<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 204 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 204 页/共 1860 页</h1>
    <div class="content">○又奏报、两湖雨水沾足。晚稻丰收。现饬各属采买仓谷。得旨。览奏曷胜欣慰。至留意积贮。犹为当务之急也。　　

○河南巡抚雅尔图奏、律例者百年不易之成宪。条款愈多。则干犯者众。纷更靡已。则遵守为难。我朝律书。已经四次论定。现在律例馆汇集编纂。今已告成。汇众说而集大成。谅无遗义。近见诸臣仍有纷纷条奏律例者。夫定律之意。准乎天理。酌乎人情。或上刑而适轻。或下刑而适重。其中权量精严。非可意为更张。即定罪条款有数。而案情变幼靡常。有律无正条者。又得比附其罪。临时奏请。若必豫拟科条。终难该括。请敕下内外臣工。凡有献纳之责者。应于吏治官方民生国计之要。确切数陈。其条刑名律例之处。概行停止。得旨。所奏固是。但求言路之开。似此、又恐人以为闭言路也。　　

○又奏、详筹保甲条约内。有分别良莠一条。现在严饬地方官。督率村长。会同本人父兄族党。及该管乡保。管东化导。游惰类皆改图本计。安心守分。地方匪僻渐少。得旨。教民迁善改过。尤为政之本。不可徒为虚言也。　　

○又奏、臣于请定河工夫料等案内。两次备陈弊端。于拨夫办料时。稍有私弊。立即察究。又复时加训饬河员钻营奔竞之习。高而消河员。以不便营私。遂造为掣肘之说。播弄是非。惟欲臣无兼程河务之责。兹阅邸抄。见候补谕德嵇璜请专河臣责守一摺。查嵇璜与河臣白钟山素相交好。此摺显有指使之人。得旨。如此据实直奏、甚属可嘉也。　　

○山东巡抚朱定元奏覆、东省澲无关隘应修。亦无应添设防守之处。惟德州系省北门户。城垣久经颓缺。应饬确估兴修。报闻。　　

○又奏、现在衙门关防幕友。约束家人、情形。得旨。约束家人。莫若约束汝心也。　　

○又奏、感泣沥陈一摺。得旨。此奏非矣。所云约束汝心者。即惩愤窒欲克己体察之谓也。岂圣门收拾放心之功。于莅政临民有二致哉。以此而惶惑莫知所为。朕殊不解。且汝必不能屋漏不愧矣。　　

○河东河道总督白钟山奏、河兵原为修防工程而设。捕獾乃保工要务。今于额设河兵内。改捕獾兵二名。令专司捕獾。获獾照旧给赏。报闻。　　

○川陕总督尹继善奏、起程会勘日期。得旨。查赈之事。卿自能秉公办理。无少瞻徇。至元展成解任会审之案。尤愿卿少存成见。秉公办理也。　　

○又奏报、三省禾苗雨泽情形。得旨。欣慰览之。其被灾之处。虽属偏灾。彼被灾之人。无偏全之分也。所当加意赈恤之。毋致失所也。　　

○又奏覆、将元展成款迹严查题参一摺。得旨。所见甚属可嘉。勉力为之。　　

○陕西巡抚张楷奏、钦奉圣训。时刻警心。谨凛遵奉。悉心访查。务期吏肃民安。得旨。兹新任亦应如是办理者也。　　

○安西提督永常等奏、洮赖川拏获脱出回子二名。一捏杂儿、系叶尔根人。一拜木喇特、系哈萨克人。皆。在为奴受苦。思沐天朝厚恩。相伴而来。所有讯取供词。缮摺奏闻。得旨。知道了。目今往藏熬茶之人。又称不得贸易。欲中路而回。此事虽在未定。彼若执意欲返。亦无留彼之理。当听其归耳。若至哈密。汝等当以失信大义责之。约束出境。毋令生事。不必似来时之款待。而彼出境之后。更宜小心防守。须过今冬再请旨可也。仍将夷使情形。备细奏闻。　　

○马兰口总兵副都统布兰泰奏、恭纂全志。以重陵寝。以昭尊崇。请旨进呈。得旨。知道了。然亦只可藏之汝衙门而已。　　

○四川巡抚硕色奏、蜀省都江、新金、江安、通济、等堰。并淘挖城河各工程。俱系按年估用公项修筑。而都江以上之石牛等堰工程。系崇庆州与灌县之民照亩捐派。每岁修淘。约共需银六百八十余两。贫富不同。难免拮据。请一并估支公项。得旨。著照所请行。　　

○左都御史署两广总督管广东巡抚王安国奏、广西迁江县聚匪谋逆。准提督谭行义咨称、已拨兵前往剿擒。又据迁江县报、拏获逆党殴起通。来宾县报、拏获黄老二、石法总。等。得旨。知道了。驻劄虽远。不过奏报稍迟耳。至督令缉获正犯。毋致捏名并案之弊。则督臣之专责也。　　

○又奏、上林县拏获逆匪李彩。志供即系迁江县为首之李五、一摺。得旨。知道了。外省多有捏名之弊。殊不足取信于朕也。　　

○又奏报、永安、归善、二县。被水赈恤情形。得旨。粤东今岁实属歉收。所有被灾之民。加意抚恤之。　　

○广东提督保祝奏、永安、归善、二县。被水情形。得旨。此奏甚是。知道了。地方官设有料理不妥。百姓不得守惠之处。据实奏闻。　　

○广东潮州镇总兵武绳谟奏、嘉应州棍徒拦阻采籴情形。得旨。所奏俱悉。庞屿办理或有徇庇不妥之处。据实奏闻。　　

○署广西巡抚杨锡绂、提督谭行义、奏、兴业县拏获奸匪谭焕禹等。以挖窖妖言。煽惑愚民。潜谋不轨。并供出首犯李国章。兹于北流县地方。将李国章拏获到案。讯供即系李梅。得旨。所奏俱悉。但外省颇有此捏名并案之弊。在寻常盗犯。尚然不可。况此等为逆之人。一有漏网。必致蔓延。汝等宜详查也。　　

○又奏、擒剿逆党罗天与情形。旋即拏获逆首李彩、及逆党韦贵凤等。现在分遣弁兵。搜捕党羽。得旨。若果如所奏办理。则亦可称妥协。但外省捏名讳实之弊多。须痛改之。　　

○又奏、粤西捐输社谷。听民自为经理。不涉官役之手。士民乐输。一县中有积谷至千石以上者。乾隆四年分。通省共捐输谷二万二千余石。乾隆五年分。通省又捐谷六千余石。或已建仓收贮。或存适中公所。或交与仓长。或暂寄县仓。俱已验明。委系实数。得旨。如此悉心妥办。要之以久。庶可为未雨之绸缪也。　　

○贵州总督张广泗、提督王无党、奏报、擒获首犯吴老四即戴老四。并续彻官兵日期。得旨。言虽如此。但党羽全获。根株净尽。未可易道也。勉之慎之。　　

○又遵旨议奏、妥酌黔省情形。共计可裁马步兵四千六百余名。马可改步兵三百九十余名。千把外委可裁五十余员。岁省俸饷马乾银八万七千余两。节省米一万六千七百余石。得旨。所奏俱悉。应具题候议者也。　　

○贵州提督韩勋奏、办理军务全竣再行酌彻官兵。得旨。所奏俱悉。但据三省奏报、石金元之擒获。或东或西。逆犯眷属。或多或少。看来亦未必的系石金元耳。汝等外省此病不除。所以苗疆屡多事故也。将此旨令张广泗看。　　

○又奏报、擒获首犯戴老四。并粤西迁江案内、渠魁就缚情形。得旨。知道了。虽云首犯已擒。尤不可生怠忽之念也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十七　　


大清高宗法天隆运至诚先觉体元立极敷文奋武孝慈神圣纯皇帝实录卷之一百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。八月。癸巳朔。上行围。甲午亦如之。　　

○是日。驻跸常山峪。　　

○甲午。上诣皇太后行宫问安。　　

○训督抚勤政。谕、朕观外任督抚。往往于初到任时。将地方事务整理数件。及到任渐久。遂不如前。今偶举一二事言之。如始初查拏盗贼一二起。以警匪类。继则以盗息民安。居然自许。谓所属并无萑苻之扰。而属官里民。迎合其意。遂有讳盗不肯声扬者矣。又如兴行教化一节。易托空言。而难徵实效。若浮慕其名。以为风俗已经转移。而遇有作奸犯。科之事。上下相朦。互相掩饰。以致奸民窥伺妄行。藐视国法。所谓有益于风俗者安在乎。其他吏治官方。解不类此。朕临御以来。朝乾夕惕。保泰持盈。深惟古之贤君哲后。当丰亨豫大之时。忧民未艾。图治弥勤。惟恐蹈有初鲜终之失。用是寤寐之间。不敢几徵少懈。各省督抚有封疆之寄。为朕所委任。当体朕心以为心。共加黾勉。始终如一。俾志气常奋。而职业益修。倘谓莅任日允。已得官民之称誉。蒙朕旨之嘉奖。遂改移初念。渐就因循。则吏治民生。复何倚赖。岂不有负委任之恩。可传谕各督抚知之。　　

○谕军机大臣等。雅尔图自到豫省以来。办事勇往。实心整顿。朕甚嘉之。但近来闻得骄矜盈满之气多。而虚衷谦抑之意少。即如豫省素称多盗。自雅尔图极力查拏。盗风稍息。若云阖省全无盗贼。则未必然也。雅尔图之意。未免自足。以为盗息民安。闾阎无扰。不喜属员申报被盗之事。似此、恐将来官民观望。渐成讳盗之风矣。又如豫省兴行教化。每月州县举报善良。动以数十百计。而作奸犯科之事。反隐匿不报。上年光山县地方。居民夜间失火。遂有光棍多人。乘机抢去张永安之妻。轮奸三日、及经告发。知县仅将凶犯江矮子薄责逐释。人心不服。又如今春访得南阳府知府王机、赃私多款。及发两司查审。无一实据。又访得邓州百姓安姓、奉天彭姓、等款迹。及至提审。亦属子虚。此皆平日好听细言。以致宵小之辈、捏词动听之所致也。朕所闻如此。而朕观雅尔图近日所为。亦果有似此之意。伊尚系巡抚中之优者。倘因满假。失于检束。以致有初鲜终。岂不可惜。将朕旨密谕伊知之。寻据雅尔图覆奏、遵奉谕旨。披沥愚忱。并请赴京陛见。得旨。何必如此惶惑。有则改之。无则加勉。若已全无其迹。人亦何由而指斥乎。且朕这训汝。并非因旁人之言。以汝所为之政而谕之耳。若必欲强词夺正理。则汝为不能改过者矣。自今以后。惟有益加谦抑。务实政。则胜于来京百倍矣。毋以陛见为请也。　　

○又谕、嗣后请安摺。著大学士、九卿、銮仪卫、并一摺、领侍卫内大臣、都统、前锋统领、护军统领、并一摺。尚书房、南书房、并一摺、内务府仍旧另摺具奏。　　

○是日。驻跸常山峪。　　

○乙未。上诣皇太后行宫问安。　　

○吏部议准、刑部尚书署湖广总督那苏图奏称、湖南守巡各道。应于每年冬月出巡一次。遍阅各属。往返需时。所有辰沅永靖道管辖之乾州、凤凰、永绥、三厅。衡永郴桂道管辖之直隶郴州、桂阳州。岳常澧道管辖之直隶澧州。一切自理刑名命盗等案。请悉照靖州之例。径行解司审转。免由道覆勘。仍将审录案情。用副详报道。舛错迟延。听本管道察核揭参。从之。　　

○礼部等部议准、山东巡抚朱定元疏称、东省应试士子。数至一万一千余名。号舍不敷。请添建六百七十五间。从之。　　

○兵部议准、闽浙总督宗室德沛奏称、浙江提标五营。兼巡陆路。前经改设水师游击一员。守备一员。千总二员。把总四员。分隶中、右、二营。但巡防派拨。彼此牵制。呼应不灵。且于营制非体。请将右营全改水师。以中营水师弁兵。与右营陆路。彼此更调。并拨定提标中、右、二营赶艗船二只。右营快哨船一只。玉环营双篷＜?舟古＞船二只。快哨船一只。归提标右营管驾。接编巩字六、七、八、九、十、十一、号。稽察巡查。从之。　　

○工部议准、吏部尚书署两江总督杨超曾奏称、松江、太仓、各属地方。建筑土石塘。计长五万九千四百余丈。余塘身压占外。所有挖废田亩。原议塘西概留二十丈。塘东概留三丈。为岁修取土之用。所留地亩。尚有可种花禾芦韦之处。请听原业主自行耕种。免其徵租。倘塘工有应修补处。仍向田内取土。塘身塘面所产草苇。责令塘长采割。抵作堡房塘长工食。余剩留充岁修。从之。　　

○赈安徽宿州、寿州、凤台、凤阳、临淮、怀远、虹县、灵璧、颍上、霍邱、蒙城、泗州、盱眙、五河、等十四州县。凤阳、凤阳中、长淮、泗州、宿州、等五卫。水灾饥民。并缓徵新旧额赋。　　

○是日。驻跸喀拉河屯。　　

○丙申。上诣皇太后行宫问安。　　

○谕军机大臣等。前因广东潮阳等县。办理平粜不善。百姓罢市。闹入官署。已属降谕旨令王安国查办。今又闻海阳县民人买谷赴潮。船由嘉应州河下。竟有地棍结党拦阻。不容放行。又广州油栏等门。藉称米行包揽米谷。卖贩外商。将铺面打碎。合朕前后所闻观之。在潮阳于停止平粜之日、遽将仓谷拨付闽省。民因之而罢市。嘉应则本处米价。每石卖一两五钱。海阳谷船路由河下。为棍徒拦阻数日、有司竟未尝一问。广州省会之地。复敢叠肆抢夺。地方大吏。所司何事。夫赈救荒歉。乃督抚应办之要务。况今岁粤东早稻。各处未获丰收。晚禾甫插。秋成尚需时日、若不预将应粜应恤之事。分别料理。则闾阎何所倚赖。势必滋生事端。且该省系黎猺杂处之区。夷商往来之地。小民因糊口无计。动辄聚众妄行。尤有关系。王安国系朕所特简。以左都御史管巡抚之人。伊自期许。亦以封疆为任。乃因马尔泰丁忧。庆复尚未到任。督抚印务。皆系王安国职掌。既不能担荷经理。又不据实奏闻。殊不副朕之委任。著伊明白回奏、寻据王安国覆奏、拨运闽谷。潮民阻挠罢市情形。及办理潮郡歉收之处。已经题奏、一摺。得旨。知道了。以后有关民瘼之事。切不可轻视也。　　

○护送夷使凉州将军乌赫图奏、准噶尔使人齐默特等、于四月初一日到东科尔。原议五月进藏。因与商人贸易。讲价不定。托言炎暑。改期七月。今于七月二十日、齐默特等忽复来言。我等本拟此月起程。近闻西藏地气早寒。又携来驼只。俱不堪用。难以前进。拟贸易事毕。即欲还部。既经和好。熬茶之事。不论何年。俱可前进。臣等按准噶尔生性奸诡。前后言词反覆。明系希图贸易昂价。要请增给马驼。应否仍令赴藏。或听其还部。得旨。前因噶尔丹策零尊崇黄教。奏请为其父赴藏熬茶。施行善事。朕特加恩允其所请。赏给牲畜口粮。派大臣官兵照看。今伊使臣因贸易价值不定。不欲进藏。即求还部。贸易之事。当听商人自便。讵可官为派勒。今伊等不遂所欲。便欲言归。或其来时。噶尔丹策零本嘱令如此。或系伊等私意。若出噶尔丹策零之意。则亦系一无信行之流。朕甚鄙之。伊等去后。倘再请进藏。亦断难允行。若噶尔丹策零并未出此。伊等自立主张。任意妄行。更属诡谲。嗣后再来。亦断不遣往西藏。伊等果能担承。即听其还。朕为内外共主。既经降旨。断无改悔之理。著将此旨给发乌赫图。晓谕伊等。若伊等知愧。仍照原议办理。若必欲还部。亦竟听之可也。寻据乌赫图覆奏、臣等于八月十八日、将准噶尔使臣齐默特等唤至。恭照谕旨传谕毕。伊等默然良久。旋称我等来时。噶尔丹策零并未知此指授。我等不能进藏缘由。前已禀过。臣等观其情形。理屈词穷。万难置辩。但其人贪心无厌。所望不遂。仍欲回巢。得旨。朕所隐谕旨甚明。伊等如欲回去。尔等即将朕所降谕旨、再行晓谕伊等。护送至哈密。交与李绳武等。尔等即可回也。　　

○是日。驻跸喀拉河屯。　　

○丁酉。上诣皇太后行宫问安。　　
</div>
    <div class="pagination">
<a href="清实录乾隆朝实录_page203.html">上一页</a><span>...</span><a href="清实录乾隆朝实录_page199.html">199</a><a href="清实录乾隆朝实录_page200.html">200</a><a href="清实录乾隆朝实录_page201.html">201</a><a href="清实录乾隆朝实录_page202.html">202</a><a href="清实录乾隆朝实录_page203.html">203</a><span class="current-page">204</span><a href="清实录乾隆朝实录_page205.html">205</a><a href="清实录乾隆朝实录_page206.html">206</a><a href="清实录乾隆朝实录_page207.html">207</a><a href="清实录乾隆朝实录_page208.html">208</a><a href="清实录乾隆朝实录_page209.html">209</a><span>...</span><a href="清实录乾隆朝实录_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
