<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 72 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 72 页/共 518 页</h1>
    <div class="content">　　○庚辰以灾伤免辽东各卫所屯粮有差
　　○以大同前卫署都指挥佥事赵镇为副总兵官分守保定地方
　　○命平江伯陈圭都指挥王钰各坐营管操圭神机钰扬威
　　○甲申总制三边尚书王琼奏臣先议于宁夏花马池延绥定边相接地方挑穵壕堑防护盐池以通盐利今已修完六十余里真如天险可资保障宜于花马池西北至横城堡通计一百六十里尽为挑穵庶无空隙事下兵部议其策甚善  上曰挑穵壕堑事宜诚防边至计琼尚悉心督理务收全功以副朕托
　　明世宗肃皇帝实录卷之一百十八
明世宗肃皇帝实录卷之一百十九
　　嘉靖九年十一月丁亥朔先是  上谕大学士张璁等曰朝著重地华夷毕会之所我  皇祖时内阁锦衣卫官侍立于座之东西盖在陛上也此可遵复朕惟王言不为不重群臣四夷瞻奉在此凡领敕者欲令翰林官一人捧侍内阁官后候承旨授与领敕官回本班之次卿等即会礼官议闻于是礼部尚书李时与璁等议以常朝毕内阁官于东陛锦衣卫官于西陛各以次升立于宝座之东西锦衣卫官在司礼监官之南捧敕用翰林官日轮一员立于内阁官后候承旨由左陛下至御道授与领敕官回至本班之次诏可璁等寻具＜锍-釒＞谢  上曰此  皇祖文皇帝之制夫阁臣职首文班位居辅弼所宜近侍卫官侍之座傍乃便于承旨岂得无谓亦岂朕之己意览陈谢足见祗慎
　　○命广宁伯刘泰提督操江
　　○瑞昌王府奉国将军拱榣奏臣闻古圣王之治天下勤学以基之务本以先之敬天以保之三者而已  皇上嗣登大宝以来日进讲官讲论经史退御便殿手不释卷躬耕南郊以劝农  皇后亲蚕北郊以劝桑正  天地分祀之礼建立春祈榖之典朝日夕月各致其敬至于钦明大狱有典寒暑恤囚有诏所以劝学务本敬天者至矣然而臣下之仰承德教者未尽臣愿  皇上推好学不倦之心则为宗室择教授之官令其讲论启沃过失必谏谏而不从许奏闻切责若学校育材论秀之法则必先德行后文艺其未成材者立小学以储养之推躬耕亲蚕之心则诏宗室各设坛场通行耕助蚕缫之礼有司巡行阡陌省耕省歛查复桑园植桑教蚕凡有徵税务重本抑末宽农观耕推敬天勤民之心则诏天下有司凡当祀之神必治坛壝洁粢盛丰牺牲肃礼仪至于用刑尤宜加恤罪可矜疑必肆赦宥则  皇上勤学务本敬天恤民之德可以及于无穷章下所司议覆惟宗室立坛场行耕蚕礼报罢余俱允行
　　○戊子  上诣南郊恭视  圜丘
　　○巡按直隶监察御史周＜礻睪＞＜锍-釒＞陈议处策应兵马行粮及边操舍余月粮谓边关有警诸营策应湏本军备办乾糇草束然后启行往往迟延不无惜费误事自今师行百里及虽不百里相持信宿未决者宜仍准给行粮刍豆若非调遣应援之兵不得一概混支又军舍余丁往边戍守名为边操者月给粮三斗自景泰以来皆然今俱停革臣谓既用其力于边操则与正军番戍无异宜复给之户部议覆谓官军必调遣百里之外舍余必选出操练者方支行粮口粮此令甲也请行各巡抚都御史如有声息调兵策应至百里外者造应支日期及地方久近文册赴管粮官关支廪给刍豆事毕则已仍以其数报抚按其舍余边操支粮事宜令镇巡等官会议以闻从之
　　○刑部奏上大辟囚有词者十六人法当再问乐工张仁钦天监冠带天文生马能与焉仁坐与逆濠通能以漏刻博士降用坐伪称复职冒旧衔者  上谓仁逆状甚着不得缓死命与能俱照旧候决余准再问因诘部臣徇私坏法切责而贳之
　　○御史詹宽言每岁临刑之日囚之家属皆诉鼓状该科连接封进先令校尉批手驰至法场留人必至日暮更深而应决应留得旨方定非惟无以儆众抑恐易以生奸请先期三日令囚家奏进鼓状候奉钦定应决人数午后即便行刑本日虽有鼓状不许复奏章下刑部覆如其言诏著为令
○己丑兵部给事中王玑条陈二事一体悉守令言今之守令趋迎卑屈请定其礼际凡跪拜供馈之节一遵宪纲不得为非礼之恭知府知州知县或免其朝觐或免其考满抑或朝觐不免而考满止于本省三年考称有抚按官保举者宜即与恩典如以贤能被留者一体赐给一教养生员言今之学校文词日盛德行风微请乘今颁敕沙汰之后责令各学教官定为考语注于三等簿提学据所注参之文字必素有德行者方许应举充贡如教官狥私则遵敕谕行罚仍将考优者登记牒付布政司三年大比公同参取岁贡亦然及贡举赴部书入公据咨送礼部转行吏部以备后日选官之据夫生员无行者既不可滥容于学又不得幸进于朝将士习丕变而真才辈出矣章下所司
○辛卯礼部奉旨采选淑女于京城内外得一千二百五十八人请行钦天监择日送赴诸王馆命司礼监官或皇亲夫人二三人先行选择然后引见  圣母得旨令礼部送赴馆俟内夫人女官选毕引诣  圣母前择用著为令
　　○御史陆琳劾奏太常寺卿陈道瀛奏祭祀咳嗽失仪  上曰道瀛奏事虽间有嗽声非故慢不敬者不必究近屡旨禁肃朝仪廷臣多故违吐唾者侍班御史却每狥私不举且如钱如京来见二次致辞脱落字样俱是违失不行紏奏自今有如此者直日序班通行紏举不得畏避
　　○庆阳伯夏臣援寿宁侯玉田伯例乞为其父墓盖造享堂碑亭许之
　　○癸巳初  上因纂祀仪成典谕大学士张璁凡云雨风雷之祀以及先圣先师祀典俱当以叙纂入璁因奏言云雷等祀及社稷配位俱蒙  圣明更正但先圣先师祀典尚有当更正者叔梁纥乃孔子之父颜路曾晢孔鲤乃颜曾子思之父三子配享孔子于庙庭而叔梁纥及诸父从祀两庑原圣贤之心岂安于是所当亟正臣请于大成殿后另立一堂祀叔梁纥而以颜路曾晢孔鲤配之请行礼部改正纂入祀典  上以为然因与圣人尊天与尊亲同今笾豆十二牲用犊全用祀天仪亦非正礼其谥号章服悉宜改正卿宜加体孔子之心为朕详之璁遂奏言孔子祀典自唐宋以来溷乱至今未有能正之者今宜称先圣先师而不称王祀宇宜称庙而不称殿祀宜用木主其塑像宜毁撤笾豆用十乐用六佾叔梁纥宜别庙以祀以三氏配公侯伯之号宜削只称先贤先儒其从祀申党公伯寮秦冉颜何荀况戴圣刘向贾逵马融何休王肃杜预吴澄宜罢祀林放蘧援卢植郑玄服虔范寗宜各祀于其乡后苍王通欧阳修胡瑗蔡元定宜增入  上命礼部会翰林诸臣议编修徐阶＜锍-釒＞陈不可  上怒谪阶福建延平府推官乃御制正孔子祀典说示礼部云朕惟孔子之道王者之道也德王者之德也功王者之功也事王者之事也特其位非王者之位焉昨辅臣张璁再＜锍-釒＞请正其称号章服等事已命礼官集翰林诸臣议正外惟称号与章服二事所关者重亦关于朕者不得不为言之孔子当周家衰时知其不能行王者之道乃切切以王道望于鲁卫二国二国之君竟不能行孔子之道孔子既逝后世至唐玄宗乃荐谥曰文宣加以王号至元又益谥为大成夫孔子之于当时诸侯有僣者削而诛之故曰孔子作春秋而乱臣贼子惧生既如是其死乃不体圣人之心漫加其号是何心哉自我  圣祖当首定天下之时命天下崇祀孔子于学不许祀于释老宫又除去塑像止令设主乐舞用六佾笾豆以十可谓尊崇孔子极其至矣无以加矣时存塑像盖不忍毁之也又至我  皇祖考用礼官之议增乐舞用八佾笾豆用十二牲用犊而上拟乎事天之礼略无忌焉夫孔子设或在今肯安享之乎昔不观鲁僣王之礼宁肯自僣祀天之礼乎果能体圣人之心决当正之也至于称王贼害圣人之甚夫王者以有是德宜居是位尧舜是也无是德而居是位皆乱世之君如桀纣幽厉是也若至于后世之为君而居王者之位者其德于孔子或二三肖之十百肖之未有能与之齐也由是观之王者之名非所以重称孔子也至于章服之加因其位耳孔子昔曰名不正则言不顺言不顺则事不成何其不幸身遭之哉夫既以王者之名而横加于孔子故使颜回曾参孔伋以子而并配于堂上颜路曾晢孔鲤以父而从列于下安有子坐堂上而父从食于下乎此所谓名不正者焉今也不可滋来世之非道除待该部集议施行外兹朕不得不辩亦不得不为辅臣辩璁也为名分也为义理也若朕所正者亦如是所以防闲于万世之下也设或有谓朕以位而凌先师实非原心之者是为说已复为正孔子祀典申记俱令礼部送史馆璁复为正孔庙祀典或问奏之  上嘉其论议详正并下礼部令速集议以闻
　　○诏太医院官诊验各称疾不赴朝参官员有无推诈情由彰武伯杨质不朝二年矣至是覆验无实诏夺禄四月
○兵科都给事中张润身等言旧例各卫百户不与考选以其位卑而权轻也然位虽卑而与军实亲权虽轻而所任最久惟其考选不及以致劝惩蔑如稔恶自肆宜同千户以上官一体考选有犯罪问革者不得管军管事兵部覆请从之百户之与考选自此始
　　○甲午兵部左侍郎蔡天祜以被劾待勘日久乞回籍听候不允令所司速勘具奏
　　○乙未翰林院侍读学士兼吏科都给中夏言奏昨两奉  圣制宣付史馆所论更正孔子祀典臣仰见  陛下以圣人之心推圣人之心辨析详明考究精当宸章奎画日星灿然使人皆圣贤其心则何复可议正缘人心不古天理难明数日以来群议沸腾以臣愚忠乞  陛下斋心静虑一意恬颐以致精禋之实勿以此事烦杂清明勿以人言乖阻和豫尚愿祀  天之后眚灾赐赦覃布恩泽使大化旁流湮郁宣畅庶慰天下之望其孔子祀典暂假时日少缓订议俟南郊大事已行人心自定施为欠第自当有渐  上览奏曰朕遵行大报重典敢不涤虑凝诚孔子祀典之议亦所以尊  天也朕为大君岂喋喋为事特怒今人用情纵欲逞逆肆意狥私背理甚非人为尔既知人心不古天理难明堂坚持定志尽去人欲勿谓暂止待之庶始终小大不失
　　○言又奏冡宰之位不宜久虚今事多妨阁人怀觊觎踪迹可鄙矧郊禋在迩宜备三公六官以相祀事亦足以将  陛下率见穹昊之诚伏乞遴选公忠以副厥任或出特恩或听廷臣会荐务在得人以端百官具瞻以慰天下想望  上报闻
　　○十三道御史黎贯等言臣等伏睹  御制正孔子祀典说谓孔子道王者之道也德王者之德也事功王者之事功也特以其位非王也而疑其僣臣等伏思之莫尊于  天地亦莫尊于父师  陛下举行敬  天尊  亲之礼可谓极盛无以加矣至于孔子则疑其王号为僣而欲去之昔太王王季未尝王也周公成文武之德追而王之天下未尝以为僣我  圣祖登极之初即进尊  德祖  懿祖  熙祖  仁祖为皇帝是亦周公推本之意而不以位论也至于臣子有大勋劳如魏国公徐达等身殁之后进爵为王亦或追封及其祖考是皆生未有王号没而追封之也  圣祖初正祀典天下岳渎诸神皆去其号惟先师孔子如故良有深意存焉  陛下又疑孔子之祀上拟事  天之礼夫孔子之不可及也犹天之不可阶而升虽拟诸天似不为过况实未尝拟诸天也今必欲去王号以极尊崇之实减笾豆乐舞以别郊祀之礼窃恐礼仪之未便情意之未安也何也有王号而后享王祀而王祀而后居王居三者备矣而后守祀之人得以膺衍圣公之封而传之世世今曰先师孔子而已则如汉毛公伏生之流如此非惟八佾十二笾豆为僣而六佾十笾豆亦僣矣不惟像设当毁而复屋重檐亦当毁矣天下止称曰先师而不曰王阙里之祭则当何称曰显祖鲁司寇可乎显祖不王而世嫡可封公乎臣等又考唐开元中封孔子为文宣王被衣衮冕乐用宫县是唐已用天子礼乐矣宋真宗尝欲封孔子为帝或言周止称王不当加以帝号罗从彦论曰唐既封先圣为王袭其旧号可也加之帝号而褒崇之亦可也是言宜隆不宜杀也梁适乞以厢兵代庙户范仲淹曰此朝廷崇奉先师羙事仁义可息则此人数可减当时朝论遂已周敦颐谓万世无穷王祀夫子邵雍谓仲尼以万世为土我朝祭酒周洪谟亦谓夏商周之称王犹唐虞之称帝谓孔子周人当用周制止称王可也谓夫子陪臣不当称帝非崇德报功之意此皆前人成论其辨孔子不当称王者止吴沉一人而已伏望博采群言务求至当上不失  圣祖之初意下不致天下之惊疑中不致礼意之轩轾斯传之万世无弊书之史册有光矣  上曰贯等意谓朕何等君也追尊  皇考而为皇帝号孔子岂反不可本意如此乃以  太祖追尊  四代为言奸巧恶逆甚矣君父有兼师之道师决不可拟君父之名孔子本臣于周与太公望无异所传之道本羲农之传但赖大明之耳否则不必言祖述尧舜朕此举与辅臣之建议非上下雷同实正纪纲之大贯等毁议君上法司其会官逮问以闻于是都御史汪鋐言言官论事每挟诈以率众挟众以陵人曰此天下公议也不知其始倡之者一人也贯等连名具＜锍-釒＞妄议祀典彼但知称王为尊孔子不知诸侯王不足以为尊适足以为渎耳今称曰先圣先师则视王之号固加尊数等夫曰先圣先师  皇上幸太学拜之可也若曰王则岂有天子而可以拜王者哉春秋之法罪首恶宜究问倡议之人明正其罪仍敕南北科道官自今建言毋得惑众欺罔  上以鋐言为然已而刑部尚书许赞等会讯言贯等轻率倡言引喻夫当各赎杖还职  上曰祀典改正实出朕尊师重道之意黎贯乃妄引追崇之典犹存诋毁大礼之情紏众署名肆意奏扰禠职为民已礼科都给事中王汝梅等亦上＜锍-釒＞极言孔子祀典不宜去王号以吴沉夏寅丘浚之言为非又言国学塑像  太宗尝令正其衣冠不如古制者我朝  列祖瞻祀而拜之百有三十余年孔子精爽在天之灵依附血食厥惟旧矣普天率土像设巍巍殆有千处一旦毁撤而易以木主宁不骇人之听闻哉臣等伏见  陛下励精图治亲蚕郊祀女训数事皆希阔盛典一岁举行敕书传帖不知凡几而诸臣奏＜锍-釒＞该部题请殆数百余道悉自  圣裁至于郊祀一事尤加经画仪文度数皆极精微一念敬天之笃无以加焉万几之外复留神殷礼已不胜劳瘁今大工未成而又及此窃恐生事之臣望风纷起今日献一议以为某制当改明日献一议以为某礼当复国家自兹多事  圣心焦思亦无宁日  陛下一身天下臣民之主今前星未耀凡在臣子计日望之苟有忠荩不宜日事纷更致劳  圣虑况我  祖宗成法  列圣世守百六十余年于兹矣总使少不如古循而行之亦不为过臣等愿  陛下颐养天和求绥安静之福毋为多事之臣所惑扰也＜锍-釒＞入  上斥其逆论令录前说记示之
　　○丙申  上谕礼部曰南郊之东坛名  天坛北郊之坛名  地坛东郊之坛名朝日坛西郊之坛名夕月坛南郊之西坛名神祇坛著载会典勿得混称
　　○丁酉  上谕太常曰大祀分献官须预定方可习仪宜命效劳工所并建议者充之太常以诸臣名上  上遂用大学士张璁于大明坛武定侯郭勋于夜明坛尚书李时于星辰坛侍读学士夏言于风云雷雨坛
　　○以恭视  帝坛及大报视牲给摆队官军衣鞋银人七钱
○以通惠河成令修河右通政可栋及验给轻赍银两参将陈璠回京别用以其事属收仓主事坐粮员外领之
　　○户部言知府吴仲奏欲般运通州仓粮御史戴金奏欲免般运惟随宜令军士预行兑支以制盈缩但通州密迩京师城郭完固加以五卫官兵军民安堵般运之说卒难议行其临船交兑实由漕运稽迟随时酌处亦难为例乞行提督官仍如旧例京通二仓收放万一河道浅阻粮船不能前进恐误来年大运听漕运官临时奏请定夺不得观望希图兑支以亏国计诏可
　　○兵部覆提督巡捕右都督桂勇所条兴革事宜一官军有巡逻严密地方无盗者虽无擒斩功次五年亦查核具奏行赏一官军年久老弱混杂宜听本官同该部委官审验更代一巡捕官有畏避操练投充者宜革退原营别简佥以充任使一凡把总员缺听于巡捕委官内选年深勤能者推用不许各指挥夤缘请托诏如议
　　○戊戌  上以将诣  圜丘预命兵部是日止用军士数队清道不必如故事尚书李承勋等言  皇上念禁旅之触寒免其侍卫推赤心以待下无事周防至仁至明蔑以加矣臣闻环卫之士国之爪牙今  圣主躬出在郊而六军即安于室揆之于义实所未安且安不忘危圣人至戒警跸而后出严办而后行非过为文饰也天地神人之主不可以不重义之当然也臣等职司兵政分当教士以忠而率之以义以杜骄隋之渐敢固以请  上纳之
　　○升顺天府府丞黄钟为南京光禄寺卿
　　○巡按直隶监察御史俞稷奏江洋巨寇有驾襄船携妻子装资与商艘为伍而行劫者其机隐而福深宜令操江巡视官于安庆芜湖上下盘诘之及禁吏受贿纵寇诈害平民者又沿江郡邑多容留流移之民致生奸盗请命所司凡有产业者附籍无产业者省令回乡违者重罪之户兵二部如拟奏覆  上报可
　　○己亥南京河南道御史张寅劾南京礼部侍郎黄绾违法不职十事绾＜锍-釒＞辩谓寅挟私诏俱下南京所司令核实以闻已南京部院奏二臣所讦皆无据诏置不问
　　○命襄城伯李全礼南宁伯毛良俱佥书后军都督府事
　　○御史郭弘化奏天下田土视国初旧额减半乞通行清丈及查核户口以杜包赔兼并之弊因条清查丈量十四事诏下户部会官详议尚书梁材等言欲遍量天下土田恐致惊扰若官得其人而查理有方则不必丈量而弊源可究其所条十四事内如查处奏讨勘处荒塌均审编限优免定徵收重责成六事与律令及部例合可行仍令抚按督管册官厘革诸弊政其积弊而册籍难稽者斟酌间行丈量经界既明缘此会筭丁粮均审里甲粮差永为遵守诸飞诡为奸利者许自首免罪奏上诏清理事依拟行其余已之免致纷扰
　　○黜山东历城县知县朱鹏为民通政司参议刘曰乾光禄寺少卿叶廷芳闲住停通政使张王□赞左通政陈经左参议刘继德俸五月初鹏在县与客郊饮醉归德府典仗邢大道亵衣途行遇其前呵不避鹏怒逮至酷栲之德王祐榕以闻诏逮鹏下法司问鹏隐情具奏草使其家人赴京嘱廷芳曰乾删誊上之廷芳其姻曰乾其乡人也其＜锍-釒＞后注六月二十五日而通政司不行驳正即于其明日封进有诏以日期诘所司因得廷芳等增改代书状乃并逮廷芳曰乾鞫治之刑部拟鹏罪宜降级廷芳曰乾罪宜赎还职王□赞等罚治  上以鹏等律轻情重乃俱从黜夺云
　　○庚子吏部左侍郎董＜王巳＞以父丧守制＜锍-釒＞乞其父祭葬许之仍给驿以归
　　○巡抚山西都御史张翰以事听勘＜锍-釒＞请不候交代以避嫌许之
　　○辛丑礼部会同内阁詹事府翰林院议上更正孔子祀典一谥号人以圣人为至圣人以孔子为至宋真宗称孔子为至圣其义已备今宜令两京国子监及天下学校于孔子神位宜称至圣先师孔子神位其王号及大成文宣之称一切不用庙宇亦止称庙不宜称殿其四配称复圣颜子宗圣曾子述圣子思亚圣孟子十哲以下凡及门弟子皆称先贤某子左丘明以下皆称先儒某子凡一切公侯伯不宜复称以混成周一代封爵之制一章服孔子章服之加起于塑像之渎乱也今宜钦遵我  圣祖首定南京国子监规制制木以为神主仍拟定大小尺寸着为定式其塑像国子监责令祭酒等官学校责令提学等官即令屏撤勿得存留使先师先贤之神不复依土木之妖以别释氏之教一乐舞笾豆每遇春秋祭祀遵照国初旧制用十笾十豆天下府州县八笾八豆其乐舞止用六佾以别郊庙之祭一配享父子大伦不容紊乱宜命两京国子监及天下学校别立一祠中祀叔梁纥题称启圣公孔氏神位以无繇曾点孔鲤孟孙氏配俱称先贤某氏一从祀孔庙从祀之贤万世瞻仰所系诚重不可不考其得失以清祀典申党即申枨位号宜一公伯寮秦冉颜何荀况戴圣刘向贾逵马融何休王肃杜预吴澄宜罢祀林放蘧瑗卢植郑玄服虔范寗宜各祀于其乡后苍王通欧阳修胡瑗宜增入从祀＜锍-釒＞入得旨俱准议行其塑像之渎有同释氏夷教所宜亟行屏除不许奸邪之徒假称不忍以加正八之罪依拟国子监责令祭酒等官学校责令提学等官通行改正以称朕尊师重道之意  上躬诣  南郊率分献执事官习仪以大报伊始虔其事也
　　○工部尚书章拯礼部右侍郎湛若水奉旨会勘锦衣卫军匠章源所奏事言品官坟茔原有规制内官已故往往赐葬造碑亭享堂皆出特恩或有因而盛兴土木华靡踰分又有预修越制之工以冀后来恩宠积弊既久玩袭为常非止张忠张永一二家而已其事有实者下法司问拟诸坟茔过度者通行禁约瓮山红石口山脊先经穵掘广源闸右堤水沟先经开引者即行填塞仍敕金山管事太监严禁山原无致伤龙行正脉诏法司看处以闻
　　○壬寅罢工部尚书章拯闲住坐缺误郊坛祭器也
　　○癸卯升山东右布政使顾应祥为都察院右副都御史巡抚云南
　　○甲辰  上视牲于南郊还宫以是日  孝惠太皇太后忌辰诣  奉慈殿行祭礼遣长宁伯周大经祭  茂陵
　　○选授行人周鈇进士吴介郭圻刘希龙王杏周相鲍象贤汪似方涯陈洙李＜礻吴＞推官张相李磐知县李朝纲李镛邢第陈亶杨宜闻人铨徐汝圭郑坤唐愈贤方钝何宏陈府刘宗仁俱为试监察御史相浙江道介朝纲江西道镛福建道鈇湖广道第亶河南道圻宜山东道希龙杏铨汝圭山西道周相象贤坤四川道愈贤广东道似钝广西道涯磐云南道宏南京江西道洙福建道府狭西道＜礻吴＞广西道宗仁云南道
　　○丙午以  郊祀告请  太祖配神于  太庙
　　○命成国公朱凤神机营五千下坐营
　　○总理河道工部右侍郎兼都御史潘希曾奏本年六月以来河决曹县胡村寺东冲开一道阔三里有余东南至本县贾家坝入古迹黄河由归德州丁家道口至徐州小浮桥入运河胡村寺东北冲开一道阔一里有余又分二支东南支经虞城县至砀山县合古迹黄河出徐州东北支经单县长堤至鱼台县漫为坡水傍谷亭入运河其单豊沛三县黄河赖长堤障回今沙淤平满民多耕作不复为沛漕患夫黄河由归德至徐入漕者故道也永乐年间浚开封支河达鱼台入漕者以济浅也自弘治年来黄河改由单豊出沛之飞云桥而归德故道始塞鱼台支河亦塞然以其出于沛桥亦可资以济浅以其逼近沛漕又怕有冲决沙淤之患修浚惟亟今全河复其故道则患害已远支流达于鱼台则浅涸无虞此漕运之利国家之福也诏下所司知之
　　○丁未户部言比者漕运都御史刘节言淮徐地方灾二仓支运粮米无所从籴欲改行江浙等处运官以轻赍银扣兑本色米二十万石随船带运于二仓上纳以原拨盐银十万两偿轻赍之数似亦可行但漕船领兑各有定期今责以带运则搬剥收受不无停误既地方灾甚宜止以盐银收贮候下年丰收籴买如米价仍贵再委官计处不得妨误兑运诏可
　　○戊申以冬至节遣定国公徐延德恭顺侯吴世兴兴安伯王桓分祭  七陵仪宾周钺祭  景皇帝陵寝内官祭  恭让章皇后陵寝
　　○升广东道监察御史陈讲为山西按察司副使提调学校
　　○己酉冬至  上祀  天于南郊还御奉天殿文武群臣行庆成礼
　　○昭圣康惠慈寿皇太后  章圣皇太后  庄肃皇后  皇后俱免命妇朝贺
　　○是日诏天下曰朕遵  太祖高皇帝敬  天之制恭建  圜丘于南郊于今十一月二十三日冬至祇行  大报之礼朕惟人君上奉  皇天而作之子下主亿兆而作乎王是以上古圣帝明王咸克上奉于  天下勤于民者乃以其祗若  天心勤恤黎庶洪惟朕  皇祖高皇帝当夷狄乱华之时称  皇天之眷求乃挺立纪纲扫氛除垢复建人极重修五典于是奉  郊  庙  社稷有仪文之可推有宪章之可法用昭假于  神祗  祖考允为创世之首务万代不刊之巨范也朕以藩服仰荷  天命作厥辟于万方顾其寡昧深惧弗胜兹恭率  祖之攸行用钦  昊穹之眷注上赖  皇天垂鉴  祖考荫翊以及左右勋辅贤良天心殚力之所赞成者也于朕则无一得焉所有宽恤事宜条示于后一自嘉靖九年正月初一日以后十一月二十三日以前官吏军民人等有犯除十恶重罪不赦外其余已发觉未发觉已结证未结证罪无大小咸赦除之敢有以赦前事及限前自相告言并妄引希欲免罪者各以其罪罪之勿使小人反获其幸有妨  上德一官吏军民人等自正德十六年四月二十二日以后有为事问发充军除原系真犯死罪饶死及事干谋反党逆失机强盗人命并大礼大狱情罪者不赦外其余放回原籍宁家随住若有赦前逃回不首原系真犯死罪饶死充军例该照依原拟处决并原系杂犯死罪以下充军例该枷号改发极边卫分者免其处决枷号改发仍各发原充卫所着役一除有限赦宥罪犯外前后不及开者还着在内法司会官在外法司差官并锦衣卫官各一人前去各处会同彼处经该官员审录罪囚如果有冤抑经年不得伸者即行开具情节作急奏报发落勿得视如故常一各处应有该祀神祗帝王忠臣孝子功利一方者其坛场庙宇务令修葺依期斋宿勿亵勿怠一言官职居言路往往未闻利民实语不过狥私适已嫉人自伐抗上好争而已朝廷岂可容纳听受今后务要果禆君之德除民之患公正之言陈列不许假托卖直畏忌之意终日缄默以为君过一天之立君本以为民今天下之广兆民之众为人君者岂能人人而加之惠哉惟在内外大小诸司得人任用而已我  祖宗朝虽定科举岁贡之法犹有荐举之例并列三途自夫科举之法重而尤以偏用进士为重而岁贡之法遂轻荐举之路已尽塞矣夫三途并用则无偏重而人材有余由是怀才抱德之士斯德显于世非特求之文词之徒而已今举人无九卿之望岁贡禁方面之升田野绝举保之路有一员缺必求进士出身者斯得推补以致人尚浮词不修实行甚至修于家而坏于天子之庭欲求为上为德为下为民者卒未易得也今后着吏礼二部即便考求  祖宗以来旧典备细开具奏请定夺务要科举岁贡荐举三途并举但有真才实德者不拘近年资格一体不次擢用庶忠义向风浮薄改行内外大小诸司各得其人以为惠民致治之本一亲王郡王年七十以上者写书并赐年酒币帛存问镇辅国而下年八十以上者有司备米十石绢十匹绵十斤特往存问以示优老之意禄粮有累年不得者着查补给不许稽迟一宗室犯罪见在高墙并各处郡王将军中尉有因事革减禄爵及寘鐇宸濠之变贻及累有奏辩情果亏枉者所在巡按御史即与从公勘明具奏定夺一军民之家有年七十以上者许一丁侍养免其杂泛差役八十以上者仍给绢一匹绵一斤米一石肉十斤九十以上者倍之一两京文职官员未及三年考满无过者俱与应得诰敕后不为例一各处武职官自嘉靖九年十一月以前有因公罪纳米纳料运石运砖运灰运炭贫不能完纳以致经一年不得复职支俸管事者诏书到日即与除免一嘉靖十年秋漕运粮斛四百万石内除山东河南照例折银一十四万石外其余本色并南京各卫仓米一百二十八万二千二百二十八石一斗五升七合俱以十分为率量准五分每石连蓆耗正兑米折银七钱改兑并南京仓米折银六钱其内外仓廒不分边方腹里起运存留该徵折银者俱照原数每石减银一钱以苏民困系王府禄粮者不减一各处盗贼多因饥寒失业委系胁从啸聚除首恶不赦外诏书到日各该官司通行出榜晓谕许其投首悉免其罪军还原伍民还原籍各存恤一年免其差徭其有能擒捕首恶并党内首告者照例给赏如有因其投首乘机邀执希图功赏者治以重罪一内府各监局银料及叚匹等项小民铺户上纳使用耗费比之正数尤多往往托之揽头诓骗负累不胜其苦自嘉靖十年为始合照户部事例通行科道部属一体监收禁革宿弊以苏民困一在京在外缉获强盗妖言奸细等项多有贪功图利及无赖戳番之徒妄拏诬陷冤抑无伸著问刑衙门从公研审果有冤抑即与辩理不许拘泥成案若干碍妄拏报功人员照例从重究治一京师三大营及十二团营官军其桩朋银两自嘉靖九年十一月以前拖欠者悉行蠲免仍免徵以后年分朋银以苏军困以后仍照旧例徵收于戏大报既成庶遂微忱之恳恩泽适布以敷洪造之仁尚赖忠贤匡朕一人之不逮期臻至治用光  列祖之休嘉诏告天下俾悉闻知诏书列款皆  上所亲定也
　　○庚戌  上御奉天殿大宴文武群臣及四夷朝使
　　○诏赏  圜丘效劳官匠人员升工部员外郎宋锦周朝著为署郎中主事孙昂林琼孙云蔡子举苏民贾璘江汇司务吴道南苏民为署员外郎俱添注管事主事龚辕王慎中陈东各升俸一级各匠官匠役俱升赏有差
　　○癸丑大学士桂萼以禋礼庆成上奏曰臣窃观易曰自天祐之吉无不利孔子曰天之所助者顺也人之所助者信也履信思乎顺又以尚贤也是以自天祐之吉无不利也  陛下圣敬由衷如天体之运如日月之行不因事而有不去事而忘信斯至矣遵道而行率履不越顺孰大焉书曰天视自我民视天听自我民听此  陛下格于  皇天之本也臣又伏睹诏旨之颁拳拳以损上益下为务而亲亲仁民振灾餋老之意洋溢流布至于简用仁贤寅亮天工丁宁谆切断自  圣心上顺  天命下应人情  天心永格之道端在是矣夫至德无名至敬无文  陛下斋戒神明洗心以退藏于密敬  天之实达诸百为德兼五帝功倍三王巍巍荡荡将莫之能名臣敢以不文为敬比于出作入息不识不知者尔尤望大小有位仰体  圣意一德一心共赞至德之治以无负尧舜之主臣之愿也  上览奏嘉其忠敬命史馆纂入
　　○大学士翟銮以  郊礼庆成进颂曰惟我  圣皇执乾御历精一心传勇智天锡龙飞十稔神化潜通氤氲交畅民物阜豊既序彝伦乃正邦礼卑高贵贱有伦有体聿念  圣祖圜丘礼  天三代而上古典实然遂稽群疑神人大同称制临决维  皇之功乃命臣瑶惟汝司空经之营之庶民之攻乃命臣时惟汝宗伯立规定位汝心之宅乃命臣勋汝董多士以饮以食以既予事乃命臣璁汝心膂臣时其往视弼予一人维时仲夏灵丘经始庶民子来讫功戊子我  皇往观子夜冲颷六飞莅止氛祲忽消仲冬迎长卜牺肆类天旋云从千乘万队夜正五鼓燔柴实牛霁宇开澄瑞霭光浮爟火荧煌灵光上下  天神皆降风车云马  烈祖皇皇格我俎筵  天子穆穆亲执豆笾豆笾芬芳实昭明德绳其  祖武万邦承式乃锡嘉贶寿考万年子孙千亿受禄于  天  上报闻
　　○御史戴金等言臣前奉旨查给郊坛供事乐舞生净衣俱不中程度宜治工部郎中丁洪并工匠人等罪诏下法司逮讯并以侵欺关领诸奸弊奏闻
　　○甲寅大学士张璁偶感寒不能造朝  上闻即遣医诊视慰谕之
　　○升山东布政使司左参政边宪为本司右布政使
　　○乙卯以  圜丘工完大报礼成告谢  太庙  世庙
　　○御史俞稷奏旧例问徒止有有力无力之条近复有颇有力稍有力及稍次有力之例等级悬绝奸弊滋多乞皆停罢刑部覆议言前项事例乃一时备荒权宜所司因循不改非法意也宜于有力无力之外存稍有力一例以便酌处余悉禁革诏从之
　　○丙辰楚王荣＜氵戒＞奏乞申明王国礼仪事下礼部详定尚书李时等据  祖训大明会典及弘治间会议事例条列具奏仍通行天下王府遵行一王奏庆贺筵宴日镇巡等官有不具朝服止行四拜礼臣考  祖训凡正旦王冕服升殿出使官便服行四拜礼文武官具朝服行八拜礼按镇守巡抚巡按俱系使臣合便服止行四拜礼三司等官系本土官合朝服行礼一王奏朔望朝见或四拜或一拜叩头乞明示定礼臣按会议事例凡文武官朝见及庆贺时行四拜礼不叩头朔望随班行礼时行一拜叩头礼但所议庆贺四拜礼盖据会典先行四拜致词毕又行四拜非如使臣止行四拜礼而已奏入命如议行
○命安乡伯张坤掌府军前卫事
　　○巡按狭西监察御史范安奏北虏小王子与西海亦不剌解讐结亲往来外边殊非中国之利宜行总制尚书王琼修治墩台寨堡多方设备督粮都御史赵载措置军饷及参参将芮纲不行捍御守备指挥彭廉隐匿边情之罪兵部覆奏言修边事宜如拟芮纲新任宜留用以责后效彭廉事候勘报定夺诏如议
　　○致仕南京礼部尚书沈冬魁卒赐祭葬如例
　　○命会昌侯孙杲等为正使刑部员外郎陈耀等为副使持节册封代懿王俊杕庶长子泰顺王充耀为代王妃周氏为代王妃庶第十一子充火□允为宝豊王庶第十二子充火□川为砀山王衡王祐楎庶长子江华王厚燆为衡世子庶第四子厚煐为高唐王肃王贡錝庶第五子贞润为会宁王庶第六子贞滰为延长王荣王祐枢庶第五子厚然为富城王庶第六子厚鱼□曰为贵溪王赵王祐棌庶第六子厚火□向为秀水王岷府黎山王彦汕□莫嫡长子誉枚袭封为黎山王夫人黄氏为黎山王妃伊府方城王訏洼嫡长孙褒熇袭封为方城王兵马副指挥王堂女王氏封为周府华亭王妃典膳温孟春女温氏封为韩府高平王妃兵马副指挥滕榆女滕氏封为靖江王妃
　　明世宗肃皇帝实录卷之一百十九
明世宗肃皇帝实录卷之一百二十
　　嘉靖九年十二月丁巳朔  上谕太常寺官雨雪愆期朕念民事深用忧惕已卜日竭诚露告太常寺与顺天府官分诣应祀神祗斋心精祷务求休应
　　○以水灾免湖广武昌等府并各卫所秋粮有差
　　○己未升工部左侍郎蒋瑶为本部尚书
　　○大学士桂萼疾遣赐酒米蔬肉
　　○壬戌崇信伯费柱卒  上为辍朝赐祭葬如例
　　○南京都察院右都御史张琮卒赐祭葬如例
　　○癸亥升吏部右侍郎徐缙为本部左侍郎仍经筵日讲都察院右副都御史唐龙为吏部右侍郎
　　○升山东按察司佥事李崧祥为山西按察司副使
　　○总制狭西三边尚书王琼奏灵州大小二池盐课近改庆阳兵备副使兼管相离六百余里顾理不周每年十月封池至次年三月始开今挑穵沟堑盐利大通宜令延绥西路管粮佥事兼管大盐池宁夏管粮佥事兼管小盐池十月以后不必封池俱召商报中上纳粮草以足边储为便报可
　　○南京户部言南京内府各监局军匠之虚实马牛之多寡钱粮糜费支销漫无稽考况该管人员收受留难多方需索请行巡视科道同本部委官监收一切支用月具官军匠役马牛等畜应支粮草数目查验命依议行
　　○甲子腊节以  御制蜡乐诗赐大学士张璁复以其疾不预宴赐酒馔腊面
　　○以灾伤免宁夏五卫并灵州守御千户所田粮湖草有差
　　○乙丑刑科给事中张裕先陈言数事内及祭酒许诰有朝臣共鄙太学生羞出其门又有祝钦明之比  上曰祭酒有师道此官诚不可不重许诰升任已踰年未闻有此说诘令指实裕先乃引罪言实无所指  上曰裕假建言卖直专攻正人诬害许诰本议祀典却援引他事为词况有诏旨乃先故犯及令指名具奏又不以实闻锦衣卫逮送镇抚司拷讯之
　　○是日早朝不至者几三百人  上怒下法司议已而刑部请量加罚治  上以为曲护命从实分别三次者法司逮问余夺俸禄有差患病者查明以闻
　　○丙寅  上谕内阁来春二月初三日告祀  社稷并祭先农行耕藉礼是日恭值  圣母圣旦有碍称觞上寿朕惟事亲事神当有等杀人君上奉  天地次礼百神而事亲恐不在事神之后自今凡仲春祭社若值初三上戊则另诹吉日庶尽朕情于是礼部以明年二月三日适值上戊请如  圣谕改初八日癸亥行礼从之
　　○四川永川县民李绍祖等左道感人聚众为乱重夔兵备佥事刘隅捕平之兵部列上地方诸臣功罪谓隅督捕之功应赏叙泸兵备佥事李际元分巡佥事蔡乾戴亢分守左参议何鳌功罪亦略相当叙泸左参将魏武罪应罚治指挥刘胜等及重庆叙州二府掌印官俱宜逮治被杀指挥佥事范祯百户王贤等杀身未足赎罪惟  圣明裁之  上命赏刘隅银币而夺李际元俸三月魏武一年刘胜等及重叙二府掌印官俱下巡按御史勘问范祯王贤既为国捐生情实可悯其量优恤之
　　○丁卯升直隶松江府同知张几为山东按察司佥事整饬青州等处兵备
　　○戊辰先是有旨太常寺官以次读祝赞礼时少卿王学夔以郊祀司祝不当  上意困自请辞避吏部谓其声望素著而禀赋颇弱宣祝恐非所宜请改用之  上曰读祝奏礼旧制俱太常堂官供事而学夔乃循习怠惰违命辞难姑降级调用少卿等官会同礼部考选用副朕法  祖慎祀之意已而调学夔福建布政使司左参议少卿刘穆寺丞黄嘉宾俱以不称改穆为太仆寺少卿嘉宾为尚宝司司丞姚士宏致仕
　　○己巳工部右侍郎刘思贤卒赐祭葬如例
　　○庚午以恩纪含春堂诗并  御制敬一箴五箴注各一部赐灵丘王聪滆从其请也
　　○兵科都给事中张润身言锦衣卫堂上官以近侍故优容不与考选中间不职甚多乞如文臣自陈例取自上裁有幸免者听言官指名参奏  上令即指名参奏不必令自陈润身乃劾掌卫事署都指挥使骆安指挥佥事刘宗武奸贪不职宜罢诏降安指挥佥事与宗武俱闲住
　　○辛未太常寺卿管国子监祭酒事许诰被论乞罢  上优诏不允
　　○改迁四川万县周溪驿于分水公馆
　　○夺江西巡按御史傅凤翱俸五月左参议汪溱佥事陈端甫各半年以督造郊坛磁砖违限故也
　　○先是命工科右给事中戴儒清查各监局匠役奏应留者尚万有三千工部言监局匠役皆以供膳服备器用必人通其艺事称其食非为私门冗食之计今名数尚多岂无冒滥请再差御史一员仍同戴儒及司礼监官本部委官共审其不称者径自开除留者再验其所精艺业务得实用若有沮挠规避者参究勿贷  上命工部堂官会同科道司礼监官从公查理勿纵勿刻
　　○壬申升顺天府府尹黎奭为工部左侍郎
　　○癸酉初翰林院侍读学士兼吏科都给事中夏言以特恩赐四品服俸至是遇大祀覃恩为其父鼎先任知州品同例不得赠因＜锍-釒＞辞俸诰乞移赠父母以特恩四品衔  上不允辞特命给与赠典已吏部谓貤典宜从子贵  上从部议命依见职移赠
　　○户部言御马仓内象房同为内府仓场草价上纳不宜有异请为画一法毋许内臣勒商需索且象牛止七只而内臣多至三十四员冗滥殊甚请敕司礼监量为裁革  上如议命择内臣廉静可用者三四人分管余仍取回有勒抑需索者科道官并该部委官参奏
　　○甲戌四川巡抚右佥都御史唐凤仪奏鹅儿等寨番蛮诱杀守堡百户仵勋且诸番需赏扰边肆恶多端一向覊縻养患为其地险难征耳请下廷臣集议制御长策兵部言松潘各寨番蛮抚驭有年近为地方之害固其变诈不常亦由控制失宜所致请行抚按三司镇守总兵官省谕各寨将杀官恶番擒献许其改过自新若积恶不悛仍前为害者镇巡等从长计议奏请但使元恶就擒地方不扰为善命如议
　　○乙亥礼部奏恭刻  圣母女训成  上亲序其后曰朕  圣母章圣慈仁皇太后昔在藩邸尝著一书名曰女训朕  皇考恭睿渊仁宽穆纯圣献皇帝亲洒奎章冠诸卷首  圣母亦自序于其欠朕几务之暇因阅旧笥积册乃获遂出示辅臣暨日讲礼官等又命同朕  孝慈高皇后传  仁孝文皇后内训刊授皇后颁之天下辅部诸臣进奏曰可乃于十月十有七日朕躬告于  祖考  列圣  圣母亲授于皇后张氏十二月望后三日刻工告就礼官装潢进览先该辅臣少傅璁等谓朕宜为之序至是礼官时等又谓朕宜序之阐扬  圣母恩德于以昭示无穷朕未之轻举以为朕  皇考既序诸首  圣母又序诸次已无余蕴矣又不待朕复赘之矣是日因诣  圣母前奏陈书完即蒙  慈命曰汝其序之庶可为传朕惶拜受  命退而思之朕
</div>
    <div class="pagination">
<a href="明实录世宗实录_page71.html">上一页</a><span>...</span><a href="明实录世宗实录_page67.html">67</a><a href="明实录世宗实录_page68.html">68</a><a href="明实录世宗实录_page69.html">69</a><a href="明实录世宗实录_page70.html">70</a><a href="明实录世宗实录_page71.html">71</a><span class="current-page">72</span><a href="明实录世宗实录_page73.html">73</a><a href="明实录世宗实录_page74.html">74</a><a href="明实录世宗实录_page75.html">75</a><a href="明实录世宗实录_page76.html">76</a><a href="明实录世宗实录_page77.html">77</a><span>...</span><a href="明实录世宗实录_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
