<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 793 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 793 页/共 848 页</h1>
    <div class="content">○命陕甘总督布彦泰、拨银八千两。解赴喀喇沙尔。备道光二十九年经费。　　

○丁卯。谕内阁、耆英等奏营兵为盗。拒毙事主请将汛弁都司分别革职撤任一摺。国家设兵卫民。所以安良除虣。据奏广西武宣汛兵玉士华等、胆敢身自为盗。纠夥行劫客船。并放火烧船。致毙事主多命。不法已极。该管汛弁平日既不能认真约束事后又不即上紧捦拏。乃捏称玉士华等先已斥革。显系规避捏饰。难保非知情故纵。该都司并不据实揭参。实属扶同徇隐武宣汛把总傅鸿、外委岑凤噪、并浔州协中军左营都司安桂、俱著即行革职。交该抚提同犯证。严审确情。按律惩办。在逃首要各犯。著即严拏务获。毋许一名漏网。提督马殿甲、及该管总兵官。纪律不严。致酿重案。均著先行交部议处。寻奏、拏获首从各犯。讯明玉士华起意纠劫得赃。又点掷火药。致毙多命合依强盗杀人斩决枭示例拟斩枭。该犯情罪重大。未便稽诛。审明后即恭请王命处斩枭示。余犯分别问拟斩决徒杖。傅鸿虽非知情故纵。惟取巧规避。请发新疆效力赎罪。岑凤噪失察汛兵为盗。事后又不能将犯拏获。尤属玩纵。请发军台效力赎罪。安桂业已革职。请免另议。下部议。从之。　　

○以械斗案内捐输抚恤、及获犯出力。赏福建知府仝卜年、参将吕大升、游击安定邦、同知曹谨、花翎。予知县胡国荣、以同知直隶州知州补用。千总曹宗铨、曾元福、以守备补用。并赏花翎。赏千总李朝祥等蓝翎。余升叙有差。　　

○戊辰。谕军机大臣等、各直省钱粮出入。岁有定额。以额相准。定为请留、留备、留协之分。其赢余银两。仍于春秋二拨案内、悉数拨解部库。以备支用。法至善也。乃近年留协省分。屡有咨请改拨之事。部库待用孔殷。每次各省改拨之款。皆例应解部之银。非以蠲缓为词。即以留支藉口。殊不思水旱偏灾。事所难免。各省支款。无岁无之。何以从前改拨之案尚少。近则日多一日。前数年军务河工。需用紧急。不得不权其轻重。量为改拨。而各该省恃有成案可循。几至年年渎请若不及早示以限制。于京饷大有关系。且恐各该省于应徵应解之款。易启那移亏空等弊。嗣后著留协省分各督抚、于户部例拨及因案指拨各款。务须激发天良。认真筹办。不得因向有改拨成案率行援引渎请。并著督饬藩司派委妥员、照数按期迅速起解。如仍前援案声请改拨。查有不实不尽情弊。以及起解迟延。即著户部据实严行参奏。以裕经费而符旧章。将此各谕令知之。　　

○以光禄寺卿邵灿、为太常寺卿。　　

○命盛京户部侍郎庆祺、刑部侍郎广林、敬谨验收盛京太庙宫门各工。　　

○以捐修直隶温榆河工。予候选县丞曹培显、尽先选用。　　

○己巳。谕内阁、本日据奕湘奏、副都统勘定凤凰城边栅。与旧制图册里数不符。未便率改旧章。又据庆住奏、勘明界址。请按里行绳以清界限。未便拘泥旧制各一摺。著派奕湘、会同灵桂、于本年秋间。前往凤凰城边栅妥为详细查勘。酌定界址。奏明办理。前经该将军等奏定章程。每届三年春间。赴边外巡查各弊。以靖边圉。此番前往。即作为一次嗣后三年届期著遵奉前旨、由该将军开单请简候朕酌派。仍于春季前往。以符定制而昭核实。　　

○调广东高州镇总兵官赵承德为潮州镇总兵官。潮州镇总兵官余万清、为高州镇总兵官。　　

○以捐办广东盐务出力。予同知吴均、以知府升用。　　

○庚午。遣官祭火神庙。　　

○辛未。旌表守正捐躯安徽霍山县民陈同喜聘妻胡氏。　　

○壬申。河东河道总督钟祥奏报、入伏前后河水节长旋消两岸工程镶修平稳。现仍督饬慎防。得旨、加意防护。务保安澜。　　

○缓徵山东临清、邱、邹平、濮、莘、淄川、曹、郓城、范、观城、朝城、冠、夏津、定陶、馆陶、武城、济阳、临邑、陵、平原、德平、邹、齐河、菏泽、钜野、高唐、章邱、恩、二十八州县暨德州、东昌、临清、济宁、四卫被风被旱被沙村庄新旧正杂额赋。　　

○癸酉。旌表守正捐躯河南祥符县民赵国沅妻吕氏。　　

○甲戌。贷江宁京口驻防官兵修理官署兵房俸饷银。　　

○乙亥。缓徵河南修武、武陟、济源、原武、温、阳武、延津、滑、封邱、祥符、郑、荥阳、荥泽、氾水、洛阳、偃师、巩、十七州县被旱村庄新旧正杂额赋。　　

○丙子。闽浙总督刘韵珂、因病给假。以福建巡抚徐继畬、兼署总督。　　

○以内大臣壁昌、为福州将军。　　

○予故福州将军敬＜?穆-禾攵＞、祭葬如例。　　

○丁丑。谕内阁、礼部奏酌议旌表建坊章程等语。嗣后各该部随案请旌之烈妇烈女、及年终汇题内之烈妇烈女。均著建立专坊。以示奖异。余俱著归入总坊年终汇题。并著各该督抚等、于题本内声明汇建总坊字样。用昭区别。　


大清宣宗效天符运立中体正至文圣武智勇仁慈俭勤孝敏成皇帝实录卷之四百四十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。秋。七月。戊寅朔。享太庙。遣惠亲王绵愉、恭代行礼。　　

○己卯。谕军机大臣等、本日据都察院奏、云南回民丁灿廷等。控告香匪串谋灭杀无辜一摺。已明降谕旨。交林则徐等审办矣。此案控关奸匪挟讎寻衅。串谋倡乱。被害至一万余命之多。如果属实。必须彻底根究。水落石出。庶足以服难民之心。而除地方之害。林则徐、程矞采、甫经到任。无所用其回护。著即平心研鞫。毋枉毋纵。务将棍徒会匪。严行查禁。首恶各犯。从重惩办。以纾积忿而快人心傥系从前办理不善亦应据实平反。奏明办理。不得因案已将就了结。颟顸塞责。遂将万余人之屈抑。郁而不伸。代人受过已属不可。况数万生灵之沉冤。身为大吏者。竟置之不问耶。懔之慎之。原呈著钞给阅看。将此谕令知之。寻奏、丁灿廷等在京控诉。系指二十五年九月初二永昌七哨汉民将城内回民概行擅杀之事。所呈八千余口之数。核与贺长龄原奏四千余人之语不符。案查贺长龄于二十五六等年。将该处汉民萧林桂、杨老九等、问拟斩枭奏办在案。其办理不善之道府。亦经奏参。回民仍以惩办尚少。归咎于官。其实九月初二前后。回民凶横寻斗各情。亦何尝在情理之中。臣等现饬文武弹压化导。将永昌顺宁等处绝产逃产。悉数清厘。汉民回民。设法招复。责令回汉中。绅耆互相约束。永禁侵淩。至于棍徒首恶。严密兜捦。断不敢养痈贻患。得旨、秉公办理。永靖疆圉为要。　　

○庚辰。谕内阁、工部钱法堂奏、请饬催铜运等语。铜运为鼓铸攸关。断不容迟延贻误。所有已入山东境之邓墀一运。著沿途各督抚、查明行抵何处。务令星夜遄行。无任片刻停留。勒限八月中解京。其已过淮关及已入江南境之乙巳三运。并已过淮关之丙午一运。均著饬令领运各员。迅速趱行。务于十月内解局。以资接济。不得违限干咎。其余丙午各运。亦著沿途地方官上紧严催。设法趱运。无令稍事耽延。傥运员藉词延宕。或地方官催趱不力。即著查明严参。以重鼓铸。　　

○壬午。以工部右侍郎明训、为总管内务府大臣。　　

○命陕甘总督布彦泰、拨银五万五千两。解赴塔尔巴哈台、备道光二十九年经费。　　

○免塔尔巴哈台额鲁特应赔补冻毙牲畜。并赏蒙古贫户马匹牛只。　　

○癸未。谕内阁、哈勒吉那奏、库伦赴藏喀尔喀蒙古官员暨喇嘛人等。行抵青海。缓养马匹驼只。被番贼抢劫一摺。该大臣防护不力。咎复何辞哈勒吉那著交部议处。仍著该大臣督饬兵弁。严缉此案赃贼。务获究办。断不准任令逃逸。所有此次被抢牲畜。并著该大臣照数赔补。以示惩儆。　　

○谕军机大臣等、哈勒吉那奏、库伦赴藏喀尔喀蒙古官员暨喇嘛人等、行抵青海。缓养马匹驼只。被番贼抢劫。现饬防护缉办一摺。已明降谕旨。责令赔补。并将该大臣交部议处矣。青海地方辽阔。为哲布尊丹巴呼图克图之呼毕勒罕、自藏至库伦一带经由之路。该蒙古官员等、偶尔驻劄。缓养牲畜。即被番匪抢劫。其防护不力已可概见。转瞬该呼图克图、即应自藏定期起程。傥经过时再有疏虞。尚复成何事体。著布彦泰接奉此旨。务即豫期选派员弁。实力巡查。俟该呼图克图经过时。一体加意防护。断不可再有疏失。并著哈勒吉那、严饬缉拏此案赃贼。务获究办。仍探明要隘。派拨兵役会同护送。并不时亲往稽查。如防范不严。致有番贼复肆抢掠。惟该大臣是问。恐不能当此重咎也。将此各谕令知之。　　

○又谕、据耆英奏、前任粤海关监督文丰等、捐造台枪。分拨各营等语。此项擡枪杆数较多。既经该督验试。均堪适用。自已足资分拨。著照议发给各营、并内河外海各炮台。随时演习。该督等务饬将备兵丁。将描头钩火手法。认真操练。总期施放有准。缓急足恃。所有火药铅丸。尤须储备充实。毋致临渴掘井。是为至要。其余一千三百余杆。准其存贮军器局。听候酌拨。将此各谕令知之。　　

○缓徵陕西咸宁、长安、咸阳、临潼、高陵、泾阳、三原、兴平、醴泉、渭南、乾、武功、富平、大荔、蒲城、十五州县歉收村庄额赋。　　

○甲申。谕内阁、前据经额布等奏、封禁珠尔山等处闲荒地亩。议立稽查章程。当交户部议奏。兹据该部逐案查核、详议具奏。所有该处闲荒地亩。经此次勘定后。即依部议、责成该将军分别责成副都统及各处协领等、遵照办理。统于年终由该将军查明有无私垦。据实具奏。该将军务须谆切晓谕各员。认真稽察。实力奉行。不得视为具文。日久生懈。傥仍玩泄。致有流民阑入潜匿偷垦等弊。一经发觉。即将该将军交部严加议处。所有该管副都统、及派查各员并总管协领等官。即行革职。言出法随。决不宽贷。懔之慎之。　　

○又谕、梁宝常奏、清查未能竣事。恳请展限一摺。浙江省清查各属仓库。自道光二年七月起、至二十五年六月止。正杂各款。存垫错杂。册籍繁多。现据该抚奏称、原限已逾。难期急切竣事。著准其展限一年。务须逐细钩稽。并酌量各府情形。分别勒限完结。如再逾限不结。随时奏参。毋任延宕。以昭核实。　　

○丙戌。谕内阁、各省沿海匪徒。在洋行劫。最为地方之害。水师将弁。务须竭力兜捦。无任远扬。傥遇该匪声称投首。难保非穷蹙无路。藉词脱逃。若遽信以为真。必至堕其诡计。且此等匪徒。在洋抢劫。扰害商贾。罪不容诛。尤未便于仓卒接仗之际。不察情之诚伪。遽欲准其投首。嗣后著无论江面海面。该官兵等遇有盗匪。正在开仗兜拏之际。傥该匪等乞怜投诚。一概不准。务宜尽力摉捕。毋许一名漏网。以靖洋面而杜奸诡。　　

○谕军机大臣等、陆建瀛奏、官兵追捕盗匪。被伪称投首、掷打兵丁受伤。旋击沈匪船。现办情形等语。海洋寥廓。盗匪等胆敢迭劫商船米船。掳人勒赎。经官兵等追拏。犹敢开炮拒捕。目无法纪已极。该匪等性本奸狡。于官兵捦拏之际。恐不能抵敌。伪称投首。乘该游击计诱。反将兵丁掷打致伤。甚属不成事体。已明降谕旨。饬令江面海面官船。缉拏贼匪之际。该匪乞怜投诚。一概不准矣。此次该委员等开炮追捕。击沈盗匪一船。其锋稍挫。惟该匪夥党尚多。未必遽能敛迹。著该督等严饬官兵。于佘山石浦水陆两路。分投严缉。并咨会邻封。设法捦捕。务期净绝根株以安行旅。不得任其远扬漏网。至该兵丁等所报各情节。有无捏饰亦须明查暗访。以杜流弊。将此各谕令知之。　　

○署两江总督陆建瀛、江南提督尤渤奏、轮阅江防炮堤、及各营兵炮情形得旨。览奏均悉。其操防习练。军械坚利适用自不待言矣。朕仍有焦心急念一事。兵将相顾。同力同心。毋避毋遁。何不能克。何不能摧。卿等务当激发天良。善体朕之苦衷。实有厚望于二卿时不可忘也。　　

○丁亥。孝懿仁皇后忌辰遣官祭景陵。　　

○以浚筑江苏六塘河堤出力。予道员颜以燠等升叙有差。　　

○戊子。谕内阁、德诚等奏、查出捐米使水。请将押运委员摘去顶带并议处一摺。此项捐米到坝。既据坐粮厅逐船查验。米色均属乾洁。乃该船户人等胆敢夤夜使水搀和。肆行朦混。不法已极。若不严行惩办。何以重积贮而示将来。天津委员试用主簿唐成棣、著先行摘去顶带。交部议处。仍饬令督押该船户逐船认真筛扬风晾。傥不能一律乾洁除堪以收用外。其所短米数著仓场侍郎查照旧案。著落赔补。所有剥船船户。著讷尔经额责成天津道严讯作弊情形。务须水落石出。按律惩办。断不准稍有含混。　　

○礼部奏、八月初十日万寿节应行礼仪。得旨、照例行礼。停止筵宴。　　

○己丑。添拨东河两岸十三厅防险银二十五万两。从河道总督钟祥请也。　　

○庚寅。旌表逼嫁捐躯河南阌乡县民杜法寿妻秦氏。　　

○辛卯。两江总督李星沅奏报抵任日期。得旨、一切尽力为之以副朕得人甚难之苦衷也。　　

○调四川提督善禄、为浙江提督。以直隶通永镇总兵官向荣、为四川提督。大沽协副将陶煜文、为通永镇总兵官。　　

○壬辰。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　
</div>
    <div class="pagination">
<a href="清实录道光朝实录_page792.html">上一页</a><span>...</span><a href="清实录道光朝实录_page788.html">788</a><a href="清实录道光朝实录_page789.html">789</a><a href="清实录道光朝实录_page790.html">790</a><a href="清实录道光朝实录_page791.html">791</a><a href="清实录道光朝实录_page792.html">792</a><span class="current-page">793</span><a href="清实录道光朝实录_page794.html">794</a><a href="清实录道光朝实录_page795.html">795</a><a href="清实录道光朝实录_page796.html">796</a><a href="清实录道光朝实录_page797.html">797</a><a href="清实录道光朝实录_page798.html">798</a><span>...</span><a href="清实录道光朝实录_page794.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
