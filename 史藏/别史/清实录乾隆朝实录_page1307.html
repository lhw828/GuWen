<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1307 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1307 页/共 1860 页</h1>
    <div class="content">
○是日、驻跸喀喇河屯行宫。　　

○戊寅。谕、朕此次临幸热河。自石槽、至密云。及常山峪、至喀喇河屯两程。所有著雨清道兵丁。每名著赏一两重银锞一个。　　

○是日、驻跸避暑山庄。至八月庚寅皆如之。　　

○己卯。陕甘总督勒尔谨疏报、巴里坤新设宜禾县西大墩地方。新招人民三十户。垦地三千亩。　　

○庚辰。予故辅国公弘晥、及西安将军富僧阿、祭葬如例。　　

○辛巳。谕军机大臣等、前以逆匪王伦案内、赏给为奴之女犯刘氏、赵张氏等、脱逃未获。传谕杨景素、于本籍严拏。兹据杨景素奏到、五月十一日、在寿张县赵家堌堆地方。将赵张氏拏获。现已批令即速解京严讯矣。赵张氏、身系女流。又复年逾八十。本属易于踪迹之人。其自京逃回东省。必由直隶地方。何以沿途毫无盘诘。一任该犯逃回本籍。著传谕周元理、查明赵张氏、自京至寿张县、所有经过之州县地方。何以未将该犯妇盘获之处。即行据实参奏。　　

○又谕、据鄂宝、颜希深奏、松冈站员冀国勋、侵亏军需银两一摺。内称、不敢以事隶川省、咨明督臣查办。所奏甚属取巧。已于摺内批示。此事前据富勒浑参奏、冀国勋藐法侵帑。至八万九千余两。实出情理之外。已谕令文绶、将冀国勋革职。迅速严讯。审明之日。即将该犯正法。俾众知儆戒。所有冀国勋任所、原籍赀产。严行查抄。并将北路总理知府王立柱革职。将任所及在京赀产。一并查封。以备抵补冀国勋赀财之不足。但该犯侵亏银米。为数甚多。恐王立柱查封赀财。不敷抵补。鄂宝、颜希深、系北路总理粮饷大员。稽查是其专责。况该犯冀国勋、承办松冈站务。已历三载。似此侵亏至累万盈千。鄂宝等岂竟毫无见闻。直至富勒浑查参。始为此奏塞责。伊等在彼。所司何事。至鄂宝、颜希深、二人。各有分管地方。松冈站究系何人所管。自应该本管大员出名具奏。何以鄂宝、颜希深、二人联衔具摺。显有诿过卸责之心。殊属非是。著文绶即行查明。松冈站系鄂宝、颜希深、二人。何人所辖。据实具奏。至各路派出管理粮站大员。并非止稽查粮运迟速。凡银粮各项、有无亏短之处。皆其责成今冀国勋亏至八万九千余两。鄂宝等岂能脱身事外。至该省督臣、粮务虽其统辖。但相隔尚远。非若该管大臣之可以就近稽查。自应稍示分别。所有冀国勋亏短银两。如该犯家产、及王立柱赀财、不敷抵补。即将所余之数。著鄂宝、颜希深、分赔十分之七。富勒浑、文绶、分赔十分之三。若西路粮台、则系富勒浑、刘秉恬专责。将来设有亏缺等弊。除本犯及该管之员、查抄赔补外。亦著将不敷之项。令富勒浑、刘秉恬、分赔十分之七。文绶、分赔十分之三。以昭平允。著传旨申饬鄂宝、颜希深、并令文绶、详晰查办。兼谕富勒浑、刘秉恬知之。寻文绶奏、查颜希深、驻觉木交一路。距松冈较远。鄂宝、驻卓克采一路。距松冈甚近。是松冈站、应以鄂宝为专辖得旨、知道了。如应分赔汝即照此办理咨部可也。　　

○定边右副将军广州将军明亮奏、查有额尔替一山。上与基木斯丹当噶相连。下界平坡。贼人据此山顶前则设立石城。周围木栅。其外深挖濠沟。旁有战碉拥卫。其后复安大石卡、战碉、各一座。为并力聚守之计。臣等随派德赫布等、由右手压梁、以防曲硕木贼人救援之路。舒景安等、由左手压梁、以防克尔玛斯底叶安贼人救援之路。随令和隆武等攻其前。奎林等攻其后。于十九日黎明、分队前进。和隆武所领官兵。呼声并起。抢近石城。贼众枪石如雨。游击范宜申阵亡。我兵力攻愈急。夺取两碉。贼番全行杀毙。其时左右两旁之贼。舍死来援。俱为德赫布、舒景安等、四面截杀。旋即溃窜。至奎林所攻石卡战碉。因贼番救援。愈聚愈多。俱窜入碉内。抵死拒守。攻至未刻。臣等恐致多伤。令官兵彻回。其所得地方。赶建木城。派兵驻守。现运大炮轰摧未得之碉卡。俟少有残毁。即乘势抢夺。由此下拏木栅十五六座。即穿过平坡。捣其腹心。无难立破。谕军机大臣曰、明亮等进攻额尔替山梁。抢夺石城碉座。并痛歼贼众。虽未即行攻克。亦足以壮官军声势。而破贼人之胆。此次和隆武所领之众尤为出力。明亮当查明记档。俟攻得勒乌围。一并交部议叙。至游击范宜申、身冒枪石。踊跃直前。以致阵亡。甚为可悯。著查其有无子嗣。另行加恩。现今大功告成在迩。凯旋后、当照平定准部回部之例。于紫光阁、图画功臣像。并绘战图。以垂示永久。番地山川险隘之处。未能悉其形势。难于著笔。著传谕阿桂、将节次打仗攻获之贼寨。如近时攻得之逊克尔宗。及前次攻得之谷噶、喇穆喇穆、色淜普、康萨尔、木思工噶克等。及明亮一路之达尔图、至茹寨一带。凡有经将士等实在出力。奋勇剿杀而得者。查明各画一图。并将带兵大臣。及勇锐将领。于图内注明。附便进呈。俟朕阅定。　　

○旌表守正捐躯之直隶南和县民赵新年妻张氏。　　

○壬午。谕军机大臣等、官兵从荣噶尔博第八峰。并巴占碉寨进攻。现已用炮轰摧。并派将领、每日更番带兵抢攩。以疲其力。贼众自难久于存住。即偶因风雨、略羁时日。亦无足虑。现又添拨部库银五百万、解川贮备。军需尽属宽余。阿桂等、惟当努力攻剿。速成大功。以膺茂赏。至逆酋索诺木兄弟。及党恶之大头人、如丹巴沃咱尔等。自揣罪重。难逃法网。必然舍死抵御。但未必如山东逆匪王伦之情急自焚。或于进攻噶喇依时。将军等乘其窘迫。诱谕招降。逆酋未必不妄冀幸免。如果来投。亦稍省我兵攻围之力。而逆酋仍无所逃罪。所谓兵不厌诈。原属无妨。阿桂等酌量行之。但不可堕贼诡计耳。　　

○以福建台湾协水师副将金蟾桂、为金门镇总兵。　　

○癸未。上奉皇太后驻跸避暑山庄。　　

○甲申。上奉皇太后幸一片云侍膳。　　

○户部议准、闽浙总督钟音疏称、宝福局铸钱、需铜六十万斤。请委员往滇省采买。从之。　　

○升任江西布政使署巡抚李瀚疏报、乾隆三十八年。新建、丰城、进贤、宜春、分宜、萍乡、万载、清江、新淦、新喻、万安、安福、永新、宜黄、南丰、上饶、玉山、广丰、弋阳、贵溪、兴安、鄱阳、星子、南康、上犹、崇义、定南、信丰、宁都等二十九州县。劝垦老荒、及额外新生田、地、山、塘、三十六顷九十六亩有奇。　　

○豁除江苏上海县坍没废田三顷八十五亩有奇额赋。　　

○旌表守正捐躯之河南息县民盛典妻李氏。　　

○乙酉。谕军机大臣曰、富德、在绒布一路。原不过为牵缀贼势之计。未必即能攻进。此时亦不宜轻举妄动。俟阿桂、明亮、攻至噶喇依。其南路一带之贼。自必窘迫。富德若察见马尔邦等处贼人。有抽彻慌乱情形。即相机设法打进。又可添一路、攻剿噶喇依。自属有益。富德可借此立功。务当努力。　　

○丙戌。谕军机大臣曰、巴延三奏、查抄亏缺军需站员冀国勋家产、讯据伊亲弟冀国维供称、伊弟兄四人。长国勋、次国猷、嫡出。次国维、国纪、庶出。国纪早故。国勋于乾隆十六年分析家产。国猷挈家赴京。在胭脂胡衕放账生理。国勋将所有家私。于十七年变卖。携带眷口。赴京选官。历任山东县丞、贵州州同、四川通判、从未回家。总于京城居住。原籍并无财产存留等语。冀国勋亏缺军需。至八万九千余两之多。必有隐匿寄顿情事。今查封本籍。祇有伊庶出分居之弟国维在家。所存仅破屋数间。而国勋所有田产。久经典卖。是冀国勋现无本籍赀财。据冀国维供称、国勋久住京师。伊同母之胞弟国猷、亦挈眷在京。放账生理。冀国勋家属。或现与伊弟同住。或各有住宅。托国猷为之照料。甚至侵蚀军需银两。暗中寄京。交国猷代为收存营运。均未可定。著传谕英廉、即速确查冀国勋、在京家产。并拘冀国猷到案。严切讯鞫。一一究追。毋得稍有隐匿。仍即据实覆奏。至冀国勋侵亏累万。或因川省程途遥远。仍在任所藏匿寄顿。亦情理所必有。并传谕文绶、严密究追。毋使贪黩之人。得遂侵亏私计。巴延三奏摺、并著钞寄阅看。　　

○命编修汤先甲、提督广东学政。　　

○丁亥上奉皇太后幸卷阿胜境侍膳。　　

○吏部议准、署山西巡抚觉罗巴延三奏称、山西省丰镇厅、所属张皋儿地方。路当孔道。五方杂处。向无专员驻劄。距该厅等衙门甚远。查察难周。查有丰镇厅、所属高庙子巡检。缺简事闲。请移驻张皋儿适中要地。以资弹压。再宁远厅所属地方。惟东乡最要。距该厅一百八十里。管辖难周东乡之后营子村、人多事冗。必须专员分驻。查宁远厅、及巡检、同在一处。又有司狱管理杂事。巡检甚闲。请移驻后营子村。分防稽察。从之。　　

○工部议准、两江总督高晋疏称、海门同知。在裙带河、茅家镇适中之地。建盖衙署库狱。较官河汛更要。请将官河汛千总。移驻海门厅署旁。即于官河汛防兵内、抽兵二十名。同原派茅家镇防兵十名、共三十名。以资戍守。其官河汛、即以协防大港之外委移驻。所有原防茅家镇之外委。彻调回营。从之。　　

○戊子。谕军机大臣等、前杨景素奏、于寿张县赵家堌堆地方。拏获犯妇赵张氏。因思该犯妇自京逃回东省。必由直隶地方。何沿途毫无盘诘。随谕周元理、查明参奏。兹据覆奏、该犯妇若由陆路逃回。则经良乡、涿州、至景州、一带出境。如由水路。则系通州、天津、运河一路潜回。并大道以旁僻路尚多。亦可绕抵东省。俟其解京。讯取确供。按其经由路径月日。即当分别查参等语。前杨景素、奏报拏获赵张氏。已批令即速解京严讯。计日即可解到。著传谕大学士舒赫德等、于该犯妇到案时、严行讯究。其自京脱逃后。系由何路潜回东省。及在何处逗留。并经过月日。逐一讯取确供覆奏。以便饬交周元理查办。　　

○又谕、据巡漕御史邱日荣奏、滇省运员张绶佩、委运铜觔抵津。理应于起剥后。迅速北上。乃该员因乏运费。任意稽延。除一面移会地方官查照办理外。应请敕下直隶总督、仓场侍郎、细加盘验。逐一查明具奏等语。著照所请。令周元理、富察善等、派委明干大员。详查张绶佩、在津剥运稽迟缘由。并前领水脚银两。是否因公实用。其所运铜觔。有无亏缺。即行据实查办具奏。并谕邱日荣知之。寻奏、查云南委员张绶佩、领运乾隆癸巳年二运一起。正铜七十二万斤。余铜一万六千三百斤。于六月十九日、全数运抵通州。当经盘验。正铜无缺。仅少余铜一千五百余觔。面询该员。据称、系沿途搬运起剥、磕碰零星折耗。似属实情。又查该员于云南、湖北、江南、三处。共领得水脚银、六千四百八十二两四钱。为沿途船户支领之用。又领有杂费银、九百五十八两。为置备筐篓绳索、夫工犒赏等用。至途中起剥、守冻、等费。俱应运员垫用。差竣旋滇补领。该员垫银、一千五百余两。俱有所在地方官印结为据。运抵天津。无赀可垫。在津竭力设措。始得开行。查该员自泸开帮。迄今抵通。其实历行程。尚在定例十一个月之内。亦未逾限。是该员并无情弊。请交户部查核。下部知之。己丑。谕曰、陈辉祖奏、两湖在川征兵。有解川添整衣装之项。应于各名下坐饷内扣还。今在楚未派出师各兵。因未得效力行间。愿将伊等月饷。一体均摊还款。察其情出于诚。奏请俯允等语。所奏殊属见小。征兵借制衣装之项。皆其本人自用。例应于各人名下扣还。或念征兵等、接扣数项。生计未免拮据。奏请宽展期限数年。使每月扣数无多自不至过形竭蹶。其中或有亡故之人。并可令其子弟顶充接扣。设故兵系孑身无著者。并当恩予蠲除。国家轸恤戎行。亦断不肯靳惜锱铢。即虑应扣之项过多。兵丁虽展限分完。尚未能即为归楚。或就督抚提镇藩臬、及副参游都以上、于养廉内、酌为代扣十分之几。尚觉惬情顺理。岂兵丁知此义。而大员反不知乎。督抚藩臬、养廉较优。而游都以上武职大员。均有抚驭兵丁之责。果欲克己以恤下。自属分所宜然。若陈辉祖所奏。以通省未派之兵。代为征兵还项。则琐屑不成事体。断不可行。朕于简调兵丁。经行供馈。所需一切。官为支给。丝毫不扰闾阎。又岂肯以征兵借项。致扣在家未出征之卒伍乎。即以征兵而论。其奋勇超群者。即可优加拔擢。实心出力者。亦常赏给月粮。至将来凯旋归伍。并可仰邀录叙。是征兵为国宣劳。已属体恤备至。又何必为此鳃鳃过计乎。各省调派之兵。不及营额之半。而陈辉祖筹为代扣。乃及通省之全。徒使无知者、讥其波累众人。将谓抽调兵丁。即阖省之兵丁皆出征矣。此乃大有关系。何可为训乎。陈辉祖、著饬行。恐各省尚有类此筹扣者。著并通谕知之。　　

○谕军机大臣曰、阿桂等奏、连次攻打巴占碉寨。尚未能克。贼人日就穷蹙。竭力自护。冀缓须臾之死。势所必然。亦断不能久拒。而我官兵乘胜罙入。扫穴擒渠。无难立待。又称河西沙尔尼一带碉寨。若明亮处移往炮位。自上下轰。并令伍岱、在赤布寨以前。赶拏木栅。运大炮隔河夹击。贼必不能存站。此计甚善。朕前此展阅阿桂进到地图。曾指沿河一带。似可进兵。随传谕商酌办理。今阿桂于奉朕旨以前。所筹适与朕意相合。自可望其有成。又据明亮等奏、攻克额尔替碉寨。现拟于平坡之下。赶立木栅。办理亦好。明亮所称平坡之下。似即沙尔尼一带。若能如阿桂所筹。隔河夹攻。自为得力。明亮等即妥速为之。又谕、前据韦谦恒奏、请将黔省停补名粮四百余名。概于苗疆募补。其事不可行。是以未允所请。因思此项停补缺额。不独黔兵为然。其狭甘、湖广、云南、四川、等省。停补名粮若干。自亦有数可考。令军机大臣查询。旋据户兵二部。于近年兵马奏销册内、逐一详查。惟贵州省、将停缺马步守兵、四百三十五名。分晰开造。其余狭甘各省。祇系笼统开报。并未注明停补数目。致难查核。此事前年于川省军营溃逃兵丁案内。特传谕调派川兵省分各督抚。及原拨绿营各提督。将此等在营脱逃兵丁、所有名粮。不但不当补其子弟。并不当仍令人顶补。并令富勒浑、文绶、查明。详晰造册。移知原拨之省分各标营存记。其悬缺、统俟大功告成后。另行核办。各省自应一体照办。详晰造册咨部。何独黔省具款造报。而陕甘各省。仍未分晰声明是否富勒浑、文绶等、未经查明造册。遗漏移咨。抑系各该省竟未遵办。著传谕勒尔谨、毕沅、陈辉祖、敦福、图思德、富勒浑、文绶等、据实查明覆奏。仍著将各该省停补名粮。分晰马步守兵缺若干。每兵扣存名粮若干。及于何年月日停止补缺。现在扣存银粮若干。逐一开列清单具奏。并造册咨明户兵二部。存案备查。毋得再滋舛漏。庚寅。予故恒亲王弘晊、祭葬如例。谥曰恪。旌表守正捐躯之河南嵩县民贺万清妻张氏。　　

○辛卯。谕军机大臣等、据刑部奏、逆匪王伦案内。缘坐家眷赏给二等侍卫伊林为奴之犯妇王张氏、于本月初十日、携带八岁幼子三儿逃走等语。此等逆犯家属。原应概予骈诛。经朕格外加恩。赏给大臣官员家为奴。贷以不死。伊等自应知感。乃今春阎路氏、郭孔氏、赵张氏等、相率潜逃。虽迭经缉获正法。惟有王经隆之妻刘氏。未经弋获。今复有王经隆族侄王宗兴之妻王张氏、愍不畏死。携子脱逃。恐王经隆或有亲故潜留。暗中勾引各该犯妇。窜回原籍。隐匿藏踪。亦未可定。著传谕杨景素、即于该犯本籍附近地方。选派妥干员弁。督同地方官、上紧迅速密拏务获。并严究诱引窝留之人。一并治罪。一面奏闻。一面即行解京严讯。从重办理以儆奸顽而申国宪。至该犯妇逃回东省直隶乃必经之路。并著周元理饬属实力躧缉毋任潜踪漏网。将此一并传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十四


大清高宗法天隆运至诚先觉体元立极敷文奋武孝慈神圣纯皇帝实录卷之九百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。六月。壬辰。上奉皇太后幸卷阿胜境。侍早晚膳。　　

○谕、前因巴里坤、乌噜木齐等处大臣。作为额缺。其所兼之衔。俱令出缺另补。现在伊犁将军、亦作为额缺。亦应将所兼之衔出缺。另行补放。伊勒图、所兼镶黄旗领侍卫内大臣员缺。著丰讷亨补授。兵部尚书员缺。著丰昇额补授。伊勒图于众外藩处行文时。久经书写领侍卫内大臣兵部尚书官衔。著仍照旧书写。　　

○癸巳。谕军机大臣等、前因五月间京城望雨。米价未免稍昂。是以降旨、令于五城设厂平粜。以裕民食。近来甘＜?雨澍＞叠沛。远近一律普沾。秋成可望。米价自应日有减落。何以市值未见渐平。即或因近京二麦稍歉。而河南、山东两省。据该抚臣奏报麦收丰稔。商贩自即源源北上。京城粮价。不应尚未就平。或究因上年河间、天津、一带。歉收较甚。而地方官所办。未尽确实。致商运多趋该处。未能直达京师。否则必系在京铺户。囤积居奇。致五城虽平粜月余。市价未能平减。大抵不出此两者。著传谕周元理、即将河间天津等处、现在民食是否缺乏。并查近日曾否一体得有透雨秋田光景若何。据实覆奏。不得稍有粉饰。并著传谕舒赫德、英廉、于京城内外严密饬查。如访有囤积射利奸徒。即行严拏到案。从重治罪。勿稍宽纵。寻周元理奏、自五月十五以来。得雨七八次。二十五六、及六月十四之雨更透。秋田畅发。粮价日平。民食并未缺乏。不敢稍有粉饰。仍严查商贩。不得居奇囤积。得旨、去岁旱灾。未免稍粉饰矣。　　

○又谕、现在京城平粜钱文。前已有旨、交工程处、及步军统领衙门。随时领用。俾钱文常得流通。今自开粜以来。已及一月。粜出钱文。各该处曾否随时领取。设或存积过多。致有壅滞。是粮价未能骤平。钱价转因而增贵。非所以便民利用也。闻工程等处。每乐于领银。而惮于领钱。盖因银两或有稍获平余微利。而钱文自有一定之数。无从得沾余润。以致心存观望。此大不可。著舒赫德、英廉、即饬各该处、迅速关领。毋得再为延缓。至步军统领衙门。向来领用银两事竣。每以所剩平余。留备赏给之用。兹承领钱文。自无余剩。即或赏项不敷。另行筹备。亦属无妨。不必因此致有拘泥迁延也。　　

○又谕曰、李侍尧奏、查验军装一摺。据称、绿营咨送军装保固册内、注有年久旧坏。与岁底保题之意。名实不符。非承办时经手员弁侵渔工价。物料不堪。即平时不能加谨收藏。任意暴殄所致。随饬镇将亲验禀覆。已据近省标营呈称、各项军装。现皆完好。其已逾修造年限者。尚有五六分成色。原册所注旧坏字样。系从前造册之员。相沿登注。一营如此。各营可知。现将册籍驳回另查。仍俟禀覆到日。再行核办等语。所办甚好。此等绿营积弊。自应实力整饬。各省何以从未见如此认真查办。著将李侍尧摺。钞寄各省总督。及兼管提督之各巡抚。一体仿照。核实办理。　　

○乙未。上诣皇太后行宫问安。　　

○谕军机大臣等、据周元理奏、接徐绩咨开、汲县民人王三才、拾获书包。系属逆词。内称王伦名字。所开豫省怀庆等处、及直隶大名、罗列多人。且语甚悖逆。荒诞不经。现饬大名道府副将、督同兵役按名密拏。并委达尔吉善、迅往督办确查等语。此案必系诬陷、已于摺内批示矣。上年办理东省逆案。剿捕追缉。按法严惩。所办不为不多小民自知畏惧守法。未必敢复萌逆志。即或归太、刘焕、冀盘佑等要犯。在近省潜窜偷生。方且匿迹深藏。惧干擒戮。岂敢复纠约多人。借王伦之名。复逞报复。其为奸徒挟仇诬害。冀将被指之人。拏讯洩愤。已属显然。今单内开列多人。固不便竟置不问。但只可不动声色。密为查办。断不宜稍涉张皇。周元理、既派达尔吉善前往。当令其在大名等处。先查所开各名。有无其人。访其平日。是否形迹可疑。及有无聚党立教情事。逐一确查。其真伪即可立辨。如所讦稍有踪影。自当切实根求。若全属子虚。切不可轻累无辜。转使奸徒暗中逞愿。至造作匿名揭帖之人。情节甚为可恶。不可不实力穷究。只须将所开姓名。传唤到案。隔别讯其平日、与何人有仇。只须数人供指相同。便可得其大概。即将其人拏获到案。设法严讯。自无难水落石出。著周元理、即传谕达尔吉善、妥协办理。务得实情。即行覆奏。至其所写逆词。系何语句。并著周元理、及徐绩、即将原书、及钞录之件。一并封固进呈。　　

○丙申。谕军机大臣曰、阿桂等奏称、现拏木栅九座。距贼碉不过半箭之地。并称在巴占下手、贼人木城对面。逼近拏栅两座。运炮轰摧。官兵攻逼渐近。自可迅速得手。乃因大雨阻滞。未能即克。又奏到盘获逆酋遣赴西藏之喇嘛等犯。在事番目等。甚属可嘉。明亮等分别赏给。所办甚是。自应如此奖励。因思贼酋既从此路遣人赴藏。或于我师攻剿噶喇依时。逆酋穷蹙无计。竟亲身由此投藏求生。亦未可定。著传谕永平、李本、加意严防。毋使兔脱。　　

○又谕、据阿桂等奏、领队大臣额尔特、目无法纪。在参赞大臣额森特前、持刀妄动。甚属乖张。请将额尔特革职治罪等语。额尔特以乾清门侍卫。且系副都统领队大臣。迺敢持刀妄动。实属乖张。漫无法纪。断不可留于军营。额尔特、即著革职锁拏。委妥实人员。驰驿押解来京。　　

○丁酉。上奉皇太后幸卷阿胜境侍膳。　　

○谕军机大臣等、前据周元理奏、接准豫抚徐绩咨文、有匿名帖开大名府前、苏有义弟兄等姓名。随派达尔吉善、前往查办等因一摺。朕以其事。必系挟嫌诬陷。谕令周元理、转饬达尔吉善、妥协办理。兹复据徐绩奏到此事。则其帖内所开之人甚多。而于怀庆府城内东街、郭宗智父子四人。尤所注意。若唤郭宗智等到案。询其有无讐人。即可从而踪影。似无难得捏造逆词正犯。其送出之王三才、亦当细加根究。若果系路旁拾取。则乡村愚民。检拾遗失书函。有何关系。而必欲亲送门兵。其情节不无可疑。就彼悉心盘诘。自可略寻端绪。但不得遽事刑求。至其单内、有王伦姓名。更属诞妄。该逆犯昨岁自焚毙命。众所共见共知。焉得至今尚在。即或该逆犯、彼时竟狡脱幸免。亦必当匿迹销声。岂敢复自表著。况王伦前此敢作不靖。业已僭妄尊称。今忽退而称臣。其所谓主公者。又何所属。且去年拏获全案逆犯。严加讯究。并不闻王伦之外。别有渠魁。何以此时、忽有王伦推奉之人尤非情理。自系捏造逆书者、借名耸听。至所称刘先生。似因刘焕之名而傅会。或果归太、刘焕等窜迹河南。妄思煽惑。今天网恢恢。合当败露。从此案逐一根寻。竟得逆案未获诸要犯。亦不可知。但难必其适如所期耳。总之此事、无论虚实如何。但宜不动声色。迅速办理。昨周元理派往之达尔吉善、其为人拘谨有余。遇要事当前。是非真伪。猝难决断。恐未能妥办此事。周元理所派、未为得当。直隶查办。或派单功擢前往。或竟系周元理。亲身赴彼方为妥协。周元理虽即届防汛但河工现有满保在彼。似无必须该督之驻防也。至徐绩奏、带往查办之署臬司周于智、亦非明练果断之才。自不及荣柱晓事。徐绩于查讯事件。既非所长。而所带之周于智、又不能相助妥办。自应令荣柱、驰赴该处查办。换周于智即回省城。较为有益。著周元理、徐绩、遵照妥办。仍即速奏闻。至其所称、不若由大名、仍至临清州。薛浩荐临清城内有五人。已经有书往来等语。薛浩、据开系大名人、现当府快手。自应解直查办。而所称临清五人。并无指名。著杨景素、密为查察。有无踪影。一一安堵办理。不得稍涉张皇。又据称、前差柳德普、赴北京探路之语。虽未必实有其事但王伦去岁。曾差归太到京探信。此等语宁信其有。著传谕舒赫德、英廉、于京城内外、严加体访。如有踪迹可疑之人。即留心根究。但不可虚张著相耳　　

○戊戌。谕据杨景素奏、拏获在京脱逃之犯妇赵张氏、详悉研鞫。系五月初九日、逃至伊甥孙吉家、留住两日。转送至该犯妇族侄赵楹家等语。此案前经传谕舒赫德。俟该犯妇解到时、严加刑讯。今既经杨素将赵张氏、及孙吉、赵楹一并解京。著传谕舒赫德、于解到时。将各犯隔别严加刑讯。务得实情仍即据实覆奏。　　

○己亥。遣官祭火神庙。　　

○庚子上诣皇太后行宫问安。　　

○谕、据索诺木策凌奏称、管理乌噜木齐厄鲁特部落。请专设领队大臣一员。管理稽察孳生牲畜、及屯田派差等事。将协领全简等三员、开列职名请旨等语。即照所奏、全简、著赏给副都统衔。授为管理乌噜木齐厄鲁特部落领队大臣。　　

○又谕、热河引见吏部月选等官。应有谙习清语之堂官承旨。著仍照上年之例。派福隆安一体带领引见。又谕、河北镇总兵黄模奏、汲县民人王三才、拾获逆词等因一摺所办殊属非是此事徐绩先据该镇咨报。具摺奏闻。业经饬令据实查办。距今已越三日。黄模始行奏到。所遣赍摺之人。已属迟缓之至。总兵为专阃大员。凡地方寻常事件。固不应干与越俎。如遇此等要务。一面知会抚臣。一面即应就近查办。方识事理轻重。虽此案情节。大半出于诬捏。徐绩等往办。尚不至羁时贻误。设有刻不容缓之事。亦以一报抚臣。遂为塞责。则国家又何藉有此总兵为耶。况黄模、为大学士黄廷桂之孙。尤宜与他人之任总兵者不同。更不宜诿事膜视若此。黄模、著交部严加议处。　　

○辛丑。谕军机大臣等、前以河南汲县民人王三才、拾获逆书一案。必系挟仇诬陷。但既开列多人。且有牵连大名府之语。恐达尔吉善、为人拘谨。未必能迅速查办。因谕令或改派单功擢前往。或周元理、亲赴该处妥办。周元理接奉前旨。自必即行起程。今日据徐绩奏、亲诣卫辉、查讯逆案其为捏词诬陷。已略有端倪。现在竭力查办。果不出朕所料。已谕令徐绩、迅速严究完案。此时周元理、自可无庸往大名查究。且正当永定河伏汛之期。周元理、奉到此旨。仍当照向例、速赴固安防汛。连日雨水较多。潮白二河。俱各增涨未知永定河水、尺寸若何。其溜势仍循中泓与否。并著周元理、即速查明覆奏。徐绩摺、著钞寄阅看。寻奏、查入伏以来。各汛长水三尺。南北各工。随时加镶防范。河槽刷深数尺。溜势仍走中泓。堤工巩固。永定河上游工程。均可无虑。但已届伏汛。防守紧要。臣遵旨不赴大名。亲往永定河、督率防护。报闻。　　

○河南巡抚徐绩奏覆、匿名逆词案内、所开各府州县人名。遍查怀庆府。并无郭宗智等。大名府亦无薛浩、及苏有义弟兄。山东抚臣杨景素咨覆、临清五人。亦无影响。臣现到卫辉。据该守陆允镇禀称、惟辉县徐廷楷等四人。均已拏获。讯无不法情事。及盘诘徐廷楷、平日有无仇人。据供、惟有现与构讼之鹿来相。系辉县生员。与同县郭济民等、夥开煤窑。窑厂地基。系徐良坟地。挖煤伤及伊墓。因而涉讼。徐廷楷为之主谋。自此成隙。随拘鹿来相鞫讯。初不承认。及唤伊二子鹿韩快、鹿韩忭、讯究。据供、伊父与徐良构讼。深恨徐廷楷助谋。恐不能胜。意欲捏为王伦叛党。希图洩忿。鹿韩快等劝阻不从。因写造一信。令雇工余素忠、抛置大路等情。随拘问余素忠、供认不讳。鹿来相不能置辩。究其同谋及书写之人。坚称出自伊手。并无同谋。恳恩检发原书。以便查对笔迹。谕军机大臣等、此案奏到之日。朕即料其必系捏词诬陷。今既讯有端。倪而拾字之王三才、又复语言闪烁。即可从此切实根求。严究编造之人。从重审拟著将黄模奏到逆词原纸。即由六百里、发交徐绩办理。务须迅速查讯。勿致奸徒窜逸漏网。亦勿稽迟拖累无辜。仍将审办缘由。即速由驿覆奏寻奏、据鹿来相供、实因徐廷楷为徐良主谋。是以起意编造逆书。诬为王伦叛党。又思人少不能动听。将各府县人名真假混开。希冀耸动当道。自行誊写封固。标朱贴红。付雇工余素忠、抛在大路。实出一手别无代书之人。复讯王三才、何以径送总兵衙门。据供、因封面有总镇字样。是以送去。查鹿来相、以开煤构讼。诬人大逆。实属罪大恶极。请照反坐律问拟。二子鹿韩快、鹿韩忭应缘坐斩决。下行在军机大臣、及三法司核拟。寻奏入。得旨、鹿来相、著即凌迟处死。伊子鹿韩快、鹿韩忭、固律应缘坐斩决。念其曾向鹿来相劝阻。著从宽改为应斩监候。秋后处决。　　

</div>
    <div class="pagination">
<a href="清实录乾隆朝实录_page1306.html">上一页</a><span>...</span><a href="清实录乾隆朝实录_page1302.html">1302</a><a href="清实录乾隆朝实录_page1303.html">1303</a><a href="清实录乾隆朝实录_page1304.html">1304</a><a href="清实录乾隆朝实录_page1305.html">1305</a><a href="清实录乾隆朝实录_page1306.html">1306</a><span class="current-page">1307</span><a href="清实录乾隆朝实录_page1308.html">1308</a><a href="清实录乾隆朝实录_page1309.html">1309</a><a href="清实录乾隆朝实录_page1310.html">1310</a><a href="清实录乾隆朝实录_page1311.html">1311</a><a href="清实录乾隆朝实录_page1312.html">1312</a><span>...</span><a href="清实录乾隆朝实录_page1308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
