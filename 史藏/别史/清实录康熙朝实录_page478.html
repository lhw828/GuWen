<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 478 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 478 页/共 681 页</h1>
    <div class="content">○庚申上驻跸五台县射虎川。　　

○山西巡抚噶礼提督学政翰林院侍请汪灏大同总兵官俞益谟来朝　　

○是日山西百姓伏行宫前。奏曰晋省饥馑蒙恩蠲免钱粮又动支仓粟普行赈济愚民无以报答高厚。原于菩萨顶建万寿亭一座叩垦俞上□日又献各种果品上命各取果品少许其建造万寿亭著停止　　

○辛酉上幸罗侯等寺驻跸菩萨顶　　

○补行江南江西河南四川等省大计卓异官十四员贪酷官十五员、不谨官二十九员罢软官十九员年老官三十一员。有疾官二十七员、不及官十五员浮躁官十九员升赏处分如例　　

○壬戌上幸中台西台等寺　　

○癸亥孝康章皇后忌辰遣官祭孝陵上幸清凉石南台等寺。　　

○甲子。遣官祭先农之神。　　

○上幸妙德庵、及碧山寺　　

○上谕大学士等曰吏部侍郎特默德任学士时颇为称职及授以侍郎便尔乖谬著革职　　

○乙丑上回銮幸广宗等寺驻跸射虎川　　

○升福建按察使郎廷极为浙江布政使司布政使　　

○免陕西安定会宁二县康熙四十年分旱灾额赋有差　　

○工部议覆河道总督张鹏翮疏言归仁堤五堡石工高下不齐须补砌平实又土堤内戗之处多有坍卸残缺者请加帮筑应如所请从之　　

○丙寅上幸涌泉寺驻跸阜平县圣水寺　　

○丁卯上驻跸阜平县王块镇　　

○工部议覆河道总督张鹏翮疏言、王家营筑减水坝工程业经告竣遇黄水涨时已势分平缓从前于王家营西挑开引河似属无益请停工以节烦费应如所请从之　　

○戊辰上驻跸行唐县谕内大臣侍卫等曰前所过地方原系旗民杂处人俱熟悉贸易自此以往皆系民地随从人等、凡一切诸物俱宜从公市易毋得骚扰民间其令各管辖官遍行晓谕严加禁饬更命学士赖都率一二章京乘其后察之如有犯者即行参奏倘隐匿不举从重治罪。　　

○己巳上驻跸真定府谕大学士马齐、侍郎法良曰、此城十余里外、有原任大学士梁清标墓。凡朕巡行所及有已故大臣墓。俱遣大臣致奠。尔等其往奠之。　　

○庚午上驻跸无极县　　

○广东左翼总兵官吕孝德高雷廉总兵官冯天惠俱以老疾乞休允之　　

○辛未上驻跸祁州　　

○壬申上驻跸蠡县新兴村　　

○吏部汇题以疾解任各员上曰汉官告疾者既痊仍以原任部院衙门补用若满洲解任官员或因所遇之缺不佳冀得改补美缺或揣堂官将以庸劣参处先自引退如此任意行私可乎凡前后具呈解退者俱照汉官例补原部院缺著为令。　　

○户部题巡视茶马员外郎车尔贝、以茶觔所易之马应差司官领解。上曰荆州满兵出征打箭炉甚为劳苦此马匹著差部院贤能司官解送至荆州赏给兵丁　　

○癸酉上至安州冯村乘舟前行泊于新安县段村。　　

○授故辅国公富尔金子富僧阿为三等镇国将军　　

○转吏部右侍郎傅继祖、为左侍郎户部右侍郎温达为吏部右侍郎。　　

○予故原任刑部尚书翁叔元祭葬如例　　

○甲戌。御舟泊任邱县圈头村　　

○乙亥春分朝日于东郊遣都察院左都御史敦拜行礼　　

○御舟泊新安县郭里口。　　

○丙子。御舟泊任邱县。　　

○丁丑。上巡视子牙河。是日、御舟泊大城县苏家桥　　

○戊寅孝昭皇后忌辰遣官祭陵　　

○河道总督张鹏翮疏言清河县陶庄闸奉上□日挑挖引河其南岸。又有挑水坝溜入引河直走北岸逼近黄河缕堤汕刷堪虞请于缕堤之内创筑戗堤一道以为重门之障再临河之缕堤及护县堤工、卑薄之处应加筑高厚其黄河南岸挑水坝坐当黄流之中恐伏秋水大溢出坝岸之外不无浸灌之虞今议自挑水坝西添筑戗堤一道内有地形低洼者下埽镶填、则挑水坝得以巩固、而运道民生均有攸赖矣下部议行　　

○己卯上登陆巡视郭家坞村新修堤工驻跸永清县北阁驿河道总督张鹏翮疏言、运口为粮艘转输要道初春运漕之时水犹未涨需水甚急从前引三＜氵义＞河之水济运至桃水汛发复行堵闭每□山戊不□烦费钱粮今请建立石闸随时启闭可省每年开渠引水之费而于漕运甚有裨益下部议行。　　

○升顺天通州副将金宏振为广东左翼总兵官。直隶真定副将姚尚伦、为广东高雷廉总兵官。调陕西兴安总兵官刘体义、为陕西西宁总兵官。升山东沂州副将何天培、为陕西兴安总兵官。　　

○庚辰。上驻跸南苑。　　

○辛巳。上回畅春园。诣皇太后宫、问安　　

三月壬午朔上回宫。　　

○癸未。升内阁学士赖都、为户部右侍郎转工部右侍郎舒辂为左侍郎升左副都御史常舒为工部右侍郎　　

○予故正白旗副都统三等阿思哈尼哈番瓦珥达祭一次　　

○调镶白旗蒙古都统崇古礼为正白旗满洲都统升镶白旗护军统领瓦尔大为正蓝旗满洲都统左翼前锋统领吴达禅为镶黄旗蒙古都统。镶黄旗满洲副都统满丕、为正蓝旗蒙古都统　　

○甲申。遣官祭历代帝王　　

○丙戌。科尔沁和硕土谢图亲王额驸沙津坐侍妾僣用郡主仪仗之罪禠爵　　

○丁亥。上御经筵讲毕赐大学士、九卿詹事及讲官等宴　　

○以户部右侍郎赖都充经筵讲官上谕大学士等曰、今□山戊不□似有旱意去冬无雪春雨未降。各省仓廪所贮米粟虽报全足、未知虚实。令行文山东、河南、陕西、山西、江北诸督抚。查今年得雨、与未得雨处所。并察核其廪粟。必积贮充盈、庶可无患。去□山戊不□盛京乌喇稔收。谷一升、仅值制钱数文。闻彼地人民、又以谷贱为嫌。直隶亦有秋、而米价未减。况今雨泽稍愆。不可不豫为之备。　　

○戊子。上幸畅春园。诣皇太后宫、问安　　

○升内阁侍读学士刘光美、盛京礼部理事官铁图、俱为内阁学士兼礼部侍郎大理寺卿杜喀禅为都察院左副都御史。　　

</div>
    <div class="pagination">
<a href="清实录康熙朝实录_page477.html">上一页</a><span>...</span><a href="清实录康熙朝实录_page473.html">473</a><a href="清实录康熙朝实录_page474.html">474</a><a href="清实录康熙朝实录_page475.html">475</a><a href="清实录康熙朝实录_page476.html">476</a><a href="清实录康熙朝实录_page477.html">477</a><span class="current-page">478</span><a href="清实录康熙朝实录_page479.html">479</a><a href="清实录康熙朝实录_page480.html">480</a><a href="清实录康熙朝实录_page481.html">481</a><a href="清实录康熙朝实录_page482.html">482</a><a href="清实录康熙朝实录_page483.html">483</a><span>...</span><a href="清实录康熙朝实录_page479.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
