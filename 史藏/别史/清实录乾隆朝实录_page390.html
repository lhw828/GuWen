<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 390 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 390 页/共 1860 页
  </h1>
  <div class="content">
   ○大学士等会议、大学士管川陕总督公庆复议覆、迁移凉、庄、兵丁案内。据称自乾隆二年凉、庄、添设满兵。岁需粮料草束。俱于甘、凉、兰州、西宁、等府属酌派。办理甚为拮据。而凉州较胜于庄浪者。凉州地界稍广。庄浪僻在山麓。凉州商贾稍通。庄浪百货不聚。凉州牧马有地。庄浪沙地不毛。所以庄浪满兵、十分拮据。而凉州犹为彼善于此。然蕞尔之区。采买过多。粮料草价。不能平减。幸而连年丰稔。倘遇歉岁。万难购买。凉庄属要地。而营镇星罗。声势联络。设有重镇。兵制已属严密。原无藉于满兵。惟有先计可移之地。然后从容议迁。统三省而论。非宁夏、成都二处不可。宁夏富庶甲于秦陇。连岁丰收。府城积谷至三十余万。原驻满兵三千四百余名。若以凉州满兵添驻。供应可充。缓急调拨。不过稍远数站。且现有旧城基。虽砖皮那用。土牛尚存。增筑亦为省费。至四川僻处西南。内杂番蛮。外连沙漠。兵多积弱。四镇仅敷防守。提标兵不足援剿。虽驻满兵二千余名。尚未为居重驭轻。若以庄浪满兵添驻。无事固可以建威销萌。倘顽番蠢动。即可出为援剿之劲旅。加以风土和暖。产米之乡。胜凉庄实多。惟现系普免钱粮之年。经费宜筹。庄浪、请俟三年后议移。凉州、请俟五年后议移。其一切城池、营房应添兵数、安置费用、于议移之时。督抚会议妥协具奏等语。查凉州庄浪满兵。从前屡经酌议。始于乾隆二年移驻。嗣经该督抚将军等、奏请迁移。有请移汉中、成都者。有请移宁夏、潼关、分派各省者。皆各持所见。惟庄浪之兵。则咸以为必应移彻。臣等酌议。该督既称凉州地界宽广。商贩流通。牧养有地。又称庄浪十分拮据。凉州彼善于此。即从前将军乌赫图、亦曾谓凉州兵丁。支给粮饷。食用充裕。是凉州满兵。可不必移。应令照旧驻防。惟庄浪地皆沙土。难以耕种。百货不通。供运缺乏。自应照所请移驻。再该督原奏、盖因凉州兵既移驻宁夏。是以议将庄浪兵移驻成都。今凉州满兵。照旧驻防。而宁夏又系富庶之区。应将庄浪满兵。即移宁夏。似为近便。至宁夏虽据该督奏称、有旧城基址。增筑可省费。查旧城原因地势低洼。是以改易。且砖皮既用。仅存土牛若复兴建。其房屋城垣。俱应营造。恐办理亦甚不易应即就现在驻防处、于城内添盖房屋。如城内地窄。即于城外关厢、稍为扩充。添设营房。令该督抚等察看情形。定议奏明办理。至所称现系蠲免之年。宜筹经费。俟三年后议移等语。查庄浪兵应移驻。亦不必迟至三年后。应令该督、即将一应迁移事宜。筹酌妥协。请即行办理。从之。　　

○庚寅。上诣皇太后宫问安。　　

○御保和殿。筵宴朝正外藩。左翼、喀尔喀、世子成衮扎布。敖汉、郡王吹木丕勒。贝勒罗布藏。和硕额驸朋苏克。阿巴噶郡王索讷木喇布坦。贝子齐旺。巴林、郡王桑哩达。贝子扎什那木塔尔。辅国公璘沁。科尔沁贝勒特古斯、额尔克图。固伦额驸色布腾巴勒珠尔。多罗额驸色旺诺尔布。固山额驸拉礼达、吉哩第、古穆、多尔吉瑚、土默特、贝子哈穆噶巴雅斯瑚朗图。扎噜特、镇国公察罕灵华。乌珠穆沁、镇国公朋苏克喇布坦。辅国公德里克。旺舒克。喀喇沁、辅国公敏珠尔喇布坦、扎拉丰阿。郭尔罗斯、扎萨克台吉都噶尔扎布。右翼、科尔沁、亲王罗卜藏衮布。浩齐特、郡王丹津。厄鲁特、郡王色布腾旺布。贝勒散都布。乌珠穆沁、贝勒策布登。郭尔罗斯、贝勒诺依罗布扎木苏。固山额驸苏玛第。阿巴哈纳尔、贝勒达什敏珠尔。青海、扎萨克台吉达尔济色布腾、达木璘色布腾、色特尔布玛。喀尔喀、贝子沙克都尔扎布。镇国公扎木禅、旺扎勒。和硕额驸津扎布多尔济。扎萨克台吉图巴扎布、阿宝、赖吹扎布、喇布坦、桑寨、璘沁、罗卜藏敦多布、旺舒克他尔扎、翁牛特、贝勒朋苏克。固山额驸车布登。苏尼特、贝勒干珠尔。喀喇沁、辅国公丹津。固山额驸罗布藏敦多布。鄂尔多斯、辅国公色旺讷尔布。阿巴噶、辅国公鄂尔哲依图。敖汉、多罗额驸齐旺多尔济、德木楚克。固山额驸吹济扎勒。及领侍卫内大臣、大学士等。召喀尔喀世子成衮扎布、敖汉郡王吹木丕勒、贝勒罗布藏、阿巴噶郡王索讷木喇布坦、巴林郡王桑哩达、科尔沁亲王罗卜藏衮布、固伦额驸色布腾巴勒珠尔、土默特贝子哈穆噶巴雅斯瑚朗图、浩齐特郡王丹津、厄鲁特郡王色布腾旺布、乌珠穆沁贝勒策布登、郭尔罗斯贝勒诺依罗布扎木苏、翁牛特贝勒朋苏克、厄鲁特贝勒散都布等、至御座前。赐酒成礼。　　

○是月。两江总督尹继善奏、向遇地方歉收。贫民例应散赈。惟营兵以有月支粮米。概不予赈。查营兵所支月饷。原不能养赡多口。若因一人入伍食粮。使一家多口。不得与灾民均沾惠泽。似属可悯。但一概入赈、又觉过滥。现据各属纷纷禀请。臣思兵丁粮饷一分。尚可养赡三四口。请将坐落被灾地方营分。除兵丁本身及家属在三口以内者。俱不准入赈外。其多余家口。应各就被灾处所。分别极贫次贫。编入饥民册内给赈。得旨、照所议尽心办理。　　

○又奏、海州连岁荒歉。今秋复被重灾。节年拨发银谷。灾黎虽庆更生。而官粟势难常继。该州介在海滨。内地商米。必须涉黄渡海。方达州境。即城外海口。近接山东日照等县。然客贩每由海道收入江南之刘河口发卖。运赴海州者颇少。乾隆八年、经前抚臣陈大受奏明。咨会东省。米商收泊海州者。先尽居民铺户收买。不能全买者。官为动帑。照时价买贮。仍按原价粜济民用。俾商船源源贩运。遵行在案。兹据知州许松佶详称、现在米粮价增。将来官米恐尚不敷平粜。请循例招商措本。出口赴东省采买济卖。无庸发帑收买。臣查该州积歉之余。招商运贩。原属因地制宜。应如所请试行。但能常川接济售销。即为商民两便。若粮贩汇集。行销积滞。请仍照八年奏明之例。妥协办理。得旨、知道了。仍应留心体察妥办。不可谓奏闻了事也。　　

○又奏、常州贪守董怡曾、及废宦张适、贿结殃民。曾经参奏在案。奉旨将张适家产。严加查禁。臣于扬州带同臬司会审。即密令将张适家产查封。嗣又奉旨严行查审。惟该犯等贪恶诸款。审拟尚须数月。应俟参案审定。再行奏闻。得旨是。统俟查清。另为奏闻请旨。　　

○江西巡抚开泰奏、臣前在湖北巡抚任内。会奏大冶县民程奎先等索诈乡民一案。请照旗人扰害良人拟遣之处。比拟不当。蒙恩训示。具摺恭谢。得旨、汝近来诸事颇不满朕意。慎之。汉人习气。何必学之。读书学文。全不在此。朕非自夸。汝之文能如朕乎。朕非不重文。而不重汉人习气也。　　

○福建巡抚陈大受奏、据苏禄国王、遣番官武厨安力等、赍谢恩表文。又该国王来咨。内称乾隆九年贡使马光明等事竣回国。在洋遇风。飘入吕宋所辖邦仔丝兰地方。被吕宋番目黄占拘禁。搬抢银物等情。经前抚臣周学健奏明在案。臣查苏禄国慕义向化。颇为恭顺。果因外番欺凌赴愬。自难恝置。兹讯据各供、该国回船遭风。飘至吕宋。吕宋未悉其为返国贡使。故行搬取银货。迨该国王遣人往取。旋即放回。是吕宋詟服天朝声灵。尚知不敢肆行。至所领诏书。据称少有破裂。或系在船安置失宜所致。其银货不全取回之处。据称国王因与吕宋邻邦。嘱令不必相争。是乃该国王睦邻之道。均无庸置议。至黄占生长番邦。现充番目。事隔外洋。无凭提质。况船载货物。据称原无赈目。则黄占扣留若干。更无确凭。再查外番恭进表文。俱系各该国文字。到内地再为译出。今苏禄国所赍表、系汉文番文二道。讯之番官。又称不识番字。是否一样。殊难悬定。窃思该国王因与吕宋邻邦。不肯相争。似未必又以黄占抢货之事。上渎天听。设汉文一道。为马光明等捏造。与番文不同。若与施行。或启岛夷轻侮之意。长奸徒生事之渐。况抢货情由。一经上达。势须究问。而事涉吕宋外洋。碍难办理。臣拟令布政使高山、传集番官等。谕以此次表文番字汉字各一道。与向例不符。且无能识番字译出之人。不敢陈奏。汉字表内、所叙黄占搬抢货银一节。应该国王自行查办。不应于谢恩表内夹杂叙入。令将表文仍行赍回。并婉词咨覆该国王。至该番官等、远涉重洋。来至内地。似应量加优恤。除饬令地方官加意安顿。拨给廪粮。并将所带货物。著铺户公平交易外。请动支公项。酌量从厚资给。配船令其回国。得旨所见甚得体。知道了。　　

○湖南巡抚杨锡绂奏、巴陵县知县薛澍。明白干练。办事勇往。湘阴县知县徐梁栋、端方明敏。政绩昭著。均为贤能之员。又武陵县知县翁运标。清洁持躬。实心爱民。曾于计典内附荐。又经题升道州知州在案。臣前任广西。即闻其孝名。今观其居官。实能本孝为治。故不事操切。而民服其教。得旨览奏俱悉。此等贤员。宜令久于其任。庶于地方有济。骤加升转。不但开躁进之途。且亦非久道化成之本意也。　　

○护理山西巡抚布政使陶正中、奏报晋省得雪日期。并陈汾州、宁武、二府。吉、隰、忻、代、保德、五州。雪泽稍愆。俟查明有无妨碍生发之处。再行据实陈奏。得旨、览奏俱悉。又批、此虽属留心民瘼。然朝廷自有定例。夏灾秋灾之不止。今以朕留心爱民。则有春灾矣。若汝此奏。是春灾之不止。将来必有冬灾矣。姑为是言。是迎合朕意。不出于诚也。实有此举。启民幸灾乐祸之心。不识政体。是不知也。如之何而后可。　　

○大学士管川陕总督公庆复等奏、筹备川省军械事宜。一、鸟枪宜添造缠丝大枪。查川省各营鸟枪。乾隆三年奏准改造缠丝。体重六七斤不等。尚未能攻坚致远。请于原设鸟枪。每百杆内。添造缠丝大枪十杆。每杆以十斤为率。食五钱重药。打五钱重子。按数分给各营演习。其原设鸟枪。仍日行操演不得废弛。一马步弓箭。宜分别制备。查习射之弓。均皆梢长面窄。原为扯拉灵巧。川省征行。多系丛林深箐。并雾雨瘴烟。一经潮湿。必致歪斜无用。请于各营马步兵丁每百名内。另制短梢宽面弓二十张。俱要五六力以上。用缠筋生漆。战箭、酌量弓力长短。配合改造。另换点钢利镞。翎花不必过大。用缠丝上油。以备应用。一、＜?扁刂＞刀宜改为双手带。查川省各营＜?扁刂＞刀。靶长刃宽。有名无实。请将各营＜?扁刂＞刀。均改造双手带式样。刀长二尺五六寸。近刀盘处、宽一寸二分。由刀盘渐次稍窄。以至刀尖。更须锐利。背如鱼脊。靶长一尺。加钢精造。饬令刀法纯熟之人教习。以收实用。得旨、著照所请行。　　

○是年。旌表孝子直隶等省陈璠等三十二名。孝妇孙氏等四口。孝女王氏一口。守节合例、八旗满洲九格等妻觉罗氏等一百四十五口。蒙古阿什图等妻额诺特氏等二十口。汉军邵景华等妻王氏等三十五口。奉天等省驻防佛保等妻杜氏等一百七十六口。直隶等省白良柱等妻张氏等一千七百六十四口。夫亡殉节、湖南等省周德深等妻何氏等八口。未婚守志、江苏等省苏允位等聘妻张氏等四十七口。百岁寿民、妇、江宁等省生员马召芰等二十六名口。各给银建坊如例。　　

○一产三男、直隶等省郭凤支等十五家。　　

○会计天下民谷数。各省通共大小男妇、一万七千一百八十九万六千七百七十三名口。各省通共存仓米谷、三千五百五万四千八百一十四石三斗八升七合七勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十一


大清高宗法天隆运至诚先觉体元立极敷文奋武孝慈神圣纯皇帝实录卷之二百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。春。正月。辛卯朔上诣奉先殿行礼。　　

○诣堂子行礼。　　

○率王以下、文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿寿皇殿、行礼。　　

○遣官祭太庙后殿。　　

○壬辰。谕军机大臣等。刘统勋叩贺元旦奏摺。于初二日始到。已过元旦矣。在赍摺之人。固属无知迟缓。而刘统勋身为大臣。岂不知庆贺典礼。乃不豫嘱来人。先期恭进。殊属不合。著传旨申饬之。　　

○赏办理夷使赴藏事务侍郎玉保、路费银二千两。　　

○甲午。上诣皇太后宫问安。　　

○御紫光阁大幄次。赐蒙古王公等宴。　　

○谕、朕嘉惠黎元。以次轮免天下正供。山西通省地丁。应于戊辰年全免。但该省太原、平阳、潞安、宁武、泽州、蒲州、六府辽、沁、平、忻、代、保、解、绛、八州。及归化城各协理通判所属。有额徵本色米豆谷麦一项。以供满汉官兵粮饷。例不蠲免。其实计田纳赋。本色即与地丁无异。今应纳地丁者。均已蠲免。其供输本色者。虽系支给兵饷。未便概予蠲除。但此次特沛恩施。亦应量加恺泽。俾伊等得以均沾。著将太原等府州县应徵本色。酌免十分之三。其大同、朔平、二府。地处边瘠。频年歉收。著全行蠲免。该部即遵谕行。　　

○又谕、江南淮、徐、海、等处地方。朕已叠次加恩。至再至三。地方有司。遵旨办理。小民自当不致失所。但向来定例。俱按被灾分数赈恤。今思积歉之余。元气一时未复。其被灾九分者。应否照十分之例加赈。著该督抚酌量该处情形。详议以闻。　　

○乙未。赐准噶尔使臣玛木特等宴于丰泽园。随颁赐准噶尔台吉策妄多尔济那木扎勒缎疋等物如例。　　

○丙申。上诣皇太后宫问安。　　

○命续修大清会典。谕、国家立纲陈纪。布在方策。所以明昭代之章程。备诸司之职掌。以熙庶绩。以示训行。典至钜也。大清会典。修于皇祖圣祖仁皇帝康熙二十三年。越我皇考世宗宪皇帝御极之初。即允礼臣之请。开馆重修。九年告竣。刊梓颁行。阅今又二十年矣。其间因时制宜。屡有损益。向来诸臣。每有以重修为请者。朕以国家定制。岂容数更。踵事增文。自有部册。故概未准行。近以几余。时加披览。间为讨论。仍晰由来。有不得不重修者。盖缘编纂之初。诸臣或沿袭旧文。未经考证。或略存近制。未溯本源。或限于案牍之不全。或误自参稽之不审。而又未尝请旨取裁。斟酌至当。故舛讹疎漏。均不免焉。夫唐虞分职。具载典谟。周室经邦。详于官礼。书曰。监于先王成宪。又曰。其尔典常作之师。既谨度以惟贞。宜有条而不紊。矧际重熙累洽之期。当礼明乐备之日。敕几慎宪。职惟其时。是当博考朝章。详稽故实。正旧编之纰缪。补纪载之阙遗。用蒇成书。垂示法守。所有一切开馆事宜。该部定议具奏。寻定议六条。一、朝章宜考本原。金匮石室之藏书。非编纂诸臣所得见。应照国史馆之例。令纂修官亲赴皇史宬。详考有关会典者。敬录以为全书纲领。一、书籍宜备参稽。古今图书集成一书。博大精深。足资考证。从前曾赐翰林院一部。明永乐大典。亦见贮翰林院。如有应行稽考处。应令纂修官赴翰林院核对。又三礼及律吕正义二书已成。校对将竣。从前所取书籍。现存该馆。并请竣会典开馆后。行文咨取。全数交送。其他书籍。凡有资考据者。酌取以备参稽。一、卷案宜详察。请敕下在京大小各衙门。令各该堂官选贤能司官。专管清厘案卷。协同各本司官员。将所隶应入会典事件。分类编年。备细造送、毋漏。其年久霉烂遗失者。移询各衙门及外省造送。一、纂修官务在得人。请令总裁官分派各衙门人数。行文咨取。该堂官分同简选。务择学问、淹博熟谙掌故之员。拟定正陪。保送到馆。由总裁官列名具奏。恭候钦点。至典则之书。义取综核。经生之学。不乏专家。并请照三礼馆例。听该总裁于进士举贡内。确知经术湛深。长于编纂者。酌保数人具奏。一、考定更正之条。宜随时请旨。按会典旧定条款。或文鲜参稽舛讹未免。或事经胪列援据无凭。以及古今异宜。诸儒异议。随时折衷。均非臣下识见所能臆断应令该总裁官详叙原委。声明缘由。请旨裁夺。其近年续增条件。亦应按事类逐卷进呈钦定。一、在馆办事。宜有成规。总裁官督率纂修各官。每日必及辰而入。尽申而散。庶几在馆办事。俱有成规。不独勤惰易稽。年限便于核定。且互相讨究。可以斟酌得宜。彼此观摩。亦见智能交奋。从之。　　

○赐准噶尔使臣玛木特等、缎布银两冠服有差。　　

○丁酉。世祖章皇帝忌辰。遣官祭孝陵。　　

○上诣奉先殿行礼。　　

○以左佥都御史嵇璜、为大理寺卿。翰林院侍读张泰开、为左佥都御史。　　

○特授庶吉士张若澄为编修。　　

○戊戌。谕、江南海州、沭阳、赣榆、等处积欠带徵银两。已经特恩豁免。其随正耗羡。例应仍旧徵输。但念该地方积歉之余。元气未复。若仍追节年零星耗羡。民力未免拮据。著将海州、及沭阳、赣榆、二县。并坐落海、赣、二州县之板浦、徐渎、中正、莞渎、临洪、兴庄、等六盐场。乾隆十年以前民灶旧欠。所有应徵耗羡。通行豁免。以惠灾黎。　　

○是日起。上以祈谷于上帝。斋戒三日。　　

○己亥。享太庙。遣履亲王允祹恭代行礼。　　

○遣官祭太岁之神。　　

○谕、福建闽县地丁项内。有先贤二十三祠祭、产田粮一项。本朝初年优免后。于雍正五年。该地方官清查溢额钱粮之时。误将此项作为溢额。报解归公。现在追徵充饷。朕思祠宇祭产。供俎豆牲牷之用。历来优免。以恤奉祠后裔。原属国家旷典。著该督抚查明豁免。永著为例。所有此项历年未完积欠。一并蠲除。　　

○又谕、江南河道总督周学健。著照伊品级。赏给三代封典。　　

○谕军机大臣等。前据顾琮奏请于高堰厅属之老堤头。山旴厅属之高涧坝以南。及徐家湾周桥等处。各添设护堤救生坝。朕曾降旨。令其妥协办理。今闻设坝与救生桩不同。不过为商贾聚货之便。从前救生桩系动公项。所费仅千余金。今各坝工程。约费银二万余两。将来每年岁修。复需银一万余两。徒费帑项。于民未见有益。又无关于河防。尔等可会同周学健议奏寻议、洪湖既有救生桩。可备拯援。不必设坝糜费。臣等酌议已建之救生坝四座。未便弃置。但非关系河防。与应动岁修者有间。应令河臣察看。如系应修之工。仍令厅员看守。遇风浪漂损。每年于河库存公银内动用粘补。不必列入岁修。若无关紧要者。不必修补从之　　

○庚子。上诣南郊斋宫斋宿。　　

○谕军机大臣等。据陈大受奏、苏禄国遣番官赍表谢恩。摺内称马灿、陈荣、均系内地船户水手。于乾隆五年。前往苏禄即于乾隆七年。马灿更名马光明。充为贡使。陈荣更名陈朝盛。充为通事入贡。而此次马光明复赍表谢恩。若辈影射滋事之处。内地似宜量为裁制等语。定例商人往外洋诸番贸易。迟至三年以外始归者。将商人舵水人等。勒还原籍。永远不许复出外洋。例禁甚严。今马灿等、乃潜住苏禄。往来内地。不但如陈大受所称影射滋事等弊。且以内地民人。为外番充作贡使。尤有关于国体。可传谕陈大受。令其知情事之轻重。留心筹办。仍将办理之处。具摺奏闻。寻覆奏苏禄国原咨搬抢银货一案。查明马光明向在吕宋。逋欠番债。曾累番目黄占代赔。遂在苏禄夤充贡使。图至内地避债。兼得乘机索诈。至乾隆九年内。苏禄贡船回国。阻风吕宋地方。黄占回明该国王。将船中货物。扣留抵欠并访闻马光明在吕宋、苏禄、生事之处甚多。应逐细根究。至该犯稔知定例不许在洋逗遛。二三年内。必络绎来往。尤宜杜其根株。现密饬厦门地方官。遴选熟习番语之人。作为通事。伴送该番回国。并令布政使高山咨明该国王。告以马光明、陈朝盛、近因在内地犯事留审。与该国无涉。似为妥便。得旨。如此办理。甚妥。马光明当重处以示警。　　

○辛丑。祈谷于上帝。上亲诣行礼。　　

○诣皇太后宫问安。　　

○壬寅。谕、上年直隶秋成丰稔。惟蓟州、宝坻、宁河、丰润、玉田、五处低田。间有被水淹漫者。已经加恩抚恤。分别给赈。惟是去年积水未涸之区。不能及时布种。今东作方兴。正可补种春麦。著该督那苏图。确查无力人户。按亩酌借仓谷。俾贫民得以易换麦种。早事耕作。秋成免息还仓。该部遵谕速行。
  </div>
  <div class="pagination">
   <a href="清实录乾隆朝实录_page389.html">
    上一页
   </a>
   <span>
    ...
   </span>
   <a href="清实录乾隆朝实录_page385.html">
    385
   </a>
   <a href="清实录乾隆朝实录_page386.html">
    386
   </a>
   <a href="清实录乾隆朝实录_page387.html">
    387
   </a>
   <a href="清实录乾隆朝实录_page388.html">
    388
   </a>
   <a href="清实录乾隆朝实录_page389.html">
    389
   </a>
   <span class="current-page">
    390
   </span>
   <a href="清实录乾隆朝实录_page391.html">
    391
   </a>
   <a href="清实录乾隆朝实录_page392.html">
    392
   </a>
   <a href="清实录乾隆朝实录_page393.html">
    393
   </a>
   <a href="清实录乾隆朝实录_page394.html">
    394
   </a>
   <a href="清实录乾隆朝实录_page395.html">
    395
   </a>
   <span>
    ...
   </span>
   <a href="清实录乾隆朝实录_page391.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
