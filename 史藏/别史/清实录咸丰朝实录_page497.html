<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 497 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 497 页/共 502 页
  </h1>
  <div class="content">
   ○壬寅。以神灵显应。颁安徽全椒县关帝庙御书扁额。曰护国昭灵。　　

○谕军机大臣等、前因滇匪、扰及川北梓潼广元一带。当谕崇实、拨兵交福济统带。由剑州、梓潼、驰往防剿。并著骆秉章酌量分拨兵勇。以防川北。兹据福济奏、遵旨驰往川北。请筹调官兵等语。蓝逆大股。围攻绵州。甚为吃紧。并分股在潼川各场。肆行滋扰。潼川之贼。又欲分股由太和镇、下窜保甯、顺庆、由葫芦溪、刘家茔、直扑绵州。现在北路德阳、罗江、绵州、绵竹、安县、小北路乐至、盐亭、遂甯、太和镇地方。处处有贼。非厚集兵力。痛加剿洗。不足遏其凶锋。福济现须赶紧赴防。所调陕西分劄甯羌驻守之甘肃官兵五百名。带赴川北。尚觉兵力不敷剿办。该将军现已分咨崇实、骆秉章、各拨兵勇二千名。驰往援剿。现在川北情形吃紧。各路兵勇。如可匀拨。即著崇实、如数派赴福济军营。与所调满洲官兵一千名。协力防剿。以清川北一路。兼保陕西完善地方。毋任将备等藉词延宕。致有贻误。骆秉章计已抵川。所带兵勇。数本无多。仍著酌量川东川北。缓急情形。设法兼顾。不可稍涉拘泥。福济到防后。先就现有兵力。节节布置。实力堵剿。力保陕南川北地方。毋任贼匪窜扰。将此由六百里各谕令知之。　　

○命署安徽巡抚贾臻、江南提督李世忠、帮办钦差大臣袁甲三军务。　　

○命升任云南布政使萧浚兰、暂留四川。交成都将军福济差委。　　

○广东潮州镇总兵官寿山、因病解任。以尽先副将翟国彦、为广东潮州镇总兵官。　　

○以克复广东开建县等城、赏道员刘式恕、同知郝有金、副将常吉、参将张金华、守备黄添元等、花翎。把总叶占春等、蓝翎。余升叙加衔有差。　　

○以安徽定远剿匪出力、赏协领萨音阿、巴图鲁名号。知县李孟荃、外委李楹、花翎。提督李世忠、优叙。总兵官张得胜、以提督用。副将蒋立功、以总兵官用。余升叙有差。予阵亡游击袁步金、守备张世球、祭葬世职。　　

○以克复广西梧州府城、赏知州朱猷章、参将梁乔、邢麟阁、都司李荣升、黄联开等、花翎。守备冯义清等、蓝翎。提督昆寿等、奖叙有差。　　

○予江苏常州殉难监生庄国勋等、男女十五名口。旌恤如例。　　

○癸卯。署直隶提督成明奏、收存炮位。暨防兵分别归伍。得旨。著照所拟办理。并将现存炮六十八尊。斤两尺寸。详细开单。咨送总理行营处备查。　　

○甲辰。谕内阁、官文、胡林翼奏、请将因案监禁之革员、戴罪剿贼一摺。已革候选训导吴佑棠、本系因案监禁。惟平日带勇。尚属得力。著准其暂行提禁。戴罪剿贼。俟续立战功。再由该督等分别办理。　　

○谕军机大臣等、前因吴棠奏、捻逆悉至宿境。谕令僧格林沁等、酌调马步官兵。速行派往。本日据僧格林沁奏、接奉本月初六日谕旨。备陈无兵可拨情形一摺。并据田在田奏称、本月初一日以后。蒙城亳州等处捻匪。悉数窜至宿州。不下十万余人。四面攻围。城中兵勇。不及百分之一。且因饷道断绝。军民乏食。情形万分危急。请速拨劲旅救援。并据吴棠奏、官军克复侯孟山寨。此时北路无捻。如重兵南下。乘其抢麦顾巢之际。并力埽荡。实一时难有机会各等语。僧格林沁军营官兵。先后派赴东昌等处剿匪。存营自属无多。惟宿州为北路紧要门户。设有疏虞。则捻逆。必至悉窜东境。与各路匪众句结。剿办更难措手。现在钜野已获胜仗。国瑞带马队千名。步队四千。又有黄良楷等所带练勇。兵力较厚。且东省多系土匪。扑灭较易。而徐宿捻势鸱张。不能不先其所急。以冀保全大局。著僧格林沁、西淩阿、国瑞、体察情形。如东昌钜野两处官军内。可以抽拨。即赶紧酌拨马步官兵。派委得力大员管带。赴徐宿一带援应。该州被围日久。城中之粮。仅支十日。且此时北路并无捻匪。乘其抢麦顾巢之际。不难痛加剿洗。机会尤不可失。该大臣等务当权其轻重缓急。设法援应徐宿。毋误事机。将此由六百里谕令知之。　　

○又谕、前因捻匪围困宿州、图扰徐州、叠经谕令袁甲三、派兵赴援。并令总兵张得胜、统带前往。宿州界连三省。为剿办捻匪必争之地。且系临淮后路。设有疏虞。关系南北大局。现在定远渡淮捻匪。经官军截击获胜。张得胜即可驰援宿州。且又有李世忠所带兵勇。临淮兵力已厚。不难分拨。著袁甲三、贾臻、李世忠、遵照前旨。速拨精兵。交张得胜统带。克日启程。驰赴宿州。迅解城围。毋得迟延贻误。致干咎戾。将此由六百里谕令知之。　　

○又谕、前据吴棠奏、宿城被困、饷道阻塞。文报不通。当谕僧格林沁、袁甲三、各拨兵勇。驰往援救。兹据田在田奏、该匪投并西捻。纠约大股十余万。围困宿州。食尽援绝。万分危急等语。西路大股捻众东趋。经田在田、派兵进取柳沟。屡获胜仗。犁其巢穴。正可乘势进攻。讵该匪投并西捻。纠约大股。围攻宿城。断我徐州饷道。四面践踏麦禾。城内饥军。势成坐困。本日复谕知僧格林沁、速拨劲兵。驰往救援。并谕袁甲三、飞催张得胜、统带精兵。赶往夹击。以解城围。谅该大臣等、必遵旨拨兵赴援。惟宿城万分危迫。田在田仍当激励将士。坚守待援。徐州存城兵勇。虽属无多。现在官军克复侯孟山寨。郡北肃清。可以撤队南顾。著即督饬参将王致祥等、驰赴夹沟、会同游击闪凤来等、节节埽荡。务将饷道疏通。以解宿州之围。此外如有兵勇可援。亦当先其所急。派往拨应。不得坐待援师。致有贻误。至砀山县、为河南山陕各省饷道必由之路。关系非轻。吴棠业已派兵驰往探剿。著即饬守备李廷栋等、迅速剿洗。毋令饷道梗塞。是为至要。将此由六百里谕令知之。　　

○命福州副都统多隆阿、帮办湖广总督官文、湖北巡抚胡林翼军务。　　

○命三等侍卫穆克登阿、留于湖北、交官文差遣委用。　　

○以湖北堵剿皖贼出力、赏参将梁洪胜、王万年、协领舒亮、巴图鲁名号。县丞杨德峻、花翎。总兵官雷正绾、提督衔。副将赵既发、曹克忠、王可升、陶茂林、赵克彰、总兵衔。副将石清吉、杨朝林、以总兵官用。协领常星阿、穆图善、以副都统用。副都统多隆阿等、加衔升叙有差。予阵亡千总杨得胜、委防御全安等五员、祭葬世职。　　

○以山东菏泽邹郯等处剿匪出力、复已革副都统桂成、德楞额、协领色尔固善、道员黄良楷等职。　　

○乙巳。谕内阁、瑞昌等奏、龙游、汤溪、金华、府县城池、及长兴县城、先后失守各一摺。瑞昌、王有龄、督办军务。不惟毫无成效。而且屡失郡县。已失者久稽克复。完善者未闻保障之方。即如本日奏到。又失一郡三邑。况屡次奏报。亦从未自请处分。殊属胆大。瑞昌、王有龄、均著革职留任。以示惩儆。　　

○又谕、王有龄奏、委员被控舞弊、请革职审办一摺。上年浙江省克复桐庐出力官绅。经瑞昌、王有龄、汇案保奏。降旨允准。现据办团知县倪应晋、控告文案委员孙淳溥、因借贷不遂。将伊保举衔名删去。并与知县徐代镇、句通舞弊。将戚族通判孙涛等、衔名列入。及同知傅以礼等、并未办团。亦邀保举等情。虚实均应彻底根究。候选知府孙淳溥、同知衔江苏候补知县倪应晋、均著先行革职。桐庐县知县徐代镇、著即行撤任。福建试用同知傅以礼、候选通判孙涛、贡生徐瑞麟、监生孙庆祺、高朗、原保之案。一并先行撤销。交瑞昌、会同张锡庚、亲提严审。务得确情具奏。毋稍徇隐。　　

○又谕、晏端书、王梦龄奏、办团及守城出力官绅、可否恳恩奖励一摺。江苏淮扬各属、经晏端书等、督办团练。该官绅练董、自备资斧。已阅年余。均能实心任事。始终勤奋。并于贼匪窜扰时。竭力守御。自应量予鼓励。所有江北现办团练人员。并咸丰九十两年。淮扬守城出力官绅练董。著晏端书、会同王梦龄、择尤酌保。毋许冒滥。　　

○又谕、前据瑛棨奏、河南西平县知县高庆颐、剿匪不力、物议沸腾。当降旨交该抚严究确情。据实参办。兹据严树森奏、该革员高庆颐、虽讯无株守县城。致难民被贼裹胁等事。惟不容难民进城。以致聚众喧闹。是该员不体民情。办理不善。已毫无疑窦。高庆颐、著即行革职。永不叙用。　　

○谕军机大臣等、瑞昌、王有龄奏、常山江山之贼。绕越衢州。连陷龙游汤溪二县。及金华府城。请饬催援师救应一摺。据称贼匪自窜陷常山江山后。另股窜踞寿昌县城。分股下窜。均经兵练迎击退回。四月十六日。该逆越过衢城。十七、十八、十九等日。龙游、汤溪二县、及金华府城。先后失守。张玉良、退守严州。咨商左宗棠、统师援浙等语。该逆以寿昌牵掣我师。而大股仍从江山一路。绕窜而下。以致三日之内。连陷府县三城。猖獗已极。其窥伺甯绍。更在意中。张玉良各军。不能得力。藩司林福祥、带勇千名。甫抵贵溪弋阳一带。已革道员李元度、新募楚勇八九千人。计方抵江西省城。未能克期赶到。浙省情形。万分吃紧。必须设法援应。以顾大局。前据曾国藩奏、左宗棠自击败李逆股匪后。现在伺其所向。跟踪追剿。目下该逆以全股深入浙境。果能四面兜剿。不难聚而歼旃。左宗棠一军。屡获胜仗。声势颇壮。即著统带所部。克日启程。应援浙江。会同瑞昌等、所派官兵。将失陷城池。次第收复。以靖逆氛。毋稍延缓。再前据恭亲王奕等、呈递＜口英＞国照会内。有湖北广济、黄梅两县、于三月十二日、十三日先后失陷。黄梅失守之信到九江。藩台私行退去之语。张集馨、赴九江办理通商。何以一闻警报。辄即避去。如果属实。必为外国人轻视。著曾国藩严密访查。据实参奏。将此由六百里加紧谕令知之。　　

○又谕、前因贼陷寿昌、谕令瑞昌等、调拨重兵。令饶廷选、带赴严州。相机进剿。并饬张玉良、扼守兰溪。以保金华绍兴。本日据瑞昌、王有龄奏、江常之贼。连陷龙游、汤溪、金华府县城池。北路贼匪。窜陷长兴各一摺。览奏曷胜愤懑。本日已谕知曾国藩、令左宗棠一军。迅速援浙矣。惟左宗棠由江西援应浙江。必须将江山常山之贼。先行埽荡。始能前进。此时金华等城。被匪占踞。贼踪业已蔓延腹地。非调拨重兵迎头截剿。则杭州绍兴等处。断不可保。张玉良既不得力。何以不行严参撤回。任令贻误。该员威望已挫。此时株守严州。何能有益。著瑞昌、王有龄、遵照前旨。挑选精兵。交饶廷选统带。克日出省。探明何处紧急。即由何路进剿。并将金华等城、速筹克复。其文瑞一军。应否归饶廷选统率之处。即著该将军等、斟酌办理。一面知照王履谦。实力劝谕团练。同心御侮。并严饬办防之道员孙士达等、认真防守。以保浙东。毋许疏失。林福祥、李元度两员。所带兵勇。并著催令星驰前进。相机攻剿。以分贼势。长兴失陷。湖州岌岌可虞。著瑞昌等、责成道员赵景贤、设法收复。以剿为防。惟湖州兵力亦单。应如何筹拨劲旅应援。即著该将军等、妥为兼顾。不可漫无布置。将此由六百里谕令知之。　　

○又谕、崇厚奏、山东登州新开口岸、遴委妥员、前往会办一摺。据称山东登莱青道崇芳等、所议通商章程。虽系因地制宜。与条约新章。多有不符之处。并恐该道等、于现办新章。未能熟谙。现派直隶候补知府王启曾等、赴登州。请饬谭廷襄、转饬崇芳等、会同妥办等语。登州开埠通商。事属创始。于中外交涉事件。必须遵照条约新章。妥为筹办。庶各国商民。不致别生枝节。著谭廷襄饬令登莱青道崇芳等、俟王启曾到后。即会同该员、将一切通商事宜。悉心筹画。妥为办理。务令地方税务。两有裨益。毋得稍存畛域。致滋流弊。将此由五百里谕令知之。　　

○通商大臣崇厚奏请委通判沉雄等、办理关税。得旨。或系隔省。或系京员。恐此端一开。皆以通商为捷径。所请不准行。　　

○予浙江乍浦殉难副都统锡龄阿妻胡扎尔氏等五名口。旌恤如例。　　

○丙午。谕内阁、奕橚等奏、陵寝工程。应行告祭各事宜。请饬部办理。并请另择吉期一摺。昌陵隆恩殿内龛座。应行修葺。所有移请神牌等事宜。前经降旨。照奕橚等所议办理。其兴工前一日、告祭后土。工竣日、告祭司工。恭请神牌还位。撰拟祝文。应补祭品各事宜。均著礼部查照成案。奏请办理。至钦天监所择移请神牌、及开工各吉期。既据奕橚等、奏称现在赶办不及。著该衙门另行敬谨选择。　　

○又谕、前因库伦办事大臣色克通额、奏参恰克图部院章京瑞徵、讹索茶箱。降旨将该员革职。严行审讯。兹据刑部奏称、瑞徵供称、茶商票规。历任皆然。至所收陋规十余万两。除解交理藩院王公廪饩银二万两外。尚有办送库伦大臣等、节寿礼物。三年约费银九千余两。俱系甲首代办等语。甲首等呈出帐目。及甲首梁世杰等、供词均属相符。该大臣原奏、概称系瑞徵收受入己之款。殊属含混。并据梁世杰等供。色克通额、嘱穆汉汶、向伊等通融甎茶二百箱。收下五十箱。余俱退还。拆看均已抽换废纸空包。及禀见色克通额、面称茶票均已全收。恐穆汉汶在外声张。故假作退还。与该大臣原奏所称、因商民馈送贺礼。再三恳求。始行全收之事。均属不符。又据梁世杰等供。色克通额、前任恰克图章京、于茶商票规。及挑货借茶等项银两。亦系按照历任旧章收受等语。此案经刑部讯出各供。与色克通额原奏。种种不符。即著色克通额、按照各款。据实明白回奏。毋稍隐饰。　　

○福建巡抚瑞瑸等、奏请展缓乡试。从之。　　

○以河南延津等处剿匪出力。赏参将裴政等、花翎。知县林大木、蓝翎。余升叙有差。予阵亡把总张清云、祭葬世职。　　

○予山东安邱等处阵亡知县陈用衡、守备李琦龙、祭葬世职。　　

○丁未。谕军机大臣等、本日据胜保等奏、克复冠县。即日抽拨各军。前往驻守。并饬大顺广道王榕吉、带兵仍劄小滩、与冠县联络声势。惟邱县等城。克复多日。地方官尚未到任。请饬谭廷襄速饬各地方官、即行赴任。并迅由东昌以西进兵等语。胜保连克数邑。军威颇振。谭廷襄驻劄东昌。剿匪亦尚得手。自应合力夹击。以期地方迅就肃清。现在胜保、已督饬将士。择要进兵。即著谭廷襄酌量情形。由东昌以西进兵。会合胜保派出各军。协力夹剿。将未复各城。速行攻克。以靖地方。至邱县、馆陶、冠县等城。既经克复。全赖地方官安抚善良。缉拏余匪。岂能处处留兵防守。山东地方官、贼至辄逃。克复后、又以赴任为畏途。此等巧猾积习。殊堪痛恨。大兵远去。余烬复然。咎将谁诿。著谭廷襄迅速饬令派委各该处地方文武。克日赴任。认真经理。傥敢规避迁延。即著严参治罪。毋稍宽纵。将此由六百里谕令知之。　　

○又谕、上年十二月间。据谭廷襄奏、请将各营豫借接济、及来春饷项、缓至来春给发。当经谕令托明阿等、晓谕各营弁兵。本日据瑛棨奏称、陕西每年徵收地丁银两。支放本省兵饷。及新添固原城守等、十八营俸饷。已无余賸。此外拨解京饷、甘饷、各省协饷等项。以及本省防堵经费。均须随时设法凑支。现在上年冬饷。甫经放竣。春饷尚未开支。若将豫借接济等项。一并补放。短缺尤钜。除将旗绿各营春饷。刻即开支。随后即放夏□□□。所有前奏展缓之豫借接济各项银两。请暂行停缓等语。陕西省拨款繁多。库储支绌。系属实在情形。所有前准展缓之豫借接济买粮草乾等项。及应随夏饷借支接济各银两。均著准其暂行停缓。俟库款充裕。仍复旧章。即著托明阿、经文岱、晓谕各营员弁兵丁。一体遵照。将此由五百里各谕令知之。　　

○河南巡抚严树森奏、主事倪文蔚等、请暂留营。得旨。汝自抵豫以来。每仗必保。习气太深。国家名器。岂可如是滥邀。以后戒之。　　

○以故土尔扈特贝勒蒙库那逊子固噜扎布袭爵。　　

○以河南剿办汝甯等处匪徒出力、赏委防御巴彦克善等、花翎。生员王冠军等、蓝翎。候补道张曜、布政使衔。余升叙有差。　　

○以山东剿办冠县踞匪出力、赏总兵官阿麟保、花翎。守备王永胜、巴图鲁名号。佐领德克登布、副都统衔。道员王榕吉、以按察使用。副将徐廷楷、成禄、以总兵官用。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。五月。己酉。谕内阁、京师入夏以来。叠经留京王大臣、及顺天府府尹等、奏报得雨。惟夏至以后。尚未渥霈甘霖。农田望泽甚殷。朕心实深廑念。允宜虔申祈祷。以迓和甘。　　

○山东布政使清盛奏、募勇口粮、请俟事竣报销。得旨。事竣核实报销。似认真而实则漫无稽考。兵勇名数、本应按月奏报。勇粮多寡、亦应按月而稽。以免轇轕而昭核实。应几月报销一次。著户部照章饬行。　　

○庚戌。孝恭仁皇后忌辰。遣官祭景陵。　　

○湖广总督官文奏、请俟军务稍松。再行入觐。得旨。即使军务稍松。尚有善后应办事宜。况楚省据江皖上游。亦难遽行入都。著统俟军务完竣。再行奏请。　　

○辛亥。谕内阁、前经降旨、令大学士、会同刑部。酌量案情轻重。分别减等发落。兹据御史华祝三奏称、刑部监犯。现有五百余人。其中新事人犯固多。二三年未经审结者、亦复不少。狱中病故人犯六十余名。未必尽属死罪等语。刑部办理案件。理应及早定谳。以省拖累。若经年累月。案悬莫结。甚至监毙多名。殊非朕钦恤庶狱之意。著刑部堂官、迅将历年未结各案。逐一清厘。其特派会审案件。并著赶紧会鞫。分别轻重。先为拟结。毋任留滞。其核对处一案。毋得草率了结。致滋开脱。　　

○又谕、失守城池各员。叠经降旨、令各路统兵大臣、及该督抚等、随时奏明。按律治罪。不准藉词开脱。兹据御史卞宝第奏、地方官弃城不守。免罪后续保官阶。请饬部议定限制等语。地方官失守城寨。罪名綦重。若因续有劳绩。遽请开复原官。甚至保以升阶。殊不足以示限制。所有失守城池之文武员弁。于免罪后续保官阶之处。著吏兵二部、严定章程具奏。　　

○谕军机大臣等、御史华祝三奏、上年秋间。广东省乐昌仁化之贼。出巢肆扰。由江西南赣。分窜甯都、抚、建广信。连扰数十州县。本年春间。玉山解围。复由河口、东乡、金溪、围攻抚建。由宜黄、崇仁、窜入临江府属之樟树镇、新淦县。攻陷吉安。围扑袁州。占踞瑞郡。顷闻奉新、靖安、丰城。以及新建之生米镇等处。均有贼垒。窥伺省垣。钱粮厘金。来源俱竭。各营欠饷。至四五月之多。兵勇饥溃降贼。有李金旸者。率勇降贼。并且为贼先驱。请饬曾国藩速派劲兵赴江西省城。并分投剿洗等语。粤匪阑入江西。肆行窜扰。除乐平、浮梁、鄱阳等处肃清。已据曾国藩奏报。玉山、广丰、抚州、建昌、广信等城解围。吉安府城。新淦县城。于失守后即行克复。已据毓科奏报外。现在各属匪踪。尚未净尽。曾国藩统辖该省。且军营饷需。全赖江西接济。自应亟筹埽荡。以免饷源告竭。南昌为省垣重地。尤不可稍有疏失。著曾国藩斟酌缓急。应如何派拨官军。以及调拨江西原有官兵。应援江西省城。及将袁临等处贼匪。分别剿洗之处。妥为筹办。毋任贼势延蔓。副将李金旸、据毓科奏、派令援剿吉安。于龙王庙地方失利。退保安福。是否降贼。并著该大臣查明具奏。将此由六百里谕令知之。　　

○予浙江长安镇殉难布政司经历朱震百、从九品朱鏸、朱心诚、祭葬世职。　　

○壬子。谕内阁、贾臻奏、请将厘局委员革职等语。安徽厘局委员候补知府袁怀忠、将报明存余之款。任意开销。候补知县郭炳垣。候补州同陶焕、于局存厘钱票根。禀称被匪抢劫。显有捏饰情弊。该员等居心贪诈。亟应彻底严究。以重税课。袁怀忠、郭炳垣、陶焕、均著即行革职。交贾臻严行审讯。如有侵蚀捏报情事。即行从严惩办。　　

○谕军机大臣等、前因宿州被匪围困。叠经谕令僧格林沁等、拨兵前往援救。本日据田在田奏、围城捻匪黑旗一股。自本月初五至十二等日。经该总兵叠次派兵出城。并亲行督队剿击。连获大胜。城围稍松。惟贼踪依然遍野。饷道不通。徐宿同时吃重。请饬大兵速行赴援。并据另片奏、十三日亓县股匪、又复扑城各等语。宿州被围日久。虽经田在田奋力攻击。城围稍松。而亓县股匪、辄复扑城。岂能久支。且徐州附近。贼踪充斥。吴棠兵力过单。设有疏虞。则匪众必将蔓延东境。与各匪句结窜扰。于北路全局。大有关系。自应先其所急。速筹援救。著僧格林沁、西淩阿、国瑞、遵照前旨。于去南路较近各官军内。酌拨精兵。派委得力大员统带。克日驰赴徐宿相机进剿。速解城围。以固北路藩篱。该大臣等、身膺重寄。谅能权衡轻重。不至稍存畛域之见。致有贻误也。将此由六百里谕令知之。
  </div>
  <div class="pagination">
   <a href="清实录咸丰朝实录_page496.html">
    上一页
   </a>
   <span>
    ...
   </span>
   <a href="清实录咸丰朝实录_page492.html">
    492
   </a>
   <a href="清实录咸丰朝实录_page493.html">
    493
   </a>
   <a href="清实录咸丰朝实录_page494.html">
    494
   </a>
   <a href="清实录咸丰朝实录_page495.html">
    495
   </a>
   <a href="清实录咸丰朝实录_page496.html">
    496
   </a>
   <span class="current-page">
    497
   </span>
   <a href="清实录咸丰朝实录_page498.html">
    498
   </a>
   <a href="清实录咸丰朝实录_page499.html">
    499
   </a>
   <a href="清实录咸丰朝实录_page500.html">
    500
   </a>
   <a href="清实录咸丰朝实录_page501.html">
    501
   </a>
   <a href="清实录咸丰朝实录_page502.html">
    502
   </a>
   <a href="清实录咸丰朝实录_page498.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
