<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 179 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 179 页/共 1860 页
  </h1>
  <div class="content">
   ○训饬士习流弊。申明为己之学。谕、士为四民之首。而太学者教化所先。四方于是观型焉。比者、聚生徒而教育之。董以归儒。举古人之成法规条。亦既详备矣。独是科名声利之习。深入人心。积重难返。士子所为汲汲皇皇者、惟是之求。而未尝有志于圣贤之道。不知国家以经义取士。使多士由圣贤之言。体圣贤之心。正欲使之为圣贤之徒而岂沾沾焉文艺之末哉。朱子同安县谕学者云。学以为己。今之世、父所以诏其子。兄所以勉其弟。师所以教其弟子。弟子之所以学。舍科举之业。则无为也。使古人之学、止于如此。则凡可以得志于科举、斯已尔。所以孜孜焉爱日不倦。以至乎死而后已者。果何为而然哉。今之士、惟不知此。以为苟足以应有司之求矣。则无事乎汲汲为也。是以至于惰游而不知返。终身不能有志于学。而君子以为非士之罪也。使教素明于上。而学素讲于下。则士者固将有以用其力。而岂有不勉之患哉。诸君苟能致思于科举之外。而知古人之所以为学则将有欲罢不能者矣。观朱子此言洵古今通患。失为己二字。乃入圣之门。知为己。则所读之书。一一有益于身心。而日用事物之间。存养省察。闇然自修。世俗之纷华靡丽无足动念。何患词章声誉之能夺志哉。况即为科举。亦无碍于圣贤之学。朱子云非是科举累人人累科举。若高见远识之士。读圣贤之书据吾所见为文以应之。得失置之度外虽日日应举亦不累也。居今之世。虽孔子复生也不免应举。然岂能累孔子耶。朱子此言即是科举中为己之学。诚能为己。则四书五经皆圣贤之精蕴。肌而行之。为圣贤而有余不能为己则虽举经义治事而督课之。亦糟粕陈言无禆实用浮伪与时文等耳故学者莫先于辨志。志于为己者、圣贤之徒也。志于科名者、世俗之陋也。国家养育人材。将用以致君泽民、治国平天下。而囿于积习。不能奋然求至于圣贤。岂不谬哉。朕膺君师之任。有厚望于诸生。适读朱子书。见其言切中士习流弊。故亲切为诸生言之。俾司教者、知所以教。而为学者、知所以学。　　

○赐兵部尚书鄂善、在紫禁城骑马。　　

○赈恤甘肃平罗县、本年被水偏灾饥民。并予葺屋银两。　　

○丁卯。上诣奉先殿行礼。　　

○署湖南巡抚许容奏、城、绥、逆苗案内。所有现获、及嗣获各苗犯家口。除实系为首叛逆者。仍俟结案时分别定拟佥解。其余各从犯家口。分发变卖。得旨、著照所请行。　　

○是日起。上以冬至、祀天于圜丘斋戒三日、　　

○是月直隶总督孙嘉光奏、通省秋禾收成。合计俱有九分。惟霸州、文安、大城、东安、武清、宝坻、宁河、延庆、万全、怀来、等十州县。因夏秋雨水稍多。间有淹损。现勘明被灾情形。自五分、至十分、不等。照近奉赈恤偏灾定例。动本处仓谷散给。其应徵新旧钱粮。并出借籽种等项。分别停缓。内有旗地、官地、亦按成灾分数。咨部办理。再天津、河间、二府。被水地方。查系四高中洼。比年淹浸。所谓一水一麦之地。酌议此等地亩。如二麦无收。秋又被水。则当一例赈济如麦已丰收。则秋水乃意中之事。不便连年加赈。今该二府、夏麦有收。秋间被水村庄、业经涸出。除实在贫民、酌借籽种口粮。此外概无庸加赈。其本年钱粮、应照例徵收。得旨、所办甚妥协。而所见更属得中。甚欣慰焉。　　

○江苏巡抚徐士林奏、江苏巡抚衙门、额定养廉外。向提扬关例规、以为公用。自例规禁革后。前巡抚张渠、奏提粮库平余银二千两。特旨允行。今请于江安、苏松。两粮道库。及海关平余银内。每年提银二千两办公。得旨、著照所请行。　　

○江西巡抚岳浚奏、据两江总督杨超曾参奏、南昌县知县沉宏靖、贪婪不法一案。内该员因事受财三款事属暧昧。必须详审确情。至南昌县修理漕仓。先行出示捐修。复派徵银八百余两一款。查乾隆三年、该县士民公议修仓。于收漕时、每石令捐输钱二十文。臣以事近派敛。饬司查议。旋据详请、于司库公项内动给。后奉到部驳。因即听从民便。并非沉宏靖本年始拟捐修。亦无勒派入已之事。得旨、所参四款。而汝辨其一。置其三于不问。是属何心。以汝无能。尚欲护庇人耶。且其事果虚。亦不待辨而自明矣。　　

○浙江布政使张若震奏、浙省粜出仓谷。请乘岁丰买补。得旨、积贮乃为政要务。而州县每以私意。视为畏途。此在汝等大吏。亟宜留心者也。　　

○湖北巡抚张渠奏、楚省民风刁悍。加以吏治废弛。急宜大加整顿。痛除积习。得旨、知道了。振作整饬。须以实而不可托之空言。不然、崔纪到任之初。亦曾为似此之奏、何以又有今日之弊耶。汝才足以有为。而总不肯实心尽力。朕甚不取也。　　

○河东河道总督白钟山奏、臣前保举道员王鸿勋、熟谙河务。今于朱家闸险工。藉端推诿。实为保举不当。应加严议。得旨。此亦人之常情耳。若其交部。不胜其交矣。以后但能改此旧习。是朕所厚望也。　　

○山东巡抚朱定元奏、山东桃源镇地方。与直隶河南交错连界。素为奸盗聚所。现照河南巡抚雅尔图。捕盗条款。先于府州县中。择善捕盗者。立赏罚以示惩劝。并申严保甲。勒限清查。如能于三月内获盗十起者许以保荐。得旨。是雅尔图。亦有不当效法之处。至弭盗一节。实应竭力效法者也。　　

○钦差大臣贵州总督张广泗奏楚粤苗猺勾结暗分二路楚南城步县属之横岭峒。与粤西之广南等处勾结为一路。横岭、以粟贤宇为首。广南、以吴金银为首。楚南之莫宜峒。与粤西之张家寨等处、勾结为一路。莫宜峒、以杨青保、杨元保、为首。张家寨、以张老金、杨胜聪、为首。除首逆吴金银、已于提督译行义进攻广南时。被逆苗等拏献外。粟贤宇、杨青保等。各率党盘踞八十里蓝山大箐。而张老金等、亦群聚于此。臣抵营后。即遣兵入箐搜剿。苗众随将粟贤于拏献。复遣人晓谕莫宜峒、速献首恶。并带兵往。攻该苗人始知畏惧。将杨青保、杨元保、俱行擒献。张老金等、各窜山箐内藏匿。复经派兵穷搜。令投抚之苗归寨拏献凶犯。全缴器械赎罪。有平溪、横坡、地林冲、寨庙、等寨。抗不献凶。即行发兵剿绝。迄今月余、粤犯张老金、杨胜聪皆于大箐内搜获。再城、绥、二邑。又有猺人、专以劫掳为生。内有生员戴名扬。与伊父戴荣华、投入附从为逆嗣因官兵会搜大箐。潜回内地。又粤西大罗山狗猺。亦窜入楚地烧劫。当即严饬官兵、多方躧缉。据报拏获多名。其首犯戴名扬等、亦于龚家田山箐内拏获。现在知名要犯、不过数人。大约一月之内、可以告竣。此楚省现在之情形也。至粤省军务。现虽大势已定。并当吃紧办理之时。乃总督马尔泰、忽遣将带兵三千名。前赴楚省驻劄。以备夹剿。置本省实事于不办。冀博协助邻封之虚名。当即飞咨该督、令其彻回。继又闻马尔泰有彻兵之议。复飞札劝阻。嗣接覆札、知该督等、久以桑江苗境荡平入告。故急欲彻兵。但查粤省情形。尚未可言荡平。急宜乘机妥办。庶能迅速成功。因复札致该督。其议遂止。查有小江一寨。为粤省极边之区。与楚省长安五寨勾结。又围里一寨。乃首逆吴金银巢穴。俱经提督谭行义、饬将围剿斩获颇多。又发兵与黔楚官兵。会搜山箐。并勒令已抚各寨。献凶赎罪。据报擒获伪军师等。尚有独车、平坝、等寨。要犯未擒。现已札邀谭行义来楚。商令回营速办。大约一月以内、亦可竣局。此粤省现在之情形也。得旨、所奏情形。俱系实在如是。据所办理。亦可谓井井有条。但与马尔泰、初次奏摺中甚许之。今则忽变而为甚不足之之意。以为将来议处伏案。此意朕甚不解。若如此存心。以卿之才、而未免。拖泥带水。则可惜矣。　　

○贵州提督王无党奏、黔省山箐深险。无排兵布阵之地。故军营利用。莫如火器。查子母炮一项。臣先于提标试放。多有不准得。现饬修整改造。必子炮与母炮。圆径不差厘毫。炮闩坚稳。堂口光净。方资实用。并挑选炮手。专司熟习。业移行各镇协营、照式修整。又造有缠丝又枪一项。长三尺九寸。装药施放、可二百五十弓。甚有准头。现已捐造四十杆。分配四营习熟。抚标及各协营。亦有照式制造者。得旨、如此事事留心。实属可嘉也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十九　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。十一月。戊辰朔。命岁奏、民数。谷数。谕、周官之法。岁祭司民司禄。而献民数谷数于王。王拜受之。登于天府。非独冢宰据之以制国用之通。凡授田兴锄、赒急平兴。以及岁有灾祲。移民通财。薄征散利。皆必于民数谷数。若烛照数计。而后可斟酌调剂焉。秦汉以降。户口之数。虽间见于史册。而其文甚略。惟唐贞观之初。定口分世业之法。比岁登籍。三年献书。以养以教致治之盛。几于成康。固用此为根柢也。在昔圣祖仁皇帝、以生齿日繁。恐有司虑加丁赋。匿不以闻。特诏据实开载。新增人户。不另加丁赋。世宗宪皇帝、勤恤民隐。广储仓谷。常惧一夫不得其所。德意至为周渥。然各省督抚、虽有五年编审之规。州县常平仓、虽有岁终稽核之法。而奉行者、仅亦于登耗散敛之间。循职式之旧。殊不知政治之施设。实本于此。其自今以后。每岁、仲冬、该督抚将各府州县、户口减增。仓谷存用。一一详悉具摺奏闻。朕朝夕披览。心知其数。则小民平日所以生养。及水旱凶饥。可以通计熟筹、而预为之备。各省具奏户口数目。著于编审后举行。其如何定议令各省画一遵行。著该部议奏、又僧道、亦穷民之一。朕不忍概从沙汰。故复行颁给度牒。使有所核查。今礼部发牒照、已三十余万张。而各省缴到者尚少。是或仍事因循。仅奉行故事。则甚非朕所以禁游惰、劝力作之本意矣。著各该督抚留意、善为经理。并著于岁终、将所减实数、具摺奏闻。　　

○己巳。申禁造言。谕、周礼造言之刑。次于不孝不悌。而王制假鬼神时日卜筮以疑众者杀。诚以浮诞之言。易于煽惑人心。所关甚重。而敢于造作妄诞之说者。多系狂悖恶逆之徒。是以置之重典。以警愚顽而熄邪说。今年六月间、有杨从清在都察院具呈云。庚方动土。十月三十日地动之语。朕恶其造作讹言。命加监禁。而其言流布京师。人情不无惊恐今十月三十日已过。是可共知其言之荒诞无稽矣。此等浮言。本无足信。无如庸人一闻邪说。即深信不疑。乐为传道。古来史籍所载。如行两王母筹之类。不一而足。甚至别生事端。总由于人不明理。故不能不为所动耳。杨从清本应严加惩治。因念其实属无知。交刑部杖责、递解回籍。交与该地方官、严行管束。不得令其出境生事。嗣后倘有造言惑众之人。定行从重治罪。决不如此轻恕。其德信流言、妄为传播者。该管官不时查拏。　　

○谕军机大臣等、近有人奏称、湖南逆苗、就抚甚多。首恶已经献出。告竣在即。惟是杨青保等之就获。系多方买线。设计诱擒。而就抚者多系凶党。虽其中或有可原。要之此辈均非善类。官兵于山箐扫荡之后。凡属投诚。必宜严查。果实有可原。即编户安插。其本属通同谋叛、及持械拒敌者。乘此兵威。以渐迅拏。毋俾稔恶群凶。致有漏网等语。尔等可寄信与张广泗、令其斟酌妥协办理。寻经张广泗奏称、向来内地苗疆。缉捕案犯、并查拏逃盗。原有买线勾捕之术。至于纠党悖叛。必应恭行天讨。痛予诛夷臣办理古州苗疆、有此案苗徭。皆严饬官弁。不许用买线之法查杨青保兄弟等。均为莫宜峒首恶。但遽遣兵往捕。恐其闻风惊窜。因令人前赴该寨、明白开导。谕以献凶赎罪。一面遣将带兵。将杨青保所居之坪头寨剿毁。该寨苗众。始导引兵役。将首恶擒获。继复勒献凶党。及逆属三百四十余名口。并无买线诱擒情事。现在渠魁全获。将党犯逐加研讯。必实在威胁附从。并未攻营拒敌。或委系守分良苗。方准就抚。总使凶逆者不致漏网。良懦者更无冤抑。得旨。览奏殊慰朕怀。　　

○以刑部尚书那苏图、署湖广总督。工部尚书来保。兼署刑部尚书。　　

○庚午。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○诣皇太后宫问安。　　

○谕、朕奉皇太后懿旨。今年冬至次日、免行庆贺礼。　　

○调工部尚书来保、为刑部尚书。以镶红旗满洲都统公哈达哈、为工部尚书。　　

○调原任江苏睢宁县知县高联登、原署江苏泰州知州刘瑍、赴部引见。　　

○辛未。上诣皇太后宫问安。　　

○饬教民孝弟。谕、从来为治之道。不外教养两端。然必衣食足而后礼义充故论治者、往往先养后教。朕御极以来。日为斯民筹衣食之源。水旱之备。所期薄海烝黎。盖藏充裕。俯仰有资。以为施教之地。而解愠阜财之效。尚未克副朕怀。苐思维皇降衷。有物有则。衣食以养其形。教化以复其性。二者相成而不相妨。不容偏废。正如为学之道。知先行后。然知行并进。非划然两时。判然两事。又安得谓养之之道未裕。遂可置教化为缓图也。今学校遍天下。山陬海澨之人。无不挟诗书而游庠序。顾学徒以文艺戈科名。官司以课试为职业。于学问根本、切实用功所在。概未暇及。司牧者、尽心于簿书筐箧。或进诸生而谭举艺。则以为作养人才。振兴文教。其于闾阎小民。则谓是蚩蚩者、不足与兴教化。平时不加训迪。及陷于罪则执法以绳之。无怪乎习俗之不淳。而诟谇嚣凌之不能禁止也。朱子云圣人教人。大概只是说孝弟忠信。日用常行底话。人能就上面做。将去则心之放者自收。性之昏者自著。此言深探立教本源。至为切实。盖心性虽民之秉彝。而心为物诱则放。性为欲累则昏。存心养性。非知道者不足与几。若夫事亲从兄。则家庭日用。人人共由。孩提知爱。少长知敬。又人人同具。不待勉强。要之尧舜之道。不外乎是。即如得一食、必先以食父母。得一衣。必先以衣父母。此即是孝。能推是心。而凡所以顺其亲者无不至。则为孝子。父之齿随行。兄之齿鴈行。此即是悌。能推是心。而凡所以敬其长者无不至。则为悌弟。一人如此。人人从而效焉。一家如此。一乡从而效焉。则为善俗。孟子曰。人伦明于上。小民亲于下。又曰。人人亲其亲、长其长、而天下平。由是道也。惟在上者、不为之提撕警觉。则习而不察。而一时之明。不胜夫积习之渐染。重昏锢蔽。日入于禽兽而不自知。任君师之责者。奚忍不亟为之申重而训谕之也。我圣祖仁皇帝、颁圣谕以教士民、首崇孝弟。皇考世宗宪皇帝、衍为广训。往复周详。已无遗蕴。但朔望宣讲。祗属具文。口耳传述。未能领会。不知国家教人。字字要人躬行实践。朴实做去。人伦日用。正是圣贤学问至切要处。尧舜之世。比户可封。只是能尽孝弟。放僻邪侈。触蹈法网。只为不知孝弟。记曰。将为善。思贻父母令名、必果。将为不善。思贻父母恶名、必不果。诚能如此存心。岂复有纵欲妄行之事。苟不从此处实做起。虽诵读诗书。高谈性命。直谓之不学可耳。凡有牧民课士之责者。随时随事。切实训诲。有一事之近于孝弟。则从而奖劝之。一事之近于不孝不弟。则从而惩戒之。平时则为之开导。遇事则为之剖晰。如此则亲切而易入。将见父诏兄勉。日积月累。天良勃发。率其良知良能、以充孝弟之实。蔼然有恩。秩然有义。豫顺积于家庭。太和翔于宇宙。亲逊成风。必从此始。凡吾赤子。其敬听诸。凡厥司牧。其敬奉诸。　　

○户部议覆、云南巡抚张允随疏称、滇省改铸青钱。请用板锡配铸等语。查该省、点铜价贵。赴粤采买亦难。应如所请。以个旧厂板锡、搭配鼓铸。从之。　　

○以直隶古北口提督永常、为镶红旗满洲都统。直隶天津镇总兵黄廷桂、为古北口提督。正黄旗满洲副都统傅清、为天津镇总兵官。　　

○予故正红旗满洲副都统宁秀、祭葬如例。　　

○壬申。定武进士回营食粮例。谕、各省兵丁应乡试者、于中式武举之后。仍准食本身马粮。随营差操。遇有把总缺出。与营兵一体较拔千把。此现行之例也。若中式武进士。除选取侍卫外。余者皆离营候选。开除名粮。此虽优待武进士之意。但伊等开粮之后。衣食匮乏。未免拮据。且恐离营日久。渐疏技艺。应酌量变通办理。嗣后兵丁中式武进士之后。有情愿回营效力者。准仍留本身。马粮。随营差操。遇有署事之处。准一体酌量委署学习。该部可通行各省知之。　　

○又谕、据贵州总督张广泗奏称、城、绥、逆苗案内。有生员戴名扬与伊父戴荣华、介首纠众。投入苗地。附从为逆。更极凶悍等语。戴名扬等、身为生员。辄敢助苗作乱。罪不容诛。胶庠之中。竟有此等恶类。该管教官、既不约束。又不揭报。该学政、亦漫不稽查。毫无摘发。且平日所讲明训导者何事。著该部查明、严加议处具奏、　　

○大学士等议覆、闽浙总督宗室德沛等奏、会勘仁和、海宁、二县。自老盐仓以西、至章家庵止一带俱系柴塘。易致坍蛰。请改建石塘四千二百余丈等语。查先经该抚卢焯、以该处沿塘沙涨。奏停岁修。是此项工程。实非急务。应俟内大臣海望前估各工、修筑完竣后。再行勘度定议从之。　　

○又议覆、驻藏副都统纪山奏、准噶尔进藏之人。若于八月间到哈密。由边外至东科尔。时届冬寒。其护送官兵。或马匹特畜。不无瘦乏。应行换给。今纳克舒番子百户等。请于官兵过时。所有四千九百八十六户。五户公出马一匹。牛二头。又每户出羊一二只。以备应用等语。查护送官兵。自宜预筹接济。纳克舒番子、既经备办。请移知乌赫图、巴灵阿、若沿途取用纳克舒牲畜。可于携带银两内、如数给价。从之。　　

○吏部等部议覆、巡视台湾御史杨二酉奏、闽省台属生俊。部议令赴泉防厅报捐。但以洋运维艰。来者甚少。请酌加运耗。就近报捐等语。查臣部原议、系为协济内地起见。今既报捐无几。应如所奏办理。令台湾府出具仓收。汇报藩司、给发实收。咨部换照。到日发府给领。从之。　　

○户部议、云南巡抚张允随题覆、滇省议裁落地土税案内。除原未奉裁之云南、曲靖、等府州县。仍照旧额徵收外。其试抽商税、牲税、并仍徵课款之临安等府厅州县。现在一年期满。请将试抽之数为定额等语。查此税课。共银二万八千四百七十九两零。又闰月、抽银一千八百二十七两零。既查无侵隐情弊。应如所请、作为定额。从之。　　

○又议覆、云南巡抚张允随疏请、封闭罗平州属卑浙、块泽、二处铅厂。查该二厂、既因外省铅价日贱。客贩不至。炉户运销又难。以致渐次停炉。官课无出。应如所请、暂行封闭。从之。　　

○兵部议覆、宁夏将军杜赉奏称、各省驻防满兵。如有祖父母、父母、及伯叔父母、年力衰迈者。例准终养。惟宁夏为边疆要地。若将训练壮兵。屡调回旗。势必令幼丁顶襢。不但缓急未能得力。且致兵力衰弱。请将终养之例。展限十年。俟幼丁长成。照旧遵行等语。系为审时度势、慎重边疆起见。但十年内、孤寡无依。情尤可悯。查该处有十五岁至四十岁闲散满洲九十二名。十岁至十四岁余丁四百六十五名。请嗣后、有就养回旗者。于此内选补。如现无精壮。查西安满洲、人口增盛。应令该将军行文于各该佐领下选择、前往顶补。将来宁夏幼丁渐长。足敷挑补时。即行停止。从之。　　

○又议覆、江南河道总督高斌疏称、河标中左右三营。前奏裁新兵三百名。以马二步八计算。应裁马兵六十名。但该三营、俱系水陆通衢。差使繁多。且额设马兵。尚未足数。请将应裁兵三百名。按战守各半裁扣。其马兵照旧存留。应如所请。从之。　　

○癸酉。命直省官役俸工。遇停缓钱粮等事准动司库银拨给。谕、各省官役俸工。皆出于库帑。惟是州县钱粮。或遇水旱停缓、及分年带徵之处。其俸工既无现徵之银。可以起交。而例不转拨。必待届期徵足。始得给补。此通行之例也。朕思正印有司、养廉稍裕。尚可支持。而佐杂微员。则恐无以养赡。食用艰难至于胥役等人。尤难枵腹奔走。该管官员、势不得不借垫库项。以致多有赔累。且恐启将来那移亏空之渐。用是特颁谕旨。凡遇州县钱粮、停徵缓徵、及分年带徵之时。其佐杂微员、应得俸银。及胥役应领工食。若有垫发、及未给者。准于司库存公银内。如数拨补。仍将应徵民欠。依限催收。解还藩司、以清库项。如此则微员胥役。得以如期支领。庶无借垫守候之苦。倘有玩延侵隐等弊。著该督抚严行查参。　　

○又谕、巡视南城御史苏霖渤参奏、赵永孝将未经具奏之条陈、刊刻刷印。呈送朝列。实为狂诞。请交部查议等语。朕览赵永孝所刻之书。其援引古人旧事。尚属习见陈言。至于指陈事务。则不当事情。无可见之施行者。其意不过希图幸进。而书中反言将欲长往深山。此尤诈伪之甚矣。赵永孝、以未奏之条陈。而刻印递送。罪实难辞。姑念其鄙陋无知。从宽免交部议。但将伊巧于奔竞之心指出。使知所儆戒。嗣后倘有以未奏之条陈、而私自刻印布散者。必当加以严谴。　　

○又谕军机大臣等、卢焯自调任浙江以来。其所设施。未见有切要。于地方之事。一味沽名邀誉欲以取悦于人。如举报乡贤名宦。络绎不绝。他省未有如此之多者。伊前任闽省、过于刻薄。近日行事。又多因循。前后迥异。判若两人。至于浙江海塘。已涨沙数十里。草塘尚可不用。何况石塘。且请停草塘岁修。即系卢焯之奏、今又会奏改建石塘。则其胸无定见。惟事揣摩。又彰明较著矣。尔等可传旨严行申饬。　　

○大学士九卿会议、贵州总督张广泗、将署贵州布政使陈德荣奏、黔省开恳田土、饲蚕纺绩、栽植树木一摺。酌议应行各款。一、水田宜劝修渠堰。查黔地多山。泉源皆由引注。必善为经理。斯沃壤不至坐弃。应如所议。凡贫民不能修渠筑堰。及有渠堰而久废者。令各业主通力合作。计灌田之多寡。分别奖赏。如渠堰甚大。准借司库银修筑。其水源稍远。必由邻人及邻邑地内开渠者。官为断价置买。无许掯勒。至请仿江楚龙骨车灌田、并雇匠教造之处。应于借给工本款内、另议。一、山土宜广行垦辟、增种杂粮。查黔省、山土既多未辟。收获惟恃稻田。应如所议。凡有可垦山土。俱报官勘验。或令业主自垦。或招佃共垦。按其勤惰。分别劝惩。其无业主之官山。一概招人认垦。官为立界。给照管业。至劝民随时播种卒粮之处。应令地方官、酌借谷种。一、树木宜多行栽种。查黔地山多树广。小民取用日繁。应如所议。令民各视土宜。逐年栽植。每户自数十株、至数百株不等。种多者。量加鼓励。一、蚕桑宜劝民兴举。查黔地多桑。惟清镇、婺川、二邑。能习蚕织。应如所议。各属素未饲蚕者。令雇人于城市设局饲养。民人有率先遵奉者酌赏。或织成丝绢。准令赴局收买。至请募山左善放山茧人等之处。统于后款另议。一、劝民种棉织布。查棉性喜暖。黔省除威宁、大定、等处。山高气寒。其余可种棉者甚多。应如所议。令民如法试种。其苗寨素知种棉者。劝令广种。有率先遵奉者酌赏。至请募楚粤织葛机匠之处。亦于后款另议。一、种植既广、宜劝民以时保护。查种植在山。非稼穑在田者可比。应如所议。嗣后民间牲畜。如有肆行纵放、致伤种植。及秋深烧山、不将四围草莱剪除、以致延烧者。均令照数追赔。一、工本宜酌量借给。查现议各项事宜。莫不各需工本。今该督请将筹办各款。分别动支。臣等酌议、如开渠筑堰。所需工料价值。于司库公费内借给。分限二年缴还。酌借谷种。于各州县捐输谷内拨给。俟秋成后缴还。又设局收丝。即可变价扺项。该价若干。仍听该督酌定。至养蚕、缫丝、织茧、织葛、等匠。不必通省纷纷雇募。应于省城酌定名。数给以工食。使教导本地匠作。渐次遍及。即制造龙骨水车。亦止可各府州县、分给一架。劝民照式成造。一、考课宜分别劝惩。查黔省现行各款。全在地方官、实力奉行。应如所议。令各道等、饬属善为经理。岁底将境内开筑、垦种、缫织、等项。举行成效各数目。册送该道查勘。仍令布政使、汇送督抚查核。列为上中下三等。分别议叙处分。如遇升调卓荐。查有劝课实迹者。方准保题。又刑部左侍郎张照疏称、此案条奏各款。内请兴水利。开垦升科二条。臣前目睹黔省形势。觉与所题不合。未便随同议准。查兴修水利一条。闻黔地古谚有之。天无三日晴。地无三尺平。盖黔省、自平溪清浪以下。无地非山。间有四山不相连接。旷而且平。若四五里、或五六里。即建县治。若止一里、半里。即是村镇。房屋城池遍满。无隙可耕。若田则多在山上。凡渠堰之设。必系平地。今黔省在在皆山。高者岭、低者箐。何处可以开筑。然山田无水滩溉。而百谷亦生者。以天无三日晴之故。其常有雨而不潦者。以地无三尺平之故。是不特无地可以开渠筑堰。亦无所用其开渠筑堰也。又开垦升科一条。查黔省有军田、苗田。皆以承平日久。无土不垦。惟平越府以下。曾遭苗害。或有绝产荒田。应官为料理得。但其地、仍在历来鱼鳞旧册内。并非未经开垦、而须另报升科也。今若令开垦报科。严立劝惩。必有抑勒虚报等弊。至苗地、益所不宜。既有劝垦。必有丈量。胥役等肆行纷扰。百弊丛生。又如添种杂粮、及一年两种。岂不甚利。但黔省虽属僻远。而承平已八十余年。岂至今尚不知种植。则其天时地利。必有异于他省者。此理甚明。虽加劝导。窃恐徒滋扰累。以上二条。均毋庸议。再黔省、无蚕桑木棉之利者。似不尽由民愚妇惰。蚕喜晴、而黔多雨。木棉喜暑、而黔六月如秋。窃恐职此之故。然未经历试。不敢异议。得旨。此本两议具奏、朕观张照所议。若果如所言。则必不可行之事也。张广泗身为总督。久任黔省。于地方情形。自应熟悉。而为此奏者何耶。著交与署督张允随、再行秉公详悉查明具奏、若仍含糊两可。以致有行之之名。而无行之之实。日后发露。朕惟张允随是问。　　

○兵部题、陕省余存子母炮五十一位。前经大学士等、奏请行查各省。有无应拨之处。节据以各营炮位足额。咨覆到部查子母炮、发拏迅捷。实属营中利器。而陕省乃边陲要区。尢宜多备。应令该督加谨收贮。毋庸解部。并嗣后、各省遇有余剩炮位。即照此办理。从之。　　

○以通政使归宣光、为户部侍郎。　　

○缓徵江南铜、丰、沛、萧、砀、邳、徐州卫、海州、赣榆、等九州县卫、水灾。高淳、江阴、靖江、如皋、等四县。虫灾。本年应徵钱粮。兼赈饥民。其被水地方。并予葺屋银两。
  </div>
  <div class="pagination">
   <a href="清实录乾隆朝实录_page178.html">
    上一页
   </a>
   <span>
    ...
   </span>
   <a href="清实录乾隆朝实录_page174.html">
    174
   </a>
   <a href="清实录乾隆朝实录_page175.html">
    175
   </a>
   <a href="清实录乾隆朝实录_page176.html">
    176
   </a>
   <a href="清实录乾隆朝实录_page177.html">
    177
   </a>
   <a href="清实录乾隆朝实录_page178.html">
    178
   </a>
   <span class="current-page">
    179
   </span>
   <a href="清实录乾隆朝实录_page180.html">
    180
   </a>
   <a href="清实录乾隆朝实录_page181.html">
    181
   </a>
   <a href="清实录乾隆朝实录_page182.html">
    182
   </a>
   <a href="清实录乾隆朝实录_page183.html">
    183
   </a>
   <a href="清实录乾隆朝实录_page184.html">
    184
   </a>
   <span>
    ...
   </span>
   <a href="清实录乾隆朝实录_page180.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
