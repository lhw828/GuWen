<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 374 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 374 页/共 502 页</h1>
    <div class="content">
○闽浙总督庆端奏、收复建阳县城。报闻。　　

○以署兵部左侍郎陈孚恩、署礼部尚书。兵部尚书朱凤标、兼署工部尚书。理藩院右侍郎书元、署户部右侍郎。兼管钱法堂事务。兵部左侍郎载堪、兼署礼部石侍郎。光禄寺卿载肃、署兵部右侍郎。通政使司通政使奎章、署工部左侍郎。　　

○以成郡王载锐、署正白旗满洲都统。正蓝旗满洲副都统伊勒东阿、署右翼前锋统领。正白旗蒙古副都统载岱、署镶黄旗护军统领。镶蓝旗汉军副都统继善、署镶红旗护军统领。镶白旗蒙古副都统福钤、署镶黄旗满洲副都统。正白旗汉军副都统连成、暂署镶黄旗汉军副都统。正白旗满洲副都统文清、二等侍卫广林、均署正黄旗满洲副都统。　　

○以理藩院尚书肃顺、为繙绎乡试正考官。翰林院侍读学士清安、为副考官。　　

○以克复江西安仁县城。赏道员张运兰、巴图鲁名号。余升擢有差。予阵亡知县刘本杰、千总周玉田、祭葬世职。　　

○辛巳。谕内阁、满庆奏、查明哷徵阿齐图呼图克图、堪以办理商上事务一摺。前世达赖喇嘛涅槃后。哷徵阿齐图呼图克图办理商上事务。甚属妥协。著照所请。商上事务。著哷徵阿齐图呼图克图敬谨办理。现在达赖喇嘛之呼毕勒罕、尚未及岁。著该呼图克图留心照管。　　

○又谕、官文等奏、官兵克复潜山县城、攻破石篺贼垒、分兵进剿一摺。逆匪屯聚潜山县城。及怀甯县属之石篺镇地方。都兴阿、李续宾、分路进剿。副将赵克彰等、进至县城北门外之彰法山。该逆蜂拥来扑。副将何绍彩等、左右抄出。署知县胡履坦、率团练相助。各营乘势攻垒。计破七座。歼贼共二千余名。该逆乘夜遁去。克复县城。翼长多隆阿等、进图石篺。该逆见大兵纷至。悉力抵御。总兵鲍超、力攻雷公埠。抛掷火器。各勇奋呼而入。尽毙垒贼。多隆阿亦攻破上石篺西北贼垒。歼除殆尽。剿办尚属得手。著都兴阿等即联络水师。进攻安庆。并力捣桐城。迅殄贼氛。　　

○谕军机大臣等、玉明等奏、夷船驶入河口、旋即退去、严加防范一摺。据称、奉天没沟营河口。八月二十七日。有艇船停泊一只。载有夷人多名。询系往朝鲜贸易。阻风进口。业经玉明等、饬令防守尉及知县等、督带兵勇防堵。不令该夷登岸。并调盖州官兵。驰赴该处相机协防。现在该夷船只。业已驶去。办理尚属妥协。惟该夷停泊时。既上桅瞭望。难保不窥伺地方虚实。以后傥再有夷船进口。仍著玉明等派员善为开导。毋启衅端。并严禁接济食物。令其迅速驶回。一面仍添备官兵。并饬沿海地方员弁。实力严防。毋稍松懈。将此谕令知之。　　

○又谕、胜保等奏、南北军情并紧、分筹堵剿一摺。现在皖省。南路逆焰方张。北路捻氛复炽。加以东面天长既失。盱眙为我军通饷之路。不容再有疏虞。该大臣业派保英等带兵。会合莫尔赓阿马队。赴天长迎头截剿。并经翁同书添派兵勇。饬副将惠成、带赴明光镇扼劄。此时总宜力护饷道。勿令阻梗。并严堵怀远。免令蔓延。胜保等兵力虽难兼顾。惟须探明有贼之区。向前迎击。龙泽厚一军。在涡河挫败。本应将该总兵、及带兵各员弁。治以应得之罪。姑念溃军由于缺饷。免予惩办。著胜保等饬其勉图后效。以赎前愆。傥再不知愧奋。即著从严参办。将此由六百里谕令知之。　　

○调任河南巡抚恒福、奏请陛见。得旨。著毋庸来见。迅赴豫抚新任。抵省后将地方一切情形。及防堵机宜。详细具奏。　　

○以署礼部左侍郎潘曾莹、为工部左侍郎。都察院左副都御史程庭桂、署礼部左侍郎。　　

○赏工部左侍郎杜翰、户部右侍郎杜＜乔羽＞、银四百两。办理伊母丧事。　　

○予安徽潜山阵亡把总熊士正、外委周兴文、张得金、刘宝贤、祭葬世职。　　

○壬午。遣官祭都城隍之神。　　

○谕军机大臣等、明谊奏、俄夷互换文凭、照旧通商一摺。塔尔巴哈台焚烧夷圈一案。经明谊等叠次开导。用茶箱贴补。分年赔偿。现已互换文凭。通商和好。办理尚为妥协。所有一切筹备贴补各事宜。并所定条约。即著照议办理。令该夷即速带兵离卡。以安民心。至伊犁委员哈布齐贤等、熟悉夷性。随同办理此案。已阅数年。尚属著有微劳。著明谊咨会扎拉芬泰、酌量保奏。候朕施恩。将此谕令知之。　　

○又谕、本日据德兴阿奏、贼陷扬州。退扼万福桥。又据杨能格奏、兵勇溃散。江北益加危急各摺片。览奏实堪愤懑。德兴阿收集溃兵。移劄五台山。方冀其重振军威。力图仪徵等处。为进取之计。乃天长之贼。直奔扬州。初三日攻破郡城。据杨能格奏报情形。纵火之贼、数止七八十人。而各路兵勇。望风溃散。是德兴阿自浦营失陷之后。已不能成军。现在退守邵伯。扬州南路。已属空虚。深恐贼匪渡江。而高邮又有贼踪。设再有疏虞。北路亦不堪设想。德兴阿现尚患病。鞠殿华受伤未愈。本日已降旨令总兵毛三元帮办军务。该总兵即协同德兴阿加意整顿。申明军律。扼军设防。以遏贼匪北窜为要。现已谕胜保拨兵径赴扬州。以助德兴阿等兵力。复命和春带兵驻劄镇江。派兵北渡。为攻取扬州地步。所有调回援浙之周天培所带官兵。仍谕和春分半救援六合。分半攻取扬州。俟该官兵到后。即曲和春调度。或亲自督带过江。攻剿扬州。届时德兴阿等、务当会合夹攻。以图恢复。杨能格现在里下河。所有该处粮台。著妥为保护。勿许疏失。将此由六百里加紧谕知德兴阿、鞠殿华、毛三元、并传谕杨能格知之。　　

○又谕、本日据德兴阿奏、扬州失陷。退劄邵伯埭。另股贼匪、又向高邮窜扑各情。不图江北各军。挫败至此。览奏曷胜愤懑。已降旨令毛三元、帮办德兴阿军务。仍责令该大臣等、力扼北窜。俟援军到齐。即图进取。惟军心涣散。贼焰愈张。德兴阿等退守邵伯。已在扬州北路。而南路无兵扼守。恐该逆复扰瓜州。即镇江亦属可危。金山峙立江心。尤为扼要之地。虽据德兴阿前奏、瓜州有副将鞠耀乾、督带师船驻守。并有和春所调黄彬师船、驻泊镇江。恐尚不足以资遏截。万一瓜镇有失。则前功尽案。实属不堪设想。著和春暂将金陵攻剿事宜。交张国梁妥为调度。该大臣即酌带官兵。前赴镇江驻劄。就近调遣水营战舰。严扼金山。并另派劲兵渡江。驻劄瓜州。勿令扬城逆贼南窜。俟由浙调回之周天培各军到后。即照前谕。分拨一半救援六合。其余一半。和春即可督带渡江。攻复扬州。此外另谕胜保拨兵赴扬。以助德兴阿等保守北路。届时即可为南北合攻之计。何桂清前赴苏州会办夷务。现在贼势猖獗。急应折回常州。藉资弹压。俟和春渡江。即著该督移劄镇江、以资控驭。至扬州失陷。在城文武如何下落。并著查明具奏。将此由六百里各谕令知之。　　

○又谕、前因清淮防剿吃重。谕令崇恩拨兵一二千名。派赴清江。交邵灿等调遣。本日据德兴阿奏、扬州府城。已被天长逆匪攻陷。另股又扑向高邮。傥该州有失。则邵伯前后皆贼。清淮道路隔断。贼可直窜清江。阑入东省等语。现在德兴阿驻劄邵伯。所集溃兵。节节退避。邵伯以西之陈家沟等处地方。亦有贼踪。清江相距不远。情形愈增吃紧。必须重兵堵剿。以杜北窜。所有山东派赴清江之兵。如尚未启程。著崇恩迅派得力将弁管带。飞速前往。以便邵灿等赶紧布置。援应高邮一带。如兵力尚属不敷。即著邵灿、庚长、与袁甲三、伊兴额等函商。如徐州兵可以分拨。即当先其所急。派赴清江协同防剿。傥徐州亦形吃紧。自可毋庸勉强。邵灿等惟当拨兵择要设防。为高邮邵伯后路策应。并严扼清淮。以固北路藩篱。将此由六百里加紧各谕令知之。　　

○又谕、胜保等前以仪徵天长、相继失陷。分派莫尔赓阿马队。驰往攻剿。当以六合孤危。谕令赴援。昨又据胜保等奏、续派保英等带兵。前赴天长截剿。翁同书亦添派兵勇。饬副将惠成、带赴明光镇扼劄。原以力护旴眙饷道。并救援东路起见。本日据德兴阿奏、扬州已于初三日失守。德兴阿退劄邵伯。而高邮迤西、及邵伯之陈家沟等处。均有贼踪。北路情形更形吃紧。该处收集溃兵。见贼即逃。断不足恃。著胜保等即饬前派各兵。绕至扬州万福桥一带。以助德兴阿兵力。至南路空虚。现命和春带兵驰往镇江。扼要调度。俟援浙各兵调回。即可与胜保派往之兵。南北合剿。现在胜保等、既无暇攻剿庐州。惟有酌分兵力。以助扬州。亦于大局有益。至六合孤城。存亡未卜。仍著德安驰往援救。和春所拨兵勇到后。兵力亦不为单薄。并著胜保就近调度。将此由六百里加紧谕令知之。　　

○命协办大学士柏葰、为大学士。管兵部事。协办大学士翁心存、为大学士。管户部事。官文以湖广总督协办大学士。周祖培以吏部尚书协办大学士。　　

○调礼部尚书瑞麟、为户部尚书。未到任前。以工部尚书文彩兼署。理藩院尚书肃顺、为礼部尚书。并管理藩院事。兵部尚书朱凤标、为户部尚书。以刑部尚书赵光、兼署工部尚书。署礼部尚书陈孚恩、为兵部尚书。仍兼署礼部尚书。都察院左都御史瑞常、为理藩院尚书。马兰镇总兵官绵森、为都察院左都御史。调署兵部右侍郎李维翰、署兵部左侍郎。以前任宗人府府丞梁瀚、署兵部右侍郎。　　

○以哈密办事大臣存诚、为马兰镇总兵官。兼管内务府大臣。赏二等侍卫多慧、头等侍卫。为哈密办事大臣。　　

○命直隶大名镇总兵官毛三元、帮办钦差大臣德兴阿军务。　　

○以江苏扬州府城被贼窜陷。革钦差大臣德兴阿骑都尉世职。拔总兵官鞠殿华花翎。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。九月。癸未。上诣大高殿行礼。　　

○还宫。　　

○诣乾清宫东暖阁、仁宗睿皇帝圣容前行礼。　　

○谕军机大臣等、八月间捻匪。由丰县窜扰东省曹单等处。均因民团协力。得以即时击退。该匪由东窜豫。复以团练整齐。退回蒙亳。是办理团练。以助兵力之不足。实属著有成效。此时皖北贼氛。延蔓仪徵、天长、扬州各郡县。相继失守。高宝均已震动。北路筹防。极关紧要。亦未能遽议徵调。致滋扰累。惟有联络民心。使之固结不解。则内匪无由窃发。即外匪无可窥伺。直隶省南路各属、与山东河南两省。在在毗连。尤应未雨绸缪。以期有备无患。著庆祺督饬所属文武。商同各该地方公正绅士。将应行团练各事宜。实力筹办。毋得有名无实。傥地方官有阳奉阴违。不肯认真劝办。或藉端骚扰。以致民人解体者。即著从严参奏。其能尽心劝谕。及绅民人等、实能捐赀出力者。准其随时保奏。并著妥速举行。不得稍涉延缓。将此谕令知之。　　

○又谕、昨因德兴阿奏、扬州失守。清淮吃重。谕令邵灿、庚长、函商袁甲三等、酌拨徐州兵勇。协力防剿。本日据赵德辙奏、请添调精兵防贼南窜镇江、北窜淮扬等语。自系未知扬州失事之信。现在镇江一路。已谕令和春、亲往调度。并派兵渡江攻取扬州。谅该大臣等、接奉谕旨。自能妥筹布置。以遏南窜。惟清淮一带。实属空虚。各路带兵大员。均有鞭长莫及之势。清江、淮安、北路要冲。即该漕督等之责。所有漕河两标官兵。及清江所募练勇。急应挑选精锐。择要布置。近防不如远剿。总期力扼高邮邵伯。庶清淮可保无虞。至扬州兵力、尚嫌单薄。昨谕胜保仍饬德安往援六合。而令派往天长之保英等、所带兵勇。绕赴万福桥。助德兴阿等防剿。其浙江调回之周天培等军约六千余名。亦令分半赴援六合。以一半助攻扬州。但恐缓不济急。著袁甲三传谕傅振邦、即行选带精兵。驰往邵伯一带、力扼要冲。与鞠殿华、毛三元等、协力进攻。迅图规复。前谕调山东兵一二千名。驰赴清江。本日已谕崇恩迅速派往。即归傅振邦统带。至徐州剿匪。应须武职大员。即著袁甲三于得力将领中酌派一员。督率进剿。毋任迟延。将此由六百里各谕令知之。　　

○以镶红旗满洲副都统景廉、署正红旗满洲副都统。　　

○以湖北蕲州等处剿贼出力。赏都司陈道富、守备宋长生、陈道念、杨芳桂、胡在位、曾镇国、陈新泰等、花翎。千总刘金田等、蓝翎。余升擢加衔有差。　　

○甲申。以恭送孝贤纯皇后。孝仪纯皇后。仁宗睿皇帝。孝淑睿皇后。孝和睿皇后。宣宗成皇帝。孝穆成皇后。孝慎成皇后。孝全成皇后。册宝。仁宗睿皇帝圣容。宣宗成皇帝实录圣训。遵藏盛京。上诣太庙行礼毕。诣东华门外彩棚前行礼。　　

○遣官祭历代帝王庙。　　

○谕军机大臣等、本日据桂良等奏、会商办理情形一摺。所称夷情诡谲。未可轻议条约。免税不过夷商感恩。欲其罢弃全约。势必不行等语。办理错谬。已于摺内批示矣。此次桂良等、前往上海。与该夷会议。原欲为一劳永逸之计。前经叠次谕令遵照内定办法。本月初七日复严切寄谕。桂良等接奉历次谕旨。自当激发天良。力图补救。若仍毫无把握。不过希图塞责。自问当得何罪。该夷条约。以派员驻京。内江通商。及内地游行。赔缴兵费始退还广东省城。四项最为中国之害。桂良等能将此四项一概消弭。朕亦尚可曲从。若仅挽回一二件。其余不可行之事。仍然贻患无穷。断难允准。何桂清受朕厚恩。亦当与桂良等公同筹议。计出万全。岂可专听属吏之言。自贻罪戾。至该夷照会内称、新安县开炮伤人之事。前据黄宗汉奏、该县因＜口英＞夷攻入县城。旋为练勇击退。并非兵勇先行启衅。更非官与为难。罗惇衍等三人。系特命办理团练。弹压土匪。自天津议和后。已谕该侍郎等、约束练勇。勿令与夷人寻衅。傥该夷无故赴各乡滋扰。致动百姓公忿。该绅等势难禁止。嗣后但当各不相犯。方能永全和好。著将此意。照会该夷。勿令藉口。将此由六百里密谕桂良、花沙纳、何桂清、并传谕明善、段承实知之。　　

○钦差大学士桂良等奏、会同两江总督何桂清、商办夷务情形。得旨。即使照该督之意办结。问该督能以首领保之。是该督真有把握。朕亦无不欣允。　　

○乙酉。上幸地安门外、诣土地庙拈香。　　

○御安定门外帐幄。阅两翼八旗枪操。　　

○幸圆明园。　　

○谕军机大臣等、崇恩奏、兖曹二镇官兵、未能听袁甲三调遣等语。所称山东省兵力本单。设再听袁甲三调遣。则事权不一。本省防剿。愈难措手。自属实在情形。所有兖曹二镇官兵。设遇有袁甲三咨调之处。仍著崇恩斟酌办理。不得遽行出境。转致该省腹地空虚。将此由五百里谕令知之。　　

○以山东单县剿匪出力。赏知县程绳武、花翎。府经历王光绶等、蓝翎。余升擢有差。予阵亡教谕赵介福、典史徐泰、千总樊咨岳、祭葬世职。　　

○以两翼八旗枪操认真。予前锋统领熙拉布等、议叙。赏翼长队长章京、暨弁兵等、绸疋银两有差。　　

○丙戌。谕军机大臣等、前因扬州失陷。谕令胜保派兵。前往德兴阿军营助剿。本日据和春奏、江北军情紧急。张国梁亲统大兵六千余名。渡江剿办。德兴阿等、收集溃兵。已不能自振。得此重兵相助。尚可克复扬城。兹据胜保等奏、东西两路击贼获胜。但兵力不敷。军情仍属危急。天长逆匪。直扑盱眙。经营总莫尔赓阿等、截击败回。设盱贻再有疏失。则清淮亦属可虞。该大臣派莫尔赓阿、驻劄天长盱眙之间。即饬该营总、速行进剿。筹复天长。至前命胜保拨兵绕往扬州。如道路难通。兵少未能深入。则扬州既有张国梁重兵前往。胜保等又须兼顾定远。未可偏重东路。即以莫尔赓阿一军。进剿东路。毋庸再行分兵赴扬。前调湖南四川官兵。现据王庆云奏、已遵拨一千名。派副将成兴统带。于九月初二日启程。湖南省尚未奏到。至六合孤城、被围日久。浙中调回周天培等、所带兵勇。深恐缓不济急。前谕胜保等、派令德安、统兵往援。即著饬令迅速前进。实力援应。不得稍涉迟误。袁甲三现驻宿南。务与胜保等、和衷共济。南北夹击。以免捻匪再图北犯。前谕饬令傅振邦、前赴清淮。并令崇恩拨兵一二千名。交该总兵统带助剿。此时天长贼匪。图扑窜宝应。是邵伯后路。已不免有贼踪。清淮万分危急。著袁甲三即饬傅振邦、迅速前进。迎头截击。勿使贼氛蔓延。所拨山东官兵。并著飞催应调。毋任迟误。并著迎提未到马队马匹。毋任逗遛。将此由六百里各谕令知之。　　

○又谕、和春奏、续派重兵赴援江北一摺。览奏深合机宜。现在扬州已失。德兴阿退驻邵伯。收集溃兵、不足四千。势难复振。得张国梁、亲督重兵前往援剿。扬州可望克复。此时张国梁进兵。由江南北渡。该逆自不能径扑南岸。而浦口仪徵通江之路。正复不少。总以金山为扼要。该大臣前调黄彬、李新明师船。分泊镇江。及石埠桥。其金山要隘。尤须有水师扼守。以为大江锁钥。南岸镇江、亦宜妥为布置。至六合被围已久。若待张国梁克复扬州仪徵。再往援救。恐其力已不支。浙江调回之兵。又缓不济急。郑魁士既不能遽离湾沚。其所募之勇。或另派得力将领统带。赴援六合。亦可稍资策应。前命胜保、派德安带兵救援六合。但恐安徽所拨、兵力较单。此时江南大营。屡次分兵。贼势方张。该大臣等、务当通筹兼顾。毋稍疏虞。将此由六百里加紧谕令知之。　　

○以陕甘督标中军副将龙泽厚、为甘肃肃州镇总兵官。　　

○丁亥。谕军机大臣等、本日据桂良等奏、夷务办理棘手、非将黄宗汉撤任、并撤罗惇衍等之权、必致决裂等语。桂良等未抵上海。即将内定办法。擅拟更改。已属大负委任。业经严切批示。并叠次寄谕。乃甫经到沪。一切尚未会议。即已别生枝节。若必尽遂该夷之欲。则是中国黜陟之权。外夷得而操之。尚复何所底止。惟桂良等既有另片参奏黄宗汉之语。业经告知夷人。是以另发寄谕。将黄宗汉等、所办原委。及罗惇衍等、现已停兵之处示明。使夷人闻之。知桂良等并非诳语。以安其心而示之信。至会议办法。总须恪遵九月十二日谕旨。将派员驻京、内江通商、及内地游行、赔偿兵费始还广东省城四项、全行消弭。方可曲从所请。若如所奏、只将第一要事消弭。并于税务中、将赔款按年摊还。令其交还广东省城。其余各事。从缓想法。是仍然贻患无穷。断不能允。桂良等既已擅允于前。又不能挽回于后。转于前议之外。别起波澜。何桂清身受重恩。于特命会办之件。辄执一己之见。苟且了事。甚至有不忍言不敢言等语。试思利害所在。有何不可详陈。而为此隐约之词耶。如再不能悉心妥筹。将四项要件挽回。朕亦别无他谕。桂良等自问当得何罪。将此由六百里密谕桂良、花沙纳、何桂清、并传谕明善、段承实知之。　　

○又谕、袁甲三奏、军情紧急、请饬催各省月拨饷银等语。前因袁甲三粮台缺饷。谕令山东等省。自本年六月为始。每月各拨银二万两。兹据奏、河南省按月认解银二万两。山东省仅解过一万两。现在各营口粮。欠发已久。兵勇饥寒交迫。难免鼓噪之虞。情形实为紧急。山西省已解过银二万两。其山东河南两省。迄未能按期报解。未免贻误事机。著崇恩、瑛棨、仍遵前旨。责成各该藩司、每月各拨银二万两。解交徐州粮台。以应急需。毋令缺乏。将此由五百里各谕令知之。　　

○又谕、据袁甲三奏、傅振邦奉调行抵濉溪、遇贼失利、现饬整顿队伍、占定濉溪、再图进剿等语。扬州失守以后。天长贼匪。东窥宝应清淮一带。情形实属危急。昨据和春奏、张国梁业已统兵渡江。并恐南路得手。逆众益图北窜。著袁甲三遵照前旨。即饬傅振邦统领所部。克日驰赴清淮。相机迎剿。毋令贼匪得以北犯。所调山东官兵。并著催提迅速前进。至濉溪地方。亦关紧要。即著袁甲三另派得力之员、带兵防堵。一俟淮扬军务、得有转机。即可令傅振邦、仍回徐州助剿。将此由六百里谕令知之。　　

</div>
    <div class="pagination">
<a href="清实录咸丰朝实录_page373.html">上一页</a><span>...</span><a href="清实录咸丰朝实录_page369.html">369</a><a href="清实录咸丰朝实录_page370.html">370</a><a href="清实录咸丰朝实录_page371.html">371</a><a href="清实录咸丰朝实录_page372.html">372</a><a href="清实录咸丰朝实录_page373.html">373</a><span class="current-page">374</span><a href="清实录咸丰朝实录_page375.html">375</a><a href="清实录咸丰朝实录_page376.html">376</a><a href="清实录咸丰朝实录_page377.html">377</a><a href="清实录咸丰朝实录_page378.html">378</a><a href="清实录咸丰朝实录_page379.html">379</a><span>...</span><a href="清实录咸丰朝实录_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
