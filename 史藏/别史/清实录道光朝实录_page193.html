<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 193 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 193 页/共 848 页</h1>
    <div class="content">
○又谕、前有旨令武隆阿前往台湾。并派乾清门侍卫额勒经额、庆安等、随往差委。昨据庆祥驰奏、逆回张格尔率领安集延、布噜特、五百余人。由开齐山路突进。复据庆廉、印登额等驰报、喀城回子。全行变乱。贼势猖獗。已授杨遇春为钦差大臣。由陕甘挑派将弁官兵。驰往筹办。因思台湾匪徒分斗之案。前经孙尔准奏明渡台督办。许松年带兵剿抚。此时回疆事机紧要。自应先其所急。著武隆阿暂缓前往。亦无庸来京。所派侍卫各员。已令其暂缓起程。武隆阿仍将台湾一切机宜。详细筹画。飞寄孙尔准照办。该抚即在省城听候谕旨。如有调派之处。再行遵办。将此由六百里谕令知之。　　

○赏前任山东登州镇总兵官扎勒杭阿、头等侍卫。在大门上行走。　　

○乙未。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、伊里布奏、查明被淹盐井情形一摺。云南黑盐井。上年被水冲淹。据该抚查明。除大东新三井、业经修补起煎外。至沙井虽有淡水。尚可车提修复。著准其照估兴修。所需工料银六千九百两。在道库积余项下借动发给。俟工竣后咨部。即行起煎。所借银两。于灶户卖盐价内。分限三年扣缴还款。其复井卤源走失。著毋庸估修。即委大员督同帮填封。取结备案。每年缺额盐斤。应徵课银一万九千四百五十四两零。即自本年正月该署提举到任之日起。在元兴永济二子井所煎盐内。按年照数拨补。以敷原额。其正月十一日以前。五井停煎盐二百九十五万八千四百斤。著自本年冬季起。于元兴永济二子井内。勒限五年带趱销解归款。至沙井自正月十二日起。停煎盐斤。俟工竣后。核明数目咨部。令该井自行分限趱补。该抚仍饬各井员实力煎销。无许再有延欠。以重课款。该部知道。　　

○户部议准、闽浙总督孙尔准奏、开辟台湾噶玛兰应行查办未尽事宜。一、番社未垦荒埔。分给民人开垦。一、田园租谷。请仍照原议。每田一甲。微租六石。园一甲。徵租四石。一、请免纳余租。以纾民力。一、垦未成熟埔地。请缓报升科。一、建筑城垣署舍。占用民人垦熟田园店屋。作为地基。换给埔地。请另列一款徵收。以免混淆。一、历年水冲沙压田园无徵银谷。请予豁免。一、嘉庆二十二年以前民欠钱粮。请予补豁。一、奏销限期。应划清年分。更定奏限。一、筹存常平仓谷。以资储备。一、额编文武员弁廉俸兵饷役食。就本厅所徵供赋支给。毋庸由司动拨。一、裁移营制新添官兵俸饷。在于本厅年徵供耗余租等项支给。其不敷之项。应就余谷变价、并税契项下凑给。一、加留余埔。以资归化社番生计。一、分别添设隘寮。以防生番。一、编查保甲。设立族正。以资稽查约束。从之。　　

○以故镇国将军永祥子绵介、降袭辅国将军。　　

○赏伊犁领队大臣布彦泰、那桑阿、忠山、治装银。



大清宣宗效天符运立中体正至文圣武智勇仁慈俭勤孝敏成皇帝实录卷之一百一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。七月。丙申。谕内阁、严烺奏、添拨河工防险银两一摺。向例河工防险银三十万两。将次用完。由河督察看情形。应须添拨。奏明提取备用。今岁黄河长水较大。入夏以来。镶修新旧各工。及添办秸料麻斤。皆于例拨防险银内支发。业已分拨完竣。现在秋汛方长。防守倍为紧要。自应及早筹备。以济工需。著照所请、准其于河南藩库添拨银三十万两。另款提存。豫备动用。该河督务当核实严查。力加撙节。勿令稍有虚糜。俟霜降安澜后。统将先后拨过司库银两、及各工用银总数。核明奏报。如有余存。仍拨还司库原款。该部知道。　　

○谕军机大臣等、严烺等奏、筹办拦黄堰放淤情形一摺。据称河南武陟县放淤土埽各工。业已照估完竣。现因河溜改向南趋。履勘各庄。周围皆水。请开挑顺清沟启放宣洩。并将进黄倒沟拦堵。以免秋沙内灌。致损民田等语。此案放淤。约计一二年方可内滩淤高。进黄沟既经拦堵。今年著毋庸再放。即饬加高帮戗。免致滩水漫刷。至顺清沟消水不畅。仍于距河较近处赶为接挑。并展宽沟身。与内塘地面相平。俾秋深水落。宣洩无存。不致有妨播种。仍著该署河督等随时察看溜势情形。再行酌量办理。将此谕令知之。　　

○又谕、前据乌什办事大臣庆廉由六百里驰奏、喀城回子。全行变乱。万分紧急。同日祇据庆祥奏、拏获奸细及大获胜仗各摺。未据续奏该城情形。朕心正深廑注。寤寐难安。本日据庆祥奏、白帽回子滋事、及台路已被贼断。此次奏摺。系专人由巴尔昌卡伦外。投至乌什转递等语。览奏不胜悬念。至乌淩阿、穆克登布、追捕张格尔至玛杂地方逃脱之后。伊二人曾否带兵回城。未据奏及。朕前已降旨授杨遇春为钦差大臣。带领陕甘精锐满汉官兵。星驰前往。又派乌噜木齐提督达淩阿带领。汉兵二千五百名。多贵带领满洲兵一千五百名。又派伊犁领队大臣祥云保等带领劲兵二千名。由冰岭迅速行走。伊犁劲兵。日内计已驰抵喀什噶尔。各路精锐。不日云集。该参赞惟当督同舒尔哈善等激励将士。戮力一心。婴城固守。以待大兵。内外夹击。务保万全。此为至要。著将乌淩阿、穆克登布、带兵现在何处。并现在防守情形。随时驰奏。将此由六百里加紧谕令知之。　　

○又谕、前据印登额等奏、逆回分股滋扰。贼势猖獗。当降旨谕令竭力防守。以待大兵。兹据奏称、侦探叶尔羌西路军台。了见贼匪往回窜扰。业派弁兵及伯克回子兵前往防堵。又东路军台防堵之弁兵伯克等。或经战殁。或被掳去。城中无兵前往堵剿。叶尔羌去喀什噶尔英吉沙尔最为逼近。该大臣等务当督率本城弁兵及伯克等。昼夜竭力防范。总以坚守城垣为要。毋稍疏虞。并侦探喀什噶尔及附近各城情形。随时设法驰奏。以慰廑念。前命钦差大臣杨遇春带领大兵。星驰往剿。并据长龄奏明、现调伊犁官兵二千。乌噜木齐官兵四千。前往救援。伊犁官兵。计日内即可行抵喀什噶尔。乌噜木齐官兵。亦不日可到。该官兵等经过叶尔羌地方。务即确探喀什噶尔光景。令星速救援。必须厚集兵力。方可大加惩创。并防沿途潜伏抄掠之贼。慎勿多分起数。转致形势单弱。或有疏虞。如万不得已。亦祇可少为酌留。以资防守。仍一面迅速奏闻。将此由六百里加紧谕知印登额、多隆武、并谕果良额、长清、庆廉、知之。　　

○又谕、前据长龄奏、喀什噶尔万分紧急。请调乌噜木齐官兵四千名。当降旨令英惠等迅速派往。毋稍迟误。本日据奏、现派达淩阿带领汉兵二千五百名。多贵带领满洲兵一千五百名。自已接续星驰前进。现当军行吃紧之际。粮饷火药。均关紧要。回疆各城。存贮无多。难期应用。该都统迅即宽为筹备。设法运解。务令源源接济。不得稍有贻误。伊犁派往官兵。亦当一体备办。将此由六百里谕知英惠、并谕长龄知之。　　

○又谕、恒敬等奏、筹备军粮马匹一摺。前据庆廉等先后驰奏。喀城回子。全行变乱。分股猖獗。当经降旨令杨遇春为钦差大臣。选带精锐官兵往剿。又据长龄奏调甘肃兵三千名。即令杨遇春统带。齐慎不必前往。杨遇春计日驰抵哈密。所需一切口粮。该大臣等即饬宽为豫备。到日照例支给。其骑驮马匹。据称原设屯差马匹。未便动拨。著将现存备拨马二百匹。拨给添补。如有不敷。即就近在巴里坤孳生厂内咨调应用。务须选择膘壮以利军行。至官兵前进。所过地方。应支盐粮。并著移咨各处。早为筹备。总期源源接济。勿致临时迟误。此为至要。将此由六百里加紧谕令知之。　　

○丁酉。谕内阁、富俊等奏、查获栽养过冬薓枝。量罚示惩一摺。揽头刘得本等五人。经屡次查禁之后。仍敢栽养薓枝。自应照例拟徒。第伊等现有应交余薓银两、及领出山票接济银两。烧锅票钱。为数较多。若将伊等治罪。转致国课虚悬。著照所请、刘得本等五人。罚领出山票十三张。印照二张。令其照数交薓。免其治罪。嗣后革该将军等派妥实之员。入山摉查。严禁各揽头等、毋得栽养过冬薓枝。如再查出。即行从重治罪。　　

○谕军机大臣等、长龄奏、英吉沙尔请调土尔扈特和硕特官兵。难期得力。所见与朕意相同。前已有旨谕知巴哈布停其调遣。惟喀什噶尔、英吉沙尔、婴城固守。望援甚急。该将军当饬派往官兵兼程前进。早一日到彼。俾得早一日救援。是为至要。至请简派伊犁参赞大臣一员。所见甚是。已另降谕旨以德英阿补放。令其驰驿前往。帮同督办。乌里雅苏台将军。即令伦布多尔济署理矣。将此由六百里谕令知之。　　

○又谕、现在喀什噶尔逆回。勾结布噜特分股滋扰。贼势颇众。昨已授杨遇春为钦差大臣。由陕甘挑派精锐将弁官兵。驰往筹办。伊犁、乌噜木齐、现亦派兵前往救援。伊犁地方紧要。襄赞需人。德英阿夙娴军旅。本日已另降谕旨授为伊犁参赞大臣。德英阿接奉此旨。即将将军印务。交伦布多尔济署理。迅速驰驿前往新任。与长龄将一切应办事宜。商同妥办。用副委任。将此由六百里谕令知之。　　

○又谕、喀城回子变乱。节经调派各处官兵。星驰剿办。阿克苏存城官兵。为数无多。不能再行赴援。长清惟当激励兵回。固守疆圉。随时稽查防范。毋稍疏虞。并侦探喀什噶尔、英吉沙尔、叶尔羌、各处军情。随时由驿驰奏。将此由六百里谕令知之。　　

○命吉林将军富俊、黑龙江将军禄成、各挑备精兵一千名。遴派谙练带兵官员。听候调遣。　　

○命山东巡抚武隆阿、迅速来京陛见。酌带文武员弁。听候差遣。　　

○戊戌。谕内阁、李鸿宾等奏、襄阳府老龙石堤。本工经费无多。请将堤河生息银款。分拨筹备一摺。湖北襄阳府老龙石堤。捍御襄河。保护郡城。最为紧要。前因南岸堤身屡被冲溃。估工修筑。本款不敷。借动司库各款共银八万二千一百三十七两零。至今尚未归还。兹该督等查明堤河生息一款。本银十五万两。汉商每年应缴息银一万八千两。原备合省堤河之用。请拨出五万两本息。为老龙堤经费。历次借项得以逐渐归还。著照所请、准其拨银五万两。作为老龙石堤修葺之用。其前借商捐堤河息银一万五千六百五十一两。即于本款开销。毋庸归还。其余借动八款银六万六千四百八十五两零。均著照现定章程。按年扣还以清款项。该部知道。　　

○谕军机大臣等、逆裔张格尔、均结布噜特白帽回子。分股猖獗。各城回子伯克等。或守本处城垣。或豫备各项差使。甚为紧要。著长龄即转行各城大臣。将本年应行入觐之回子伯克等暂行停止。现在各路大兵。业经陆续进剿。指日即可歼除。著俟明年再行照例入觐。　　

○又谕、长龄奏、南路各城军需紧要。土尔扈特和硕特官兵。虽不能得力。亦可稍壮声威。安定人心。已札谕该盟长令其自行凑集蒙古兵数千名。交巴哈布带领前往等语。土尔扈特和硕特。系蒙古未经训练之兵。前据该大臣等奏请调派。已谕知巴哈布。如已调派前往。须沿途探听会合救援。若未调遣。即行停止。该将军前奏亦言未便派往。兹又以军情紧急。檄谕该盟长等凑集派往。亦祇可听其自愿效用。不可勒派。该蒙古等散居游牧。非一时所能调齐。如此旨到时。尚未启行出境。仍遵前旨停止。傥已出境。即令巴哈布管带前往。该蒙古兵等素鲜训练。恐无纪律。现已谕知巴哈布。须沿途探听伊犁等处派往官兵。会合前进。相机救援。至伊萨克自愿带领回兵。效力行间。该将军已令带兵前往。自应俯如所请。惟各城伯克等兵既无多。所管地方。俱为紧要。祇应饬令严守疆界。不必又派兵随往。叶尔羌办事大臣印登额、虽曾经历戎行。惟该城地方紧要。多隆武一人。不足以资防范。印登额未便轻离城守。且伊犁官兵。已有祥云保、硕隆武、分起管带。现驰谕印登额俟官兵到彼。察看情形。相机调遣。不必定须会同前往也。该将军统辖新疆。虽未躬历行间。亦有总统之责。凡各路军情及一切军火粮饷马匹等项事宜。均须通盘筹画。计议周详。如有应行调遣筹备。及杨遇春有咨商办理之处。即当一面奏闻。一面相机妥办。新疆距京遥远。奏报往返需时。无致稍有延误。朕亦不为遥制。至所请拨用银十万两。已饬户部速议拨解以资应用。其庆祥专差赍摺之外委索文、由卡外取道布噜特。徒步赍送至阿克苏转递。昨已于十六日递到。尚无遗误。著长龄存记。加以鼓励。将此由六百里加紧谕令知之。　　

○又谕、前有旨派杨遇春统带陕甘精锐官兵。驰赴回疆。筹办剿捕事宜。该署督接奉谕旨。自已星驰前进。此次调赴各官兵。俱归杨遇春统辖。本日据长龄奏称、檄谕土尔扈特和硕特盟长。凑调蒙古兵数千名。交巴哈布带领前往。朕以该蒙古兵不谙纪律。当经谕知长龄、巴哈布、如尚未起程。即行停止调赴。傥已调齐进发。必须会合大兵。方资得力。又沙雅尔阿奇木伯克伊萨克、请带回兵二百五十名。巴哈布奏派喀喇沙尔兵三百名。前往助援。均经降旨准行。并前经奏调伊犁兵二千名。乌噜木齐兵四千名。计可陆续前进。该署督相机调拨。总令大兵云集会合。一鼓歼捦。不可零星分拨。致形单弱。其各城存兵无多。应令各守疆圉。保护防范。该署督业经颁给钦差大臣关防。即系总统军务。凡将军参赞都统。遇有应行会筹事宜。皆当咨商办理。其余自提督总兵副都统以下。悉听杨遇春节制调遣。并飞饬各该处将现办军情。随时侦探具报。若事事奏候谕旨。再行遵办。转致往返需时。杨遇春接到文报。即当相机筹画。随宜调度。再行奏闻。所需军火粮饷马匹等项。亦著豫为筹备。俾资接济。务当计出万全。仰副倚任。将此由六百里加紧谕令知之。　　

○又谕、巴哈布奏、接据苏伦保请调土尔扈特和硕特蒙古兵救援之信。已呈请长龄办理。并即调蒙古等谕令挑派前往等语。前已有旨由六百里加紧谕知巴哈布。此项蒙古兵如未调遣。即行停止。本日据长龄奏、军情紧急。如该蒙古等自愿前往效用。亦可藉资驱策。此旨到时。如未经调集。或虽已起行。尚未出境。仍遵前旨停止。傥该大臣业已管带起程。远出本境。该蒙古兵素少训练。恐无纪律。须沿途探听伊犁等处派往官兵。会合进发。相机救援。不可冒昧轻进。应给口粮路费。著按例给发。将此由六百里加紧谕令知之。　　

○又谕、本日据长龄奏、伊犁官兵。已派祥云保、硕隆武、管带前进。至叶尔羌。令印登额会同前往救援。叶尔羌地方逼近喀什噶尔。最关紧要。若留多隆武一人在彼。不足以资防范。印登额未便轻离城守。伊犁官兵。已有祥云保管带。计日可以到彼。乌噜木齐官兵。亦陆续可到。该大臣察看情形。令其相机进剿。不必会同往援。惟当慎守城池。督饬各回庄伯克镇静防范。勿致人心摇惑。并探明各城军情。设法驰奏。以慰廑注。将此由六百里加紧谕知印登额、并谕多隆武知之。　　

○修湖北襄阳府城垣。从总督李鸿宾请也。　　

○己亥。谕内阁、那彦成奏、接剥海运漕粮。需用经费。请交钦差大臣确切查核等语。本年直隶接剥海运米石。所需经费。前经议定章程。兹据该督奏称、纤夫雇价。较原价计增一倍。其守候口粮。住宿棚厂。并剥船添用盖席。兑米添用席桶。均系原议所未及。著穆彰阿确切查明。席片是否必须多用。例价是否实有不敷。据实核议具奏。　　

○谕军机大臣等、松筠等奏、查讯福绵生辰。据该抚及司道等。俱称仅止收受屏幅。并未受有馈送礼物。曾演戏设席。酬谢属员等语。该抚福绵生辰。其时外府厅州县赴省禀谒者。有数十员之多。未必皆系因公。如因拜寿进省。岂竟无馈送礼物者。必须查讯明确。至该抚曾经演戏设席酬谢。其所酬谢者俱系何员。著松筠等传提该抚管门家丁。严究有无收受礼物之事。秉公确查据实具奏。将此谕令知之。　　

○又谕、前据孙尔准奏、请候风渡台。督办剿抚事宜。当以内地不可无大员调度策应。谕知该督如尚在候风。未经配渡。即仍驻劄厦门。计前此奏报后。又已旬余。未据该督续行奏报。现在曾否渡台。深为廑念。本日有人奏称、此案起于械斗。台俗顽悍。事所恒有。断无蔓延数邑之理。实皆游手匪徒。乘机煽乱。土人谓之罗汉脚。现在蔓延既广。犹以械斗为名。欲为之剖示曲直。则首先起衅诸人。或已彼此残杀。无从质讯。欲摄以兵威痛剿。则愚民惧干并诛。转遂其诱胁之计。诚使地方大吏。广张告示。准各庄绅士业户人等充当义首。募所素识。交互保结。团为义勇。各卫乡闾。未有不踊跃从事者。匪徒自无所施其诱胁。匪党既孤。渠魁思遁。以内山番地为逋逃薮。官兵虽甚奋往。无由确知窟巢。若各村庄皆设义勇。断绝入山要隘。间有潜藏在彼。亦能洞悉番情。无难使探踪购缚以来。全案可期速竣等语。所奏不为无见。是否可以采纳。将原摺钞寄阅看。孙尔准即与许松年悉心体察。会同商酌办理。并将现在剿捕情形、及安抚难民事宜。孙尔准究曾渡台与否。即当迅速驰奏以慰廑注。昨复降旨令武隆阿驰驿来京陛见。所有应办机宜。该督与许松年速商妥办。不必等候武隆阿到彼。稍存观望也。将此由五百里谕知孙尔准、并谕许松年知之。　　

○又谕、前因孙尔准驻扎厦门。调度策应。所需军火粮饷等事宜。谕令韩克均妥为豫备。现在孙尔准曾否渡台。旬余未见奏报。该处匪徒窜扰及剿办情形。该道府厅县必详报该抚。总未据该抚奏及。著将应办军饷等事。仍遵前旨妥筹以资接济。并将该处办理情形。随时探明。由驿驰奏。以慰廑注。将此附五百里报便谕令知之。　　

○又谕、本日据杨遇春奏、接据长龄知会、哈密为新疆咽喉要地。必须重兵驻扎。以为各城援应。已饬令甘州提督齐慎带兵三千名。前往驻守等语。前经降旨派杨遇春驰赴哈密驻扎。筹办剿堵事宜。齐慎不必前往。长龄所请调派陕甘兵三千名。即交杨遇春统带。仍遵前旨。饬令齐慎即回本任。此时尚未得喀什噶尔、英吉沙尔、叶尔羌、实在情形。该署督当一面相机调度。驰抵哈密。确探妥筹。查附和逆回。多系布噜特番贼。素能以枪马剽掠。务当加意慎重。以期战则必克。不可轻率前进。其所奏动拨甘肃藩库银二十万两。著准其拨解安肃道库收贮。以备军需供应。将此由五百里谕令知之。　　

○以故庄襄亲王绵课子奕＜?土八买＞、袭爵。　　

○庚子。谕军机大臣等、前据琦善等奏、安东改河。窒碍难行。会议启放王营旧减坝。以期掣溜通漕。已将一切应培圈堰。先行发银起办。其估办增培堰盱大堤工程银两。亦经饬部速议筹拨。现在已交秋令。粮船已陆续回空。该督原奏应视粮船回空之早迟。定启坝之时日。此时自应将一切章程及启放日期。会同筹议。乃尚未据陈奏。其择要增培大堤工段。何时趱筑。亦未奏及。事关河湖运道大局。朕心时切悬廑。该督等开坝之议。原期大溜掣消。黄水陡落。即可迅开御坝。放清刷黄。俾中段淤垫河身。日渐疏浚深通。惟一经启放减坝。黄水是否即能全行掣溜。使正河断流。拦阻大坝。引清刷涤。必须实有把握。能复常年漕运旧规。方不至虚糜帑项。昨据奏报伏汛安澜摺内。黄高于清一尺四寸。是稍为落低。即可开坝。虽秋汛方长。涨落靡碇。第就现在河湖情形而论。本年开放御坝。催趱回空。或不致过难。惟明年重运北来。若不能开坝遄行。而河北又无船接运。即欲照前盘剥。办理更多棘手。或本年回空。明年重运。皆可勉强无误。而大河仍未能刷跌深通。挽归故道。是河湖未复旧规。漕运岂能通行。傥再临时阻滞。又复改图。而前发帑金。已成虚掷。即将该督等治罪。亦复何济于事。此时琦善等务将开放减坝后。黄水实能消落。清水大可刷涤。办理必有成效之处。迅速切实由驿具奏。将此谕令知之。　　

○又谕、据英惠等奏、喀什噶尔逆回滋扰。挑拨乌噜木齐满汉兵四千名。前往接应。现已陆续起程。达淩阿暂时统领。沿途遇有从逆回子。随地剿办等语。张格尔勾结布噜特并喀什噶尔回子变乱。达淩阿由乌噜木齐带兵。经过回疆地方。尤当加意体恤。严饬该官兵等整肃遄行。毋得稍有骚扰。约计过阿克苏时。伊犁官兵。当已前进。该提督等探明前路情形。或分或合。相机援剿。遇有零星滋扰逆回。自当歼除。尤以严防后路。廓清台站。毋堕贼人奸计为要。又前据长龄奏调土尔扈特和硕特蒙古兵数千名。交巴哈布带领前往。当经降旨。傥已出境。即令巴哈布带领前往。如未出境。即行停止。兹据英惠奏明酌派协领常格、前往喀喇沙尔接署办事大臣印务。著即饬知该协领。如巴哈布业已带兵驰进。其喀喇沙尔办事大臣印务。即著常格署理。如巴哈布并未起程。常格即回本任。所有接济盐菜银两并筹拨口粮。均著赶紧拨解。至所奏筹拨备贮银二十万两。已饬户部速议筹拨矣。将此由五百里谕知英惠、达淩阿、并由达淩阿传谕巴哈布、祥云保、硕隆武知之。　　

○旌表守正捐躯浙江太平县民季恒增妻杨氏。　　

○给湖南醴陵、攸、茶陵、三州县被水灾民一月口粮。并房屋修费。　　

○缓徵江嘉善、平湖、二县兴办水利借动司库银。　　

○以浙江乐清、庆元、二县粮价渐增。命平粜仓谷。　　

○抚恤日本国遭风难夷如例。　　

○辛丑。谕军机大臣等、长龄奏、喀什噶尔及叶尔羌各台站逆回滋事情形。览奏实堪愤恨。喀什噶尔、叶尔羌、尚未得实在信息。伊犁援兵二千。计七月望间可抵阿克苏。乌噜木齐官兵四千。计八月初旬才可到彼。现在贼势甚众。断非六七千兵力所能痛剿。万一轻率前进。转致腹背受敌。堕贼奸计。著长龄即饬祥云保、硕隆武、达淩阿等、沿途侦探。何处可以驻扎。即在何处会齐。等候大兵云集。会合前进。现已饬宁夏将军格布舍、带兵二千名。前赴哈密驻扎。以壮声援。诸事与杨遇春商办。杨遇春带领陕甘兵五千五百名。计八月中旬可抵哈密。相机堵剿。又另降谕旨令富俊、禄成、挑吉林黑龙江兵各一千名。派副都统带兵。不日前赴军营。听杨遇春调遣。又谕武隆阿来京陛见。即令带巴图鲁侍卫前往会办。并谕杨遇春转饬各带兵官。于勇往之中。寓慎重之意。养精蓄锐。务期厚集兵力。一鼓埽除。以彰天讨。至军火粮饷一切经费。已饬户部速行筹款矣。将此由六百里加紧谕令知之。　　

○又谕、杨遇春奏、接据恒敬等及巴哈布咨会筹办逆回情形。请前赴肃州驻扎。随时调度。并派格布舍、及固原提镇各属带兵前往等语。前已降旨令杨遇春总统军务。迅赴哈密暂驻督办。甘肃控制新疆。最为扼要。所派绿营官兵五千五百名。应于陕甘两省酌调。无致后路空虚。如察看尚不敷用。即飞咨成都将军四川总督提督于四川官兵内。酌定数目调往。并将素知得力之将弁指调。一面奏闻。现据奏派固原提督杨芳、汉中镇总兵官吕天俸、带兵往剿。如杨芳等业已启程。陕甘两省提督。未便俱带兵远出。著仍遵前旨。令齐慎即回本任。俾资弹压。现降旨交吉林黑龙江将军各挑备精兵一千名。派副都统管带前进。及前所调伊犁等处官兵。不下一万数千名。总须厚集兵力。势出万全。朕亦不为遥制。该署督职司总统。将军参赞都统。一切均应咨商。提镇以下。悉听节制。应于何处驻扎大兵。即在该处会齐。俾得养精蓄锐。为一鼓埽除之计。惟当加意慎重。无许冒昧轻进。即飞行前途各路带兵官一体遵照。傥有侦探不确。粮运不继。贪功深入。致有疏虞。即当治以轻率偾事之罪。不可不慎之又慎也。所有总督关防。已派鄂山驰往接署。其提镇印务。俱著照所奏分别署理。应用粮饷。准其于陕西藩库内拨银四十万两。解至甘省备用。并饬部臣赶紧筹拨。自能源源接济也。将此由六百里加紧谕令知之。　　

○又谕、前令富俊等挑备吉林黑龙江精兵。并挑派谙练带兵官员。候旨调遣。再令起程。本日据杨遇春奏、吉林索伦兵丁。最为骁勇。请酌调马队二千名。派大臣带往协剿。所见与朕意相同。著该将军等遵照前旨。即各挑精兵一千名。各酌派副都统一员。并酌派得力带兵官员。迅速带领各官兵。骑本处马匹。分起前进。该将军等即饬知带兵之副都统等。行抵哈密一带。探明杨遇春驻扎处所。即会齐到彼等候。断不许冒昧轻进。至军行道路。据杨遇春奏、口外草地较近。更为迅捷。惟目前草地。是否可以行走。沿途马匹一切作何备办。抑或必须由内地经行。著该将军等悉心筹定。即飞咨前途。妥为豫备。一面饬令官兵遵照。迅速起程。一面由驿具奏。将此由五百里各谕令知之。　　

○又谕、现因喀什噶尔逆回滋扰。已降旨令富俊、禄成、挑派吉林黑龙江马队兵各一千名。驰赴回疆会剿。并饬各派副都统一员。及得力带兵官员。带领分起前进。该官兵等自骑马匹。长途疲乏。至大凌河应须更换。著晋昌、奇明保、接奉此旨。即挑备膘壮马二千匹。在大凌河豫备。一面探明吉林黑龙江两路官兵。如由该处行走。到时将疲乏之马。照数更换。其该官兵等原骑马匹。即留于大淩河牧厂餧养可也。将此由五百里谕令知之。　　
</div>
    <div class="pagination">
<a href="清实录道光朝实录_page192.html">上一页</a><span>...</span><a href="清实录道光朝实录_page188.html">188</a><a href="清实录道光朝实录_page189.html">189</a><a href="清实录道光朝实录_page190.html">190</a><a href="清实录道光朝实录_page191.html">191</a><a href="清实录道光朝实录_page192.html">192</a><span class="current-page">193</span><a href="清实录道光朝实录_page194.html">194</a><a href="清实录道光朝实录_page195.html">195</a><a href="清实录道光朝实录_page196.html">196</a><a href="清实录道光朝实录_page197.html">197</a><a href="清实录道光朝实录_page198.html">198</a><span>...</span><a href="清实录道光朝实录_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
