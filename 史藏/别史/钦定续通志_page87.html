<!DOCTYPE html>
<html>
<head>
    <meta charset="UTF-8">
    <title>钦定续通志 - 第 87 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 87 页/共 284 页</h1>
    <div class="content">　　南面朝官
　　太师太傅太保【不常置】
　　少师少傅少保【不常置】
　　太尉司徒司空【不常置】
　　汉人枢宻院【太祖初有汉儿司太宗置枢宻院掌汉人兵马之政有枢宻使知枢宻使事知枢宻院事枢宻副使同知枢宻院事知枢宻院副使事枢宻直学士都承旨副承旨吏房承旨兵刑房承旨户房主事防房主事】
　　【臣】等谨案枢宻以掌兵政唐宋皆列于三省之后辽南面官则列于三省之前此辽制之异于唐宋也
　　中书省【初名政事省太祖置官世宗天禄四年建政事省兴宗重熈十三年改中书省有中书令大丞相左丞相右丞相知中书省事中书侍郎同中书门下平章事参知政事堂后官主事守当官令史其所属中书舍人院有中书舍人右谏院有右谏议大夫右补阙右拾遗】
　　门下省【有侍中常侍散骑常侍给事中门下侍郎所属有起居舍人院有起居舍人知起居注起居郎又左諌院有左谏议大夫左补阙左拾遗又通事舍人院有通事舍人符寳司有符寳郎东上閤门使司有东上閤门使东上閤门副使西上閤门使司有西上閤门使西上閤门副使东头承奉班有东头承奉官西头承奉班有西头承奉官通进司有左通进右通进登闻鼓院有登闻鼓使匦院有知匦院使诰院有诰院给事】尚书省【太祖尝置左右尚书有尚书令左仆射右仆射左丞右丞左司郎中右司郎中左司员外郎右司员外郎】
　　【臣】等谨案三省之制于唐首尚书省于宋首门下省辽则首中书省叙次稍异而官制略同惟唐于开元二年宋于乾道八年尝改左右仆射为左右丞相则固尚书省之纪纲庻务以貮于令者而辽乃列之中书省又置大丞相以位其上此特与唐宋殊矣然考赵延寿之为大丞相实兼政事令张俭之拜左丞相实受命以辅兴宗其号虽殊其为揆席之任不殊也盖自唐宋中叶三省长官秩高罕置凡中书门下侍郎及左右仆射诸官并为相职其任相职者徃徃皆兼除之辽之册命宰臣亦颇因仍此制故名为三省实则一政府尔
　　六部【各部有尚书侍郎郎中员外郎】
　　【臣】等谨案辽设六部沿唐制也而官未尝备史亦未详太祖神册三年以礼部尚书康黙记充版筑使为辽代设部臣之始厥后邢抱朴为礼部侍郎刘景为吏部郎中马守琪祁正崔祐为库部仓部虞部员外郎刘泾为户部侍郎加工部尚书南承顔为吏部员外郎王景运为礼部员外郎郑节为兵部郎中杨又元为吏部尚书刘六符为膳部员外郎并见于纪惟除兵部长贰及刑部官者不少概见岂太祖太宗凖六典以设北面朝官者固已职分而政举故六部所掌不必备其人欤
　　御史台【有御史大夫御史中丞侍御所属殿中司有殿中殿中丞尚舍局有奉御又有尚乗局奉御尚辇局奉御尚食局奉御尚衣局奉御】
　　【臣】等谨案尚乗尚衣诸奉御唐宋皆属于殿中监辽制则以殿中司主之而统属于御史台此又异于前代之制也
　　翰林院【掌天子文翰之事有翰林都林牙南面林牙翰林学士承旨翰林学士翰林祭酒知制诰所属翰林画院有画待诏医官国史院有监修国史史馆学士史馆修撰修国史】
　　【臣】等谨案辽设南面翰林医官其制盖略与宋同考宋太医令丞属太常寺又于太常所属之外置良医医正等阶而胥以翰林之名冠之马端临又称五代时有翰林医官使则医官之厠于翰林不独宋为然已翰林始建于唐特为待诏之所故一切医卜杂流执艺事以奉上者皆得并处于其间逮后别建学士院于旧院之南于时翰林遂分而为二至宋沿其制号学士院为玉堂之署而医官之所居者乃与天文书艺图画为四局矣且宋尝以中官领之故志职官者第寄其衔于合班之制与十四阶九品之中其于序职概不之及则与辽制固稍殊焉
　　宣政殿观书殿【有宣政殿学士观书殿学士】
　　昭文馆崇文馆【有昭文馆直学士崇文馆大学士】
　　干文阁【有干文阁学士】
　　宣徽院【会同元年置有宣徽使知宣徽院事宣徽副使同知宣徽使事同知宣徽院事】
　　客省【会同元年置有都客省客省使左客省使右客省使客省副使所属四方馆有四方馆使副使引进司有引进使防签司有同签防签使事礼信司有勾当礼信司礼賔使司有礼賔使】
　　【臣】等谨案签礼宾二司古无其官盖辽建国于幽冀并营之间东抚高丽西臣夏国南子石晋而兄弟于赵宋其邦交之事多矣因时设官俾典賔客亦犹金之有报谕宋国使南宋之有金国申议使此亲仁善邻史志所以称美也夫
　　各寺【有太常崇禄卫尉宗正太仆大理鸿胪司农诸寺寺各有卿少卿丞簿其太常寺有博士赞引太祝奉礼郎协律郎所属有太乐署鼓吹署署有令有丞有法物库库有使有副使大理寺有提防有正】诸监【有秘书太府少府将作都水诸监监各有太监少监丞主簿惟秘书监有秘书郎秘书郎正字所属著作局有著作郎佐郎校书郎正字其司天监有太史令有司厯灵台郎挈壶正五官正丞主簿五官灵台郎保章正司厯监候挈壶正司辰刻漏博士典钟典鼓国子监有祭酒司业监丞主簿所属国子学有博士助教臣】等谨案辽之南面官多仿唐制故所设太常寺秘书监诸职略与唐同惟光禄寺以避太宗讳改曰崇禄而称司天台为司天监名稍殊耳然唐志以秘书监次翰林院之后其太常寺等官亦以所掌不同析条分序辽志则自太常以下概称寺官秘书以下概称诸监彚叙不伦使览者无以别其官守之同异且考穆宗纪应厯十七年司天台奏月当食不亏则辽固仍称司天台而志别称监与纪互殊此皆秉史笔者未尝参稽同异故失其伦次耳夫辽代事迹宋人间有纪载然大半得自闻未足据以核其制度正史之譌遂莫可纠正矣
　　诸卫【各卫俱有大将军上将军将军折冲都尉果毅都尉其各卫有亲卫勲卫翊卫左右卫左右骁卫左右武卫左右威卫左右领军卫左右金吾卫左右监门卫左右千牛卫左右羽林军左右龙虎军左右神武军左右神策军左右神威军】
　　东宫官【三师府有太子太师太子太傅太子太保太子少师太子少傅太子少保太子賔客院有太子宾客太子詹事院有太子詹事少詹事詹事丞主簿太子司直司有太子司直左春坊有左庶子中允司议郎左谕德左赞善大夫所属文学馆有崇文馆学士直学士太子校书郎司经局有洗马文学校书郎正字典设局有典设郎宫门局有宫门郎右春坊有右庶子中舍人舍人右谕德右赞善大夫通事舍人所属太子家令寺有家令丞主簿率更寺有率更令丞主簿太子仆寺有太子仆丞主簿又有左右卫率府左右司御率府左右清道率府监门率府左右内率府俱有率】
　　南面宫官
　　汉儿行宫都部署院【有汉儿行宫都部署副部署知南面诸行宫副部署同知汉儿行宫都部署事同签都部署司事都部署判官】
　　【臣】等谨案契丹国志辽南面官有行宫都总管司掌行宫事辽史百官志失载谨附识于此
　　十二宫南面行宫都部署司【有某宫汉人行宫都部署某宫南面副都部署某宫同知汉人都部署】
　　【臣】等谨案辽代宫卫之制所有正户畨汉转户之别而皆统于都部署南面所治则汉儿军民也史称圣宗开泰九年改南面行宫都部署为左仆射则都部署亦崇秩云然兴宗重熈十五年除耶律玛鲁耶律信先为是官其称都部署如故意者改制未乆旋复旧名欤
　　南面京官
　　【臣】等谨案宋职官志一品以下谓之文武官未常参者谓之京官而辽之南面京官则皆分理五京之职固非未常参之谓也自太祖开国临潢建为皇都既并渤海得城邑之居百有三乃葺辽阳故城分建南京太宗援立石晋兼幽涿十六州之地而跨有之遂升幽州为南京而改南京为东京皇都为上京于是三京之名鼎立矣逮圣宗统和二十四年城大定府号曰中京兴宗重熈十三年以云州为西京而五京乃备攷其所设京官若留守都总管等职五京略同而上京别置城隍使中京别置文思院诸使南京别置宣徽院诸使至若云州管内宣谕招抚使则别置于西京辽阳大都督渤海奉承都知押班则别置于东京是五京设官又不尽同此犹唐于东京之河阳独设三城使以治租税而西京太原固不必凖其制也夫
　　三京宰相府【东京中京南京各有宰相有左相右相左平章政事右平章政事】
　　【臣】等谨案唐制以尚书门下中书三省长官为相职而高祖武德时于陜东诸道分置尚书令仆射左右丞各一人以治营内军民谓之行台尚书省则犹古者以相臣分陜之意辽之设三京宰相府盖其遗制也
　　诸京客省司【有使副使】
　　五京诸司【五京诸使有上京盐鐡使司东京户部使司中京度支使司南京三司使司转运使司西京计司其官有某京某使知某京某使事某京某副使同知某京某使事某京某判官】
　　五京留守司【上京东京中京南西京各有留守司使其官有某京留守行某府尹事又有某京副留守知某京留守事某少尹同知某京留守事同签某京留守事某京留守判官某京留守推官】五京都总管府【有某京都总管知某府事同知某府事】
　　五京都虞候司【有某京都虞候】
　　五京警巡院司【有某京警巡使副使】
　　五京处置使司【有某京处置使】
　　五京学【有博士助教中京别有国子监与朝官同】
　　上京城隍使司【有上京城隍使】
　　东京渤海承奉官【有渤海承奉都知押班】
　　辽阳大都督府【有辽阳大都督】
　　东京安抚使司【有东京安抚使】
　　东京军巡院【有东京军巡司】
　　中京文思院【有中京文思使】
　　中京路按问使司【有中京路按问使】
　　中京巡逻使司【有中京巡逻使】
　　中京大内都部署司【有中京大内都部署副部署】
　　南京宣徽院【有南京宣徽使知南京宣徽院使事知南京宣徽院事南京宣徽副使同知南京宣徽院事】
　　南京处置使司【有燕京管内处置使】
　　南京侍卫亲军马歩军都指挥使司【有南京侍卫亲军马歩军都指挥使南京马歩副指挥使】
　　南京侍卫亲军马军都指挥使司【有南京马军都指挥使副指挥使】南京侍卫亲军歩军都指挥使司【有南京歩军都指挥使副指挥使】南京栗园司【有典南京栗园】
　　云州宣谕招抚使司【有云州管内宣谕招抚使】
　　【臣】等谨案以上五京院司各官多寡互异名目都不相类要各随时递置因地制宜故员额无所强同惟南京设官独多者则以燕地南面所治之事较繁耳
　　南面太畨府官
　　黄龙府【有知黄龙府事同知黄龙府事判官黄龙府侍卫亲军马歩都指挥使侍卫亲军都指挥使副指挥使马军都指挥使副指挥使歩军都指挥使副指挥使府学有博士助教】
　　兴中府【有知兴中府事同知兴中府事判官府学有博士助教】
　　南面方州官
　　节度使司【五京各州府皆有节度使司有节度使节度副使同知节度使事行军司马军事判官掌书记衙官其属有某马歩军都指挥使司都指挥使副指挥使某马军指挥使司指挥使副指挥使某歩军指挥使司指挥使副指挥使】
　　观察使司【中京高州武安州利州东京益州寜州归州寜江州上京永州静州皆有观察使观察副使观察判官其所属州学有博士助教】
　　团练使司【有某州团练使团练副使团练判官其所属州学有博士助教】
　　防御使司【有某州防御使防御副使防御判官其所属州学有博士助教】
　　州刺史【有某州刺史同知州事録事参军州学有博士助教】
　　县令【有某县令丞主簿尉县学有博士助教】
　　【臣】等谨案天禄五年诏县主簿政事省差注盖是时以中书省为政事省特重亲民之官虽丞簿铨选亦归其权于中书省云
　　南面分司官
　　分决诸道滞狱使【统和九年命邢抱朴等五员又命马守瑛等三员分决诸道滞狱】按察诸道刑狱使【开泰五年遣刘泾等分路按察刑狱】
　　采访使【防同三年命伊库哷为采访使】
　　【臣】等谨案分司官不常设有诏则选有材望者为之史称平理庶狱采摭民隠恤民之善政也南面财赋官
　　诸钱帛司【长春路辽西路平州路俱有钱帛司有某州钱帛都检防】
　　转运使司【有某转运使转运副使同知转运使转运判官】
　　【臣】等谨案辽志称西京多边防官南京多财赋官及详其所建置则固不然辽置转运使司凡七曰燕京奉圣州蔚州应州朔州保州西山置都转运使司一曰山西路攷山西路之设地理志不载其见纪多矣而皆不言其所在惟耶律斜轸云宋将杨继业攻陷山西诸郡各以兵守以宋史业证之时所攻克者云应寰朔四州也盖云州于辽初为山西路至重熈十三年升州为京以丰奉圣蔚应朔东胜诸州属焉乃不复谓之山西然则奉圣蔚应朔四州转运固分理西京道财赋之官而山西路之都转运又其综理之官也史志徒见转运无西京之名遂止谓南京多财赋官则考之未审矣
　　南面军官
　　检司【有殿前都防检司防检侍卫亲军马歩司各有都检副防检同知都防检】
　　诸指挥使司【有侍卫亲军马歩军都指挥使司侍卫亲军马军侍卫亲军歩军侍卫控鹤兵马侍卫汉军兵马四军兵马归圣军兵马各有都指挥使司指挥署归圣军左右厢兵马第一至第七左右厢兵马各有都指挥使司又宣力军四捷军天圣军汉军各有都指挥使司其官有某军都指挥使副使都监】诸军都团练使司【有某军都团练使团练副使团练判官】
　　【臣】等谨案唐肃宗乾元初置诸州团练使歳以八月考其治绩以安民为上考此固方州理民之官监司之职任也自宋以安抚提刑诸使为监司于是团练虽设而无职任遂多为武臣遥领之官如王荣为龙卫都指挥使遥领罗州团练使傅潜为捧日右厢都指挥使遥领富州团练使其名则方州官其实军官也辽之有团练使司固仍唐之旧制而核其官守以置于诸州者谓之方州官置于诸军者谓之军官视旧制亦稍变焉然较宋之名实不相符者固殊矣
　　诸军兵马都总管府【有某兵马都总管副总管同知某兵马事某兵马判官】
　　南面边防官
　　易州飞狐招安使司兵马司招抚司【史不详其官】
　　西南面招安使司【有西南面招安使】
　　巡检使司【有巡检司】
　　五州都总管府【穆宗应厯初耶律速为义霸祥顺圣五州都总管】
　　山后五州都管司【有山后五州都管】
　　五州制置使司【开泰九年置霸建宜泉锦五州制置使】
　　三州处置使司【太宗时韩徳枢为平滦营三州处置使又有霸州处置使】
　　【臣】等谨案辽之南面边防如易州飞狐山后诸司壤地皆与宋接顾设官甚少较之北面边防官多寡相悬此非备宋之独疎也盖辽初于北面边防设南京兵马都总管府至重熈四年改为南京都元帅府自都元帅而下有总领南面边事之官有兼属南面之都指挥使凡所以备宋者已为详至厥后和议既成聘使徃来相继乃渐疎于防范此固辽末诸君习宴安而忘边备而太祖太宗饬边之道其诒谋固未尝不善耳






　　钦定续通志卷一百三十二
　　钦定四库全书
　　钦定续通志卷一百三十三
　　职官畧
　　金元官制上
　　金自太宗天防四年置尚书省于是三省并建至熈宗颁新官制而其制乃定然大率循辽宋之旧未有更制海陵正隆元年罢中书门下二省祗置尚书省自省而下官司之号曰院曰台曰司曰寺曰监其在外者曰总管府曰府曰节镇曰防御州曰刺史州曰县各统其属以修其职职有定位员有常数是以终金之世守而弗变焉元太祖肇基朔土以万户统军旅以断事官治政刑所任用者一二亲贵重臣而已及太宗取中原始立十路宣课司金人来归者则因其故官授之盖亦颇承金制逮世祖即位登用老成酌古今之宜定内外之职一代鸿模炳焉大备其设官乃数倍于金矣而官司之号所谓院台司寺监者犹半沿金代之称惟金之总政务者为尚书省元则于至元八年并其事于中书罢尚书不设余亦多所増改以视金制固有殊耳大抵金元开国之初风俗淳朴非有庶务之繁故其制简而官省及抚临四宇庶政更新由质而文固其宜也况元之混一南北大辟版图特逾前代又安得不多设之官以牧兹广土哉然元设官虽多于金而其所因革皆可稽考谨録二代之制为一编以志其职掌焉
　　太师太傅太保【金为三师秩最尊或为宰臣及将帅加官元大宗即位始建三公世祖时其职常缺仅置大保至成宗武宋而后三公兼建遂无虚位】
</div>
    <div class="pagination">
<a href="钦定续通志_page86.html">上一页</a><span>...</span><a href="钦定续通志_page82.html">82</a><a href="钦定续通志_page83.html">83</a><a href="钦定续通志_page84.html">84</a><a href="钦定续通志_page85.html">85</a><a href="钦定续通志_page86.html">86</a><span class="current-page">87</span><a href="钦定续通志_page88.html">88</a><a href="钦定续通志_page89.html">89</a><a href="钦定续通志_page90.html">90</a><a href="钦定续通志_page91.html">91</a><a href="钦定续通志_page92.html">92</a><span>...</span><a href="钦定续通志_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
