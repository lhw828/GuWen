<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1491 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1491 页/共 1860 页
  </h1>
  <div class="content">
   ○辛亥。上御奉三无私殿。赐皇子皇孙诸王等宴。　　

○谕曰。闵鹗元奏、阜宁县调署江阴县知县耿人麟、于丐匪聚众行凶。杀伤多人重案。并不立即根拏。任犯远扬。殊属玩纵。请将该署县耿人麟革职。以为怠玩不职者戒等语。耿人麟、著革职。所有拏获此案争殴行凶脱逃各犯。在事出力之把总寿荣祖、龚士信、吴江县知县何世珩、震泽县知县阿林保、都司杨果亭、俱著送部引见。该部知道。　　

○谕军机大臣等、据闵鹗元奏、吴江县拏获聚众行凶丐匪审办一摺。内称流丐约二十余人。借求讨为名。勒索钱食。并殴毙行内火夫。及棍伤邻人等情。旋即率属分投追拏。至吴江县地方。将各犯全行拏获等语。上等丐匪。胆敢聚众勒索钱食。殴毙人命。并夥结多人。流至吴江县地方。肆无忌惮。实属大干法纪。现已明降谕旨。照该抚所请。将知县耿人麟革职。并令将拏获丐匪之文武员弁。送部引见矣。至此等匪犯。滋扰不法。自应严速定拟。从重办理不可姑息。乃该抚摺内。称此次拏到流丐。有并非本案夥犯。及无滋事别情者。均各递回原籍。严行收管等语。此即姑息之一端。所办非是。凶扰匪犯。为害地方。并非道德齐礼之所能格化。惟严法惩治。或可稍儆凶顽。俾之知所畏惧。如此案阜宁县调任江阴县耿人麟任内。疎纵丐匪。是否阜宁县地方。抑系江阴县地方。此等乞丐。既经随匪徒同行。即非安静之辈。仅与收管原籍。安保又不复出滋事。若非随匪众同行。自当递回原籍。所奏殊未明晰。所有此次案犯。审明供词。即无别项情罪。亦应从重发烟瘴充军。以示惩儆。闵鹗元平日办事。每涉姑息。并著传旨严行申饬。　　

○又谕、据闵鹗元覆奏、查禁鸟枪一摺。内称江南风气柔懦。鸟枪本稀。惟猎户有用以打牲者。枪细而长。火眼亦小。而力能及远。名为线枪。亦应一体饬禁等语。民间鸟枪伤人自应实力查禁。据所称线枪一项。虽较为细小。但线枪即系鸟枪。装铁砂已能伤人。若改装铅锭。力量更大。并非仅可施之打鸟雀。此朕于行围时。皆素所御用深悉者。今闵鹗元、将线枪与鸟枪。竟分为二种。实系书生未谙火器。揣度拘墟之见实为可笑。著传谕闵鹗元、嗣后无论鸟枪线枪。均须严饬地方官。一体实力查办。勒限收缴。不得以线枪藉口打牲。无关轻重。徒为纸上空谈。遂尔意存玩视也。　　

○壬子。上诣安佑宫行礼。　　

○御正大光明殿。赐朝正外藩等宴。召科尔沁和硕卓哩克图亲王恭格喇布坦。和硕达尔汉亲王旺扎勒多尔济、多罗郡王齐默特多尔济、纳旺色布腾。固山贝子班珠尔喀喇沁多罗郡王喇特纳锡第、柰曼多罗郡王拉旺喇布坦、阿巴噶多罗郡王鼐布坦常忠、敖汉多罗郡王巴勒丹、辅国公多罗额驸桑济扎勒。齐默特噜瓦、苏尼特多罗郡王车凌衮布、乌珠穆沁多罗贝勒达什衮布、翁牛特多罗贝勒济克济扎布、土默特固山贝子色布腾栋罗布、喀尔喀和硕亲王固伦额驸拉旺多尔济、固山贝子敦多布多尔济、辅国公沙克都尔扎布、厄鲁特和硕。亲王罗布藏多尔济、镇国公多尔济色布腾、巴林多罗郡王巴图、浩齐特多罗郡王敏珠尔多尔济。鄂尔多斯多罗贝勒栋罗布色棱、阿巴哈纳尔多罗贝勒玛哈巴拉、青海多罗贝勒济克默特伊什、回部郡王品级贝勒哈第尔等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十八



大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。正月。癸丑。上御正大光明殿。赐大学士尚书等宴。　　

○谕、朕于二月初二日。举行经筵。所有应行典礼。著各该衙门照例豫备。　　

○甲寅。西藏办事大臣博清额奏、西藏额设笔帖式二员。今裁一员。不敷缮写。若由部挑往。未免纷烦。请令成都将军。于满兵内。拣选能写清字者四人。遣其来藏。在印房学习行走。将藏内驻防绿营兵。裁汰四名。即以所余口粮支给。三年更换。择行走勤慎者。咨该将军坐补印务笔帖式。得旨允行。　　

○乙卯。谕、由内库拨银七万两。交荣柱等带往盛京。建盖文溯阁应用。　　

○陕甘总督李侍尧奏、拏获碾伯县潜匿回匪马三十九等四犯。逐加严讯。据供马三十九、马满会、系新教掌教。马三十七、马塞力、系附从传习念经不讳。将该犯即行正法。并传示西宁碾伯等处。俾各回众咸知畏惧。得旨、是。仍宜留心。期尽去根株。不可久而懈。　　

○丙辰。河东河道总督韩鑅奏、东省运河挑工。临清、南旺、二处。均已报竣。其余各河工段。统计挑有八分。至济宁以南。运泇两厅属。湖河水势。较盛涨时。已消二尺七八寸不等。西岸纤道。水浅处渐次涸露。现在逐细勘查。相机妥办。得旨、此实要务。勉为之。　　

○丁巳。谕军机大臣等、前据阿桂等奏、正月初十边挑挖引河。可以一律完竣。堵合之期。约在上元节前后等语。此次青龙冈堵合坝工。惟西北风能吹逼大溜。由引河直达正河。施工较易。连日得此风力佑助。实深庆幸。但自十三日阿桂等奏到摺后。迄今又逾数日。若十五六间堵合口门。喜音可以早到。未知此数日内。开放引河。是否得力。西北风吹溜之势。究竟若何。朕盻望要工合龙。日久悬注。惟有斋心默祷。以祈天神护佑。阿桂等在工督办。相机进占。自当仰体朕怀。早期集事。将此由六百里加紧传谕问之。何尚未奏喜音也。　　

○戊午。谕军机大臣等、伊勒图奏称、伊犁满洲两城。官铺内所售货物。不能接济。请照例派委弁兵。赴兰州、西宁等处贩买等语。从前伊犁向内地贩买货物。原因初经创立。商贩稀少。藉此以利兵丁。今已年久。商贾流通。似应就近购办。若屡次派弁兵赴内地贩买。不特沿途恐易滋事。且妨兵丁操演。殊非善策。著传谕伊勒图、筹度此事。如嗣后毋庸从内地贩货。则将此例永远停止。　　

○己未。谕军机大臣等、昨据李侍尧覆奏、查明经方亏空款项细数一摺。当令军机大臣、就近传谕索诺木策凌、奎林等。令其查照在任年月久暂。分别多寡摊赔。除佛德、哈靖阿等。虽非本管上司。但近在同城。岂竟毫无见闻。乃不早行查奏。以致亏缺如此之多。自应分赔以示惩儆。即巴彦岱富明阿。亦应一例摊赔。以为漫无觉察者戒。但巴彦岱等、前据图思义参奏。业经降旨革职。交该督严切审讯。有无通同徇隐侵蚀情弊。据实奏闻。现在尚未据该督、查审明确具奏。伊二人现有摊赔之项。并著传谕李侍尧。如审无别项情弊。即将经方亏缺银数。酌量核定。令伊二人分赔若干。一并具奏到日。所有余剩银两。再令索诺木策凌等、按股赔缴。以清帑项。将此由五百里传谕知之。　　

○庚申。孝圣宪皇后忌辰。遣官祭泰东陵。　　

○谕军机大臣等、岁内阿桂等、曾奏漫工堵合之期。约在上元前后。是以旬日来缱念甚切。昨据阿桂等奏到。方以为奏合龙佳音。但系用五百里驰递。又恐有别故。几至手战。及披阅奏摺。知已开放引河。水势畅注。虽成功可必。而漫口尚未堵合。尤深廑念。因思上年冬间。坝口水势陡长。大溜涌激。致将坝工蛰陷。彼时曾以何不开放引河。传询阿桂等。嗣据覆奏、开放引河。必须俟河水蓄高。有奔注之势。方可畅达掣溜等语。其意似以引河不宜先行开放。今此次东西两坝。尚各剩一门埽。水势甫经蓄高四尺。何以即将引河开放耶。且开放后。虽据称大河溜势。已经分掣三四分。但大溜须全行吸动。方可畅达无虞。今所掣尚未过半。其余六七分溜势。当作何筹办。令其全归引河。又所掣大溜水头。现在已达下游何处。何以未见奏及。并著萨载委员探明。迅速驰奏。至漫工已届垂成。此时惟当益加慎重。步步稳实。以期巩固无虞。转不可存欲速之见。并著寄谕阿桂等、即将现在情形。何日可以合龙。迅速驰奏。将此由六百里加紧谕令知之。　　

○辛酉。谕、甘省折收冒赈案内。侵帑捏结各员。业据李侍尧审明。分别定拟具奏。至臬司福宁、前在平庆道任内。扶同捏结。本应革职抄产。第念该员、于此案舞弊实情。首先供出。且于搜捕安定等处逆酋马明心家属党羽。尚属出力。福宁、著革职从宽留任。八年无过。方准开复。　　

○河东河道总督韩鑅、山东巡抚国泰奏、东省黄河。西自曹县。东至单县。计长二百余里。南北河滩。宽广二三十里、至四五十里不等。附近村庄。五百八十五处。除地形高阜。不当冲刷者。三百五十四庄。余低洼处二百三十一庄。当黄水盛涨时。每为旁溢所及。民居祇系茅棚草舍。尚不至安土重迁。现在剀切晓谕。令其逐渐移徙。以清水道。不致阻碍。报闻。　　

○壬戌。谕、前据胡季堂奏、黄水滩出地亩。多居民村落。并皆耕种麦苗。一遇水发。势必筑围打坝。填塞自多。且河身多一村庄。即水势少一分容纳。请敕下河南、山东、江南、各督抚确查。令其迁居堤外等语。河滩地亩。居民开垦日久。必致填塞河身。于河道甚有关系。且居民庐舍。占据滩地。猝遇水涨之时。势必淹浸。于民居亦多未便。因特降谕旨。令萨载等、确加履勘。其堤外地居高阜者。仍听照常居住耕种。若占居堤内。于水道有碍。即行明切晓谕。俾陆续迁徙。并令该督抚等、妥为经理。毋致贫民失业。昨已据韩鑅等覆奏、遵照筹办。自应如所奏。即令迁徙。但此事当为之以渐。持之以久。因思滩地居民。垦地结庐。已非一日。小民自谋生计。亦必非当冲刷之滩。聚居垦种。若偶然河徙冲刷。是伊自取。即水退亦不可复令居住。若其目前无事。安居已久。不免安土重迁。且河堤以外。均属民田。亦无隙地可以迁徙。所有旧居堤内滩地。无碍河身者。民人已经筑室垦种。仍加恩准其各守旧业。毋庸押令移居。以副朕廑念穷黎之意至。此后河南、山东、江南、直隶等省。凡属濒河堤内滩地。该督抚河臣等、必当严切查禁。毋许再行住居占种。如有仍前侵占滩地。阻遏水道者。惟该督抚河臣等是问。将此通谕知之。　　

○癸亥。谕、据阿桂等奏、本月二十一日。豫省坝工。＜阝步＞蛰三十余丈。查明随埽落水淹毙受伤官兵一摺。此次坝工将届合龙。该官弁兵丁等。不避危险。竭力抢护。以致随埽落水。捞救不及。淹毙受伤。情殊可悯。所有淹毙弁兵。俱著加恩、照阵亡例议恤。其捞救受伤官员兵丁等。并著照临阵受伤之例。交阿桂等查明。分别等第。咨部给赏。　　

○谕军机大臣等、据阿桂等奏、本月二十二日。正拟挂缆合龙。二十一日。东坝中间。裂开一缝。旋即陡蛰。抢救不及。致东坝头塌去三十余丈。请交部严加议处等语。此意外之变。实属无可如何。至东坝中间裂缝。以致坝头塌失。则工程究未稳固。其非波浪冲激可知。是否系冬间用冻土堵筑。其在工员弁。又未免稍存欲速之意。遂致复有此变。此人事未尽。不得尽诿之于事势之无如何。阿桂等不可不知。然势无中止。此时祗须镇静妥办。倍加小心。以期必成。况事不过三。已经两次塌失。此后天气融和。施工较易。再无不成之理。但现在开放之引河。是否得力。其水头究至何处。前据阿桂等奏、蓄高水势。开放时颇为畅注。其河身现在是否冲刷宽深。掣溜究有几分。若引河畅顺得力。则溜势归入正河。坝工自然不致著重。前次仪封南岸。堵筑漫口。曾将坝工改筑。始得成功。此次是否可以改筑。移上十余里。再行挑挖。譬如琴瑟不调。甚者解而更张。如此改办。俾归入现放之引河。吸溜归槽。或可得建瓴之势。阿桂等务期通盘筹酌。悉心妥议。一面办理。一面奏闻。现距春汛之期已近。必得于汛前赶办完竣方妥。再阿桂等在工督办。现有李奉翰、富勒浑等、彼此商酌。佽助有人。现闻黄河以南。运道俱各深通。而北河运道。未免淤垫。目下正届重运陆续北上。不可无大员。往来经理。若令韩鑅、前往微山湖、北运河一带查勘。相机来往妥办。较为有益。著阿桂酌定后。一面奏闻。一面即令韩鑅、前往运河办理。至阿桂等所奏、落水淹毙弁兵。殊可悯惜。业经明降谕旨。照例赏恤。其所请交部议处之处。正可不必。无论降革处分。朕不忍以此加于阿桂等。若不过照例降留。亦属无谓。且此事之屡经反覆。朕方引以为愧。现在惟当尽人力以听天佑。不可稍涉张皇。以致中无把握。即如前令阿桂督师金川。其未经蒇事之先。谁谓功可必成。而竟得告功振旅。燕喜凯旋。惟我君臣一德一心。勉力慎重。以期有济耳。著将此由六百里加紧传谕阿桂等知之。　　

○又谕曰、李侍尧覆奏、办理土司控案一摺。内称上年十一月内。接青海副都统留保住咨称。拏获抢窃蒙古马匹之。番子一名。随饬西宁府知府。会同青海委员。严行审办。又十二月内。复准留保住咨称。有贼番将扎萨克旗下章京巴朗所管马。抢去一百余匹。经巴朗追赶。被贼射死等因。随饬西宁镇道、督拏务获。旋据该镇道禀请派撒拉尔土兵。并附近番兵。前往弹压。因恐所办过涉张皇。祇令购线拏缉。又去年八月内。千总贺利琯、越界滋事。现在另摺具奏等语。既有此事。何未早奏。且所办殊属非是。此等番人杂处边徼。最易滋生事端。遇有抢窃讦讼之案。必须严行查办。迅速审断。方足以绥靖边夷。断不可存化大为小之见。今李侍尧所奏、俱系上年案件。彼时何以不即行具奏。即西宁镇道、禀请派兵弹压一节。该督亦当筹度机宜。如其事果须稍示军威。正不妨酌派兵丁。使知震慑。傥止听地方官前往督缉。该番等或将凶犯藏匿。以致控案悬宕不结。转属不成事体。此事惟在该督斟酌事体轻重。熟筹妥办。固不宜稍涉张皇。亦不得迁就完事。甘省节年以来。因勒尔谨在彼。诸事因循。皆欲化大为小。以致酿小成大。李侍尧、不可不引以为监。其现在各案内应行缉拏之犯。务即督饬委员。克期务获。从严办理。将此由五百里传谕知之。　　

○礼部题、朝鲜国王李算、遣使表贺万寿、冬至、元旦、三大节。及进岁贡方物。赏赉筵宴如例。　　

○琉球国中山王尚穆、遣使表贡方物。赏赉筵宴如例。　　

○暹罗国长郑昭、遣使表贡方物。赏赉筵宴如例。　　

○甲子。谕军机大臣等、昨据阿桂等奏、堵筑青龙冈漫口。复有塌失之事。实属意外之变。然势无中止。仍须镇静妥办。不可稍涉张皇。转致中无把握。业经详悉传谕阿桂等。令其尽力勉为矣。但目下距春汛之期。不过旬余。而东坝现在塌宽三十余丈。连前未经堵合之口门七丈余。统计实有四十余丈。虽天气融和。施工较易。而此旬余内。未知能将坝工堵筑。一律完竣否。朕心殊为廑注。此事惟听阿桂等、悉心妥酌。相机赶办。总期工程稳固坚实。朕亦无别有训谕也。至开放引河。虽据奏称蓄高水势。甚为通畅。但水头究至何处。未据确实具奏。若引河得力。吸动大溜。则坝工不致著重。其合龙较易。何至复有此变。再此番蛰陷后。溜势走入口门。其所开之引河。是否尚能畅达。不致淤垫。并著阿桂等、详悉覆奏。又从前仪封十堡坝工。作挑水坝。挑溜归入引河。得以成功。此次之西坝头。是否应须照前做法。再行添筑几丈。俾溜势挑开。一切下埽进占。较易为力。再前此仪封十堡工程。朕于陶庄河神前。虔心默祷。即于是日合龙。著有灵应。此次阿桂、仍应虔诚祈祷。默邀神助。不可因两次塌失。稍存丝毫怨尤之意。著将此由六百里加紧传谕阿桂等知之。仍将现在办理情形。及传询各情节。即据实速行覆奏。　　

○乙丑。上还宫。　　

○吏部议奏、向例失察私藏鸟枪地方官。议以罚俸一年。今民间积习未除。皆由地方官奉行不力。请严定处分。以儆懈弛。嗣后州县官失察一次。降一级留任。二次降一级调用。该管道府失察所属。一次罚俸一年。二次降一级留任。令各督抚于年终汇奏。时。将失察次数查参。从之。　　

○赈恤盛京官庄。凤凰城驿、雪里站。通远堡、巨流河、白旗堡、二道境、小黑山等驿。乾隆四十六年分。被水庄丁驿丁。并蠲缓额徵地租。　　

○是日起。上以祭社稷坛。斋戒三日。　　

○丙寅。四库全书告成。总裁质郡王永瑢等、带领总纂、提调、纂修、分校、督催收掌等员引见。得旨、孙士毅、著补授太常寺少卿。韦谦恒、著补授赞善。吴省兰、王坦修、李尧栋、李镕、吴裕德、汪学金、陈崇本、许兆椿、于鼎、俞大猷、彭元珫、百龄、周兴岱、俱著照所请。遇有应升缺出。与俸深人员。轮班分次。带领引见。其有应行开列之处。仍与俸深人员。分单进呈。其汪学金、俟散馆后。陈崇本、俟扣满五年后。归入此次议叙人员内。按照名次。一体办理。德昌、瑞保、亦俟扣满五年。查照上次列名在前之例办理。其胡予襄、王庆长、李荃、李斯咏、富炎泰、董椿、门应兆、田起莘、吴应霞、楚维宁、俱著交部查照原奏。照例升用。至列为二等之裴谦等四十二员。并著加恩、与此次议叙一等人员。同入文渊阁筵宴。一并加赏。其办理四库全书黄签之王太岳、曹锡宝、著加恩以国子监司业升用。王太岳、俟服阕之日。再行拟补。以示全书告成。加惠儒林至意。　　

○命礼部侍郎庄存与、在尚书房行走。　　

○丁卯。谕、昨阅进呈一统志内。国朝松江府人物。祇载王顼龄、王鸿绪诸人。而不载张照。其意或因张照、从前办理贵州苗疆。曾经获罪。又其狱中所题白云亭诗。语意感愤。经朕明降谕旨。宣示中外。因而此次纂办一统志。竟将伊姓氏里居。概从删削。殊属非是。张照、不知朕办理其案之公衷。而反挟私怨怅。诚非大臣公忠体国。精白一心之道。然其文采风流。实不愧其乡贤董其昌。即董其昌、亦岂竟纯全之正人君子哉。使竟不登志乘。传示艺林。致一代文人学士。不数十年。竟归泯没可乎。况从前张照之获罪。因疑为鄂尔泰倾陷。其狱中愤怨之词。亦大都指摘鄂尔泰者居多。盖鄂尔泰、欲置伊于死地。朕若听信其言。张照岂获生全。彼不知朕非信谗之主。而鄂尔泰、又岂能谗张照之人。即如朕初政时。户部尚书缺出。果毅亲王、保荐右侍郎托时。朕以海望、乃左侍郎。资俸既深。皇考眷注亦优。特予擢用。夫鄂尔泰之力。必不能过于果亲王。果亲王尚不能荐用一尚书。岂鄂尔泰能构一尚书致死耶。嗣念张照、究系可用之材。因出之囹圄。不数年间。由内阁学士。洊擢刑部尚书。供奉内廷。是朕之待张照。始终成全。原不以一眚之微。终使摈弃。可谓极儒臣之荣遇。即将来国史中。亦当令载笔之臣。将伊事迹详晰编入。何此时纂办一统志。转佚其名耶。总之张照虽不得谓醇儒。而其资学明敏。书法精工。实为海内所共推重。瑕瑜不掩。公论自在。所有此次进呈之一统志。即将张照、官秩出处事迹。一并载入。其各省志书。或有似此者。纂修诸臣。皆宜查明奏闻补入。并通谕中外知之。　　

○又谕、本日吏部将侍郎杜玉林、查审沙金凤控告胞兄沙金龙等、霸产抢夺财物一案。并未将案犯提齐究审。即行完结。瞻徇草率。议以降三级调用。不准抵销一本。已照签批发矣。此案沙金龙父子。欺压霸占。叠肆抢窃。连年讦讼。地方官置而不办。特命杜玉林、前往查审。自应提集案犯。秉公研讯。俾案无疑窦。方为不负任使。况从前钦差审办案件。未有结案后。重复赴京控告者。即有虚捏翻控之案。及派大臣覆行鞫审。亦未有似此罪名出入者。乃杜玉林、审办沙金龙父子起意抢窃各案。既不能提集正犯。严究主使情节。率听吓令顶充之毕显贵等、认为正犯。定拟完结。而于署知州徐士勋、到任两年。延搁不办之故。并未附摺劾参。该员系杜玉林同乡。其为有心袒护。已属显然。难逃朕之洞鉴。若不严予处分。将来钦差大臣、查审案件。皆如此相率效尤。朕将何以用人乎。此案杜玉林、即照部议实降。以示惩儆。并将此通谕中外知之。　　

○山东巡抚国泰、巡视济宁漕务内阁学士毓奇奏、济宁以南。纤道堤岸。被水冲刷。现在重运经临。亟应筹办。自济宁至黄林庄。分作五段。于水浅处用柴土填筑。深处估备排桩。间有水深断缺之处。测量宽窄浅深。或架木搭桥。或备船摆纤。并令按段分设水站。密插柳标。以表界限。俾得衔尾遄行。报闻。　　

○是月。署两江总督兼署安徽巡抚萨载奏、泗州境内谢家沟、及汴河尾两处。近因黄水盛涨。积淤较甚。亟应挑浚。以资宣洩。查该处河工。向归民办。第泗州连年被水。民力拮据。势难督催。藩库现存社谷变价银两。原系留为民间办公之用。请即于此项内动支给办。得旨、亟应如议速为者。所奏何迟乎。　　

○山西巡抚调任安徽巡抚谭尚忠奏、晋省宝晋局。积存补秤余铜较多。正项铅锡。不敷配铸。请将余铜借配铅锡。搭铸钱文。归于正项配放兵饷。庶余铜不致久贮。报闻。　　

○署理陕甘总督李侍尧奏、肃州旧设官驼二百只。运送新疆各处官物。交肃州知州、择厂牧放。嗣缘经理不善。递年亏缺。业已倒毙无存。应著落各员分赔。至该州转运官物。常川不绝应请改设官车。于肃州、安西、两处。各设单马铁瓦车七十五辆。源源运送。较为妥速。得旨、如所议行。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。二月。戊辰朔祭大社。大稷。上亲诣行礼。　　

○谕军机大臣等、据国泰等奏、查明济宁以南。运河水势情形。分别筹办纤道堤岸各事宜一摺。自应上紧办理。俾重运遄行无阻。查阅国泰等、进到图内。所绘运河水势。漫衍宽广。其所奏筹办之处。现在青龙冈坝工复有蛰陷之事。下游水势。尚在长发。其漫溢情形。恐不止此。国泰等、尤当先事豫筹。重运北上时。务须多派官弁。设法小心保护。俾得衔尾依次速行。不致稍有阻滞。方为妥善。至豫省工次。现有阿桂在彼。与李奉翰、富勒浑、相机堵合。筹办有人。前已降旨。令韩鑅、即赴微山湖、北运河一带。往来查勘。计韩鑅此时。自已接奉前旨。遵照克日起程。并著传谕韩鑅、即速会同国泰、毓奇、分查遍勘。悉心详细妥议熟筹。以慰廑念。　　

○又谕、本日据阿桂等覆奏、此次引河。因较前宽深。业有奔注之势东西两坝各剩一门埽。是以开放大河之水。逐渐增长。分入引河。流行畅达。但引河虽畅。不过分掣三四分。不能全行吸动。其余六七分。总俟合龙后。方能逼入引河。惟期合龙后坚持三日。则引河宣洩畅达。坝前长水渐消。自可巩固无虞。又称此次十九、二十。流行两日。黄水尚未能出河南境等语。又奏筹办坝工情形一摺。内称东坝原蛰处。钉桩生缆。恐不能得力。现在上水南首。有胶泥滩一处。甚属结实。即于此处外作边埽。内用胶泥。加工夯硪坚实。自南钉桩。向北进占。做长坝工。与西坝相对。以为卷门下埽之地。仍自东钉桩生缆。加倍周防。如此丁顺做法。较为稳固。此次引河未经淤垫。堵合不过在清明前后后等语。并绘图贴说进呈。亦已于摺内批示矣。此次坝工垂成。变生意外。实属无可如何之事。阿桂等所奏情形。亦祇得如此办理。现在引河未经淤垫。固属幸事。但黄水尚未出河南境。则去路究属未畅。据称叠经变故。不敢稍懈。惟有奋励振作。督率员弁。赶在汛水未旺以前蒇事等语。所办甚是。阿桂等、务须尽勉人力。倍加小心。以祈天佑神助。迅速集事。此时益加慎重。不可转存欲速之见。再前降谕旨。令韩鑅是否可以前赴北运河一带。查看筹办之处。何以未据覆奏。并令迅速奏来。将此由六百里传谕阿桂等知之。寻韩鑅奏、臣于二月初六日。自济起程。前赴微山湖一带。按照段落。分投查勘。目下桃汛届期。东省汶泗府洸诸河。并各处山水泉源。尤宜豫为筹办。以期运行无阻。得旨、知道了。实力妥为之。　　

○转刑部右侍郎姜晟为左侍郎。以左副都御史汪承霈为右侍郎。湖北布政使梁敦书为左副都御史。
  </div>
  <div class="pagination">
   <a href="清实录乾隆朝实录_page1490.html">
    上一页
   </a>
   <span>
    ...
   </span>
   <a href="清实录乾隆朝实录_page1486.html">
    1486
   </a>
   <a href="清实录乾隆朝实录_page1487.html">
    1487
   </a>
   <a href="清实录乾隆朝实录_page1488.html">
    1488
   </a>
   <a href="清实录乾隆朝实录_page1489.html">
    1489
   </a>
   <a href="清实录乾隆朝实录_page1490.html">
    1490
   </a>
   <span class="current-page">
    1491
   </span>
   <a href="清实录乾隆朝实录_page1492.html">
    1492
   </a>
   <a href="清实录乾隆朝实录_page1493.html">
    1493
   </a>
   <a href="清实录乾隆朝实录_page1494.html">
    1494
   </a>
   <a href="清实录乾隆朝实录_page1495.html">
    1495
   </a>
   <a href="清实录乾隆朝实录_page1496.html">
    1496
   </a>
   <span>
    ...
   </span>
   <a href="清实录乾隆朝实录_page1492.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
