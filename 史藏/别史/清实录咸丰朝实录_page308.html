<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 308 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 308 页/共 502 页</h1>
    <div class="content">
○遣官祭端慧皇太子园寝。　　

○遣官祭太岁之神。　　

○上御重华宫。赐王公及蒙古王贝勒伯克朝鲜使臣食。　　

○和阗三品阿奇木伯克阿里、随带伊孙哈斯木等四人。阿克苏四品阿奇木伯克阿比特、随带伊侄阿什木等二人。喀什噶尔四品商伯克玉素布、随带伊子迈玛特热依木等二人。叶尔羌五品阿奇木伯克迈玛特雅尔等四人。喀喇沙尔五品商伯克迈玛什里布、随带伊子塔依尔等二人。伊犁五品噶杂那奇伯克爱玛特、随带伊子伊斯拉依尔等二人。及朝鲜国使臣徐戴淳等三人。于午门外瞻觐。　　

○癸丑。上御保和殿。筵宴朝正外藩科尔沁、乌珠穆沁、巴林、扎赉特、喀喇沁、敖汉、土默特、鄂尔罗斯、杜尔伯特、和阗、阿克苏、喀什噶尔、叶尔羌、喀喇沙尔、伊犁、青海、察哈尔王、贝勒、伯克、及朝鲜正副使等、随文武大臣。依次就坐。诸乐并作。上进酒。召左翼科尔沁卓哩克图亲王巴图、科尔沁扎萨克达尔汗亲王索特纳木彭苏克、乌珠穆沁扎萨克车臣亲王彭苏克纳木济勒、科尔沁扎萨克图郡王索特纳木伦布木、科尔沁扎萨克冰图郡王林沁扎勒赞、科尔沁郡王济克默特朗布、巴林扎萨克郡王纳木济勒旺楚克、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、扎赉特扎萨克贝勒拉木棍布扎布、科尔沁贝勒贡葛喇布坦、土默特扎萨克贝勒那逊鄂勒哲依、扎噜特扎萨克贝勒诺尔布林沁、喀尔喀扎萨克贝勒巴彦巴图尔、乌珠穆沁扎萨克贝勒达克丹、苏尼特贝勒三达瓦拉、鄂尔多斯扎萨克贝子额尔德呢绰克图、喀尔喀贝勒沙拉布贡格、杜尔伯特扎萨克贝子贡噶绰克坦、巴林贝子索哩雅、鄂尔多斯贝子扎那吉尔迪、鄂尔多斯贝子巴达尔呼、科尔沁扎萨克博多勒噶台亲王僧格林沁、喀喇沁贝勒德木齐扎布、右翼阿拉善亲王贡桑珠尔默特、喀尔喀扎萨克亲王车林多尔济、喀尔喀扎萨克贝勒济木丕勒多尔济、绰罗斯贝子二等侍卫伊铿额等、至御座前赐酒。成礼。　　

○谕军机大臣等、福济、郑魁士奏、上游贼匪下窜、请添兵助剿等语。据称、武汉甯国各路败匪。纷纷窜入桐城。安徽各处。防不胜防。且和州等州县收复后。又须增兵防剿。兵力实形单薄。所奏自系实情。前次谕令英桂、派穆腾阿带察哈尔马队五六百名。前赴安徽。嗣经英桂奏请暂留北路。今皖省需兵甚急。而就近各营。舍此亦无可分拨。著英桂即遵前旨、迅将此项马队。交穆腾阿如数带往。以资分拨。不得藉词请留。徒滋延误。将此由六百里谕令知之。　　

○以安徽蒙城防剿出力。复游击塔思哈职。以副将补用。赏知州李徵松、千总黄安邦、花翎。守备姬鸿元等、蓝翎。余升叙有差。　　

○以克复安徽和州。擢参将惠成、以副将用。赏守备何玉堂、冯继武、花翎。都司王世雄等、蓝翎。余升叙有差。　　

○予安徽桐城阵亡千总郑元长、祭葬世职。　　

○予安徽庐州殉难员弁绅民知县桂林等、三百四十九员名。赏恤如例。　　

○是年旌表孝子。江苏等省汪元勋等一百九十七名。顺孙。浙江方子和一名。悌弟。浙江陈良琨等九名。义夫。浙江萧天瑞等四名。孝女。江苏等省吕氏等十八口。孝妇。四川杨彭氏等三口。守节合例。宗室赓音布妻白佳氏等二十三口。满洲海庆妻赵氏等一百六十七口。蒙古德升妻珠氏等四十六口。汉军蔡武宽妻吴氏等四十四口。内务府桂林妻李氏等八口。各省驻防。托火气妻姜氏等二百四十八口。奉天等省。明璐妻陈氏等三千三百六十六口。夫亡殉节。江苏等省。苏庆隆聘妻谢氏等十七口。未婚守志。江苏等省。华四喜聘妻王氏等四十三口。采访贞节妇女。江苏等省。李辛香妻朱氏等七百四十八口。义仆。浙江许来发一名。百岁寿民妇。浙江等省。袁学修等三名。五世同堂。广东等省。廖盛璋等二十九家。捐金好义。江苏等省。卫肇吉等八家。均给银建坊。如例。　　

○一产三男。四川林学洪一家。　　

○会计天下民数谷数。除江苏、安徽、湖北、贵州、未经册报外。直隶等省。通共大小男妇二万七千五百一十一万七千六百六十一名口。存仓米谷。一千三百四十三万五千八百六十九石三斗二升一合六勺。　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。春正月。甲寅朔。上诣奉先殿行礼。诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿、寿皇殿行礼。　　

○御乾清宫、赐近支亲藩等宴。　　

○乙卯。上御紫光阁、赐蒙古王、贝勒、及外藩使臣、那木喀呼图克图等宴。并赏赉有差。　　

○内阁钦奉诣旨懿妃晋封为懿贵妃。　　

○命乾清门行走科尔沁贝勒贡格拉布坦、在御前行走。科尔沁头等台吉桑拉布图忒赛、土默特扎萨克头等塔布囊萨木巴拉诺尔赞、在乾清门行走。赏花翎。并赏科尔沁扎萨克头等台吉锡林巴咱尔、乌拉忒扎萨克三品台吉贡桑端鲁布、喀尔喀扎萨克台吉棍布扎布榜扎布扎尔扎布、花翎。　　

○缓徵山东历城、章邱、齐东、禹城、临邑、平原、肥城、东平、平阴、惠民、阳信、乐陵、商河、沾化、滋阳、曲阜、邹、汶上、阳谷、单、城武、曹、定陶、高苑、乐安、邱、夏津、东阿、青城、观城、朝城、费、聊城、茌平、清平、莘、馆陶、高唐、恩、武城、邹平、长山、齐河、济阳、长清、泰安、海丰、利津、甯阳、滕、峄、兰山、日照、博兴、滨、寿张、菏泽、钜野、郓城、濮、范、济甯、金乡、嘉祥、鱼台、六十五州县。被水、被旱、歉收村庄。并屯坐各卫、本年额赋。　　

○丙辰。高宗纯皇帝忌辰。遣官祭裕陵。　　

○丁巳。上诣寿安宫西所、问如皇贵太妃安。　　

○缓徵直隶宛平、保定、固安、永清、东安、开、东明、长垣、通、武清、宝坻、甯河、顺义、新城、雄、安、高阳、东光、天津、广平、磁、玉田、三河、蓟、香河、霸、文安、大城、滦、安肃、定兴、蠡、束鹿、献、肃甯、任邱、景、吴桥、青、静海、沧、南皮、盐山、庆云、正定、晋、南和、平乡、广宗、永年、邯郸、成安、肥乡、曲周、鸡泽、元城、大名、南乐、清丰、丰润、南宫、武邑、衡水、深、武强、定、六十六州县。被水、被旱、歉收村庄、新旧额赋。给宛平、固安、永清、东明、长垣、保定、东安、开、八州县旗民口粮有差。　　

○贷山西托克托城、归化城、萨拉齐、三厅。及洪洞、曲沃、长子、潞城、黎城、绛、六县。被水灾民耔种口粮。戊午。上诣大高殿行礼。　　

○诣安佑宫行礼。　　

○幸圆明园。　　

○己未。谕军机大臣等、恒春奏、筹办回匪情形、请暂驻省城调度一摺。并另片密陈汉回构衅根由等语。回匪未经起事之时。原应设法安抚。今既戕官踞城。叛逆显著。岂有尚主招抚之理。即如大理府匪徒以投诚诱官。致被戕害。此辈甘心谋逆。岂肯就抚。此时兵力不足。则民间齐团。正是要著。叠降谕旨。原令先剿后抚。解散良回。今该省道府等官、已为回匪所愚。傥该督等再受劣员怂恿。不使逆回痛受惩创。安能帖服。恒春等、既分兵前赴大理、开化等处。著即饬令带兵各员、痛加剿洗。早复城池。不得专事姑息。致令蔓延益甚。舒兴阿既经在省。复有藩司桑春荣帮同办理。足资弹压。恒春著遵前旨。带兵出省。择要剿办。不可株守省城。坐误事机。将此由五百里谕令知之。　　

○两江总督怡良等奏、上海烟税未便抽厘。得旨。若明给执照。抽收烟厘。必致处处受人挟制。担虚名。受实害。甚非计之得也。　　

○以浙江按察使庆廉、为布政使。调福建按察使瑞瑸、为浙江按察使。以福建兴泉永道保泰、为按察使。调云南按察使清盛、为湖南按察使。湖南按察使毓科、为云南按察使。　　

○以湖北荆州防剿出力。予署将军副都统载增、优叙。赏道员庄受祺、知府禄勋、郑兰、同知陈元章、协领秀岱、庆序、倭什克、达春、哈那布、佐领文星、楚魁、顺兴、喜春、安祥、防御同庆、廉玉、松柏、全喜、额勒德亨、卫守备杨八元、福兴、花翎。防御德广等、蓝翎。余升叙有差。　　

○庚申。世祖章皇帝忌辰。遣官祭孝陵。　　

○抚恤朝鲜国遭风难夷如例。　　

○辛酉。谕内阁、官文奏、请将实心任事之知县鼓励等语。知州衔湖北潜江县知县龚焕枝。在任年久。悃愊无华连年修筑堤工。保卫田庐。办理团防。地方赖以安谧。徵粮济饷。较他属尤为踊跃。著准其开缺。以知府留于湖北补用。荆门直隶州州同熊登瀛。洁己爱民。实心办团。著准其开缺。以知州补用。　　

○又谕、英桂奏、捻匪分窜亳境、官兵奋击、叠获胜仗、并斩捦匪首多名一摺。逆首龚得之弟龚义。率领悍贼数千。窜至亳州洪家庙地方。我军奋勇截杀。当将龚义捦获。其著名捻首、如雷燕、李汶亮等五名、亦均同时杀毙。复于王家店地方、生捦捻首黄得等二十余名。王家店迤东、生捦捻首白豹等四名。余匪向东南窜逸。仍著英桂严饬在事将弁、将各路窜匪、分投剿洗。并将首逆龚得、张乐行等、迅速歼捦。毋稽显戮。　　

○谕军机大臣等、英桂奏称、该营现在马队、马匹倒毙过半、兵丁间有伤亡、请饬前调湖北马队迅速赴营等语。现当剿捕捻匪吃紧之时。马队最关紧要。察哈尔官兵。不服水土。伤病过多。实属难期得力。著官文酌度情形。如官军沿江东下。马队可以从缓。即著调拨一千、或二千名、迅赴亳州。交英桂再行分拨。若能拨给二千名。则兵数较多。必须大员统率。即著传旨令都兴阿统带前往。其余湖北存营马队。仍另派大员管带。以资得力。将此由五百里谕令知之。　　

○福建巡抚吕佺孙、因病解任。以布政使庆瑞为巡抚。浙江按察使瑞瑸、为福建布政使。前福建按察使徐宗干、为浙江按察使。　　

○以奉天吉林厅捐输军饷。永广文学定额一名。　　

○以剿办福建延平建甯土匪出力。予游击马玉元等、升叙有差。　　

○以克复湖北汉阳黄州二府城。赏知县袁怀忠、游击方映川、都司王玉琳、守备黄大胜等、花翎。外委徐正忠等、蓝翎。余升叙有差。　　

○以湖北办团济饷出力。予知府刘步骃等、升叙有差。　　

○予河南伤亡副将珠隆阿、祭葬世职。阵亡额外外委高振标、赏恤如例。　　

○壬戌。谕内阁、王懿德等奏、省城粮价腾贵、请援案酌免货税、以广招徕一摺。福建省近日米价踊贵。自应招商转运。以济民食。著准其查照历届成案。采买台米。所有随带余货。均著免税二成。俟粮价渐平。即行停止。　　

○以攻克江南东坝宝堰贼垒。赏副将李定太总兵衔。参将李若珠、守备于绍昌、巴图鲁名号。同知曾承禧、欧阳世洵、都司刘福仁、守备刘正林、金培畴、姚紫陵、张正光、张应禄、张崇礼、袁国祥、张顺和、刘志仁、王浮龙、许加成等、花翎。千总叶廷彪等、蓝翎。余升擢有差。　　

○予江南阵亡参将马永清、守备高永堂、祭葬世职。　　

○癸亥。享太庙。遣惇郡王奕誴恭代行礼。　　

</div>
    <div class="pagination">
<a href="清实录咸丰朝实录_page307.html">上一页</a><span>...</span><a href="清实录咸丰朝实录_page303.html">303</a><a href="清实录咸丰朝实录_page304.html">304</a><a href="清实录咸丰朝实录_page305.html">305</a><a href="清实录咸丰朝实录_page306.html">306</a><a href="清实录咸丰朝实录_page307.html">307</a><span class="current-page">308</span><a href="清实录咸丰朝实录_page309.html">309</a><a href="清实录咸丰朝实录_page310.html">310</a><a href="清实录咸丰朝实录_page311.html">311</a><a href="清实录咸丰朝实录_page312.html">312</a><a href="清实录咸丰朝实录_page313.html">313</a><span>...</span><a href="清实录咸丰朝实录_page309.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
