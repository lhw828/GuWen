<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 715 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 715 页/共 848 页</h1>
    <div class="content">○以通政使司通政使花沙纳、为都察院左副都御史。　　

○辛巳。圣祖仁皇帝忌辰。遣官祭景陵。上诣安佑宫行礼。　　

○谕内阁、鄂顺安奏、捐修省垣善后各工全行完竣一摺。豫省前因祥符漫口。城垣被水围绕。以致城身塌陷。并因抛砖护城。采购不及。致将贡院号舍。全行拆毁。经该抚督率各官绅。劝谕输将。俾一切工程。次第兴举。现已普律完竣。此项工程。著免其造册报销。又另片奏、在事出力员弁、及绅士人等。可否量予鼓励等语。著择其劳绩尤著者。核实酌保。候朕施恩。毋许冒滥。　　

○直隶总督讷尔经额奏、校阅省标营伍情形。得旨、尤当精益求精。不可因有长进。稍形疏懈也。　　

○以刑部左侍郎江苏学政王植、为浙江巡抚。调詹事府少詹事安徽学政张芾、提督江苏学政。命礼部右侍郎季芝昌、提督安徽学政。　　

○壬午。上诣绮春园问皇太后安。　　

○调安徽巡抚程楙采、为浙江巡抚。浙江巡抚王植、为安徽巡抚。　　

○展缓江西南昌、新建、庐陵、吉水、泰和、鄱阳、建昌、安义、星子、德化、德安、瑞昌、湖口、彭泽、十四县并九江同知所属歉收村庄旧欠额赋。及应还耔种口粮。　　

○癸未。旌表正捐躯河南考城县民王祥礼女俊姐。　　

○甲申。以捐修四川开县城工。赏知县陈长墉知州衔。　　

○乙酉。谕军机大臣等、经额布奏、恳请赏假调理。暂将印信交巴雅尔署理一摺。经额布著赏假一个月调理。吉林将军印信。毋庸交副都统署理。现已有旨。将巴雅尔调补正蓝旗蒙古副都统。萨炳阿补授吉林副都统。萨炳阿未到任以前。著倭什讷暂行署理矣。经额布俟倭什讷接署后。一切公事。与之和衷商办。所有前交倭什讷、斌良、审办之案。著斌良先行查讯。如萨炳阿到任时。交案尚未讯结。仍著倭什讷会同斌良。秉公查办。将此谕令知之。　　

○调镶黄旗汉军副都统萨炳阿、为吉林副都统。正蓝旗蒙古副都统文庆、为镶黄旗汉军副都统。吉林副都统巴雅尔、为正蓝旗蒙古副都统。　　

○缓徵甘肃远、陇西、宁远、安定、会宁、环、武威、平番、宁夏、宁朔、碾伯、皋兰、狄道、渭源、金、隆德、固原、华亭、灵、中卫、平罗、泾、灵台、镇原、二十四州县并花马池州同、沙泥州判所属歉收村庄新旧额赋。　　

○丙戌。谕内阁、朕阅礼器图。内载固伦额驸腰带。用石青色或蓝色。而宗人府及福部则例内。俱载有用多黄色字□□羕。殊属错误。嗣后固伦额驸腰带。著遵照礼器图办理。所有宗人府礼部则例内错误之处。均著即行更正。　　

○谕军机大臣等、琦忠奏、演试枪炮。并查察地方情形一摺。京口原设大炮。修整堪用者。现有十位。添设大炮三十位。业已陆续领解。俟解齐后如演放有准。即著该副都统会同江宁将军德珠布、择要安设。毋许为风雨剥蚀。其添设擡炮一百杆。并原设及新添鸟枪共八百杆。为数不为不多。据该副都统奏称、演试尚属便捷有准。务当勤加训练。俾弁兵等一律娴熟。以资缓急之用。至兵民务使相睦。总在该将军副都统等、平日谆饬文武等官。遇有兵民交涉事件。秉公办理。断不准稍存偏袒之见。务期日久相安。缓急相顾。其旗营官兵。未能练习风涛。所请毋庸配搭战船。自系为核实起见。仍著会同江宁将军德珠布。悉心筹酌具奏。将此谕令知之。寻奏、京口水师。从前叠经奏准、每船酌派蒙古兵十二名。绿营兵八名。配搭操演。前因案卷焚毁。未悉原委。今会同详查原案。所有水师配操兵丁。仍应循照旧章办理。以重操防。下部知之。　　

○以健锐营委翼长兴泰、署正黄旗蒙古副都统。　　

○旌表遇贼捐躯江苏丹徒县士民程庭梓等九十四名。妇女张黄氏等一百四十一口如例。　　

○礼部议准、陕西巡抚李星沅疏报、采访岐山、怀远、二县节妇张魏氏等二十三口。请各建总坊旌表。从之。　　

○减免直隶新河、隆平、宁晋、安、永清、五州县积涝地亩额赋有差。　　

○丁亥。户部议准、云南巡抚张澧中疏报、禄劝县开垦田三十亩。照例升科。从之。　　

○以峒老山空。封闭四川奉节县石家塘铁厂。从总督宝兴请也。　　

○戊子。上诣绮春园问皇太后安。　　

○钦差新调安徽巡抚王植等奏、遵查浙江萧山县知县王涤源、系奉文劝捐。并无抑勒贪纵重情。惟失察书差吓诈。应交部照例议处。绍兴府知府定保。询无与属员结拜师生。亦无家丁诈赃情事。应毋庸议。下部议。从之。　　

○己丑。旌表守正捐躯山东济宁州民夏易檠妻高氏。　　

○庚寅。谕内阁、户部奏、遵筹江境豫备御水埽工银两等语。所有拨解江南河库银十五万两。著该督抚等、于文到日迅即派员解赴。以济要需。该河督仍当严饬道厅各员。撙节动用。毋稍虚糜。至本年豫省中牟失事。下游涨水陡落。是江境上年豫购岁料。本年防汛银两。及年例外解各款。必当大有节省。其作何动用之处。著该河督确切查明。专案咨报。至例收两淮补解欠款银二十万两。既经动支。如将来本款需用。即可将防汛外解节省各项。酌量归补。毋庸另请拨还。以节帑项而昭核实。　　

○又谕、户部奏、查明各省民欠正杂未完银两。开单呈览。据奏江苏、安徽、山东、福建、四省延欠地丁正款。数逾他省。由于经徵二参。多不按限揭报。自应赶紧清厘。著两江闽浙总督。江苏安徽福建巡抚、严饬各藩司。将因何不照例开参之处。据实查参覆奏。此后均著依限题参。以严考核。其直隶等省未完正耗。著各该督抚转饬催徵。报部拨用。又各省积欠杂款银两。例应尽收尽解。著该督抚饬属。将徵存杂款。悉数提解司库。所有该省应存应解实数。据实奏明。毋稍迟延含混。　　

○谕军机大臣等、麟魁等奏、续得进占丈尺。引河挑成分数。及筹办一切情形。并查明上游河势。委无淤塞。绘图呈览各一摺。现在东西两坝。已做成二百二十九丈余。挑水坝亦做成一百七十六丈余。引河挑成七分有余。秸料麻斤。源源接济。当此事机顺利。著即赶紧督催。分别功过。明示劝惩。以期迅速蒇功。如查有垫厓贴坡。及草率偷减情弊。即严行参办。毋稍松劲。至本年灾地较广。来工佣趁之徒甚多。自宜豫筹安顿。该尚书等拟办估筑撑坝浇筑土戗圈埝各工程。著即妥为办理。务令于工程实有裨益。穷民亦有所糊口。不致滋生事端为要。又所奏上游河势并无淤塞。爬沙船混江龙等项器具。不可施于黄河。切滩一法。祇可施于水面等语。均悉。其下游地势平衍。河流纡缓。每有淤高之虞。即著钟祥严饬各厅汛员弁。于堤工卑簿之处。加高培厚。以期放河时束水刷沙。一律深通。毋使稍有淤阻。以资顺利。将此各谕令知之。　　

○又谕、有人奏、广东已革新安县武生陶凤冈。纠约匪类万余。以九龙山为巢穴。于广州廉州高州等府。出没往来。拦截商贾。掳掠村庄。又新会。顺德。两县接壤。有猪头山地方。历年匪徒聚会。今其焰更炽各等语。奸民聚众为匪。扰害商民。萌孽不除。滋蔓将甚。著祁＜?土贡＞、程矞采、选择干练之员。不动声色。严密访查。如果所奏属实。即将首要各犯。设法兜拏。按律惩办。不可姑息以贻后患。亦不可卤莽以生事端。务使首恶就诛。根株净尽。以靖闾阎而肃边境。将此谕令知之。寻奏、遵旨确查。实无陶凤冈姓名踪迹。有因案在逃之新安县已革武生陶奉安。业传讯该犯家属。据称至今未回。至高州廉州一带洋匪。自去年剿办后。大段肃清。仍随时督饬查拏。猪头山查系小岛。匪徒无可藏身。九龙山亦无巢穴。得旨、虽查无其事。不可置之度外。陶奉安务期弋获。　　

○直隶大名镇总兵官岳兴阿等奏、三省会哨情形。得旨、所奏原属周妥。要在实力实心。各发天良。不可徒劳往返。终无实济。勉之又勉。　　

○调湖北按察使郭熊飞、为江苏按察使。江苏按察使陈功、为湖北按察使。　　

○礼部议准、河南巡抚鄂顺安疏报、采访辉县节妇王秦氏等一百二十口。请建总坊旌表。从之。　　

○辛卯。谕内阁、前据载铨等奏、请禁止誊录书手冒名顶替。责令认真誊写。嗣据给事中和丰奏请推广成例。以杜修卷各等语。均经降旨。交礼部会同顺天府议奏。兹据御史灵以諴奏、请变通科场旧章。以绝积弊一摺。著一并交军机大臣。会同礼部、顺天府、妥议章程具奏。　　

○谕军机大臣等、前据耆英奏、五口通商。请各派大员办理。当照所议准行。惟所拟浙江提督李廷钰。经刘韵珂参奏在先。有旨查办。是以命刘韵珂等另拣熟悉夷务大员。前往海口经理。现尚未据奏到。因念该处既准通商。想夷目不日可到。章程初定。尤须早委明干大员。专心督办。计耆英此时已回两江。著即与刘韵珂、程楙采、赶紧会商。选派结实可靠、熟谙夷务大员。前往该处海口。会同地方官。妥为筹画。一面具奏。一面即饬该员先往经理。庶临期不至迟误。至李廷钰如何不能胜任提督之处。著刘韵珂仍遵前旨。会同新任巡抚程楙采。速行据实参奏。并于闽浙水师总兵内。密行保举一人。听候简用。将此密谕知之。　　

○又谕、昨据麟魁等覆奏、给事中齐承彦奏、采办麻斤积弊一摺。所称料贩蠹役。串通舞弊。及同官不敢禀揭等语。本日传询该给事中。据称得自风闻。不能指实姓名。因思办理大工。全在剔除积弊。现虽查无弊端。仍著麟魁、廖鸿荃、钟祥、鄂顺安、随时查察。如有前项情弊。即行据实参办。不得因其不能指实。遂谓言官所奏。俱不足凭。此声宣布。则委员吏役等、必至益无忌惮。不可不慎。将此各谕令知之。　　

○癸巳。上诣安佑宫行礼。　　

○谕内阁、禧恩等奏、缉捕盗犯。渐有成效。请饬吉林、热河、一体协拏一摺。奉天地方辽阔。缉捕最关紧要。现据该将军等遴派委员。带同兵役。分路缉获盗窃各犯二百余名。办理尚属认真。著照议将现获各犯。分别解交饬审。按律惩办。此时贼匪虽经敛迹。难保不往边外潜藏。乘间窃入。著吉林将军。热河都统。委派弁兵。于接界处所。一体协缉。以期净绝根株。此次获犯各员。如有应行鼓励之处。著于定案时声明请旨。　　

○又谕、刘韵珂奏、水师需才。请留革员效力赎罪等语。已革游击陈胜元。杨靖江。前因在厦门防堵不力。经部拟发军台效力赎罪。兹据该督奏称、该革员等前在厦门防守。奋力攻击。俱经叠受重伤。因前任总督传令撤兵。始行随同退守。并无畏葸奔避情事。陈胜元、杨靖江、著免其发往军台。即留于闽浙两省。效力赎罪。交刘韵珂差遣委用。　　

○又谕、布彦泰等奏、缉获布鲁特哈萨克各贼犯。审明办理一摺。所有沙拉雅斯卡伦锡伯营佐领舒兴阿、失察布鲁特偷进开齐。本有应得之咎。惟能率同伯克回子。跟踪追赶。夺回马匹。拏获正凶。功过南足相抵。著免其议处。其缉获哈萨克盗犯之索伦营防御萨绷阿。骁骑校富珠尔泰。派往查边。即能督同哈萨克阿哈拉克齐等、将正贼拏获。尚属奋勉。均著交部议叙。　　

○谕军机大臣等、禧恩等奏、缉捕盗犯。渐有成效一摺。已明降谕旨。令吉林、热河、一体查缉矣。奉天自添设捕盗弁兵番役以后。即经获犯多名。两月以来。贼踪敛戢。所办甚好。该将军等仍须督饬委员。认真查拏。毋得日久生懈。致令有名无实。吉林、热河、与奉天接壤。尤须防其此拏彼窜。该处缉捕盗犯。自必旧有章程。著经额布、萨迎阿、体察现在地方情形。如有应行变通之处。即行详议具奏。将此各谕令知之。　　

○又谕、昨有旨谕知耆英、刘韵珂、程楙采、令其早委明干大员。督理浙江通商事务。兹据蒋文庆奏、＜?口英＞夷领事罗口□伯口□冉、于十月二十五日。前抵定海。即日来至宁波。商办通商事宜。经该获抚遵照该前抚等商派人员。令宁绍台道陈之骥。宁波府知府李汝霖。前往经理。并因该道府向未与夷目谋面。派令已革道员鹿泽长。协同办理等语。览奏均悉。著即照议办理。仍著该督抚严饬该道府等、实心经画。与夷目切实要约。严申禁令。并稽查偷漏。毋留罅隙为要。将此各谕令知之。　　

○浙江提督李廷钰、以不胜任革职。以福建金门镇总兵官詹功显、为浙江提督。福建澎湖协水师副将施得高、为金门镇总兵官。　　

○甲午。上诣大高殿。寿皇殿行礼。　　

○奉皇太后还宫。　　

○谕内阁、特依顺等奏、请停演小红衣车炮。换添擡炮演练等语。杭州旗营。添设小红衣车炮十位。现据该将军等督饬演放。不能得力。著准其仍交军需局收贮。即将该局现存擡炮。换添二十位。发营演练。　　

○又谕、特依顺等奏、请将炮位酌留分设等语。浙江现存满洲营广东大炮二十位。准其酌留八位。递年轮流演放。其余十二位。著解交浙江巡抚程楙采。即择炮台扼要处所。酌量分设。俾重防守而资得力。　　

○命礼部尚书麟魁、都察院左都御史特登额、李宗昉、镶红旗蒙古都统禄普、吏部左侍郎陈官俊、右侍郎成刚、在紫禁城内骑马。　　

○以太仆寺卿和淳、为通政使司通政使。　　

○乙未。上诣皇太后宫问安。　　

○丙申。谕军机大臣等、壁昌奏、遵查徐州镇总兵顺保、到任未久。其能否胜任之处。必须查看得实。该署督业已交卸。移咨督臣办理等语。现在狼山镇中左右三营。有浮扣兵丁差费。擅那营款。垫修衙署之案。著耆英严饬承审各员。研讯明确。如果该署镇顺保。有知情通那等弊。即于定案时一并严参。并著随时察看。该员于江北要镇。是否相宜。据实具奏。将此谕令知之。寻奏、各兵扣饷贴差。系已革游击杨光祚等准行之事。该总兵未能谕禁。又因修理衙署。动那公项。实属有玷阃寄。应请交部严加议处。从之。　　

○丁酉。再于大高殿设坛祈雪。上亲诣行礼。　　

</div>
    <div class="pagination">
<a href="清实录道光朝实录_page714.html">上一页</a><span>...</span><a href="清实录道光朝实录_page710.html">710</a><a href="清实录道光朝实录_page711.html">711</a><a href="清实录道光朝实录_page712.html">712</a><a href="清实录道光朝实录_page713.html">713</a><a href="清实录道光朝实录_page714.html">714</a><span class="current-page">715</span><a href="清实录道光朝实录_page716.html">716</a><a href="清实录道光朝实录_page717.html">717</a><a href="清实录道光朝实录_page718.html">718</a><a href="清实录道光朝实录_page719.html">719</a><a href="清实录道光朝实录_page720.html">720</a><span>...</span><a href="清实录道光朝实录_page716.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
