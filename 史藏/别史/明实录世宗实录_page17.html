<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 17 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 17 页/共 518 页</h1>
    <div class="content">　　○太子太保兵部尚书彭泽引疾乞休已有旨慰留泽复以畿内多盗边方被虏自列失职固求避位  上乃责以大臣体国之义令亟出供职勿复固辞
　　○吏部尚书掌詹事府事兼翰林院学士石珤奉敕告祭孔庙事竣过家以遭兄丧屡＜锍-釒＞乞休不允至是保定巡抚周季凤为之代陈病状  上仍温旨勉留遂命巡抚官亲诣其家以礼敦劝趣其就道
　　○辛卯总督两广军务右都御史张嵿上＜锍-釒＞乞休不许
　　○命辽东都司合祀吏部尚书王翱都督佥事马云叶旺于旌功祠云旺有开拓辽境功得祠至是辽人以翱尝总制其地有功德于人宜合祀守臣以请许之
　　○刑部尚书林俊引汉定陶共王及宋濮安懿王故事请会议  兴献帝立后主祀之礼御史储良材朱寔昌亦以为言时  上已采治中王槐奏添设祠祭署以蒋轮子荣除奉祀令世袭供祀行礼会有旨集议  兴献帝家庙用乐礼部因言俊等所奏关系典礼请并会官详议以闻  上曰奉祀已有成命下必议议用乐
　　○壬辰命大名府元城县儒学廪膳生员陈万言为鸿胪寺卿给与应得诰命以将册立万言长女为后故也  昭圣慈寿皇太后谕礼部今选得鸿胪寺卿陈万言长女为皇后大婚有期合行礼仪尔礼部会同翰林院定议以闻
　　○敕兵部鸿胪寺卿陈万言升中军都督府都督同知妻冀氏封夫人给与诰命如敕奉行
　　○司礼监太监张钦都察院左都御史金献民锦衣卫指挥使周傅奉命会勘寿王祐榰搒掠知府李重事情回奏  上以重悖礼激怒亲王因公结怨官校夺官五级承奉长史等官造谋拨置囚辱守臣各降调发遣有差寿王赐书戒谕
　　○甲午升户部郎中陈悃为山东按察司佥事管理北直隶屯田
　　○升狭西副总兵郑卿署都督佥事充总兵官镇守狭西地方
　　○山西太原府地震
　　○乙未  宪宗纯皇帝忌辰遣建昌侯张延龄祭  茂陵
　　○以山西两雹灾免大同府卫夏税有差
　　○夜晓刻火星在鬼宿犯积尸气
　　○丙申刑部尚书林俊上疏乞休  上褒谕勉留之
　　○免辽东开原卫开垦地土屯粮从都御史李承勋议也
　　○楚王荣＜氵戒＞奏宗室禄粮欠缺婚丧不举乞预借湖广布政司库银一万七千两给之准以后岁禄之数事下户部议预借无例且彼处连岁水灾蠲免税粮数多实无积贮可借  上念宗室贫苦准与所奏之半不为例
　　○戊戌河南右参议徐文溥以母老乞休抚按官奏文溥操持清慎先任给事中触忤权幸引疾退避时方录用遽准归休不无可惜乞量移邻近省分以便迎养得旨准回籍候除
　　○命山西都司佥书李鉴掌行都司事大宁都司佥书陈希夔掌本都司事
　　○己亥礼部上大婚六礼仪注一九月初二日辰时遣官奏告  天地  宗庙一九月十一日辰时遣官行纳采问名礼至期前一日所司设御座于奉天殿鸿胪寺设制案节业于御座前内官监礼部陈设礼物于文楼下教坊司设中和乐于殿内至期清晨锦衣卫设卤簿于丹陛丹墀礼部陈礼物于丹陛上设彩舆于奉天门外教坊司设大乐于奉天门内鼓三严钟止鸿胪寺奏请升殿  上具冕服导驾奉引如常仪升座文武官朝服叩头讫执事引正副使朝服就拜位行四拜礼传制官奏传制讫由东门出执事举制案节案由中门出置丹墀中道礼物随之传制官宣制曰兹选鸿胪寺卿陈万言长女为  皇后命卿等持节行纳采问名礼正副使又行四拜礼鸿胪寺奏礼毕  上兴引礼引制案节案由奉天门中门出执事引文楼下礼物随出至奉天门外正副使取制书置彩舆中仪仗大乐前导从中门中道行出大明门外正副使释朝服乘马行诣  皇后第行礼一受纳采问名礼前一日  皇后第设正副使幕次于大门外道左南向设香案于正堂中设制案节案于香案南别设案于香案之北其日正副使至大门外仪仗大乐分列置彩舆于正中设制案节案于彩舆北引礼引正副使入幕次执事陈礼物于正堂正副使出幕次取制书置案上礼官一员先入正堂立于东主婚者朝服出见立于西礼官曰奉制建后遣使行纳采问名礼引礼引主婚者出迎引礼引正副使捧制书及节先行主婚者随行至正堂置制书及节于案正使立于案左副使立于案右引礼引主婚者就拜位行四拜礼诣案前跪正使取纳采制宣讫授主婚者主婚者受之授执事者置于北案上稍左副使取问名制宣讫授主婚者主婚者受之授执事者置于北案上稍右主婚者俯伏兴平身执事者举答问名表案于主婚者后稍西取表授主婚者主婚者受表跪授正使正使置表于案主婚者俯伏兴平身退就拜位又行四拜礼毕正副使出置表彩舆中讫主婚者至正副使前致词云请礼从者酒馔毕主婚者捧币以劳正副使出主婚者送至大门外正副使进发彩舆于大明等门左门入至奉天门外以表节授司礼监官奏闻复命一九月十五日卯时遣官行纳吉纳徵告期礼前一日所司设制案节案礼物中和乐至期清晨设卤簿彩舆大乐传制遣使礼仪并同前纳采问名仪注但改制词云兹聘鸿胪寺卿陈万言长女为  皇后命卿等持节行纳吉纳徵告期礼一受纳吉纳徵告期礼前一日  皇后第设正副使幕次香案制案节案别设案玉帛案并同前受纳采问名仪注但纳徵用玄纁束帛谷圭六马等物其日正副使至后第于彩舆中取制书玉帛置案上少候执事先设后冠诸礼物于正堂六马陈于堂下礼官一员先入正堂主婚者出见礼官曰奉制聘后遣使纳吉纳徵告期礼主婚者出迎执事举玉帛案前行正使于案取纳吉纳徵制书捧之副使取告期制书及节捧之次行主婚者随后至正堂正使副使各以制书及节置案上退立于案之左右东西向置玉帛案于制书案之南引礼引主婚者就拜位行四拜礼引诣案前跪正使取纳吉纳徵制书以次宣讫授主婚者主婚者受制以授执事者执事者跪受置于北案正使捧圭授主婚者主婚者受圭以授执事者执事跪受置于北案副使捧玄纁授主婚者主婚者受以授执事者置于北案毕副使取告期制书宣讫授主婚者主婚者受以授执事者置于北案主婚者俯伏兴平身复位行四拜礼毕正副使持节置彩与中主婚者送至门外请礼从者及捧币劳正副使俱同前正副使还至奉天门外以节授司礼监官捧入复命一九月二十八日午时吉是日早遣官行发册奉迎礼前一日所司设乐仪仗如常仪至期清晨鸿胪寺设制书案节案册案宝案于御座前礼部陈鴈及礼物于丹陛上设彩舆于奉天门外内官监陈设  皇后卤簿车辂礼物于彩舆南其传制遣使礼仪并同前纳采问名仪注但改制词云兹册鸿胪寺卿陈万言长女为  皇后命卿等持节奉册宝行奉迎礼其制册宝节用伞盖遮护俱从中门出执事举鴈及礼物随行正副使亦随行诣  皇后第行礼其奉迎用旗手卫鼓吹前导设而不作教坊司作乐如常仪是日内官执事设  皇后幕次于内殿庭南及设  上与  皇后各更衣处于内殿一受册宝及奉迎礼前一日  皇后第设正副使幕次于大门外南向设香案制案节案册宝案于门正中又设制书案节案香案别设案于堂北其日正副使至于彩舆中取制书册宝置案上入次少候女官奉  皇后首饰祎服入中堂右内官陈仪仗车辂等物于大门之内礼官一员先入主婚者朝服出见礼官曰奉制册后遣使持节奉册宝行奉迎礼主婚者出迎执事举册宝案前行正副使捧制书及节次行执事执鴈及礼物随入主婚者随行至正堂正副使置制节于案上置册宝案于制节案南册东宝西正使立于案左副使立于案右东西相向引礼引主婚者就拜位行四拜礼退立于西南女官以首饰祎服进  皇后内官进  皇后仪仗于中堂前设女乐于堂下作止如常仪司礼监官进前受节册宝正副使于案取节册宝授之仍前立候内赞二人引捧节册宝监官入中堂前各置于案  皇后具服出阁女官及宫人拥护诣香案前向阙立内赞赞行四拜礼赞宣册赞跪  皇后跪宣册官取册立宣于  皇后之左讫赞受册赞搢圭宣册官以册进授  皇后  皇后受册以授女官女官跪受于右立于西赞宣宝宣宝官取宝立宣于  皇后之左讫赞受宝宣宝官以宝进授  皇后  皇后受宝以授女官女官跪受于右立于西赞出圭赞兴又赞四拜礼毕  皇后入阁持节监官由正门出授正副使报册宝礼毕引礼引主婚者诣案前跪正使取奉迎制宣讫授主婚者主婚者授执事者置于案北执事者以鴈及礼物进副使以次受之授主婚者主婚者授执事皆置于案又赞四拜礼毕正副使出大门外置节彩舆中主婚者请礼从者及以币劳正副使同前司礼监官严整卤簿复以奉迎礼入达于女官女官奏请  皇后冠服出阁女乐前导宫人擎执拥护自东阶下立香案前内执事赞四拜毕请  皇后升堂南向立主婚者进立于皇后之东西向曰戒之敬之夙夜无违命毕退立于东阶西向毋进立于  皇后之东西向施衿结帨曰勉之敬之夙夜无违毕退于西阶东向内执事奏请乘舆  皇后降阶升舆侍从如仪内执事导从出门奉迎仪仗大乐前行彩舆次行正副使随行司礼监官拥导  皇后卤簿册宝彩舆行宫人轿乘内官内使卫护从大明门中门入文武百官俱朝服于承天门东西向立班迎候舆入承天门退  皇后舆辂至午门外鸣钟鼓卤簿止正副使以节授司礼监监官先入复命捧册宝官捧册宝伞扇仪仗女乐前导宫人拥护  皇后舆由奉天门进内庭幕次捧册宝监官以册宝授女官  皇后严整出由西阶进  上由东阶降迎于庭揖  皇后入内殿内侍请  上诣更服处具衮冕女官请  皇后诣更服处更礼服  上同后诣  奉先殿奉慈殿  武宗皇帝几筵行礼捧册宝女官以册宝置  皇后宫中内官以  皇后车辂卤簿入午门过御桥由东角门入进  皇后宫中一谒  庙是日早内官于奉先殿  奉慈殿  武宗皇帝几筵各陈设牲醴祝帛毕候  上同  皇后至赞引引就拜位  上在东  皇后在西行礼如常仪祭毕还宫一合卺其日内官先于正宫殿内设  上座于东  皇后座于西相向置酒案于正中稍南置四金爵两卺于案上谒  庙还内侍女官请  上与  皇后各就更衣处  上服皮服升内殿  皇后更衣从升赞请升座执事者举馔案于  上与  皇后前女官司尊者取金爵酌酒以进饮讫女官请馔举馔讫女官再取金爵以进饮讫进馔女官以卺盏酌酒合和以进饮讫又进馔凡三举馔毕内侍奏礼毕  上同  皇后兴内侍女官执事奏请  上与  皇后各就更服处易常服  皇帝从者馂  皇后之馔  皇后从者馂  皇帝之馔一朝见第二日早  上冕服  皇后礼服诣  昭圣慈寿皇太后宫俟  昭圣慈寿皇太后礼服升座赞引引  上与  皇后诣  昭圣慈寿皇太后前宫人以腵脩盘立于  皇后左赞礼赞  上与  皇后皆四拜执事二人举案至  昭圣慈寿皇太后前正中宫人以腵修盘授  皇后  皇后捧腶脩盘置于案上执事女官举案  皇后随举进至  昭圣慈寿皇太后前  皇后复位赞礼赞  上与  皇后皆四拜执事者举腶脩案彻于西赞礼毕出诣  庄肃皇后宫寿安皇太后宫兴国太后宫礼仪俱如前赞礼毕退还宫一谢恩第三日早  上冕服  皇后礼服同诣  昭圣慈寿皇太后前行八拜礼次诣  庄肃皇后前  寿安皇太后前  兴国太后前礼同行礼毕  皇后诣内殿俟  上服皮弁服升座赞引女官引  皇后礼服诣  上前就拜位行八拜礼毕  皇后还宫升座引礼引在内亲属赞八拜礼次引六尚女官赞八拜礼次引各监局内官内使行八拜礼毕降座入阁是日  上受  皇后谢恩礼毕出具服御奉天殿颁诏布告中外行礼如常仪一受贺第四日文武百官具朝服上表庆贺陈设如常仪  上具衮冕御华盖殿执事官行五拜三叩头礼毕鸿胪寺奏请升殿导驾官前导百官进表行礼如常仪是日  昭圣慈寿皇太后  庄肃皇后  寿安皇太后  兴国大后各具礼服升内殿受内外命妇庆贺礼外命妇进表陈设如常仪  皇后礼服升殿受内外命妇庆贺礼外命妇进笺陈设如常仪一盥馈第五日清晨尚膳监具膳羞  皇后具礼服诣  昭圣慈寿皇太后宫俟膳至赞引引  皇后诣  昭圣慈寿皇太后前赞四拜尚食以膳授  皇后  皇后捧膳进于案复位又赞四拜赞引引  皇后退立于西南俟膳毕引出诣  庄肃皇后宫  寿安皇太后宫  兴国太后宫礼仪俱如前俟膳毕退还宫制曰可
　　○翰林院检讨席春先任御史改授检讨至是陈乞接俸考满许之
　　○湖广东乡五路安抚司安抚覃龄遣土官吏目向杰等来朝贡香赐钞锭绢疋减半以后期也
　　○镇守贵州兼理清平等卫总兵官署都督佥事陈珣有疾乞休许之
　　○先是江西按察司提督学校副使李梦阳有文名罢归八年值宸濠阳春书院成遣人乞诗梦阳与之濠败御史周宣劾梦阳交通叛逆逮至京师验治无状刑部尚书林俊奏其枉诏释之
　　○庚子敕谕两京文武群臣朕以眇躬嗣守  祖宗鸿业代天理物负荷惟难夙夜兢兢罔敢自逸黾勉踰岁治效未臻灾异迭见近者南京守臣奏报七月二十五日猛风骤雨沙石飞扬江水涌溢  郊社  陵寝宫阙城垣等处吻脊阑楹多被损坏并各衙门树株拔倒数多大江船只漂溺甚众上新河等处边江军民房屋被水冲塌者不计其数又前此湖广江西地方水患尤甚朕心祗惧莫究其端意者政事乖违刑罚不中民困未苏国是未定以致上干  天和昭示谴告朕方致斋积诚祗告于  天地  宗庙  社稷凡事关朕躬者痛自省循尔两京文武群臣宜同加修省务在守法奉公勉修职业以图消复其被灾军民之家各遣官巡视量行赈恤庶几  天意可回用保我国家亿万年太平之祚钦哉故谕
　　○辛丑复除湖广布政使司左参议董质于河南
○壬寅巡抚辽东都察院右副都御史李承勋上＜锍-釒＞乞休不允
　　○赐故太子太保刑部尚书屠勋谥康僖从其子应埏乞请也
　　○癸卯命袭封弋阳王拱樻管理府事戒饬建安乐安各府宗室人等务遵  祖训保守禄位凡庆贺礼仪遇  圣旦正旦冬至等节镇巡司府官俱于布政使司管理府事郡王统率各郡王宗仪教授等官于本府各行礼迎接诏敕赦书亦于布政使司开读誊黄赍送管理府事郡王率宗仪人等遵照仪注开读从礼部议也
　　○升都指挥佥事牛桓署都督佥事镇守贵州地方
　　大明世宗肃皇帝实录卷之十七
明世宗肃皇帝实录卷之十八
　　嘉靖元年九月甲辰朔以乾清坤宁等宫成赐工部左侍郎赵璜右侍郎童瑞都御史秦金邹文盛白金彩币璜及采木侍郎刘丙陈雍各荫一子送监读书督工给事中等官金瓒等湖广川贵左布政使等官周季凤等各升俸赏赉有差
　　○录故右副都御史柳应辰子濂送监读书应辰湖广巴陵人仕至顺天巡抚逆瑾用事黜为民瑾败诏复官未任卒至是其妻陈乞录荫事下吏部议应辰素称清谨故有是命
　　○翰林院侍读徐缙守制回籍援讲读例乞给驿以归许之
　　○乙巳以大婚遣定国公徐光祚告  天地武定侯郭勋告太庙
　　○命都指挥佥事甯宝充右参将分守辽东锦义二城
　　○丙午复除丁忧服阕户科给事中于桂于吏科
　　○巡按江西御史程启充得逆濠通萧敬陆完等私书内欲急去巡抚孙燧云代者汤沐梁宸俱可王守仁亦好启充因极论萧敬张锐等罪恶并劾守仁阴谋党恶素与交通乃贪大之功谬获封爵宜追夺提究户科给事中汪应轸上书明守仁之功言逆濠私书已有旨烧毁启充不谙事体沮抑忠义轻信被黜知县章玄梅捃摭之辞复有此奏非所以劝有功存大体也主事陆澄亦为守仁奏辩于是御史向信劾应轸与守仁同府澄系守仁门生党比欺罔请正其罪  上俱命所司知之独戒澄令勿妄言既而科道交章请黜守仁爵罢沐官并追论完下敬法司治罪  上曰守仁一闻宸濠之变仗义兴兵戡定大难特加封爵以酬大功不必更议沐令自陈其余宜遵前旨
　　○以南京大风雨灾遣成国公朱辅驸马都尉蔡震惠安伯张伟祭告  天地  宗庙  社稷致斋三日仍敕魏国公徐鹏举祭告孝陵
　　○命署都指挥佥事袁勋充山西三关游击将军
　　○丁未  孝恭章皇后忌辰遣官祭  景陵
　　○戊申修  天地坛祭器
　　○刑部尚书林俊以灾变奉谕修省因上言臣仰体  圣怀思今日之最急者其惟取法  祖宗躬行节俭兹大婚屇期六礼之仪固不可易内外赏犒为费尤多时诎举赢其何能济臣愿一切罢省务崇俭以为天下先  上嘉纳之
　　○辛亥狭西道监察御史黎贯以三边有警请召用致仕武英殿大学士杨一清付以总制之权往经略其地刑科给事中管律亦以为言俱下所司知之
○以雹灾免山西马邑广灵二县秋粮有差
○命浙江南直隶山东河南江西及湖广四川等处腹里钱粮敕各刷卷御史兼理清查纠察奸弊从御史黎贯奏也
　　○裁革山东鲁桥金岭镇二递运所及济宁州城东马驿各原额夫船马驴分拨归并附近驿递收管接递改济宁州南城水驿聊城县崇武水驿俱为水马驿从兵部覆山东抚按官奏也
　　○朝鲜国进贡陪臣户曹参判申继宗病卒赐谕祭备棺殓送归本国应领赏赉关付同来使臣给授其家
　　○黜守备清浪都指挥佥事琴大声原卫闲住巡按御史唐符论大声原名大鸣奉表入京夤缘推用致蒙  先帝改名升用及莅任以来贪暴不法官夺其官事下兵部覆奏黜之
　　○癸丑命杂谷安抚司故安抚同知职事格兠伽子旺伽就彼袭职从巡抚四川都御史勘奏也○甲寅命定国公徐光祚为正使大学士杨廷和为副使持节行纳采问名礼制曰兹奉  圣母昭圣慈寿皇太后□选中军都督府同知陈万言女为皇后命卿等持节行纳采问名礼制谕万言曰朕承天序钦绍鸿图经国之道正家为本夫妇之伦乾坤之义实以相宗祀之敬协奉养之诚所资维重祗遵  圣母昭圣慈寿皇太后命今遣使持节以礼采择又谕之曰朕惟夫妇之道大伦之本正位乎内必咨名家特遣使持节以礼问名尚伫来闻止是万言奏曰臣万言伏承嘉命正使徐光祚副使杨廷和重宣制诰问臣名族臣女臣夫妇所生先臣赠都督同知敔之曾孙先臣知县赠都督同知志之孙今年十五岁谨具奏
　　○总理粮储兼巡抚应天等处地方太子少保工部尚书兼都察院右副都御史李充嗣南京礼部尚书杨廉各乞休  上俱优诏慰留不允
　　○乙卯巡抚四川等处地方都察院右佥都御史许庭光引疾乞休  上以四川多事之后正须巡抚得人不允
　　○翰林院修撰唐皋言比见运河地势高其水易涸丁夫挑浅沿岸抛泥是以随挑随淤终岁不休宜仿嘉湖取淖壅桑之法以舟运泥至近岸别令人转运务去河稍远则一岁之役可免数岁之劳又山东泉脉甚众顷缘管河官类多转委于人＜锍-釒＞导无方以致泉流散漫不入于河乞敕分司主事亲督其役如法＜锍-釒＞浚庶众流成川亦运道一助也事下工部议覆从之
　　○巡按直隶监察御史张钦勘上大同吴道沟等处杀虏功得旨斩首及阵亡者升一级被伤者给赏有差
○丙辰赐隰川王府奉国将军聪氵□策聪湒聪涏四书五经大全性理群书孝顺事实各三部从康肃王嫡长子俊柏请也
　　○南京贵州道监察御史谭鲁奏河南山东修河人夫每岁以数十万计皆近河贫民奔走穷年不得休息请令管河官通行合属地方均派上中二则人户徵银顾役便工部覆议从之
　　○戊午命武定侯郭勋充正使大学士蒋冕费宏充副使持节行纳吉纳徵告期礼其纳告制曰  皇帝制谕中军都督府都督同知陈万言大婚之卜龟筮卿士协从敬循礼典遣使持节告吉钦哉故谕其纳徵制曰  皇帝制谕中军都督府都督同知陈万言卿女有贞静之德称母仪之选宜共承  天地  宗庙特遣使持节以礼纳徵钦哉故谕其告期制曰  皇帝制谕中军都督府都督同知陈万言岁令月良吉日辛未大婚维宜特遣使持节以礼告期钦哉故谕止己未赐巡抚顺天右副都御史孟春总兵马永管粮郎中顾天祐兵备副使熊相各银币有差以擒获近京地方剧贼马锡等功也
　　○诏内府各监局冒滥匠役已裁革者勿复收用存留额内有逃故许如数勾补
　　○辛酉鸿胪寺卿魏璄以天变引咎求退不允
　　○夜五更月犯昴宿西第一星
　　○癸亥南京吏部尚书罗钦顺以其父衰病乞归餋许之赐驰驿归
　　○以原任江西道监察御史成文为狭西凤翔府知府文正德中黜为民至是召用遂擢是职
　　○复除丁忧服阕山东按察司佥事王汝舟于狭西
　　○以水灾命池州安庆二府及高淳溧水二县九江安庆二卫兑军粮半徵折色
　　○四川酉阳宣抚司冉仪遣人贡马赐彩币钞锭
○甲子给事中及宦同监察御史俞集奉敕查盘大同宣府钱粮奏称朔州广昌永宁草场节次烧毁草计一百一十万三千束有奇领去价银并填过盐引共四万一千三百八十余两是皆小民脂膏朝廷重计一旦俱为煨烬或委于不测之灾或坐于不能陪偿之人纵奸蠹国实为积弊及查朔州草系副总兵张輗报纳价银先领亏欠实多恐有查盘故令家人潜得烧毁尤可痛恨乞命提督侍郎同各巡抚官将各场烧毁之数查提各□每草一束量追原领价银十之二张輗已升宁夏总兵官宜令革职回卫听法司覆议追赃发落户部覆奏如议从之
　　○乙丑命四川行都司佥书署都指挥佥事鲁儒掌本都司军政事
　　○升分守居庸关等处以都指挥体统行事申大节为署都指挥佥事仍分守居庸关
○丙寅南京工部右侍郎吴廷举引疾再乞休因以南京灾异故劝  上勤学修政亲贤远侫日览大学衍义以为法戒之资  上赐温旨褒留之
　　○总督漕运兼巡抚凤阳等处右副都御史俞谏以衰病乞休不允
　　○侍卫前军都督府管府事武平伯陈熹以贪肆为言官所劾得旨革任闲住
　　○升贵州按察司按察使李麟为本布政司右布政使
　　○丁卯复除服阕吏科给事中赵汉为兵科给事中
　　○巡抚河南右副都御史何天衢奏河南连岁灾伤所欠各王府禄粮计一百二十五万一百四十石有奇无从处给请以嘉靖元年至三年京边并腹里保定等处岁额夏税连丝每石徵银一两秋粮连草每石徵银一两五分除起运正数外其余存留并将合属郡县已徵未解及岁报赎罚等银通融扣算以补支用下户部议如所请但元年已诏赐半租不可更议折纳宜待二年为始至四年止从之
　　○谪原任南赣守备都指挥同知郏文江西按察使贺锐各戍边卫文等先为逆濠胁执不能伏节濠败下吏论死至是法司议文等仓猝遇难心无异图宜从末减故有是命
　　○工科左给事中安磐劾奏净身男子龚科等奏乞收用已有严旨驱逐而渎扰无已宜寘之于法因言  先朝内外巨奸如张忠刘餋韦霦魏彬王琼甯杲等虽幸漏网得全要领然恃其货赂可以通神或夤缘左右交通贵幸以觊复用则其害有不可胜言者天下事岂容此辈再坏愿  明主加察而预防之  上曰先年乱政坏事之人贻累先帝罪恶深重新政之初姑从宽遣黜今后但有夤缘交通者即系奸党听缉事衙门密切访捕科道官指实劾奏不许容隐回护已而给事中毛玉亦言正德中乱政内臣如谷大用魏彬张永等皆挟重赀希图再用乞赐遏绝  上乃申谕如前旨
　　○戊辰升贵州布政使司右参政傅习为按察司按察使
　　○中军都督府掌府事太傅定国公徐光祚以疾辞营府重任不允
　　○己巳吏部听选监生何渊上言请权宜礼制量立世室于  太庙东北之地奉  兴献帝之神如周祀文王于世室遗意则  陛下四时躬祭便适而事生事存之心始得以自尽  太后千秋万岁后亦得配食  太庙于无穷不必远祔安陆幽明之心俱安  陛下笃孝之心亦安矣  上命所司会议以闻
　　○以剿平云南广西府十八寨强贼功赐巡按御史罗玉银币及有功官军升赏有差
○是日五更大风扬尘昼晦
　　○辛未遣成国公朱辅充正使大学士杨廷和毛纪充副使持节奉册宝行奉迎礼  皇后受册宝自其第至大内行礼皆如仪册制曰朕惟天地合阴阳之德君后为风化之原大禹祗承美涂山之翼夏文王受命资大姒以兴周矧惟嗣统之难允赖宜家之助彝章具在  宗社所关咨尔陈氏毓秀庆门扬芬令族优游图史蔼和顺以积中涵泳诗书眷柔嘉之维则坤厚协安贞之吉星轩应悬象之明宜正位于长秋用母仪于函夏兹特遣使持节以金册金宝立尔为  皇后表正六宫纲维九御惟仁惟敬奉  九庙以承天庥克顺克诚餋重闱而修壸政葛覃卷耳载歌勤俭之风麟趾螽斯茂衍本支之庆赞予至治永尔徽音
　　○升江西布政使司右参议于湛为贵州布政使司右参政以江西战功诏升二级故也
　明世宗肃皇帝实录卷之十八
明世宗肃皇帝实录卷之十九
　　嘉靖元年十月癸酉朔时享  太庙
　　○工部覆南京户科给事中陈江等奏南京各卫快船并各行铺户差遣繁难今富猾之家或投充庙户及牺牲所神帛堂各监局差役内外守备写字军办名目倚势影射独累贫户朋贴如神帛堂原额四百四十四户今该监额外招收积一千一百余户他皆类此宜行南京户兵工三部会同科道官查洪武永乐年间旧额酌量存留但系近来夤缘投充者悉革退编差  上是之令照前旨会议以闻
　　○乙亥巡抚辽东都察院右副都御史李承勋以疾乞休不允
　　○南京都察院左副都御史伍文定具＜锍-釒＞辞免恩荫  上以文定平乱功大不允
　　○南京四川道御史赵光论劾南京兵部尚书廖纪不堪参赞之任得旨令纪自陈
　　○丙子鲁府馆陶王当氵□匆招集凶恶殴死平民事闻诏革禄米三之一仍降敕切责并治长史卢锐等罪
　　○丁丑复除病痊湖广道御史刘廷簠于山东道
　　○命清平伯吴杰佥书前军都督府事
　　○以修治苏松等处水利功完赏总督粮储尚书李充嗣郎中颜如瓌林文沛参政徐赞各银币有差
○戊寅狭西道御史黎贯刑科给事中管律各言致仕大学士杨一清久任三边威名素著乞特起用径赴狭西总制而以侍郎李钺改甘肃经略兵部议钺奉命初至固原徵调设备未为不周顷虏众大举人心摇动而钺督兵鏖战克当虏锋似难议调大学士杨一清远在江南闲居日久一旦起用未免辞奏稽延而钺闻改命势必灰心解体乞仍戒钺竭忠督理冀图后效而一清起用俟会廷臣别议以闻诏从部议既而钺自劾乞休  上温旨勉留之
○庚辰江西布政使司左布政使陈策乞休许之
　　○以苏松常镇四府及怀宁宿松二县灾伤各免正官朝觐
　　○南京大理寺卿任汉以亲老屡＜锍-釒＞乞休不允至是复诅终餋吏部覆奏得旨暂准侍餋候其父病痊仍赴部听用
　　○南京广东等道试监察御史曹镃等奏乞敕命  上令准实授后给之不为例
</div>
    <div class="pagination">
<a href="明实录世宗实录_page16.html">上一页</a><span>...</span><a href="明实录世宗实录_page12.html">12</a><a href="明实录世宗实录_page13.html">13</a><a href="明实录世宗实录_page14.html">14</a><a href="明实录世宗实录_page15.html">15</a><a href="明实录世宗实录_page16.html">16</a><span class="current-page">17</span><a href="明实录世宗实录_page18.html">18</a><a href="明实录世宗实录_page19.html">19</a><a href="明实录世宗实录_page20.html">20</a><a href="明实录世宗实录_page21.html">21</a><a href="明实录世宗实录_page22.html">22</a><span>...</span><a href="明实录世宗实录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
