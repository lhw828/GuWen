<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 322 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 322 页/共 505 页
  </h1>
  <div class="content">
   ○两辰。遣官祭历代帝王庙。　　

○以江西弋阳县捐输团练。永广学额七名。　　

○以奉天伯都讷双城堡等处捐筑城圩。予佐领杜隆阿等加衔升叙有差。　　

○以山东登州等处防剿捻匪出力。予升任盐运使潘霨等加衔升叙有差。　　

○追予浙江石门阵亡知县李宗谟等于死事地方暨原籍均建专祠。　　

○丁巳。谕军机大臣等、李鸿章奏、贼窜豫境。拟由大名前进。相机夹击。李鹤年奏、张曜宋庆两军。在饶阳剿匪获胜。捻逆被击南趋。分路兜剿情形。请饬各军布置直晋与豫交界各摺片。捻逆由成安窜入豫省临漳一带。虽经官军叠加剿洗。该逆被创狂奔。异常剽疾。刻下已过卫辉。非南扑黄河。即肆扰卫怀等属。李鸿章以怀庆卫辉。北阻太行。南偪黄河。地形较狭。各军若进扼怀庆。再派阳蹙之一隅。比在直晋围剿。较得地势。与李鹤年意见相同。即著李鸿章、李鹤年、与左宗棠悉心筹画。合力兜捦。为一鼓聚歼之计。并著英翰迅赴河北。与李鹤年会商布置。埽荡逆氛。李鹤年以剿匪自任。务当实事求是。迅将此股贼匪克期殄灭。以副朝廷委任。傥任该匪窜过黄河。致滋延蔓。必惟李鹤年是问。左宗棠在直剿捻。既不能在滹沱北岸就地歼除。现又著著落后。致逆氛复扰豫境。傥再不能迅速蒇事。自问当得何罪。著左宗棠即在豫晋交界处所。择要驻扎。妥为调度。一面酌派重兵。星速赴晋。将各处隘口严密扼守。以杜该逆窜晋之路。并著郑敦谨仍遵前谕。于泽绛所属各口隘。妥为防守。李鸿章即由大名一带相机进剿。并将大顺广一带扼要布防。遇有贼匪回窜。即行迅速截击。潘鼎新一军。即著官文饬赴李鸿章营以厚兵力。滹沱河以南。并著官文严为备御。以防该逆回窜。所有善庆、温德勒克西、春寿等军。及陈国瑞所部。并著官文、左宗棠等、饬令迅赴河北怀卫一带。会同豫皖各军实力进剿。丁宝桢即在豫东交界地方择要扼守。遇贼即击。毋任该逆阑入东境。所有直隶山东山西各边界。即责成各该大臣等派兵严为防范。如有一匪窜逸。必惟各该大臣等是问。前据官文、左宗棠奏、深泽等处剿捻获胜。业经明降谕旨。将宋庆张曜奖叙。此次李鹤年请将该提督等优加奖励之处。著暂行存记。如能将张捻在河北三郡迅速剿除。定当破格加恩。此外尤为出力员弁。俟此股殄灭后。准其汇案请奖。将此由六百里各谕令知之。　　

○又谕、传谕署安徽巡抚吴坤修。吴坤修奏、接印日期。并拟移扎寿州一摺。皖省现距贼氛稍远。而本省善后诸务。正宜次第举办。该署抚以颍州地势较偏。不如寿州为适中之地。拟俟布置后亲查各属险隘。即移扎寿州。该省蒙亳一带。土匪甚多。其降府之散回者。亦复不少均宜相机镇抚。以遏乱萌。抵寿后筹济饷需。举办善后。皆关紧要。著即悉心筹办。直捻现趋河北一带。窜突靡定。傥或该省边界有警。该署抚仍即驰回颍州。力筹防剿。总期军务地方两无偏废。以副委任。　　

○予河南临漳阵亡千总孙士元、周秉才、祭葬世职加等。　　

○戊午。谕内阁、丁日昌奏、设局刊刻牧令各书一摺。州县为亲民之官。地方之安危系之。丁日昌现拟编刊牧令各书。颁发所属。即著实力举行。俾各州县得所效法。其小学经史等编。有裨学校者。并著陆续刊刻。广为流布。至邪说传奇。为风俗人心之害。自应严行禁止。著各省督抚饬属一体查禁焚毁。不准坊肆售卖以端士习而正民心。　　

○又谕、前据官文、左宗棠奏报、宋庆张曜两军。二月二十三日。在饶阳东北剿贼获胜。逆首张五孩身受枪伤。兹复据该署督等奏称、张五孩业被枪子打入咽喉伏诛。讯据投诚人众曹平义等供亦相符。张五孩即张五黑。系张落刑胞侄。在诸贼中最为凶悍。每遇接仗时。首先驰突。屡抗官军。现被豫军歼毙。洵足寒贼胆而快人心。所有此次接仗尤为出力之千总汝得林、李大川、徐效孟等三员。著以守备补用。并均赏戴花翎以示鼓励。　　

○谕军机大臣等、左宗棠奏、捻逆窜过漳河。现筹防剿情形等语。捻股于前月三十日窜过漳河。昨据李鹤年驰奏、扰及临漳地方。为方长华等军击败南窜。已过卫辉。刘松山等军。追击均落贼后。左宗棠于初五日始抵顺德。计初七日始可抵彰德。距贼更远。逆踪剽疾异常。恐由风门口旧路。仍窜晋境。天井关亦系由豫入晋要路。此外各小口山隘茂多。均应到处严防。著郑敦谨赶紧督兵扼守。不得稍形松懈。晋省兵力单弱。左宗棠当兼程赴豫。西傍太行前进。豫筹拦截。并分拨兵勇。于晋豫山路各隘口驻扎与晋省兵勇合力防守。以杜窜越。逆骑窜向卫怀。该处有山河扼阻。正可乘此机会。蹙之一隅。为聚歼之计。左宗棠、郑敦谨、务当振刷精神。力筹堵御。傥任贼踪阑入。致成不了之局。必惟该大臣等是问。黄河正当冰消水长之时李鹤年、英翰、正可乘势督兵防守。以资扼截其各渡口船只。并著全行提归南岸。傥任贼骑南渡。恐该抚等亦不能当此重咎也。将此由六百里各谕令知之。　　

○以江苏吴江县捐输军饷。永广学额六名。　　

○以陕西官军克复绥德州城。并援剿直隶捻匪出力。赏提督杨见山、总兵官周国胜、潘运璋、副将王凤鸣、胡国龙、一品封典。提督黄万友、周云祥、彭绪炘、总兵官刘祥发、陈凤源、何永盛、副将曾金和、参将沈义胜、方庭芝、宋朝如、丁锡金、游击郭占荣、邓正峰、都司张怀玉、巴图鲁名号。守备李文奎等花翎。余加衔升叙有差。并赏投诚贼目张振远五品顶带蓝翎。　　

○己未。孝贤纯皇后忌辰。遣官祭裕陵。　　

○谕军机大臣等、前因志和奏、蒙古越旗种地。不遵驱遣。当经谕令富明阿派员赴各该盟长旗查办。嗣据富明阿等奏称、拟将越界种地各蒙古分别收回安置。定期办理。复经谕令理藩院转饬该旗王公等。按照富明阿所拟章程妥办。兹据富明阿奏称、派员前赴郭尔罗斯公旗地方。仅有土默特、孟古勒津、喀喇沁等旗委员。其余均未到齐。且有藉词推诿等情。请饬理藩院严催一摺。上年十一月闲。令理藩院转饬该旗王公等。按照富明阿所拟章程妥办之旨。该衙门当久已行文传知何以此次该蒙古各员等。均称未经奉到。不肯将越界各户领回。实属疲玩。著理藩院再行严催各该旗盟长。迅速派员。按照富明阿上年奏拟章程。赶将越旗种地各户收回。转瞬春暮。正在播种五谷之时。各该旗王公等不得任意迁延。坐待各蒙户播谷籽粮后。藉口推诿。致干咎戾。并著富明阿一面严催。务于定限内早行办结。毋任延玩。将此谕知理藩院、并由五百里谕令富明阿知之。　　

○署闽浙总督英桂等奏、委员查办福建连城县戕官一案。得旨、即著饬令关镇国等详细确查。从严惩办。不准一名漏网。　　

○浙江衢州镇总兵官李恒嵩因病解职。以记名总兵官＜??闲＞桂林为浙江衢州镇总兵官。　　

○福建汀州镇总兵官沉俊德开缺养亲。以闽浙补用总兵官关镇国为汀州镇总兵官。　　

○拨山东司库银五万两。解赴东河。以备工需。　　

○庚申。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○谕军机大臣等、都兴阿奏、遵覆查办边地情形。并请亲历各城。巡阅兵练一摺。奉天展边事宜。最关紧要。该将军身任地方。责无旁贷。现在延煦等因边外道路难行。奏明改于秋闲前往。都兴阿此次尽可带印出边巡阅。务当实心查校。不可稍涉粉饰。延煦等到后。仍著该将军会同出边。将应办一切事宜。认真办理。总之此事系因时制宜。且与朝鲜业经定议。势难中止。该将军毋得固执己见。回护前说。任听协佐各员一面之词。以致自干咎戾也。将此谕令知之。　　

○又谕、官文、恩承奏、捻踪南窜。会商布置。请饬刘策先驻扎省西一带各摺片。恩承率富尔荪督带所部。赴望都驻扎。并令博崇武等分扎定州等处。均著照所拟办理。官文以省西空虚。请令刘策先前往驻扎。惟天津等处。枭匪复行肆扰。剿办亦关紧要。著官文仍遵前旨。檄令刘策先统带所部练勇。驰赴沧州一带。相机防剿。其省西至满城沿山一带。应否另拨劲旅前往填扎之处。著官文、恩承、妥筹调度。并著崇厚严檄派出各军。将该处枭匪实力摉捕。勒限歼除。毋任一名漏网。钜鹿一带。闻有土匪滋扰。李鸿章由衡水冀州前进。正可顺道摉剿。即著抽拨兵勇。认真缉拏。以靖地方。山东临清。另有土匪。为数亦属不少。现闻窜至朝城。著丁宝桢探明匪踪。派队掩捕。并著官文、丁实桢、查明窜扰朝城及距鹿之土匪。是否即系一股。抑有分股之处。迅速覆奏。毋得迁延粉饰。致贻他患。马贼头目王五、现在是否拏获。官文、丁宝桢、崇厚、当饬属严行躧缉。务期净绝根株。是为至要。将此由六百里各谕令知之。　　

○又谕、郑敦谨奏、晋省南路吃紧。拟移扎泽州。督办防堵一摺。捻逆剽疾异常。窜距怀庆不远。晋省泽州之拦车镇。与怀庆接壤。该署抚拟移缓就急。檄调知府陈膺福等赴天井关。与参将怡寿协力严防。亲督兵勇。即日驰往该镇地方。为后路策应。著即懔遵前谕。振刷精神。督饬各将弁于晋豫毗连各山隘。加意扼守。固关等处。仍著防兵严密布置。风门口为该匪往来熟径。并著添派得力将弁严防。以杜窜越。左宗棠迅遵前旨。傍太行前进。豫筹拦截。随时知会郑敦谨合力防守。务将此股贼匪四面兜围。为就地歼除之计。目下河水虽泮。而陕回纷窜靡定。河防仍未可弛。著郑敦谨檄饬在防将士。加意梭巡。严防该匪偷渡。毋稍疏虞。将此由六百里各谕令知之。　　

○又谕、据理藩院奏、转据吐尔扈特扎萨克卓哩克图汗布彦乌勒哲依图呈称。请钦派大臣带兵进剿乌噜木齐回匪。该汗率所属会同进剿。并请每年差人进京恭请圣安。祗领时宪书。及自同治三年起。应领十三旗俸银俸缎。由京赏给。请旨遵行等语。布彦乌勒哲依图。自其祖父渥巴锡投顺以来。百有余年。安居乐业。历受豢养深恩。其感激图报。自系出于至诚。前次会同和硕特等兵。于喀喇沙尔剿击回逆。嗣又带兵进剿伊犁逆回。并捐输马匹。其悃忱甚属可嘉。此次又请带兵进剿乌噜木齐回匪。著该衙门传谕该汗。令其驰驿前赴布伦托海地方。听候该处大臣李云麟酌量办理。以期事出万全。不至屡遭挫败。所请每年差人进京请圣安。及领时宪书。著准其照所请行。其历年应领俸银俸缎。已加恩交户部速议。该汗所属人数尚多。游牧无赀。著传谕该汗于领到时。即行分给各属。以资养瞻。毋庸由京置办军器。俟到布伦托海后。傥可会合进剿。所需军仗。李云麟等自当筹给也。将此谕令知之。　　

○又谕、理藩院奏、据土尔扈特盟长布彦乌勒哲依图来京陛见。呈请特派大臣带兵。进剿乌噜木齐回匪。该盟长带领所属官兵会同征剿。并请每年差人来京承领时宪书。所有应领历年俸银俸缎。应如何支领。请旨遵行等语。盟长布彦乌勒哲依图应领俸银俸缎。自同治三年以来。未经支领。该盟长游牧尽失。而属下困苦。殊堪轸念。即著户部尚书情形。妥速议奏。其本年时宪书。并著钦天监咨交理藩院补给。交该盟长祗领。惟布彦乌勒哲依图请派大臣带兵进剿回匪。现在既无重兵可派。亦无专饷可拨。而该盟长所属各旗。并厄鲁特人众尚多。若听其任意进兵。非特无济于事。兼恐内外扎萨克为其惊疑。于大局甚有关系。第留之在京。则所属游牧人众。日久无人统率。又恐滋生事端。因谕该盟长令其前赴布伦托海地方。听候李云麟办理。该大臣熟悉西路情形。即著悉心筹画。妥为羁縻。毋使别生枝节。其经过乌里雅苏台科布多地方。并著麟兴、奎昌、酌量赀送。所有该盟长属下土尔扈特厄鲁特游牧人众。糊口无赀。并著李云麟等设法接济。就近照料。以弭变端。此旨关系边疆大局。他人不得与闻。李云麟、明瑶、麟兴、奎昌、务当慎密从事。不得稍有漏洩。原摺均著钞给阅看。将此由五百里各密谕知之。　　

○以记名提督王可忠为直隶宣化镇总兵官。　　

○以安徽筹饷出力。予道员杜文澜等加衔升叙有差。　　

○以四川筹办陕甘军饷出力。予布政使江忠浚等升叙加衔有差。　　

○予直隶军营病故总兵官张诗日祭葬恤荫。谥勤武。　　

○予因公被戕陕西知县倪之经祭葬世职加等。如阵亡例。　　

○予陕西吴堡阵亡团长贾肇魁祭葬世职。如外委例。殉难家属人等旌恤如例。　　

○辛酉。谕军机大臣等、李鹤年奏、豫省兵力。足敷剿办。请饬皖军及清淮防军停止来豫一摺。河北地方。连岁荒歉。现在刘松山等军。俱已追剿至豫。合以该省各军。并英翰所派之方长华、牛师韩两军。兵数已不下数万。当此贼势衰落之时。足资兜剿。若令黄秉钧等军俱行前进。转恐刍粮不给。于事无益。所有英翰续派之黄秉钧一军。即著留驻皖境。为豫省南岸声援。其总兵姚广武等军。并著张之万饬令在徐州驻扎。毋庸驰赴河北。李鹤年既以剿贼自任。即著责成该抚严饬各军。勒限殄灭。不得徒托空言。致令残焰复张。该逆现已窜至怀庆。李鹤年亦当迅速折回督剿。何以尚在安阳。著即亲赴前敌。相机调度。左宗棠务遵前旨。派兵严防由豫入晋各要隘。以杜纷窜。现据生获匪供、该逆有图由曹州黄河水浅处所窜渡回巢之说。亦在意中。丁宝桢计已回驻东境。即著督军严防。毋令阑入。李鸿章现由畿南进发。并著迎头拦截。毋任回窜直境。傥该逆由豫省渡河。即惟李鹤年是问。如果由曹州窜渡。则丁宝桢亦不能当此重咎也。懔之勉之。将此由六百里各谕令知之。　　

○又谕、德勒克多尔济等奏、匪踪肆扰。请饬陕甘派兵。驻防边内东路一摺。回匪久踞甯条梁。扰及陕省榆林神木一带。时出草地焚掠。边外地方辽廓。仅恃贝子扎那格尔等率领蒙兵千余名。东西奔驰。兵力实形单薄。该逆现有图窜口外之意。揆厥所由。总因边内东路防军。时有时无。逆匪方得纵横肆扰。以逞其避实击虚之计。库克吉泰等所派刘厚基一军。阻于榆林。穆图善并未拨兵援应。该将军等既不能派兵专顾边外。又不能截贼东趋。设竟任贼扰及归绥一带。该将军等自问当得何罪。前谕金顺迅赴甯条梁剿贼。此时谅已进兵。著即迅速攻克。绕赴东路。以保完区。如甯条梁一时未能收复。著穆图善、库克吉泰、刘典、迅派得力将弁。驻扎东路。先将窜踞府谷回匪剿灭。鼓行而西。与金顺一军。收夹击之效。沿边一带。仍著德勒克多尔济、桂成、饬令扎那格尔第等带兵驻守。相机迎剿。以杜逆匪纷窜。将此由六百里各谕令知之。　　

○恭亲王等奏、逆踪南窜。酌拟撤回卢沟桥防兵。仍归南苑操演。允之。　　

○壬戌。谕军机大臣等、本日据郑敦谨驰奏、捻窜怀庆。泽州防务危急一摺。捻逆由临漳窜至新乡获嘉河内一带。边马扰及清化镇。距泽州边隘甚近。防务万分紧要。著郑敦谨兼程驰赴该处。督率文武严防。并添调兵勇。分布大小各隘口。密筹布置。不得稍有疏忽。晋省兵力单弱。深虑该逆乘隙窜入。此时剿匪机宜。总以拦截怀庆北面山口为要务。左宗棠当懔遵叠次谕旨。迅督兵勇沿山麓一带。星夜前进。视贼所向。横截拦剿。并著严饬陈国瑞飞速驰赴风门口一带。迎头截击。兼与王巨孝、李庆翱等、协力防守。杜贼回窜晋疆之路。毋任迁延推诿。陈国瑞即著归左宗棠调遣。以一事权。贼到河内后。现又窜向何处。李鹤年计可驰抵怀境。既以灭贼自任。当严饬皖豫各军。尽力兜剿。迅速殄除。毋任匪踪纷扰。并著左宗棠分饬前敌各军会合截剿。迅图聚歼。毋稍稽延。纵令他窜。将此由六百里各谕令知之。　　

○缓徵黑龙江巴彦苏苏等处被雹被虫地方上年租赋。　　

○贷黑龙江齐齐哈尔、墨尔根、两城被旱地方旗丁籽种口粮。　　

○癸亥。祭先农之神。遣惠郡王奕详行礼。　　

○谕内阁、内阁奏、庶吉士散馆。考试诗赋策论。先期请旨一摺。此次著考试诗赋。至策论两项。该庶吉士等业经于殿试朝考时分别考试。散馆时自无庸再行覆考。嗣后散馆。著仍考试诗赋。届期不必奏请。以复旧制。　　

○谕军机大臣等、李鹤年奏、豫军叠获胜仗。并贼踪东窜情形各摺片。捻匪窜扰滑县。经马德昭设伏击败。追至新乡获嘉。张曜一军。追至距清化镇四十里之恩村。将破竹之贼捦斩殆尽。宋庆由获嘉追至修武。与马德昭、张曜等军。连次败贼。捦斩解散者甚多。该逆凶锋叠挫。现由原武阳武循河东窜。边马已及封邱延津。势将蔓及直东。李鸿章现已由衡冀趋向大名。著即赶紧督军迎头截击。前经谕令官文等、饬潘鼎新一军。前赴李鸿章营。饬善庆、温德勒克西、春寿等军。赴河北怀卫一带。此时计尚未出直境。正可探踪迎截。著左宗棠、李鸿章、官文、分饬各统将等会合豫皖各军。奋力截剿。并著官文懔遵前谕。严防滹沱以南。与李鸿章、左宗棠、互相联络。毋任贼踪回窜直境。丁宝桢现在临清。务当督饬东省防军。严密扼击。毋令扰及东境。逆势败残。张总愚已受枪伤。正当乘此兵力厚集之时。速图聚歼。李鹤年既以灭贼自任。尤当督饬豫皖陕诸军。就地殄除。牛师韩、方长华两军。早抵河朔。刘松山、郭宝昌两军。在直境时。亦颇勇往。何以此次捻窜豫疆。追剿均落贼后。著该大臣督抚等严饬各将。合力兜剿。毋稍松劲。傥以贼踪去京较远。稍形懈弛。致令蔓延他窜。必惟该大臣督抚等是问。晋省与豫直交界各山隘。郑敦谨当随时相机严防。左宗棠仍当督饬诸军。傍山麓一带。相机拦截。毋稍疏忽。前因钜鹿一带。闻有土匪滋事。曾谕李鸿章抽拨兵勇。顺道摉剿。曾否捕除净尽。如尚有零星匪徒滋扰。著该大臣仍遵前旨。迅派将弁。认真缉拏。该大臣仍星夜前赴大名西南一带实力堵扼。毋任捻踪回窜句结。是为至要。将此由六百里各谕令知之。　　

○又谕、崇实奏、抽调川北防兵。移顾建南边防一摺。滇省回势方炽。崇实虑其复窥川边。句结越巂等处夷匪。滋扰建南。现调周达武抽带武字八营。先赴越巂剿办夷匪。以清内患。著即饬令该提督将越巂等厅夷匪。实力剿除总兵刘宝国前解盐源城围。克复盐井。颇属奋勇。所有南路防剿事务。并著责成该总兵认真办理。以期得力。陕省虽无捻踪。而回匪股数甚多。兵力不敷防剿。李辉武所部三千人。现驻宝鸡一带助守。而褎沔为宝鸡后路。且当秦陇之冲。傥被甘回阑入。川北边防。又形棘手。崇实现留武字数营防守褎沔。仍恐兵力尚单。该署督当另拨数营。添扎该处。以资周密。傥遇除南军务紧急。仍著饬令周达武回顾汉中。毋得顾此失彼。将此由五百里谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之二百二十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。三月。甲子。谕军机大臣等、英翰奏、近日军情。拟赴卫辉督剿。丁宝桢奏、带军回东。分布扼扎。并派队追捕马贼各一摺。捻逆在清化镇等处。经张曜等军痛剿。由原武阳武循河东窜。边马已及封邱延津。英翰现拟渡河协剿。即著驰赴卫辉一带。与李鹤年会筹布置。迅埽逆氛。其续派史念祖一军。到豫后应否渡河会剿。或在黄河南岸严防之处。并著与李鹤年会商调度。张之万所派张从龙等军。前已谕该漕督饬令在徐州驻扎。妥筹布置。捻踪已至封邱延津。势将窜扰直东边境。丁宝桢现驻东昌。著即严檄各军。相机防守。毋任一贼窜入东境。莫组绅、王正起两军。并著防令在曹州一带扼扎。以杜该逆窜东之路。毋庸前赴豫境。转致顾此失彼。官文当懔遵前旨。严防滹沱以南。与李鸿章互相联络。妥筹防剿。毋任该逆回窜直境。李鹤年当与左宗棠等会商。严饬各将领四面合围。将此股就地歼除。毋任再行旁窜。怀庆阳武等处。尚有捻踪。难保不因东北两路官兵云集。折而西窜。左宗棠于山西泽绛各口隘。仍当派兵严密堵御。直东交界马贼。著丁宝桢认真掩捕。并著官文严饬广平大名各属。一体摉拏。务绝根株。钜鹿等处土匪。颇形滋扰。著李鸿章探明匪踪。派队分剿。以靖地方。将此由六百里各谕令知之。　　

○又谕、伊勒屯、何琯奏、请饬乌里雅苏台派兵赴巴城北界防剿。并伊勒屯奏、请饬拨马匹暨修补军械银两各一摺。巴里坤之北界三塘湖地方。为巴城往来要道。本年二月闲。有回匪百余人。窜往该处。肆行杀掠。巴城兵力甚单。不敷防剿。著麟兴等迅即派拨蒙兵一二千名。前赴该处游牧。以遏贼匪东西窜伏之路。俟大兵出关后。再行撤回。并著伊勒屯等飞咨成禄、文麟、严饬安敦玉等处文武。一体防范。毋稍疏虞。巴城战马短少。自应赶紧筹拨。即著麟兴等在北路拨给膘壮马四五百匹。以资应用。至所需修补军机银两。并著麟兴等筹拨银一二万两。解交巴城。俾得将残破军器随时修补。如无款可筹。即催山西将应解新疆军饷。迅速拨解。由麟兴等分拨。以应急需。将此由五百里谕知麟兴、锦丕勒多尔济、伊勒屯、并传谕何琯知之。　　

○又谕、伊勒屯奏、请饬催成禄、文麟、速赴哈密一摺。成禄顿兵肃州。老师糜饷。屡经谕令迅往哈密剿办。乃仍藉词延宕。实属不知振作。文麟既经行抵安玉一带。自应懔遵叠次谕旨。克日赴任。何以至今逗遛。哈密地讨防守紧要。岂可日久无人镇抚。成禄、文麟、均著星速遄行。傥再事迁延。以致哈密复有疏虞。贻误大局。朝廷惟有执法从事。决不能为该提督等曲原也。懔之勉之。将此由六百里各谕令知之。　　

○乙丑。谕军机大臣等、都兴阿奏、派队摉捕余匪一摺。逸匪弥勒僧格、并逆首宋四阁王等、均系著名要犯。经都兴阿饬统带吉林马队之德昌等严密摉拏。虽据查明新立屯地方。并无啸聚踪迹。并经该将军督饬将弁。摉获余犯三十余名。均已讯明正法。惟奉省清河边门一带。向来匪踪出没无常。现在直省被扰之后。农作失时。野无所掠。尤虞句结土匪。垂涎完善。著都兴阿通饬各属暨各营将弁。拨兵四出。严密摉捕。务期有犯必获。将在逃之弥勒僧格等悉数访拏。以净根株。毋任幸脱。并知会热河都统饬属不分畛域。随时摉拏。务获惩办。将此谕令知之。
  </div>
  <div class="pagination">
   <a href="清实录同治朝实录_page321.html">
    上一页
   </a>
   <span>
    ...
   </span>
   <a href="清实录同治朝实录_page317.html">
    317
   </a>
   <a href="清实录同治朝实录_page318.html">
    318
   </a>
   <a href="清实录同治朝实录_page319.html">
    319
   </a>
   <a href="清实录同治朝实录_page320.html">
    320
   </a>
   <a href="清实录同治朝实录_page321.html">
    321
   </a>
   <span class="current-page">
    322
   </span>
   <a href="清实录同治朝实录_page323.html">
    323
   </a>
   <a href="清实录同治朝实录_page324.html">
    324
   </a>
   <a href="清实录同治朝实录_page325.html">
    325
   </a>
   <a href="清实录同治朝实录_page326.html">
    326
   </a>
   <a href="清实录同治朝实录_page327.html">
    327
   </a>
   <span>
    ...
   </span>
   <a href="清实录同治朝实录_page323.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
