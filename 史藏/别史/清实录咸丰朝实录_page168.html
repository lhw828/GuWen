<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 168 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 168 页/共 502 页
  </h1>
  <div class="content">
   ○钦差大臣胜保奏、严堵贼匪窜逸情形。得旨。所筹各情均悉。万不可再令窜逸。必就此处歼灭无遗。想汝必能稍慰朕怀。　　

○以兵部左侍郎赵光、为实录馆副总裁官。　　

○转刑部右侍郎雷以諴、为左侍郎。未到任前。以内阁学士潘曾莹署理。以内阁学士李钧、为刑部右侍郎。光禄寺卿宋晋、署礼部左侍郎。都察院左副都御史周祖培、署工部左侍郎。　　

○戊申。谕内阁、裕诚等奏、票签前后不符、查明检举、并请旨更正、以归画一等语。此次内阁拟写句到签式。与上年不符。并著查取票本职名。交部照例议处。嗣后凡遇疯病杀人。并卑幼因疯致死尊长。及妻因疯致死夫者。均著票拟永远监禁。其应否查办。及不准释放之处。仍著刑部查照定例。分别办理。所有上年句到本内。四川省旧事熊黑儿、林怀毓、山西省旧事石氏、叶庄娃、四起。均著照例更正。以归画一。　　

○又谕、已革陕安镇总兵郝光甲、前经派往河南、交舒兴阿调遣。嗣因该革员带兵行抵连镇。经胜保奏令赶赴独流大营。听候调拨。复据胜保奏参该革员迟延半月。尚未到营。当即降旨革职。仍交胜保差委。兹据舒兴阿奏称、郝光甲所带之兵。已据呈报于十月初八日。由直隶阜城县奉文折回等语。览奏殊堪诧异。该员既已行抵连镇。何以复行折回。既据禀报未奉胜保饬令赴豫札文。何以又有呈报舒兴阿奉文抵豫之说。且核计程途时日。种种情节支离。实不可解。当此军务吃紧之际。岂容此等庸劣畏葸之员。迁延观望。贻误事机。著胜保迅即查明郝光甲、现在逗遛何处。提讯明确。如系捏词支饰。不遵调度。著即遵照前旨。以军法从事。毋稍姑息。寻舒兴阿奏、郝光甲呈称、十月初七日。在阜城县。奉胜保札饬驰赴河南。遵即兼程趱进。于十月三十日行抵陈州。又奉胜保劄赴静海。如已出直境。即迅赴河南。毋庸折回等语。查陈州距静海窎远。未便令该镇折回。已饬郝光甲、随赴安徽会剿。并移知胜保。报闻。　　

○又谕、文炤奏、途次患病、吁恳赏假一摺。新放苏州织造文炤、著毋庸给假。即令回旗、交内务府大臣察看。该员是否实患骽疾。如有捏饰规避情事。即行据实参奏。　　

○蠲免直隶沙河、任、隆平、柏乡、赵、稿城、栾城、晋、深、献、交河、沧、静海、十三州县、并永年、武强、南皮、青、四县、被扰村庄新旧额赋。及原借折色口粮。加赈贫民有差。　　

○己酉。上御懋勤殿。句到直隶、热河、山西、情实罪犯。停决直隶斩犯一人。绞犯二人。余二十八人予句。　　

○谕内阁、据江忠源奏、逆匪攻陷舒城、吕贤基殉难等语。吕贤基、由翰林科道。洊任京卿。朕因其品学兼优。超擢侍郎。本年春间。令其回籍督办团练。颇能实力任事。该侍郎年力正强。方资倚畀。乃以逆匪窜扰舒城。捐躯尽节。悼惜殊深。吕贤基著追赠尚书衔。照尚书例赐恤。任内一切处分。悉予开复。应得恤典。该衙门察例具奏。伊子编修吕锦文、著俟服阕后。以侍读升用。寻予祭葬世职。谥文节。　　

○谕军机大臣等、叶名琛、柏贵奏、龙川东江等处、匪徒滋扰戕官各一摺。览奏曷胜愤懑。龙川县土匪。既经署游击王世英等、带兵进剿。各匪闻风潜逃。探闻现已解散。著即督饬该游击等、乘机摉捕。尽数歼除。勿令再有句结。致滋蔓延。其东江一带土匪。即严饬总兵寿山、并署广州府知府郭超凡、迅速筹剿、以期尽殄群凶。至另片奏、筹拨各路饷银。业已委员陆续起解。刻下各路军营。需饷甚殷。京饷亦待用孔亟。著该督抚、即饬解饷委员。迅将所解银十五万两。分解宿迁郑敦谨、法良、两处粮台。其余银两。赶紧解赴部库交纳。勿稍迟延。另筹捐输及关税银二十万两。并著迅即派员解部。并飞速知照沿途地方官。一体催趱遄行。并饬小心防护。不得稍有疏虞。至向荣军营。前据怡良等奏称、筹饷亦甚支绌。并著该督等、随时筹款。迅速接济。将此由六百里谕令知之。　　

○又谕、江忠源奏、舒城失守、侍郎吕贤基殉难等语。舒城偪近庐州。逆匪狓猖殊甚。该抚现因感受风寒。不能前进。朕心实深悬系。现当防剿吃紧之际。督办需人。本日已谕令福济、兼程驰赴庐州六安一带。会同该抚、及刘裕鉁、督率地方文武。办理防剿事宜。该抚如尚未痊愈。所带兵勇。即可交福济酌量调拨。如已就痊。著即与福济、相机筹办。饬将桐舒等处贼匪。并力歼除。断不可任令北窜。舒兴阿现在带兵。由陈州赴皖。并著咨催迅速前进。袁甲三现在剿办捻匪。势难兼顾庐郡。仍著该抚、随时知照该给事中、毋令颍亳一带捻匪。与该逆匪句结为患。将此由六百里加紧谕知江忠源、并传谕刘裕鉁知之。　　

○又谕、舒城密迩庐州、为南北咽喉。最关紧要。吕贤基业经殉难。江忠源复因患病不能前进。暂驻六安守御。袁甲三剿办颍亳一带捻匪。又未能兼顾。现值剿贼吃紧之际。督办无人。恐误事机。著福济即行驰赴庐州六安一带。会同江忠源、督率该处文武。择要防剿。江忠源如尚未痊愈。其所带兵勇。即由福济酌量调拨。以资攻剿。总期力图克复。遏贼北窜。安徽情形紧急。该督接奉此旨。务即星速就道。万勿耽延。所有扬州湾头一带防剿事宜。即责成慧成、与雷以諴、督同查文经等、妥筹办理。毋得稍有疏虞。将此由六百里加紧谕令知之。　　

○又谕、贼匪窜踞舒城。去庐州仅百余里。江忠源虽已驰抵六安。又值患病不能前进。本日已谕令福济、驰赴安徽督办。前据袁甲三奏、拟赴蒙怀一带。为庐郡声援。谅已移营前进。著即择要驻劄。迅筹剿办。毋使土匪与该逆句结为患。并探明贼踪。如庐州紧急。应如何援应之处。酌量办理。徐宿一带。亦须兼顾。万不可令贼北窜。将此由六百里加紧谕令知之。　　

○户部尚书孙瑞珍等奏、派审存丰、代父鸣冤一案。究出德春、托伊戚骁骑校那辛、转央吏部书吏张五、贿嘱承审司员王式言、请将那辛革职。王式言暂行解任审讯。得旨。那辛、著革职审讯。王式言、著暂解任审讯。余依议。此案虽关原审官受贿枉断。德兴等皆系大员。谅不至有心回护。尔等若将实情审出。朕断不问尔等失察之罪。若故意开脱。尤当将尔等加等治罪。　　

○实授周祖培、工部左侍郎。　　

○予广东阵亡同知王治溥、知县扎伦布、千总何泰鹏、伍云中、黄雄升、黎英亮、祭葬世职。额外杨万年、监生黄镇芳、优恤如例。　　

○庚戌。谕内阁、前因桂良、奏参署直隶藩司张集馨、赴调迟延。当经降旨、将该员革职。发往新疆效力赎罪。兹据胜保奏称、张集馨现已管带兵勇赶到。著准其暂缓发遣。留于胜保军营。带兵随剿。傥再不知奋勉。著即以军法从事。　　

○谕军机大臣等、胜保奏、近日攻剿情形。又另片自陈衷曲等语。朕因胜保勇敢忠诚。特命统领诸军。廓清畿辅。责任綦重。倚畀至专。惟望其迅殄贼氛。拯民水火。自逆匪窜踞静海独流。距京较近。又命僧格林沁、驻兵北路。为京师之屏障。即为该大臣之声援。实系必不可少之举。试思逆匪被剿穷蹙。伺隙奔逃。傥北路稍虚。岂能杜贼纷窜。胜保举僧格林沁、共办一事。自应不分畛域。两营声息。时刻相通。乃以僧格林沁、遣官弁等至营探听。遽谓为监察军情。是自疑因以疑人。其所见亦甚狭矣。并称请派亲信重臣。督率办理。尤属非是。试思该大臣身为统帅。岂非亲信重臣乎。朕既畀以重任。岂复有所猜疑。果能奋勉图功。尽歼丑类。迅奏荡平。上可以慰朕心。下亦可以孚众望。悠悠之口。何足介意耶。胜保以天下安危自任。惟有上知有朕。其他勿恤。朕亦深知汝能体朕心。成此大功。但任事之人。自有难处。不待汝言。朕已早鉴。现在逆匪势穷思窜。若伏兵要路。诱贼离巢。为截击之计。是否确有把握。傥徒为收复独流静海起见。纵令窜逸。剿办更难得手。至所称于上游筑坝。洩水断流。以冀克期灭贼。自系要著。务即赶紧筹办。万勿再有迟延。该大臣忠勇素著。谅能计出万全。不负委任也。将此由六百里加紧谕令知之。　　

○又谕、琦善等奏、另股贼匪、扰及仪徵一摺。据称初二日。有金陵贼匪。窜至仪徵沙漫洲地方。分股登岸。哲克东阿、张守仁、带兵迎剿。初三日巳刻。贼匪先扑仪徵南门。复扑西门。县城旋即失守。仪徵距扬城甚近。道路分歧。皆为我兵大营后路。形势最为紧要。该大臣等、何竟毫无防范。一至于此。此时若不赶紧设法克复仪徵。我兵腹背受敌。其患何可胜言。著该大臣等、迅即派委大员。带兵驰往剿办。所称贼众围困营盘。哲克东阿等、打仗情形。尚无消息。是否派兵前往救援。未据声叙。仪徵失守。显有内应。该县都棨森、平素不得民心。贼至并未堵御。现在何处。著查明如有逃避情事。即以军法从事。浦口瓜州贼匪。经瞿腾龙等、屡次击退。仍著督饬该总兵等、加意严防。遏贼北窜。将此由六百里加紧各谕令知之。　　

○参赞大臣僧格林沁奏、饬令德勒克色楞、驰赴胜保军营。得旨。现在北路最关紧要。务须加倍严防。汝在北路防严。俾胜保及早成功。肃清畿甸。则汝捍卫京都之功为最。　　

○改铸浙江乌程县知县印信。从巡抚黄宗汉请也。　　

○予直隶阵亡守备傅文焕、千总马祯、外委韩光耀、祭葬世职。　　

○辛亥。谕内阁、王茂荫、奏保本籍人员、回省带勇防剿一摺。刑部郎中李文安、著准其回籍。督率练勇。协力防剿。所请赏加御史衔。准令奏事。殊属非是。著毋庸议。吕贤基之子吕锦文、并著回籍。帮同剿贼。至已革江苏巡抚杨文定、系因失守地方。拏问治罪。岂得以其曾在本籍招募壮勇。遽从宽典。所请饬令回籍带勇协剿之处。著不准行。　　

○又谕、伦恭奏、拏获军营逃犯一摺。马甲景福、既据该副都统饬属讯明。由僧格林沁军营逃回属实。即应在密云本处地方惩办。庶足示儆。乃漫无主见。率请饬交刑部审办。糊涂已极。景福、著即在密云正法。以肃军令。　　

○谕军机大臣等、据恒春奏、地丁银两、碍难借徵一摺。所奏自为体恤民情起见。现在军饷如此艰难。钜款万无可措。不得已而议及借徵。不特非朕心所愿。即在廷臣工。亦谁不知办理之难。该抚身膺疆寄。督率属员。自当于万分棘手之中。力筹办法。乃甫经奉旨。即先存畏难之见。但顾一已之名。其如国计何。况被贼地方。悉与剔除。徵收限期。又准该抚酌核办理。朕于此事。亦已详度再三。惟恐民间稍形苦累。即下农小户。硗确畸零。有不能一概办理者。法外之意。誊黄所未明言。全在大吏风示开导。使官与民隐微相喻。方为妥善。岂可因一州一县。偶有灾荒。遂将本省及邻省大局。通行牵掣。果如该抚所奏。州县徵粮。向不至浮收数倍。此朕所亟望于该省官吏者。真能丝毫不染。民间自必乐从。著该抚即行遵照前旨。妥为宣示。其一切详细办法。即著随时酌核办理。总期严除弊端。广储军饷。不可首倡难办之议。使恩归于己。怨归于上也。至该省现办捐输。据称竭力劝谕。务较往届加增。并催下忙钱粮。迅速起解。著即认真分别妥办。毋稍迟延。本日据前任祭酒彦昌奏、请给发官票、劝谕富户出银一摺。是否可行。著该抚体察情形。妥为办理。原摺著钞给阅看。将此由六百里谕令知之。　　

○以光禄寺卿富兴阿、为都察院左副都御史。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十一月。壬子。上御懋勤殿、句到朝审情实罪犯。停决顺天斩犯一人。绞犯一人。余十七人予句。　　

○谕内阁、天坛大祀。钜典攸关。凡陪祀之王公大臣。以及执事各员。均应整齐严肃。嘉庆八年。钦奉谕旨。诸王以下、及满汉头品大臣、年在六十五以上者。准其坐轿至二层门外。此外头品年未至六十五以上。及二品大员。均不准坐轿进头层门。以崇体制等因。钦此。煌煌圣训。允宜永远懔遵。乃近来执事大小各员。往往不遵旧制。任意出入。殊非恪恭将事之道。著申谕各衙门。嗣后郊坛大祀。均应遵照嘉庆年间谕旨。并著稽查坛庙王大臣。并稽查坛门坛墙各大臣等。一体认真查察。如有不遵定制之员。即行严参。其仆从跟役、拥挤諠哗、及闲杂人等阑入者。一并查拏惩办。　　

○又谕、本年各直省办理秋审人犯。经刑部由缓决改情实者。奉天五起。四川八起。河南十起。盛京刑部侍郎、兼尹、府尹、及四川河南督抚臬司等、于秋谳大典。未能慎重详核。著交部查明分别议处。嗣后各将军、府尹、督抚等、务当督同所属。遵照定例。酌核案情。细心究拟。固不可有心刻核。亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○谕军机大臣等、前经叠降谕旨。令舒兴阿、驰往安徽。会同江忠源剿办逆匪。未据该督奏报何日抵皖。昨因吕贤基殉节。江忠源因病尚在六安。贼氛偪近庐州。已令福济驰赴该处督办防剿。惟扬州尚未攻克。仪徵又复失守。福济之能否分身前往。尚不可知。河南虽界连楚皖。惟楚北贼＜舟宗＞已经下窜。唐树义带兵跟踪追击。该匪必顺流而南。设与皖省匪徒汇为大股。北向奔突。不但庐州可危。即颍凤蒙亳一带。皆系曾被蹂躏之区。兵勇无多。人心未固捻匪复时常出没。傥经该逆句结肆扰。势将不可扑灭。惟有趁其未至庐州。迅速带兵前往保卫。力遏贼锋。方可设法收复舒城、桐城、安庆等处。该督前奏以陈州、归德、光州各属。毗连皖境。因请驻守陈州。是藉防堵为名。置兵于无贼之地。于事势缓急。道途险易。绝不一加忖度。是诚何心。贼情剽疾异常。我兵迁延愈甚。近来统兵大臣。率蹈此种恶习。舒兴阿乃亦出此。实所不解。著该督于接奉此旨后。即日兼程驰抵庐州。与江忠源迅筹攻剿。其皖豫交界各处。均在颍亳后路。大兵经行。便可随处察度兼顾。不得因已派福济带兵应援。遂观望不前。徒糜军饷。傥该督赴皖迟延。以致贼踪北窜。朕岂能置舒兴阿于不问耶。仍著该督将行抵皖境日期。先行迅速具奏。本日据青麟奏、咨商该督拨兵防堵信阳光州各要隘。已谕知英桂、就近酌量派防矣。将此由六百里加紧谕令知之。　　

○又谕、前据英桂奏、驰赴南阳防堵。当降旨谕令严饬地方文武。督率兵勇。实力巡防。本日青麟奏报、贼由黄冈。偪近光州。又信阳州捻匪四起、与随州紧连等语。是光州信阳等处。均关紧要。信阳仅有派防兵勇一千余名。实形单薄。该抚前奏、即咨明舒兴阿、迅饬甘肃游击王定堃、带兵驰往信阳。择要驻守。目下是否已到。著英桂严饬南汝光道、会同各带兵将弁。将该处各要隘、认真防堵。无稍疏懈。该抚现带兵勇。驻劄南阳郡城。惟光州信阳一带。俱接壤湖北。距南阳尚远。该抚务当统筹兼顾。督饬总兵柏山、拨兵防堵。并饬光州所属、严密设防。无令楚北贼匪阑入豫境。仍派委妥员。将黄河口岸。认真巡查。密防奸细偷渡。是为至要。舒兴阿现已驰赴皖省。剿办逆匪。豫境防剿事宜。该抚责无旁贷。务当竭力妥筹。无稍贻误。将此由六百里加紧谕令知之。　　

○又谕、前据吴文镕等奏、贼船停泊黄州。省城未可撤防。本日复据青麟奏、德安精兵调空。乡勇未尽可恃。是该督与该学政、一则防贼回窜。一则虑贼旁扰。均系就所驻之地而言。此时巴河一带。为贼踪蚁聚之所。自以急剿黄州逆匪为尤要。楚省兵单。即并力进剿。犹恐不能得手。岂可再于无贼之地。分布设防。现在青麟已饬副将骆永忠、驰赴黄州。本日复传谕唐树义、尽力跟剿。著该督等悉心体察。如防城兵勇。尚可分拨。即行酌量调往。庶可得力。其德安府城、系北连豫省之地。亦关紧要。已谕知青麟、妥为防守。据青麟奏、十月二十三四日。唐树义获有胜仗。二十八日。复有大股直扑黄州。兵皆溃散。未据该督抚奏报。朕心甚为悬系。又据奏称、潮勇素称顽健。傥散布句结。尤为可虑。此项潮勇。用之固难。若驱之不用。又恐助逆为患。应如何驾驭弹压。著与青麟妥商办理。将此由六百里加紧谕令知之。　　

○又谕、青麟奏、德安府防兵不敷、乡勇未可尽恃等语。所奏德安各属。处处吃紧。自系实在情形。惟据另摺陈奏、黄州较德安尤为吃重。骆永忠之兵。不能不令其驰赴。是该学政续接探报。已深悉巴河一带。贼情紧急。湖北兵力之单。不独德安一处。当贼扰孝感时。固须严扼该郡。以杜北窜之路。贼已下窜。自应拨兵跟剿。吴文镕若祇顾省垣。诚属不知缓急。惟移兵就贼。亦自应先其所急。前据该督奏、唐树义驰抵黄州。击贼获胜。系十月十九日之事。今该学政片奏、二十三四日。复有胜仗。又有二十八日。贼扑黄州。兵皆溃散之语。所探是否确实。其贼由黄冈偪近光州一节。黄冈距光州二百余里。既有唐树义带兵在彼。谅不至据行偪近。本日已谕知英桂、于楚豫交界。一律严防。南阳、信阳等处。均令兼顾。所有楚豫接壤地方。如何防剿贼匪之处。该学政即可随时知照英桂、相机妥办。唐树义剿贼情形。连日未据吴文镕等奏报。骆永忠所带之兵。现已调赴黄州。即著唐树义督带兵勇。紧蹑贼踪。尽力追杀。毋使再行回窜。另摺奏、盘获奸匪之廪生罗晋象、武童黄金鳌等、恳请鼓励。并审讯匪犯、究出重情之该委员等。著青麟酌量保奏。以奖微劳。将此由六百里加紧谕知青麟、并传谕唐树义知之。　　

○又谕、据怡良、许乃钊奏、进攻上海、水陆获胜一摺。详阅所奏。仍不过小有斩捦。并未能大挫凶锋。该匪负嵎抗拒。城内所存粮食本多。又向奸夷购买大炮。显系意图死守。若不赶紧设法攻克。不特有碍来春海运。且关系松太各属大局。该督抚所称、现已占得地利。并囊土成堆。穴墙开炮。俾城上之贼立脚不住等语。自系已有把握。即著迅速布置。尤须严断接济。并饬吴健彰、密筹妥办。毋令夷奸与该匪句结。方可得手。现在水陆各军。已不为少。怡良、许乃钊等、惟当严饬兵勇。及早克复县城。以副委任。将此由六百里加紧谕令知之。　　

○蠲减江苏上元、江甯、江都、甘泉、丹徒、上海、江浦、六合、仪徵、泰、嘉定、宝山、青浦、南汇、川沙、太仓、镇洋、句容、丹阳、长洲、元和、吴、吴江、震泽、昆山、新阳、金坛、华亭、娄、奉贤、金山、武进、阳湖、无锡、金匮、江阴、宜兴、荆溪、靖江、常熟、昭文、溧阳、太湖、四十三厅州县。被扰村庄。并邻近地方新旧额赋。　　

○癸丑。谕内阁、嘉善、师曾奏、挑选看守园庭官兵。举行团练。请动支该衙门生息银两等语。此项守护园庭官兵。为数无多。团练是否得力。未便动用公项。著嘉善等设法办理。所请生息银两。著不准开销。如此项团练官兵。不能得力。即著停止。　　

○谕军机大臣等、扎拉芬泰等奏、请派员查验矿苗等语。据称接到部咨奏准于新疆地方。招商开采金银矿砂。当经行知乌噜木齐都统、转饬详查。旋据该都统覆称。并无认视矿苗之人。著易棠拣派熟悉矿苗人员。前往乌里雅苏台、产金处所。详细履勘。有无可采。据实覆奏。将此由四百里谕令知之。　　

○又谕、寄谕参赞大臣僧格林沁、朕闻已革九江道士魁、现在该大臣军营。该革员前据御史方俊奏参、前在赛尚阿军营。狡诈贪鄙。大煽威柄。以致物议沸腾。今复随该大臣前往。朕偶尔思及。甚不放心。在该大臣秉性忠直。推诚待人。朕所素知。转恐因此受人欺蔽。似此劣迹昭著之员。何必留于军营。再滋物议。著该大臣饬令士魁、刻即回京。无稍逗遛。据张锡庚奏、天寒冰冻。近畿南面。亟宜严防。并据彦昌奏、断贼接济等情。著该大臣体察情形。妥筹办理。原摺片均著钞给阅看。将此谕令知之。　　

○又谕、前据向荣奏、遵旨派和春驰往徐州。所有镇江军务。即委余万清接办。该革员能否胜任。曾降旨查询。未据覆奏。兹据怡良、许乃钊奏称、镇江地方紧要。断非生手所能接办。请仍令提督和春、一手经理等语。自系实在情形。和春著仍留镇江。统带水陆诸军。以资筹剿。无庸前往徐州。该大臣等即责成该提督、迅速克复镇江。无稍延缓。余万清、著即饬令渡江。交江忠源酌量差遣。本日据宋晋奏、东坝为苏省咽喉。请于坝口一带、立木桩木城。以资守御等语。如此布置。能否得力。该大臣等酌度办理。原片著钞给阅看。将此由六百里加紧各谕令知之。　　

○又谕、现据王大臣、会同该部议裁南河河库道一缺。已依议行矣。杨能格现署江南藩司。著即令其接办粮台事宜。并著琦善饬令郑敦谨、将粮台经手事务。移交清楚。即回河南藩司本任。毋稍迟延。将此由六百里加紧谕令知之。　　

○又谕、前有人奏、请令广东雇觅海船。驰赴江南。并令与候补道伍崇曜、商酌雇觅。当交叶名琛等查办矣。兹又有人奏、请特谕伍崇曜、迅再添募红单船百号。克期前赴江南助剿。并称前太常寺卿龙元僖、可以帮办此举。丁忧给事中苏廷魁、可以带船入江等语。江南贼匪四出窜扰。总由江面为其所踞。若此项船只。果能雇备妥速。驶行入江。则三城盘踞之贼。自不难一鼓荡平。著叶名琛、柏贵、与伍崇曜、龙元僖、悉心商酌。迅速办理。一切雇募之费。即与该二员设法妥筹。或分任。或劝捐。总期区画尽善。俟办有成数。即选派得力将弁管带。由海入江。以资剿洗。如苏廷魁能督带前往。谅必更可得力。该员等果能办成此事。肃清江面。自当破格酬庸。渥加恩赏也。将此由六百里加紧谕令知之。　　

○又谕本日据宋晋奏、曾国藩乡望素孚。人皆乐为效用。请饬挑选练勇。雇觅船只。顺流东下。与江忠源水陆夹击。速殄贼氛等语。前因湖北紧要。谕令该侍郎督带楚勇。驶出洞庭湖。迎头截剿。旋据该侍郎奏称、武昌现已解严。拟暂缓赴鄂。即在衡州赶办战舰。添置炮位。教练水师各等情。谅已办有头绪。现在安徽逆匪。势甚狓猖。连陷桐城、舒城、偪近庐郡。吕贤基已经殉难。江忠源又复患病。暂驻六安。不能前进。皖省情形。甚属危急。总由江面无水师战船。拦截追剿。任令贼＜舟宗＞往来自如。以致逆匪日肆鸱张。该侍郎前奏、亦曾筹虑及此。著即赶办船只炮位。并将前募楚勇六千。由该侍郎统带。自洞庭湖驶入大江。顺流东下。直赴安徽江面。与江忠源会合。水陆夹击。以期收复安庆、及桐舒等城。并可牵制贼匪北窜之路。现在广东红单船数十只。计已由闽入江。又有艇船数十只。均可备夹击之用。该侍郎忠诚素著。兼有胆识。朕所素知。谅必能统筹全局。不负委任也。将此由六百里加紧谕令知之。　　

○又谕、张之万奏、捻匪聚众。速宜摉剿。并请饬抚臣、将南汝光归陈一带州县。文武缉捕事宜。认真查办等语。河南光州之固始。陈州之沈邱、项城。俱时有大股捻匪。焚抢居民。必应及早歼除。免致与粤匪句结。该抚现驻南阳。其光州一带捻匪。即督饬总兵柏山、迅速剿办。牛鉴交卸臬篆后。即著驰赴陈州等处。与徐广缙专办剿捕捻匪。分路摉缉。务将首夥各犯。悉数歼捦。勿留余孽。捻匪聚散无常。此拏彼窜。全在地方文武员弁。认真缉捕。不得以该匪逃散。即为了事。英桂到任未久。无所用其回护。该地方官如有缉捕不力。不能固结民心。认真办理团练者。即著从严参办。毋稍姑息。原摺片著钞给阅看。将此由六百里加紧谕令知之。　　

○直隶总督桂良、奏报得雪情形。得旨。现在贼匪未除。吾民何由欣忭。况冬雪虽沾。开□山戊不□农工。为日甚长。未至新秋。何能稍存侈大。览兹幕客闲文。反增愁闷耳。尔为大吏者。尤当以从实为第一要务。　　

○裁南河河库道缺。以其职归淮扬、淮海、淮徐、各道管理。从户部左侍郎王庆云请也。　　

○赏前湖北武昌阵亡总兵官常禄子中书霍隆武、员外郎。
  </div>
  <div class="pagination">
   <a href="清实录咸丰朝实录_page167.html">
    上一页
   </a>
   <span>
    ...
   </span>
   <a href="清实录咸丰朝实录_page163.html">
    163
   </a>
   <a href="清实录咸丰朝实录_page164.html">
    164
   </a>
   <a href="清实录咸丰朝实录_page165.html">
    165
   </a>
   <a href="清实录咸丰朝实录_page166.html">
    166
   </a>
   <a href="清实录咸丰朝实录_page167.html">
    167
   </a>
   <span class="current-page">
    168
   </span>
   <a href="清实录咸丰朝实录_page169.html">
    169
   </a>
   <a href="清实录咸丰朝实录_page170.html">
    170
   </a>
   <a href="清实录咸丰朝实录_page171.html">
    171
   </a>
   <a href="清实录咸丰朝实录_page172.html">
    172
   </a>
   <a href="清实录咸丰朝实录_page173.html">
    173
   </a>
   <span>
    ...
   </span>
   <a href="清实录咸丰朝实录_page169.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
