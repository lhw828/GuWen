<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 171 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 171 页/共 848 页
  </h1>
  <div class="content">
   ○壬戌。谕内阁、富俊等奏、酌拨兵额以资办公一摺。双城堡建房木植。向令阿勒楚喀拉林砍伐一半。各城轮年分砍一半。北据该将军详查阿勒楚喀拉林额兵各四百零六名。差务繁多。又兼年年派砍木植。不敷调遣。自系实在情形。著照所请、即于吉林额兵内。酌量抽拨一百五十名。宁古塔额兵内。抽拨一百名。三姓额兵内。抽拨一百五十名。不必即行裁撤更调。俟各城甲兵出缺时。无须挑补。咨明该副都统、于阿勒楚喀拉林双城堡闲散内。仍按马步骑射技艺。拣选充补。计共添兵四百名。连前额共计有兵一千二百一十二名。以资调遣。该部知道。　　

○又谕、富俊等奏参、伐木迟误之员。并筹款加赏盐菜银两一摺。佐领讷恩登阿等、前因委办木植。屡催未交。经富俊等奏请摘去顶带。勒限交纳。今复逾限仍未交足。讷恩登阿尚欠交木植二千一百余根。实属延玩。讷恩登阿、著交部议处。所欠木植。勒令明年如数交纳。至已故佐领阿勒金太所欠木植。除伊子图克唐阿设法砍运交纳外。尚欠二千六百余根。著该将军勒限明年开河后全数交足。如再迟逾不交。即行咨参严惩。其所请加赏伐木兵丁盐菜银两。著即于吉林义仓谷价现存款内。动支银一万两发商生息。每岁所得息银一千二百两。每年加赏银四两。共需银八百两。其余息银四百两。即著归还原款。又据另片奏、砍伐木植劝惩章程。著照所请、该委员果于年前照依丈尺数目砍伐齐全。次年八月内全数交足。咨部给予纪录二次。如运到木植尺寸不敷。除将细小木植入官外。饬令照数补伐赶运。免其议处。若当年不能交纳。迟至次年运交者。罚俸一年。傥次年仍不全交。即将该委员降二级留任。仍罚俸一年。以示惩儆。　　

○癸亥。皇太后五旬圣寿节。遣官祭太庙后殿。奉先殿。上率皇子王公大臣、诣绮春园行庆贺礼。众官于午门外行礼。　　

○上侍皇太后早膳。晚复如之。　　

○谕军机大臣等、本日据陈中孚奏、于十月初一日到任。署漕督穆彰阿、奏明带印催漕北上。题奏事件。暂借河督关防。其咨行事件。就近借淮安府印信。现值办理新漕。除海运米石外。其余应由盘坝接运。在在均须赶办。借用印信究多格碍等语。穆彰阿现在督押尾帮军船北上。本日据奏已抵济宁。沿途催趱军船。尽可借用押漕道厅印信。著即将漕运总督关防。派委妥员迅速赍送新任漕督陈中孚接收。办理一切漕事。以专责成。将此谕令知之。　　

○免齐齐哈尔等处歉收军田谷石。展缓前借口粮银。　　

○甲子。以吏部左侍郎王引之、为顺天武乡试正考官。翰林院侍讲学士潘锡恩、为副考官。　　

○乙丑。上诣安佑宫行礼。　　

○调任山理学政吴慈鹤、奏报抵任。得旨、学校修明。因属职所当然。至地方公事。亦要留心查访。顺便据实密奏。总要公正乃心。视国事如家事。不可沾染外官习气。动辄朦混瞻徇也。果能实心为国。方不负简调之意。密之慎之。　　

○丙寅。上诣大高殿。寿皇殿。行礼。　　

○奉皇太后还宫。　　

○谕军机大臣等、前据庆祥奏、俄罗斯私入边界建房。其头人传述。欲择哈喇塔拉水草好处。筑城种地。请饬查询。朕以事关边防。自应查核确实。再行办理。已饬拟询问俄罗斯查明边界建房咨文。由理藩院行文萨纳特衙门查询矣。本日复据松筠奏称、从前或系哈萨克侵占俄罗斯游牧。今俄罗斯意欲讨还。哈萨克以一面之词。希图为其檄询。亦未可定。傥俄罗斯以本系哈萨克侵占必应讨还为词。理藩院转难查办。哈萨克游牧疆界。与俄罗斯毗连。理藩院无凭可查。该将军似可以行查理藩院并无伊等疆界图识。碍难查办。晓谕哈萨克、以天朝定例。外藩之地有疆界者、方可查办。无疆界者、例不办理。令其和睦邻封。似可毋庸行文俄罗斯。免生枝节等语。边防紧要。该处现在情形。庆祥自必详悉明确。兹将理藩院询问俄罗斯清汉咨文。及松筠原摺。一并钞给阅看。并著该将军随时体察。相机妥办。总期无失天朝体制。仍不致开边衅。方为不负委任。将此谕令知之。　　

○河东河道总督张井奏、筹蓄微山湖水。得旨、尽心力而为之。明岁重运经临。断不准以湖水短绌为词。致滋贻误。懔之慎之。　　

○修山东运河泇河厅属堤闸。并挑穵引渠。从河道总督张井请也。　　

○丁卯。上诣皇太后宫问安。　　

○贷浙江等帮例给经纪办公银。　　

○戊辰。谕军机大臣等、蒋攸铦奏、察看催趱滞漕情形。请酌定限期。分别趱运截卸一摺。本年接运滞漕。截至本月十二日止。未入直隶境者尚有十六帮之多。现在节逾小雪。天气日寒。若北风骤起。连樯冻阻。进退无策。不免临时周章。自应酌定限期。分虽截卸。北运河船过津关。寄剥到坝。至速亦须旬余。著以本月十五日为断。已到津关者、仍催令寄剥前进。即令原船回空。其十六日后始抵津关者、即令其在北仓卸贮。除北仓空廒四十余座。尽数存贮米四十余万石外。所有仓廒院内。地尚乾燥。亦可囤贮一二十万石。如再不敷。即援照成案。于天津地方行店庙宇。暂行囤贮。其南运河河水日耗。古浅之处极多。向于大雪前后河冰凝结。现距大雪仅有半月。若帮船未能衔尾而来。即不能全数抵津。著以十月二十五日为断。已到直隶景州安陵汛境者、仍押催北上。赶至津关卸贮。其将到安陵而尚在山东境者、即查照向来成案。就近截卸山东德州囤贮。其直隶故城县运河。又在德州以南。著以十月二十日为断。如尚未挽到故城者、即将帮船截留山东临清囤贮。以便军船卸载回空。著博启图、申启贤、武隆阿、各援照成案。分别妥速筹办。毋得互相推诿。以致冻阻中途。蒋攸铦仍严饬该镇道等、将在后帮船迎提分段节催。速益加速。总期多一帮寄剥赴通。即少一帮截卸北仓。多一帮趱入直境。即少一帮卸贮山东。不得因定有期限。稍为懈忽。现在风高物燥。火烛堪虞。所有回空守冻。即著派分数处停泊。并遴委文武大员。亲驻河干。稽查弹压。毋令滋生事弊。至各帮丁力疲乏。本年在淮河起剥穵浅。及盘坝剥运。一切穵笆抗袋之费。系旗丁自行措办。现又接运帮船北上。实因盘坝过迟。并非该帮丁办理不善所致。若仅例给水脚口粮。别无津贴。将来守冻又须数月之久。口食无资。著该署漕督穆彰阿、随时察看情形。酌量调剂。总期帮丁不至十分苦累。水手等沿途俱各安静。此为至要。将此谕知博启图等、并谕蒋攸铦知之。　　

○大学士直隶总督蒋攸铦奏、清理入官旗地三千六百一十一顷八十五亩有奇。应徵租银四万五千一百余两。通饬徵解。此外又有民人自首无租旗地二百四十余顷。每亩酌定租额八分。一体给照徵租。下部知之。　　

○己巳。谕内阁、武隆阿奏、察看接运帮船行走情形。如旬日半月内。北内不致大作。河水无虞消耗。约计二十以后。可一律趱出东境等语。本年接运南粮帮船。未入直隶境者尚多。现已节逾小雪。天气日寒。昨据蒋攸铦酌量情形。请定限分别趱运截卸。当经降旨、交该抚等各援照成案。分别妥速筹办。该抚此时自尚未接奉前旨。现既奏称天未大寒。水势充足。著武隆阿、即商同蒋攸铦乘此机会。督饬催漕员弁。加紧催挽。总期趱早一日。即少一处卸贮。不得因定有限期。可以截卸。遂致稍为松懈。至闸内运河已届冬挑。东省运船因接运尚未归次。所有闸内各州县本年应兑漕粮。著即改为春兑春开。俾运河挑工及时赶办。以免贻误。　　

○改铸直隶泰宁镇总兵、及中军游击关防。从大学士总督蒋攸铦请也。　　

○庚午。月食。　　

○谕内阁、琦善等奏、堰盱石工完竣。请酌添保固年限一摺。高堰山盱两厅石工。上年被风掣塌。当经饬派监催各员。分段估修。现已依限完竣。据该督等查明工程尚无迟误。惟新砌石料。内多攲斜空隙。仅恃灰浆锭锔。难资抵御。其从前旧工尤多偷减等语。洪湖石工。原以蓄水济运。保卫民生。前此在事工员。办理草率。误运殃民。殊堪痛恨。此次堰盱石工。长至一万一千余丈。用银至君十余万两之多。非寻常工程可比。若仅照例保固。将来工员得以置身事外。糜帑滋多。著于例限三年外。再加保固一年。如限内稍有掣塌。即令原办之员赔修示惩。将来承办坦坡各员。亦著照此办理。俾知警畏。至高堰十三堡。山盱息浪庵两处。补还石工。著即发银购料兴修。严饬工员认真赶办。又另片奏、长堤新旧石工共掣卸十一段。信坝埽戗。亦掣通过水。现经该道将、督饬厅营各员。堵合稳固。该处坝工甫经办竣。何至一遇风暴。即有坍卸。所有原做埽戗银两。即核明分别赔修。现任山盱通判孙厚坤、山盱营守备尹涟、著即行撤任。以为修防不慎者戒。该部知道。　　

○谕军机大臣等、朕因翰林院侍讲学士潘锡恩、平日尚能留心水利。上年条陈海运河工事宜。敷奏颇为明晰。本日已降旨、将该员发往江苏以道员用矣。该员到省后。著琦善留心察看。如果熟谙河务。即于河工道缺中酌量奏补。如不能胜任。亦著据实奏闻。不得因系特旨命往人员。稍存迁就。将此谕令知之。　　

○以工部左侍郎舒明阿、为杭州将军。仍兼散秩大臣。　　

○以礼部右侍郎奎照、署工部左侍郎。兼署钱法堂事务。　　

○调正白旗蒙古副都统奕经、为正白旗满洲副都统。以宗人府理事官存华、为正白旗蒙古副都统。　　

○以运河挑浚深通。准已革两江总督孙玉庭、五品衔休致颜检、回籍。　　

○蠲缓江苏沛、六合、山阳、清河、桃源、安东、盐城、高邮、泰、甘泉、宝应、铜山、丰、萧、砀山、邳、宿迁、睢宁、十八州县。并淮安、大河、徐州、三卫被水被旱灾民新旧额赋。　　

○缓徵湖南澧、安乡、二州县被水垸田新旧额赋。并籽种仓谷。　　

○展缓广东潮桥歉收各埠盐课银。　　

○辛未。上诣昭显庙拈香。　　

○谕内阁、陶澍奏、历任常镇道承办船工。借动扬关库项。摊捐未补。并滥借挑河银两无著。奏请追赔一摺。江苏常镇道。承办修造外海战船哨船。自嘉庆三年后。历任各员。均因例价不敷。动借库项。扣廉流摊。又金坛丹阳二县。承挑徒阳运河。工程较大。及镇江挑浚城河。民捐未集。俱经前任道员王逢源、借给库项。节年追缴未完。官民挑河。该道衙门。不过责司督察。乃擅以库项借给。致归无著。实属滥借。所有原借挑河银七千两。著于王逢源名下追赔。至历任承办船工。借垫流摊。行之日久。前借之款。尚未补完。而后届之船。复须修造。以致摊捐之数。愈积愈多。年复一年。伊于何底。应即埽数追完。以清库款。所有此项船工借动银两。除历任捐补外。现在未补银二万六千八百六十二两零。即著落原借之赵宜喜、昌德、策名、王逢源、余霈元、王赓言等、六员名下。分限追缴。银数在五千两以上。限一年全完。一万两以上。限二年全完。著该抚即分咨各该员旗籍。并行任所。按限严追。解道归款。嗣后修造船工。如有不敷之项。责令承修之常镇道。自行筹画。不准再借关库银两。以杜那移之弊。该部知道。　　

○又谕、山东省具题恩县峄县莱阳平原等处。抚恤口粮。免造花名图册四本。内将英和名字。并不全书。祗写臣英字样。殊失君前臣名之义。讷尔经额、在部行走多年。岂不谙习体制。乃漫不经心。任听书吏率行书写。实属疏忽。著传旨严行申饬。　　

○盛京将军晋昌奏、永陵启运殿工程。奏准修理。遵择十二月二十六日卯时。恭移神牌。安奉东西配殿。报闻。　　

○浚湖北汉水支河。修黄梅县塘房哨船。从总督李鸿宾请也。　　

○缓湖南应解通米。及漕船漂失米石。　　

○壬申。上诣皇太后宫问安。　　

○谕军机大臣等、前据永芹奏、逆夷张格尔在卡外滋事。巴彦巴尔、于撤兵时。误入山险被围。与官兵同时阵殁。当降旨由五百里谕知永芹、令侦探该逆确实信息。并督率官兵严加防范矣。迄今又阅两旬。未据永芹续奏。究竟该逆是否远窜。该参赞大臣如何防范。朕心日深悬盼。乃庆祥于本月初六日。已续奏喀什噶尔情形。而永芹至今未见续奏。杳无音信。殊不可解。所有被围阵殁官兵伯克回子名数。及巴彦巴图尸身。是否查有下落。各处卡伦。是否安静。该逆远窜。是否探有踪迹。所有喀什噶尔一切善后事宜。现在如何办理之处。即著迅速覆奏。以慰廑注。将此由四百里谕令知之。　　

○又谕、前有旨、令德英阿署伊犁将军。以便庆祥来京陛见。现已谕令庆祥无庸来京。德英阿不必前往伊犁。接奉此旨。无论行抵何处。即取道赴乌里雅苏台新任。将此谕令知之。　　

○又谕、前有旨、令庆祥来京陛见。嗣因喀什噶尔卡伦外逆夷滋事。谕知该将军暂缓来京。候旨遵行。朕思边疆紧要。未便遽易生手。庆祥在伊犁任事有年。于该处情形较为熟悉。现在张格尔窜逃未获。难保不乘间窜伺。所有派防调兵事宜。均须庆祥随时察看情形。一手经理。现已降旨令德英阿无庸前赴伊犁。即赴乌里雅苏台新任。将此谕令庆祥知之。　　

○命署乌里雅苏台将军都察院左都御史松筠、回京。　　

○缓徵湖北江陵、监利、潜江、天门、沔阳、汉川、钟祥、京山、应城、孝感、荆门、黄冈、云梦、十三州县被水被旱灾民新旧额赋。及杂项银米有差。　　

○贷凉州庄浪驻防官员二年俸银。兵丁一年饷银。修理衙署兵房。　　

○癸酉。上御太和殿视朝。王以下文武升转各官谢恩。　　

○以宁古塔被旱歉收。缓徵额粮银米十分之五。　　

○甲戌。谕内阁、琦善等奏、安徽省漕粮。雇船剥运事宜一摺。各省明岁应运军粮。除海运外。余均用江淮首二进帮船。截留河北接运。安徽省惟宿州头二帮船可以归次。余船均在河北首二两进之中。该省起运漕粮。内由宿州两帮军船。及减歇轮造船只。仅可兑运五万余石。余米二十六七万石。须船八九百只。应即分投雇备。与别省原船装运不同。所需银十万两以内。若责令州县筹办。必致藉口赔累。著加恩准其于司库丁地银内动拨银十万两。由该抚督同藩司。撙节核发。无许稍有浮糜。事竣核实报销。用賸银两有行报拨。此项运粮民船。经过各关。准其免纳船料税银。其安省现留河北军船旗丁归次受兑。及押运盘坝各事宜。并著筹酌妥为办理。该部知道。　　

○谕军机大臣等、据托津奏、俄罗斯为徼外之国。设法羁縻。讫未臣服。哈萨克平日越边抢掠。赋性险猾。该台吉所称明年筑城种地。未可尽信。即俄罗斯筑城种地。距卡伦尚四百里。至哈喇塔拉、是否系哈萨克境界。无凭可查。难保非仰藉天威。希图微利。所有公文一件。请免咨行。并请饬将军庆祥、如哈萨克不行呈报。即置不问。设请代为查询。当谕以疆界不清例不查办等语。事关边徼机宜。松筠、托津、俱曾任新疆。熟于边外情形。所奏自不为无见。然今昔情形不同。该将军庆祥办事有年。于该处事宜谅所稔悉。是否必应由理藩院行文该国。令其禁止。或竟置之不问。抑该将军处派委妥员。前往哈喇塔拉地方。设法晓谕该夷。令其撤去房屋。杜其筑城种地之谋。该将军体察该处情形。不可回护前奏。亦不可因有松筠托津之奏。意存迁就。务须斟酌尽善。筹出万全。方为妥协。将此由四百里谕令知之。　　

○命驻藏帮办大臣保昌、喀喇沙尔办事大臣徐锟、英吉沙尔领队大臣色普徵额、来京。以头等侍卫敦良、为驻藏帮办大臣。镶蓝旗蒙古副都统巴哈布、为喀喇沙尔办事大臣。正黄旗汉军副都统舒伦保、为英吉沙尔领队大臣。　　

○以刑部尚书嵩孚、兼署镶黄旗汉军都统。　　

○乙亥。谕军机大臣等、永芹奏、查明官兵伤亡数目。现在差探贼踪。分防要隘一摺。前此出卡剿捕逆夷张格尔、被围伤亡兵丁。现经永芹派员收合溃散。查明伤亡伊犁满兵五名。壮丁一名。索伦锡伯兵三十五名。绿营马步守兵九十五名。带伤绿营兵五名。著即按名造册咨部。照例分别给予恤赏。阵亡兵丁失去军械马匹。准其五并报部核销。随营接仗之六品伯克推列克、七品伯克开色木、素皮尼雅斯三品。或临阵伤亡。或迷失未归。著即详查确实。奏明办理。至差探张格尔、现在窜至硕拉地方。与助逆之布噜特头目汰劣克、及贼目拜巴哈什等。潜相团结。即应设法歼捦。以彰国宪。现既查有布噜特头人那帕斯、提里斯、伊里斯曼底、能知大义。并不甘心从逆。伊里斯曼底、因先事报信。汰劣克、欲加抢劫。现已率其所属五百余户。移住奇里克部落。情愿合力效顺。听候差遣。正可乘此机会。加以奖励。谕以利害。庶可坚其心志。著永芹查明。即将伊三人招致。宣示谕旨。嘉其诚悃。如无顶带。即各赏给七品顶带。其有顶带者。各赏给加一等顶带。并谕以此系大皇帝因尔等不肯从逆。特加奖赉。如能再将张格尔汰劣克等、设法剿捕。或得生捦缚献。或歼毙得有确据。将来奏明。必逾格懋加封赏。非常荣显。现在汰劣克既恨尔等。傥若将张格尔汰劣克等、留在卡外。日日找寻尔等洩恨。尔等家口及所属人等。必致被其戕害。尔等此时当仰藉天朝威力。确探张格尔汰劣克等贼势。并力攻剿歼捦。不但保全尔属下人等安居乐业。并可渥受厚恩。为布噜特有功一大部落。在卡外岂不更觉体面。如此剀切晓谕。或可收以夷制夷之效。该参赞既探有张格尔仍投霍罕之信。已于该夷使额尔沁阿布都哈里克等。到喀什噶尔时。饬令传谕霍罕伯克、若张格尔投去。该伯克即行捦献。不特表尔伯克世代恭顺之忱。即当仰受格外恩赉。如不能縳献。亦断不可收留。所办亦属周密。又据另片奏称、张格尔之弟巴布顶、现经浑都斯伯克、安插所属之达哈柰地方居住。不准外出。并欲发信唤取张格尔一同居住。如不听从。另约希格南部落伯克胡瓦特、带兵将张格尔拏去等语。虽系得自贸易回子巴杂尔拜等传闻。未为的确。永芹当饬迈玛萨依特、善待该部落贸易回子。令其传谕该伯克。使知顺逆之理。俾令设法缚献。奏请恩施。并再留心确查该逆夷踪迹。务期永绝根株。勿留孽种。以安边徼。其穆克登布所带官兵沿途接换马匹。著照所议办理。所调叶尔羌兵三百名。俟伊犁兵到时。即行撤还可也。将此由五百里谕知永芹、并谕庆祥知之。
  </div>
  <div class="pagination">
   <a href="清实录道光朝实录_page170.html">
    上一页
   </a>
   <span>
    ...
   </span>
   <a href="清实录道光朝实录_page166.html">
    166
   </a>
   <a href="清实录道光朝实录_page167.html">
    167
   </a>
   <a href="清实录道光朝实录_page168.html">
    168
   </a>
   <a href="清实录道光朝实录_page169.html">
    169
   </a>
   <a href="清实录道光朝实录_page170.html">
    170
   </a>
   <span class="current-page">
    171
   </span>
   <a href="清实录道光朝实录_page172.html">
    172
   </a>
   <a href="清实录道光朝实录_page173.html">
    173
   </a>
   <a href="清实录道光朝实录_page174.html">
    174
   </a>
   <a href="清实录道光朝实录_page175.html">
    175
   </a>
   <a href="清实录道光朝实录_page176.html">
    176
   </a>
   <span>
    ...
   </span>
   <a href="清实录道光朝实录_page172.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
