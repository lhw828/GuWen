<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 38 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 38 页/共 95 页</h1>
    <div class="content">　　○初四川叙州府南溪县民言嘉定州犍为县有四盐井可以开煎命户部遣人往验之至是还奏如所言盖岁通得盐十万九千八百斤
　　○乙丑  命右军都督佥事马荣统率舟师运粮往北京改山东莱芜县东河驿隶新泰县
　　○革四川赤水县宣抚司经历司
　　○交阯布政司言郡邑初定仓廪未完官军俸粮宜樽节支给今议一品二品三品月给米一石四品五品八斗六品七品七斗八品至未入流六斗旗军吏典承差五斗待粮储充羡别议奏请从之
　　○丙寅夜月犯太微东垣上相星
　　○丁卯升兵科都给事马麟交趾布政司左参议祀琼俱为通政司右通政  命工部造宝船四十八艘夜月犯亢宿南第一星
　　○戊辰设交趾太原嘉兴广威天关望江临安新宁七镇金场局置大使二员副使四员又选授知州知县二十一员每镇三员提督闸办又以府二员总督令礼部铸印给之
　　○设交趾云屯市舶提举司置提举副提举各一员
　　○己巳  敕甘肃总兵官左都督何福曰尔奏甘五卫番汉官军杂居难于防制俟春暖分定地方使各相聚处已准行所奏凉州卫带管土兵五百余人关赏赐不支月粮虽有军民未得实用欲收入五政更酌量之可行即行
　　○火州等处回回阿的车并忽剌木丁等贡马及方物赐予有差
　　○庚午沈王模第三子生赐名佶煟  命济州卫故指挥使赵斌子敬府军左卫故指挥同知张保侄贵羽林右卫故指挥佥事苪驴儿子春各袭其职
　　○设堪步长官司隶云南都司命来朝土酋勺吉为长官赐印章冠服
　　○癸酉都察院都御史陈瑛等言都指挥单政骄恣违法擅令家人出境易马请罪之  上曰春秋人臣无外交况敢为贸易事如稍有不平致争竞启衅隙关涉非小政虽有功不可宥命鞫之
　　○甲戌赵王高燧奔  仁孝皇后丧始至属时北边有警故缓云
　　○女直野人头目必缠等百六十人来朝置秃都河实山忽里吉山列门河莫温河阮里河察剌秃山忽里吉山列门河莫温河阮里河察剌秃山呕罕河八卫命必缠等为指挥千百户赐诰印冠带袭衣及钞币有差
　　○西审隆奔卜咂簇头目锁南监藏等来朝贡马赐钞币袭衣
　　○乙亥贵州宣慰司使安卜葩遣人贡马赐之钞币
　　○丙子朝宣国王世子李禔辞归  上亲制诗赐之并赐白金锦绮书籍笔墨鞍马遣中官黄俨送至其国而赐国王朝服白金千两绒锦绮罗百三十匹
　　○丁丑遂花河女直野人头目我卜鲁等来朝贡马赐赉有差
　　○戊寅设广西太平府医学
　　○升金吾右卫指挥使赵辛为山西行都司都指挥使赐翰林院学士胡广等五员各表里彩币二表里白金十两钞五百贯
　　○思南宣慰使田宗鼎遣镇抚柳原芳贡马及方物建昌卫土官指挥使安普公贡马皆赐白金钞币
　　太宗文皇帝实录卷七十五


太宗至孝文皇帝实录卷七十六
　　永乐六年二月庚辰朔
　　○壬午赵王高燧还国
　　○夜火星犯司怪北第二星
　　○癸未有广宁卫卒还自迤北言虏欲南掠敕武城侯王聪同安侯火真率北京永平蓟州山海真定诸卫骑兵于宣武府等处备御敕总兵左都督何福等悉严边备
　　○丁亥遣官释奠先师孔子
　　○掌交阯布政司事尚书黄福言广西军民馈运交阯者陆路艰甚宜令广东海运二十万石往给交阯从之
　　○戊子祭  太社太稷
　　○遣官祭先农
　　○哈密忠顺王脱脱及其祖母遣都指挥同知买住头目哈剌哈纳火鲁忽赤来朝贡马赐脱脱等文币百匹彩绢二百五十匹命哈剌哈纳为都指挥同知火鲁忽赤为指挥使俱赐冠带袭衣
　　○甘肃总兵官都督何福奏凉州诸卫土军多私出外境市马请按其罪甘肃马驿递军卒请如例宁夏例户给附近田二十亩俱从之
　　○己丑交阯按察司佥事刘有年言交阯旧设诸州多不亲民而于附郭置县理民事请如内地以州管民而革去附郭县从之
　　○庚寅设湖广五塞社望巡检司
　　○壬辰  命故前军都督佥事史勇子显袭父旧职金吾右卫指挥使
　　○癸巳夜水星犯垒壁阵第六星
　　○甲午赐晋王济熺钞二千锭彩币五十匹彩绢百匹琐郎哈真河等处女直野人万户只儿木鞑靼头目方希等来朝贡马赐钞币有差
　　○遣使赐祭别失八里至王沙迷查干时中官把泰鸿胪寺丞刘帖木儿不花等使别失八里还言沙迷查干卒弟马哈麻嗣立之  上以沙迷查干能归顺朝廷遂遣把泰等赐祭仍遣玺书赐马哈麻文绮衣二袭文绮表里各十
　　○乙未都察院左都御史陈瑛等言都督佥事王端都指挥同知林泉都指挥佥事牛谅奉命督运材木而纵恣贪淫拆毁公馆及多支廪给等事宜治其罪命下锦衣卫狱
　　○丙申升刑部郎中陈俊民为河南布政司右参政程新为左参议户部郎中顾行为狭西参政刑部郎中邹锐监察御史沈源俱为河南按察司副使以刑部郎中徐彰为佥事
　　○增置交州左卫之中右二千户所并交州中右前三卫及昌江卫之中左千户所清化卫之中右中中中前中后水军五千户所三江卫之中前后三千户所
　　○女直野人头目贾令哈火秃等百六十人五人来朝置弗朵秃河干兰河薛列河希滩河克默而河阿真河兀里奚山撒义河阿者迷河木忽剌河钦真河同宽山一十二卫令贾令哈等为指挥千百户镇抚赐印诰冠带及钞币袭衣有差
　　○庚子升刑部郎中吴盛为本部右侍郎
　　○壬寅浙江都指挥使孙成奏对不实谪戍边
　　○癸卯交阯土官交州府知府阮均建昌府知府同彦翊演州府同知黎思凯来朝升均北京刑部左侍郎彦翊思凯为右侍郎
　　○夜有星大如盏青白色光烛地出元宿南行入库楼
　　○甲辰设交阯按察司之山南山北海东海西四道分司
　　○武康伯徐理卒理河南西平人国初从诸将征伐有功积官至永清左卫指挥佥事调营州中护卫  上举兵靖难初下大宁理诣军门见后从战白沟破雄县徇山东取沧州攻藁城定两淮入师大小数十战理皆鼓勇争先所向克捷累官至都督佥事封武康伯命还守北京理宽厚驭下得士卒心其卒也赐祭赙命有司葬
　　○昼太白见辰位
　　○乙巳忽剌温倭鲁兀兀卜山等处女直野人头目传四达鲁花赤伯＜土答＞木等百五十人来朝贡马赐钞币有差
　　○丙午升都指挥费义为为前军都督佥事
　　○琼州府知府刘铭率生黎峒首王贤祐王惠王存礼等来朝贡马命贤祐为儋州同知惠存礼为万宁县主簿赐冠带钞币俾专抚黎民
　　○丁未免北京永乐五年以前诸色逋负仍自今年为始免徵诸色课程三年课有增加者悉仍旧额
　　○  命故后军都督佥事陈亨之孙纪为羽林前卫指挥使
　　○  命浙江金乡等卫改造海运船三十三艘
　　○己酉擢工部司务张俨进士邵玘殷旦李玉韩瑜为监察御史
　　○  上谕兵部尚书金忠掌中军都督府事定国公徐景昌曰自昔勋业之臣皆奋起行伍身亲战阵积累勤劳致有爵位又小心敬守法律谨事朝廷故能长保富贵及其子孙不率狃于安逸骄奢淫酗忘祖父之艰难玩愒岁月不习骑射比及阅试手无措輙用私贿侥幸承袭一遇征调百计营免不能免者至临阵对敌畏怯疲懦堕马弃枪丧胆褫魄皆由骄肆不教之过自今初试不中式者罚本卫所充军三年复试不中谪戍远方别选材子弟袭职其移文天下使悉知之
　　○  命平江伯陈瑄总率官军前军都督佥事宣信为副海道运粮赴北京
　　太宗至孝文皇帝实录卷七十六


太宗至孝文皇帝实录卷七十七
　　永乐六年春三月庚戌朔  命羽林前卫故指挥同知顾晃忽儿子颜沙不丁袭父职
　　○湖广施州盘谕宣抚司土官子向墨杓耸等来朝贡马赐钞币有差
　　○辛亥腾冲等千户所土官副千户长刀贡蛮等遣其刀怕混等来朝贡马及银器赐钞币袭衣
　　○癸丑  命宁阳伯陈懋以御官军镇守宁夏
　　○乙卯诏河南山东山西永乐五年以前逋负税银及追偿未完盐粮刍豆诸色课程赃罚悉免
　　○设狭西巩昌府徽州火钻峪批验茶引所置大使一员
　　○丙辰有言肃王楧不法事者赐敕谕楧曰  祖训王所居国境内军民人等有侮嫚王者即擒至京审其虚明白然后治罪今兰州卫卒星得名三人得罪于王当闻诸朝廷区处乃听小人朱典之言輙棰杀之春秋人臣无外交近别失八里哈密进马及布王皆受之朱典构谗杀人长史不能辅导规正悉械送京师
　　○戊午常宁公主薨主  上之第五女淑慧恭慎动止有礼通孝经女则列女传下嫁驸马都尉沐昕逾执恭俭惇妇道薨年二十三  上深悼之赐祭皇妃皇太子妃皇太子妃诸王王妃各公主皆祭
　　○己未直隶来安舒城二县民饥户部以闻命有司发粟赈之共万七千九百四十石
　　○喜乐温和钦真河等卫女直野人千户喜省奇来朝自陈愿居京师赐袭衣彩币及牛羊薪米居宅
　　○庚申改河南布政司左参议易英云南按察使周新皆于浙江升兵部郎中魏瑛为山东布政司左参议工部员外郎曹本为江西按察使司佥事山西道监察御史胡恪为福建按察司佥事绍兴府同知李遵义为山西按察司佥事擢赵府教授王玭监生回谦张翼为监察御史
　　○掌交阯布政司事尚书黄福言交阯初平其地徵歛不一请酌量轻重为定制  上曰比除交阯郡县官朕数谕之为宽政务宽简以绥新附之民无重徵歛重歛者驱民之策也福所言良合朕意遂命户部会官定议务从轻省
　　○辛酉遣使赍书谕本雅失里曰鸿胪寺丞刘帖木儿不花等回知尔自撒马儿罕脱身居别失八里今鬼力赤等迎尔北行以朕计之鬼力赤与(野)[也]孙台文结肺腑之亲相倚为固今未必能弃亲就疎矣况手握重兵虽或其下有附尔者亦安敢与之异志今尔与鬼力赤势不两立矣夫元运既讫自顺帝之后传爱由识里达腊至坤帖木儿凡六辈相代瞬息之间且未闻一人遂善终者此亦可以验天道然则尔之保身诚不易也去就之道正宜详察善处古之有天下者皆于前代帝王子孙封以爵土俾承宗祀如周封舜之后胡公满于陈封夏之后东楼公于杞封商之后箕子于朝鲜微子于宋汉唐宋亦皆封前代之后我  皇考太祖高皇帝于元氏子孙存恤保全尤所加厚有来归者皆令北还如遣妥古思帖木儿还后为可汗统率其众承其宗祀此南北之人所共知也今朕之心即  皇考与前古帝王之心尔元氏宗嫡当奉世祀吉凶二途宜审思之如能幡然来归加以封爵厚以赐赉俾于近塞择善地以居惟尔所欲若为下人所惑图拥立之虚名虽祸机在前有不暇顾亦惟尔所欲朕爱人之诚同于皦日今再遣刘帖木儿不花等谕意并赐织金文绮衣二袭彩币四端尔其审之敕总兵官左都督何福令遣人护送刘帖木儿不花等出边就密探虏中事以闻
　　○忽的河法胡河卓儿河海剌河等处女直野人头目哈剌等来朝遂并其地入建州卫指挥千百户赐冠带袭衣及钞币有差
　　○升金吾左卫指挥佥事李信为指挥使故千户秦五儿子泰陈柒子文耿肆子春王舍马子敬徐广子得熊达子刚包羊儿子胜刘清子得俱袭升指挥佥事金吾右卫指挥同知崔驴儿子成袭指挥使千户孔鲁子福马义子王袭升指挥同知高那住子兴赵企子能李智子祥祥朱名子勇李成子义俱袭升指挥佥事羽林前卫指挥佥事薛政弟翥周文子广尚得子信袭指挥同知千户刘达善子通王成子兴李保儿子真江保子喜袭升指挥佥事济南卫指挥佥事刘福兴子旺袭升指挥同知燕山右卫千户娄铁子名通州卫千户江遇先侄原袭指挥佥事狭西行都司都指挥佥事高琏子监袭父故职金吾右卫指挥使浙江都指指挥佥事黄义子忠袭父故职羽林前卫指挥同知羽林前卫指挥使江宁子兴指挥同知杨仲和子春济州卫指挥同知包哈剌把都儿子政金吾左卫指挥同知也先子典住朱成子名指挥佥事黄歪头子福金吾右卫指挥佥事张福子斌旗手指挥佥事胡才兴子聚府军后指挥佥事陈观音保兄智燕山前卫指挥佥事石玉甥虎儿各袭职命李端为羽林前卫指挥佥事端父福为本户百户卒端幼其叔旺袭从征有功升指挥佥事至是端年长当袭父职旺并以己所积功让端故超升焉
　　○夜月犯太微东垣上相星
　　○壬戌敕交阯总兵官新城侯张辅等曰交阯布政司奏坡垒丘温隘留三处乃交阯咽喉其地瘴疠官军难处欲于近附思州太平田州等处量起土库设立卫所如狭思西潼关四川瞿塘之例军隶民广西隶交阯为便尔等其议行之
　　○敕甘肃总兵官何福曰凡回回鞑靼来鬻马者若三五百匹止令鬻于甘州凉州如及千匹则听于黄河迤西兰州宁夏等处交易勿令过河凡来进马者令人带乘马一匹路费马一匹俟至京师余马准例给价
　　○赈云南丽江军民府饥民一千三百余户麦三千一百八十石
　　○癸巳巡按福建监察御史赵昇及布政司按察司奏以柏生花为瑞  上赐敕切责之曰朕主宰天下于生民休戚未能遍知故委任尔等镇抚藩方以图安辑而乃肆志安逸于军民疾苦一毫不言而今言柏花为瑞夫时和岁登物无疵疠生民足食四夷顺安此国家之瑞也尔等验之人事岁果丰登民果给足乎树木之花世所常有何益于国何利于民而以为瑞也相为朋比戏侮如此忠君恤民之心果安在哉姑宥尔等若复为欺罔虽欲幸免不可得矣
　　○甲子设湖广赤溪两江口巡检司隶赤溪南洞长官司以其地水陆冲要故设巡检司置流官巡检一员仍以土人副之
　　○丙寅敕甘肃总兵官左都督何福曰得奏欲于京师选鞑官之材能者诣边率领所调鞑官军朕亦计之鞑官素于地理不谙人情不悉遽令领军出境将不知军军不知将不相亲附而于号令或有乖违则功不成此事理甚明不待智者可知矣于尔有不知耶得非有人谓尔总蕃汉兵久虑势重致谗为此言乎朕为天下主赏罚予夺皆自己出未尝以谗加罪一人况尔老将为朕素知故推诚委任所言輙听有未听者必相与尽心商度其事之可否何尝有一毫致疑且尔  皇考旧臣有疑不信于鞑官又可耶自今诸事但竭诚致力尽其材识可行即行慎勿复有顾虑
　　○丁卯暖暖河等处女直野人头目普速等百二十人来朝置兀鲁罕河答罕山木兴河益实者帖列山乞忽剌鲁牙鲁发帖九卫命普速等为指挥千户赐诰印冠带袭衣及钞币有差
　　○己巳召镇守贵州远镇侯顾成还京敕曰卿年高久处海外勤于边务朕思念不忘可即还京用少佚劳勚亦慰朕延伫之意
　　○敕辽东镇守保定侯孟善曰阴阳家言今岁海多暴风自今鞑靼女直野人朝贡者皆令遵陆路来
　　○裁省四川重庆府涪州府同知叙州府南溪县县丞主簿
　　○夜木星犯诸王西第三星
　　○辛未敕交阯总兵官新城侯张辅等曰得奏班师去冬朕念将士久劳在外命尔等及时班师今天气已热瘴疠方作而始就道踰其时矣宜善加抚恤无间将校军士但有一人病瘴死者尔等不得为全功
　　○都察院劾奏给事中朱肇捕盗虐民初命肇抚安江西军民安福县有盗十数人行劫郡县不能捕肇出狱囚为耳目捕之既而所出囚为盗所杀肇以闻发京卫官军二千捕盗令肇同江西三司官督捕肇诣盗所集诸县民丁万五千人伐木立栅围盗盗尽所有赂守栅者中夜得闲走欠不获肇悉诬安福民庇盗虐以淫刑备极楚毒死者不可胜数富民之豪黠者以计行贿肇家其家寓书肇云缓捕可得急不得也肇从之盗夜复还杀伤官军十余人而走肇惧罪及己又诬平民庇盗逮至三千三百人死于狱者什一于是被诬者击登闻鼓诉肇  上曰不能获盗而害平民如此命都察院为民伸理其被诬者皆得释遂徵肇下狱
　　○夜有星火如鸡子青白色有光出天厨旁西北行至游气中
　　○壬辰戳儿河女直野人头目忽失歹安等来朝命忽失歹安为福余卫指挥佥事安苦等为千百户镇抚赐钞币有差
　　○乙亥琉球国中山王思绍遣使阿勃吾斯等奉表贡方物谢袭封恩山南王汪应祖遣使蔑达姑耶等贡马各赐钞币有差
　　○丁丑苏州杨州二府言桧花为瑞  上曰近苏松诸郡水潦为灾有司往往蔽不以闻昨有奏柏花为瑞者已责其欺罔今又言桧花小人之务謏说也可恶遂降玺书切责之
　　○戊寅敕辽王植曰王在国中素循礼法于造作商贩之事未尝妄为今闻所遣内人在外纵恣挠法侵扰军民王之美名此辈必惩治之不可恕也
</div>
    <div class="pagination">
<a href="明实录太宗实录_page37.html">上一页</a><span>...</span><a href="明实录太宗实录_page33.html">33</a><a href="明实录太宗实录_page34.html">34</a><a href="明实录太宗实录_page35.html">35</a><a href="明实录太宗实录_page36.html">36</a><a href="明实录太宗实录_page37.html">37</a><span class="current-page">38</span><a href="明实录太宗实录_page39.html">39</a><a href="明实录太宗实录_page40.html">40</a><a href="明实录太宗实录_page41.html">41</a><a href="明实录太宗实录_page42.html">42</a><a href="明实录太宗实录_page43.html">43</a><span>...</span><a href="明实录太宗实录_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
