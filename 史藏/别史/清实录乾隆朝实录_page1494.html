<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1494 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1494 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。三月。戊戌朔。谕朕此次巡幸盘山。所有步军统领衙门事务。著英廉暂行署理。　　

○又谕、朕前岁南巡。驻跸金山。即敬书金山灵区安澜恒佑宏仁广济至德尊神牌位。供奉神祠。及回銮渡江时。虽有风涛。而御舟稳渡。实赖神佑。不可不崇昭秩祀。以答灵庥。著该部载入祀典。嗣后每遇致祭之期。著该部封香帛祝文送往。交该督抚亲诣金山寺行礼。　　

○已亥。上耕耤。诣先农坛行礼。更服至耤田所。躬耕三推。御观耕台。命睿亲王淳頴、豫亲王修龄、辅国公永玮、各五推。吏部右侍郎阿肃、户部左侍郎金简、礼部右侍郎庄存与、兵部左侍郎曹文埴、刑部右侍郎汪承霈、工部右侍郎诺穆亲、左副都御史吴玉纶、通政使梦吉、大理寺卿德尔泰、各九推。毕。顺天府府尹、率农夫终亩。赏赉耆老农夫如例。　　

○幸圆明园。　　

○庚子。上自圆明园启銮。幸盘山。　　

○谕曰、五福、现请来京陛见。所有广西提督印务。著雷琼镇总兵李铨、前往暂行署理。五福、俟李铨接印后。再行来京。　　

○又谕、朕此次巡幸盘山。所有经过地方。著加恩蠲免本年地丁钱粮十分之三。　　

○是日。驻跸三家店行宫。　　

○辛丑。予故暹罗国使臣丕雅逊吞亚排那突、致祭如例。　　

○是日。驻跸大新庄行宫。　　

○壬寅。谕、朕此次巡幸盘山。所有垫砌山道人夫。著加恩赏给银二百两。　　

○是日。驻跸盘山行宫。至戊申皆如之。　　

○癸卯。河东河道总督韩鑅奏、东省闸河。全赖汶泗来源。南北分流济运。泗水收蓄马场湖。至金口坝分洩南行。汶水全出分水口。至何家坝分流北注。现在湖河涨水未消。汛期已届。应将二坝及早起除。使汶泗两水。渐次宣洩。以防壅决。得旨、因时制宜之为。知道了。　　

○以故五经博士颜士灿侄锡嘏、孟毓翰侄传梿、言如洙子尚燮、袭职。　　

○甲辰。豁浙江仁和场、坍没上则税课荡地、七百九十四亩有奇额赋。　　

○乙巳。祭先蚕之神。遣妃行礼。　　

○谕、吏部议覆、钦天监条奏五官正等官。分别升用之例一摺。其蒙古五官正一项人员。升途久滞。用之理藩院。尚属通融之一法。至请照小京官笔帖式之例。遇有才具出众之员。一体保送抚民理事同知、通判。其事断不可行。此等蒙古人员。在该监行走。原以推算测验为事。素非通习吏治。与各部院衙门笔帖式等官不同。其有年久熟谙推算者。尤宜留于本衙门。酌量升用。若一例保送同知通判等官。分发试用。在外省既增一不谙民社之员。而在该衙门反少一推算熟手。于量才授职之道。两无裨益。吏部议准此条。明以钦天监系六阿哥管理。未免意存迁就。尤属非是。吏部堂官、著交都察院议处。　　

○谕军机大臣等、李侍尧奏、陕甘绿营扣留公粮一摺。内称各提镇协营。惟凉州镇属。尚有未扣银一万四千余两。应于本年夏秋二季饷银内扣还归款。因兵饷不敷散给。请仍展限扣缴等语。止可如此办理。甘省绿营额设公费。以备营中一切公用。向来各营任意开销。递年亏缺。转将公粮那垫。压季展扣。甚至凉州镇属。未扣银有一万四千余两之多。此项亏缺银两。起自何年。历任总兵等、有无染指侵蚀之弊。著传谕详细清查。据实具奏。不可稍存回护之见。寻奏、该镇公费不敷。始自乾隆二十一年。嗣因相沿糜费。愈积愈多。致藉公粮垫补。历任总兵等、尚无染指侵蚀情弊。请嗣后撙节公费。余出银两。陆续弥补。下部知之。　　

○又谕、朕恭阅实录内。载原任广西巡抚灭寇将军傅宏烈、当吴三桂肆逆时。督师讨贼。屡著勤劳。嗣复捐躯死事。忠荩可嘉。因令军机大臣、行查傅宏烈原籍。有无子嗣。曾否出仕。兹据奏称查明傅宏烈后裔。现在曾孙傅世海一人。又六世孙傅徽珑等三人。俱未出仕等语。傅宏烈系为国宣劳效命之臣。后裔式微。深堪悯恻。著传谕郝硕、即将傅宏烈曾孙一人。及六世孙三人。此四人内。调取验看。择其中人材有可造就者一人。将伊平日所习或文或武之处。据实保送到部。带领引见。再降谕旨。寻奏、傅宏烈曾孙傅世海、文武皆无可造就。又六世孙傅徽珑、年九岁。徽琥、年六岁。徽奉、年四岁。皆甫就学。现饬收入书院肄业。俟年及岁时。选择一人保送引见。下部知之。　　

○又谕、陈辉祖等奏、请停台湾捐监之例一摺。据称台湾前于乾隆二十一、二十二等年。先后奏请收捐监谷四十万石。至二十八年。即已捐足。何以此次捐贮寥寥。与从前迥异。恐有官胥抑勒侵蚀。如甘省之违例折收。仓无实贮等语。所奏是。已于摺内批示。向因闽省漳泉等府属。产米不多。是以于台湾收捐监谷。用资储备。今该处捐贮。既属寥寥。而台湾及漳泉等府属。仓贮充足。所有台湾捐监之例。自应停止。至台湾自开捐监生以来。虽据该督等奏称。再四查察。尚无违例折收情事。但胥吏因缘为奸。此等弊窦。自所不免。特以未经败露。朕亦不加深求。该督等无谓朕为不知也。将此传谕知之。　　

○丙午。署两江总督萨载奏、徐州北岸。潘家屯引河。外高内洼。易致淤塞。现在督率员弁。倍加展挑。口宽十丈。底宽五丈。大堤及钳口坝。口门各展十丈。并于潘家屯迤下七八里之柳家洼。堤内抽沟一道。使积水汇注潘家屯。引河入黄。较为近捷。至下游之骆马湖、尾闾五道引河。上年盛涨时。口门刷宽。已有一百四十一丈。再展宽三十丈。洩水更畅。六塘河、上承骆马湖来源。旁受刘老涧分注。由南北两股。汇入盐河。出武障等河归海。河身间有逼窄。及滩内淤浅。均须广为疏浚。又蔷薇河、为海州西南洩水要津。亦应一律挑深。以资分洩。报闻。　　

○丁未。豁江苏上海县、坍没田地四顷七十四亩有奇额赋。　　

○戊申。孝贤皇后忌辰。上命皇十五子□琰祭陵寝。　　

○已酉。谕军机大臣等、据郑大进奏、直隶大名、广平、顺德、天津、河间等属。均于本月初五六日。各得雨四五寸等语。看来前日雨势。自南而北。山东、河南、两省。与直隶境壤毗连。自应一例普沾渥泽。乃本日国泰。有奏报粮船入境之摺。兼及地方麦苗情形。并未奏数日内曾否得雨。而富勒浑、亦未见有奏雨之摺。殊为廑念。著传谕阿桂、富勒浑、国泰、将日内曾否得雨。及大田有无望雨情形。迅即据实覆奏。　　

○又谕、本日据富勒浑奏、青龙冈漫工。于挑水坝改筑大坝。料物仍于本省督派采买。以资接济。并称此次料物。虽来路稍远。毋庸增价。亦不致缺乏各等语。豫省漫工。自去秋办理堵合事宜。屡经塌蛰。迄今已半载有余。所费料物不少。兹据富勒浑奏、采办情形。用料虽多。尚敷应用。并无办理竭蹷之语。该抚所奏。是否果系实情。其添办督派。毋庸增价之处。果否不致累及闾阎。稍滋纷扰。朕心深为廑念。著传谕阿桂、即将该抚办理实在情形。速行查明。据实覆奏。毋得稍有讳饰。寻奏。坝工所需秸料。每觔给脚价银四厘。毋庸增价。亦无纷扰。得旨嘉奖。　　

○旌表守正捐躯陕西肤施县民孙三保妻张氏。　　

○是日。驻跸＜髟了＞髻山行宫。　　

○庚戌。予故科尔沁扎萨克多罗冰图郡王桑堆扎布、致祭如例。　　

○旌表守正捐躯江苏睢宁县民吴文蔚女吴氏。　　

○是日。驻跸大新庄行宫。　　

○辛亥。谕军机大臣等、据李世杰奏、审明啯匪各犯。分别定拟一摺。内称周德、刘理寿、向群才。符明一、蓝士清等。供出夥党各犯姓名。现在分咨通饬严缉等语。啯匪纠众抢夺。肆行无忌。虽现在拏获已多。其党类远扬四散。不可不严缉审办。著传谕福康安、舒常、姚成烈、李本等。将单内所开该犯供出夥党姓名籍贯。逐一查对明确。除已经就获者。严讯确供。分别办理外。其未获者。仍即通饬各属。实力上紧躧缉弋获。审明定拟具奏。务使啯匪根株尽净。断不可少存姑息完事之见。致有漏网。复留余孽。所有名单。一并钞录查对。并谕李世杰知之。　　

○又谕、据盛住奏、赶办鱼鳞石塘。及查勘柴石各工稳固。并海塘阴沙增长情形一摺。内称石工未竣之时。潮汐往来。全赖柴塘抵御。上年六月。偶被风潮。将鱼鳞石工之外。及老盐仓一带柴塘。三千一百余丈盘头。间段泼卸。当即赶备柴薪。逐段修筑等语。海塘一律改建石工。朕于前岁南巡时。亲临周阅指示。以期为一劳永逸之计。当据王亶望奏称、海塘老盐仓一带。若改建石工。猝遇潮汐。较之柴塘巩固。足资抵御。至外间有柴塘不可去之说。或因地方往年常例。欲留一岁修柴塘。为开销工料之地等语。王亶望现在虽已伏法。至此事所奏。自属切当。原不可以人废言。总之石工未竣以前。自藉此塘为保护。若石工既竣之后。旧有之外层柴塘。祇可听其自然。不可照例仍留岁修。为地方不肖官吏。浮开冒销地步。况浙省民间需用苇柴。自改建石塘完竣后。每岁无需采办。此项柴觔。于闾阎生计。亦大有裨益。著传谕陈辉祖、于海塘蒇功之后。遵照此旨。将岁修柴塘。即行停止。再盛住摺内。称东塘尖山石坝等处。较前月阴沙增宽三十五丈。增长一十余丈。其护坝竹篓。底层中层。阴沙护拥。与上月相同。上层竹篓。阴沙拥护二百个。比较上月增护一百个等语。北岸新涨阴沙。加增宽厚。从此日渐南坍北涨。于海塘最为有益。且柴石各工。为外层拥护。将来工程尤资稳固。殊为欣慰。前次陈辉祖摺内。何以尚未奏及。或者盛住所奏在后。陈辉祖所奏时。尚无涨沙之事乎。著传谕陈辉祖、将近日是否复有续涨之处。及现在所做工程分数。一并据实覆奏。此或是一好机也。　　

○又谕曰、李世杰奏、查获沧浪乡志一摺。内摘出各种字句。指为狂悖。并称饬属查明住址。密往各家搜讯。并将刊刻志书之高治清父子生监斥革。作序之教授翁坰、解任质讯等语。此事办理太过。外间刊刻书籍。如果有实在违悖不法语句。自应搜查严办。今阅李世杰所奏、书内签出之处。如幕天席地。乃系刘伶酒德颂中成语。玉盏长明。系指佛灯而言。相沿引用。已非一日。何得目为狂妄。又志中所称曾王父字样。亦不过泥古之过。其名字内有称弘远弘开者。尤为乡愚无知。不足深责。若俱以违悖绳之。则如从前之赵弘恩、陈弘谋等。又将何说。至书中如德洋恩溥。运际昇平等语。乃系颂扬之词。该抚亦一例签出。是颂扬盛美。亦干例禁。有是理乎。书内如此等类。不一而足。各省查办禁书。若俱如此吹毛求疵。谬加指摘。将使人何所措手足耶。此事总因李世杰文理不通。以致办理拘泥失当如此。朕于此等字句微疵。从不肯有意推求。所谓不为已甚之素志。实天下人所共闻共见者。李世杰、何未见及此。所有此案沧浪乡志。竟无庸查办。其刻书作序。并案内干连人等。俱著加恩宽免。概予省释。并将此通行传谕各督抚知之。　　

○又谕、前据陈辉祖奏、浙江藩库实存银数一摺。内称自乾隆四十六年正月起。至十二月底止。经收各年各款。除支销外。实存银二十二万九千八百四十四两零等语。彼时朕即以浙省藩库。存银何止二十余万。陈辉祖所奏。殊未明晰。业经降旨。令其将新旧正杂各款。实在共贮银若干。详查迅速覆奏。本日盛住奏到。接收库项摺内。据称自历任流交。至本年正月止。计存新旧正杂钱粮。共银一百一万八百八两零。自系藩库现存实数。可见前此陈辉祖所奏。并未将新旧节年正杂各款。实存数目。分晰详查。以致眉目不清。陈辉祖接奉前旨。何以尚未覆奏。著再传谕陈辉祖、即将藩库积年存贮银两。实在共有若干。逐细分款。据实具奏。　　

○乌什办事大臣绰克托、阿克苏办事大臣法灵阿奏、本年十月甘肃凉州兵丁。五年期满。应行更换。宁夏、固原兵丁。亦于明年正月期满。若俱行更换。恐新到兵丁。于屯田鼓铸及采铜等事。一切生疎。未免掣肘。请将明年应换之宁夏、固原兵丁。再留一年。以资办公。得旨允行。　　

○是日。驻跸三家店行宫。　　

○壬子。谕、据伊勒图奏、伊犁同知员缺。现在无可升调之员。请将前在伊犁办理粮饷之现升工部主事敦主克补授。并请令该员迅速前来等语。敦主克、现升工部员外郎。既据该将军奏称。该员前在伊犁。系办理粮饷熟手。敦主克、著以员外郎衔。迅速前往伊犁。办理同知事务。如果奋勉出力。年满后准其以知府郎中等员升用。此因新疆要缺需员。是以特允所请。嗣后不得援以为例。　　

○谕军机大臣等、本日农起、与罗布藏多尔济、将阿拉善盐觔。商人不能领运缘由会奏一摺。朕以其事既不可行。当即照常批示。及阅农起另摺所奏。称大同、朔平等属。地处沿边。向系买食口盐。其平、蒲、泽、潞、解、绛、等属。四十四州县。俱系销食河东引盐。太原、汾州、宁武、代、忻等属。四十四州县。系刮食土盐。不经商运。其土盐不敷之时。民人零星贩买蒙古口盐。以济土盐之不足。现因查办盐觔一事。体察民情。咸吁请将口盐弛禁。又称现在积存口盐七百余万斤。商运虽属难行。而民贩往来。实为妥便等语。此奏欠明晰。殊不可解。岂有商运难行。而民贩反能行之理。商独非民乎。晋省沿边各府属居民。向食口盐。嗣以商力疲乏。恐官盐堕运。曾经降旨饬禁。今因商办仍多拮据。而居民又愿食口盐。是以令农起、会同罗布藏多尔济、悉心筹酌。准各商就地之远近。将口盐与官盐。一例贩运行销。既可便民。亦可通商。原期两有裨益。且商民一理。未有便于民而独不便于商者。乃农起辄据该商等。以转运口盐。山路崎岖。所需运本重大。无力承办为辞。即将行销蒙古盐觔之处。奏请停止。此必系农起新任该省巡抚。于盐务利弊。未能深悉。偏听地方各官详禀。遽行入告。而地方官又未免瞻顾商人。甚或留此签派充商一节。以为朘剥富户地步。是以仍请照例停运口盐为便。其于商人运脚成本。究竟如何不便之处。又并未切实指陈。至其另摺所奏。大同、朔平等处。一带民人。准其自行赴口贩运。此等民人。商人独不可雇而用之乎。又称专食土盐之处。于官引原无干碍。而口盐又在所必需。并查询现在蒙古。有积存盐觔。以蒙古之有余。补内地之不足。源源接济。委属两有裨益之语。是又为周旋罗布藏多尔济起见。若作和事老人者然。殊不知封疆大吏。于地方公事。关系商运民食利病。自应秉公定议。不得存依违两可之见。调停完事。且口外盐觔。既听沿边一带。及专食土盐各处居民。自行赴彼贩卖。不归商运。则小民惟利是图。其销食河东引盐之平、蒲等属。四十四州县。如何设法查禁。不致透漏有妨官引之处。农起亦未逐一详悉筹画。分晰奏明。设有不便。将来又如何办理。著传谕农起、伊系初任该省巡抚。于此事无可瞻顾迥护。自应一秉天良。彻底通盘筹算。将历年各属商民。实在情形。及地方官有无签派富户充商之事。再口外盐觔。是否可以行销。并如何设法调剂。不致有碍官引。使商民两得其便。可以永远遵行之处。另行秉公据实熟筹妥议。详悉具奏。到日再降谕旨。　　

○是日。驻跸汤山行宫。翼日如之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十二


大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。三月。癸丑谕。据车布登多尔济等奏、哲布尊丹巴呼图克图之父公索诺木达什、于二月二十七日病故。此公爵。哲布尊丹巴呼图克图、恳将伊弟喇布当纳木扎勒、承袭等语。索诺木达什、受恩不久病故。甚属可悯。朕深为轸念。著施恩于该处银两内。赏给索诺木达什五百两。以作善事。其公爵、哲布尊丹巴呼图克图、既请令伊弟承袭。即照所请。著喇布当纳木扎勒、承袭公爵。　　

○又谕、据陈辉祖奏、杨魁自抵闽后。水土不服。常时洩泻。近又染患便红。精神甚觉委顿。嘱其代为陈奏。恳请解任。回京调治等语。杨魁著准其回旗调理。雅德、著调补福建巡抚。接奉此旨后。即著驰赴闽省。替换杨魁回京。所遗广东巡抚员缺。著尚安补授。祥鼐、著补授陕西布政使。　　

○谕军机大臣等、昨据李世杰奏、查办沧浪乡志一书。其签出之处。种种失当。已详悉谕知。令其无庸查办矣。此等书籍。不过无识乡愚。杂凑成编。并非有心违悖者可比。何必过事吹求。李世杰即不通文理。亦应留心检阅。乃任听庸劣幕友属员。谬加签摘。以致拘泥失当。滋扰闾阎。若办理地方事务皆似此草率。漫不经心。何以胜封疆重任耶。著将此遇奏事之便。传谕知之。　　

○豁陕西长安县原垦提标后营马厂地水冲坍地。二顷二十六亩有奇额租。　　

○甲寅。上还圆明园。
  </div>
  <div class="pagination">
   <a href="清实录乾隆朝实录_page1493.html">
    上一页
   </a>
   <span>
    ...
   </span>
   <a href="清实录乾隆朝实录_page1489.html">
    1489
   </a>
   <a href="清实录乾隆朝实录_page1490.html">
    1490
   </a>
   <a href="清实录乾隆朝实录_page1491.html">
    1491
   </a>
   <a href="清实录乾隆朝实录_page1492.html">
    1492
   </a>
   <a href="清实录乾隆朝实录_page1493.html">
    1493
   </a>
   <span class="current-page">
    1494
   </span>
   <a href="清实录乾隆朝实录_page1495.html">
    1495
   </a>
   <a href="清实录乾隆朝实录_page1496.html">
    1496
   </a>
   <a href="清实录乾隆朝实录_page1497.html">
    1497
   </a>
   <a href="清实录乾隆朝实录_page1498.html">
    1498
   </a>
   <a href="清实录乾隆朝实录_page1499.html">
    1499
   </a>
   <span>
    ...
   </span>
   <a href="清实录乾隆朝实录_page1495.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
