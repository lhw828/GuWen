<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1086 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1086 页/共 1860 页
  </h1>
  <div class="content">
   乾隆三十三年。戊子八月。丙辰朔。谕、据彰宝等查出。杨重英于监掣同知任内。自乾隆十九年。至二十六年勒诈两淮商众赃银。至三万五千余两之多所有盐政运使各有本身应得之罪。此案自当一并问拟至总督兼管盐务。巡抚藩司亦有稽查通省属员之责。地方既有如此贪婪狡诈恣意败检之员。历任督抚藩司。岂竟毫无闻见。何以视同局外并未据实参奏。若云盐院之事不当过问。则盐政衙门诸弊。凭何稽察。此非寻常失察可比。著将杨重英在任婪赃之历年督抚藩司。均交部。逐一查明严加议处　　

○谕军机大臣等、据彰宝等解到顾蓼怀一犯。并取具画押供词。即交军机大臣提讯。据顾蓼怀供。经手银十五万余两。俱系代商人置办物件。并无交与高恒收受情节。与扬州所取之供。全不相符。诘其因何供词互异情由。则称在扬州时。承审之扬州府知府。不准说是代办物件。勒令供称缴进高恒署内等语。此项银两。至十余万之多。或系顾蓼怀代商置办物件。或系高恒收受私用。实为此案紧要关键。承审之员。自当虚公质讯务得实情。以昭平允。朕办理庶务。总惟核实。无使有丝毫遁情。况高恒已有张文学供出。自行收受之项。足以定其罪案。原不在赃数之多寡。承审各官。固不容其代为掩饰亦岂容其妄事深文。杨魁等。必欲授意勒供。致实事转成虚捏。是诚何心。若该上司因原奏有顾蓼怀交银高恒署内之语。后既审出情节。原不妨据实更正。承审各官。又何必曲为迥护。有意逢迎附会耶。著将承审此案之杨魁等解任。令其即赴行在。听候查讯。所有顾蓼怀供词及开出总帐。著寄交彰宝等。传集众商。详细讯问。如顾蓼怀所供情节。及所开帐目与当日原办情形。悉皆符合。则无庸置问。该抚等即行取供奏闻。若众商指出顾蓼怀供词不实伊等另有证据可凭。即令总商等。公议出二人。随杨魁等同来。与顾蓼怀质对。将此传谕彰宝。尤拔世。知之　　

○又谕、两淮提引一案。高恒、普福、积年分肥贪蚀。赃数累累。而卢见曾。亦查有令商代办物件。不行发价银一万六千余两。已将伊革职。解往严审究拟。今复据彰宝等查出杨重英。前在监掣同知任内勒索两淮商众。至三万五千余两之多业经降旨将历任各督抚藩司。交部严加议处矣。至解任运司赵之璧。该抚虽称其并无与杨重英扶同结纳。代为瞻徇诸弊。但赵之璧以世受国恩之人。擢用运使自当实力奋勉。丝毫不存欺饰况运使与盐政。最为亲近。而监掣同知又其正属。高恒、普福、如此侵蚀公帑。数逾钜万赵之璧岂得诿为不知。乃事前既不劝阻事后又不据实具奏。其罪已无可逭。而杨重英借端勒索商人。贪黩败检若此赵之璧又岂真毫无见闻乃竟有心徇庇。不行举发。尤当加以重谴。不得因其并无染指。仅从轻付之吏议也。使伊亦如卢见曾之贪劣不法。已早将伊一体治罪。特念其尚无婪赃入己情罪姑从宽典。著彰宝。尤拔世。即传谕赵之璧。令其自行议罪具摺奏闻　　

○又谕、前据冯钤奏称、宿州拏获割辫匪犯张四经凤阳府知府俞成。究出即系靳贯子供出之要犯张四儒。已经解赴总督究审。而高晋亦称、伊现在徐州。就近专差劄提张四。统俟到案。严审明确。即行奏闻等语。该督抚等。拜发前摺以来。距今又逾旬日。所有讯问张四儒夥党踪迹。及首犯下落。自应得有端倪。何以至今并未将讯问确供若何。及现在如何追究查办之处。续行具奏。该督前既专劄提犯亲审似有认真研究之意。不应经久不得一供看来该督虽云亲审。仍不过敷衍塞责。并未实心设法根究。即再迁延时日。亦未必能得有确情。著传谕高晋。即将张四儒一犯。派委妥员解赴行在候讯。沿途务须严密管押。如有疎脱自戕等事。惟高晋是问　　

○丁巳。祭先师孔子。遣大学士刘统勋行礼　　

○上奉皇太后幸卷阿胜境。侍早晚膳至癸亥皆如之　　

○赐扈从王公大臣、及蒙古王公台吉等食至癸亥皆如之　　

○纂修玉牒告成。议叙总裁纂修各官。加级纪录有差　　

○兵部等部会议、两广总督李侍尧等奏覆、兵部议裁广州将军标兵弁案内。应否酌留一二营。归督、提、管辖。行令臣等议奏。查广州。系省会重地。若将将军标四营全裁。兵额稍单。应酌留兵千余名。拨归抚标五百七十名。广州协八百二十五名。抚标原设官弁。足资管辖。广州协原设官弁。除分驻外。祇有副将带同千总、外委、各一员驻省。现在兵额既增。应分为左右二营。添设都司一员。为中军都司。以原驻九江守备。为左营守备原驻佛山都司。为右营都司。添设右营守备一员。又添设千总一员。把总、外委、各四员。分派左右二营。均于将军标裁弁调拨。其都、守、各就旧署驻劄。至将军标。现议拨出兵。已将及半。应得前后二营先裁。其挑拨未尽兵。匀归左右二营兼管。俟逐渐裁拨。再行酌办。均应如所请。从之　　

○铸给云南分巡迤西兵备兼管水利道。清军驿传盐法分巡云武二府兼管水利道。分巡迤南兵备兼管水利道、各关防。从巡抚明德请也　　

○戊午。祭大社大稷。遣諴亲王允秘恭代行礼　　

○谕、据李侍尧奏、广西省。上次拣发都司守备十员。俱已陆续补用。现在遇有缺出。乏员委署请拣选都司四员。守备六员。来粤差遣委用等语。著派留京办事王大臣。会同该部。照例拣选发往。前经降旨各督抚、如有需简发人员委用。适当朕巡幸之时。或在启銮以前或俟回銮之后。具摺请简。以便带领引见。历年以来。各省俱遵照办理。李侍尧等。岂独不知。且启銮日期。早经降有明旨。外省又何难豫为计及。而乃贸贸若是。此次李侍尧请简都司守备。前次程焘。亦奏请拣选佐杂。均属非是。著传旨申饬。并将此通谕各督抚知之　　

○又谕曰、刑部侍郎四达差往山西有差办事件。著即行驰驿前往　　

○谕军机大臣等、据都察院奏、山西解州安邑县生员张廷瑞告伊胞叔张如岧。阴谋不轨。邪言惑众。请敕下该抚、严密查办一摺。著派四达前往。会同该抚苏尔德。至安邑县地方严行搜查。迅速究拟具奏如张廷瑞所供属实。则张如岧等丧心病狂罪大恶极。即予以守砾。亦不足以蔽辜或系张廷瑞挟嫌诬控。则捏造此等悖逆之词。即当加以反坐之罪。但此等逆案。恐地方官因起自本属。有碍考成。不无回护之见外省吏治恶习。实是如此。若仅交该抚查审。恐未能彻底根求。是以特派四达。前往会同查办。该侍郎奉到谕旨。可即驰驿迅速前往山西。严切审究。务得实情。不可稍存成见。致案情略涉游移。四达即由京束装前往。不必赴热河请训。至将来审结后。一面具摺覆奏一面回京办理秋审。亦不必驰赴行在复命所有原呈一纸。逆诗二首。并著封寄四达。带往会同该抚密办。不得令外人窥见。所有原告之张廷瑞。即著交四达带往途中严密防范。毋致疎虞　　

○又谕、据刘统勋等奏、审讯山东解到割辫匪犯蔡廷章靳贯子等供词闪烁始终无一语确切。现在设法研鞫务得实情等语此等奸恶匪徒不肯吐露真情希图狡展但当耐心细鞫。自可寻线根求。期获正犯。即其随口供报。忽翻忽认亦宁信。其有广为传问逐一研求自然难以遁饰。即使指称被讯之人。审每确据。原可讯明省释。何致累及无辜。刘统勋等。切不可稍涉厌烦。将就了事。尤不可豫存外省获犯未真之见。任其狡速迷踪。便欲颟顸完案也。至日内京城内外被割发辫之案。多少若何。及禁不许剃去辫根以后。有无仍行全剃之人。或私自剃去不敢声张各情节。摺内俱未奏及。并著传谕刘统勋等。一并查明。即行据实覆奏　　

○己未。遣官祭关帝庙　　

○谕军机大臣等、割辫匪犯一案。节经降旨各督抚、严切查拏究审。近据各省奏覆。就获人犯。供词多半游移。或其初。似有端倪。及追究又无影响。如此岂能完局。非各督抚不肯耐烦亲审。即系心存获犯未必尽真。任其支吾遁饰。皆非实心任事之道。若相率因循。正犯何时就获耶。此等匪犯但恐各属不实力缉拏。不处所获之过当。况获犯到案。督抚果皆亲提细讯。其取供自较认真。搜捕亦易为力。此等紧要案件。传讯多人。本不能必其皆实。即使指称被讯之人。该督抚反覆推求。审无确据。原可随时省释。何虑累及无辜。断不可因州县获犯未真。稍加申饬参劾。州县等。平时委拏人犯。尚恐其具文塞责。若再加之嗔斥。必致仰承上司意指。顾畏考成。更不肯实力获犯矣。总之此案。与其疎纵。毋宁认真。至其虚实是非。全在督抚等之实心研鞫。况州县等。服官知法。自不敢轻累平民。以为一时搪塞之计但恐不肖胥役。藉端滋扰。诬陷良民。或有意勒索富户。不可不严加惩治。总在各督抚留心督饬实力查办。无纵无扰。方足以除匪党而靖闾阎。著将此通谕各督抚知之　　

○又谕、据富尼汉奏、审讯拏获割辫匪犯康怀仁及割人衣襟之张王氏。俱无确据。张王氏现已病故。而供指各犯。自应仍行严缉等语。此等偷割襟辫之犯。一经报获。该抚即应亲提勘验如果赃迹相符。自无难追寻根线。而妇人衣襟尤易辨识。第将颜色尺寸。一为比对。真伪立分今此案张王氏筐内。搜出衣角。与周介年婢女被割之襟。颜色尺寸。是否吻合。该抚查审时。曾否亲行提验。若割痕相合。及色之深浅襟之长短。布帛之粗密。俱比量无异即为匪犯无疑虽狡供亦不足凭。何得任其游移掩饰致令病毙。或搜获之衣角与衣全不相类则丐妇筐中。零缣碎布。何所不有又岂能尽指为赃据。该抚摺内并未叙及。可见当时讯问之疎如此何能得事之肯綮。要犯复何从根缉耶。著富尼汉。将原问各情节。即行据实覆奏。再永德奏业将缉获通元一犯并与吴元字音相近之悟源。悟圆。二僧。押送东省。与蔡廷章质对等语。蔡廷章现已解京。其浙省解送之通元等三人。解到东省时。亦著富尼汉。添派员役一并解送质讯。又该抚另摺所奏泗水县拏获之通杲。其供出被割之冯文兴、李永良二人。既经查明姓名月日。俱属相同。似觉略有端绪。亦著派委妥员解送行在候讯。将此传谕知之　　

○又谕、据永德奏现在遴委妥员。将拏获之匪僧通元。与悟源悟圆二僧。押送东省。与蔡廷章等识认。以辨真伪等语。蔡廷章一犯。前经降旨令富尼汉。解送行在候讯。现已解京。另有质审之处。并谕富尼汉。俟通元等解到时。添派妥干员役。一并解送确讯矣。至摺内所称、在嘉兴北门外。拏获之僧人明远与东省韩沛显所供传授邪术之首犯。名字相同。且已审出该僧。曾经行窃为匪。踪迹自属可疑。韩沛显一犯。业经富尼汉奏明。于七月二十七日起解。其僧人明远。亦著永德一并派委妥员解送行在候讯并饬委员沿途小心防范。毋令兔脱自戕。倘佥差不慎以致途次稍有疎虞。则当惟永德是问。将此传谕永德知之。现在如有续获要犯。仍著即速具奏　　

○又谕、前经降旨。缅匪若遣人同杨重英前来。即于贼前正法。若止遣杨重英前来。即行解京。今思杨重英被掳受贼顶带。用白布缠头。并于同知任内。查出与商人勾串婪赃之案。业将伊妻子治罪。家产籍没。此等情节。若令知觉。必畏罪自戕著传谕阿里衮明德。杨重英到时。妥解来京。不得稍有洩露　　

○庚申。遣官祭昭忠祠　　

○谕军机大臣等、昨富尼汉奏、审讯偷割衣襟之丐妇张王氏。等一案。已传谕询问该抚、曾否将衣襟。亲行提验之处。即据实覆奏矣。今日杨锡绂奏到前案情节与富尼汉所奏、大略相同。惟二和尚一犯。该抚止称李王氏供出。药系本庄二和尚所给及二和尚到案。讯无给药之事等语。而杨锡绂摺内。则称张王氏亦有二和尚给药供词。两丐妇所供相同。则二和尚。即系案内应行详切根究之犯。该抚何以率听其一面狡供。辄欲轻为开脱。摺内亦未将张王氏供情叙入。殊不可解。今张王氏虽经病毙。李王氏尚存。何难亲提质讯。著富尼汉即将二和尚细心反覆研鞫。并与李王氏当面质对。如所指全无影响及访查该僧平日。果无为匪情事。即诘之李王氏。因何混供。如实系随口妄扳。毫无确据。则当另究根线。若二和尚稍涉可疑。即应彻底根究。毋任游移狡展。将此传谕富尼汉知之。寻奏、张王氏等解到时。委员先审。张王氏本有二和尚给药供词。但忽认忽翻。总无确据。讯以割襟。坚不承认。臣正在亲讯间。适张王氏病故。查验被割衣角颜色分寸虽符。但翦口曲折弯环。似非仓猝间所办。严讯二和尚。实系乡间务农。访查平日。并无为匪情事。其给与迷药一节毫无影响。质之李王氏。亦自认妄扳。报闻　　

○刑部等部议覆、广西提督许成麟奏请重惩兵丁脱逃。并严定营员稽查疎忽处分臣等酌议。嗣后兵丁脱逃。该营立移各标协营一体查拏。定限一百日务获。有于限内投回者。仍照旧例枷责外。若被缉获。或逾限投回者。并于面上剌逃兵二字。至绿营挑募兵丁。如将别营犯法逃兵。混收入伍查出将失察之员。降一级留任从之　　

○钦差给事中素尔讷山东巡抚富尼汉奏、查审候补主事王硕。呈控黄县知县涂祖澜。索规拉骡等事。涂祖澜不能约束书役藉端需索。复任骡户藉差拉雇。请交部议处。王硕呈报丁忧、未叙亲生嫡继字样。经县指驳令家奴唐英顶覆复控府控司经批饬审讯。又令家奴匿不到案。亦请交部议处。唐英业经责惩。应免重科。得旨、如此则乡绅之风必炽。而地方官不能管理矣。涂祖澜无罪。王硕著交部严加议处。恶奴应发乌噜木齐　　

○以原任广西右江镇总兵苏学让、为福建汀州镇总兵　　

○辛酉谕曰、云南迤南道龚士模、普洱府知府唐扆衡、思茅同知黑光、宁洱县知县张轼、先经该督抚等奏请升署升补。均已降旨准行。但题升人员。例须送部引见后。申报到任日期。方准扣算俸次。今思迤南等四缺。均系烟瘴边地。例准三年报满。而龚士模等。因现在办理军务。未得先行引见。不能与寻常题升引见人员。一体算俸。未足以示鼓励。所有业经奏请升署迤南道之龚士模。升补普洱府知府之唐扆衡思茅同知黑光。宁洱县知县张轼。均著先行申报到任。即准其扣算俸次。俟军务告竣后。再行给咨送部引见　　

○谕军机大臣等、近闻河南、直隶、一带。偷翦发辫者颇多。其风并未尽熄。直隶省。已据方观承奏、节据各州县禀报。共有十七起。现已拏获面生可疑僧道人等三起。而阿思哈。自缉获奸僧海印之后。并未见该抚续获一犯。且昨于覆奏审讯海印摺内。称该省近日亦无被翦发辫之人。与朕所闻。回不相符。非该抚心存化大为小。化有为无之见。即系受不肖属员欺朦而不自知此等恶匪。蔓延各处。即宜及早弋获。以安善良。并恐其中不无深谋远虑。包藏祸心之人。是以节经降旨。令该督抚等。严加查缉。俾首恶羽党。悉经败露就获。毋任潜踪漏网。何该抚漫不经心并不据实入告耶。著传谕阿思哈。务须严饬所属。上紧搜捕。不得稍存懈怠　　

○顺天乡试。以工部尚书兼管顺天府府尹裘曰修、顺天府府尹蒋元益、为监临官。兵部尚书陆宗楷、为正考官。左副都御史景福、为副考官　　

○壬戌。贵州巡抚良卿疏报、黄平、清镇、普安、湄潭、绥阳、天柱、婺川、铜仁等、八州县。乾隆三十二年分、开垦额内额外田土坡地四百十六亩有奇　　

○癸亥。山西巡抚苏尔德疏报、乡宁县、乾隆三十二年分、开垦沙石旱地十亩　　

○甲子。太宗文皇帝忌辰。遣官祭昭陵　　

○谕曰、富虎、著来京。扎隆阿、著前往雅尔。在领队大臣上行走　　

○谕军机大臣等方观承奏、保安州盘获匪犯梁万明供出孙嘉谋等。造作逆词。意欲重兴邪教。现饬周元理前往查拏余孽等语。此等邪教。久经重惩严禁。今孙嘉谋等复敢倡为逆词。煽惑愚民。甚属可恶。著周元理即将案内应行讯究各犯。迅速严拏。亲行押赴行在。听候审讯。沿途小心防范。毋致稍有疎虞。并将此传谕方观承知之　　

○又谕、据刘统勋奏审讯翦辫人犯韩沛显。供有江南海州茅山寺僧人普敬等。又供普敬等。系东光县僧人等语。自应迅速行文各该督抚、飞提各犯解京。与韩沛显对质。以便蹑迹缉匪。至根究传播谣言。询有得自张家口孙德隆之语。本日方观。承奏到保安州现在盘获逆犯孙显富等。造作逆词。意欲重兴邪教。业经降旨臬司周元理。缉犯解送行在候审。看来宣化既现有邪教之案。而谣言又传自该处或割辫首犯在彼潜匿煽惑。同恶相济。均未可知虽翦辫案情。自南而北。但奸徒诡秘窜逸靡常。不可不细加体察。以期得实。著传谕刘统勋等。将现在人犯。即行详悉研讯。务究确情。迅速具奏。至摺内所称该犯等供词狡展。忽翻忽认始终未有确供。匪徒奸诈百出岂肯遽吐实情。自当细心设法详究。寻问根求务使不能掩饰。其所供人犯。亦宁信其有。飞调详鞫。以便蹑迹搜擒。早除民害。仍将审讯情形。及近日京城内外被割发辫之案较前多少。并有无续获切实要犯之处。一并详晰奏覆　　

○又谕曰、冯钤奏、江西副考官冯晋祚家人朱常、被割发辫请将该管之署潜山县知县。章大倌、革职协缉等语。所办甚属非是。已于摺内批饬矣。此等匪犯。蔓延各省。扰害闾阎。地方官如不实力上紧查缉。将来完案时自应查明严加参处。此时尚不必遽行纠劾转使不肖州县甘弃一官希图卸责。至于被割案件地方官或匿饰不报。必须查出。统俟结案并参。若因呈报一案。即将该管官特参则有司必皆自顾考成。率以并无犯案之语。捏饰朦混。该督抚又狃于化有为无之恶习不知体察。此后即有犯案。尚谁肯呈报又何由尽力查拏。使首恶各犯悉皆就获。尽绝根株耶冯钤如此办理。实为全不解事。所有署潜山县知县章大倌。无庸革职。仍严饬该员将翦辫正犯。刻日拏获。以观后效。至所称被割发辫之人。现在拘留查办。亦甚无谓。若被割之人。悉皆拘讯。则是未缉匪犯先累良民。有是理乎。冯钤著传旨严行申饬　　

○又谕前据阿思哈奏豫省已无割辫之事。朕即知所言不实。随于摺内批饬。乃该抚于奉到朱批后。即称洛阳、孟津、禹州、各处禀报被割发辫者共有九人。可见前奏之有意掩饰。果不出朕所料。封疆大吏于地方此等要案。不能实力查办。已负委任而所奏又复不实。直是敢于欺罔。则不惟前奏全不可信。即现在所谓加紧搜拏。不敢稍有懈弛之语。亦皆系空言塞责似此笔墨文饰伎俩。岂能于朕前朦混乎。阿思哈平日。尚属实心任事之人。不意其亦染外省模棱恶习。可恶至于如此。至办理此案以来。屡经降旨各督抚、令由驿六百里驰奏。乃阿思哈今日之摺。仍照常遣人赍进该抚何视此等严缉要犯之案。竟与寻常事件无异。可谓全不知事体轻重矣。又另摺所奏入场监临一节。更不解事。巡抚监临乡试。不过常例相沿。今该省现有应办缉匪要案。即应奏明交布政使入场代理。乃惟知拘泥成例。竟欲诿缉犯重事于不问。是诚何心。阿思哈著传旨严行申饬至近日该处情形若何。曾否续获要犯仍著迅速驰奏。寻奏近日偃师。宜阳嵩县三处。被割辫者七人。分路严缉。据南阳祥符等县获有僧人通惠、广成、二名。尽心推鞫。并无端倪。得旨。仍属空言何称汝尽心乎　　

○又谕、缅贼若遣人同杨重英前来。阿里衮等不必拘泥前旨。于贼前正法。著派干员与所遣之人一并解京将此传谕阿里衮知之　　

○吏部议覆两广总督李侍尧等奏称、参革前任化州知州焦绍祖。亏空库银仓谷。审拟情实。在监自缢。应将化州知州呼延华国。署化州吏目韩培基、革职严审高州府知府张若火□函。按察使富勒浑、降一级留任。两广总督李侍尧、广东巡抚钟音、罚俸一年。得旨、李侍尧、钟音俱著罚俸一年富勒浑著降一级留任。此案焦绍祖系亏空库银仓谷。情实官犯。在狱自戕非寻常监毙人犯可比部议照例将化州知州呼延华国。仅拟革职。高州府知府张若火□函。拟以降一级留任。尚未允协臬司虽系刑名总汇。但通省州县甚多。其势自难遍及。至知府、乃亲临上司。所属媒有监候紧要官犯并不严饬该州加意防闲。致令自缢。茯玩慢旷职。咎无可逭。岂可与臬司同科。此而不予以重处。则官官相护。将来必有纵放而报以监毙者矣。至知州于监禁官犯。是其专责。乃竟任其畏罪投缳。安知无徇情故纵情弊。革职不足蔽辜张若火□函、著革职。呼延华国、著革职拏问。交该督等与吏目韩培基、一并严审具奏。著为例　　

○乙丑。谕军机大臣等、偷割发辫一案。屡降谕旨各督抚、严加查拏。迄今多日总未见奏报弋获真犯即间有拏获讯供亦多属游移狡混。昨昌平州民人张二首告关德麟偷翦发辫。当即谕令军机大臣遣派司员。前往昌平州。提至行在。交军机大臣。详细研鞫乃系张二因德麟向索旧欠钱文。挟嫌诬陷将妇人乱。编就辫尖栽害种种情形供吐如绘。业将张二从重问拟绞候。关德麟等。即时分别发落省释矣。因思此案蔓延数省匪徒奸诈百出。各督抚遇有发觉案情。自当迅速擒获。严切办理。若讯明实系他人挟嫌栽害。即当将被诬之人。立时省释。其有心诬控之犯情节可恶者。亦照此案问拟如此真伪分明。不但诡黠之徒。共知儆畏。不敢诬陷良民。而伪者既除。不致复有捏混。真犯更无难就获。于缉匪安良。均属有益。但不可因有此诬捏之案。遂心存游移。于躧缉割辫匪徒。稍有怠玩。俾正犯得以漏网。可将此传谕方观承。及各督抚知之　　

○丙寅。太祖高皇帝忌辰。遣官祭福陵　　

○谕军机大臣等、前永德奏、据桐乡县查出在九华山进香之吴元一犯。虽经地方官讯非匪党。未敢轻信。现在提到省城。细心亲审等语。吴元既与东省蔡廷章供出匪犯。名姓相同。自应即速审讯。以辨真伪。乃该抚前摺称提犯细心亲审。迄今已逾多日。尚未见将作何审讯曾否得供之处具摺奏闻。所谓细心者何在看来该抚等此次奉旨查拏奸匪。不过于覆奏摺内。掉弄笔墨希图塞责了事。究不能实心实力上紧躧缉。则正犯安能克期就获。著传谕永德。即将现在审讯吴元。是否即系东省供出之犯及目下有无续获真实匪党之处。迅速驰奏。寻奏、亲审吴元实非正犯。至目下尚无真实匪党就获。得旨、览。尚无头绪。所谓尽心者何在。益增愤懑耳　　

○又谕曰、吴坛奏查拏匪犯数起。现在虚衷研讯等语。各属获犯或名姓相同。或形迹诡异。或书籍诞妄。俱应详悉审讯。务得确情以便追寻首党要犯。净绝根株。但各省所获匪犯。到案大率狡饰支吾。即有供出人名住址者。又多系荒唐无据。此非奸徒诪张为幻即属问官煅炼成招。两者皆不足信似此浮光掠影。真犯何由就获。重案何由清结耶该按察使为司员时于查审事件。颇为谙习今审究此案。豫须实力担承。平心推鞫。使奸徒底里毕露。毫无遁情。切勿专事刑求。转致迷踪延误。至所称各属报获无籍之人。查无不法凭据。而来去踪迹不甚明白者。俱令暂羁公所等语。所办尚未妥协。此等人犯。一经拏获。应即立时详晰讯问。如实有形迹可疑之处。自当亟究根线。俾要犯迅即就擒。若审明确系无辜。即应急为省释。以免拖累岂可无故羁留。至审释之案。如被获时。或止系旁人心疑妄指。其原首。及拏送之人。自可置之不问。如审有挟嫌栽害情事。则是有心捏陷。与寻常诬告不同。又当照昨所办密云县张二一案。从重问拟。如此真伪分明。不但诡黠之徒。共知儆畏。不敢设心诬害平民。而伪者既除。不致复有捏混。真犯更无难就获。但不可偏于慎重。致缉匪之事。畏首畏尾。迄无一获则又因噎废食。更非实心任事之道矣。总之查拏此等匪犯与其疎脱因循。毋宁认真盘诘惟在审问时虚察讯。使泾渭不致混淆。毋纵毋枉。庶足以靖奸邪而安良善。将此传谕吴坛知之　　

○湖北巡抚程焘奏、宜城县典史孟衍孔。佥差不慎。致遣犯脱逃照例咨部斥革。仍留该地方协缉。宜城县知县温颐。瞻徇捏详。应请革职。得旨、这所参温颐著革职。典史孟衍孔于查点起解要犯。并不实力确查。一任差役当堂顶替。辗转雇代致遣犯中途脱逃。又复捏饰具禀。情殊可恶非寻常佥差不慎者可比。孟衍孔著革职拏问。余著议奏　　

○丁卯。秋分。夕月于西郊。遣恒亲王弘晊行礼　　

○上奉皇太后幸卷阿胜境。侍早晚膳。至庚午皆如之　　

○赐扈从王公大臣、及蒙古王公台吉等宴。至庚午皆如之　　

○谕军机大臣等、今岁春间有匪徒用药迷人。偷割发辫。并截取妇女衣襟之事。渐次延及山东、河南、直隶、数省屡谕各该督抚、上紧查拏。所获各犯。非信口游供。即畏刑妄指。总未得有实在根线七月间。京城地面。被割者颇多。近日热河亦间有犯者。兵役等四路搜拏。至今正犯尚未就获。看来此等匪徒。形踪诡秘。必不能久匿一处地界按各处所犯情由。自属以次蔓延。山西、陕西、与直隶、河南、接坏。或奸徒因京城及直隶查等严紧。畏惧潜逃。知山、陕、尚未查办。就近窜入。亦未可定。著传谕苏尔德、明山、如该省。亦有被割之案。切勿隐讳。务即饬派官弁。悉力搜拏。迅得要犯。即现在尚无犯案。亦当一体留心饬属。严加访缉毋稍疎懈　　

○又谕曰、彰宝奏、查缉割辫匪犯各情节一摺。已于摺内批示。所有刘五一犯。前后供词闪烁。其狡狯情形。于匪案似觉相近。自当详悉根究。令其无可遁饰。至曾住赣榆三教堂之僧人长钦既闻风窜避。必系畏罪情虚。应即速提犯亲审。及早根寻首夥各犯踪迹。上紧擒拏。又臬司吴坛所获各犯。形迹俱有可疑。昨据奏到已谕该按察使平心研鞫务得实。供该抚于查办提引完案后。仍即回苏督同审讯。至山东咨拏通杲。供出各僧。其同然一名虽经冯钤提讯但冯钤现在入闱监临。该抚可即亲提查审。其余尚未就获之犯。并须加紧缉拏即或非所属地界。亦当一体躧缉普天莫非王土。封疆大臣办国家公事当善体此意。实心任事。止期于公务有益。勿稍存畛域之见。该抚此次所奏诸事。较前略知认真。若能如此实力搜捕研求。无稍厌烦懈怠。正犯自可期迅就弋获。勉之慎之　　

○又谕曰、吴绍诗奏讯据九江关关书聂乘南等。供出前任监督海福。三十一年报解银内。有豫提三十二年首季银二万七千两当时有无弊窦。请就近询问海福等语。著交与刘统勋托恩多。英廉。即传谕海福。详加询问。从前因何豫提此项银两。是否止系那移抑或另有弊窦。务得实在情形。即行覆奏。吴绍诗原摺。并钞寄阅看
  </div>
  <div class="pagination">
   <a href="清实录乾隆朝实录_page1085.html">
    上一页
   </a>
   <span>
    ...
   </span>
   <a href="清实录乾隆朝实录_page1081.html">
    1081
   </a>
   <a href="清实录乾隆朝实录_page1082.html">
    1082
   </a>
   <a href="清实录乾隆朝实录_page1083.html">
    1083
   </a>
   <a href="清实录乾隆朝实录_page1084.html">
    1084
   </a>
   <a href="清实录乾隆朝实录_page1085.html">
    1085
   </a>
   <span class="current-page">
    1086
   </span>
   <a href="清实录乾隆朝实录_page1087.html">
    1087
   </a>
   <a href="清实录乾隆朝实录_page1088.html">
    1088
   </a>
   <a href="清实录乾隆朝实录_page1089.html">
    1089
   </a>
   <a href="清实录乾隆朝实录_page1090.html">
    1090
   </a>
   <a href="清实录乾隆朝实录_page1091.html">
    1091
   </a>
   <span>
    ...
   </span>
   <a href="清实录乾隆朝实录_page1087.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
