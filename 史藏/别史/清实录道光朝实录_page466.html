<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 466 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 466 页/共 848 页
  </h1>
  <div class="content">
   ○癸亥。谕军机大臣等、鄂顺安奏、审办逆犯情形一摺。赵城县逆犯曹顺等率众进城。戕官焚署。若非豫谋不轨。何以骤能起事。现据该抚讯明曹顺习教传徒。始则仅图敛钱。继而渐生逆志。捏称其教可避火器。因该故县杨延亮、访闻饬拏。县差内狄思亮、赵法玉、即系习教之人。潜通信息。遂起意先行动手。三月初四日夜。曹顺派令韩奇率众滋事。时赵法玉偕同狄思亮在署接应。执火引路。其徒杨潮法素充驿站马夫。胆敢在距城五里之窰子镇地方。抢劫驿马。分给贼众乘骑。该三逆罪大恶极。可恨之至。狄思亮先已歼毙。该抚现将赵法玉、杨潮法、并审定供词之李廷标等八十二名。先后凌迟斩决戮尸。传首枭示。所办大快人心。至现在续获之靳恒倡等二十余名。并据平定州获解之杨潭、供出赵城县人吉甫清、卫习倡、洪洞县人郑立德等。著该抚督饬各员。严切根究。并遴员迎提曹顺傅邦凝等犯。一俟解到。即提同各要犯逐加研讯。并此外有无余党。务须彻底究明。密速查拏。按律惩办。毋使一名漏网。以净根株。不得草率完结。致贻后患。是为至要。将此谕令知之。　　

○以大理寺少卿王植、为内阁学士。兼礼部侍郎衔。仍留广东学政任。　　

○贷山西太平、曲沃、汾西、浑源、大同、广灵、阳城、陵川、解、垣曲、十州县上年歉收贫民仓谷。缓右玉、灵邱、山阴、宁武、定襄、浑源、大同、朔、平鲁、代、五台、繁峙、保德、和琳格尔、清水河、偏关、隰、临汾、垣曲、霍、灵石、二十一厅州县买补仓谷。　　

○甲子。引见新科进士。得旨、一甲三名刘绎、曹联桂、乔晋芳、业经授职外。张芾、徐夔典、陶庆增、彭崧毓、张廷选、龙元僖、喻增高、叶琚、金濂、陶恩培、余春照、廖朝翼、郑敦谨、吕贤基、周恩绶、胡应泰、叶名琛、瑞徵、崇祀林、赵振祚、春熙、何裕承、黄宗汉、陈坛、陈鹤年、吴式芬、贾瑜、宗室英淳、何桂清、张云藻、春辂、陈宝禾、张景星、朱琦、罗惇衍、秦淳熙、李佐贤、陈嵩、杜＜?乔羽＞、刘源浚、张鑅、苏廷魁、戚维礼、徐资乾、孙铭恩、舒文、袁溥、许乃钊、锡祉、何庆元、黄铭先、景霖、江泰来、邱建猷、俱著改为翰林院庶吉士。蒋德福、毕至、方培之、郑存纻、张铨、蔡燮、上官懋本、李维醇、丁宝纶、陈庆偕、梁熙、周颚、严文瀚、陶汶、彭蕴章、朱龙光、谦福、陈绩、刘廷检、伍辅祥、费荫章、张敬修、刘德钧、单兴诗、庄志谦、吉祥、杨三珠、饶应坤、程锡蕃、贾仲山、宗室英继、黄辅辰、李训钊、武淩云、倪应观、汪觐光、宋子昌、黄守训、袁甲三、张燿、胡超龙、宗室英绶、隋藏珠、姚近宝、李国榛、丁守存、林映棠、吴德清、张锦帆、张绪、王家勋、庆瑞、俱著分部学习。易炳晃、叶为圭、叶朝采、李贞木、徐奏钧、张积勋、范中行、涂文光、汪绍曾、陈祚康、许虎拜、阎庆元、刘潜之。晏淳一、王清熙、孙慧惇、曾世仪、张堂、李钟泰、陈锡麟、刘铭本、朱珊元、姜申璠、孟毓勋、李汉章、德俊、孔传藤、叶承昌、周人龙、刘诚倬、黄廷范、马秀儒、宋嘉玉、陈墉、陈彦泳、张元杰、吴逢甲、陈金鉴、魏文瀚、曹笏、萧淦、高殿臣、刘建庚、李谟、沉湘、周振之、毛鸿顺、胡礼箴、杨亶骅、沉云骧、杜詹、齐秉震、骆奎祺、周贻缨、颜于镐、徐锌庚、古韵、赵德辙、钱炘和、郭永锡、钱文伟、铭岳、杨衔、何丙勋、范榘坊、戴泽长、钱世瑞、刘建韶、黄松年、陈椿冠、王仲选、何咸亨、侯莹光、莫苍棨、李浩、周若棠、陈玉麒、王希旦、王毓濂、郭望安、刘嘉嗣、王思引、李大融、王会极、康象书、任荃、李柏、何鸣章、金谓镠、德棱额、孙玉麒、刘克迈、张姚锡、辛本楘、陈昆玉、樊爵五、胡廷槐、徐树楠、朱思敬、王恂、邵宗渭、长喆、陈贻枢、陈世榕、黄家声、王武曾、左乾春、张维模、邓煊、李怀庚、许梦兰、李景椿、祁尔诚、李登、张元钧、马德昭、余士＜?王票＞、伊铿额、觉罗祥庆、罗遵殿、何钟兰、丁芳兰、王嘉麟、陈廷扬、周应祖、周秉让、何增筠、李道融、王义樟、赵绍武、李汝璇、张篯、陈镳、欧阳时、王政、林春溶、王以洁、俱著交吏部掣签。分发各省以知县即用。户部学习郎中蒋霨远、著以户部郎中遇缺即补。兵部候补员外郎沈鹏、著以兵部员外郎遇缺即补。刑部候补主事韩绶、著以刑部主事遇缺即补。余著归班铨选。　　

○乙丑。旌表守正捐躯河南辉县民徐泽母郝氏。　　

○丙寅。旌表守正捐躯山东荣成县民龙三汶妻鞠氏。　　

○修浙江象山县炮台。从巡抚乌尔恭额请也。　　

○丁卯。谕内阁、本年正月间。杨遇春因年近八旬。旧疾举发。恳恩开缺回籍调理。朕不忍重违所请。降旨准其开缺。谕令缓程来京陛见。亲加慰劳。俾伸瞻恋之忱。兹到京陛见。朕于召对时。见其康强矍铄。神明不衰。笃念功勋。倍深嘉悦。杨遇春自乾隆年间。以武举效力戎行。每遇军务。无不在事驰驱。身经百战。历事三朝。懋著勋勤。渥承恩眷。前于嘉庆年间。平定滑城贼匪。仰蒙皇考仁宗睿皇帝赏给二等男爵。紫禁城骑马。旋晋一等男爵。朕御极后。赏加太子少保衔。并赏戴双眼花翎。嗣因克复回疆四城。晋加太子太保衔。旋加恩赏用紫缰。特擢陕甘总督重任。八年以来。于边疆事务。控制得宜。训练军实。整肃官方。尽心职守。老成威望。中外皆知。恪共忠荩。实国家股肱心膂之臣。允宜特沛恩施。以昭殊眷。著加恩晋封一等侯爵。在籍支食全俸。俾得颐养林泉。以示朕优待勋臣。宠眷有加至意。　　

○又谕、乌尔恭额奏、请暂行试办票盐等语。浙江温州府所属永嘉、双穗、长林、舥艚廒、四处。丁力疲乏。自当量为变通。据该抚奏请票引兼行。除商人纳课请引听其照旧捆运外。如有殷实货殖之人。许其领票运销。庶灶丁煎熬成盐。即可变价。转运较易。不致透卤售私。使有盐俱属官销。商贩悉为良贾。系为因地制宜起见。著准其先行试办。如果著有成效。该省处州府所属丽水等八县。同在温所配盐。即著该抚酌量改行。将应办一切事宜。悉心妥议具奏。傥试行票盐。不无窒碍。该抚即饬停止。另筹办理之法。以慎盐务。　　

○以服阕侍郎申启贤、署都察院左都御史。　　

○戊辰。以京畿得雨。遣惠郡王绵愉、诣黑龙潭。定亲王奕绍、诣觉生寺。报谢。　　

○谕内阁、邓廷桢奏、督饬所属缉获匪犯多名。分别办理一摺。此等积惯匪徒。扰累闾阎。致良善不能安业。最为地方之害。经该抚督饬所属。明定赏罚。上紧查拏。节据颍州凤阳等府、先后报获各项匪犯徐长秧孜等七十七名。安庆、庐州、六安、滁州、泗州等府州、先后报获各项匪犯管大五孜等六十三名。均各起获违禁器械。并管大五孜夥犯冯东来等五名。亦随即拏获。又阜阳县拏获盗犯王大狗一名。命案正凶杨牛等八名。匪徒董三秃孜等六名。积惯恶棍牛若钦一名。又盱眙县续获盗犯周矮孜等十六名。并起获违禁器械。又宿州拏获私枭夥犯陈万容等八名。并起获私盐一万余斤。所有地方文武各员弁。查拏甚属认真。可嘉之至。其获犯最多之同知衔阜阳县知县朱雘、盱眙县知县余君寿、缉获大夥私枭之宿州知州张应云、著该抚即将该三员勤奋出力之处。据实保奏。再降谕旨。除暴安良。实为政之要务。祇缘地方有司。因循日久。不能实力巡缉。以致匪类潜踪。奸枭漏纲。甚至横行乡曲。欺压善良。少年游手。被其渐染。鲜不习于为非。人心风俗。大有关系。兹据邓廷桢奏、安徽一省。缉获匪犯。至一百数十名之多。现经严审究办。以儆凶顽。各直省文武。若皆能如此认真办理。不分畛域。尽力查拏。何患匪徒不敛迹。枭犯不就获。不但目前可安良善。即日后不知消灭几许祸害矣。特此通谕各督抚。务须督饬所属。实力侦缉。严密查拏。随时申儆。有犯必惩。即查办得力。不得因匪犯稍知儆惧。转为松劲。总期奸宄畏法。地方肃清。莠民改行。良民安堵。断不准仍前怠玩。视缉捕为具文。傥漫不经心。任令各该州县讳饰废弛。养痈贻患。惟各该督抚是问。将此通谕知之。　　

○谕军机大臣等、本日据都察院奏、安徽宿松县生员李炳奎、具控朦徵病民以灾作熟一案。已明降谕旨、交邓廷桢亲提审讯定拟具奏矣。此案该生员所控该县知县蓝桂、朦徵病民等情。据称曾在藩司衙门呈控四次。批府查报。藩司为钱粮总汇。一切稽查徵收等事。是其专责。该生员所控各情。无论虚实。不难迅速确查。随时讯结。何致令该生员远道来京具控。著该抚即行亲提审讯。将所控各情。是否属实。悉心研鞫。并将该藩司批府查报何以不为迅速详结之处。一并查明。据实具奏。将此谕令知之。寻奏、查宿松县除灾区应缓外。熟田照例徵收。蓝桂并无不合。李炳奎赴藩司控告二次。并非四次。该司饬府查核后。即于第二次呈催时明白批结。李炳奎因疑致误。砌词越诉。应按律杖一百。徒三年。下部议。从之。　　

○己巳。上诣绮春园问皇太后安。　　

○谕内阁、本日定亲王奕绍、六十生辰。朕笃念宗亲。优加赏赉。奕绍在内廷行走有年。小心勤慎。办理旗务。诸臻妥协。伊子载铨、经朕简用御前大臣。擢任尚书。于部旗等务。办事实心。载铨本系不入八分镇国公。著加恩封为奉恩辅国公。以示朕锡类推恩。有加无己至意。　　

○添改顺天贡院考官及同考官房屋。从户部尚书兼管府尹事何淩汉等请也。　　

○庚午。旌表守正捐躯河南襄城县民史潜修女甄妮。　　

○辛未。遣官祭关帝庙。　　

○谕军机大臣等、据钟祥奏称、审明赵城县滋事首从各要犯。派委游击朱弨荣、署通判茅济之、酌带兵役。将首逆曹顺、及戕官携印之张汶斌二犯。先行押解赴晋。归案审办等语。此案逆犯曹顺、学习先天邪教。辗转传徒。并捏称系释迦佛转世。谋为不轨。定期起事。一闻该县知县查拏。胆敢纠众放火焚署。戕官劫狱。摉取县印。迨经官兵击散。逃至山东观城县。旋经拏获。该犯等行踪诡秘。既经前来山东。必有投奔之人。以为藏身之地。前据苗赞庭在山西供出曹顺逃往山东。投奔素好之李幅林。其住址或称济宁州。或称台儿庄。今据曹顺供称。曾闻韩鉴告知同教中有李幅林者。系弥勒佛转世。曾在东省。前来找寻。迨诘以李幅林住址。张汶斌始终诿为不知。曹顺、李吉星、随口供指。各犯又称并无李幅林其人。显系因李幅林现未查拏到案。故意混供。恣其狡狯。该抚惟当严饬所属。密速躧访。济宁州台儿庄等处。如实有李幅林其人。立行拏获根追。即无其人。亦须讯有确据。毫无疑义。方可了案。断不可率听地方各官以侦缉无踪。遽置不问。致令要犯漏网。将此谕令知之。寻奏、严讯李吉星、供认与曹顺谋逆不讳。至穷问投奔之人。坚称原籍离东甚远。并无夥党。前供李幅林。实系畏刑妄供。现接山西巡抚咨会。讯明曹顺苗赞庭等。供称东省与直隶交界各府州。土语均称为里府里。前供李幅林、系声音之讹。其济宁州台儿庄。亦缘畏刑混供。核与该犯现在供词无异。是李幅林并无其人。似属可信。请将该犯即在东省正法。报闻。　　

○以缉获逆犯曹顺等、予山东知县陈光绪等升叙有差。　　

○壬申。福建布政使郑祖琛、赏假回籍省亲。以粮储道托浑布兼署布政使。　　

○以办理福建台湾军需。予知县顾教忠等升选加衔有差。　　

○甲戌。谕内阁、长清奏、孳生马匹倒毙过多。请将管厂游击、及牧长各员弁、解任讯究一摺。巴里坤东厂孳生马匹。考城攸关。据该都统查明倒毙之由。实因上年入夏以来。天气亢旱所致。惟一年之内。倒毙至一千四百七十余匹之多。虽据委员等查报染癞情形。尚无捏饰。是否偏灾。抑系该厂员等经牧不善所致。不可不严行查办。总理厂务之巴里坤左营游击王瑗、及牧长等各员弁、著先行解任。交长清提集严行讯究。核实具奏。傥另有情弊。即著据实严参究办。毋稍宽纵。寻奏、讯明前项马匹。实系因灾染癞。人力难施。并无情弊。请照从前变残四等马价例。每匹作银二两。著落牧长等赔补二成。提督总兵游击分赔八成。勒限一年完缴。下部议。寻议、查中枢政考。内载厂马短少。著落牧长等赔交马匹。仍归原群扣限取孳。此次乌噜木齐、应照例将倒缺马匹。分别赔交。勒限一年。归群取孳。不得率请变价。以符定制。从之。　　

○以本年乡试。考试应开列试差人员于圆明园正大光明殿。　　

○乙亥。谕内阁、铁麟等奏、南粮帮船行走迟滞。请旨饬催一摺。本年全漕起运。军船粮数较多。南粮首进大河等帮。已于四月中旬。陆续挽入山东境内。迄今已逾一月。尚未据报入直隶境日期。行走实属迟滞。著直隶山东督抚。严饬沿河文武员弁。实力催趱。不准片刻停留。并不准一帮脱空。傥河道间有淤浅处所。即著加夫赶紧刨穵。添雇剥船。妥为筹备。以速漕行。　　

○丙子。上诣绮春园问皇太后安。　　

○丁丑。以京畿得雨尚未深透。上诣黑龙潭神祠祈雨。遣惇亲王绵恺、诣天神坛。惠郡王绵愉、诣地祇坛。庆郡王绵慜、诣太岁坛。行礼。定亲王奕绍、诣清漪园静明园龙神庙。成郡王载锐、诣宣仁庙。凝和庙。睿亲王仁寿、诣昭显庙。时应宫。拈香。　　

○谕军机大臣等、据孟魁奏、山海关外八里铺地方临榆县属农民。于本月初十日午后。聚集二千余人。执旗鸣锣击鼓祷雨。直入该副都统署内大堂。坚请拈香。否则就讨钱文。当经开导抚慰而散。请旨查禁等语。农民因旱祷雨。原属例所不禁。但何以聚集至二千余人之多。于雨后擅入衙署。讨钱拈香。殊非情理。著琦善即将该副都统所奏情形。确切查明。据实具奏。原摺钞给阅看。将此谕令知之。　　

○戊寅。谕内阁、前据给事中金应麟参奏、吴邦庆保举过滥。动拨较多等语。并据吴邦庆奏、严烺查工时。收受各厅红封银两。告病回籍。需索盘费各等情。当降旨派文孚驰赴山东。会同钟祥查办。兹据文孚等查明、东河历年安澜保举。亦有多至二十余员者。吴邦庆上年所保人数。尚非独多。地方人员。前经吏部奏准不得改拨河工。吴邦庆前请将同知黎淦等六员改拨。俱在部议以后。其报销案内所称省银十二万余两。系专指节省埽工而言。安澜摺内所称约省银三十余万两。系将节省埽工、并存賸碎石、及下年缓办碎石、合计而言。前后牵凑。钱粮尚无浮冒。通判沈廉未补缺时。曾拟过湖水例摺。写过书启稿二次。其密商何语。招摇何事。如何引沈镛为心腹。均无确据。又沈镛、龚国良、罗杰、亦查无声名平常及包揽奏销实迹。至吴邦庆所参、严烺所用碎石。虚抛埽前。所查埽工。未经锥试。丈量既无存记。无从查勘。又同知吴拱辰所收张崇鼎碎石三百方。当经禀明充公。并未给价。其严烺需索盘费一款。据吴邦庆称得自风闻。并无凭据。又红封始于严烺一款。讯之前充巡捕前站之河弁三员。据称吴总河初次查工。曾经厅员钱熙、陈翔、家人。送银备赏。均经吴总河申斥退还。并讯据守备杨廷标、称跟随严总河查工时。各厅俱未闻有送银之事等语。河道总督统辖全河。责任綦重。自应正己率属。破除情面。力杜夤缘积习。其每年所用钱粮。尤应加意撙节。以归核实。吴邦庆违例奏拨河工人员。又以属官办理幕事。于厅员送给银两。不即参处。迟至三年之久。始行具奏。又参奏严烺收受红封盘费银两。俱不能指出实据。殊属错谬冒昧。吴邦庆著交部严加议处。即来京听候部议。严烺虽讯无收受红封盘费之事。惟于吏部甫经议驳改拨河员之后。即以从九品金观业、夹入安澜摺内。奏请改拨。严烺开端于前。以致吴邦庆效尤于后。实属朦混取巧。严烺著交部议处。通判沈廉、及历次叙入安澜摺内奏请改拨河工之从九品今升县丞金观业、候补同知黎淦、试用县丞龚国良、候补通判罗杰、州同沈镛、府经历周钧等七员。俱著仍改归地方。照各该员等现任官阶补用。通判陈翔、于家人致送备赏银两。不得诿为不知。著交部议处。嗣后南河东河河道总督等。于各该省地方人员。概不准藉称驾经就熟。修防有裨。率行叙入安澜摺内。奏请改拨河工。并不准以该员等堪膺河工之选。专摺具奏。以杜隐混而昭核实。该部知道。　　

○实授栗毓美河东河道总督。　　

○旌表守正捐躯安徽铜陵县职员张书常妾苏氏。　　

○己卯。谕内阁、吴荣光奏、查明滨湖各州县完粮私垸。照案更正一摺。湖南长沙等州县私垸湖田。从前虽经免毁。仍禁加修。若一概改为民垸。势必有碍水道。惟究有应完钱粮。傥遇灾歉。自未便与官民各垸办理歧异。据该抚查明成案。奏请一律查办蠲缓。加恩著照所请、所有免毁禁修之长沙县顺口湖等私垸三十七处。益阳县杨家坪等私垸十处。华容县金家垸等私垸十一处。武陵县太平堤等私垸二处。龙阳县太极垸等私垸十四处。沅江县周家坪垸等私垸二处。澧州添围堤等私垸四十二处。及已经刨毁、照案应归入低洼湖田之长沙县方家洲埂等私垸二处。益阳县湖肚塘等私垸二处。武陵县盘陀障等私垸十一处。龙阳县六合障等私垸十三处。澧州淘金湖私垸一处。遇有灾歉之年。著准其统将私垸湖田。查照道光八年以前成案。应完钱漕。一律查办蠲缓。以纾民力。该抚仍饬将各垸埂遵照从前奏案。免毁者严禁加修。已毁者不准复筑。以利水道。其澧州益阳二州县。上年被水私垸。既据查明。均经补种有秋。钱粮著照常徵收。毋庸蠲缓。该部知道。　　

○谕军机大臣等、有人奏、山海关近有报满税书曹姓、在本城内开设商店。包纳关税。本年三月间。复遣铺夥驰赴海口。向监税书吏。那取课银六千余两。径进关门。被官兵盘阻。并起获私信。已由副都统衙门审出那用实情。移交该监督自行办理等语。各关徵收税银。攸关帑项。岂容奸胥猾吏。包揽那移。若如所奏、山海关报满税书曹姓、包纳关税。已属大干法纪。复遣铺夥前住海口。私相那用课银至六千余两之多。尤属不成事体。且恐此外侵吞掩取者。尚不止此一次。不可不严行查办。著该副都统确切查明。该监督于移交办理后。曾否讯出实情。照例惩办。据实具奏。将此谕令知之。寻奏、此案先经关门盘获亿合店夥朱耀武、夹带税银六千五百两。当讯取大概供词。并拆阅书吏曹良玉私信。因税务系监督专责。且舞弊书吏。远在海口。遂将人犯银两。移交监督查办。据监督奕毓覆称、已将曹良玉斥革。俟由牛庄提到。质讯惩究。嗣该监督循例起程。查阅所属沿海各口。现尚未回。应即飞咨令其迅速查明。曾否究办。再行具奏。得旨、著解交刑部审讯。　　

○命翰林院侍读、詹事府庶子以下。自六月初一日起。每日二员。豫备召见。　　

○以湖北按察使朱树、为河南布政使。福建汀漳龙道程铨、为湖北按察使。　　

○庚辰。以甘霖渥沛。遣定亲王奕绍、诣黑龙潭。惇亲王绵恺、诣天神坛。惠郡王绵愉、诣地祇坛。庆郡王绵慜、诣太岁坛。工部尚书敬徵、诣清漪园龙神庙。理藩院尚书禧恩、诣静明园龙神庙。成郡王载锐、诣宣仁庙。凝和庙。睿亲王仁寿、诣昭显庙。时应宫。报谢。　　

○辛巳。孝恭仁皇后忌辰。遣官祭景陵。　　

○谕军机大臣等、有人奏、原任甘肃兰州道吕嘉言、前因在任声名平常。降为通判休致。该员自应回安徽旌德原籍。乃逗留陕西省城。出入地方官衙门。招摇撞骗。曾经前任巡抚鄂山、访闻驱逐出省。嗣复潜回。开设赌局。引诱候补州县佐杂人员。并大商巨贾。朝夕聚赌。银钱胜负。累百盈千。胜者诱入倡家花销。负者令其贷本复赌。该员从中重利盘剥等语。降休人员。盘踞外省。窝赌渔利。实属为害地方。该员劣迹昭彰。前经驱逐。何以复潜回省城。设局诓诱。著该抚严查讯究。据实具奏。即有失察处分。定予宽免。傥稍有回护徇隐。经朕访闻。或别经发觉。该抚不能当此重咎也。将此谕令知之。　　

○直隶总督琦善奏报、保定府得有阵雨一寸。得旨、京师于本月十八日。得雨寸余。十九日申刻。雷电交作。大雨滂沱。入土三寸有余。廿日申刻。又得倾盆阵雨二次。已觉深透。朕曷胜欣感。惟念畿南尚未沾足。实深盼切。一得透雨。即行奏来。　　

○赠故都统衔休致工部侍郎前任大学士松筠、太子太保。予祭葬。谥文清。　　

○壬午。上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○癸未。谕内阁、吏部将吴邦庆等照例严议议处。吴邦庆身任河道总督。于到任后。访知前任总河严烺、有虚抛碎石。收受红封。需索盘费银两各款。即应查明确据。指实严参。何以迟至三年之久。忽为此奏。殊属意存取巧。又违例改拨河工人员。以属员办理幕事。于厅员送给银两。参奏迟延。经该部议以革职。本属咎所应得。念其在任三年。河工安澜。办理尚妥。著加恩降为编修。严烺既经讯明并无收受红封盘费。惟违例改拨河员。著加恩改为降二级调用。不准抵销。粮河通判陈翔、著即照部议革职。　　

○又谕、裕泰奏、特参失火烧毙管押人犯多名之知县。请旨革职一摺。贵州天柱县因修葺监狱。所有例应禁押之犯。暂行寄押该县署土地祠内。三月初七日夜间。失火烧毙押犯杨再耀等八名。看役程諟一名。土地祠近在署内。既经寄押人犯。自应加意防范。且一经火起。亦应立时扑救。何致该犯与看役全行烧毙。至九命之多。难保非玩视火灾、任意延缓所致。天柱县知县赵缙、著即革职。交该抚提同全案人证。彻底根究。务得确情。按律惩办。以为玩视监狱者戒。寻奏、提讯赵缙及全案人证。实系看役程諟失火。该革员迅即扑救。因风势甚大。火已封门。致押犯与程諟均被焚毙。调查该县原卷。杨再耀等例应禁押。委无别情。惟不能先事豫防。致伤九命。非寻常疏忽可比。业已革职。应毋庸议。看役邓源等、应按律杖八十。折责革役。下部议。从之。　　

○考试应开列试差二品以下京堂各官于上书房。　　

○乙酉。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○谕军机大臣等、乐善等奏、夷船阑入闽省熨斗洋面。并用小船窜入内港。妄递呈禀。业已驱逐出洋一摺。据称本年四月初九日。闽省洋面。有夷船一只。径由五虎门之偏东。乘潮驶入熨斗内洋停泊。当经该将军等调派文武员弁。驰往驱逐。稽查弹压。该夷船乘兵船未集之时。于初九日夜。用小船剥载夷人十四名。欲图阑入内港。经调集会堵之镇将等写帖晓谕。饬令回棹。藐抗不遵。当即施放枪炮拦阻。该夷船始知畏惧。窜入小港。经该把总林朝江等、驾船赶及。宣示国威。随将该夷船牵引出港。该夷人复向督署妄递呈禀。求在闽省贸易。并称愿运米百万来闽销售。查其船内。实无米石。并据该副将等呈到该夷人送给夷书。荒诞不经。该将军等公同商酌。缮发印札。晓以大义。随将该夷船驱逐出洋等语。夷人远涉重洋。自为牟利而来。但鬼蜮情形。种种莫测。既不可以理谕。且屡易其词。希图诱惑。难保非内地奸民勾引所致。该将军等奏称、该夷言词狡黠。宛似内地讼师逞刁挟制之词。所见不差。该夷船在洋面游奕。如果去而复来。不遵法度。不服晓谕。即不能不慑以兵威。总在该将军等察看情形。认真防范。固不可妄希邀功。致滋事端。亦不得以驱逐了事。遂尔废弛。务当严饬文武水陆各员弁。防守口岸。杜绝接济。俾该夷不能逞其伎俩。以惩奸诈而靖海隅。至该夷船呈到夷书。辞句荒诞。殊属可恶。是否系内地刊印之书。著即严密饬查闽省各州县。有无代刊夷书铺户。密拏办理。已另谕卢坤等、在粤省一体密查。从严究办。此次夷船窜入内港。督标水师把总林朝江驾船赶问。颇有胆识。著加恩以千总遇缺尽先拔补。其不能严守口岸实力堵逐之海坛镇总兵程恩高、署闽安左营守备事金门镇标左营千总颜鸣亮、著交部分别议处。将此各谕令知之。
  </div>
  <div class="pagination">
   <a href="清实录道光朝实录_page465.html">
    上一页
   </a>
   <span>
    ...
   </span>
   <a href="清实录道光朝实录_page461.html">
    461
   </a>
   <a href="清实录道光朝实录_page462.html">
    462
   </a>
   <a href="清实录道光朝实录_page463.html">
    463
   </a>
   <a href="清实录道光朝实录_page464.html">
    464
   </a>
   <a href="清实录道光朝实录_page465.html">
    465
   </a>
   <span class="current-page">
    466
   </span>
   <a href="清实录道光朝实录_page467.html">
    467
   </a>
   <a href="清实录道光朝实录_page468.html">
    468
   </a>
   <a href="清实录道光朝实录_page469.html">
    469
   </a>
   <a href="清实录道光朝实录_page470.html">
    470
   </a>
   <a href="清实录道光朝实录_page471.html">
    471
   </a>
   <span>
    ...
   </span>
   <a href="清实录道光朝实录_page467.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
