<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1718 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1718 页/共 1860 页</h1>
    <div class="content">
○甲寅。谕曰、成德现在带领土司赴京。其提督印务。据孙士毅奏、令建昌镇总兵穆克登阿署理。今前任狼山镇总兵袁国璜、病痊起复。著即驰驿前赴四川。署理建昌镇总兵印务。　　

○旌表守正捐躯河南郏县民董保妻李氏。息县民杨劳妻黄氏。　　

○乙卯。谕曰、广西巡抚孙永清、现在病故。所有任内降革罚俸处分。俱著加恩宽免。　　

○又谕曰、英善奏、孙永清现在病故。广西巡抚员缺。请旨简放等语。因思陈用敷、前在安徽巡抚任内。于学政徐立纲、声名平常未能据实参奏。是以降为奉天府尹。用示薄惩但念陈用敷、系失察学政获罪。非书麟闵鹗元之玩视民瘼。袒庇徇私者可比。陈用敷、著加恩补授广西巡抚。并令前来行在请训后。即赴新任。陈用敷未到任之前。所有广西巡抚印务。即著英善护理。　　

○大学士公阿桂等奏、审讯高邮州书吏假印冒徵。及有意弥缝之各该管抚司等。定拟治罪一摺。得旨、闵鹗元、著从宽改为应斩监候秋后处决。吴瑍、依拟应绞。著监候秋后处决。康基田、著从宽发往军台。效力赎罪。其起意为首假印诓骗之林之佩、夏琯、系书吏舞弊。著即依拟处斩。　　

○谕军机大臣等、据留京王大臣覆奏、京城于本月初二三日。时有云气往来。未经得两。现在天气炎热。已觉望泽。而于大田尚无妨碍等语。京师自五月二十六七两日。得雨五寸之后。迄今已届浃旬。未获续沾渥＜雨澍＞。虽目下大田早经出土。尚无妨碍而于将来秋收分数。是否不致减少。著传谕留京王大臣、察看情形。据实覆奏。并将日内有无续霈甘霖之处。即行具奏。　　

○旌表守正捐躯江苏上海县民尤玉秀妻陈氏。　　

○丙辰。敕封安南国王阮光平长子阮光缵为世子。制曰、朕惟一人宅中驭外。化覃属国之封。列辟守典承庥。佑启克家之胄。禀义方于夙夜。念笃尊亲。知大德之生成。情徵爱戴。用沛宗藩之懋赏。特昭旷格之殊恩。维安南远介炎荒。而国王恪遵臣职。藩邦新造。承家绵舀禄之长。崇爵初膺。笃祜遂就瞻之切。表笺吁恳。赆献情殷。际普天同庆之辰。欣跻寿＜宀禹＞效薄海胪欢之颂。共畅皇风。爰嘉令器象贤。更喜维城宗子。尔阮光缵、迺安南国王阮光平之冢嗣。粹质温醇。英姿瑰特。听鹤鸣之阴和。聿培兰玉成行。当鲤训之亲承。快睹荆枝首茁。诒燕翼而镇抚有方。震为长子。誉龙光而箕裘克绍。晋叶康侯有嘉德而裕及后昆。故推恩而赏延奕世。今封尔为安南国王世子。锡之敕命于戏。雨自叶以流根。如桥如梓材由斵而涂雘。肯构肯堂仪文特贲尔荣。典册载绥尔宠。尔其在家思孝。在国思忠。励迺心于匪懈。学为人臣学为人子。修厥业以无愆允不隳夫芳声。并懋承乎多祉钦哉。毋替朕命。　　

○丁巳。谕、万寿庆节。所有王公百官。应穿蟒袍补服。于八月初一日起、至二十一日止。　　

○蠲免直隶霸州、保定、文安、大城、永清、东安、武清、香河宁河、乐亭、清苑、满城、安肃、望都、蠡县、雄县、祁州、安州、高阳、新安、河间、献县、阜城、肃宁、任邱、景州、天津、青县、静海、沧州、南皮、盐山、津军厅、正定、灵寿、藁城、新乐、肥乡、曲周、广平、磁州、元城、大名、丰润、冀州、衡水、赵州、隆平、宁晋、深州、武强、饶阳、安平、定州等五十四厅州县。并各属旗地。乾隆五十四年分水灾额赋。　　

○举行山西省、乾隆五十五年军政。卓异官三员。浮躁官一员。年老官二员。罢软官一员。才力不及官一员。分别议叙处分如例。　　

○戊午。谕、湖南乾州、凤凰、永绥三厅。并城步、绥宁二县。每年额徵苗民杂粮八百六十一石九斗三升。著仍照上届之例。加恩一律蠲免。随同地丁分年轮豁。所有应需兵粮等项。亦著照上届蠲免苗粮之年。另行动款拨支。以示朕普惠边黎。有加无已至意。该部即遵谕行　　

○谕军机大臣等、刑部奏、参革山东莱州府知府徐大榕、遣族侄徐照、赴部呈诉平度州民张子布踢死妻母罗王氏一案。该府审系逆子罗有良、欲踢张子布、误伤伊母身死。并将原呈卷宗。随摺进呈。朕详加披阅。徐大榕呈内所称、此案经臬司先委武定府唐若瀛审讯。取有各犯口供。随将凶鞋过朱入库。后又委兖州府高宫玺覆审。逆子亦照前供认。且张子布受丈母并罗有良各持砖棍殴打时。业已昏晕倒地。何能举脚向踢。兼两脚光赤。焉有鞋尖伤痕等情。并据罗有良本族罗元等供、目击张子布昏倒在先。罗王氏身死在后等语。是此案紧要关键。总在张子布果否穿鞋。及被殴昏晕倒地在先。必须提到见证。逐一质讯。并将库贮凶鞋。比对伤痕。自可水落石出。长麟系刑部司员出身。办理此等重案。自应悉心体验。务得实情。但巡抚事务繁多。或一时为承审属员朦混。因而固执己见。将徐大榕参奏。亦未可定。若徐大榕承审此案。果系罗有良误伤伊毋属实。不肯扶同改招。参革后、复赴部呈诉。尚为知府中留心案件、认真办事之员。或近见陈倚道、揭报高邮州伪串一案。辄思具呈翻案。亦不可知此事不特罪名出入所系。亦且伦纪攸关。不可不审讯明确。以成信谳胡季堂、久任刑部。办理案件。素为熟谙。吉庆、于查勘盛京地亩一事。所办尚为公正。即著伊二人驰驿前往山东。提齐犯证卷宗。细心检验。秉公研鞫据实具奏。朕于谳狱重案。祇期详慎持平。无枉无纵。并不稍存成见。伊二人一系汉员。一系觉罗。于长麟、徐大榕谅不能各有偏护也。　　

○又谕曰、伍拉纳奏福建省四月分粮价单。内开福州府属、上米每石银一两三钱。至二两二钱二分。台湾府属、上米每石银一两七钱八分。至二两五钱等因向来台湾为产米之区。一岁三熟。粮食最为充裕。价值亦甚平减。福建省内地各属俱藉台湾米石、陆续内运以资接济是台湾米价较之内地本应平贱何以此次所开粮价。福州所属。仅系二两二钱。而台湾反至二两五钱。其中殊有关系。此必因前年剿办林爽文军需所用米石较多其时价值不无昂贵。而地方官至今尚沿习旧时粮价。设令官买。必致易于冒销。故随意具报。该督亦未留心查核。仅照所报文禀。依样具奏。以致所开台湾米价。反贵于内地。该处自前年平定以后。一切兵民粮户。皆安居乐业。耕作如故。并未抛荒田亩。则一岁所收多余米石。自必照常运往内地销售。何以该处反致短少昂贵。著传谕伍拉纳、即将台湾粮价。如何较内地转增及该处田亩。是否尚有抛荒。或其中另有别故。查明据实覆奏。并著奎林、万钟杰、将以上指出各情节。一并详晰另摺具奏。毋得稍有隐饰回护。寻伍拉纳奏、台湾究因兵燹之后民鲜盖藏。牛具耔粒不无拮据。且一经收获。留贮稍多。市肆粜卖较少。粮价转昂。现早稻丰收。可期平减。至官买冒销之弊。惟有随时留心体察。报闻　　

○己未。谕曰、图敏所出镶红旗蒙古副都统员缺著观成补授。伊现在患病著不必力疾前来热河谢恩。即病已养好。亦著在京等候。　　

○又谕曰、观成现在患病且伊母年老有疾。已降旨令其留京。补放镶红旗蒙古副都统。所有江南提督员缺。著陈大用补授。　　

○又谕、据孙士毅奏江津县寿妇彭。余氏、现年一百岁五世同堂。请旨旌表等语。彭余氏寿臻百龄曾元绕膝洵为盛世休徵。特赐御书扁额以示恩锡所有应加赏赉。及建坊旌表之处。仍著该部察例办理。　　

○御赐扁曰贞世延祺。　　

○谕军机大臣等、本年朕八旬庆辰。各省督抚藩臬。情殷祝嘏前经派出福崧来京但现在新任总督孙士毅、须俟保宁到川交篆后。始行赴任计期尚需时日。而江苏藩司奇丰额、江宁藩司陈大文、又俱准令赴京祝觐。该省两藩司既俱远出。福崧现又兼署督篆。江苏地方。政务殷繁且正当厘剔整顿之时。该抚尤应在彼振刷废弛。以察吏安民为要务。福崧竟毋庸前来随班庆祝也。　　

○又谕、前经于广西派出藩司英善、来京祝厘。现在英善护理抚篆。新任巡抚陈用敷、到任既需时日而臬司汤雄业、又伴送阮光平入觐。提督梁朝桂、复前来庆祝。该省文武大员。俱经远出。地方事务。尤关紧要。且陈用敷计日即来行在陛见。正届万寿开宴之期。该省既有提督巡抚随班祝嘏。英善竟不必前来。倘该藩司拘泥前旨。业已起程在途。于何处接奉此旨。即于何处速行回任。　　

○又谕、据孙士毅奏照料许文谟家属进京一摺。内称许世亨家本贫寒。伊子许文谟进京时。即量为佽助。从优照料护送等语。孙士毅前在安南时。若非许世亨一力主持。令庆成带兵护出。不特于孙士毅有碍。且系国体攸关。今伊眷属在川。该督加意照料。并从优资送进京。揆之情理。实为允协。现在阮光平亲自诣阙祝厘。已即日前抵热河。朕仰赖上苍眷佑。不烦兵力。而该藩悔罪抒诚。恪恭奉命。较之劳师动众。其成功难易。奚啻霄壤。此人所未敢遽信者。而竟得如此善全。想该督亦同深庆幸也。现该督调任两江。抵任后、务须实力整顿察吏安民。一洗从前废弛积习。方为无负任使。　　

○又谕、昨因热河道府。面禀军机大臣。接到沿途传单。供应阮光平等尖宿。一日约用银四千两。阮光平到热河后。一切供支。是否照沿途办给。军机大臣以阮藩到此瞻觐。已奉旨令膳房供给饭食。务须丰盛。若沿途已格外加丰。此处似不便从简。又难再有加增。面奏请旨。阮光平以新附外藩。吁请亲自祝厘。情词肫恳。是以俯准所请。并令于经过省城地方。酌加宴赉丰俭适中。以示体恤。乃入江西境后。每日尖宿供应。即需用银。四千两之多。则其余宴赉舟车夫马等费。更无所底止矣。前据福康安奏、阮光平于广西宁明州坐船前进。给与米面肉觔等物。令其自为烹饪。则经由陆路。每日亦不过供应肉菜。又何需一日用银四千两。即遇省城筵宴。亦不至如此多费。即如每年朕宴赉蒙古王公大臣。及各国使臣等所用宴桌。每次皆需一百上下。用银亦不过在一千两之内。福康安曾任内务府大臣。久侍内廷。素所深知。此番筵宴阮藩。自未必如年节宴赉之丰。此必不晓事之督抚。张大其事。任听属员怂恿。踵事增华而地方官亦借此浮冒侵渔。将来即不便开销。亦系通省摊赔。与己无涉。朕思此事。总由福康安筹办之初。未能通盘斟酌。又复心存高兴。以外藩亲身入觐。为史册罕觏之事。遂尔稍事铺张。以致江西等省督抚、望风承意。渐次加增并欲将道路桥梁。途间屋宇。俱为修葺粉饰。甚至路旁枯木皆行伐去。竟如隋朝外藩来觐。草木皆衣被文绣。而其途中。仍不免有冻馁之民。为外夷所笑。况省会镇集地方。固属盈宁繁庶。而经过道路绵长。亦有乡野偏僻之处。岂能概为修饰。若被彼窥破。转致贻笑外夷。福康安素称晓事。岂见不及此。且内地如此逾格优待。过事繁华。竟似于阮光平有所幸冀。故尔不惜多糜国帑。极为优崇。于体制大有关系。岂有堂堂天朝。为一二荒徼藩臣。作夸多斗靡供应之举乎。阮光平此次赴阙后。自必定以朝觐之期。源源而至若俱似此费用浩繁。则极盛难继。国家经费有常。伊于何底。再以每日用银四千两而计。则往来几及二百余日。需银八十余万。转不若以此项作军兴之费。为许世亨等复仇大举矣。朕之所以不用兵于安南者。原为惜帑爱民起见。福康安岂尚不知仰体朕意乎。倘此项繁费。起自粤西。则其过在福康安。若起自江西。则其过在何裕城。但即不由粤西而起。福康安见沿途如此糜费。亦当一面据实参奏。一面密为晓谕节减。方不失为公正晓事之大臣。计此时阮光平已将抵楚境。何以该督漫不加察。竟未奏闻耶。且此项虚糜银两。大半为地方官花费冒销。或系护送员弁。从中勒索。于福康安、阮光平、皆无实惠。况所用之银。既难于例外开销。自必在通省官员养廉内摊扣。地方官办公竭蹶。势必仍取之闾阎。更不可不防其渐。将来众怨归福康安矣。著福康安即查明似此过事糜费之举。从何处而起。即行据实查参毋稍回护。福康安受恩深重。亦不致稍有隐饰也。　　

○又谕曰、阮光平赴阙觐祝。陆路每站支给。竟需用银四千两。岂于供应食物之外。复有折乾银两。地方官及护送委员。胥分其利乎。实不可解。此必系总办供应之员。借以为名。任意花用。格外多费。希图从中沾润故乐于张大其事。以为浮冒地步外省地方官办差恶习。往往如此朕所深知。则此项银两。若非总办之员。藉端冒销。即系护送阮光平员弁。沿途勒索。二者必居一于此以福康安行程计算。此时已抵楚境。著毕沅于阮光平经过时。传到护送委员汤雄业、成林面询每日每站、沿途如此供应浩繁。系从何省而起该员等断无不知之理。若已出湖北境。即著穆和蔺密加查访。总之天朝抚驭中外。万国梯航。若沿途过于华丽。夸多斗靡是有意耀富于阮光平。更非天朝体制再所有一应供支。若到热河骤减。则兴桓驻跸之地。转不如外省之丰。殊为倒置必须自湖广、河南、直隶、各处逐渐递减。到热河后。方能丰俭适中。毕沅等、当告知汤雄业、成林、以江西一路。原非外藩入觐正道故供应向无一定章程。至湖广河南、直隶三处。系南徼各国入贡通衢。一切俱有定制。不能逾格过优此语不必晓谕阮光平令委员告知可也。再昨据梁肯堂奏、于六月初五日。起身往长安城防汛。永定河汛务。非豫东江南河工可比梁肯堂仍应速回保定。办理阮光平过境事宜。务须节俭得体。即使河工有紧要之事。长安城距保定不远该督亦无难朝发夕至也。将此各传谕知之　　

○庚申。谕曰姚棻奏稽查鼓铸局钱一摺。内称、宝昌局鼓铸正额钱文。尚属如式惟另铸工料钱文。字画多有糢糊铜质亦甚粗糙。随提炉匠责惩将此次铸不如式者。尽数发局另铸。所需火工。著落局员赔补等语各省设立官局。鼓铸制钱其轻重厚薄。原有部颁一定分两。岂容丝毫偷减草率。致私铸得以乘机搀杂。今江西省局所铸工料钱文。每卯皆有额定数目与正额制钱随时解验皆系官为鼓铸何以觔两多有参差不齐则正额钱文亦恐不能如式何裕城久任江西巡抚。未能留心稽查严禁实难辞咎。著交部议处。江西一省如此。各省钱局亦难保无此弊。前经通谕各督抚禁止私铸私销。实力查办若此项官局钱文。字画糢糊。质地粗糙。局员先已滋弊。则私铸亦得藉此影射。于钱法大有关系姚棻将铸不如式之钱尽数发局另铸著落局员赔补。所办甚是著即通谕各省督抚。务须督率道府局员。认真稽查并令藩司于解收局钱之时。无论正额工料按卯亲加提验。如所铸钱文。有偷减铜觔。节省火工不能遵照部式。以致参差不齐之处。立即发回另铸。并将局员炉匠、参处责惩俾官钱一律整齐坚实。私铸自无从搀入弊混行之日久则私铸私销之弊。更可不禁而自止矣。倘督抚等视为具文。并不随时稽察使官板制钱。不能如式。而私铸仍未能净绝一经查出必将该督抚一并治罪。决不宽贷将此通谕知之。　　

○谕军机大臣等据姚棻奏、安南国王阮光平于五月内入江西境。所过水陆塘汛必当整齐严肃。即沿途供顿犒劳筵宴。均宜量从优厚等语。昨因热河道府、禀知军机大臣接到沿途自江西而来传单。每日供应阮光平尖宿。约用银四千两办理殊觉过当已降旨令福康安、及湖广、河南、直隶各督抚。查明沿途供应如此浩繁。系从何省而起据实参奏。并令各该省逐渐递减。以期丰俭适中。此事或系何裕城前在江西时意存华靡豫定章程。该署抚接任后。即遵照办理以致经过各站承办供应之员。任意开销如此繁费。著传谕姚棻、将沿途应付繁多之处。是否始于江西查明据实速奏。毋得稍有回护。　　

○又谕曰、姚棻奏修理斗姥阁工竣一摺。内称前抚臣何裕城、奏明斗姥阁工程。须用石柱接垫以防蚁湿。现据上饶县采办石柱二十四根。每根长一丈二尺五寸四面各宽一尺三寸等语。龙虎山上清宫之斗姥阁经何裕城奏请动帑兴修。当经允行上年正月。该抚进京陛见朕因斗姥阁既被岚气薰蒸梁柱多为蚁蛀。谕令修建时于木柱下酌用石墩以防蚁湿。至高亦不过三四尺。乃何裕城饬属采买长至一丈二尺五寸竟系统用石柱成造。以致糜费工料帑银。实属错谬。何裕城著传旨申饬。看来该抚如此遇事糊涂于一切地方公务毫不留心经理则昨日朕所闻阮光平入江西境后每日除舟车夫马宴赉外供应一项。至用四千两之多。亦必系何裕城不谙事宜。受属员之愚。踵事增华以为地方官浮冒开销地步并著何裕城据实迅速覆奏。该抚愆尤丛集错误之处不一而足。慎勿再有隐饰回护。自取重戾也。　　

○又谕曰、海宁汇奏钱粮完欠数目一摺。其单内所开钱粮各条款完欠等项。各厅州县开叙繁杂。阅之殊未明晰。该省每年额徵钱粮几及三百万两。各州县额徵粮石。亦有定数。其已完未完自应简明开写。何以含混不清若此再各省麦收分数。朕时深廑念山东、河南及江南、湖广西安、无不早奏。即最远之云南等省。亦早经具奏山西距此间甚近。何迟至此时始行奏到可见该抚于地方一应事务。竟漫不经心。诸多懈忽延玩。海宁著传旨申饬并著将该省每年额徵确数。及节年已完未完之处。另行详悉查明开具简明清单速行呈览。　　

○又谕曰、托伦奏、署抚臣姚棻、业经派出进京祝嘏。托伦未便再行前来叩祝。请俟抚臣回任后。即星驰赴阙等语托伦由热河道于上年秋间擢授江西臬司时甫经面聆训示自抵任江西。尚未及一载。姚棻回任后已届冬令托伦彼时并可毋庸来京请训。　　

○辛酉谕向来满汉科道。相沿前明内升外转之例徒资夤缘都察院三年题请一次。殊为具文满汉科道。果有才具出众供职勤慎者。京察之年原准该衙门分别保送。引见时记名以道府升用。或亦时有命各部院保用道府者是升途不致久滞又何用相沿旧例届期题本徒滋案牍耶。嗣后满汉科道内升外转。三年请旨之例。著停止无庸题本。　　

○谕军机大臣曰、毕沅等奏、均州盐河地方。有民人贺廷选等、烧香念佛。哄诱骗钱。当经拏获十余名究出夥党现委臬司驰往会同搜捕等语。湖北均州与河南新野县连界。向来八卦顺刀等会。俱系在河南地方发觉该处民人最易兴习邪教。节经拏获惩治而恶习相沿尚恐根株未能净绝。此次均州惑众骗钱一案。虽非前项邪教可比或系从河南流传亦未可定。著穆和蔺、即严饬新野等属。留心密侦。实力查拏或仍系八卦邪教。其中有段文经。皆未可知如访获此案内邪教正夥各犯即解交湖北。归案审办。　　

○旌表守正捐躯直隶元城县民刘珍妻任氏。河南新郑县民马凤虔妻唐氏。　　

○壬戌敕封缅甸国长孟陨为国王。制曰朕惟德孚柔远。王朝隆无外之模忱切向风属国被咸宁之福既敬将夫职贡恳备遐藩。宜褒锡以恩纶允绥嗣服龙光斯贲。爵命维新尔缅甸国长。孟陨、地处炎陬系居支庶曩者家遭多难。祸乱相寻继因国赖长君攀援共戴叩关纳赆恪恭著摄立之年降敕颁珍惠恺浃归仁之感兹以今岁为朕八旬万寿敷天庆洽薄海欢腾吁大吏以抒情遣陪臣而祝嘏。先期斋洁葵倾矢在寸心。重译来同琛献踰乎万里庥徵所应肫款堪嘉至尔国世裔载延。邦基复整干戈是戢。期镇抚夫民人钟虡常新。思奠安夫土字沥摅虔悃跂藉荣施。仰祈封号于天家文披金叶远赐诗章于下国宠荷珠光。今封尔阿瓦缅甸国王。赐之敕印王其勉修政事慎简官寮敦辑睦于邻封。垂敉宁于边境永受无疆之庆流及子孙益坚不贰之诚保其宗社。钦哉毋替朕命　　

○谕军机大臣曰、管干珍等奏询问江淮九帮运弁旗丁等。佥称句容县正兑改兑及搭运平斛米石均在水次全行兑收过淮签盘抵通交仓。均无亏短等语此系运弁旗丁等一面之词。究难凭信现在押运道厅尚在通州守候该省尾帮抵坝著苏凌阿、刘秉恬就近询问江宁卫帮船开兑时。句容县漕米究竟有无短绌。如何受兑交纳该道厅等并非监兑之员。该帮亦非所属。若将运弁旗丁等通同该县书吏。从中朦混之处据实说明即与该道厅无涉毋得代为隐饰致干重戾苏凌阿等询有端倪。即行据实覆奏。至董世明系江宁粮道。句容漕米上兑时。是其专责向来。每船装米、不过四五百。石若短米八百余石。则帮船必致少装二只。此尤显而易见者董世明在彼监兑断无不知之理前经降旨。令福崧就近询问何以至今尚未见奏到。且据管干珍等称、句容县徵收米石有应兑漕船者。亦有应收富成虎贲等仓者是江嵩年等侵吞米石。非于应兑漕船项下。加额浮收即系于存仓各款另有亏缺情弊著再传谕福崧、将指出各情节即行彻底根究。速行覆奏福崧受朕节次加恩。务须认真查办。不可存将就了事之见。致负委任。　　

○癸亥谕军机大臣曰琅玕等奏闵鹗元长子闵思敬、现任湖北武昌府同知第四子闵思毅现任内阁中书所有赀财。现飞咨湖北顺天府查办等语。闵鹗元于高邮句容二案先后发觉并不亲提严审。玩视民瘼徇情骫法实属欺饰负恩伊任所原籍赀产。自应查抄入官。留于江省。以备公用示惩。此系闵鹗元罪由自取与伊子无涉。闵思敬闵思毅、现在湖北、京城、服官当差。一切俱资用度著传谕。蒋赐棨毕沅等接到琅玕咨会竟可毋庸查办若现在已经查办。亦著即行给还　　

○旌表守正捐躯山东海丰县民刘士纯妻侯氏。　　

○甲子谕军机大臣等平度州民张子布殴伤罗王氏身死一案。已命胡季堂吉庆前往秉公审办兹据长麟审明定拟。实系张子布踢死罗王氏徐大榕自认初任不谙刑名。以致错误。是徐大榕业经输服认罪。何以复遣人赴刑部控告希图翻案。必系徐大榕因已经遣人进京呈诉冤抑。于该抚前故为输服供词。否则竟系长麟回护原奏。逼勒徐大榕改供亦未可定。此案疑窦甚多即如张子布向罗有良、查询伊妻下落。彼此争闹。罗王氏与罗有良、各持砖棍殴打。张子布昏晕倒地在先。何能举脚向踢。即据长麟所讯供词内、罗王氏扑跌倒地。张子布骑压罗王氏身上。罗有良回家。见伊母受伤。即拾石殴伤张子布倒地。其情节亦未见允当罗姓聚族多人。同街居住。闻罗王氏家争闹。自必同来看视帮助张子布祇系只身。何能打退多人。反将罗王氏按地毒殴。即云张子布骑压罗王氏身上亦祇能举手迎面殴打。又何能反身向踢罗王氏小肚致命。况罗有良既同罗王氏共殴张子布何以忽又躲避外出置伊母于不问揆之情理必无其事。岂有罗有良反不知伊母如何被张子布踢毙而转以案外之罗刘氏作证。遂为此案确据且据徐大榕呈称、臬司先委武定兖州二府会审何以长麟原奏内、并未叙入。若该二府与徐大榕所审无异。亦应一并参奏。再阅此次长麟摺内、祇向张子布反覆严讯。而于罗有良是否误踢伊母之处。不置一词。亦属显有偏倚。至律载殴妻之父母至死者。斩监候。今既审系张子布踢毙罗王氏属实。何以该抚转引恩义已绝应同凡论。照罪人不拒捕而擅杀律。将张子布问拟绞候。其中似恐案情不实。曲为调停将来张子布自可不入情实。三四年后仍得免死减等。不致身罹重辟。以为将就了事之见。均不可不逐条根讯。彻底确查此案已逾一载。罗王氏尸身久经腐烂无可检验。虽踢伤小肚致死顖门骨上红晕可凭。而是否鞋伤亦不能分别总在提齐案犯细心研究。且罗姓邻族多人。罗元又系罗有良胞弟。曾向罗有良、查问伊母如何身死。罗有良彼时默无一言。亦可从罗元根讯确实。长麟承审错误。虽系罪关出入。但犯人未决。及早审明。尚非冤狱。且朕断不以巡抚大员。于此等无心出入人罪未决之案。加之重谴。至张子布形同乞丐。徐大榕岂有受其贿嘱。为此庇护开脱之事。亦断不值以一官徇之。即罗有良、虽较之张子布、尚系温饱之家长麟必无受其贿托。故为纵释之理或承审之员。从中迎合偏断。亦不可知。总之此案不特罪名出入所系。亦且伦纪攸关。朕于长麟徐大榕俱无所偏向。祇期详慎持平。无枉无纵以成信谳。胡季堂、吉庆、亦断不可稍存成见。于长麟、徐大榕有所歧视。务使确讯实情水落石出。悉心定拟具奏毋负委任。　　

○又谕曰、福崧奏、审拟句容县粮书侵蚀钱粮一案。已批交军机大臣会同行在法司。核拟速奏矣该抚摺内称、前任句容县吴汾、提讯时。见其人甚平庸。兼有疾病上年曾经康基田等、详请勒休。闵鹗元延搁未办等语。知县有亲民之责。吴汾才具平庸不能胜任。该藩司等既经详请勒休。闵鹗元何又延搁不办。可见闵鹗元诸事玩误。护庇劣员。一任地方废弛。其辜恩负职之处。种种败露。现在康基田虽准其赎罪。尚未出京。著留京王大臣。监提闵鹗元。与康基田质对。讯以吴汾若果年力精壮。办事勤干。而康基田挟嫌、以该员衰病勒休。闵鹗元即当据实参奏。或康基田因勒索吴汾不遂。遽尔捏详勒休。闵鹗元尤当严参查办。何以缄默不言。祇将吴汾留任了事。将此二层。令其当面质对。各行据实登答。若康基田所详属实。闵鹗元心存。袒护吴汾置之不办。以致纵容该县书吏作弊侵用银粮。盈千累万。则闵鹗元玩误之罪。更无可逭。务须质对明确。据实覆奏　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十六


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。六月。乙丑。谕曰、穆和蔺奏查明每年实欠钱粮、核实奏销一摺。豫省上年地丁杂税等项。未完银六十七万六千余两。而五十三年。亦尚有未完银十万三千五百余两。此项未完银两。未必实欠在民。即如江苏高邮州书吏、私雕假印。伪串冒徵。百姓胥受其愚。而句容县粮书、侵用钱粮。盈千累万。皆系以完作欠。历年吞蚀。由此而推。可见闾阎受国家百余年培养爱育之恩。深仁厚泽。无不浃髓沦肌。穷年力作之余。皆思踊跃急公。输将恐后。而蠹书猾吏等、假捏串票。任意侵渔。使小民急公奉上之诚。转为若辈私肥囊橐之计。甚而地方官、知朕无时不以惠养黎元。藏富于民为念。辄思积欠过多。自必蒙恩豁免。因而急于徵催。影射入已。作为未完者。想亦不少。朕临御五十五年。勤求民隐。孜孜不倦。凡遇水旱偏灾。无不先期咨询。重则加恩概予蠲免。轻则准其分年带徵。俾穷檐蔀屋。咸跻盈宁。朕之于民。未尝不体恤周至。乃督抚牧令等。既不能宣达朕意。又使书吏从中侵蚀。岂得谓尚有人心者乎。愚民易于欺虐。不受奸吏重徵之累。已属幸免。宁有应交正项钱粮。敢于迟延观望耶。封疆大吏。皆系受朕委任重恩。不于此等关系民生休戚之事。尽心稽察。则其他更不可问矣。嗣后各省督抚等、于藩司奏销之期。务须将未完各项。是否实欠在民。悉心体访遍行晓谕。务使急公之户。不受重徵。方为无忝厥职。现在高邮句容二案。接踵发觉。想各省亦必有似此者。俱著彻底清厘。毋任官侵吏蚀。亏帑累民。倘经朕此次谆切晓谕之后。尚思通同隐饰。希冀掩盖消弭。一经败露。书麟、闵鹗元等、即前车之鉴。慎毋自蹈覆辙也。将此通谕各督抚知之。并令各省、将此旨榜示通衢。俾咸知朕意。　　

○丙寅。谕、奉天府尹员缺。著荣柱补授。并著即赴新任。不必前来行在请训。　　

○署伊犁将军永保奏、奉谕伊犁驻兵。需用弓箭一万一千余内、一半饬陕西巡抚制办。一半由该处各营内、选派能造弓箭者。教导兵丁。渐次修造补缺查伊犁满洲营二。原设有收拾弓箭兵今请设修造军器营。饬员会同索伦、锡伯、部落总管。将弓箭及鞍＜革占＞撒袋等。动项监造。再派兵学制。以补缺数并售与各营兵应用。得旨、好。知道了。保宁一时不及回任。特饬交汝办理。　　

○豁江南江淮卫四帮、乾隆五十四年分、渡黄遭风漂没漕米六百九十八石有奇。　　

○丁卯。谕曰、毕沅等奏、黔省委员桐梓县知县吴寿朋、领运京铅。该县带有家眷多人。并柴米物件。以致船身加重。于巴东县等处地方。沉溺船只铅觔。请将吴寿朋革职审拟。并著落照数赔缴等语。运京铅觔。鼓铸攸关。押运委员。自应小心谨慎。乃吴寿朋携挈家眷多人。并带有柴米物件。种种累坠。以致连溺船三只沉铅二十一万斤之多。殊属玩误。迥非遇有险滩风暴失事者可比。吴寿朋、著革职。交毕沅等提同船户人等、秉公查审。该参员有无盗卖铅觔。捏报沉溺等事。讯明具奏其沉溺铅觔。并著照数赔缴。至吴寿朋在黔挈眷同行。本省巡抚。何以漫无觉察。亦著查明交部议处。此等押运事务。不过一二年。即可差竣。原不必携带家眷。嗣后遇有解运铜铅。及因公奉派押解官物等事。俱不准委员等挈眷同行。以昭慎重。　　

○戊辰。谕军机大臣等、昨梁肯堂奏、喀尔喀盟长贡楚克扎布、差扎奇鲁克齐博罗特、前来进贡。住宿多伦诺尔厅街外。被贼窃去银两衫帽等物。请将该同知交部议处。并饬令照数赔还等语。多伦诺尔地方过往之人。银两被窃。该同知咎止失察。若饬令照数赔还。该处为蒙古部落往来孔道。一遇被窃之案。即令赔偿。同知所得廉俸无多。又安能逐案自出已赀。概为赔垫耶。且蒙古人众。往来辐辏。其携带银两。本难深悉。博罗特所失银八百余两。究属自不小心。失于防范。况系伊自行呈报。其虚实亦难凭信。即如西藏年班喇嘛。从前赴京。遇有遗失包件。俱著落地方官赔偿。以致报失者纷纷。自派委大员护送以来。将赔偿之例停止。今竟不闻有报失之事。可见伊等呈报被窃。未必不出于装点情节。所有博罗特被窃银两一案。著传谕梁肯堂、饬属严缉赃贼。务期弋获。其饬令该同知照数赔还之处。竟可不必。　　

○又谕曰、毕沅等奏、据宜昌府知府禀称、查得川省培石、菜子坝地方。有巫山县民人。开设盐店。藉称揽行施南等属官盐。影射冒销。现在咨会川省。饬属严禁。以杜藉官行私之弊等语。湖北施南、宜昌、二府所属建始、鹤峰等八州县距汉岸较远。向系行销川盐。但起埠设店。地有一定。原不许违例改移。致启影射冒销之渐今该督等、既查有巫山县民人、在不应设店之区。开张多铺。显有藉端贩私情弊。祇须移会川省查明。勒令关闭。移回原报行销口岸起埠。其弊即可杜绝。亦不值具奏请旨。总在该督等、平日严饬与川省交界地方文武各官。巡查稽察使湖广应销川盐之地。划清界址。毋许越境行销。而私贩囤积处所。搜查净尽。方为实力整顿。岂仅那移一二盐铺。即可谓尽心缉私耶。将此传谕知之。　　

</div>
    <div class="pagination">
<a href="清实录乾隆朝实录_page1717.html">上一页</a><span>...</span><a href="清实录乾隆朝实录_page1713.html">1713</a><a href="清实录乾隆朝实录_page1714.html">1714</a><a href="清实录乾隆朝实录_page1715.html">1715</a><a href="清实录乾隆朝实录_page1716.html">1716</a><a href="清实录乾隆朝实录_page1717.html">1717</a><span class="current-page">1718</span><a href="清实录乾隆朝实录_page1719.html">1719</a><a href="清实录乾隆朝实录_page1720.html">1720</a><a href="清实录乾隆朝实录_page1721.html">1721</a><a href="清实录乾隆朝实录_page1722.html">1722</a><a href="清实录乾隆朝实录_page1723.html">1723</a><span>...</span><a href="清实录乾隆朝实录_page1719.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
