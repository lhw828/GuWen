<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 431 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 431 页/共 502 页</h1>
    <div class="content">
○是日立春。顺天府进土牛春山宝座。　　

○己卯。宣宗成皇帝忌辰。遣官祭慕陵。　　

○庚辰。上诣皇乾殿行礼。　　

○诣关帝庙拈香。　　

○谕内阁、曾望颜奏、知府被讦藉案需索、请撤任严讯一摺。四川巳革赤水县丞张长庆、将民人李延柄笞责后。擅押酿命一案。经成都府知府翁祖烈等审办。议以革职。兹据该署督奏称、张长庆、于被革后。呈诉前任四川总督募友吴香农等、需索银两。该革员给银二百两。迨发成都府审讯时。翁祖烈之子候补知州翁道醇、复向借银。该革员给银二百五十两。翁遵醇并有十年闲备银三百两未还各等语。案关官幕藉端索赃。虚实必应彻底根究。成都府知府翁祖烈、著先行撤任。交曾望颜提集全案人证。秉公严审。务期水落石出。以儆官邪而成信谳。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。正月。辛巳。祈谷于上帝。遣惇亲王奕誴、恭代行礼。　　

○上诣寿安宫西所、问如皇贵太妃安。　　

○谕军机大臣等、现在俄夷以吉林分界一节。屡次行文。哓渎不巳。当经覆以绥芬乌苏里等地界。奕山等妄行允许后。该处民人。以中国地方。不应被夷人占踞。公同具呈控告。是以降旨将奕山革职。吉拉明阿枷号。并未奉旨允准。傥该国前往占踞该处民人出来争论。反伤和好等语。借此措词。以冀消其觊觎之心。如该酋伊格那提业幅、将此覆文。知照木哩斐岳幅。恐其向该将军等询问、吉林民人。有无同递公呈。不愿该夷在绥芬乌苏里住居之事。著景淳、特普钦、遵照前辩。加以开导。以坚其信。勿致语涉两歧。是为至要。俄夷上年秋至今来文、并军机处核文。一并钞寄阅看。将此由五百里各谕令知之。　　

○以刑部左侍郎灵桂、署工部右侍郎。兼管钱法堂事务。　　

○以广西庆远府城被贼窜陷。巡抚曹澍钟下部议处。革知府荣林、知县况逢春、副将郭承修职。　　

○壬午。上幸圆明园。　　

○诣安佑宫行礼。　　

○癸未。上御正大光明殿、赐王大臣、蒙古王、贝勒、贝子、公、额驸、台吉、及外藩使臣等宴。并赏赉有差。　　

○谕军机大臣等、本日据曾望颜奏、另股滇匪、距川甚近、已饬知府带勇回滇堵剿各等语。滇省界内老鸦滩、黄毛坝、柿子坝、豆沙关一里坝、两河口等处。有匪首马沅盛、韩大耶。楚老五陈大耶李偏胡子、简大耶、叶二大耶各聚众数百人。在横顺一带地方盘踞。均距川甚近。并牛皮寨有匪首罗四板枷、率众百余人夥同各匪。欲窜川疆。又井底坝＜口固＞匪罗新大耶、带匪二千余人。欲赴青山合夥。首逆李短搭搭之弟李小花幺、在牛皮寨老巢。亦有蠢动之意。业经曾望颜咨明张亮基等、并饬令来川助剿之云南前任知府夏廷楫、带所部得胜练勇。驰回滇省。先将牛皮寨一带入川。各路要隘堵御。并将滇省界内匪徒。以次进剿。但兵力甚属单薄。前次窜入川省之滇匪。均巳由叙州、合股上窜。至嘉定犍为一带。各路官兵。亦并力驰赴上游。其下游川滇交界地方。未免空虚。该匪难保不乘隙窜扰。览奏殊为可虑。著张亮基、徐之铭、迅速调拨精兵。拣派得力大员管带。驰往牛皮寨等交界地方。探明贼踪所向。会合夏廷楫所带之勇。迎头截击。手路埽荡。毋令阑入川疆。致令蔓延为患。将此由六百里谕令知之。　　

○又谕、有人奏、各关税课。本有定则。近因洋药收税。关津处所。多设海役巡查。往往一衣一履之漏报。罚至盈千累百。且有得钱卖放之事。税款仍难足额。其弊各关皆然。而杭关为尤甚。请明定罚款章程。无任胥吏舞弊。再地方水旱偏灾。奉有蠲缓谕旨。州县官必先期加紧催科。故意迟贴誊黄。以便侵蚀。即如咸丰八年。浙东被贼蹂躏。西安、松阳、永康、武义、克复之后。知县匪贴誊黄。是其明证待事。奸商偷漏。例应议罚。然使任听胥吏高下其手。则徒为行旅之累。而于国课仍无裨益。至被灾被扰之区。蠲缓钱粮。事关民瘼。傥任不肖州县。匿贴誊黄。致膏泽不能下逮。尤为大干例禁。著罗遵殿按照所参情节。严密查访。如杭州各关。实有以罚款为名。肆行舞弊。及西安等县、果有匿贴誊黄之事。即著严参惩办。以儆其余。至罚款章程。应如何明行榜示。使胥役无从影射。蠲缓誊黄。务使遍行张贴。以期实惠及民之处。并著该抚实心整饬。毋得视为具文。以安商旅而苏民困。将此谕令知之。　　

○调广东高州镇总兵官承惠、为河南河北镇总兵官。以广东督标中军副将勒福、为高州镇总兵官。　　

○以甘肃省城坝工完竣。陕甘总督乐斌等、下部议叙。　　

○以甘肃剿办野番出力。赏道员萧浚兰、文麟、琫武、知府斌越章桂文、同知葛以简、都司丁炳魁、柴旦、守备窦林等、花翎。把总刘士贞等、蓝翎。余升补加衔有差。　　

○以四川击剿滇匪出力。赏巳革总兵官虎嵩林、四品顶带。总兵官占泰、下部优叙。叙加衔升叙有差。　　

○甲申。上御正大光明殿、赐廷臣大学士尚书等宴。　　

○谕内阁、前据御史林之望奏、怀远民人胡文忠呈称、胜保酒色行乐。李世忠滋扰滁来。翁同书保升降匪之知县王启秀等、并道员黄元吉、不借饷银。以致怀远失守。及纵兵抢掠。设卡剥民等情。当经降旨交和春、何桂清查明具奏。兹据奏称、委员前往密查、胜保自蒋坝前赴盱眙。雇坐民船。该船户带有眷属。遂有耽于酒色之谣。李世忠防守滁来。因军饷无出。设卡抽厘。其事尚出有因。以致人言讹传。应无庸议。至翁同书保升知县王启秀、并主簿顾长源一节。王启秀系因办团出力。经傅振邦保升知府。顾长源于怀远解围案内、经福济保升知县。与何桂清衙门卷据均符。翁同书并非原保之人。王启秀、顾长源、亦无降匪通贼之事。黄元吉带兵无饷。因在定远等处、设卡抽厘。仍多不敷。并无余饷。援救怀远。迨临淮失守。兵勇逃散。黄元吉势难弹压。既经和春等查明、翁同书并无滥保匪人。黄元吉亦无不借饷需各情。均著免其置议。惟胜保退守蒋坝。正当军务紧急之时。各将弁前往庆贺生辰。即当拒绝。乃复给以酒食。实属不知远嫌。胜保著降为副都统候补。仍著督办河南剿匪事宜。以观后效。　　

○谕军机大臣等、和春奏、官军攻克浦口沿江一带贼垒、及九洑洲贼巢。逆势穷蹙。请饬楚皖各路官军。乘机进剿各等语。九洑洲为金陵水路出入咽喉。今为官军攻克。巳成合围之势。惟浦口、六合、天长等处。踞贼尚多。若不先加埽荡。恐九洑洲势孤难守。其地既为粤逆所必争。尤当严为防备。以免掣肘。著和春、张国梁、督饬将士。先行进攻浦口。并饬李若珠、督兵进攻六合天长。将江北贼援。剿除净尽。既不至军临险地。而江北藩篱既固。金陵处坐困之势矣。至洪逆被围情急。必号召粤捻各匪赴援。亟应各路进兵。使其不能相顾。以冀冒收成效。现在曾国藩巳抵宿松。胡林翼亦进劄英山。皖北逆众、业巳震慑。袁甲三自攻克临淮后。军威甚盛。翁同书一军进攻炉桥。亦渐得手。均可迅速进兵。至完南池太等处。为金陵后路应援。亦应急攻。以分贼势。即著官文、曾国藩、胡林翼、袁甲三、翁同书、张芾、周天受、各饬所部将士。克期大举。实力进剿。其杨载福水师。并著官文等、饬令与江南水师。互相策应。乘此机会。各路攻剿。既可乘虚规复各城。并可使贼水陆各有牵制。不能回顾。金陵洪逆。如槛兽釜鱼。必早授首。惟在各将帅不分畛域。协力同心。以期迅奏卢功。同膺懋赏。朕实有厚望焉。将此由六百里各谕令知之。　　

○钦差大臣和春奏报、洪逆伪诏、号召上游贼党。意图下窜。请饬楚皖各路统兵大员。乘机会剿。得旨。此时机会。颇觉可乘。惟在汝等各将帅、不分畛域。合力会剿。庶几早收成效。　　

○河南巡抚瑛棨等奏、剿捕鹿邑县聚众滋事之寨长段乐山等、讯明正法。该县知县孙嘉臻、随同驰剿。可否免春议处。得旨。该犯等踞寨抗拒。实属罪不容诛。然归咎于地方官。不能随时弹压。若果试办之初。皆系良民。焉有此事。此必系首鼠两端。时顺时逆。加以莠民惑众。御寇适足以引寇。亦可见地方官平日之恩信未孚。该县孙嘉臻、尚能随同出力。著从宽免议。　　

○命漕运总督袁甲三、为钦差大臣。督办安徽军务。　　

○以镶蓝旗汉军副都统穆腾阿、为镶黄旗蒙古都统。刑部右侍郎文俊、兼正典旗蒙古副都统。　　

○以攻克江南浦口、并九洑洲贼巢。赏总兵官黄彬、黄靖参将罗大春、杨福增、游击赖镇海、郭定猷、朱得胜、守备况文榜、巴图鲁名号。余升叙加衔有差。　　

○乙酉。上御奉三无私殿、赐近支亲藩等宴。　　

○御山高水长、赐王、公、大臣、蒙古王、贝勒、贝子、公、额驸、台吉、及外藩使臣等、茶果。　　

○谕内阁、张芾奏、投诚义勇、著有劳绩、恳请奖励等语。义勇韦志俊等、上年自池州统率部众。献城归顺。旋因贼众兵单。池城复陷。兹据张芾奏称、韦志俊在徽州一带。随同官军。屡著战功。现仍劄营雷湖黄岭等处助剿。洵属深明大义。韦志俊及其部下尤为出力义勇。著张芾酌量保奏。候朕施恩。以为自拔来归。奋勉立功者劝。　　

○谕军机大臣等、傅振邦奏、捻匪图窜东豫、请饬各该省、严密堵御等语。袁徐等圩捻匪。因傅振邦即欲进攻。筑垒死守。一面装旗出窜。图扰东豫。并已有马步贼千余人。窜往西北砀虞一带。傅振邦虽巳派出马队。探信跟剿。惟绕道追蹑。深虞落后。自应东豫两省。速筹会合堵剿。以杜窜越。著文煜、德楞额、瑛棨、关保、各就本省防边兵勇。调派精锐。探明贼踪。迎头截击。不得徒事株守。东省如郝上庠、黄良楷等、兵勇为数较多。尤应不分畛域。出境迎剿。豫省属经匪众蹂躏。此次不得再令窜扰。瑛棨尚未交卸。仍著与关保悉心筹办。毋许稍涉发懈。致干重咎。将此由六百里各谕令知之。　　

○又谕、前因东豫晋陕西省、欠解傅振邦军营兵饷。为数甚钜。谕令文煜等、各将月拨该提督饷银二万两。按月如数拨解。山东、河南、并须于每月十五以前解到。河南除饷禁外、仍须解足实银二万两。该二省新欠之饷。务于年内解清。其各该督旧欠银两。并著酌筹搭解。本日据傅振邦奏、上年各该省积欠饷银。共有五十余万两之多。迄今尚无消息。请旨饬催等语。现在宿南捻匪猖獗。傅振邦统兵进剿。力遏北窜。军情万分吃紧。所有各营口粮。万难拖欠。其添造器械等用。尤属浩繁。岂容将奉拨饷需。任意延玩。著文煜、瑛棨、英桂、谭廷襄、各遵前旨。将每月应解傅振邦饷银。如数拨解。不得稍有短少。其山东、河南、仍著于每月十五日以前解到。河南除饷票外、仍须解足实银二万两。不得迟逾。其各该省新旧积欠银两。并著各该抚、筹拨搭解。傥敢仍前玩泄。以致贻误军行。惟各该抚藩司是问。恐难当此重咎也。将此由六百里各谕令知之。　　

○云南提督傅振邦奏、窜贼击退回巢。宿松一路肃清。并饬总兵官博崇武、游击刘兰馨等、统带兵练。由宿南相机攻取。兼固徐宿藩篱。得旨。博崇武、刘兰馨、虽于五铺截剿。并未扼其回窜。似此处处落后。无怪乎该逆之愈聚愈多。　　

○都察院左副都御史张芾奏、徽饷八万两。请就近先由浙省、每月按数筹解。得旨。户部速行查议具奏。军饷固为急需。而浙省亦有京协各饷。著认真筹画。勿致捉襟见肘。　　

○予故内务府大臣存佑子候补郎中六桂、服阕后以内务府郎中即补。　　

○予江南阵亡委参领舒明、委防御素密雅、祭葬世职。　　

○丙戌。孝穆成皇后忌辰。遣官祭慕陵。　　

○谕军机大臣等、张亮基奏、回匪占踞大理等处。请饬傅振邦、赶紧到任等语。云南迤西回匪。久踞大理郡城。负嵎抗拒。亟应痛加剿洗。该督委福兆、护理提督篆务。办理数月。未有成效。请饬傅振邦赴任。自系为该省军务紧要起见。惟傅振邦现在堵办徐宿剿匪事宜。正当吃紧之际。未能即赴滇省。张亮基现委记名总兵褚克昌、前往接办。著即饬令该员、督饬兵勇。实力攻剿。俟徐宿剿捻蒇事。再令傅振邦驰赴滇省。徐之铭片奏密陈陕西候补知府张向宸、叠著战功。不敢没其劳苦等语。张亮基之子张向宸既能带练打仗立功。自应核其劳绩。奏请奖励。不必因其系大员子弟。归入密奏。著该抚查看该员如续有战功。即据实保奏。候朕施恩。将此由六百里谕令知之。　　

○云贵总督张亮基等奏、黔省拨借铜斤。现在滇南无可拨运。应由黔自行筹采。得旨。该部议奏。黔省军饷兵粮。尚且不继。焉有余力再筹铜本。以兼辖省分。尚如此歧视。总由习气未化也。　　

○以江南颍州蒙城等处剿捻出力。赏游击刘兰馨、巴图鲁名号。五品军功武举候殿元等、花翎。军功朱鑫等、蓝翎。余升选加衔有差。　　

○以云南弥勒宣威等处剿匪出力。赏知县汤箴卫、花翎。未入流张星等、蓝翎。知县沈善庆等、升叙有差。予阵亡知州庆安、知县王庭焕、游击韩宝、都司刘国乾、车国才、守备曹文科等、四十九员。祭葬世职。举人陈天柱等、赏恤如例。　　

○以办理军务胜负无常。云南署临元镇。总兵官申有谋、革职留任。　　

○丁亥。谕内阁、吏部奏、遵议催科勤奋之州县、照例核给奖叙一摺。河南汝州直隶州知州程廷镜、阌乡县知县岑傅、经徵钱粮。埽数完解。经前任巡抚瑛棨、奏请将程廷镜赏加道衔。岑傅以直隶州知州用。当降旨著该部议奏。兹据吏部奏称、核与定例不符。所有经徵咸丰六七八等年钱粮、全完二万两以上之汝州直隶州知州程廷镜、应得奖叙。著照例改为纪录三次之外、再加一级。阌乡县知县岑傅、在永甯县任内。经徵咸丰六年钱粮、全完二万两以上。照例改为纪录三次。另片奏、嗣后各省保奏经徵全完之案。请由部详察年分额数。声明请旨等语。嗣后各省保奏经徵全完各员。降旨允准者。除赏加虚衔顶带外。其有指明保奏官阶。仍著该部议查户部年分额数。如与例未符。即著声明请旨。以杜冒滥而归画一。　　

○又谕、吏部奏、遵议失入各员处分一摺。山东省秋审情实孟传冉一犯。业经惠亲王等覆覆减等。所有原办错误之前任山东巡抚、现任太常寺少卿觉罗崇恩、著加恩改为降二级留任。不准抵销。六年无过。方准开复。山东按察使叶圭书、著照部议降一级调用。不准抵销。前任山东布政使降补直隶按察使吴廷栋、著降一级留任。六年无过。方准开复。前署济东泰武临道、撤任济南府知府余棨、著于补官日降一级留任。六年无过。方准开复。会勘覆核之刑部郎中、今升浙江嘉兴府知府边葆諴、著降三级留任。八年无过。方准开复。刑部堂官大学士桂良、尚书瑞常、赵光、侍郎灵桂齐承彦、前任侍郎今授伊犁参赞大臣景廉、前署侍郎礼部侍郎杨式谷、均著照部议降一级留任。四年无过。方准开复。以上各员。所得降留处分。均不准查级议抵。　　

○谕军机大臣等、据骆秉章奏、皖贼上犯、急须策应、请调萧启江全军、改道援皖固鄂、以顾全局一摺。皖北粤捻各匪。麕聚潜山一带。悉力上犯。石逆复自庆远分股。由庆远趋柳州南路。并由富川窜入楚境。探有贼谋由湖南广东边界。回窜江西等语。现在张运兰一军。越境追剿。在湖南江华蓝山边界。距省较远。病尚未痊。未便远调。著即留于湖南。所有萧启江一军。既据称添募兵勇。由水路赴常德。陆路趋沅州。相机前进。不日可到。如果皖北粤捻各匪、大举上犯。即饬令萧启江改道赴鄂、以资攻剿。傥皖鄂军务稍松。应仍令萧启江一军、由荆宜入川。以保完善之区。著官文、曾国藩、胡林翼、通筹全局。妥商办理。毋误事机。本日据官文奏、黑龙江调拨西丹战马到楚日期。分别拨赴前敌等语。皖省粤捻各匪。分途上犯。攻剿吃紧。著官文将新到西丹、均匀分拨各营。北路一带。尤为紧要。自宜多为拨赴。以杜北窜。前谕官文等、令李续宜由光固颍州、绕出怀蒙以北。不致驱贼北趋。嗣据胡林翼奏、李续宜因母病假归。著官文等迅饬李续宜一军赴鄂。以便由光固一带进兵。堵贼窜豫之路。所有西丹马队。即著酌量抽分。交李续宜统带。以资截剿。毋稍延误。将此由六百里各谕令知之。　　

○山东道御史哲臣奏、请严整仓储。以防偷窃而杜弊端。得旨。所奏是。著派瑞麟、会同仓场侍郎。察勘办理。　　

○湖南巡抚骆秉章奏、查游击蒋荣华、奉札援粤。尚无擅离防所情事。可否免其查议。得旨。似此避难就易。虽非擅离。亦属畏葸。蒋荣华、著降为都司。以观后效。　　

</div>
    <div class="pagination">
<a href="清实录咸丰朝实录_page430.html">上一页</a><span>...</span><a href="清实录咸丰朝实录_page426.html">426</a><a href="清实录咸丰朝实录_page427.html">427</a><a href="清实录咸丰朝实录_page428.html">428</a><a href="清实录咸丰朝实录_page429.html">429</a><a href="清实录咸丰朝实录_page430.html">430</a><span class="current-page">431</span><a href="清实录咸丰朝实录_page432.html">432</a><a href="清实录咸丰朝实录_page433.html">433</a><a href="清实录咸丰朝实录_page434.html">434</a><a href="清实录咸丰朝实录_page435.html">435</a><a href="清实录咸丰朝实录_page436.html">436</a><span>...</span><a href="清实录咸丰朝实录_page432.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
