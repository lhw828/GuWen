<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 135 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 135 页/共 216 页</h1>
    <div class="content">○乙亥。谕内阁。六科史书录书。每年著派出满汉翰林各二员。悉心稽查。专司其事　　

○以湖广荆州将军哈达、为内大臣。兼正黄旗护军统领。原任湖广荆州将军吴纳哈、暂管荆州将军事务　　

○丙子。署广东巡抚傅泰疏言、琼州府属生黎。诚心向化。愿附版图。请照例编入保甲。准其输纳丁粮。得上□日、朕念生黎无田可耕。本不忍收其赋税。但伊等倾心依向。若将丁银全行豁免。恐无以达其抒诚纳贡之悃忱。著将每名情愿输纳丁银二分二厘之数。减去一分二厘。止收一分。以作徭赋。该地方文武大臣。应时时训饬所属有司弁员等。加意抚绥。悉心教养。务令安居乐业。各得其所。以副朕胞与万方之至意　　

○镶红旗护军统领七十、以老病乞休。允之　　

○旌表烈妇、江西建昌县胡治臣妻范氏。因夫逼卖。守节投缳。陕西凉州镇兵张兆斌妻李氏。夫殁边疆。赴井殉死。烈女、江西永丰县周天赐聘妻吴氏。安福县彭隆祖聘妻谢氏。俱未婚夫亡。捐躯殉节。各给银建坊。入祠致祭如例　　

○丁丑。升右翼前锋统领衮泰、为镶蓝旗蒙古都统。仍留军营。以镶蓝旗护军统领侯马兰泰、署镶蓝旗蒙古都统。辅国公伊尔登、管理镶红旗护军统领事务　　

○户部议覆署福建总督史贻直疏言、请自雍正八年为始。每于春冬。动拨台粟十六万六千余石。运赴厦门。令福兴等府属厅县。按积谷之数。派运入仓。易换旧存仓谷。平粜给兵。永著为例。应如所请。从之　　

○旌表烈妇、直隶元城县郑国器妻宋氏。逼嫁不从。赴井完节。贵州安顺府狆民罗廷胜妻马氏。逼嫁不从。投缳完节。各给银建坊。入祠致祭如例　　

○戊寅。谕内阁。各省驻防官员。嗣后、有效力年久。因老辞职者。著该将军等。将伊食俸披甲之年。及在行间效力之处。声明咨送兵部奏闻。候朕阅看。其应加恩者。照在京旗员例。加以恩施　　

○庚辰。谕内阁。宁夏地方。万民衣食之源。在大清、汉、唐、三渠水利。是以定例每年疏浚修理。使水流畅足。民田均沾灌溉。自历年官员疎忽怠玩。以致闸道堤岸。损坏冲决。日见浅窄。而三渠之中。惟唐渠为尤甚。近来其口过低。其梢过高。水势不能逆流而上。多误小民耕种之期。虽每春定有岁修之例。然不能以一月之工程、整十数年之荒废也。现今兵部侍郎通智、开浚惠农、昌润二渠。于宁夏水利。自然明悉。著会同光禄寺卿史在甲、即行查议。今岁预备物料。明春动工修补。务令三渠坚固。俾边境黎元。灌溉有资。永享盈宁之庆　　

○赐江南下第举人顾成天进士。一体殿试　　

○移福建福清县县丞、驻平潭。从署福建总督史贻直请也　　

○辛巳。给直省下第举人路费银两有差　　

○旌表河南烈妇、洛阳县张景龄妻韩氏。夫亡殉节。绝粒捐躯。汝州姚纪妻乔氏。逼嫁不从。自刎殒命。各给银建坊。入祠致祭如例　　

○癸未。四川巡抚宪德题。雅州把抵安抚使慎白利故。请以其子囊索承袭。下部知之　　

○甲申。予故刑部右侍郎王承烈、祭葬如例　　

○旌表山东济宁州烈妇、白何义妻陈氏。拒奸不污。投井完节。给银建坊。入祠致祭如例　　

○乙酉。谕内阁。从前陕甘各标及松潘镇出征兵丁。添补衣装。据大将军岳钟琪奏明。动支各兵家口夏秋二季一半饷银制备。今总督查郎阿等。奏报俱已制办运送军前讫。兵丁等效力行间。远征边塞。朕心深为轸念。此所添补衣装银两。著加恩赏给。不必扣除伊等家口月饷。即行文陕甘川三省、并大将军处。晓谕兵丁知之　　

○以镶蓝旗参领雅瑚、署正红旗蒙古副都统。升正黄旗参领赵德沛、为本旗汉军副都统　　

○以故三等精奇尼哈番陈福孙陈益、袭职　　

○宴南掌国进贡使臣于礼部　　

○旌表河南获嘉县烈女、司三女司氏。强奸不污。投缳殒命。给银建坊。入祠致祭如例　　

○丙戌。上诣恩佑寺行礼　　

○谕内阁。凡官员始初被参。革职发审。及审系全虚。例应准其开复。该部往往但免其罪。而以已经革职无庸议、含糊归结。非情理之正。又有原参重罪审虚。而该员尚有轻罪、应以降级罚俸归结者。则应开复其官。按其所犯。与以降级罚俸之处分。方于情法允协。其应如何明晰定例。俾内外通行遵奉。著九卿会议具奏。寻议、嗣后官员被参。革职发审者。审系全虚。照例准其开复。如该员先经别案革职者。本案审虚。止将审虚之案开复。其从前降革之案。不得概与开复。其先经别案降革留任者。本案审虚亦将审虚之案开复。俟补官日。仍将从前降革留任之案。带于新任。至原参重罪审虚。而该员尚有轻罪、例应降级罚俸者。将原参革职之案。准其开复。按其所犯轻罪。分别议处。永著为例。从之　　

○又谕。直隶水利营田工程。怡亲王办理多年。实心任事。各官遵其训示。罔敢怠玩。今王偶抱微恙。朕令静养调摄。不宜复以繁琐之务、使之萦怀。著将水利衙门一切大小事件。应启知怡亲王者。俱禀知大学士朱轼。定夺办理。有应行奏闻者。朱轼即请朕上□日。俟怡亲王全愈之日。再行通知。其在工官员等。勿以怡亲王不事督率稽查。遂生玩忽之念。嗣后、工程重大事务。有调度失宜者。则朱轼之责。至于修筑不坚。防护不慎。管束不严。与怠惰疎虞推诿迟误等弊。朕皆于分理之官员是问。傥少有不遵。或经朕访闻。及怡亲王全愈之后。查出题参。定行从重治罪　　

○谕户部。湖南新设永顺一府。所辖永顺、龙山、保靖、桑植四县。应徵秋粮。向系土司交纳。实不从田亩徵收。每年杂派。任意轻重。至于肥饶之田。土官自行收种。余复为豪强分占。民间祇有零星硗确之地。自改土归流以后。有司因田亩未经清丈。或仍照旧册摊派。在无田之民。陋规尚未尽除。而隐占膏腴者。不纳田赋。殊非任土作贡之义。著将永顺一府秋粮。豁免一年。令有产之家。自行开报。准其永远为业。按田肥瘠。分别起科。一切杂派私徵。严行禁革。是在督抚等。督率有司。善为经理。傥奉行不善。致土民不免疑惧。则咎有攸归矣　　

○丁亥。命大学士张廷玉、蒋廷锡、俱暂理三库事务　　

○戊子。添设四川保宁、顺庆、夔州三府、同知各一员。宁远、雅州二府、通判各一员。叙州府照磨一员。越隽卫经历一员。顺庆、重庆二府、司狱各一员。嘉定、潼川、达、合四州、州同各一员。嘉定、潼川、眉、卭、资、绵、泸、忠、巴、剑十州、州判各一员。成都、华阳、巴、垫江、渠、大竹、宜宾、富顺、隆昌、永宁、奉节、梁山、万、平武、西昌、荣、遂宁、德阳、保十九县、县丞各一员。富顺、南溪、绵竹三县、主簿各一员。建始、保、汶川三县、典史各一员。卭州之火井漕、泸州之嘉明镇、达州之麻柳场、简州之龙泉驿、会理州之苦竹坝、灌县之白沙河、新都之弥牟镇、巴县之木洞镇、铜梁之安居县治、南充之东观场、岳池之黎梓卫、南部之西河口、广元之百丈关、朝天镇、昭化之白水、通江之檬坝关、宜宾之横江宣化驿、屏山之石角营、万县之市郭里、云阳之云安厂、平武之中坝场、犍为之牛花溪、射洪之大庾渡、蓬溪之蓬莱镇、叙永厅之古兰州等。巡检各一员。裁太平县明通巡检一员。移建武通判。驻屏山县之新镇。从四川巡抚宪德请也　　

○庚寅。谕吏部。查例载官员失察衙役犯赃、十两以上者革职。朕思胥役众多。一官之耳日。难于周遍。傥知而故纵。自当从重处分。若但失于觉察。即将本官罢黜。则贤员因此窐误者不少矣。情有可原。而处分太重。转易滋隐匿之弊。此应加通变者。该部其悉心详酌。另行定例具奏。寻议、嗣后直省衙役犯赃。本管官、除知情故纵。照例革职外。其止于失察者。请照在京部院司官之例。十两以上。将该管官、降一级留任。不及十两者。罚俸一年。令该督抚于疏内。详悉声明。交部分别。议处。从之　　

○谕兵部。各省镇标兵丁。原欲给与生息银两。资其吉凶家事之用。现令各省督抚提镇。公同酌议。俟回奏到日。再降谕上□日。朕念安西一镇。远在口外。与他处不同。应先沛恩泽。查镇标、镇属、沙协共兵丁六千四百名。著赏银二万两。为生息之本　　

○署江西巡抚谢旻疏报。进贤、南昌、吉安等三十八州县卫所。开垦雍正七年分田地、四百九十八顷有奇。下部知之　　

○裁广东武宁、大陵二驿。驿丞各一员。其驿务、归各该县管理。改欣乐、平山、平政、苏州、四驿驿丞缺。俱为巡检。从署广东巡抚傅泰请也　　

○旌表顺天府密云县烈妇、张显妻姚氏。拒奸不污。被刃殒命。给银建坊。入祠致祭如例　　

○辛卯。谕内阁。午门外、朝房之南。科房之北。有碑亭一所。供奉皇考圣祖仁皇帝御制台省箴碑文。理宜恭敬严肃。洒扫洁清。以昭俨恪之诚。闻朝会之期。各官齐集。往往列坐碑亭之内。谈笑喧哗。箕踞傲慢。又或书吏奴仆等。抱牍出入。无人禁止。甚为不敬。查此地与六科相近。即著六科轮班拨人护守。每日扫除洁净。虔谨启闭。傥官吏人等。仍敢擅入。视为憩息之所。著轮班之科衙门。即行参奏。如科员不行查参。经朕访闻。定行交部察议。其碑亭建立已久。如有应行修理之处。著工部敬谨修理　　

○裁湖北荆山、荆南、孙黄、汉江、鄢城五驿。驿丞各一员。其驿务、归各该州县管理。从湖广总督迈柱请也　　

○旌表广东电白县烈女刘氏。强奸不污。被刃殒命。给银建坊。入祠致祭如例　　

○壬辰。谕内阁。凡兵丁等支给粮饷。原为仰事俯育之资。不容丝毫扣克。朕闻陕西兴汉镇。有加米部费一项。每年兵丁公凑银三百两。同奏销银两。一并交送部科。名曰部费。又如庆贺表笺。每年给陋规银四十两。赍送册籍。每年给陋规银二十四两。兴汉一处如此。则各省与此相类者不少矣。此皆内外胥吏等。彼此串通。巧立名色。借端科派。以饱私槖。弁兵等力量几何。安能供此旁出之使费。著通行各省营伍。若有似此陋规。即严行禁革。如部科书吏人等。仍前需索。或于文移册籍中。故意搜求。著该管大臣等。具摺参奏　　

○予故刑部左侍郎缪沅、祭葬如例　　

○甲午。解两江总督范时绎任。调署福建总督吏部左侍郎史贻直、署两江总督。升监察御史伊拉齐、为江西布政使司布政使。江西按察使胡瀛、缘事降调。以原任广东按察使楼俨、为江西按察使司按察使　　

○署古北口提督魏经国疏言、各省提镇等官。蒙恩给亲丁名粮、马步各半。但各处额设不齐。其马兵甚少之处。请以二步一马抵算。得上□日、提督等官亲丁名粮。前降上□日准其马步各半。各省通行者。乃朕体恤武弁。俾得养赡从容之意。今览魏经国所奏。有不得不因地制宜之势。著将此奏通行直省。令该督抚提镇、各就本地营伍情形。悉心妥议具奏　　

○乙未。谕内阁。昔年圣祖仁皇帝驻跸热河时。凡商民货物往来。俱不输税。嗣后、著严行稽查。无论满洲绿旗兵弁。傥有需索商民者。即指名题参治罪　　

○丙申。上回宫　　

○谕内阁。昨据署理南澳总兵官张起云摺奏。雍正六年六月内。南澳镇巡海哨船。遭风飘烂。淹溺弁兵一案。其实在淹没者。系把总一员。兵丁十四名。被淹而幸获生全者。兵丁九名。其余兵丁三十七名。并未上船随行。乃冒开姓名。希图领赏。皆由千总蔡文郁、守备林甲俊等。冒滥报详等语。随据署提督许良彬摺奏。与张起云所奏相同。朕念江海之中。风涛不测。凡官弁兵丁。因公事差委。遭风受困者。著照军功加恩。傥有不幸至于身故者。著照阵亡之例。优加赏恤。此朕轸恤弁兵之特恩。亦料其不忍欺诳冒滥也。岂意举行伊始。即有南澳镇巡海哨船遭风、冒开兵丁三十七名之事。经张起云查出参奏。许良彬亦即据实奏闻。著将张起云、许良彬交部议叙。近有条奏内称、粤东三面环海。例应游奕巡查。而公事差遣往来。亦必经由海道。遂有无赖营兵。视恤赏之特恩。为射利之捷径。或值行船搁浅。偶尔擦伤。或船已停泊。近岸撞碎。是皆驾船不谨之故。而船内兵丁、惟恐责令赔修。转捏报人船飘溺。各营代详请赏。甚至有将战船暗地毁损。希图朦混邀赏者。即如上年龙门协把总张宾带兵巡海。遭风坏船。而弁兵多人。均扶篷登岸。又如百总徐禧、带兵护送盐船。偶尔被风损船。人俱登岸无损。此皆滥窃恩赏者。况粤东各汛水师。无不熟识水性。乘波出没。事属寻常。若一经被风飘溺。并未淹毙。遂准领银三十两。彼善于泅水之兵丁。得一次之赏。较二年之饷而有余。难免乘机作弊。应请嗣后、若有遭风身故之兵弁。仍照例优恤外。其被溺而仍获生全者。可否停其赏给等语。朕览条陈所奏。合之张起云、许良彬所参。是闽广滨海之区。事同一辙。竟以从优恤赏之恩。起小人贪利冒赏之念。将来或至暗伤船只。滋弊作奸。公事转至贻误。俱未可定。况闽粤二省。于沛恩之初。即有此等之事。则其他滨江沿海之地。仿效而行。亦势所不免矣。著各省督抚提镇。通行晓谕水师弁兵等。嗣后、若有遭风受困者。务据实开报。该管营弁、确查转详。勿以一时图利之念。忘朝廷格外之恩。而蹈欺罔之罪。晓谕之后。该管大臣等。益当仰体朕心。稽查核实。傥有不应赏而赏。与应赏而不赏者。经朕访闻。皆于该管之大臣是问　　

○免直隶宝坻县、雍正七年分、水灾额赋有差　　

○丁酉。谕内阁。教职一官。陶成士类。关系甚重。凡科甲出身之知县。有准督抚题请改教之例。盖以该员才具不足以治民。而学品尚堪以训士。故畀以师儒之席。俾得展其所长。以为国家兴贤育材之助。并非以县令改教。使不才者可借以藏身。而为督抚者。可以滥行题请也。朕恐改补之员。心志隳颓。怠忽职守。从前所降谕上□日甚明。嗣后、如有不堪课士之员。祇合勒令休致。傥仍瞻顾苟且题请。必将该督抚议处。著通行各直省知之　　

○戊戌。改云南宣威州沾益驿务。归该州管理。可渡驿务。归州属之倘塘驿丞管理。从云南巡抚沈廷正请也　　

大清世宗敬天昌运建中表正文武英明宽仁信毅大孝至诚宪皇帝实录卷之九十二




大清世宗敬天昌运建中表正文武英明宽仁信毅大孝至诚宪皇帝实录卷之九十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经
</div>
    <div class="pagination">
<a href="清实录雍正朝实录_page134.html">上一页</a><span>...</span><a href="清实录雍正朝实录_page130.html">130</a><a href="清实录雍正朝实录_page131.html">131</a><a href="清实录雍正朝实录_page132.html">132</a><a href="清实录雍正朝实录_page133.html">133</a><a href="清实录雍正朝实录_page134.html">134</a><span class="current-page">135</span><a href="清实录雍正朝实录_page136.html">136</a><a href="清实录雍正朝实录_page137.html">137</a><a href="清实录雍正朝实录_page138.html">138</a><a href="清实录雍正朝实录_page139.html">139</a><a href="清实录雍正朝实录_page140.html">140</a><span>...</span><a href="清实录雍正朝实录_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
