<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1384 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1384 页/共 1860 页
  </h1>
  <div class="content">
   ○谕军机大臣等。前据李侍尧奏、滇省迁徙乌噜木齐土夷。起解时。照发遣矿徒之例。将男丁概行上锁。续经颜希深咨称、头二三起夷户。至境并无锁炼。与滇省原行不符。当即行查藩臬等详覆。实系按名上锁。且经署昆明令徐沅、连锁匙点交委员查收。该委员私擅开放。未便稍为宽贷。现将委员陈英栋等。咨部斥革。一面飞咨前途截留。解滇审明治罪一摺。当经降旨李侍尧。以此事自应查明办理。至此等土夷。本属无罪。是以传谕沿途督抚。加恩免其补锁。以示体恤。今土夷等、皆知感恩安静。久经解到乌噜木齐矣。其查办委员一摺。于十月十六日奏到。距今已经数月。并未见其覆奏结案。殊不可解。或系起解时有锁。委员中途擅开。抑或起解时并未上锁。而首县妄报。均不可不彻底查讯。使咎有攸归。此事并无难办之处。何至久悬不结。亦不得以土夷业已免锁。并将此一节。免其追求。李侍尧向能办事。岂偶尔忽略耶。著传谕李侍尧。即行查明据实覆奏。将此由四百里谕令知之　　

○兵部议覆、陕甘总督勒尔谨奏称、绿营难荫子弟。年未及岁。即例给马粮一分。如发标学习候补。准支把总全俸。裁去马粮。惟是陕甘两省、马粮一分。额支银二十四两。把总全俸。额支银十二两四钱零。在实授之把总。有薪红例马等项。本较马粮为优。如未经得缺。但支全俸。是难荫子弟。一经当差候补。其得项、较少于年未及岁之幼丁。请嗣后将发标学习者。照马兵例给马粮马乾。与兵丁一体差操。毋庸另行支俸。其未成丁者。仍赏马粮一分。毋庸支给马乾。应如所请。并通行各省画一。从之　　

○署江南提督苏松镇总兵陈奎奏、提标六营。有接济兵丁一项。而沿海之金山、柘林、青村、南汇、川沙、刘河、六营。固属提标。初以银数不敷。未经议及接济。今此项计已充裕。应一体如数借给。报闻　　

○予故广西思恩府属兴隆司土巡检韦瓒子可法袭职　　

○癸卯。谕曰、德魁徵收粤海关课税、短少盈余。应著赔银二万余两。自应照部议、在伊名下追赔。第念德魁、两任粤海关监督。较各任办事。颇为实力奋勉。人亦尚有良心。其短收银数。可信其必非自行侵蚀。且伊已经身故。著加恩免其赔补。惟所收关税盈余。既属短少。则该年监督廉俸。岂宜照常支给。所有德魁已支之一年廉俸。应令其家属照数缴出　　

○兵部议覆、山东巡抚国泰奏称、衮州镇寿张营。辖寿张、阳谷、冠县、莘县、博平、张秋、六汛。其额设游击。驻寿张县。有防守城池之责。守备驻张秋镇。巡防一带河汛。兼有催趱漕船、稽查纤夫等事。其地商旅辐辏。弹压极为紧要。请将游击、守备。俱改为题缺。应如所请。从之　　

○甲辰。遣官祭黑龙潭昭灵沛泽龙王之神。玉泉山惠济慈佑龙王之神　　

○直隶总督周元理＜锍-釒＞报、天津县开垦恩赏官地一百九顷七十九亩有奇。顺天、永平、保定、天津、遵化、五府州属开垦民地一百七顷六十六亩有奇　　

○乙巳。谕军机大臣等、昨岁杨景素奏请陛见。曾批令且不必来。原因前此暹罗头目郑昭、屡次恳请封号。曾令军机大臣、代拟该督檄谕。发交杨景素附洋船发往。嗣据杨景素奏、已于八月内、附搭商船寄去。但海洋冬春之际。北风居多。船只未能迅速来粤等语。今已二月中。北风渐少。计三四月间。郑昭处回禀、可以递到。杨景素自应俟此事办竣后。来京陛见。但朕于七月望后。即启銮巡盛京。杨景素约计、如能于启銮前到京。即于办理暹罗请封事毕。起程前来。如计到京时。已在七月以后。则竟俟九月朕回銮后。再行到京。将此由五百里传谕知之　　

○吏部议覆、湖北巡抚陈辉祖奏称、武昌府同知。向系简缺。查该厅驻劄省会。专司堤工河务。并管火药局。且时有委办事件。请改为冲繁难要缺。汉川县刘家隔巡检。向系驿路通衢。定为调缺。今驿路改由应山县行走。事务不繁。请改选缺。均应如所请。从之　　

○丙午。谕、学校人才之聚。郡县户口之系。古者教养并重。治化覃敷。至于荒略之地。边漠之区。恒有声教所未及、而不隶版图者。我朝定鼎以来。光宅函夏。幅员日廓。中外一家。京畿东北四百里热河地方。在古北口以北。其境于禹贡、为冀州边末。而虞及殷周、幽州之尽境也。秦汉以来。越在绝徼。未入版图。北魏建安、营、二州。唐时有营州都督府。然不过侨治于内地。辽、金、及元。始芗其名。而历服未久。故址旋荒。明弃大宁。视为外域。我国家抚临寰宇。薄海内外。咸登版籍。况热河密迩畿辅。自皇祖康熙四十二年。肇建山庄。狄狝经行。往还驻跸。皇考率修前典。设立热河厅。寻改承德州。朕临御之七年。地方大吏建议。此地究为关外。仍设为厅。八沟等六处、悉如之。盖以其时士民稀少。风俗椎鲁。立学建郡之制。有未遑焉。嗣后狝猎木兰。每岁驻跸于兹。日见黎庶殷阗。户口繁富。里巷弦诵。人文渐起。此实国家积洽累仁。休养生息。涵濡百余年之久。方克臻斯。夫士为四民之首。土著与侨居者。久于其化。子弟不乏秀良。而学校未兴。师承无自。其何以甄陶而鼓励之。况今西域如乌噜木齐等处。率皆立学校。置郡县。以此较彼。地既远近悬殊。风土人物。亦皆过之。按诸古者、广立学校之意。其地其时。正相协焉。爰于丙申秋。命冬官量度规模。鸠工庀材。兴建文庙。朕亲释奠而落成之。每年来巡幸斯土。必先展拜庙貌。秋仲丁祭。遣大学士行礼。率以为常。所有酌定庠额。分年取士。并创设书院、义学。延师训课。悉令督臣与学臣、议立章程以行。近岁士氓深被教泽。既富方谷。益见蕃昌。闾阎安堵。沐浴太平。四方商贾之民。骈集辐辏。俨然成一都会。计其地千余里。而户口或逾十万。可以见耕桑、日辟。版籍日繁。成都成邑之盛。有明徵焉。近者既创立学校。乐育人材。而其地犹仍热河厅之旧。准诸体制。未为允协。因思向曾设承德州。今宜升为承德府。即以同知改设。其余六厅。如喀喇河屯厅、改为滦平县。四旗厅、改为丰宁县。八沟厅、其地较广。改为平泉州。乌兰哈达厅、改为赤峰县。塔子沟厅、改为建昌县。三座塔厅、改为朝阳县。赋税户籍之数。悉隶于知府。辖于热河道。以重考核。官斯土者。宜悉心经画。措置协宜。副朕嘉惠边氓、教养兼施之意。至于考订旧闻。搜罗掌故。辑成热河全志。已命儒臣博采旁徵。区分事类。纂订成书。仍于山庄内、肇建文津阁。庋贮四库全书。琅签秘笈。炳耀兴桓。以示朕崇师惇典。一道同文至意。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十


大清高宗法天隆运至诚先觉体元立极敷文奋武孝慈神圣纯皇帝实录卷之一千五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。二月。丁未。谕军机大臣曰、钟音奏、承缉盗窃己未拏获各案。将文职武职分缮两摺。殊觉烦琐。同系汇奏承缉盗案。文武各员。并非两事。祇须一摺内分别叙明。另立清单。以便观览。方为妥合。朕非懒于批阅。然章奏亦自有体。钟音何不惮烦耶。钟音久任封疆。岂宜不晓事若此。著传旨申饬。　　

○两广总督杨景素、广东巡抚李质頴奏、粤东地窄人稠。向藉粤西米粮接济。上年两粤收成俱歉。接济维艰。查湖南、江西、系产米之乡。今招有商民。愿赴买运十余万石。由臣等给发印照。并咨该二省督抚、转饬地方官、验照放行。仍谕各商。赴米多价平之区。分途告籴。其中急公多运者。酌给花红扁额鼓励。得旨嘉奖。谕军机大臣等。据杨景素等奏、招商前赴湖南、江西、采买米石。以筹民食一摺。所办尚好。已于摺内批示矣。至所称由豫至粤一语。殊未明晰。向惟河南称为豫省。因其地本豫州。故相沿用之。至江西虽有豫章之名。从未有单称为豫者。况系筹办湖南、江西、两省之米。若专举豫而言。又何以该括湖南耶。此等乃外省俗幕行文陋习。省字以图简便。殊属无谓。不如直叙某省之为明妥也。著传谕杨景素等。嗣后于此等字面。亦宜留心检阅　　

○戊申。吏部议奏、大学士管云贵总督李侍尧、云南巡抚裴宗锡、奏请酌定铜厂议叙议处条例。查滇省大小各厂。原定有按月勒交之数。请嗣后缺额限三月内补足。其不能补足者。月计分数查参。如欠不及一分者。罚俸六个月。一分以上者。罚俸一年。二分三分者。降一级留任四分五分者。降一级调用。六分以上者。以次递降。至八分以上者革职。其余额外多获者。亦按分数议叙。如多获一分以上者纪录一次。亦以次递加。至四分以上者。加一级。五分以上者。以次倍之著为例。从之　　

○命户部尚书梁国治、阅办金川方略　　

○旌表守正捐躯河南邓州民曾挪儿妻周氏。　　

○己酉。谕曰、礼部奏仪制司员外郎员缺。主事内别无合例拟陪之员。请以李漱芳题补。带领引见等语。其谬妄实出情理之外。李漱芳在给事中任内。当山东逆贼王伦倡乱之初。即奏称系饥民聚处滋事。朕以所言如果有据。则地方官之讳灾酿乱。罪难轻逭。因谕大学士舒赫德、于剿捕贼匪时。留心体访。嗣据舒赫德覆奏、细查寿张等县、收成俱八九分。且逆贼初时抢掠。各乡米豆粮食。所在多有。是饥民酿衅之说。实系荒唐。及贼匪要犯就获解京。命军机大臣、会同九卿科道、在刑部公鞫。各犯并无供有因灾起事者。朕集众亲鞫。复令李漱芳自向各犯讯问。亦无以灾对者。是李漱芳前奏之妄。众皆晓然。伊又曾奏直省亦有饥民。地方官在卢沟桥拦截。不令他往。而给事中范宜宾、寻袭其说入告。因派侍郎高朴、袁守侗、带同李漱芳、范宜宾、前往良乡、及黄村、东坝各处。并未见成群乞食流民。皆李漱芳等所目击。实无人为之隐饰也。是李漱芳肆意妄言。悉属毫无风影。而造作无稽。转欲为贼捏词卸过。更不知其是何肺肠即治以袒贼惑众之罪。亦所应得。但朕从不肯因言民隐事。加罪科道。然李漱芳心术如此。岂宜复居言路。为世道人心之害。至范宜宾、系汉军世仆。乃敢妄言干誉。其风断不可长。因将范宜宾革职。发往新疆办事效力。而李漱芳、则从宽以主事改用。已属朕格外加恩。且其事曾经明降谕旨。中外共晓。永贵岂转未闻知。李漱芳现为主事。已邀宽典。止宜令其黾勉自效。以赎前愆。岂宜曲为袒徇。复予升用。昨永贵等奏、将李漱芳充会试副提调。朕以其不过礼部应办之差。遂行点派。孰意永贵等、竟以此试探。见朕前日允其所请。今即请将李漱芳升补员外郎。并云无合例拟陪之员。冀李漱芳之必得。是永贵全不思李漱芳前此之罪由自取。一味心存偏护。必欲令其迁官。员外之不已。势必复以郎中保题。郎中之不已。势必复行保送御史。此乃明季士大夫恶习。党援朋比之风。固结不解。驯致国事日坏。底于灭亡。覆辙可鉴。朕惟以皇祖皇考之心为心、之政为政。勤思湔除积弊。力为整饬。内外臣工。亦颇知奉法。无明末恶习。乃永贵竟敢以此等伎俩。巧为尝试。其视朕为何如主乎。朕披阅礼部奏摺。召见军机大臣。以其事必系永贵主意。及召侍郎阿肃面见。不待询而伊即称为永贵所误。朕因永贵历任年久。是以用为尚书。乃伊见朕屡沛渥恩。渐无忌惮。惟以沽名取悦为事。前因阿桂养病在家。即请将京察被参人员改补闲职者。其降革罚俸之案。不令随带。已属违例邀誉。因交都察院严加议处。议以革任。朕从宽令其留任。永贵自揣伊革任注册之案甚多。即再有处分。亦不过如是而止。不复心存儆畏。兹复敢以此巧售。其居心尚可问乎。朕于大小臣工革职革任之案。俱就其事之轻重。斟酌而行。或事由公错。或情节稍轻者。原皆量予宽免。若其获咎较重。及有心弊混者。并未尝滥邀原宥。永贵此次之罪。非无心错谬可比。岂可复照寻常议处。永贵深负朕恩。著将所有职任。悉行革退。并拔去花翎。加恩赏给三品顶戴。自备资斧。前往乌什办事。换绰克托回京。永贵至乌什后。若仍不痛改前非。实心任事。必将伊在彼正法。以示炯戒。所有随同列衔具奏之礼部堂官。并著交该部严加议处。李漱芳不准带领引见。其吏部尚书员缺。著绰克托调补。工部尚书员缺。著富勒浑调补。礼部尚书员缺。著特成额补授。毋庸前往乌什。朕于大小臣工罪犯。惟视其人之自取。本不肯有意从严。亦不肯废法宽纵。悉准以大公至正。从不稍存成见。内外诸臣。皆所深知。各宜敬体朕心。永副恩遇。毋稍徇私干戾。著将此通谕中外知之　　

○又谕、满洲旧风。惟知奋勉差使。临阵当先。从无系恋家室之意。前因驻劄伊犁等处满兵。俱携眷口。因并准办事大臣等、携眷前往。如遣往回疆。则仍不准。今新疆办事。大臣等。竟视携眷为例。甚非急公之道。嗣后除额定省城将军、副都统外。其伊犁各回城办事大臣官员。俱不准携眷前往。将此通行晓谕　　

○又谕曰、钟音将侯官县烈妇黄致中侧室郑氏、题请旌表一疏。所办非是。夫亡殉节。事近轻生。曾经皇考降旨、停止旌表。朕念其究属节烈。故令该部仍照例双请。数十年亦无不仍准旌者。至于侧室捐躯更非正室可比。岂宜概予阐扬。即如我满洲旧制。凡侧室虽生有子女得。尚不得与本夫合葬。盖以名分所在不可踰越。况此等殉节者。安知非由平昔嫡庶不睦。恐日后受正妻凌虐。遂以身殉。未必尽出于义烈。何能细为分别。此等即多旌数人。又何裨于风化耶。又疏内称、备小星之位。常抱衾裯。措词尤为失当。小星见于召南。系属诸侯之事。岂可妄施于民间。钟音系科甲出身。夙以文墨自负。乃于此等词句。不知检点别白。冒昧引用。殊乖入告之体。钟音、著吏部严加议处。余仍著该部议奏。寻奏、侧室非正室可比。名分本属相悬。且有未尽出于义烈之处。该督所题郑氏旌表。应无庸议。报闻　　

○吏部、刑部、议覆盛京刑部侍郎穆精阿奏称、奉天州县解部命盗、及徒罪以上各案。如有由刑部、及盛京刑部驳审者。必须详细研究。请于定限两月外。展限一个月。审结解部等语。查各省案件。惟刑部驳审之案。始准另行展限。其由该管督抚驳查者。向无此例。盛京刑部。系奉天等属该管衙门。未便一例加展。请嗣后、遇有由在京刑部驳审者。即如所请、照直省之例。展限一个月。其由盛京刑部驳审者。仍照向例。至所称盛京刑部、有于州县应提应解之案。向例俱由奉天府转行。请并定奉天府以十日之限。亦应如所请。从之　　

○工部议准、盛京将军宗室弘晌疏称、宁远所属茨儿堡原采煤窰。刨挖无效。请严行封闭。从之　　

○庚戌。谕、昨礼部奏将李漱芳指名请补员外郎缺一摺。其谬妄实出情理之外。朕披阅时。以为必系永贵之意。即向军机大臣明降谕旨。及召见阿肃。不待朕询及。即奏称为永贵所误。是永贵之罪。万无可逭。不得不大示惩创矣。李漱芳在给事中任内。当山东逆匪王伦倡乱时。妄称系饥民聚众滋事。因交大学士舒赫德访查。则寿张等县。均有八九分收成。及九卿科道会鞫解京各要犯。并令李漱芳自向讯问。并无供及因灾起事者。李漱芳之奏。竟属荒唐。身为言官。而造作无稽之谈。为乱民饰词卸过。其心实不可问。即治以袒贼惑众之罪。亦非过当。至所奏直隶流民之事。范宜宾亦袭其说。朕派高朴袁守侗、带同李漱芳、范宜宾、前往所指各处细查。并未见一饥民。皆李漱芳等所目击。使高朴、袁守侗、稍有徇饰。李漱芳等、何难据实劾奏。朕必治周元理之罪。而所言既虚。则无可复辩矣。至朕临御四十三年。无时不心周民隐。于各省旸雨情形。每先期询问不容督抚等稍存讳匿。即如去岁河南汲、淇临漳等县、秋雨缺少。经朕节次谕询。徐绩始不能隐讳。则徐绩实为玩视民瘼。岂复宜封疆之任。即降旨将伊彻回。至荣柱、为藩司中明白能事之员。其才具实堪胜巡抚。因灾务系藩司专责。荣柱既未先为奏及。其咎亦无可辞。是以河南巡抚。不用荣柱、而用郑大进。此近日之事。众所共知者。而谓朕于督抚等之膜视民生休戚。肯稍为宽假乎。即以此问之李漱芳。伊亦当无可置喙。朕前此将李漱芳改用主事。已属量从宽典。而其人在部。朕岂不复记忆。使其果应升用。亦俟朕特旨加恩。岂堂官等所当设法保奏。巧为尝试乎。若云为缺起见。则礼部司员。除李漱芳外。岂无应升员外之人。与其违例保奏李漱芳。何如将现出仓差之主事。拣选一人。专摺陈请。即断无可题之员。亦何妨咨明吏部改归铨选。尚何所藉口乎。我朝纲纪肃清。皇祖皇考至朕躬百余年来。皆亲揽庶务。大权在握。威福之柄。皆不下移。实无大臣敢于操窃。即或瞻徇情面。于小事偏护一二人亦所不免。从未有似永贵之逞其私智。于用人大端。公然擅干者。永贵之意。不过以李潄芳因言事获谴。伊为保题升用。众必以彼为正人。此乃明季党援恶习。朕仰体皇祖皇考之心。力为整饬。臣工等渐知奉公守法。不敢轻蹈覆辙。永贵何人。朕何如主。而欲妄施此等伎俩。能乎不能。永贵此举。其是非曲直。显而易见。若欲因此邀誉。众即予以正直之名。能乎不能。从前孙嘉淦、在皇考时。因管国子监。必欲保一属员。妄行争执。皇考立将伊拏问治罪。今朕仅将永贵革退职任。仍赏三品职衔。自备资斧。往乌什办事。尚属朕格外施恩。外间即有无识之徒妄肆议论。权其轻重。朕不惧也。即令永贵抚心自责。能不感激愧惧乎。昔赵普补牍之事。亦因其与宋太宗同谋窃取神器。故敢径情直遂。宋太宗亦遂勉强曲从。永贵系满洲世仆。由司员经朕屡加拔擢。岂得自比于赵普。而朕励精图治。事悉亲裁。实不肯自比于宋太宗。若大臣欲干政务。惟所欲为。此前明庸懦之君则然。我大清列圣相承。朕敬承先志。方以振纲饬纪为务。岂容大臣等之行私藐法乎。昨惩治永贵之故。及朕不肯令督抚等讳灾之故。恐众尚未能共悉。著再明白晓示通谕知之　　

○户部议驳、山东巡抚国泰奏称、社仓谷石。其春借秋收。俱交地方官经理。并于岁底。令州县赴四乡盘查等语。查社仓出纳支收。例应社长典司其事。若由地方官经理盘查。难保无累于民。所奏应毋庸议。得旨、部驳甚是。依议。国泰此奏。似是而非。若如国泰所言。收支出纳。俱归有司经理。是在官又添一常平仓矣。从来有治人。无治法。即如朱子立法之始。因所居崇安有社仓。与本乡士人、司其敛发。由朱子人本公正。且行之一乡。故有利无弊。使朱子为郡守。未必能令各县悉皆实力奉行。况推而行之天下乎。如国泰所陈社长瞻徇侵渔诸弊。原不能免。然因此而官为经管。则胥役地保之藉端勒索。烦扰更甚。是欲除一弊、而又滋一弊也。惟当仍照旧定章程。各督抚饬属实心稽核。勿使里社侵亏中饱。期得实济。何必轻事更张耶。将此通谕知之　　

○以吏部尚书绰克托为镶黄旗汉军都统　　

○贷湖北监利县乾隆四十二年被水灾民耔种口粮如例　　

○豁云南省金江沉溺之署云南永善县知县李发源运铜三万三千斤　　

○辛亥。上还宫　　

○吏部议驳、直隶总督周元理奏称、河南南阳府知府庄钧。在直年久。请与大名府知府永宁对调。陕西朝邑县知县金嘉言。请与新城县知县王垣对调等语。查庄钧等隔省对调。与例不符。应毋庸议。得旨、吏部题驳周元理请将直隶人员。与河南、陕西、对调一疏。例所应驳。但细核疏内情节。庄钧久任直隶州县。前因回避调任豫省。今仍调回。以资驾轻就熟之益。其事尚属可行。至请将新城县知县王垣。与陕西朝邑县知县金嘉言对调。则无可解说矣。直隶知县甚多。断无必需此一人办差之理。恐此端一开。各省效尤滋甚。上司或存邀誉之见。属员即多侥幸之私。此风断不可长。朕于各员调任。悉视人地以为权衡。所有直隶大名府知府永宁、与河南南阳府知府庄钧对调之处。著照该督所请行。余依议　　

○壬子。谕、昨已降旨。将富勒浑调补工部尚书。其未到京之前。工部事务。仍著迈拉逊兼署　　

○又谕曰、钟音著来京、补授礼部尚书。杨景素著调补闽浙总督。其两广总督员缺。著桂林补授。即赴新任。特成额著补授成都将军。所有四川提督员缺。即著明亮补授。杨景素接奉此旨。即赴新任其总督印务。交李质頴暂行署理。钟音俟杨景素到闽。即行起程。其未到京以前。礼部尚书事务。著德福兼署　　

○谕军机大臣曰、钟音初任总督时。尚知实心任事。迩年来办事疎懈。渐不如前。伊在外任年久。闽浙要缺。未便听其因循贻误。但满洲翰林出身之人。钟音科分最深。其办理部务。亦较阿肃等稍胜。是以令其来京补授礼部尚书。钟音俟杨景素到闽。即将总督印信交代。其抚篆亦交杨景素兼署。钟音即行起程回京。将此由四百里传谕知之。　　

○又谕、闽浙总督。较两广尤为紧要。杨景素从前在闽年久。于该省风土人情。皆所熟悉。是以将伊调补闽浙。杨景素接奉此旨。将总督印交李质頴署理。即就近前赴福建、接印任事。令钟音即行回京。仍俟德保到闽。将抚篆交代。并令兼署督篆。杨景素再行来京陛见桂林已补授两广总督。奉旨后。将四川提督印。交明亮接办。桂林即起程前赴粤东。不必来京请训。将此由四百里一并传谕知之。　　

○刑部议驳、江苏按察使孔传炣奏称、州县接递人犯。请另文移会前途。以防窜逸等语。查各省佥发递解人犯。原有豫行知照经过州县加差转递。彼此关覆之例。祇须实力遵办。不必另立科条。所奏应毋庸议。得旨、著照部议行。至孔传炣身为臬司。于本分承办之事。所有旧定章程。全未寓目。转作为已意条奏。可见外省办事。凡一切应行成例。徒以具文了事。并不实力奉行。甚且置之高阁。是吏治之废弛。殆不可问。盖不独此一事为然。亦不独江苏一省为然也。此皆各督抚不能实心整饬之故。著传旨通行申饬。嗣后务须查明旧例。严饬所属一体遵行。如复仍前懈忽。惟该督抚是问　　

○癸丑。春分。朝日于东郊。上亲诣行礼　　

○诣雍和宫行礼　　

○幸圆明园　　

○甲寅。谕、本日刑部议覆、郝硕所奏定南厅逆伦重犯胡震泰案内同谋加功之叶观苌受等。拟以绞决已依议行矣。向来外省蔑伦之犯。旧系立毙杖下。从不具奏立案。朕以此等逆犯。实为覆载所不容。自当明示诛磔。以快人心而申国法。因令于审明时。即请王命正法。仍一面奏闻。定例以来。每岁所奏。间有一二案。朕阅毕俱不批发。盖逆犯性同枭獍。固天地间戾气所钟。乃竟至于悖理蔑伦。实非世间所宜有。故不欲复污丹豪。然究系教化未周。致恶类不能尽绝。我君臣皆当引以为愧。从来道政齐刑。不如德礼。明刑即所以弼教。辟以止辟。原属不得已而用之。各督抚以至州县。诚能于人心风俗之原。详加化导。未尝不可以感发天良。潜消乖戾。然亦贵乎诚意相孚。非徒为条教具文。虚言塞责而已。至于旌奖节义。不过王政之一端。非即藉此遂足以维持世道。如上年高晋等、请旌山阳县守义之程允元夫妇。亦仅为众所乐道。近日钟音、请旌侯官县民黄致中侧室郑氏殉节。尤不值概予阐扬。又前此召见曹秀先奏、近日各省题旌节妇。较少于前。其意若有未慊者。所谓知其一未知其二。守节本闺门庸行。多出于殷实之家。足衣食而惜颜面。自不肯轻于改适。虽多亦无足为异。且节妇即多千余。亦不抵偶有一逆伦之犯。若以节妇多为风化之美。则逆伦者宁不当有所归咎。曷亦权其轻重而计之乎。夫化民成俗。乃有司之专责。而董率整饬。尤大吏之职司。乃近来督抚诸事废弛。吏治几有不可问者。即如刑部议驳孔传炣奏请州县接递人犯。另文移会前途以防窜逸一摺。以旧有之章程。全未寓目。转作为已意条奏。即此类推。外省于一切成例。并不实力奉行可知。又如山西遗失马递公文。止一马夫赍送经朕降旨询问各督抚。及覆奏、佥称向系拨马夫二人同行。果尔、则河南遗失本箱一案。又因何止有一人驰递乎。凡用马驰赍之事。派拨二人同送。原以备惊跌失误。本章关系紧要。独不当照马递公文例乎。看来外省诸事因循成习。督抚惟于每事初奉谕旨时。稍为经意。数年后视若具文。久即置之高阁。积习相沿。恬不为怪。岂国家倚任封疆之意。督抚等不可不痛自湔涤。致干咎戾也。至于府州县各官。膺司牧之寄。自应以民事为重。于地方利弊。民生休戚。风俗浇漓。留心讲求。方为无忝厥职。若办差、不过庶务中之一节果优于抚民、而拙于差务。并不失为循良。设视办差为殿最。则所谓悃愊无华。岁计有余者。又何以称焉。且如裴宗锡、李湖、郑大进、皆非直隶能办差之人。朕以其尽心民事。皆擢用至巡抚。尤直隶地方官所共知者。而谓朕之所取。在办差乎。不在办差乎。况朕每年巡幸热河。进哨秋狝。乃遵循祖制。习劳肄武。而临幸盛京。则因展谒祖陵。即前此屡举南巡之典。亦因阅视河工海塘。及入疆观风问俗。藉以察吏阜民。并非因游观山水。寄情吟咏也。且一应供顿。皆发公帑。丝毫不扰闾阎。所至惟令扫除。不许侈陈华丽。又有何办差之可言。顾欲以此藉口可乎。昨周元理奏请将河南南阳府知府庄钧、与直隶大名府知府永宁对调。及陕西朝邑县知县金嘉言、与直隶新城县知县王垣对调。皆以办差为名。经吏部以违例议驳。朕因庄钧原系直隶知州。因回避别用。故照该督所请。而金嘉言之隔省对调。实属非宜。则从部议。朕惟视事之当行与否。酌为准驳。并不以办差为权衡。恐各省不知。转相效尤。实有关于吏治。且亦不成政体。又周元理所奏属员贤否单。于按察使达尔吉善、称其虽不能办差。人尚小心谨饬。是该督竟以差务为重。而以地方公事为次。是何言耶。周元理著饬行。朕临御以来。无日不心周民隐。并严饬废弛之习。每于各督抚奏事。随时训诫。何尚不能深体朕意。实力奉行耶。嗣后务宜各加省改。毋忽教养斯民正务。以副朕谆切训谕之意。将此通行宣谕知之　　

○又谕曰、国泰奏、审办泰安县民王仲智潜居修炼。收藏不法书籍将王仲智、比照大逆律问拟。殊属过当。王仲智收藏不法书籍。固有应得之罪。但各书并非该犯自造。较江西逆犯王锡侯之罪。轻重悬殊。即照左道异端邪术律拟罪。已足蔽辜。乃该抚率将王仲智、比照谋反大逆。拟以寸磔。且波及缘坐之人。未为允协。若是。则前此临清之逆匪王伦。昨岁甘肃河州之逆匪王伏林等。又将援何律定拟乎。执法贵得其平。固不可心存姑息。失之宽纵。亦不可漫无区别。有意从严。国泰所办非是。著交部察议。此摺交刑部、另行定拟具奏　　

○又谕、据明亮等奏、查讯小阿树土司丹怎。据称、我地方所管人户。从不敢去做夹坝。历来也没犯过案。上年我跟著三郭罗克三阿树土目们。查捕拉布坦回来。才知青海把我打牲的加科等五人。在我地方拿去。旋即送回。均在途病故。后又拏去七人。至讯之班珠尔。坚称、并不敢说报讐的话等语。阿树土司平日颇属小心恭顺。似不应有放夹坝之事。或系青海地方。因不能将郭罗克贼番缉获。捏造班珠尔报讐之语。致将小阿树之人。屡次拿送塞责。亦未可知。但究系丹怎、及班珠尔一面之词。非对质难成信谳。而其事亦非参将李天贵所能查办。著派侍郎博清额、驰驿前往青海。会同法福里审办。其应行带往质讯之班珠尔等。即著李天贵押送前往。听候查讯　　

○命刑部右侍郎钱汝诚、阅办大清一统志　　

○乙卯。命国史馆以明季贰臣传。分甲乙二编。谕、我国家开创之初。明季诸臣。望风归附者多。虽皆臣事兴朝。究有亏于大节。自不当与范文程诸人。略无区别。因命国史馆、以明臣之降顺者。另立贰臣传。据实直书。用彰公是。兹念诸人立朝事迹。既不相同。而品之贤否邪正。亦判然各异。岂可不为之分辨淄渑。如洪承畴在明代。身膺阃寄。李永芳曾乘障守边。一旦力屈俘降。历跻显要。律以有死无贰之义。固不能为之讳。然其后、洪承畴宣力东南。颇树劳伐。李永芳亦屡立战功。勋绩并为昭著。虽不克终于胜国。实能效忠于本朝。昔战国豫让、初事范中行。后事智伯。卒伸国士之报。后之人、无不谅其心而称其义。则于洪承畴等。又何深讥焉。至如钱谦益、行素不端。及明祚既移。率先归命。乃敢于诗文阴行诋毁。是为进退无据。非复人类。又如龚鼎孳、曾降闯贼。受其伪职。旋更投顺本朝。并为清流所不齿。而其再仕以后。惟务靦颜持禄。毫无事迹足称。若与洪承畴等同列贰臣传。不示等差。又何以昭彰瘅。著交国史馆总裁。于应入贰臣传诸人。详加考核。分为甲乙二编。俾优者瑕瑜不掩。劣者斧钺凛然。于以传信简编。而待天下后世之公论。庶有合于春秋之义焉。然朕所以为此言者。非独为臣子励名教而植纲常。实欲为君者、当念苞桑而保宗社。盖此诸人。未尝无有用之才。诚使明之守成者。能慎持神器而弗失。则若而人、皆足任心膂股肱祖业于是延。人才即于是萃。故有善守之主。必无二姓之臣。所以致有二姓之臣者。非其臣之过。皆其君之过也。崇祯临终之言。不亦舛乎　　

○又谕、朕前降旨。将英亲王阿济格子孙。均复还黄带子。叙入宗谱。乃推广皇祖恩意。俾其子孙得列天潢。今据吏部奏称、复入宗室之现任人员。俱应一体出缺。以宗人府职官对品改补。固属遵照定例。但念伊等向列仕籍。原在未复黄带子之前。若因此而令将现缺全出。候补无期。是朕此次施恩。惟使其宗支奕世蒙庥。而现在职官。转不得同时被泽矣。著加恩将此项改归宗室之现任京外人员。其本身均留原职。仍与满洲人员一体升转。毋庸出缺改补。其现在候补候叙人员。亦仍以满洲员缺照旧铨用。其未经出仕之子孙。自当仍照宗人府旧例行。至官学生、系向未出仕之人。俱即改归宗学　　

○谕军机大臣等、前日据荣柱奏豫省。归德、汝宁等属、均被雨泽。惟开封、彰德、卫辉、三府属、未能一律普沾。现在饬属设坛虔祷等语。今日侍郎周煌、自川省差竣回京。召见时、询以沿途雨水。据称、经过河南地方。亦觉雨泽较稀。农望颇切。是豫省雨雪。自昨冬至今春。终觉较少。本月望日。京师仅得微雨。嗣据周元理奏、保定一带。十五日得雨寸许。顺德、广平二属、得雨二三寸不等。朕意迤南雨势较大。齐、豫、两省。自应普沾。昨国泰奏报济南一带。于十五日、自朝至夜。膏雨连绵。得雨已为深透。而河南尚未据奏到。昨二十二日京师得雪。连融化及积地。约计五寸。今日据周元理奏、二十二、二十三两日。省城得雪六寸。豫省曾否亦得沾渥。甚为轸念。著传谕荣柱。如河南省此两次得有雨泽沾足。即迅速由驿覆奏。将此由五百里传谕知之　　

○吏部议覆、河东河道总督姚立德等奏称、沂州府河工通判。上年经部议准、改为海赣通判。管理缉私。仍兼本任河务。复恐不能兼顾。行令详查。今查该厅河务、事不甚繁。尽可兼管缉私。并请即定为沂郯海赣河防盐务通判。仍隶河臣拣调。应如所请。从之　　

○兵部议覆、大理寺少卿江兰奏称、各省绿营拔补千把总。向祇以人才壮健、弓马娴熟注考。并不论及鸟枪。请嗣后将考拔把总、外委之例。酌于五缺后。选拔精习鸟枪一人。其步兵拔补马兵亦如之等语。查定例额兵一千。设鸟枪兵三百。沿边沿海者四百。今既请准选拔。应请于别项人员补用三缺后。即选拔一人。注考报部。其步兵拔补马兵亦如之。此项奖拔把总、外委。仍令其训练鸟枪兵兼习骑射。俟升至千总后。再比较弓马。一律保题守备。从之
  </div>
  <div class="pagination">
   <a href="清实录乾隆朝实录_page1383.html">
    上一页
   </a>
   <span>
    ...
   </span>
   <a href="清实录乾隆朝实录_page1379.html">
    1379
   </a>
   <a href="清实录乾隆朝实录_page1380.html">
    1380
   </a>
   <a href="清实录乾隆朝实录_page1381.html">
    1381
   </a>
   <a href="清实录乾隆朝实录_page1382.html">
    1382
   </a>
   <a href="清实录乾隆朝实录_page1383.html">
    1383
   </a>
   <span class="current-page">
    1384
   </span>
   <a href="清实录乾隆朝实录_page1385.html">
    1385
   </a>
   <a href="清实录乾隆朝实录_page1386.html">
    1386
   </a>
   <a href="清实录乾隆朝实录_page1387.html">
    1387
   </a>
   <a href="清实录乾隆朝实录_page1388.html">
    1388
   </a>
   <a href="清实录乾隆朝实录_page1389.html">
    1389
   </a>
   <span>
    ...
   </span>
   <a href="清实录乾隆朝实录_page1385.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
