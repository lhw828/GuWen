<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 117 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 117 页/共 1860 页</h1>
    <div class="content">○礼部议覆、朝鲜国王李昑表请、颁发该国订正列传印本。查该国王先祖李倧、继立被诬。业蒙世宗宪皇帝昭雪。宣付明史馆。确考删定。并经先行颁发抄录列传。伊祖事迹。已有定论。且明史卷帙浩繁。刊刻尚未告成。应俟报竣之日。刷印颁示。至所进礼物。可否收受。或留准作正贡。请旨遵行。得旨。该国王请颁发伊本国列传。情词恳切。朝鲜列传。既已成书。著照所请、先行刊刻刷印颁给。以副朕柔远之至意。其进献礼物。停其收受。仍留准作正贡。　　

○两江总督那苏图奏、江南上江营房。从前并未定岁修章程。请照下江之例。一体酌给。得旨。著照那苏图所请行。该部知道。　　

○河东河道总督白钟山奏、河东管河佐杂。除兼管地方之郑州州判等六员。属河东而实隶江南之沛县管河主薄等三员。均有养廉外。其余八十五员。未设养廉。请照江南河员之例。每员酌给银六十两。得旨。著照白钟山所请行。该部知道。　　

○漕运总督托时奏、粮艘回空。领运千总。督同正丁料理一切后。坐粮厅、监督衙门、给与限单。令其赶同随帮、管押南下。总押丞倅。引见后、部给限单。赶帮督押前进。逾限指参。得旨。著照所请行。该部知道。　　

○以编修肇敏、充日讲起居注官。　　

○以镶白旗汉军参领王进泰、为镶黄旗汉军副都统。　　

○丙子。谕、近年以来。直隶地方。收成歉薄。民食艰难。从前议开海运。以资接济。续经奉天将军额尔图、奏称锦州等处、米谷加贵。请永禁海运。部议准行。比时朕降谕旨。今岁直隶收获平常。仍照朕旨行。明岁再照伊等所请行。朕闻秋冬收获之后。各商民携带资本。前赴海城、盖平、等处。采办杂粮。祗因时届隆冬。海风劲烈。舟楫难行。已将所买粮石。收贮各店。春融装运。该商民惟恐地方有司。遵照明年停运之议。闭遏留难。甚为惶惧。朕思商民此粮。购买在先。暂时存贮各店。不应在明年禁止之内。且奉天素称产米之乡。虽因贩运过多。价值视昔加贵。然较之直隶歉收之地。待粟而炊。其情形缓急。实相迳庭。著俟明年内地麦熟之后。再海运禁止。此亦酌盈剂虚。有无相通之道。该部可即行文传谕直隶总督、奉天将军等。并出示令商民知之。　　

○户部议覆、大学士仍管川陕总督查郎阿等疏言、陕西捐谷事例。原题未尽协宜。酌核改正。一、前抚臣崔纪、于各属州县议捐谷共四十三万石。汉兴、绥德、等六府州县。不议捐贮。请按计情形。定额捐收。应如所请。除分别州县大小繁简。并原未议贮谷之府州县。一例酌量捐贮外。其不近水次之州县。加倍贮积。共捐贮谷三百二十九万二千石。一、陕西多种杂粮。崔纪止令交纳谷麦。所出无多。谷价必贵。请通融收贮。应如所请。米豆麦三色均纳。一、各属粮价。贵贱不齐。崔纪议令通省每谷一石。折银五钱。麦一石。折银一两。殊未平允。请酌定数目。应如所请。照各属时价。酌定捐收。一、陕西捐监。向来名数有限。请外省之人。亦准捐收。应如所请。在陕之商贾子弟。愿捐者准其报捐。一、榆林、延安、绥德、三府州属。地届极边。徒恃捐监。恐难足额。请分别品级。加捐封典。查停止捐纳。独准捐监。原为广育人材而设。至封典出自殊恩。非可幸邀。应无庸议。一、捐收谷石。费用繁多。崔纪议捐监一名。收公费银一两。实属不敷。请酌量加增。应如所请。捐监一名。收公费银四两。二两留本省充公。二两随季册解部。一、粮石存仓。盘折鼠耗。势所不免。陕省向无额外收耗之例。请量予开销。应如所请。次年以后。三年之内。每石每年、准其开耗一升。三年后、不准再开。一、沿边仓储。较内地尤为紧要。崔纪因议捐贮。停止采买。现今陕属州县。年多丰稔。请仍及时采买。应如所请。将榆、葭、所属州县、库贮银两。发给粮价平贱处采买。价昂即行停止。从之。　　

○以编修徐铎、提督山东学政。侍讲喀尔钦、提督山西学政。刑科给事中黄祐、提督福建学政。司经局洗马赵大鲸、提督江西学政。编修沈昌宇、提督广东肇高学政。侍读张灏、提督广东广韶学政。　　

○丁丑。谕、朕因畿辅一带。收成歉薄。已加恩格外。将雍正十三年、乾隆元年二年分、地方未完之钱粮。及缓徵停徵之项。将来分年带徵者。悉行蠲免。以资休养。查宣化、永平、等各府州属。徵收钱粮。有银米豆兼徵者。有专徵米豆本色及草束者。其米豆等项。若有未完。亦系地粮民欠。所当一体加恩。概与豁除。以省闾阎将来追呼之扰。再旗退地亩、及入官地亩、所有租银租粮、实欠在民者。著总督孙嘉淦、确查明白。一并蠲免。该部可即行文传谕知之。　　

○调原任浙江海防道朱定元、来京引见。　　

○戊寅。上诣皇太后宫问安。　　

○赏故喀尔喀扎萨克多罗郡王多尔济扎尔银两。遣官祭奠。谕曰。喀尔喀王多尔济扎尔、前称患过痘疾。今来京又患痘疾溘逝。想伊等并不确知曾否患痘。冒昧前来。甚属可悯。著行文遍行晓谕蒙古扎萨克等。若有不确知患过痘疾者。著不必来。　　

○大学士伯鄂尔泰等遵旨议、总管八旗算法、太仆寺少卿成德、钦天监监正、加太常寺卿衔明图、二奏。据成德请于东西两翼。南北适中之地。建立专学。明图亦称宜立专学。成德请额设算学生。满洲、蒙古、汉军、共四十八名。汉人十二名。明图请满洲、蒙古、汉军、共额设一百一十二名。查算学最为纤密。肄习必藉专功。应于钦天监附近建专学。不必两翼各设一学。算学生额数。满汉共设三十六名。满洲、蒙古、汉军、于八旗官学内、曾学算法、资质相近者选取。汉人、举贡生童、世业子弟、俱令呈明国子监。移送该学考取。又成德称教习之法。钦遵御制数理精蕴。次第教授。线、面、体、三部。各限一年。七政、共限二年。明图所奏、不及七政。查七政为时宪应习要法。应一并分年学习。成德称、算学应设助教一员。教习二员。明图请设教习四员。查官学俱有助教教习。算法既建专学。亦应添设助教一员。教习二员。成德称算学生、应分别考用博士、天文生、等缺。明图请交吏部定议选用。查钦天监博士、天文生、系专用算法之员。自应将算学生考用。但事关铨选。应仍交吏部定议。又成德称新设算学。请命通晓算法之顺天府府丞梅珏成、原任侍郎何国宗管理。明图请即命成德管理。查成德原系总管八旗官学生算法之员。请仍交管理。梅珏成、何国宗、深明算法。现充增修时宪书、算书馆总裁。应令协同管理。得旨。依议。明图、成德、两人意见。本属相同。而特行两议具奏者。不过推卸己责之意。若此、则竟无承办之人矣。甚属不合。著将明图、成德、交部察议。　　

○是月。直隶总督孙嘉淦遵旨覆奏、禁止烧锅。臣前两经奏请弛禁。原称宜于歉岁。不宜于丰年。目今各属歉收。曾经出示禁止。兹步军统领衙门。拏获烧锅数起。且皆山西之人。盖以天下行商坐贾。大抵皆臣乡曲。不独直隶一省。烧锅一项。当臣未为直督之先。已在此地造酒。非臣既为直督之后。始于此地开锅也。八沟同知、所管地方辽阔。自宜添员办理。其应设何员。驻劄何地。分管何事。查明妥议。再行具奏。至直隶情形。地多圈占。士农失业。旗民杂处。户口不清。漕运、河工、边兵、水师、头绪纷繁。加以连年水旱。仓储空虚。饥寒所迫。窃匪时有。莅任伊始。又不敢轻为操纵。妄事更张。伏祈稍宽时日。俾得广咨熟筹。如果确有所见。自当次第条陈。得旨。所奏俱悉。前谕卿者。非谓卿甫到直。而山西之人。群来直省开烧锅也。盖为是营生者。山西之人居多。而两次宽禁之奏。实出于卿。是以外边不能无物议。谓卿周旋乡曲。将来直省之烧锅。必不似前严禁矣。朕既闻此言。若不以告卿。是待卿不以诚矣。朕亦知卿不出于此。但此犹其一端。至卿所举目下所宜行者数条。朕实望卿竭力宣猷。必使灾黎有起色。方慰朕怀也。　　

○又奏、前督臣李卫、遵旨移咨晋省。将附近直隶各府属。何处米谷价平。可以流通。查明酌议。嗣准晋抚石麟咨覆、与直隶接壤之大同等三府州属。粮价未甚平减。且山路崎岖。不通舟楫。每站脚价二钱。运谷不过一仓石有余。准之直隶时价。并无减省。晋省米粮、流通直隶之处。似属难行。报闻。　　

○河东河道总督白钟山奏、运河南阳等湖。与黄河大堤。俱生杂草。秋深芟割。软细坚韧。实河工有用之料。因文武汛员。向无养廉。售此草以资用。窃思官物应归公用。且武汛备弁。不过数员。业照标营、额给随粮名数。文汛州同等官、经臣奏请赏给养廉。如蒙俞允。亦皆日用有资。均不应采草私卖。请以乾隆四年为始。令该管道员。于岁抢修银内。给发刀工。尽数采割交工。委员盘验收贮。以备工需。得旨。所办甚妥。知道了。　　

○直隶提督永常奏、请将应归部选之提标中军参将。以熟练营伍之署固关营参将佟质、调署。得旨。既系例应部选。况又非甚要缺。此端不可开也。　　

○两江总督那苏图遵旨覆奏、前请开捐本色。补还上江之怀宁等州县仓储。原以捐纳之人。系本地富户。所捐本色。非出自现收之租。即由于素所囤积。在彼出其有余、以图进身。在官藉补仓储、以备接济。且米谷多余之家。遇歉收年分。往往居奇。肯惠济乡里者甚少。即不收捐。亦与灾民无甚实惠。又怀宁等属。滨临大江。商贩辐辏。安庆府属之运漕。庐州府属之三河。更为江、广、米谷聚集之所。故一并奏请补捐。听富户陆续捐纳。原非取足本年。虽地方被灾。方资赈粜。而开捐补贮。亦可并行。得旨。览此奏。朕心释然矣。　　

○又奏、京口徒、阳、一带运河。本年冬月。应补行大挑。而苏、松、常、镇、各属。今岁被灾。正资米谷接济。必须般只通行。若筑坝大挑。阻截河路。殊为未便。请仍行停止。委河员测量浅涩之处。分段涝浚。得旨。所见甚是。知道了。　　

○安庆巡抚孙国玺奏、凤、庐、两府。及邻境之颍、六、滁、泗、各府州地方。水旱频闻。收成歉薄。虽由地多硗瘠。亦缘河塘湮淤。无从宣洩灌溉所致。请动支关税秋季盈余银两。给发浚修。俾沟洫疏通。渐成沃壤。即少壮饥民。亦可就食于工。得旨。所见甚是。知道了。　　

○又奏、怀宁、潜山、东流、等三县、续报旱灾。查系捏报。妄希蠲赈。所有前经列入被灾稍次。奏请折徵漕粮十分之五。应行改正。全收本色。留备实在灾区明春粜借之用。得旨。如此办理甚妥。　　

○浙江巡抚卢焯、奏谢天恩。并陈明大学士嵇曾筠、扶病回籍。现在体察一切庶政。次第遵循办理。得旨。览。诸凡勉力为之。此不比在闽。尚有总督就近商酌也。汝不患无才。但恐任性。切记朕语。于汝终身有益。大学士嵇曾筠、系年老有德之人。诸务不无稍觉废弛之处。尚赖汝整顿。至海塘一事。惟应守其成规。不可稍违也。　　

○又奏请、借动盐法道库、盐义仓项下银五万两。照洋商领帑办铜之例。查明殷实之商。取具保结。借给本银。不取利息。令赴外省买米。运至浙省灾区粜卖。明年麦熟。交还本银。报闻。　　

○又奏请、动支恩赏备公银两。修理镇海县江海石塘。报闻。　　

○又奏、浙江永嘉、乐清、瑞安、平阳、丽水、缙云、松阳、云和、宣平、等九县。乾隆二年。应行买补谷石。因被水灾。经大学士嵇曾筠题明、缓至乾隆三年买补。今岁各该县内。复多歉收。请再展限一年。其通省本年应补谷石。现在杭州、嘉兴、湖州、宁波、绍兴、金华、严州、温州、处州、安吉、等九府一州。俱各被灾。亦请缓至次年秋成买足。得旨。著照所请行。　　

○浙江布政使张若震奏、安吉、乌程、归安、长兴、孝丰、东阳、湖州所、等七州县所。本年被灾。除将丁地南漕等项。按数奏请蠲缓外。复经委员查明被灾分数。借给籽本。并分别极贫次贫等项。按月加赈口粮。现又设厂平粜。民间自可支持。惟明春青黄不接之时。浙江米粮必贵。请将江、广、等处。买回之备粜米十万石。酌拨平粜。不敷。禀商抚臣筹画接济。得旨。知道了。一切赈恤之事。与新抚臣和衷竭力为之。　　

○署理福建巡抚王士任奏、闽省连岁歉收。所有本年应买还监积谷、五十余万石。如未足数。请俟来秋再买。明岁有应平粜之项。亦须买还。如不能并买。请俟后年买补。得旨。此见固是。但地方官未有不以多贮仓谷为患者。若汝等督抚。再存此念。则地方万一凶荒。小民何赖焉。其再与督臣、详悉妥议以闻。　　

○湖南巡抚张渠遵旨覆奏、开仓平粜州县。小者多设一二厂。大者多设三四厂。歉收年分。将分设之厂。酌移一二处。赴大乡镇集开粜。分派教职、佐杂、监视。粜谷之数。每名不过三斗。以杜衿户等勾通囤贩。至买补仓谷。仍令监粜之员。协同办理。照民间交易。现银平买。如本地价昂。买自邻邑。邻邑均难采买。即照被灾之例。次年买补。得旨。古语云。有治人。无治法。先事调剂。毋过不及。实在汝等之尽心董率也。所奏知道了。　　

○又奏请、缴销湖南观风整俗使关防一颗。报闻。　　

○河南巡抚尹会一遵旨覆奏、买补仓谷。谨就地方情形。酌量通融办理。一、州县本地谷价昂贵。平粜之银。不敷买补。即赴邻邑采办。邻邑价值亦昂。即将不敷银两。据实报明。于别属买补盈余银内、拨给买贮。一、豫民食用。以麦为上。高粱荞麦菽黍次之。谷价昂贵。即饬地方官、查明杂粮若干。抵谷一石。参酌籴贮。来春青黄不接。先尽此项粜借。秋收后、易谷还仓。一、新旧民欠谷石。应行催还。本年河北彰、卫、怀、三府。夏秋被水。虽经补种有收。多系杂粮。河北百姓。愿以杂粮完官者。准照谷价折交。得旨。如此酌量情形办理。甚佳。知道了。　　

○大学士仍管川陕总督查郎阿遵旨覆奏、章嘉胡图克图奏请、将里塘、佳塘、等处地方。赏给达赖喇嘛。经议政大臣、会同部臣、密议可否给还。或有无不便情节。令臣悉心筹画。并咨商云南总督庆复。妥议具奏。本年五月。谨就微臣意见。将不便之处具奏。蒙颁谕旨。达赖喇嘛。用度不敷。著于打箭炉所徵税银内。每年给银五千两在案。兹据庆复议覆、滇省所属中甸。与川省里塘、巴塘、佳塘、等处。情势相同。从前未归内地之时。颇多不便。归滇以后。设弁管辖。迄今宁谧。应将里塘、巴塘、佳塘、并中甸等处。照旧各归川滇。未便仍给达赖喇嘛管理。与臣前奏。意见相符。得旨。所议是。知道了。　　

○广州将军阿尔赛奏、四营兵丁。红白事故。向例各赏银四两。未免不敷。请白事加给二两。红事加给一两。八旗炮手弓匠。红白事、向例照八旗甲兵减半赏给。亦觉拮据。请与甲兵一例。白事赏银十两。红事赏银六两。得旨。如所请行。　　

○升任广西巡抚杨超曾奏、本年九月。贵州总督张广泗咨移、委员赴粤西柳、庆二府。采买米一万八千六百石。除业经买过数千石外。未足之数。请即于柳州府仓、现贮谷石。先行动支碾运回黔。即将赍至谷价。抵还府库。令该府从容买补还仓。得旨。所办甚妥。知道了。　　

○云南总督庆复奏、滇省本年四月、至次年三月、共应铸钱三十四万四千六百余串。抚臣张允随、以驮脚无多。势难钱铜并运。奏请将运京钱文。分年带运。部议以京师钱价昂贵。仍令设法调剂。按期解部。查广西府至板蚌水次。向给运钱脚价。并不为少。但山路崎岖。瘴疠甚重。又无回头货物。且东川现在运铜。恐脚户不愿运钱。应请量为调剂。令脚户自行酌量。一年运钱若干。州县查明取保。将领运之银。全数给发。以便多买牛马。并令近东川脚户领铜。近广西脚户领钱。以省往返之劳。得旨。如此办理甚妥。　　

○又奏、滇省不近水次。商贾难通。积贮尤重。所有上年因灾动支仓储。今岁收成丰稔。饬令应行买补各属。数一千石上下者。限十二月初买足。二千石上者。限封印前买足。实在米贵之区。照时价动项酌添。限明年正月内买足。得旨。此见甚是。积贮为各省民命攸关。而云南为尤要。卿其实力行之。自然于民有益也。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十一　　


大清高宗法天隆运至诚先觉体元立极敷文奋武孝慈神圣纯皇帝实录卷之八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。十二月。己卯朔。礼部奏进朝鲜国王李昑、恭贺加上崇庆慈宣皇太后徽号。暨册封皇后贡仪。并谢封世子贡物。筵赉如例。　　

○吏部议覆、御史陈治滋奏、五城窃案。赃至五两以上。请照命盗重案例。一体通缉。嗣后除赃五两以下。饬本城兵捕、躧缉务获外。五两以上。该城御史。于该坊详到日。即移咨四城、并九门提督、顺天府、通缉。别城兵捕缉获正贼者。酌量赏给。正贼仍在本城潜匿、别经发觉者。该坊官题参。捕役责革。本城捕役、协同别城拏获者。免其治罪。从之。　　

○兵部议覆、山东巡抚法敏疏言东平州属之清河洼。南通济宁。北达临清、东昌。为往来要道。三十余里。并无村落集场。请于此洼适中地方。建营房十间。马棚二间。高台一座。于附近营内、拨兵携眷防守。应如所请。从之。　　

○刑部议覆、兵部左侍郎吴应棻等、审奏革职广东盐运使陈鸿熙。挂饷营私。应拟杖责。总督鄂尔达、并不奏明。应降三级调用。得旨。依议。鄂弥达著销去纪录十二次、抵降三级。免其调用。陈鸿熙著送部引见。　　

○调兵部尚书讷亲、为吏部尚书。以吏部左侍郎鄂善、为兵部尚书。调户部左侍郎喀尔吉善、为吏部左侍郎。转户部右侍郎申珠浑、为左侍郎。调礼部右侍郎留保、为户部右侍郎。　　

○以四川故郎堕寨土百户班地孝之子扎舍亚袭职。故中岔寨土百户公革孝无子。以堂侄丹拓孝袭职。　　

○庚辰。谕、前方苞奏请禁止烟酒一摺。朕交与大学士等密议。随据大学士等议奏。朕思禁止烟酒。应令大学士会同九卿定议。是以命将方苞所奏发出。乃内阁误将大学士奏稿一并抄发。岂有以大学士奏稿。复令大学士会同九卿定议之理。可将大学士议稿。及方苞奏摺。一并彻回。大学士九卿、现在会议中省禁麴一事。麴与烟酒。事同一体。俟定议禁麴具奏之日。朕酌量再降旨。　　

○户部议覆、四川巡抚硕色疏报、射洪、遂宁、中江、蓬溪、三台、铜梁等六县。滨河被水户口。除业经赈恤。并缓徵本年钱粮外。所有冲去地亩。应徵粮银。请予豁除。应如所请。从之。　　

○礼部议准、河南巡抚尹会一等疏言、鹿邑县民李麒生。为族中怨家殴死。无子。其女李三姐、控雪父冤。复以母老无依。矢志不字。母殁。营葬毕。自缢。宜予旌表。从之。　　

○工部议准、署理苏州巡抚许容疏言、松、太、二府州属。建筑海塘。挖废田亩。前署抚顾琮题准、塘西概留二十丈。塘东概留三丈。为岁修取土之需。豁免钱粮。交塘长收息充用。今华亭等六县业户。纷纷呈请自种。细察民情。以地非全废。一岁所入官租外。尚可稍沾余利。即或再有挖废。姑俟他年。又作计较。应请俯顺舆情。将前顶己未挖废地亩。仍令原业户耕种。定额输租。另款徵解海防道库收贮。充岁修及堡房塘长工食之用。从之。　　
</div>
    <div class="pagination">
<a href="清实录乾隆朝实录_page116.html">上一页</a><span>...</span><a href="清实录乾隆朝实录_page112.html">112</a><a href="清实录乾隆朝实录_page113.html">113</a><a href="清实录乾隆朝实录_page114.html">114</a><a href="清实录乾隆朝实录_page115.html">115</a><a href="清实录乾隆朝实录_page116.html">116</a><span class="current-page">117</span><a href="清实录乾隆朝实录_page118.html">118</a><a href="清实录乾隆朝实录_page119.html">119</a><a href="清实录乾隆朝实录_page120.html">120</a><a href="清实录乾隆朝实录_page121.html">121</a><a href="清实录乾隆朝实录_page122.html">122</a><span>...</span><a href="清实录乾隆朝实录_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
