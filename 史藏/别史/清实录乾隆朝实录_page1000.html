<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1000 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1000 页/共 1860 页
  </h1>
  <div class="content">
   ○戊寅。上御太和殿视朝。文武升转各官谢恩　　

○幸圆明园　　

○谕军机大臣等、杨锡绂奏、骆马河水。相传以为专济江广重运。其余断不轻开。今岁四月间。因江浙帮船浅阻。商之河臣。开水济运。江广船至。湖水亦未告竭。请嗣后四五月间。粮艘经过时。江浙船至。则开柳园头。俟江广船至。再兼开王家沟。二处石闸。令该汛守备。专司其事。并请于＜?车它＞车头口门。及一隅头小湖口门。俱设立闸座。以资启闭。又沂河之水。亦足供邳宿以下运河。请于邳境芦口。改筑草坝。截水归运等语。诸水原因济运而蓄。若漕渠水足敷运。自应遵守章程。设遇水小之年。亦复拘泥成例。则重运未得其利。而余船阻滞已多。未免胶柱鼓瑟。且放水济运。俾湖身腾空。或遇上源沂河涨注。使之容受有地。于海。沭。水患。亦可稍减。自属一举两得之道。著传谕高晋。悉心相度。妥协办理具奏。杨锡绂摺并钞寄阅看　　

○又谕、前因微山湖蓄水过多。遇夏秋涨溢之时。濒湖洼地。每致淹浸。经崔应阶等奏请。宣洩微湖水势。以水志一丈为度。于韩庄闸。添建新闸以杀其势。并挑荆山桥以畅其流。办理以来。渐著成效。朕今岁南巡回銮时。舟行所经。询悉该处情形。知湖滨洼地。近多涸出。农田耕作有资。但湖水畅消既久。潴蓄未充。亦恐艰于济运。事难两利。深廑熟筹。今据杨锡绂奏称、湖内之水。须存一丈二尺。用至五月。八闸底水。尚可得四尺余寸。足供挽运。若止存一丈。则五月间八闸底水。止存二尺六七寸。重运难以遄行。请交东省河抚二臣。将现在各处出水口门。地形高下。水势深浅尺寸。与湖口滚水坝。是否相等。及可否量改水志之处。确切定议。如水志难以议改。或将湖口以下。至顿庄闸数十里河底。一律挑深五尺。以为调剂等语。所奏于漕渠转输。自有裨益。但水志改加二尺。于低洼地亩。有无妨碍。及挑深河底。是否可行。著崔应阶。会同李宏。李清时。详悉确勘。定议具奏。期于漕运民田。均得利赖。可将此传谕知之。杨锡绂摺并钞寄阅看　　

○己卯。谕、考试为抡才大典。必须弊窦肃清。方可以拔真才而杜侥幸。近年以来。加意整顿。从前怀挟诸弊。虽渐次厘剔。但闻应试士子。竟有因搜捡严密。复遁而雇觅枪手代构者。或私联坐号。或顶名入场。或临时换卷。种种难以枚举。即如上科韩家清。觅人代倩一案。其明证也。虽事后败露。未尝不审出实情。按律重治其罪。但此等弊端。所关于士习科场者匪浅。不可不设法防范。以绝根株。本年顺天乡试届期。场中印用坐号。著提调监试等、按例亲身详慎办理。勿仅虚应故事。仍假手吏胥。致滋奸弊。临期该部请旨。于点名时。朕当特派大臣。会同顺天府尹。于龙门内严加查察。以防接谈换卷乱号之弊。至榜后填写亲供。校对试卷笔迹。是否相同。以稽顶替代倩。立法至为周密。乃相沿日久。视同具文。犯法者无所忌惮。嗣后乡试中式举人。务令当堂填写亲供。并默写闱中首艺七八行。该学政等、亲加封固。汇齐奏闻。候朕另派大臣。逐卷校勘。如有笔迹不符之处。即举出请旨。交部严讯。以示炯戒。倘核对时草率疎漏。别经发觉。惟派出之大臣是问。将此通谕各该衙门知之　　

○又谕曰、四格。德保。现俱出差。总管内务府大臣。人数较少。和尔精额。著暂办总管内务府大臣事务　　

○谕军机大臣等、明瑞奏、派兵设伏。剿杀贼众。毁弃粮食。阿桂亦称贼食将尽。俟调兵一至。即可攻围等语。看来伊等意见。尚谓逆贼等、以死据守。克复甚难。虽穷蹙至此。犹必待其自毙。是从前之未曾力战可知。即如所奏、贼人尚在城外设立水磨。储积粮石。则伊等前此并未近城。或较纳世通。卞塔海。驻劄之地为稍近耳。又如明瑞在城东驻劄。今至西北埋伏。亦属可疑。西北一带。系阿桂。观音保。驻劄。何以未闻会合策应。昨据明瑞奏称、将擒获生口。幼弱无用者。发遣入城。以分其口食。且使之内溃。是尚欲招降。不知何意。又欲于城之四周。掘成深堑。益属错谬。乌什四面皆山。若尽行镵凿。当于何时可竣。伊等办理竭蹙。即此可见。明瑞。阿桂著严加申饬。再明瑞等、虽东西分营驻劄。仍须一体筹办。乌什并非大城。东西相隔。必不甚远。焉可仍蹈覆辙。各存畛域。将来功过。伊二人同之。务遵朕节次谕旨。一心协办。不可稍有推诿之见　　

○又谕、昨据成衮扎布奏称、桑寨多尔济。私与俄罗斯贸易。朕命阿里衮查办去后。并派军机章京、往张家口稽查。陆续据报。桑寨多尔济、将皮张物件。于张家口等处售卖。因命大臣等、将桑寨多尔济、丑达、家人提讯。并据供吐实情。看来私行贸易属实。桑寨多尔济、自幼养育内廷。受恩深重。于停止俄罗斯贸易后。理宜严加查禁。今乃首先给票射利。深负朕恩。阿里衮、瑚图灵阿、审讯外。自应将伊彼处什物入官。但伊家产。系伊祖丹津多尔济。所遗。若一并入官。朕心不忍。今桑寨多尔济虽获重谴。朕必择丹津多尔济子孙。量赏官爵。给予旧产。著传谕阿里衮等、除伊祖父旧产外。俱著入官。至额尔景额。系派往库抡办事之人。大臣等如此骩法。既不阻劝。又不报部。且昨据桑寨多尔济之护卫等供称、伊系知情。则其罪更难宽宥。索琳、身受朕恩。特旨令其协同桑寨多尔济办事。理应留心详察。当成衮扎布初奏此事时。朕即著伊查奏。乃竟扶同捏称。并无此事。谅伊甫到库抡。未必即与桑寨多尔济合夥。但无论果否知情。即其含糊具奏。罪亦难宽。将此传谕阿里衮等、一并查办　　

○以翰林院侍读嵩贵、为河南乡试正考官。宗人府主事徐恕、为副考官。御史秦黉、为山东乡试正考官。编修戴第元、为副考官。翰林院侍读阿肃、为山西乡试正考官。中书陆锡熊、为副考官　　

○庚辰。上诣畅春园、问皇太后安　　

○吏部等部议准。调任江西巡抚明德奏称、临江府属樟树镇。为江、浙、楚、粤、水陆冲途。商民云集。向设都司一员。巡检一员。第都司止任巡缉。一切地方事务。未便专委巡检经理。查临江府通判。并无专管事件。请移驻该镇。添建衙署。换给关防。其原设清江司巡检。及吏役应裁。留弓兵十名。以资差缉。从之　　

○举行乾隆三十年分、广东省军政。卓异官三员。年老官二员。分别议叙处分如例　　

○辛巳。上以秋狝木兰。奉皇太后自圆明园启銮　　

○是日、驻跸南石槽行宫　　

○壬午。谕、朕此次巡幸木兰。所有经过地方。著加恩蠲免钱粮十分之三。该部遵谕速行　　

○又谕曰、富勒赫、现在差往和阗办事。其直隶宣化镇总兵员缺。著恒德署理　　

○谕军机大臣等、据阿桂奏、乌什贼众抗拒时。有擒获妇女等语。贼众以死拒守。自应剿杀。其妇女幼童。曾命送往伊犁。今伊等势甚穷蹙。犹复怙恶不悛。并妇女亦敢抗拒。殊可痛恨。著传谕明瑞。阿桂。克复乌什后。查讯贼人妇女内。有曾经持械拒敌者。一并正法。毋得稍事姑息　　

○是日、驻跸密云县行宫　　

○癸未。孝懿仁皇后忌辰。遣官祭景陵　　

○谕、巡视两淮盐政。著普福去。萨载、著赏道员衔。管理苏州织造事务。普福、俟萨载到任交代后。再赴盐政新任。高恒、交代事毕。即行来京供职　　

○谕军机大臣等、前据成衮扎布奏称、恰克图地方。并未停止贸易等语。朕曾令索琳等查明具奏。乃索琳扶同桑寨多尔济掩饰。并不据实陈奏。今知阿里衮、到彼查办。恐其败露。始行请罪。殊属不堪。索琳、著革去副都统。自备资斧。管理恰克图卡兵。在章京上效力赎罪。著派福鼐、同瑚图灵阿、驻劄库抡办事。福鼐所遗理藩院侍郎员缺。著伍勒穆集署理　　

○又谕、近因张家口。查出桑寨多尔济、私与俄罗斯贸易物件。朕令傅恒、舒赫德、讯伊在京之护卫太监等、供出私行贸易等情。并传谕阿里衮、前往审办。兹据阿里衮奏到。未及查讯之前。桑寨多尔济、业经具呈自行检举等语。实属骇异。著舒赫德、亲查桑寨多尔济在京家产。酌留格格分例。余俱入官。丑达、一并查办　　

○是日、驻跸要亭行宫　　

○甲申。浙江巡抚熊学鹏奏、浙省商船。往南洋咖喇吧等处贸易者。每船准带土丝。二蚕丝。各千斤。其往闽粤内地者。部议未及。请照江苏省例。每船准带糙丝三百斤。收税验放。俱照洋船定例。从之　　

○是日、驻跸两间房行宫　　

○乙酉。军机大臣等议覆。天津水师都统富当阿奏称、天津水师营马四百匹。每匹月给二两钱粮。前经都统常森奏准。自四月出牧。至九月彻回。此六个月。每月给养马兵一两五钱。助其生计。其十月至来年三月。每月添给二两五钱。以充餧养之费。但天津斥卤之地。野草早凋。请嗣后九月初即彻回。每年牧放五月。应如所请。再奏称、出牧五个月钱粮。共银二千七百两。请买米接济兵丁。查此项系赏给拴马兵。现官兵既设圈餧养。毋庸再给。买米亦属无多。于兵丁无甚裨益。著交富当阿存公。俟汇积多时。再筹接济之处。从之　　

○是日、驻跸常山峪行宫　　

○丙戌。调任江西巡抚明德疏报、乾隆二十九年分、先后开垦通省十四府州属、七十七厅、州、县、官山田地洲塘、共一千二百九十四顷五十九亩有奇　　

○添建陕西安西府属渊泉县县丞。移驻踏实堡衙署。从大学士管陕甘总督杨应琚请也　　

○是日、驻跸喀喇河屯行宫　　

○丁亥。调任河东河道总督李宏奏、黄河自积石以下。至陕州之三门砥柱。两岸崇山。河不为患。至孟县渐无山冈。河面宽至十数里。北岸武陟县。南岸荥泽县。始有堤工。北有丹、沁、两河。由武陟木栾店汇入。南有伊、洛、瀍、涧、四河。由巩县洛口汇入。每遇水发。上南河厅属之胡家屯、杨家桥、首撄其锋。最为紧要。迤下各厅河道。多顺轨东流。惟土性虚松。逢湾扫刷。若黄河沁洛并涨。则大河漫滩。各处均须防护。现饬陕州、巩县。各立水志。自桃汛至霜降。逐日查报。其沁河水志。应改立木栾店龙王庙前。令黄沁同知查报。一遇水长。并报江南总河修防。又济渎、发源于济源县西北三里济渎庙后。汇溴河、由孟县迤东达黄。岸高河低。可以无患。又大丹河、发源于山西高平县。至河内县丹谷口。筑有拦水碎石坝。俾由小丹河归卫济运。坝下设九堰。分十九渠。洩水灌田。名九道堰。前河臣张师载、于碎石坝下。丹河尾闾。岸筑土坝。拦水归沁。今勘形势。十九渠分流错出。并不全由大丹河归沁。土坝应停修筑。每年春夏。惟应培筑碎石坝。并将斗门以下。小丹河浅窄处疏浚。俾丹水畅达卫河。又辉县百泉。系卫河之源。发源苏门山下。南流里许。建有斗门三。中为官渠济运。东西为民渠灌田。重运过时。封闭民渠。俾众流入卫。五月后。二日济运。一日灌田。六七月听民自便。惟民渠迤东石坝。少有坍卸。业饬该厅修整。不使堵闭民渠时。水有旁洩。得旨嘉奖　　

○是日、驻跸避暑山庄。至八月戊午皆如之　　

○戊子。月食　　

○中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○上奉皇太后驻跸避暑山庄　　

○以兵部左侍郎观保、为都察院左都御史。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十


大清高宗法天隆运至诚先觉体元立极敷文奋武孝慈神圣纯皇帝实录卷之七百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。七月。己丑。上诣皇太后行宫问安　　

○辛卯谕曰、御史刘天成。条奏三摺。于事理都未谙悉。如所称每科拣选下第举人。分发各省。俾得及锋而试一摺。各省额缺。祇有此数。而直省中额。每科递积。人浮于缺。势所必然。历年以来。拣选录用。已非一次。而间数科一举行。其中原可得一二有用之材。若每科以为常例。拣发数十百人。递年加增。在外省缺分。俱有定例。必不能概尽拣发之人补用。仍致坐守积薪。若将部选之缺。全改为题补。则吏部举班铨法。又将窒碍难行。是欲疏通而转致壅滞矣。至请定内外官员宿斋一摺。内称、凡斋宿二日者。请照致斋三日之例。各就本衙门斋宿。其外任各员。均令不居本衙。另备斋房。以便斋宿。亦属无当。祭祀大典。或朕亲行。或遣官恭代。惟在主祭者之必诚必敬。以期昭格。若夫陪祀多员。固应恪恭将事。如果身心祓濯。即散斋二日。亦断不敢玩亵私居。若徒视为具文。纵使襆被入斋房。亦何足以致严肃而襄秩祀。而外省官员。于逢斋戒之日。亦何藉其必慎襄事耶。又如饬禁民间溺女一摺。请敕定规条。载入律例。尤属繁琐。溺女本有例禁。地方官果能实力奉行。其风自息。若必责成邻族乡保。报验查究。官为经理。则凡生育之家。必致扰累。而乡保等藉端滋事。势更无所底止。该御史所奏三摺。即批交部议。亦必不准。但核之情理。俱属空言而不中事理。不可不详悉晓谕　　

○谕军机大臣等、和其衷奏、筹办捐修城工缘由一摺。已批交该部议奏。俟各省奏到时。汇总定议酌办矣。据该抚奏、陕省民俗俭啬。商本细微。虽非江、晋、等省可比。而趋事赴功。具有同心。如有急公愿捐者。随时照例办理等语。但据另摺所奏、西、同、等属。正在望雨。延、榆、绥、三府州。如七月半以前。仍未得雨。必须早为接济。并将采买麦石。现行停止。是该省目下情形。尚恐不免有偏灾。应需筹办之处。至城工一项。原非刻不容缓。此时毋庸亟事捐修。缓候部议可也。可将此传谕和其衷知之　　

○又谕曰、方世俊奏、经过地方情形一摺。内称、徐献朝捏禀陷害。暨文韬传播谣词。现已审明另奏等语。徐献朝捏造逆禀。诬陷徐占鳌一案。业经该督抚提镇等、节次奏明。至施秉地方。传贴谣词之案。虽据该抚称、已在瓮安县。究出民人文韬。似属首犯。但此案情节。该抚前此并未奏闻。摺内称、另摺奏闻。而同日所到。并无另摺。著传谕方世俊。将文韬一案。缘事情由。明白覆奏。寻奏、文韬一犯。据平越府知府究出。当即会督臣提讯。供称、谣词得自伊师已故欧孔祥处。但传钞至三十余人。实与首造无异。业经按律拟罪。前奏经过地方情形摺内。未将拟定后。即行会奏缘由声叙。实属愚昧。报闻　　

○吏部议奏、奉天府府尹耀海参奏、理事通判伊清额署内。库贮钱粮被窃。应如所请革职。得旨、吏部议覆奉天府府尹耀海。参奏理事通判署内。库银被窃一本。将通判伊清额。照该府尹所奏。议以革职。前据耀海摺奏称、库项被窃时。伊清额适派委随往海城县捕蝗。但该通判于库项钱粮。并不留心慎重。未便以公出稍为姑容。仍请旨革职。将窃去银一千三百四十五两。著落照数赔补等语。朕披阅原奏时。以处分自有定例。因批令该部议奏。夫库贮不慎。本管官固难辞咎。若既奉委公出。则比之本官在署者。其议处必当更有区别。且既著落赔补窃项。亦足以蔽其辜。又复奏请革职。办理正未免过当。使当日库项被窃。伊清额并未公出。又将何以处之乎。今吏部议覆此案。仅照耀海所请革职题结。不复查叙定例如何。殊非朕交议本意。著将此本。交该部另行查例。定议具奏　　

○壬辰。军机大臣等议覆、伊犁将军明瑞等奏称、热河、凉州、庄浪、官兵。挈眷驻防伊犁。一切差操。应照各处均派。请将三处马步兵四千二百四十名。合为八旗。蒙古附满洲旗分。即令三处原有协领八员。各管一旗。现佐领三十八员。请添设二员。每旗佐领五员。总计八旗。领催一百六十。前锋三百二十。马兵二十八百。步兵六百。炮手四十匠役八十。养育兵二百四十。以符四千二百四十名之数。员弁关防图记。照数铸给。均应如所奏。从之　　

○癸巳。礼部议覆、河南巡抚阿思哈奏称、各省乡试。巡抚监临。统理诸务。其入闱。鹿鸣等筵宴。向设藩司衙门。请嗣后改设巡抚衙门。应如所请。惟查江南监临。系上下江巡抚轮值。衙门均不与贡院同城。仍设公所。以巡抚主其事。其出榜钤印。均用巡抚关防。从之　　

○旌表守正捐躯之江苏元和县民吴景泰妻张氏
  </div>
  <div class="pagination">
   <a href="清实录乾隆朝实录_page999.html">
    上一页
   </a>
   <span>
    ...
   </span>
   <a href="清实录乾隆朝实录_page995.html">
    995
   </a>
   <a href="清实录乾隆朝实录_page996.html">
    996
   </a>
   <a href="清实录乾隆朝实录_page997.html">
    997
   </a>
   <a href="清实录乾隆朝实录_page998.html">
    998
   </a>
   <a href="清实录乾隆朝实录_page999.html">
    999
   </a>
   <span class="current-page">
    1000
   </span>
   <a href="清实录乾隆朝实录_page1001.html">
    1001
   </a>
   <a href="清实录乾隆朝实录_page1002.html">
    1002
   </a>
   <a href="清实录乾隆朝实录_page1003.html">
    1003
   </a>
   <a href="清实录乾隆朝实录_page1004.html">
    1004
   </a>
   <a href="清实录乾隆朝实录_page1005.html">
    1005
   </a>
   <span>
    ...
   </span>
   <a href="清实录乾隆朝实录_page1001.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
