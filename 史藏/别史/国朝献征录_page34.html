<!DOCTYPE html>
<html>
<head>
    <meta charset="UTF-8">
    <title>国朝献征录 - 第 34 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 34 页/共 245 页</h1>
    <div class="content">　　翰林院学士蔺公从善传（崔铣） 
　　黄学士谏传 
　　翰林院学士孙公贤传略（朱睦木挈） 
　　翰林院学士奉政大夫丰公熙墓碑（黄佐） 

　　○翰林学士承　旨嘉议大夫　知制诰兼修国史兼太子赞善太夫致仕潜溪先生宋公濂行状（郑楷） 

　　郑楷 
　　先生讳濂字景濂世婺之金华人也其先有讳宪者官大理丞易讲师弟子众至数千人唐武德间自京兆尹迁吴兴更十四世有讳荣者私谥文通先生通尚书春秋周广顺中徙于义乌隐居覆釜山又七世至宋嘉定初有讳栢者复迁金华其地曰潜溪又伍世乃至先生始迁浦江仁义里之青萝山仍以潜溪编其所居示不忘本也于是四方学子咸以潜溪先生称之先生在姙七月即生婴儿时苦多病每风眩辄昏迷数日祖母金及母陈更相保抱得免无虞年六岁入小学授以李瀚蒙求一日而尽自后日记二千言同肄业者日暮罢归其所读书先生皆成诵九岁诗歌有奇语人异之呼神童年十五六里人张继之长者也闻先生善记诵邀至别墅□问以四书经传若干日可通背先生以一月答初继之不之信抽架上杂书俾即记五百言先生以指爪逐行按之按毕辄背一字不遗继之告先生之父尚书公曰是子天分非凡当令从名师即有成尔乃携入府城受业于闻人梦吉先生授以春秋三传之学凡学春秋者皆苦其岁月先后难记先生即列国纪年能悉诵之但举经中一事即知鲁公几年几月是年实当列国某君几年几月或俾书而覆之无少异者且兼通易书诗及周礼诸经先生举子业每出诸生右会吴贞文公莱授经于白麟溪上攻古文辞金□胡君翰亦来从学胡君致书于先生曰举子业不足慁景濂盍来同学古文辞乎先生欣然来从吴公博极经史学之未几悉得其阃奥自是先生文章之名籍然着闻矣居无几何吴公解馆而归先生嗣主教席子弟年十六者皆相从读书讲道束明山中受业者一门凡四十余人始终越二十年学成多有跻膴仕者当是时会伯祖贞和府君主家政年踰八十端严方正先生年甫四十又五终日毅然宾主人尤高之府君方着家矢见示子孙其冠婚丧祭仪制礼文多参问于先生先生则据证古今凖酌时宜以成一家之法子孙世守诗礼之教者先生之力也先生嗜学日笃时柳文肃公贯黄文献公溍皆大儒天下所师仰又各及其门执子弟礼二公则皆礼之如朋友柳公曰吾邦文献浙水东号极盛吾老矣不足负此荷事后来继者所望惟景濂以绝伦之识而济以精博之学进之不止如驾风帆于大江中其孰能御之黄公曰吾乡得景濂斯文不乏人矣先生所文多经二公指授柳公谓其浑雄可喜黄公谓其雄丽而温雅国子监丞陈君旅序先生之文谓能兼二公之所长欧阳文公玄谓非才具众长识迈千古安能与于斯先生当时所称许如此二公相继即世先生踵武而起遂以文章家名海内矣至正己丑用大臣荐擢先生将仕佐郎翰林国史院编修官自布衣入史馆太史氏儒者之特选先生以亲老不敢远违固辞会世乱益韬閟不事表显乃与弟子入龙门山著书二十四篇曰龙门凝道记及着孝经新记周礼集注等书弟子乃先公贞孝处士讳渊府君也初宋南渡后新安朱文公东莱吕成公并时而作皆以斯道巳任婺实吕氏倡道之邦而其学不大传朱氏一再传何基氏王栢氏又传之金履祥氏许谦氏皆婺人而其传遂朱学之世适先生既闻因许氏门人而究其说独念吕氏之传且坠奋然思继其绝学每与人言而深□之□者又以知其志之□存葢本于圣贤之学其自任者益重矣先生于天下之书无不读而析理精微百氏之说悉得其旨要至于佛老之学亦所研究用其义趣裁经论类其语言寘诸其书中无辨也诚意伯刘君基谓其主圣经而奴百氏驰骋之余取佛老语以资戏剧譬犹饫梁肉而茹茶饮茗汁耳岁庚子　大明皇帝定鼎金陵遣使者奉书币造门征先生先生曰昔闻大乱极而人生今诚其时矣遂幡然应诏先生与青田刘君基丽水叶君琛龙泉章君溢俱见　上尊重之语必称先生而不名七月以先生江南等处儒学提举十月奉　旨入内授　皇太子经先生诚明俨恪遇纲常大义明白开陈再三言之而不倦　上深嘉叹之壬寅八月　上召先生及兴国孔克仁讲春秋左氏传毕先生起曰春秋乃孔子褒善贬恶之书苟能遵行则赏罚适中天下可定也是月□归省亲有白金文绮之赐且曰卿之诚悫朕素知之故有此赐耳里辰十月改起居汪先生侍　上左右□无不言补益甚众明年正月　上御端门与先生论尺黄石公三畧且口释之先生进曰尚书二典三谟帝王大经大法靡不毕具愿陛下留意请明之　上曰朕非不知典□治之□□三□□□□□□□□□先耳尝侍　上语赏赉先生曰天下以人心本苟得人心帑蔵虽竭无伤也人心不固虽有金帛何补于国耶　上诏丞相李公善长归江西军中所掠牛于其民无牛者官给之勿取其租丞相退　上顾先生曰向所言事当乎先生对曰民富则君不至独贫民贫则君何能独富捐利于民实兴邦之要道也三月先生以疾告　诏还家爕治仍赐金帛　皇太子致赠有加焉六月先生上笺谢　恩复奉书　皇太子勉以孝友恭敬勤敏读书无怠惰毋骄纵修进德业以副天下之望　上览书喜甚召　太子语以书意且　赐书答其略曰□者先生教吾子以严相训是不佞也以圣人文法变俗言教之是疏通也所守者忠贞所用者节俭是得体也昔闻古人今则亲见之复以文绮侑书　上每与羣臣言先生淳谨君子辅导有方眷遇甚隆既而先生丁尚书公忧及服除洪武二年　诏征先生总修元史六月除翰林学士亚中大夫知　制诰兼修　国史时编摩之士皆山林布衣发凡举例壹仰于先生先生通练故事笔其纲领及纪传之大者同列敛手承命而巳逾年书成先生之功居多时剖符封功臣下先生议□□封髑召宿大本堂讨论达且先生历据汉唐以来故实量其中而奏之曰此可法彼不可法皆傅于理而巳时甘露屡降　上问灾祥之故先生对曰受命不于天于其人休符不于祥于其仁是以春秋不书祥而纪异是故也　上侄文正以荒滛擅杀得罪先生言曰文正罪固当死　陛下体亲亲之义生之而置诸远地则善矣　上尝言古之帝王当宴安之余多好神僊以朕言之使国治民安心神恬康即神仙也先生对曰汉武好神仙而方士至梁武好佛而异僧集皆由人主笃好故能致之使移此心以求贤辅天下其有不治乎　上深然之　上既追封外王父杨王立庙京师御通天冠绛纱袍以祭祭毕召大臣问曰朕祭外王父卿等以不当服衮冕何也先生对曰衮冕惟祭天地宗庙用之余则当降礼也　上尝祀方丘患心不宁先生进曰孟轲有言养心莫善于寡欲审能行之心清而身泰矣　上称善久之三年十二月迁奉议大夫　国子司业　国子多大臣子弟先生莅之以庄率之以正日进诸生立两序据坐执经敷扬阃奥之旨教以孝悌忠信之道学者帖帖遵度惟恐不得先生弟子　上欲试先生以吏事四年八月授安远知县五年二月　召为礼部主事十二月擢　太子赞善大夫阶如司业时先生之忠诚久而弥笃　皇太子一言一动皆以礼法讽论使归于道读书至□于政教及前世兴亡之故必拱手扬言曰君国子民之道当如是不当如彼且推人情物理以明其义　皇太子每敛容嘉纳敬礼未尝少衰言则曰师父师父云且书旧学二字以赐先是　上问帝王之学何书最要先生请　上读德秀大学衍义　上览而悦之令左右大书揭之两庑之璧时睇观之六年二月　上御西庑大臣皆侍坐土指衍义中言司马迁论黄老事令先生讲析俾在坐者听之先生既如　诏复言曰汉武嗜神仙之学好四夷之功民力既竭重刑罚以震服之臣以人主能以义理养性则邪说不能侵兴学校教民则祸乱无从而作矣刑罚非所先也　上谓先生曰朕之君上畏天地下畏兆民兢兢业业不敢自逸先生对曰　陛下此心古先哲王之心也书曰予临兆民凛平若朽索之御六马人上者柰何不敢正谓此尔愿　陛下慎终如始天下幸甚　上御斋室先生侍坐　上问三代历数封疆之修短广狭先生□□之且曰三代之治天下也以仁义故历年之□后世莫及　上从容谓曰　皇太子留心治道卿□宜常与论议庶广识见幸善调护之先生益孜孜弗懈七月升翰林侍讲学士中顺大夫知制诰同修　国史仍兼赞善大夫先生之父文昭赠中顺大夫礼部侍郎母陈氏赠淑人先生奉　诏搜萃历代奸臣之迹编辨奸录及进　太子诸玉各分赐焉初　□作祖训录至是成　命先生作序谕以大意先生历言帝王之道及　皇上创业之艰以致箴戒之意于后人　上称善命刻于篇先生尝侍　上至后苑观获　上曰农事成矣先生对曰国以民本民以食天　陛下知稼穑之艰难而念民生之良苦实盛德也　上问曰三代以上所读何书先生对曰上古载籍未立不专读诵而尚躬行人君兼治教之责躬行以率之天下有不从教化者乎八月奉　旨纂修大明日历一百卷择言行之大者宝训五卷先生总裁其事朝夕禁中至七年五月乃成先生自以布衣梁非常之遇誓竭诚以报　国凡　上有所任使靡昼靡夜躬围载册书于牍进之□覆视于册一字不遗先生在朝日久若郊祉宗庙山川百神之□朝享宴庆礼乐律历衣冠之制四夷朝贡□□□□及勋臣名卿焯德辉功之文承　上旨意论次纪述咸可传于后世先生在　上前所陈说不文饰隐蔽虽家事苟有问亦一一道之常曰君犹父也天也其可欺耶　上尝问昨日饮酒否座客谁馔何物□以其人及膳羞品对　上笑曰卿饮时朕令人视之果如卿言卿信不欺我故　上久而益信其诚欲俾参大政先生辞曰臣少无他长惟文墨是攻今幸待罪禁林　陛下之恩大矣臣诚不愿居职任也　上愈厚之每宴见必命茶赐坐每旦令侍膳询访旧章讲求治道或至夜分乃退先生屡有所建明召问廷臣臧否第言其善者不置又问否者谁先生曰善者与臣友故知之否者纵有臣不知也卒无所毁短或命赋诗文必寓忠告尝奉　制咏鹰令七举足即成有自古戒禽荒之言　上忻然曰卿可善谏矣然先生绝不以语人至于应制之作亦不留藁署温树二字于居室之壁有问及内事者指以示之　上尝与先生饮先生素不胜杯勺举觞即辞　上强之至三觞面如赭行不成步　上欢笑亲御翰墨赋楚辞一章以赐仍命侍臣咸赋醉学士歌且□曰裨后世知朕君臣同乐若此也甘露降　上召先生赐坐　上躬执金杓炼汤于鼎以甘露投之手注于以赐先生曰此和气所凝能愈疾延年故与卿共之耳皆异恩也九年六月　上以先生久典制作宣劳多特拜翰林学士承　旨嘉议大夫知　制诰兼修　国史上每谓先生曰朕以□衣天子卿亦起草莱列侍从开国文臣之首俾世世与国同休不亦美乎趣令取子孙官之先生屡辞谢不敢奉　诏至是年某月　诏征先生冢子瓒之子慎殿廷仪礼司序班未几复召介子璲除中书舍人　上时休暇辄命题试璲与慎而戒饬之　上笑语先生曰朕卿教子孙先生或奏事久称倦　上命璲慎共扶下殿祖子孙三世皆官内廷当世以异事复以先生艰于行步特　诏　皇太子选良马以赐　上亲作马歌复　诏羣臣咸作之以宠耀焉先生益感激不自宁常戒子孙曰　上德犹天地也将何以报独有诚敬忠勤略可自効万一耳　上以先生年且至不可烦以事十一月有致政之　诏乃加赠先生之父侍郎嘉议大夫礼部尚书母德人淑人祖德政赠亚中大夫太常少卿祖妣金氏赠淑人夫人贾氏封亦如之先生及二代　诰辞皆　上所亲制天下荣之　诰辞中称先生德量之弘如千顷波澄之不清挠之不浊人以上知人之明云先生行既有期　上眷念尤深曰卿去何时复来见朕乎幸相侍数日姑徐徐行由是朝夕左右者累月时　诏许言事朝臣有上疏万余言者上听厌其迂衍怒欲罪之以问羣臣有阿意者指其疏曰此不敬此诋谤罪当诛　上笞之而罢怒未解召先生先生曰彼应诏上疏其职耳乌可深罪乎　上默然巳而　上览疏中有足采者召阿意者骂曰吾　怒时若等不能谏乃激吾诛之何异以膏沃火向非宋景濂之言几不误罪言者耶　上尝廷誉先生曰古之人太上圣其次贤其次君子若宋景濂者事朕十有九年而未尝有一言之伪诮一人之短宠辱不惊始终无异其诚所谓君子人乎匪止君子抑可谓之贤者矣在廷之臣皆以信然十年二月先生遂辞归濒行赐纸币文绮及御制文集　皇太子赠以衣三袭　上谕曰朕最慎于赏予嘉卿忠诚可贯金石故以是赐卿卿今年几何矣先生曰六十有八□上曰蔵此绮俟三十二年后作百岁衣也先生叩首谢　上复属曰大江涨不可舟卿宜循内河达家庶几□虞仍俾慎护先生行先生至家即拜 
表□□诣　阙称谢仍上笺　皇太子申明正心治国之要　上赐　诏褒答大旨谓先生忠良之臣勋业既着文章必传功成身退惟先生独全初先生将辞请岁一来朝是年九月朔先生遂入朝越十又四日见于端门上伫想巳久廷问累矣及见大喜加劳再三　皇太子诸王皆驩动颜色越翌日　上降敕符遣仪曹奉醪膳诸物抵寓馆以赐自是日侍上上游历观阙盘旋禁籞询谘备至便殿侍食日晏始退恩礼之优羣臣莫敢望　上尝喟然叹曰纯臣哉尔濂纯臣哉尔濂方今四夷皆知卿名卿其自爱先生避谢不敢当凡所陈论皆古之格言朝廷百官惟恐不留先生下至寺人卫卒见先生至皆以手加额相推排迎拜恐不得先覩先生留　朝七旬余　上重先生还而难言之先生以岁暮力辞还复遣中贵人赐上尊至于道所经行皆　上先生指画圣心惓惓愈加于昔及先生既行数日　上问璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中也璲叩头谢曰非　陛下垂念臣父之至何以形诸梦寐中书舍人史靖可太子正字桂彦良等皆诗歌以纪之　上之眷重先生不忘如此先生德尊而不居位显而弥恭既司制作之柄造门求文之士先后相继蛮夷朝贡者数问先生安否日本得潜溪集刻板国中高丽安南使者至购先生文集不啻拱璧而先生匑然自持似不能言者遇人拜虽三尺童子必诎膝而首下焉至于公侯贵人则未尝降下曾不识其门何向朝廷有大议誾誾引古今辩说不少有所回性命之理晚而益究其极外物之往来视之若不相干尝曰古人之学使心正身修措之行事俯仰无愧而巳繁辞复说道之蔽也先生作事不尚表暴务合乎义教人皆随其质而导之使入于善尤笃于伦品处父子兄弟夫妇之间者皆可法与人交和易任真无钩距纵所绐亦弗与较临财廉非其分不取大书于门曰宁可忍饿而死不可苟利而生君子以名言权要及有力者苟非其人虽置金满槖求一字不肯与纵不得巳与之亦不受其馈谢日本使奉勑请文以百金献先生郄不受　上以问先生先生对曰天朝侍从之官而受小夷金非所以崇　国体也　上深然之贫贱人情有可哀欲发潜振幽即欣然之先生四持文衡试天下士得人多接引后学惟恐弗及远方来者授馆而饮食之虽久不衰有小善必众誉之色温气和近其侧者如大寒之加重裘盛暑之濯清风也天下之能文者多经先生指授朝廷英俊咸以先生法初奉　敕教文华生数十辈至是出参大政御史知列郡者相望四方士得一见先生夸于人以幸承一言之赐者人辄改观视之不敢与齿士大夫言当世有德者必曰先生而天下之人识与不识无贤愚咸推先生大人长者及先生之归　上面发后学无师之叹葢先生之道内诚外恕一出于正发之也当而行之也安故上下信服若是云虽巳贵显平居布衣疏食无异贫士先生细目美髯状貌丰厚不奇言异行以求过于人不事生产不置田宅或劝子孙计先生曰富贵岂一家物哉吾何所以遗之也先生惟刻意于学自少至老未尝一时去书不观及致政归青萝山辟一室曰静轩终日闭户纂述人不见其面戒子孙母至城市姻女连有以郡县事托者皆峻谢之或谈及时事□引去不与语切于仁爱闻民有困乏者之不饱先生视近甚明夜燃灯于几卧絺帷中阅蝇头小书一黍上能作十余字皆可辨点画人以先生不饮酒寡嗜欲所致岂或然欤先生所著文有潜溪集四十卷萝山集五卷龙门子三卷浦阳人物记二卷巳传于学者翰苑集四十卷芝园集归田巳后所著计四十卷十三年冬先生孙慎以罪被刑举家当寘重辟　上念先生特降赦安置茂州十四年五月二十日先生以疾卒于夔府临殁端坐敛手而逝当是时夔之府守官吏皆来赙赠哭奠葬先生于夔府之西莲华池山下其经纪丧葬刻石表墓者则知事叶以从也先生生于至大庚戌十月十二日享年七十有二娶贾氏名专字主敬贤而有德女妇师前先生一年卒葬青萝山子男二长瓒次璲有文行精篆隶草四体书女二长适金华贾林次适义门郑林孙男慎恺恂怿愠呜呼楷自垂髫时尝侍先公贞孝府君拜先生于床下先生不以童子无知即辱进而教之亲承化育于兹有年矣第惧才质凡庸学如望□有孤父师之教今闻先生谢世长恸莫知所从窃念先生道德文章固以显著于当世其出处遭逄行事之盛世系迁徙生卒岁月之详尚恐人未尽知爰敢□□翰林待制王公祎先伯父太常博士□涛旧着□传及同门友人所作历官纪合行状一通俟前代立言君子着碑铭表诸墓隧庶几他日太常国史有所采择焉洪武十四年十二月一日 

　　○宋太史传（王祎） 

　　王祎 
　　宋太史者名濂字景濂婺之金华人也其先有讳宪者官大理丞易讲师弟子众至数千人唐□德间自京兆迁吴兴更十四世有讳荣者私谥文通先生通尚书春秋有才而不及用周广顺中徙于义乌隐居覆釜山又七世至宋嘉定初有讳栢者者复迁金华其地曰潜溪又五世乃景濂自其父祖而上世畯儒虽隐约乡里间不显著而诗书之泽被于人者多矣景濂在姙仅七月婴儿时若多疾甫六岁能读古文书过其目辄成诵诗歌有奇语操笔立就人异之所神童年十五六里人有张继之长者也告其父曰是子天分非凡当今从名师即有成尔乃携之入城府俾受业闻人梦吉先生习诗书春秋通焉举子业课试每居诸生右其友胡君翰曰举子业不足景濂盍古文辞乎遂与俱往浦阳从吴莱先生博极经史善古章句景濂学之悉得其□奥久之文章之名藉然着闻矣景濂文初若不经思而用意极精密浩浩乎莫□其际源源乎不知其所穷洋洋乎不见其有所不足也当是时乡先生翰林待制柳公贯翰林侍讲学士黄公溍皆大儒天下所师仰景濂又各及门执弟子礼而此两公者则皆礼之如朋友柳公曰吾邦文献浙水东号极盛吾老矣不足负荷此事后来继者所望惟景濂以绝伦之识而济以精博之学进之以不止如驾风帆于大江中其孰能御之黄公曰吾乡得景濂斯文不乏人矣景濂所文多经二公所指授柳公谓其浑雄可喜黄公谓其雄丽而温雅莆田陈君旅知言士也之序曰柳公之文庞郁隆凝如泰山之云层铺罍涌杳莫穷其端倪黄公之文清圆密切动中法度如孙吴用兵神出鬼没而部伍不乱景濂之文其辞韵沈郁类柳公軆裁简严类黄公大哉文乎其不可无渊源乎葢以景濂能兼二公之所长矣翰林学士承旨庐陵欧阳公玄于二公行辈尝评景濂文气韵沈雄如淮阴出师百战百胜志不少慑神思飘逸如列子御风翩然鶱举不沾尘土辞调尔雅如殷卤周彝龙纹漫灭古意独存态度多变如晴跻终南众□□□应接不暇非才具众长识通千古安能□于□其当世所称许如此于是二公相继既即世而景濂踵武而起遂以文章家名海内至正中大臣荐擢征仕佐郎翰林国史院编修官自布衣入史馆太史氏此儒者之特选而景濂素不嗜仕进固辞避不肎就会世乱益韬閟不欲事表显乃入小龙门□著书书成二十四篇曰龙门子凝道记又着孝经新说周礼集注等书皆传于学者初宋南渡后新安朱文公东莱吕成公并时而作皆以斯道巳任婺实吕氏倡道之邦而其学不大传朱氏一再传何基氏王栢氏又传之金履□氏许谦氏皆婺人而其传遂朱学之世适景濂既间因许氏门人而究其说独念吕氏之传且坠奋然思继其绝学每与人言而深慨之识者又足以知其志之所存葢本于圣贤之学其自任者益重矣景濂于天下之书无不读而析理精微百氏之说悉得其指要至于佛老氏之学尤所研究用其义趣制经论绝类其语言寘诸其书中无辨也青田刘君基谓其主圣经而奴百氏驰骋之余取老佛语以资嬉剧譬犹饭粱肉而茹苦茶饮茗汁耳景濂状貌豊厚美须髯然目短视寻丈之外不能辨人形而雪边月下蝇头之字可读也性疏旷不喜事检饬宾客不至则累日不整冠帻或携友生彷徉梅花间索笑竟日或独卧长林下看晴雪堕松顶云出没岩扉间悠然以自乐世俗生产作业之事皆不暇顾而笃于伦品处父子兄弟夫妇间尽其道与人交任无钩距视人世百变眩捭阖谩若不知知之亦弗与较纵人所卖不复恤而人亦无忍欺之者用是咸称有德之君子景濂所文别有萝山吟藁三卷潜溪内外集三十卷又有浦阳人物记五卷或谓五比五代史云　义鸟王祎曰世称太史公司马迁好游南上会稽浮于沅湘北涉汶泗过梁楚足迹半天下其文雄深雅徤善驰骋有奇气以游故也吾观宋太史以文章擅名今世其才气殆前无古人使其生迁时与之相颉颃不知其孰先后矣而其足迹未尝踰乡里岂世之称迁者不足信耶迁生龙门而景濂亦著书龙门山其所著书与迁恊六经异传整齐百家杂语以成一家之言何异然迁谓自周公五百岁而有孔子孔子后至其身亦五百岁自待太重亦见其不知量矣若景濂立言谦谦焉未始以自高此又其所异耶 

　　○翰林学士刘三吾传 

　　刘三吾名昆孙三吾其字也别号坦斋以字行系出宋楚国公之裔世茶陵人大父平埜父芃翁皆宿学兄长吾以上舍教宜庠存吾登庚午进士令临武元水俱死节三吾美须髯有云鹏海鹤之姿性资警绝交藻天纵方其未遇也以志节自厉陶写性情自娱着表忠发微正气诸书知非化鹤诸集流寓山领南十有四年始以乡贡辟广右掾当壬辰癸巳流离饥馑之岁与芃翁父子兄弟自相师友虽在扰攘不废文墨及我　太祖高皇帝定鼎金陵大召名儒三吾憣然应聘而起日与宋濂詹同孙蕡辈侍　上左右眷顾特隆　朝廷设科取士三场四书经义论诏诰表判策三吾多所刊定因着学业启蒙尝被旨考正周礼纂书传会选及诸功臣神道碑铭多命三吾之屡典文衡充读巷官某省有进嘉禾者三吾时经筵首进嘉禾赋其辞曰　皇上以一心之和形而庶征之和年谷顺成灵贶昭格天人合应远迩腾欢葢闻水陆草木之英莲所茁必骈所毓必双矧是嘉禾五谷之长文者异本而同秀质者同本而异秀是谓仁卉其莁当耀芒而森森锋起共颕当结实而颗颗珠明茎之森也日出瑶空漏万项黄金之琐碎颕之结也露下璇室连一色碧玉之晶荧葢天惟发祥故特以是兆来岁之丰稔地不爱宝故以是开万世之太平也兹祥也其在成周则异亩同颕于地陶唐其在炎汉则一茎九穗于地洛阳信地利之所锺在天意而靡常往圣有德必于往圣而感应今圣有德必于今圣而阐扬圣莫圣于　大明朝之君灵莫灵于今　天子之都庐岳效灵僊医进剂　圣躬奏效于万安国祚永绵于周世岳灵假昔者而有言谓自今以往国家祥瑞种种相继信斯言也宜郡国所奏之祯祥前后不一至而至　皇上曰噫我兹开国不尚灵异惟民之安年之豊乃朝廷之监事猗猗嘉禾惟谷之精其大盈箱恊种殊茎昔生周朝今来明庭献之庙堂以昭祖灵则以是禾昭格有庙者以生民命脉之所本有国王业之所自也既告宗庙乃敕大官饭抄云子供入御餐所以必熟而荐者不敢虚其赐必昭受上帝也自今以始获之秷秷积之栗栗其崇如墉其比如栉以开百室此又可见嘉禾之祥丰年之兆而咏歌于良耜之什也抑兹祥也其在唐宋必付书史馆必绘而图今□□不图之图而图以九州岛四海一桑麻两露之区不史□史而德泽在人心芳馨在史册自有千万以曰碑之纪遂之謌曰天心降祥兮万宇熏和地灵效珍兮所在嘉禾自今国其有年兮维此之瑞不厌其多斯岂不愈于汉廷赤鴈之赋芝草之歌洪武二十年二月甲辰　上命儒臣书洪范揭于御座之右朝夕观览欲自注三吾时左春坊赞善　上召谓曰朕观洪范一篇帝玉治之要道也所叙彝伦立皇极保万民叙四时成百谷本于天道而验于人事箕子武王陈之武王犹自谦曰五帝之道我未能焉朕每惕然遂疏其旨注朝夕省览三吾对曰　陛下留心是经上明圣道下福生民万世开太平者也书成及大诰三编成皆命三吾序其后三吾序成稿上御笔亲批曰道理精详始终无疵其二年十一月乙丑　上御谨身殿三吾时翰林学士独侍因论治民之道三吾言南北风俗不同有可以德化有当以威制　上曰地有南北民无两心帝王一视同仁岂有彼此之间汝谓南方风气柔弱故可以德化北方风气刚劲故当以威制然君子小人何地无之君子怀德小人畏威施之各有攸当乌可槩以一言乎三吾悚服稽首而退　上尝命宋濂赞其像曰白发苍颜雄才伟学景星庆云壶玉壑其文灿然有藻火之文章其德巍然峙峭崖之磊落高立鳌山拜恩鸿宝步武九重飞腾八表瞻伟像之俨然邈清风其浩渺此缙绅之耆英乃翰林之大老也其见重于　上如此未几乞骸骨去年巳耄矣而世之传者多谓三吾不能保终吉云所著有坦坦斋集十有一卷传于世赞曰余闻之故老多言国初草昧时官民冠冕衣裳之制皆出自三吾可谓有制作才矣不独擅华　国之文而巳也论者又谓三吾文章不如宋濂而浑厚过之先见不如刘基而质直过之勇退不如詹同而事功过之语曰尺有所短寸有所入信哉 

　　○刘三吾传（廖道南） 

　　廖道南 
　　刘三吾名昆孙以字行长沙茶陵人兄耕孙寿孙皆事元死难三吾少习举子业元末避兵广西授靖江教授儒学副提举王师克广西乃归茶陵洪武十八年通政衡山茹瑺荐其才可大受乃以左春坊左赞善三吾年巳近老博览善记应对详敏屏承顾问悉多称旨七月戊寅　上问侍臣以屏民安否三吾对曰赖　陛下威德四方无虞盗贼屏息岁比丰登民咸安乐　上曰天下之民之众岂能保甚皆安朕天下主心常在民惟恐失所每加询问未尝一日忘之三吾曰　圣心拳拳若此恩德及民者深矣　上曰恩德亦非泛然医如卢扁不施药石疾不自瘳匠如公轮不施绳墨木不自正君如尧舜无纪纲法度之施而但曰恩德所谓徙善不足以政也　上常命儒臣编集历代帝王祭祀祥异感应可鉴戒者萃一书曰存心录命三吾编集汉唐以来灾异之应于臣下者别一书名曰省躬录二十年二月甲辰御注洪范书成　上谓三吾曰朕观洪范一书帝王治之要道也所以叙彝伦立皇极保万民叙四时成百谷本于天道验于人事箕子武王陈之武王犹自谦曰五帝之道我未能焉朕每愓然遂疏其旨朝夕省览三吾曰　陛下留心是昼上明圣道下福生民万世开太平者也遂命三吾撰序二十一年五月乙酉五色云见三吾进曰云物之祥征于治世舜之时兴于诗歌此实圣德之致也　上曰古人有言天降灾祥在德诚使吾德靡悔灾亦可弭苟爽其德虽祥无应国家之庆不专于此也二十二年十一月乙丑朔　上御谨身殿因论治民之道三吾曰南北风俗不同有可以德化有当以威制者　上曰地有南北民无两心帝王一视同仁岂有彼此之间君子怀德小人怀畏施之各有攸当焉尔十二月癸亥　上谓三吾曰愚民犯法如啖食饮酒嗜之而不知止设法以防其犯而犯者益多推恕以行吾仁而仁或可济三吾曰三代而上刑罚常简本仁恕也三代而下刑罚常滥以严刻也　上曰善国家者惟以生道树德不以刑杀立威二十四年七月命考定武臣封赠之制十一月　上御武英殿观书至惠廸吉从逆乃曰凡人罹咎无不自巳求之者彼事势穷促冀求苟免竟亦何益三吾曰如是者当听乎天　上曰心无所媿可听于天若其自求于天何愿二十七年正月辛巳　上退朝谓三吾曰朕历年久而益惧者恐治之心懈也懈心一生百事皆废生民休戚系焉故日慎一日惟恐弗及如是而治效犹未臻甚矣治之难也自古先王之治必本于爱民而无实心则民必不蒙其泽民不蒙泽则众心离于下积怨聚于上欲国家不危难矣三吾曰　陛下之言及此天地神人之福也三月辛丑又谓三吾曰人主之聪明不可使有壅蔽一有壅蔽则耳目聋瞽天下之事难达矣三吾曰人君惟博采众论任贤使能则视听广而聪明无所蔽若信任憸邪福绝贤路则视听偏而聪明所蔽也巳　上曰人主以天下之耳日视听则是非无所隐而贤否自见昔唐玄宗内惑于声色外蔽于　奸以养成安史之乱及京师失守仓皇出幸虽田夫野老皆知而玄宗不知其蔽于聪明甚矣使其能广视听任用贤能不邪佞所惑则乱何从生哉七月己酉　上因改定书传谓三吾等曰朕每观天象自洪武初有黑气凝于奎璧今年春暮其气始消文运当兴尔等宜考古证今有所述作以称朕意于是礼遇诸儒甚厚各赐以绮缯衣被又御制诗命次韵和之朝参则列于侍卫之前燕享则坐于殿中仍以朝鲜所贡玳瑁笔赐三吾及修寰宇通志礼制集要成俱倍加赏赉三十年命三吾主考会试北士偶诎竟以是获罪三吾人慷慨坦夷不设城府自号曰坦坦翁至于大节则屹乎其不可夺也　上尝欲易太子三吾痛哭曰太子天下本若欲易之置秦晋二王于何地事多忤旨降博士久之乃复学士　史南曰可以托六尺之孤可以寄百里之命临大节而不可夺若三吾者非其人与方茹忠诚之荐也　圣祖虚席以待而密勿启沃格心居多至于易储痛哭以争可不谓节乎赞曰星沙之南云阳之墟岳袛发祥是生鸿儒惟彼鸿儒台辅之器学颜之学志尹之志晚登□□嘉谟嘉猷嗟予小子景慕前修 

　　○翰林院学士潘廷坚（子黼）传（郡志） 

　　郡志 
　　潘廷坚字叔闻当涂人先世多业儒有名江左然皆遁迹丘园不干禄仕至廷坚天资颕拔学问老成教授乡邦往往富家延主西席元时用荐富阳县学教谕岁乙未奉迎车驾驻跸太平遂擢本府儒学教授明年取金陵改中书博士庚子除金华同知壬寅召入拜翰林学士阶嘉议大夫以年老致仕廷坚人慎密谦恭未尝有过一时所重诗文亦有可观子黼 
　　潘黼字章甫廷坚子幼颕悟绝人总角时廷坚与谈乡邦缙绅文献模楷典则辄能强识博记故于乡曲前辈多所敬慕比长师事陶安而托交于李淮兄弟初授太平府学教授改金坛县主簿未几擢起居注丙午除中书左司都事丁未拜嘉议大夫江西湖东道按察使年尚未及四十会修大明令议律官洪武元年律成寻卒黼人肖父而文章清雅过之一时所作序碑傅赞皆散失不存子孙家多福乡惟相承所执象笏至今尚存焉 

　　○翰林院学士奉政大夫常斋王公景墓碑铭（陈琏） 

　　陈琏 
　　公讳景字景彰自号常斋姓王氏世括苍松愓人唐观察使朗之后代有闻人父讳必庄博极羣书通性理之学公自幼聪敏异常而有至性十岁通尚书十五举业成时元鼎巳沸乃辟常斋以屏世纷益求性命道德仁义之说期于实践凡经史子集涉猎大遍发文章高深雄徤得古作者意当国朝洪武三年郡邑交荐不就又明年由科目进其父语之曰吾家世受宋爵暨元不竞汝当思先世以儒道显希圣贤之迹非止于事亲当移忠于君也公拳拳服膺及至京除凤阳怀远教谕时方兵燹后学校甫兴日与诸生披荆榛建学宫讲明尧舜禹汤文武周孔之道士子多有成就上于天官考九州岛二十五县最命未下而父卒服除有旨征天下博学之士浙江布政使安然以公应诏既至访以治道日直翰林随班朝见锡宴西序制藩王朝觐仪改赐日本书作乐章与京城钟鼓楼记太祖皇帝皆亲览寻升大名开州知州政宽平明恕民皆安之复修学宫建坛墠劝农桑均赋役得新藉户三千口若干田赋称是会以疾归□□□年征赴阙御书姓名于策命覆检山东诸司笺奏日给食大官亡何授山西右参政与右布政使韩宜可俱乘传至宫夙夜袛若以承流宣化巳任振纪纲恤民隐厚风俗清吏弊善彰恶瘅百司肃然上下属目冀见真儒之用不意有以税粮挠法者按之不伏辜上章诬以事与韩同谪居云南临安箪瓢屡空不以介意日以经史自娱虽故人馈遗非义者一不受自总兵西平侯及文武缙绅莫不礼重之仰思朝廷声教轶于前代撰铙歌二十平云南颂一铺扬圣德以润色鸿业碑铭记序杂文若干卷洪武李年召回入翰林太宗即位初授翰林侍讲未几陛学士阶奉政大夫承顾问宠眷日隆及修太祖高皇帝实录与永乐大典俱□裁书成赏赉优渥复督清文武官贴黄举有成绩两□文衡去取至公□得人六年以疾卒于官葬江宁凤栖乡之原享年七十有三靖难时言建文死　上问景葬礼景顿首言宜用天子礼　上从之 

　　○翰林学士奉政大夫沈公度墓志铭（杨荣） 

　　杨荣 
　　公讳度字民则姓沈氏世居松江之华亭性敦敏言动不苟刻志读书喜亲笔札及长学问该博于书法尤精洪武中郡邑以文学荐而以家艰坐稽缓谪戍南诏岷王闻其贤延待甚厚时学士董公伦亦谪居南诏一见公甚相敬爱董公归朝首荐公召还未及登用　太宗皇帝入正大统诏求文学翰林编修今礼部尚书杨公弘济首荐之擢翰林典籍与修　太祖高皇帝实录赐白金彩币织金纱衣复承命书　孝慈皇后传及古今　女传书法精妙式称　上意自是诏诰制敕及御撰诗文碑刻皆属于公未几升检讨升修撰复升侍讲学士　上嘉其清勤赐二品袍服象笏命大官日给盛馔以宠异之官其子藻中书舍人公与其弟翰林侍读粲扈从往来两京蒙被恩赠赉不可胜计　仁宗皇帝登祚赐诰推恩赠其父如公职母赠宜人公请告焚黄诏赐钞币给驿传仍命藻侍其行乡里荣之　皇上嗣位升今职年七十有三屡乞致事不允逾年特命食禄不烦以事□年七十有八 

　　○翰林院学士蔺公从善传（崔铣） 

　　崔铣 
　　蔺从善字从善磁州人山东陵县教谕迁扬州府学教授　宣皇皇太孙志慕尧舜　文皇择天下名儒辅之中选者母得拘阶序从善召授翰林编修与王直钱习礼十五人日侍讲读从善端行貌重所论上皆帝王道经先师孔子定者阅十年从善迁赞善　宣皇皇太子从善自侍读迁洗马　宣皇嗣位同事者皆迁显要甚者即拜尚书而从善独与王直留滞不调迁者得志逞气势熖赫赫从善日坐东阁中细书暇即取秘书读遇休沐与抑庵公载酒郊游览胜赋诗意泊如也又数年以久次迁学士　上方向学从善以旧臣见信用每进讲多乡音　上曰久宦不改其素从善其君子哉年七十援例求谢事　上慰留之又四年乃得请还郡而卒 

　　○黄学士谏传 

　　黄谏字廷臣临洮兰州人其先家本高邮元提举士源之后国初迁兰县后州人谏人博学多艺上隶篆行草而尤长于八分书正统壬戌进士及第第三人授编修馆阁中称其有应变才经筵讲官　景帝改册东宫谏以侍讲擢春坊庶子天顺初改尚宝司卿仍兼侍讲出使安南诘迂路定礼仪办坐席辞馈赆谕请正朔凡书十一通悉按经史其王皆不敢违风节凛然交人至今称之还　朝迁翰林院学士尝作金城黄河二赋及　大明铙歌鼓吹辞李贤刘定之辈皆称美之好评品泉水自郊畿论之玉泉第一自京城论之　文华殿东大庖厨井第一作京师水记每进讲退食　内府必啜厨井水所烹茶比众过多或祁寒暑雨罢讲则连饮数杯曰暂与汝辞众皆哗然一笑谈者以嘉话忠国公石亨事败以乡人出入其门被劾谪广州通判至广每遨游白云蒲涧诸山水亦评广州泉水以鸡井第一更名学士泉镌题名胜多作八分书广人多从之游以其别号兰坡至比之东坡云后召还卒于梅岭驿 

　　○翰林院学士孙公贤传略（朱睦木挈） 

　　朱睦木挈 
　　孙贤字舜卿杞县人也景泰五年举进士第一授翰林修撰七年预修寰宇通志成转侍讲天顺初会试同考未几改左中允侍　东宫讲读三年考最推恩封父如其官及母妻俱授安人　纯皇即位迁太常少卿兼侍读成化六年乞归省　上念侍从旧劳特命乘传且有金绮宝镪之赐满三月还朝会修　睿皇实录成进太常卿兼侍读学士十四年以家艰还尽以遗产其二弟服除以学士命掌翰林院事时　皇储未建乃上疏请且引疾乞休示无希觊意章并上　上皆允之　皇子立是悼恭太子贤归六年卒年五十四赠礼部左侍郎兼翰林学士谥襄敏所著有鸣盛集若干卷刻于家　论曰余闻景泰易储时词林加宫保者二十余人而有恒独守□如旧安安于卑逊未尝见之辞色舜卿　上建储仪即拂衣归终其身不出若二子其视世之竞势利者不啻径庭矣 

　　○翰林院学士奉政大夫丰公熙墓碑（黄佐） 

　　黄佐 
　　先生讳熙字原学鄞人系出宋名臣清敏公稷之后曾祖考寅洪武中授训导升九江德化教论祖考庆正统己未进士累官至布政使卜葬遇筮者得丰之革喜曰卦符吾姓名子孙其逄吉乎所著有古易筮法简庵集考耘郡学教授世传儒业以先生贵□封翰林编修加赠春坊右谕德母王氏继母周氏皆宜人先生生而颕异志趣卓绝读书精舍尝署其壁曰立志当以圣人的逊第一等事于人即非夫也十六遭母丧水浆不入口者数日倚庐三年郡守姜昂器之曰此吾郡颜子也弱冠师姚镆授毛郑诗举弘冶乙卯乡荐己未廷对　孝庙亲阅卷大奇之置第一已而易置第二特赐状元袍带嘉宠之注翰林院编修升侍讲与侍　孝宗实录转春坊右谕德时逆瑾用事朝士多媚之先生独不附瑾衔剌骨出掌南京院事考满便道归省父没丧之一如丧母既免丧疏乞终养继母不报复原职时资望隆赫中外士莫不倾心谓宜握持钧轴以襄化理而忌者阴沮之久之不调　今上御极升学士　诏定大礼先生议不合方进用事者撼以危祸冀得附已而先生卒守前议不变□得罪戍镇海卫居十有二年仕门著书绝口不言时事嘉靖丁酉某月日卒先是彗星见文昌卒之日天鼓鸣浙省榜眼石坊忽崩坏先生性严重不妄交一人其可者必肫肫见中底而不可者即通显人未尝一迹其门故卒与世龃龉博极羣籍潜心六经而尤邃于礼文古雅典则不矢见矢见摹拟而出入弛张一不盭于矩度至金石之作尤其所擅长者也尝同考礼闱主试顺天武举各一得人最多所著□鲁诗正说古易传义礼教仪节白庵集一斋集配□□封宜人子男二长坊乡举解元嘉靖癸未进士□□吏部主事次墀 

　　◆太常寺卿兼讲读学士 

　　中顺大夫太常寺卿兼翰林院侍读掌院□□礼部左侍郎谥文介刘公俨墓碑（李贤） 
　　太常寺卿兼翰林院侍读学士吴先生□□□碑铭（周洪谟） 
　　太常乡兼侍读学士林公文传 
　　通议大夫太常寺卿兼翰林院侍读学士掌院事赠礼部左侍郎退庵王公献墓志铭（王与） 
　　中宪大夫太常寺少卿兼翰林院侍读学士□ 夫郭先生维藩墓志铭（吴国伦） 

　　○中顺大夫太常寺卿兼翰林院侍读掌院□□礼部左侍郎谥文介刘公俨墓碑（李贤） 

　　李贤 
　　公讳俨字宣化别号时雨上世自金陵徙江西泰和复徙吉水以儒术起家望族考原性号退庵隐居不仕以公贵赠奉议大夫右春坊大学士兼翰林院侍讲妣杨氏赠宜人公人端介自幼不凡勤学励行退庵知有远大志遣从族之先达时年十六七文必主理虽修举子业不口耳之学务探底里尝曰读书岂但皮毛而巳甫二十四遂领乡荐春闱中乙榜不就而还潜心林下二十六年正统壬戌乃得隽春闱廷对有鲠直忠谠之词遂擢进士及第授翰林修撰阶儒林郎学益进遂以古文名天下八年与修五伦书十一年经筵讲官赐敕命景泰二年考满阶承直郎三年迁右春坊大学士兼旧职阶奉议大夫四年与修君鉴书有白金文绮之赉五年选进士十八人庶吉士与状元孙贤等属公教之六年赐诰命是年修宁宇通志副总裁续宋元通鉴纲目公复领之七年志书成进太常少卿兼侍读阶中奉大夫锡赉益厚寻主考京闱有公卿之子欲侥幸功名者公持公道落之遂诬公重罪赖学士高谷救之获免天顺改元皇上复位奖用忠良以公署翰林院事将有宠任之渐而一疾不起讣闻上悼惜不巳特赠礼部左侍郎谥文介 
　　景泰七年考顺天乡试内阁陈循王文有子试嘱公公不地皆不得举二人令其子录试文讼公阅文不明取士狥私会译字官刘淳卷注翰林院考中送入贡院比书榜竟落淳名二人因劾公违制摘命题虽欲自绝语请如洪武中刘三吾等坐公罪重开科取士　上命高文义公谷覆试高公力言二臣之子文亦可观顾解有定额俨等无罪　上重违二人意令顺天府准其子会试王文复疏辩　上不喜曰敢再言者以大臣擅法论乃巳先是庐陵罗崇岳举顺天第一以诡籍斥还县学时人之语曰榜有姓名还是学生榜无名氏京闱贡士明年　谷陵复位二人得罪其子竟不得试礼部 
【 李氏续藏书】 

　　○太常寺卿兼翰林院侍读学士吴先生□□□碑铭（周洪谟） 

　　周洪谟 
　　先生讳节字与俭竹坡其号姓吴氏世安福人先生德宇宽平词气温润宣德乙酉领江西乡荐第一明年会试第二廷试第二甲入翰林庶吉士　赐御制诗勉励于中秘书无不读而究极蕴奥乙卯擢编修　正统戊午同修　宣庙实录成增俸一级赐金币衣服　诏宴内苑西湖上三载绩最得膺　敕命赠封如制暨修五伦书成　赐御制书及五经四书九载绩最升侍讲食从五品俸景泰庚午奉　命祀鲁先王及泰山孔林是秋主考应天府乡试寻迁南监祭酒视庙庑堂门多腐敝久即奏请修葺　诏靖远伯王骥督理踰年落成三载献最　赐诰命其畧曰端慎周详巳着育材之效公勤颕敏尤成兴学之功父母及室加恩赠封九载秩满升从三品俸仍掌国学者又三载以老请休致　英庙特留之曰国家师傅正湏老成卿宜懋称母庸恳辞又踰年　英庙上宾今　上嗣位诏赴　阙改太常少卿兼翰林院侍读学士同修　英庙实录以先生副总裁□□□录成赐金织衣银币升太常乡仍兼侍□□士少选特　赐诰赠封其祖父母以下及王淑人事蒙遣官谕祭命有司营葬事服阕赴京谢　恩即乞致仕　制允命兵部给舟归既至家容与泉石者十余年卒时成化辛丑七月十八日也得寿八十有五讣闻　朝廷赐祭葬如式 

　　○太常乡兼侍读学士林公文传 

　　林文字恒简号澹轩上林人与环同出宣德五年□廷对第三授翰林编修正统初预修　宣庙□录□转修撰时年巳五十官将九载仅循常调不优叙不计也丁内外艰服阕复除旧职景泰三年升春坊谕德兼翰林侍讲四年修历代君鉴成七年修寰宇志成升庶子兼侍讲天顺元年　英庙复位罢康定时宫僚文改尚宝司卿兼职如旧时翰林应转学士者七人　上疑其多兵部尚书陈汝言进曰唐有十八学士是不多遂拜学士四年请老　上谓内阁李贤曰林文老成忠厚不可放去仍留供职五年充修大明一统志副总裁八年　宪庙即位以旧讲读官升太常寺少卿兼翰林侍读学士再乞致仕归文虽年逾七十然神观清爽应对精明安静守礼接人无大小皆以诚意诗文体格温醇自成一家缙绅推为醇儒咸自谓不可及也两考会试一读廷试卷学者称上林先生卒年八十七赠礼部左侍郎遣官谕祭营葬 
【 出彭志】 

　　○通议大夫太常寺卿兼翰林院侍读学士掌院事赠礼部左侍郎退庵王公献墓志铭（王与） 

　　王与 
　　公姓王氏讳献字惟臣号退庵杭州仁和人也曾祖讳思诚元医学提领祖讳性安冠带医士赠太常寺卿兼翰林院侍读学士祖妣杨氏赠淑人考讳智初封编修后累赠太常寺卿兼翰林院侍读学士妣顾氏亦累淑人赠继母俞氏封太叔人公天赋颕异羁贯知读书记诵日数百言不烦熟复即终身不忘十岁学通经肆笔作举子程文十七领乡书明年景泰辛未登进士第与状元柯潜等二十八人同进学东阁赐居第给大官酒馔及膏纸费命内阁大臣典领之葢不别立师不出就外署一如永乐初科故事公感际遇益肆力于学工古文词在同年中最号敏赡时公犹未娶吏部侍郎淳安项公见而奇之以女妻焉癸酉授编修修寰宇通志升修撰天顺初乞归省赐路费宝钞逾年还朝命入内馆授中贵人书癸未春同考会试会贡院火秋复试复同考是科先后两入帘不改命者惟公一人丙戌修撰秩且满先公讣至即日陛辞星夜行抵家治丧葬戚易两至暇日与乡人接恂恂谨厚无一毫早达贵侈之态人以难寻用荐起复之公疏乞终制服阕升左春坊左谕德兼修撰庚寅命充经筵日讲官赐大红织金袭衣束带冠履辛卯再赐大红罗衣一袭是秋主考顺天乡试壬辰充廷试读卷官赐宝镪千缗未几升翰林学士癸巳赐金带本朝学士非典密务侍日讲者皆不与是赐葢异数也乙未复充廷试读卷官赐宝镪千缗丁酉朝廷用儒臣议追崇先圣礼乐遣公祭告阙里比还适所尝与修宋元通鉴成陛詹事府少詹事仍兼学士戊戌　皇太子出阁命侍讲读于文华殿又命偕学士南昌谢公教庶吉士梁储等于玉堂外署满三载乞恩移封父母诏许之今制凡朝臣五品巳封者即四品不封先是既赠谕德今加赠詹事皆兼两衔妣亦由宜人加恭人人罕与媲辛丑主考会试壬寅修文华大训成升今官丁未再充廷试读卷官复再赐宝钞葢自擢第入翰林于今三十有七年先后握院章者十有六年而年巳五十余后进推公先达知巳期公于大用公虽谦不自居而亦颇自信其必至然讫不登枢筦履要剧以少展其所抱负君子惜之 

　　○中宪大夫太常寺少卿兼翰林院侍读学士□ 夫郭先生维藩墓志铭（吴国伦） 

　　吴国伦 
　　先生姓郭名维藩字价夫人梁仪封人卜居杏冈之东门人称杏东先生父廷珪中宪公起家进士授南京户部郎调刑部郎坐执法忤权贵人谪胶州稍迁至程蕃太守程蕃去中州万里所治多蛮夷部落公遂无行意与配太恭人贾偕隐里中课子终其身先生自少丰神慧朗十余岁即强记善属文弱冠从中宪公南京时南阳王公他曹郎先生慕而师之自是问学日益精赡而文思日益裒然绝羣比还中州则中州诸经生未有不下先生者弘治戊午先生举于乡正德辛未举进士推择庶吉士入史馆读中秘书雅有公辅之度甲戌授翰林检讨丁丑春　命同会试所取多海内名人是年四月考绩　上嘉之诰封其父母巳即请告衔命驰里中奉　上所赐金绯中宪公太恭人寿里中父老皆喜而相告曰往公弃二千石如敝屣今厚发其嗣而席有余荣若此哲士哉辛巳擢南京国子司业先生谓大学贤士所关乃毅然修复师氏之教日端坐帷中与六馆诸博士弟子讲授经业葢居国子三年士习一正嘉靖乙酉擢侍讲学士视南院事先是院廨芜圯官属多不□即视院者又多传舍居之巳遂鞠埸砾先生曰兹岂非昔人所比于登羸地乎柰何坐令其芜圯而不支一木也乃括院中所储公赀得数百金又稍稍捐月俸佐之未数月葺治一新观者窃叹曰郭先生来吾曹复覩翰林矣丁亥奔中宪公丧归己丑又丧太恭人相继哀瘁几不胜礼辛卯起复故官寻改侍读学士典　内制壬辰春　命主会试先生以史臣女间于辞令又数　朝廷得士称任使以故受知今皇帝有　诏进讲经筵又辄从讲中开陈化理启沃　上心尝讲尚书天惟纯佑命章末献言曰愿去操急之习而务惇大之风　上谕辅臣曰维藩言有指其使究言之于是先生草疏无虑数千言防民邪王士风辨贤才辟伪学罢选贡复吉士崇师儒广言路则其大槩也疏入　上多采纳行之后又讲尚书古之人犹胥训告章末又献言曰古人非止殷三宗周三王乃尔圣如帝舜其臣犹以逸乐戒之而舜不以忤此正胥训告保惠救诲意惟　陛下裁择未几坐夫颂白兔瑞免官归里中乙未　上思旧臣　召还先生官如故先生又进讲大学衍义　上甚嘉□  
赐金币宝襁丁酉四月擢太常少卿兼侍读学士□ □院事是时朝士大夫见　上简遇正人谓先生且人相乃一夕疾忽作不起讣闻　上悼之赐论祭敕有司营葬事先生其可谓以荣名终乎 

　　◆侍讲学士 

　　朱侍讲学士升传子同（子同　朱礼侍） 
　　文学博士方公孝孺传（郑晓） 
</div>
    <div class="pagination">
<a href="国朝献征录_page33.html">上一页</a><span>...</span><a href="国朝献征录_page29.html">29</a><a href="国朝献征录_page30.html">30</a><a href="国朝献征录_page31.html">31</a><a href="国朝献征录_page32.html">32</a><a href="国朝献征录_page33.html">33</a><span class="current-page">34</span><a href="国朝献征录_page35.html">35</a><a href="国朝献征录_page36.html">36</a><a href="国朝献征录_page37.html">37</a><a href="国朝献征录_page38.html">38</a><a href="国朝献征录_page39.html">39</a><span>...</span><a href="国朝献征录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
