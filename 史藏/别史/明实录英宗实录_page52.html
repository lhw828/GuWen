<!DOCTYPE html>
<html>
 <head>
  <meta charset="utf-8"/>
  <title>
   明实录英宗实录 - 第 52 页/共 263 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录英宗实录 - 第 52 页/共 263 页
  </h1>
  <div class="content">
   ○命直隶凤阳府太和县管马主簿齐翼复任升从八品俸翼九载任满凤阳府为属民奏其有能乞留之行在吏部移文巡按御史核实以闻故复之
　　○戊子设直隶保定府安州僧正司从本州奏请也
　　○庚寅升金吾右卫带俸指挥使蒋斌署都指挥佥事以太子太保成国公朱勇等言斌老成能干堪领将军守卫也
　　○监察御史韦广丁忧服阕至京建言臣广西庆远人也窃见广西自永乐二十年以来宜山思恩忻城县猺獞黄公檀韦万广等伪称王侯都督入寇我境大肆焚掠时镇远侯顾兴祖率兵往征贼皆奔入巢穴俟官军既退仍复入寇不已后都督山云兴师进剿斩获无筭忻城残贼则委土人英贤抚化至今听服惟宜山县之莫往清潭南乡述昆皮罗夷江等村峒思恩县之川山广南中州茆滩等里犹复不悛招抚则朝降暮叛守备则出没不常军民累世被其荼毒无有宁息盖此贼寘顽难以德化可以威服乞敕总兵官安远侯柳溥会同布按二司及巡按御史大集官军攻其巢穴殄戮其渠魁置长官司以抚安其余众选土人之有智识兵力如莫贤者俾为长官从府管辖则猺獞畏服地方宁谧寔为军民永远之利不然则贼患日深将有不可测者矣  上嘉纳之
　　○监察御史陈嶷言近来杂犯及流徒之刑皆令纳米赎罪无力者听于附近驿递摆站死罪五年流罪四年徒罪照所徒年限满日释放著为定例此天地生物之仁帝舜□恤文王慎罚之意也然自永乐以来犯该前项罪炒铁摆站终身者难经诏赦未获蠲涤臣请亦照新例则恩泽俱沾矣＜锍-釒＞上以示法司刑部尚书魏源等言犯罪炒铁摆站者照洪熙元年诏书止将军官总小旗将军力士校尉舍余等宥免而文职吏典人材承差知印僧道民人厨医人等不宥监生生员永充吏役者亦多今嶷欲如例宽释请听裁处  上不从
　　○黜浙江左布政仗黄泽为民初泽道遇盐运便丁镃嗔其主于舆内为慢已挞之为镃所奏泽亦讦镃逋欠盐课等事下巡按御史马谨谕泽镃赎徒复职都察院言谨不械泽镃赴京亦违制请并逮谨时泽已考满自出行县歛民银三千两补偿官物且越境回家谨并发之既俱下狱镃谨俱赎罪还职泽亦当赎还职  上曰泽作威福擅挞三品官离职私归重歛害民不才如此岂可复为方面官其罢为民
　　○辛卯命故葛林卫指挥佥事和出和子塞无知纳哈袭职
　　○命南京守备豊城侯李贤祷于江神以江水决堤故也
　　○壬辰行在都察院右佥都御史丁璇奏云南连岁用兵事务纷委明年当朝觐之期其布按二司堂上官府州县正佐官乞不为常例存留署事督运粮饷将须知文册付首领官赍进庶事理民安而述职常典亦不废从之  广东陵水县土官舍人王茂崖州土官舍人黎珉宁远县藤桥巡检司土官舍人黄政郎温峒首陈堡俱来朝贡马及方物赐彩币等物有差
　　○朝鲜国王李祹遣陪臣金乙贤奉表谢恩进方物赐宴并赐彩币等物有差
　　○敕谕朝鲜国王李祹曰王为国东藩恭事朝廷简在朕心用图宁永往年凡察弃其本土逃居境城后得罪于王而复逃回朝廷怜其播迁困苦赦宥前过加之抚绥给粮接济不失所矣王近奏言凡察同李满住谋欲俟王之使臣回国引领野人邀掠于路朕已遣人赍敕严加戒约今闻其境来朝者言凡察约其党类将以今岁掠王之境不于四月即九月朕又遣敕戒之然狼子野心未可必其信从否特敕王知不可忘备如彼革心自止王亦弃其前过勿与校也  敕谕建州左卫都督佥事凡察曰近闻尔怀挟旧怨欲于今年四月或九月间去朝鲜抢掠未知虚实朕惟我  祖宗临御之时授尔官职令于本土管领部属尔后逃居朝鲜境城及得罪于朝鲜又自境城逃回往来播迁讫无宁日朝廷悯尔困苦差人抚取来边安插给粮赈济又敕朝鲜听尔回还不究前过尔当感恩知报以图长远岂宜复谋抢掠前者朝鲜国王奏本国逃民童者音波说李满住同尔谋议欲候朝鲜使臣回时引领野人于东八站抢劫已敕尔等不许妄为今又闻尔所谋如此岂遵奉朝命之道朝鲜为国东藩尔受朝命守御边境皆朝廷臣子岂可潜谋劫掠朝鲜闻尔等所谋亦必有备不可图也且凡忘恩肆恶之人不有人祸必有天殃尔等若果有此谋即须改过为善如尔部下之人假尔之名为非尔宜严加戒饬毋为尔累若部下听尔钤束不致非为尔仍与董山轮次来朝恩赉之典必不尔吝复敕谕建州卫都指挥李满住兀者卫都指挥使剌塔呕罕河卫都督佥事乃胯劝谕凡察勿令为恶亦戒满住等勿济其恶
　　○置山东大嵩卫儒学从本卫奏请也
　　○起复贵州按察司佥事屈伸伸善抚夷民戢奸暴边境以宁以父丧回家守制土官及寨长奏乞夺情其言甚恳  上曰夷民最难驯屈伸能得其心可谓贤矣其即令起复莅事  免河南开封彰德山西大同并顺天直隶保定大名河间凤阳镇江诸府被灾粮草凡免米八万四千三百石麦五千九百石草一百七十七万九千九百束绵花二千七百斤有奇
　　○云南总兵官都督同知沐昂奏木邦宣慰司报麓川叛寇思任发欲来攻劫乞为开通孟定道路率领官军前来救援  上命封昂所奏示总兵官定西伯蒋贵总督军务兵部尚书王骥令其星驰赴彼与昂等计议停当行之不可逗遛
　　○癸巳除山西大同府银亿库大使副使各一员裁省本府杂造局并其官库自洪武间已设降印记令本府经历司带管至是巡抚右佥都御史罗亨信言收积官军银钞绢布事口就繁宜置官专理又言杂造局久无造作官吏闲旷宜裁省故有是命  甲午免两浙盐运司水灾盐课凡盐四万五千九百余引  命转运云南顺荡盐井盐课司见贮盐于金齿司易米饷军从按察使赖巽奏请也  定征进云南官军俸粮例官员月俸米钞中半支给其该支米愿折绢者听旗军全给米舍人余丁月给米一石  乙未户部左侍郎徐晞言盐课盈亏边储盈亏之候也比见淮浙岁课较其簿籍则有余验其实积则不足盖由官不得人非贪饕坏法则柔懦废事是以商贾守支动经数岁每遇开中人坏疑贰莫肯争趋其妨边务诚非细故今行在户部主事邹来学廉洁有为见在江北公干乞以两淮盐课委之兼理工部左侍郎周忱练达老成见在江南巡抚乞以两浙盐课委之兼理则彼必能肃清前币盐课充而边储实矣事下行在户部尚书刘中敷等议曰晞言切当宜从所请今又两淮运司缺官本司同知耿九畴处事公廉见在淮安掣盐乞令回司理事必能有济  上悉从之  起复山东按察司副使王宪宪旧在辽东理边务以亲丧去佥事李柰代任其事至是巡抚副都御史李浚奏柰近刷卷事案乞起宪与柰分理边务庶事无壅滞故有是命  复除监察御史韦广于湖广道  增给辽东沿边城堡操备巡边鞍马守墩哨了官军行粮人月给米四斗五升  丙申命山东青莱登三府并各卫罪囚于登州诸仓纳米赎罪  巡抚大同宣府右佥都御史罗亨信等奏各边哨备官军月支行粮其费不少欲令分定班次更代哨备其在边者给与行粮四卫者省之岁可省米三万四千八百石有奇从之  丁酉朝鲜国王李祹奏近日凡察等奏臣追杀其部落又阻留一百七十余家蒙朝廷敕臣放与完聚臣闻命兢惶不知所措伏念小邦遭遇  圣朝  太祖高皇帝改臣国号复臣铁领一带地土  太宗文皇帝赐臣父以九章冕服赐臣母以冠服  宣宗章皇帝赐臣以御绦环宝带赐臣世子珦以冠服玉带今圣上赐臣以九梁远游冠服又蒙  列圣褒奖戒谕之勤至至于陪臣下走皆蒙赏赉之厚锡宴之荣军士小民或逋逃或被倭或漂海转至上国之境者随遣之还凡可以宠侍小邦者无所不至臣累世感激而未尝少忘者也彼凡察旧居镜城阿木河即  太祖高皇帝赐复之地其亲兄猛哥帖木儿等被深处弓狄哈攻劫不能自存臣祖悯之授以万户职事为创公廨给以婢仆衣粮鞍马抚绥备至臣父又升以上将军职事后被七姓野人等攻杀之并杀其子阿古悉焚掠其房屋财物凡察等俱各失所臣抚恤之一如先臣抚恤其兄既得所矣忽于近岁先以耕农打围为由移住本国边陲东良地面后乃潜逃与李满住同处此时臣不及知安有追杀之事其在此留住者或因婚姻怀土不去或被同类开谕而还非臣阻之也李满住昔居婆猪江在臣国边方随其所索米粮盐酱并皆给与恩惠不少后屡引忽剌温杀掠臣边不已今凡察与之同恶又谋引忽剌温乃胯及哈音看察音等侵掠臣边约日同发乃复诬臣前事妄渎朝廷其背恩作恶一何甚哉臣父祖及臣荷  圣朝宠遇之隆获守其国臣民亦被同仁之化各安其生而彼凡察满住人面兽心天地间一种丑类也敢怀凶狡必欲逞忿于臣而臣邈居外服不能自明于黈纩之下臣实痛之夫臣子有怀达之君父而无隐情之至也伏望谅臣荷宠于  圣代悯臣受侮于小人特令凡察等遄还旧居庶小国边民获免寇贼之患永感  圣明之德臣不胜幸甚  上览奏复敕祹曰朝鲜自王之祖考暨王事我  祖宗以至于今数十年间恭谨之诚久而益笃肆朝廷礼待素加常等彼凡察李满住辈朝廷不过异类畜之饥穷来归则矜悯而刍豢之所不绝之者亦意彼得所止则或者不肆鼠窃于王之境非有厚彼之施也彼之负王煦育之德朕既屡敕谕之其兽心确焉不移盖其志已离势难复合强之复合终不为用不若姑听之耳其所遣人口在王国者王加厚抚绥勿致失所彼如感德自无异志比闻凡察有侵轶王边之谋朕已遣敕严戒之及戒李满住乃胯等皆不许作过犹虑兽心非可必也故亦有敕谕王备之自今王惟加谨边防其还与否不必计也  给宣宁王逊炓岁禄二千石米钞兼支  山西太原府民陈立等五人平阳府民卢渊等十四人泽州民宋仕隆等十三人直隶徐州民杨荣等四人直隶凤阳府民廖冠平等二十二人淮安府民岑仲晖等十三人山东东昌府民王良等十五人兖州府民侯昇等四人济南府民吴显等六人各出杂粮粟麦千石有奇赈济赐敕褒奖复其家
　　大明英宗法天立道仁明诚敬昭文宪武至德广孝睿皇帝实录卷之七十六
　　大明英宗睿皇帝实录卷之七十六
　大明英宗睿皇帝实录卷之七十七
　　正统六年三月戊戌朔敕谕太师英国公张辅及五军都督府兵部臣曰治国之务兵备为要将兵之道智勇为先必知之有素然后用得其人京师操练官自都指挥以下其间有通晓兵法才堪驭众者知略优长能达权变者经历战阵勇敢当先者武艺熟闲膂力过人者卿等具举以闻朕将亲阅焉自古安不忘危今虽小康宜存远虑卿等  先朝老成职专兵政务得真才以副朕望  广西思恩府知府岑瑛受嘱挟诈勘报事觉  上以其土夷姑记罪命法司移文戒之  增大同宣府屯田旗军先是  上谕总兵官朱冕谭广等曰大同宣府岁用甚夥而屯田所入不及十一余皆仰给于民今边境宁谧军士优闲宜广屯田以纾民力至是二边增屯田者六千七百余人岁增子粒四万二千有奇其省岁费又二十万有奇
　　○己亥四川按察司按察使龚鐩以老疾上＜锍-釒＞乞致仕从之
　　○旌表孝子贾贵节妇盛氏烈妇彭氏等八人贵山东临清县人母有疾亲尝汤药衣不解带及卒负土成坟庐墓三年表其门曰孝行盛氏直隶吴县民姚宗敏妻邹氏直隶长洲县民陈复妻周氏狭西乾州民吴珩妻刘氏江西广昌县民陈希温妻周氏江西泰和县民刘仕鸿妻蒋氏江西泰和县民萧寿妻俱丧夫不嫁守节自誓表其门曰贞节彭氏狭西平凉卫指挥佥事甘忠妾忠亡自经表其门曰贞烈
　　○庚子命出直隶苏州府官廪米二万石造备倭船  下行在兵部左侍郎于谦狱谦巡抚河南山西自陈在外年久乞召回京举参政王来孙原贞自代右通政李锡等劾其方命不忠  上置之不问已而行在六科十三道交章劾之  上命纪其过至是谦还朝六科十三道复劾之遂下都察院狱  辛丑书复宣宁王逊炓曰承喻府中缺人使用已令兵部移文山西布政司于附近府内佥校尉二十名送府应用特用奉报惟叔祖善遇之  呕罕河卫使臣帖木儿哈等辞归命赍敕及彩叚表里归赐其在卫达官  大同总兵官武进伯朱冕有疾遣医驰视之  山东昌邑县为事县丞陶克敏奏臣交阯人于黎利寇叛之际挈家来归朝廷悯臣微劳命以官职近者坐法当落职徙极边伏望  圣恩俯垂矜恻  上曰远人归顺不可绳以常法其令于通州为民  巡按贵州监察御史王通言比检阅兵器损敝者多皆由所司不能以时修葺恐各处皆然宜戒谕之事下行在工部请移文各处巡按御史及都司按察司会阅其可修者令修之不可修者改造之有侵欺者罪之  上曰可  壬寅御马监故太监刘顺家人奏先臣存日钦赐并自置庄田塌房果园草场共二十六所其蓟州草场等十所计地四百六十八顷谨进入官余十六所乞留与臣供祀从之  癸卯命广西柳州卫指挥同知孙麒署都指挥佥事初监察御史韦广言麒才略优长招抚蛮寇有功至是都司以缺官闻故擢任之  设广西桂平县大黄江口巡检司置巡检一员从知县余璟言也  行在大理寺卿王文等上于谦罪状坐谦徒罚赎还职  上以状示六科给事中党恭等言谦为臣不忠罪不止徒遂并劾右都御史陈智及文等曲法庇谦  上命禁锢谦而宥智等  甲辰清明节遣官祭  长陵  献陵  景陵  书谕靖江王佐敬曰朕惟国家封建宗藩其礼制文移  祖宗已有定制子孙当世世遵守况同气至亲尤须笃恩义相处用图宁永比闻王与奉国将军佐敏数相构怨不知何为又闻佐敏非礼妄为欲自来朝及各辅国奉国将军有事亦多专擅自行今遣敕戒饬佐敏不许来朝如已起程王即谕令回府并戒饬各辅国奉国将军俱不许违礼犯分此皆于王至亲王宜推诚善待两尽其道永敦和睦不可互生嫌隙以伤大伦庶几保守宗祀副朕亲亲之意惟王亮之  书谕靖江王府辅国将军赞俨及奉国将军佐敏等曰比者闻佐敏与靖江王兴词构怨相视如讐朕念亲亲屈法宽宥敕其各守礼法用笃亲好今闻佐敏欲亲来京谢恩不启王知私令家人擅于都司给引其男长成当请名冠带婚礼等事俱不启王自择桂林卫指挥之家葛霖女成婚凡进表文不赴王府陪礼遇冬至正旦节行礼毕不与王行礼及各辅国奉国将军凡所行事亦多不启王知恣意专为  祖宗之法尔等可故违乎书至宜各革心悔过谨遵礼法用图保全佐敏屡谕不改不许来朝如已起行亦即回府今后各将军凡有合行之事悉湏启王而行敢有仍前故违者  祖宗之法具在尔等慎之慎之  乙巳直隶凤阳府临淮县请修红心大石桥以便两京驿传往来从之丙午北京行太仆寺奏直隶大名府及山东济南等府正统五年孳生马骡驹六万一千六百六十四匹  复除监察御史张谦于行在湖广道叶清于山西道谦以给假召回清以丁忧服阕也  戊申户部右侍郎王瀹以老疾上＜锍-釒＞乞致仕从之  己酉命北京武臣俸禄该折银者暂于淮安府常盈仓给米二月以其积多故也顺天府昌平县民赵福贵等十七人盗采  山陵椽木例当徒  上命分枷各处山口揭榜号令以戒将来  庚戌命故金吾右卫指挥使张本侄七十金吾左卫指挥同知石青子刚济阳卫指挥同知高敬子铭羽林前卫指挥佥事姜英子广金吾前卫指挥佥事朱义侄玉通州卫指挥佥事王信子敏俱袭职  中都留守司奏  皇陵诸卫所岁歉人饥  上命有司发廪济之俟秋成偿官  赐弗朵秃河等卫野人女直色中哥等四川杂谷安抚司番僧遍出等西番夷人永隆监藏等钞彩叚表里绢疋衣服靴袜有差  行在刑部主事杨祖言近日事例官吏人等犯枉法赃者发北方边卫充军臣按古者民年二十而兵六十而免盖取其年力少壮也边卫军士昼夜守御不拘寒暑今以老疾充军不堪操守虚縻粮廪有名无实臣请今后发遣充军遇有年及六十而有疾病者止发终身摆站煎盐炒铁则行伍得人而粮不虚费囚犯被役而罪无幸免矣事下行在刑部尚书魏源等集议以为犯赃充军者政欲抑挫奸贪果如祖言则人不惩惧非所以示戒将来不可听也  上以为然  辛亥兀者右卫女直百户苦奴等禾屯吉等卫女直指挥阿正哥辽东安乐等州达官指挥田打水等俱来朝贡方物赐宴并赐彩币等物有差  太师英国公张辅等奏臣等奉敕推选武臣得署都指挥佥事事指挥纪广等四十四人骁勇有膂力及试弓马熟闲可以应诏  上曰为将非谙韬略不可广等其读武经百将传讲究方略练习武艺俟试而用之  命故朵儿必河卫指挥佥事以僧哥子阿出弗朵秃河卫指挥佥事阿苦察子阿剌孙札童卫指挥佥事猛哥秃子塔哈纳俱袭职  调行在刑部右侍郎张凤于户部时户部侍郎王瀹致仕行在吏部言凤堪代瀹故调用之  壬子行在户部奏正统七年例当重造赋役黄册请预申明旧章榜示天下令民遵守从之  罢行在大理寺少卿李畛为民初畛奉敕考察官吏民有告肥卿县知县许显者畛送刑部鞫而黜之显讦畛带皂隶田广办事官李福骑驿马宿察院以私意黜己都察院为显论辩欲追广福对理畛怒都御史陈智不直已而庇显即摭智诸违法事及称初无广福自随等情奏之  上命智自陈戒该道御史究显务在公平智伏罪  上贷智仍命刑部六科该道锦衣卫通理畛事于是给事中御史交章劾畛及智且言右佥都御史丁璇经历熊尚初都事金思廉御史何永芳亦合逮究  上曰畛为理官朝廷因恤民瘼俾专考察既宠私人生事又挟私意陷人不服法司对理妄捏风宪死罪不才如斯岂堪再用其罢为民智等其罚俸三月璇被差姑宥之  癸丑淮王瞻墺奏欲赴京朝觐  上念其道途遥远复书止之  掌辽东都司都督同知王真卒真泗州盱眙人以定辽前卫指挥使累升都指挥使洪熙元年升都督佥事仍掌司事宣德十年进都督同知至是卒遣官赐祭命有司治葬事真资性质实临事果决在边三十余年廉勤著闻边人信服  甲寅新建三殿以是日巳时上梁遣礼部尚书胡濙祭告司工之神  致书代王桂曰闻世孙仕壥再娶有期其用妆奁币帛等物不能自备曾叔祖慈爱之厚宜分与禄米听其买用并复书世孙及敕长史纪善等官酌量给与不许稽误  乙卯周府获嘉县主薨遣中官致祭命有司营葬  镇守狭西都督同知郑铭言三事一关中旱涝相仍前后发官廪七十余万济之若责偿于一时则民不堪命请量岁之丰凶以渐偿官其累岁逋负盐钞亦乞蠲免一各边驿马往者月给料豆九斗近从人言尽革之甚不便乞仍支给一延安绥德逋租尤多请量收布绢庶几人易为力  上悉从之  山东备倭署都督李福遣舍人张斌巡捕斌获盗刘海纵之为人所讦按察使黄翰因奏福男芳假以捕盗给批遣斌扰民俱当逮究  上命福自陈福分辩辞直乃宥之  丁巳兀塔里等卫女直指挥弗羊古等阿剌山等卫女直亦出哈等弗朵秃河卫女直指挥歹真加等俱来朝贡方物赐宴并赐彩币等物有差  宥司设监太监吴亮罪锦衣卫奉内使范好火者来福同管本监外厂私以厂内闲地役人匠五十余人与太监吴亮等种菜纵容人匠置饮食之具以致火延厂房内竹木白藤车辆等料一百五十余万尽焚之把总内官福安等不行严督亮等托言厂房自火俱当鞫罪  上命司礼监记亮死状宥之福安范好等并匠入锦衣卫杖之令偿官物  戊午行在锦衣卫指挥佥事掌镇抚司事王裕老疾乞以子瑛代职兵部言瑛例代裕前职副千户  上以裕勤劳有年特命瑛代为指挥佥事  亦马剌卫指挥佥事答当哈老疾以子阿塔代之  革直隶徽州府绩溪县西坑寨巡检司  翰林院侍讲学士曾鹤龄卒鹤龄字延年江西泰和县人永乐辛丑进士第一擢为翰林修撰庚戌秩满升侍读正统戊午升侍讲学士与修  三朝实录至是卒鹤龄为人和厚易直交际以诚作文典实似其为人  己未敕都督梁成署都指挥佥事许瑛提督官军牧放马匹  巡按狭西监察御史冯诚奏延庆等卫军士选调数多乏人操御请以旧募各卫军余一千三百有奇给粮收操命下镇守等官议佥谓宜从诚言第今春深恐妨农作候秋成河冻赴操遇春仍令屯种为便从之  命行在都察院右副都御史陈镒理本院事以右佥都御史王翱代回故也  复云南楚雄府定远县黑盐井巡检司土官巡检樊真职真先以受赇事觉法司论当死遇赦免为民至是累陈其故父随征功乞复职  上曰边方土人当宽惠以怀之樊真令复职若仍蹈前愆不更贷也  户部侍郎张凤将赴任奏乞便道还家展省父母坟茔从之  庚申行在府军卫百户黄辅奏  太祖高皇帝御制大诰武臣及敕谕宣谕训戒录护身保身敕具载将士抚绥之道屯守之法古今武臣善可法恶可戒者垂训万世为武臣者宜服膺而恪遵之迩者承袭幼官未尝讲读罔知戒勉往往贪暴罹法乞敕五府及兵部申明旧章俾时熟诵庶广智识知劝戒亦以保禄位于悠久  上允而行之  起复顺天府宛平县知县马俊俊闻父丧将去任部民三百余人奏其莅下宽平乞留复任故有是命  调监察御史李奎于行在山东道先是行在都察院以奎剩员咨送行在吏至是山东道阙御史故调用之  镇守狭西都督同知郑铭等请修建西镇吴山神庙  上从其请仍戒所司毋过费毋重劳民毋贪酷取罪  辛酉给万全隆庆左等卫官军马二百七十七匹  命试中书舍人陈学蒋宏黄釆王荣余谦王谦王琮俞拱徐瑛何观凌信俱实授中书舍人学等先以誊写  宣宗实录完授试中书舍人给半俸至是历三年行在吏部以闻故有是命  壬戌湖广九溪卫寨官舍人唐容等松潘等处番僧绰领等俱来朝贡马及方物赐彩币等物有差  云南按察司副使刘洁奏云南各卫所官军之家多余丁家人久服水土亦愿自效请选拨各卫操练以备调用  上敕行在兵部尚书王骥等议而行之  癸亥起复浙江金华县知县余宽宽以父丧去知府蒋劝等为民奏保其能革吏币得民心乞夺情视事故有是命  直隶淮安凤阳扬州三府滁和徐三州浙江杭州绍兴二府各奏岁歉民饥已发廪赈济俟秋成偿官从之  是日南京大风折  孝陵树三百余株坏官民舟溺死者五十余人  甲子命行在翰林院编修江渊赖世隆检讨李绍何瑄复任先是渊等以剩员待次于家至是少师兵部尚书兼华盖殿大学士杨士奇等言本院阙官故召用之  革直隶兴州右屯卫滦河灰岭二驿  监察御史章圭等下狱初有旨做工犯人起土填街申丙等二十七人因便掘土于  天地坛禁地行在刑部以圭等系巡视等官俱合究治  上命如律罪之仍枷号丙亨等于掘土之处  丙寅亦里察河卫女直古里麻等东宁卫达官千户歹出等海州卫达官指挥王宣等阿剌山等卫女直亦出哈等俱来朝贡马赐宴并赐钞彩叚表里绢匹衣服靴袜有差  山西太原府民侯从信等十八人平阳府民崔鼐等二十六人泽州人郭谅等二十二人潞州民张复旺等四十五人沁州人程碧等三人直隶真定府民刘云等三人保定府民赵禄等六人河间府民王伯林等三人各出米麦杂粮千石有奇赈济赐敕褒将复其家
　　大明英宗法天立道仁明诚敬昭文宪武至德广孝睿皇帝实录卷之七十七
　　大明英宗睿皇帝实卷之七十七终
　大明英宗睿皇帝实录卷之七十八
　　正统六年夏四月丁卯朔享  太庙
　　○遣中官祭司灶之神
　　○戊辰荆王瞻堈奏欲以来年正旦至京朝觐  上念其江湖＜叐＞涉复书止之
　　○己巳行在礼部奏去年  圣节冬至今年正旦庆贺表文广西忠州等衙门字样差错湖广忠峒安抚司等衙门未到俱合问罪  上悉宥之但令移文省示
　　○命故阿剌山卫指挥佥事咬纳子亦出哈袭职随满河卫指挥佥事巴思塔木子歹劄代职  减山东济南府税课司商税课钞一十万二千九百贯并省巡栏一十六名
　　○禁僧道伤败风化及私创寺观先是巡按直隶监察御史彭勖言天地辟而人生不知其几何时矣而人道之立则肇于三皇至尧舜禹汤文武而后大备自时厥后膺天眷而居皇极者莫不咸有是责而多不能全是道者由异端挠之也古圣人所以立人道者其教有四曰士曰农曰工曰商相资以生无有匮乏其为人也固易而居皇极者亦易秦汉以来异端并起或挠于申韩或挠于释老为君者每被其欺为人者恒苦其费故上下俱难为矣我  太祖高皇帝肇位四海申明五常制为条章律令以示人虑释老之或盛乃归并寺观为丛林不许私创庵院私自剃度虑人心之或流乃禁亵渎神明不许修斋设醮男女混杂其立人道之心勤且周矣夫何近年以来民无儋石之储亦或修斋设醮富者尤争事焉以致释道日兴民贫愈甚夫人之为恶明有天讨幽有鬼责今曰皆因斋醮而消灭岂理也哉且修斋起于梁武设醮起于林灵素固非盛世可传之典而至于今不绝愈盛讵非惑耶孔子曰攻乎异端斯害也已今寺宇遍天下以僧人之情言之幼时欲心未动被僧诳诱及年长欲动归俗则安逸难舍住寺则欲心难忘不免通于所亲所交之妇其伤风俗为人害一也为僧者惟以穹殿宇餙佛像为功业故恒设巧计进谀言以求媚豪官富民之施予极其侈靡心犹未足彼豪官富民亦必攘夺刻剥而后有此其费钱财为人害二也其屋室深邃地势幽僻罪恶渠魁多匿于中身虽出家心实观衅一有可乘即皆猬起其容奸慝为人害三也摭此三害观之岂非苏子所谓非异端之能乱天下而天下之乱所由出也欤今朝廷清明天下无事申韩之祸已熄独释道之害方横如两京僧寺其中所费不计况天下僧寺之多乎乞敕大臣会议行移天下凡僧尼未度者悉令归俗民间男妇无子年近五十以上愿出家者许其落发入寺为僧为尼随例给度其寺庵原系丛林有佛像者许其修整非丛林者不许创立容留之人务要置立板牌挂于山门备写籍贯年甲使人周知仍行都察院备榜禁约不许官民之家修斋设醮求福利以崇不经之典如此则风俗自淳治化兴行为千万世之盛羙矣  上令礼部都察院考旧禁例以闻礼部尚书胡濙都察院右都御史陈智等具录  太祖高皇帝洪武间禁约条例入奏  上览之谕濙等曰释老俱以清净为教近年僧道中多有坏乱心术不务祖风混同世俗伤败风化者尔都察院即遵洪武旧例再出榜各处禁约违者依例罪之不恕新创寺观曾有赐额者听其居住今后再不许私自创建○礼部左侍郎陈琏以老疾上＜锍-釒＞乞致仕从之
　　○庚午命巡抚南直隶行在工部右侍郎周忱兼领浙江嘉兴湖州二府税粮从民奏请也
　　○浙江按察司副使王豫言萧山县长山浦等处海塘去岁八月为潮水所决者三千余丈今欲修筑其费钜万而萧山数旱涝民不能办请令三司及杭州等府卫狱囚罪当赎者罚输木石等料以就之庶民不困事下行在工部请行巡抚侍郎周忱会议以闻从之
　　○辛未永兴王志＜土仆＞奏有子公鉐等三人俱选良家女为婚欲预令各女赴府教训礼仪俟年长成配  上以非旧制不许
　　○行在光禄寺奏  宣宗皇帝有旨都督胡荣月俸之外特给白粳米五石今荣已没请已之  上曰朝廷优礼大臣岂间存没荣虽没其妻尚在命照旧给之
　　○命掌行在吏科事给事中张振行在兵科给事中薛谦复职振谦皆九载任满当迁自陈乞复原职故有是命
　　○壬申命行在通政使司通政使李暹复任复除左布政使萧宽于湖广布政司按察司佥事陈颢顾侃于山西按察司颢提调学校俱以亲丧服阕故也
　　○建州左卫都督凡察等以朝鲜国王李祹奏其欲紏连人谋劫贡使蒙降敕戒谕遣人诣京奏曰臣荷国厚恩享受爵禄安敢为非如其所云罪当万死  上曰凡察似有悔过之意然狼子野心未易料度复赐之敕俾恪守礼法修睦邻好命总兵官都督曹义遣人赍往谕之并廉其情伪事势以闻○癸酉  太皇太后圣节  上率亲王上寿免命妇朝贺赐文武百官宴
　　○敕南京守备太监刘宁罗智唐观袁诚曰得丰城侯李贤参赞机务兵部右侍郎徐琦奏神宫监种菜军人周游子等首称监工官安招李真保擅领军匠伐孝陵山后旧种柏树二十余株作姜棚私用又穵马鞍山下大树三株周围见根又伐山前大松树一株作猪槽此事未审虚实敕至尔等即同贤暨琦体勘如果实即执安招等送都察院问明奏来务须公当不许枉人及宽纵有罪
　　○狭西临洮府正觉寺番僧完卜剌麻三丹领占等四川松潘等处番僧禅师绰领等俱来朝贡铜塔及马赐钞彩叚表里纻丝袭衣靴袜有差
　　○行在太常寺赞礼郎张海舟以孟夏享  太庙入供祀事秽污坛垣行在刑部拟海舟罪流输赎还职  上曰奉事神明不敬如此可复用乎其杖之如律谪戍威远卫
　　○甲戌赐文武百官宴
　　○乙亥命行在户部右侍郎陈瑺通政司右参议王锡大理寺右少卿顾惟敬左寺丞仰瞻光禄寺少卿王贤分往顺天保定真定河间顺德广平大名淮安凤阳等府州捕蝗各赐敕戒谕之先是行在户部尚书刘中敷等言去岁蝗生近郊所过州县遗落种子今已有复生者虽尝命各府官属设法巡捕缘无官统领恐至误事故有是命
　　○行在刑部尚书魏源等劾奏前军左都督冯斌不行严饬巡风人员致火延毁府治及案牍诸物请正其罪  上特宥之
　　○山西都指挥王友为卫卒发其奸贪罪下巡按御史论当赎徒还职从之
　　○宥浙江管都司事署都督佥事张真备倭都指挥佥事吴凯罪先是凯言巡海事因及真诸不法状词语不谨行在兵部都察院劾凯舞文弄法诏令凯及真以实自陈词皆文餙于是右都御史陈智等请俱逮治之  上曰真凯不悉心供职顾以私忿相排讦复虚诈不输情罪之良是但念其效劳姑置不问令巡按御史责取死罪招状真住俸三月凯住俸半年
　　○丙子江西布政司言宁县武宁县建昌县江通舟楫而多滩石两岸树木丛生乞兴役修除从之
　　○书复宣宁王逊炓曰得奏欲仍留原拨代府军使用今世孙奏此军系代府随侍之数代府之军事故已多兼世孙将军郡主数处皆乏人用叔祖既得校尉二十名足备使令其原拨军宜悉还代府况曾叔祖在府其墙垣廊房损坏急缺人修理为子之道当致隆于父不可只取自便也仍贻书代世孙仕壥知之
　　○朝鲜国王李祹遣陪臣李渲进表贡方物谢恩并贡献  太皇太后  皇太后赐宴并赐织金纻丝袭衣绢布靴袜等物
　　○行在兵部尚书柴车有疾命太医院治之
　　○丁丑直隶安庆府望江县奏比因岁歉民饥发廪赈济请俟秋成偿官从之
　　○迤北把秃儿来归愿居京自效授百户给赐冠带庐舍
　　○己卯  上因天灾屡见分遣官祭告  昊天上帝  后土皇帝祗  太社  太稷太岁风云雷雨岳镇海渎山川之神曰祁镇仰荷天眷祗承  祖宗之位以安民为职夙夜惓惓惟民在念自去冬迄今远迩之地雨雪稀少比者烈风屡兴加有蝗蝻萌发为农之忧不德所致凛乎兢惕谨殚诚吁伏冀矜怜特赐雨晹均调蠲涤灾沴靡间遐迩咸遂丰穰庶俾下民均沾洪赐无任激切祈恩之至谨用告知伏惟鉴格
　　○敕南京守备丰城侯李贤等曰所奏周游子等首安招等不法事情既实敕至即将周游子等释之今已敕神宫监太监徐亮等自后孝陵山内凡有枯树可用者务须报知尔等及太监刘宁等公同看过方许照例取用仍具数以闻敢有违例擅取用者必罪不恕
　　○庚辰行在工部奏迩者修饰卤簿驾而锦衣卫言伞扇节旛之类年久色退虽修无益请令改作  上曰第修之不必改作
　　○辛巳赐周王有爝六子名长曰子垕次曰子埅次曰子埘次曰子塈次曰子土□云次曰子堰
　　○参赞宁夏军务右佥都御史金濂奏臣所部宁夏等卫旗军出纳细粮三百石粗粮五百石者已许旌表中间有出百石至二百者止该立石题名别无蠲徭事例缘边境粮储以腹里馈运计之一石可抵数石请仍复其徭役庶可激劝将来  上命户部定议出细粮百石者复一年二百石者复二年出粗粮倍其数者复如例遂著为令
　　○监察御史计珩马谨下狱先是兴州后屯卫正千户洪政以罪械至行在都察院政使其弟鉴持白金赂珩珩受之为言于该道御史马谨谓政乃己亲谨从之减政斩罪为绞事觉行在刑部尚书魏源等请逮珩谨验治从之
　　○巡按直隶监察御史程富逮顺天府大兴等县吏责其不复生员不植桑枣吏久不至富奏劾府尹姜涛占恡不发以奏辞不谨为行在通政司所驳右都御史陈智等请俱正其罪  上曰富为风宪不谨学校农桑涛之首务而漫不知省俱当究治今姑记其罪若更蹈前非不再贳
　　○壬午东宁卫达官镇抚哈里等贵州宣慰使司舍人安陇富遣把事阿意等广东儋州昌化县土官县丞男符应乾等俱贡马及方物赐钞币有差
　　○给代府壶关郡主并仪宾安泰禄米八百石本色米五百石折钞三百石
　　○户部左侍郎徐晞奏朝廷兴兵征剿麓川命臣沿途整理粮草臣见湖广布政司积有官布八万疋别无支销而贵州布价甚贵乞输五万疋于彼变易食用为便  上曰此固可行然沿途转运甚艰且以二万疋与之
　　○在京历事监生告月廪太薄不给食用乞如旧制及今令典知印事例有家小者月给一石无者给六斗行在户部尚书刘中敷等言于  上从之
　　○癸未命行在都察院右佥都御史金濂理本院事以右佥都御史卢睿往宁夏参赞军务代濂回也
　　○敕广义伯吴＜王巳＞还定州＜王巳＞留京师而所辖鞑靼官军在定州者无人统领故命之还
　　○铸降松潘卫僧纲司印并护持敕给都纲桑儿者先结令于本处建寺管束番僧时总兵官都督同知李安奏本僧劝化番人曾为乡导及通报军情有功请量加慰劳故有是命
　　○甲申裁省广西龙州同知判官各一员永乐间征交南以龙州当要冲增置同知判官至是以事简省之
　　○乙酉行在兵部左侍郎邝野奏宛平县民郑宽等孳牧马死饥窘不能偿乞俟秋成还官已蒙  圣恩许之今直隶山东各府州县俱荒歉而负马者尤众请如例缓徵以苏民力从之
　　○革湖广宝庆府资江驿新化县新化驿
　　○丁亥复除监察御史徐朝宗于行在江西道以亲丧服阕故也
　　○宥四川按察司佥事陈治罪初治照刷夔州府文卷至梁山县其从行书吏受县吏白金知县李政发其事械县吏诣治治但坐县吏自取其金书吏得免政奏其状下巡按监察御史覆实劾治关防不严  上宥治戒其再犯
　　○戊子命行在金吾左卫指挥佥事刘青掌四川威州守御千户所事抚安番民
　　○瓦剌使臣把秃儿来归进马三匹命为锦衣卫带俸百户赐马及冠带银钞彩叚表里织金纻丝袭衣并房屋器皿等物
　　○逮山西布政司左参政王来下狱以巡按监察御史曹泰劾其催粮酷急杖人至死也
　　○己丑山东滕县民王钦掘地得金九十九两银八十八两来献命赏以钞
　　○宥狭西右参议柴重罪初重监收庄浪边储右佥都御史曹翼勘其屯种子粒数重不报翼议增夜不收月粮重复不即给至是重不俟代者至輙还原任会有敕令见收官提督预备之务而重已在道翼书敕词追与之重竟去不顾翼遂奏重奸惰不供职诸状诏重自陈重具伏罪  上宥之第住俸半年○庚寅书谕靖江王佐敬曰得奏言仪宾孟琳詹镛叶＜王巳＞进表来京沿途延缓及枉道而行又在会同馆使酒毁骂同来内使等情具悉此虽小过其敬谨之心则无皆琳等平日轻薄骄恣不顾礼法所致今且宽贷书至王可量情发落使改过自新仍谕奉国将军佐顺令其严切戒饬琳等自后必须奉法循礼不可恃恩怠肆庶几永保禄位以称亲亲之恩如仍不悛  祖宗之法具在
　　○复命监察御史分巡狭西宁夏等边卫从右佥都御史金濂奏请也
　　○复除户部湖广司主事翟善于本司以丁忧服阕也
　　○辛卯敕谕灵藏灌顶国师赞善王喃葛监藏及朵甘卫都指挥使司大小头目人等曰昔我  皇曾祖太宗文皇帝临御之日念尔喃葛监藏父祖远处西徼能忠事朝廷特封尔叔着思巴监藏为灵藏灌顶国师赞善王逮我  皇考宣宗章皇帝嗣位之初俾尔袭封王爵已有年矣今尔遣永隆监藏锁南端竹前来朝贡并奏见今年老欲令长子班丹监锉嗣封赞善王次子巴思恭藏卜为都指挥盖帝王为治无间远迩推恩锡命必徇舆情今授班丹监锉为都指挥使代父管本都司事巴思恭藏卜为指挥佥事协赞兄管束本处人民如果尔喃葛监藏年老必欲尔长子袭封王爵则尔与众人复共奏来朕不尔吝
　　○壬辰敕南京守备丰城侯李贤参赞机务兵部右侍郎徐琦曰得奏言烈风为灾此实上天垂警非偶然也当谨修人事祗答天威今特祭告  孝陵及钟山大江之神一应祭祀合用仪物悉令礼部太常寺备务在精洁其损坏官船令工部修理渰死人口令户部就所司每口支与米一石钞一百贯优恤其家南京国家根本所系朕寝食不忘尔等皆朝廷简拔付以守备之寄宜夙夜尽心抚恤军民咸令得所不许一毫侵扰操练军士务要精熟不许擅自役使审察往来关防奸伪不可怠忽尤不可假此生事扰人尔等须安分守法洁己奉公勿纵容家人从人怙势虐下自取罪愆凡事具闻不可隐蔽庶几以副委托之重钦哉遂遣驸马都尉赵辉祭告  皇高祖考太祖圣神文武钦明启运俊德成功统天大孝高皇帝  皇高祖妣孝慈昭宪至仁文德承天顺圣高皇后曰祁镇恭承大统以来夙夜祗慎惧弗堪荷顾惟冲昧有愆于道上贻天威烈风示警挠及陵树延伤民物闻之兢惕弗遑宁处中诚省过不怠忘仰冀圣灵俯垂芘佑雨晹时顺灾害不生国家生民均承亨吉兹遣驸马都尉赵辉恪奉香币诣陵祭告伏惟鉴知遣徐琦祭钟山之神李贤祭大江之神曰比者气候愆和烈风为沴山拔陵木江覆行舟人之陷溺深可矜恻致自朕躬允怀省咎惟神享祀于国厥有司存福之佑之雨晹均调灾害不生永世有赖特用祭告惟神鉴歆
　　○命直隶宁国府照磨所照磨荆瑜复任升从八品俸瑜九载任满民乞留之下巡按监察御史覆验以闻故有是命
　　○国子监祭酒陈敬宗言本监每月朔释菜酒三瓶旧皆市买欠洁宜于太常寺关用书库内文献通考等板残缺不完宜委官盘点命工部计料刊补旧收贮进士巾服角带五百副俱各完好宜委官见数差人于顺便船内带送北京国子监收贮在逃膳夫宜行移原问衙门提问以惩奸顽仍命法司于见问徒罪囚人内拨辏  上悉从之
　　○四川右参政田衡始以盗劫涪州民家谪为事官其后捕获正盗惟所连者二人未获衡得复职仍令捕二人至是衡任满举善捕盗者以自代且自陈老疾乞致仕从之
　　○狭西署都指挥佥事刘英坐盗鬻官草赎斩还职
　　○癸巳  上谕行在户部尚书刘中敷等曰预备之政本以为民今农事方殷民多艰食尔等急移文各处整理预备粮储官员已完者即便回京各司府官仍不妨本职严督所属照管见积仓粮不许作弊未完及该追者亦俟秋成从容整理民愿输粮以助赈贷者听不愿者不许威胁更须严约下人无令生事违者罪在不宥
　　○命书永清右卫指挥使李成子兴济州卫指挥同知王友子聚金吾右卫指挥佥事严兀鲁思不花子政大兴左卫指挥佥事宋兴子义俱袭职金吾左卫指挥同知程善子政武骧左卫指挥佥事贺谦子鉴俱代职
　　○升直隶淮安府知府彭远为广东布政司右布政使河南南阳府知府宋珉为狭西布政司右参政行在江西道监察御史郭原为狭西按察司副使
　　○升江西临江府照磨刘以文为泰和县知县以布政使焦宏荐其廉能也
　　○行在兵部左侍郎邝野奏永乐中各府州县管马官考满吏部移文大仆寺考核然后黜陟今则不经本寺勤惰莫稽无所惩劝是致马政日弛请自今从所辖上司及太仆寺考讫方许赴吏部庶官知警而马不亏从之
　　○通州抽分竹木局言马快等船私货竹木不赴局抽税请行通州把总都指挥同知刘斌禁之违者治其罪没入其货且凡军民告拆船只小者过广利闸得至局前大者不能过则白之工部俟得报方拆不无琐屑请自今不必白工部从之
　　○江西左参议田忠以老疾乞致仕从之
　　○甲午命故奉化伯滕定子福袭为指挥使万全都司都指挥佥事张义老疾以其子庆代为怀来卫指挥使
　　○敕监察御史等官详审天下疑狱初  上以灾异数见谕三法司臣曰今天下司刑官多非其人往往寘无辜于法卿等宜各于属官内慎选廉明公恕四五员往详审之于是右都御史陈智等推选监察御史张骥李匡方册姜永刑部郎中林厚周得琳彭谦方彰员外郎萧维祯主事竺渊大理寺正李从智评事王亮马豫奏令分往各处会同先遣审囚官及巡按御史按察司官于凡囚犯事可疑情可矜者悉心审谳务在平恕  上从之骥等陛辞赐之敕曰朕自临御以来夙夜惓惓上体  天心下恤民命不敢怠荒一切徵歛无及于下蠲逋贷济穷乏庶其尽心冀以此为事  天之实也然迩年以来水旱蝗蝻无岁无之深惟所由必刑罚有失当欤不然何以天戒之数也夫死者不可复生绝者不可复续自古仁圣咸致谨焉今简命尔等往直隶并浙江等处清理重狱此朕祗体天心特以命尔尔宜体朕心不可违天其专志笃虑无或怠忽用副朕钦  天道恤民命之诚克举厥职惟尔之能尔或弗敬又牵于私明有国宪幽有阴诛可不慎哉可不畏哉其合行事宜条示于后一两京直隶见监重囚先因罪犯不明及诉冤不已行移体勘有年久未报者有所司恐累原问官吏逼令里老邻人扶同或不令里老邻人知而虚写其姓名惟凭成案回报者若此之毙非止一端汝宜录其始末往彼同亲临有司拘集十年里长亲管旗甲及老人邻人详细审问必明必慎不可纤毫怠忽务得实情具奏处置一在外方面三司并卫所郡县见监重囚除真犯明白外其有情犯本轻而原问官吏故入失入罪重者或有全无情实而里老旗甲人等挟讐陷害者致其衔冤赴京伸诉朝廷已令所司辩理或行保勘其原问并经该官吏略不关心以致淹禁岁月死于非命尔等须亲临犯人乡里阅其原发及翻异情词详询里老旗甲之人既得其实即令监候类奏处决不许展转诖累平人果系冤枉即与辩理如有情罪可疑难于剖判具实奏来一方面三司并卫所府州县见监轻囚如户婚田土等项有捏故餙词缠绵紏结所司不能剖断者有官吏人等欲求贿赂不得不与剖断者又有偏受贿赂狥私迁延不决者如此之毙非止一端动经二三年或七八年监系不决岁月既久死生难保尔等公同其亲临官司从公问断有罪者即依律照例发落无罪者即皆疏放庶狱无冤滞之毙一拘集众人审问之际原经手回申官吏不实之罪已宥不问但虑其护短文过不可不防一今专为疑狱未明照勘不实有冤枉者命尔往求真情其有证佐已明招承已定拟议已当无冤无疑实犯之人必有畏死捏词妄诉以求生者汝不可一概宽恕以纵有罪一为政以持廉为本能廉则公能公则明如有一毫贪欲之心不能自戒殃祸之来必所不免凡所至之处湏简静行事戒饬官吏不许预先拘集里老生事扰民或有所识亲故及致仕等官干谒嘱托者就执而罪之重者奏闻汝若苟徇不戒罪不轻恕
　　○河南开封府民许信等三十九人南阳府民牛显等十五人彰德府民冯寿等三人河南府民袁刚等八人怀庆府民张文献等四人汝宁府民刘谨等四人俱出谷麦千石有奇赈济赐敕奖谕复其家
　　大明英宗法天立道仁明诚敬昭文宪武至德广孝睿皇帝实录卷之七十八
大明英宗睿皇帝实录卷之七十九
　　正统六年五月丙申朔
　　○丁酉户部进粮价银先是  上以南京军民艰食而官廪充积命户部依时值粜之民间至是以所易银来进计一千锭重五万两
　　○给事中张佑言南京后湖库收贮天下图册今与监生厨房相连所供饮食浩大曰夕炊爨不绝恐风火未便请于湖中小渚上置厨房以舟来往庶可无患从之
　　○直隶九江卫城坏二百九十三丈临近江岸处坏一百九十余丈指挥孙达请修所坏城其临近江岸处乞内徙数丈以避水患从之
  </div>
  <div class="pagination">
   <a href="明实录英宗实录_page51.html">
    上一页
   </a>
   <span>
    ...
   </span>
   <a href="明实录英宗实录_page47.html">
    47
   </a>
   <a href="明实录英宗实录_page48.html">
    48
   </a>
   <a href="明实录英宗实录_page49.html">
    49
   </a>
   <a href="明实录英宗实录_page50.html">
    50
   </a>
   <a href="明实录英宗实录_page51.html">
    51
   </a>
   <span class="current-page">
    52
   </span>
   <a href="明实录英宗实录_page53.html">
    53
   </a>
   <a href="明实录英宗实录_page54.html">
    54
   </a>
   <a href="明实录英宗实录_page55.html">
    55
   </a>
   <a href="明实录英宗实录_page56.html">
    56
   </a>
   <a href="明实录英宗实录_page57.html">
    57
   </a>
   <span>
    ...
   </span>
   <a href="明实录英宗实录_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
