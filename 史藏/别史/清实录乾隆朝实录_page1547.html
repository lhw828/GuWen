<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1547 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1547 页/共 1860 页
  </h1>
  <div class="content">
   ○又谕曰、永德年老。著留京在散秩大臣上行走。福州将军员缺。著庆桂调补。吉林将军员缺。著都尔嘉补授。密云副都统员缺。著恒山保补授。正蓝旗满洲副都统员缺。著阿弥达补授。恒山保接到此旨。即速赴密云之任。都尔嘉交明彼处事务。即驰驿赴吉林将军之任。俟都尔嘉到时。庆桂即将一切应交事件。交代明白。作速驰驿前来陛见。请训后、再赴新任。　　

○又谕、西安今又添驻满兵。副都统一人。不敷管辖训练。应再添设一员。即著永铎调补。永铎所遗宁夏副都统员缺。著阿拉善厄鲁特亲王旺沁班巴尔补授。学习办事。　　

○谕军机大臣等、本日据柯藩奏到、济宁州地方。于三月十四五日得雨。入土四五寸不等。查问兖州一带相同等语。览奏欣慰。昨据明兴奏得雨情形一摺。内称兖州府属、及临清、济宁、两州。均于十五日得雨一二寸。与柯藩所奏不符。柯藩以总兵在济宁督养马匹。于地方得雨情形。尚能详晰陈奏。明兴身任封疆。转不能确实具奏。岂于朕廑念民依之意。竟不能仰体耶。昨二十二、二十三四等日。杭州一带。连得透雨。甚为沾霈。且云气皆向西北。势甚浓厚。该省自必一律普沾。著再传谕明兴、将该处究竟得雨若干寸。及通省各属。曾否续得透雨之处。迅速确实分晰开单具奏。寻奏、三月十五六日各属报雨。共五十州县。内济宁初报一寸。续报二寸。并无入土四五寸之语。至兖州、惟滋阳、曲阜、宁阳、滕县、得雨一寸。峄县、得雨三寸。亦不能同。嗣于二十七日。济南等府报到。三十六州县。得雨二、三、五寸、至七寸不等。得旨、总未普遍深透。益切悬望。于农功究竟如何。　　

○又谕曰、成德奏、楚民杨朝珍、王正明等、因互争地界。焚抢伤人一案。现在驰往彻底严查办理等语。此案节据伊星阿等奏报。已降旨令李世杰等严拏审办矣。昨复据特成额奏、接据禀报。即驰往川楚交界地方。督率搜拏。特成额、由将军擢用隔省总督。尚能留心查办。成德、系本省提督。缉匪尤其专责。于此等聚众焚抢之案。一有所闻。即应前往查拏。何迟至此。始行奏报起程。殊属延缓。且川省匪徒滋扰。当大加惩创之后。该督提等、若果能照前实力查办。何至复有逞凶之事。是此案皆系该省文武平日怠玩因循。以致酿成事端。成德系专阃大员。咎无可辞。著传旨申饬、即著会同李世杰、实力缉拏案犯。毋使一名漏网。将此由五百里谕令知之。　　

○又谕、西安添设副都统。已令永铎调补。彼处旧有衙署。无需另造。即令在原署居住。著传谕傅玉、毕沅、知之。　　

○户部等部议准、陕甘总督李侍尧疏称、准乌噜木齐都统咨、查库尔喀喇乌苏新设同知。业已裁汰。照例奏派废员赏衔管理。所有原议官役俸工银两。毋庸添设。至遂成旧堡内仓廒。系设屯之初。用兵力建盖。仍应留贮屯粮。再该处间有命案。虽向例解迪化州审办。但必由效力粮员、及营员验报批解。原建监狱。亦应留资防范。其衙署旁有银库。收贮岁支经费俸饷三万有奇。应作为粮员办事公署。从之。　　

○是日、御舟驻跸石门镇大营。　　

○壬子。谕、各省督抚膺封疆重寄。藩臬为通省钱谷刑名总汇。皆朕特加简畀。委任非轻。自当仰体朕怀。勤恤民隐。俾所辖地方。狱讼平允。方为无忝厥职。乃近来民间词讼。经州县审断后。复赴上司衙门控告者。该督抚司道等、往往仍批交原审之府州县审办。在该州县等、心存回护。断不肯自翻前案。即派委邻近之府州县会办。亦不免官官相护。瞻狥扶同。无论其审断不公。民情屈抑。即使所办允当。而形迹之间。易涉嫌疑。亦不足以服告者之心。又何怪小民之纷纷渎诉耶。嗣后各省案件。如有赴上司衙门控告者。其距省较近地方。该督抚即应亲提人证卷宗至省。发交藩臬。亲率秉公审办。设或道路遥远。人证较多。恐致拖累。通省内岂无公正明干、熟谙刑名之道府大员。即当遴委前往。研讯确实。毋枉毋纵。庶各得其平。自不致藉口衔冤。复行渎控。著此宣谕各督抚等。转饬所属。均宜勉矢公正。详慎听断。庶不负朕谆谆告诫。无使一夫失所之至意。如有仍蹈徇隐故辙。发交原审官。以致案情出入。小民屈抑求伸。赴京控告者。一经钦派大臣审出实情。惟该督抚是问。并通谕中外知之。　　

○又谕、内阁学士巴忠、著在军机章京上行走。　　

○旌表守正捐躯四川富顺县民郭殿荣女郭氏。　　

○是日、御舟驻跸嘉兴府北教场大营。　　

○癸丑。兵部等部议覆、河南巡抚何裕城、奏定豫省添兵事宜。一、各标营应掭马兵三百一十八名。守兵五百九十四名。所需军装器械。于营贮官庄租银内动制。又新添兵。非兵家子弟。即土著民人。毋庸议添兵房。一、马兵应需骑操马。照数购买。价银于朋扣银内动用。一、应添额外外委。南阳镇左右二营各二员。汝宁营一员。河北镇左右二营各一员。均应如所奏。从之。　　

○是日、御舟驻跸南斗圩大营。　　

○甲寅。谕曰、留京办事王大臣、会同该部议覆、钦差尚书福康安等、审拟广东监生谭达元、呈控总商沈冀川。勒派伊弟谭体元公费银两。承办各官枉断拟军一案。将巴延三、李侍尧、照因公科歛所属财物律革职。问拟杖徒。因属分所应得。第念李侍尧久任封疆。素能办事。是以加恩复行录用。自简任陕甘总督以来。于剿捕逆回、查办监粮二事。尤能认真出力。而地方诸务。亦俱实心整顿。其令总商派歛公费。购买物件。与枉法受财者有间。所用过公费银两。议令按数赔缴。亦足蔽辜。李侍尧。著加恩复行录用。自简任陕甘留任。巴延三、人本拘懦。朕早知其不能胜任系剧。曾向彼云。若用尔为陕甘总督。亦必如勒尔谨之庸劣无能。养痈债事。但伊幸遇地方无事。所以不致贻误。即公费一项。亦系因循积弊。究非藉端婪索。已议将用过银数追。缴亦足蔽辜。巴延三、亦著照议革职。加恩免其治罪。仍俟到京后。再行酌量差遣。另降谕旨。至尚安、李质頴、于谭体元初控时。经朕特交伊二人审办。自应秉公研讯。彻底根究。乃心存瞻徇。朦混定案。其咎转较李侍尧、巴延三、为重。尚安、李质頴、俱著照部议革任。尚安、俟伊百日满后。酌派前往新疆办事。效力赎罪。李质頴。系内务府人员。候朕另行于内务府差遣。　　

○又谕曰、留京办事王大臣议覆、福康安、舒常等、筹酌粤省洋行事宜一摺。内称该督抚及监督等土贡内。购买洋货钟表等物。务令洋行各商公同定价。又洋货内珍珠宝石等项。抽税易于偷漏。应令新任总督监督等。悉心筹酌。以期永久无弊等语。国家抚恤外洋。不贵异物。每岁番民与内地洋行交易货物。俾霞利益。原所体恤商夷。至洋货内钟表等物。不过备验时刻。向来粤海关。原有官买之例。而广东督抚监督等。往往于土贡内。亦有呈进者。今内务府造办处。皆所优为更无事外洋购觅。既经查明。自应严谕裁禁。嗣后督抚等于钟表一项。永远不准再行呈进。至珍珠宝石等项。原无需用之处。向来海关抽税。亦属无多。况此等物件。本难定价。易至居奇。且便于携带藏匿。势难保无偷漏分肥。否则过于吹求。若设法严禁。逐项搜查。实属不成事体。现在京师及各处关隘商税则例内。本无此项税课。不如听商人等自行交易。免其收税。则诸弊悉清。更无庸多为防范。嗣后粤海关珍珠宝石。概不准徵收税课。著为令。　　

○又谕曰、明安、近来尚属奋勉。伊又系阿里衮之孙。丰昇额之子。将阿弥达所出头等侍卫尚茶正员缺。加恩著明安补授。　　

○是日、驻跸苏州府行宫。翼日如之。　　

○是月、署河东河道总督兰第鍚奏、自韩庄赴豫查工。曹县六堡、险工一处。今扫前挂淤。可化险为平。饬于堤后加倍防护。其商邱堤工。河身比前宽深。再加疏浚。益臻畅顺。睢宁兰仪两厅新堤等工。现已筑有三四分。臣随工试验。务令坚实。至史村铺险工。并无变迁。应挑挖引河。前将处所奏明。复经抚臣何裕城、请于对岸添挑水坝工。计应挑长一千四百八十丈。现于二月二十七日兴工。其挑水坝亦次第办理。统限大汛前完竣。批、俟回銮时。尔具图面奏。又奏、所有新堤上下各叚防风扫工。臣逐一亲验。不使稍涉虚糜。得旨、览奏俱悉。　　

○河南巡抚何裕城奏、桃汛以来。河流畅顺、工程稳固。上游南岸杨桥黑堽。北岸铜瓦厢十二堡、十八堡等。均经河臣兰第鍚履勘核办。极为巩固。史村铺各工紧要。臣与兰第鍚商添练习河务道员等。督办挑挖引河。已有七分工程。挑水坝工。亦已赶做。河头河尾。现滩处所。逐加挑浚。即日亦可完工。得旨、览奏俱悉。　　

○广东巡抚孙士毅奏、调任以来。查粤东地广案多。加以海洋交错。奸匪易藏。惟有洁以持身。严以察吏。不敢稍涉因循讳饰。得旨广东诸事废弛。一切勉力。效李湖为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百一


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。闰三月。丙辰朔。谕曰、尚书额驸公福隆安、醇良谨饬。勤慎小心。综理部务。宣力有年。昨岁因旧症复发。屡经给假调理。赐药赐医。方冀年力尚强。可以渐次平复。倚畀正殷。近闻病体加剧。即令伊子丰绅济伦、驰驿回京省视。日内自已到京。兹遽闻溘逝。深为悼惜。著皇八子亲往奠醊。并赏给内库银五千两。派金简经理丧事。任内降革处分。概予开复。前此伊家奴犯罪。伊自请议罚公俸十年之处。亦著加恩宽免。所有应得恤典。该部察例、具奏。　　

○又谕曰、兵部尚书员缺。著福康安补授。工部尚书事务。即著复兴署理。福康安仍行兼管。　　

○谕军机大臣等、据保成奏称、审讯拏获萨木萨克所遣送书回人托克托素丕等、同来之回人默罗呢咱尔。供称、萨木萨克、现住色默尔罕地方。同行祇十余人。求乞度日。鄂斯璊意欲遣可信回人。往彼贸易。相机将萨木萨克诱来。或用计剿除等语。又密奏、布噜特散秩大臣阿其睦之弟额穆尔、请暂缓办理之处。所办尚是。鄂斯璊之意。更属可嘉。朕心甚喜。著加恩赏给大荷包一对。小荷包二对。但将萨木萨克诱来。尚属可行。至用计将伊剿除。则非天朝体统。亦非边疆大臣办事之道。盖萨木萨克。系布拉呢敦之子。喀什噶尔有旧随布拉呢敦回人。皆有想望萨木萨克之意。故互相勾通。往来馈送。如暗中将萨木萨克剿办。众回人必至疑惧。恐于鄂斯璊亦多不便。鄂斯璊感朕深恩。可密遣人将萨木萨克诱来。送至京师。候朕加恩、照霍集斯例。赏给职衔安置。既以昭怀远之仁。兼可绝回众之望。而保成、鄂斯璊等、在该处办事。亦足以服众心。至鄂斯璊遣人前往色默尔罕地方。设法引诱时。或竟作一书。寄与萨木萨克云。我今在喀什噶尔办事。汝与其在色默尔罕求乞度日。莫若来喀什噶尔。为汝代谋衣食。汝尚可安逸。如此将萨木萨克诱来。即速送京。更属妥协。鄂斯璊接到朕旨。务相机妥办。果能将萨木萨克诱到解京。朕必格外施恩。至布噜特散秩大臣阿其睦之弟额穆尔、虽有隐匿托克托素丕、巴尔哈特素丕之事。如即究办。必至连及伊兄。布噜特性最愚蠢。不可使其惊扰生疑。设复逃窜远方。更属不成事体。暂且不必办理。尤不可显露。诚能得萨木萨克。则他事皆易办矣。再昨曾降旨。令保成将默罗色帕尔等、解交伊犁。此时如已解送。自不必追回。如未起程。则不必解往。可留于彼处备质。此等事皆应与鄂。斯璊会衔具奏。著传谕保成、鄂斯璊、并令伊勒图知之。将此旨著钞寄阿桂阅看。　　

○是日、御舟驻跸十里亭大营。　　

○丁巳。谕军机大臣等、据李奉翰奏、黄河于三月二十三日长水五寸。二十四日长水六寸等语。黄河水势骤长。必系河南上游一带。得有雨泽。何以尚未据何裕城奏报。岂不知朕心悬廑之切耶。著传谕该抚、即将该省于何日得雨。是否通省沾足之处。开具清单。迅速由驿覆奏。以慰廑注。将此由四百里传谕知之。　　

○是日、御舟驻跸政成桥大营。　　

○戊午。谕曰、毓奇奏、江西安福、南昌、九江、前后等帮漕船。于三月十四日亥时。在新建县鄱阳湖地方。陡遇风暴。雷电交作。烧毁漕船十七只。装运漕米一万七千六百六十四石五斗零。并烧毙淹没男妇大小共三十一名口。请将被毁之粮船十七只。及焚失米石。责令旗丁赔补。所有督运各员。请交部分别议处等语。漕船在湖面。夜值雷雨。风火迅烈。人力难施。以致焚失漕米。烧毙人口。殊堪悯恻。所有被烧船只米石等项。著加恩概免赔补。其烧毙淹没人口。著该部照例赏恤。所有督运文武员弁。尚非有心贻误。并著加恩免其议处。　　

○谕军机大臣等、据伊勒图奏称、萨木萨克一案。已接到保成咨文。即寄覆保成。应将接受书信之默罗色帕尔等五人究讯。鄂斯璊为人明白。应与伊商办等语。所见甚是。保成原奏。实系错谬。曾降旨令将该回人解交伊勒图审办。昨又据保成奏、审讯拏获回人时。鄂斯璊意欲遣人至色默尔罕地方。将萨木萨克诱来。或相机剿除。朕以为不必剿除。祇可诱来送京。默罗色帕尔如未解往伊犁。即留之备质。并此等事。理宜同鄂斯璊列名具奏。降旨迅速发往矣。计此刻鄂斯璊已派人前往。俟得萨木萨克确信时。朕再指示办理。著再传谕伊勒图、保成、鄂斯璊、遵办。默罗色帕尔等、如已解至伊犁。伊勒图即悉心办理具奏。其鄂斯璊所遣之人回到时。亦著将情形即速奏闻。　　

○礼部以会试中额请。得旨、这会试。满洲、蒙古、取中三名。汉军、取中一名。直隶、取中十三名。奉天、取中一名。山东、取中十名。山西、取中七名。河南、取中六名。陕西、取中三名。江南、取中二十名。浙江、取中十七名。江西、取中十名。湖北、取中三名。湖南、取中二名。福建、取中六名。广东、取中三名。广西、取中一名。四川、取中二名。贵州、取中一名。云南、取中一名。　　

○以兵部尚书福康安、为总管内务府大臣。　　

○以故四川毛阿按寨土千户、沙克嘉子郎哥扎化、故四川口外合坝夺杂寨土百户、噶独亚克子王庆保、故青海蒙古巴彦囊谦桑色尔族百长、得木楚克子他旺策尔扎、病休青海蒙古下扎武族百户、噶布藏子绰尔群恭布、各袭职。以四川巴塘头人成彩春平、为巴塘副土司。　　

○是日、御舟驻跸三义阁大营。　　

○已未。谕、朕銮辂时巡。普施庆惠。前长芦山东商众。踊跃抒忱。自应一体加恩。俾沾渥泽。所有长芦应徵引课银四十九万余两。山东应徵两年引课银三十六万余两。俱加恩分作八年带徵。俾商力益资饶裕。该部即遵谕行。　　

○又谕、苇荡营守备张煟、身系职官。应知法度。当御前大臣等前往管船。并不帮同查管。转敢出言顶撞。甚属可恶。张煟、著革职。并交该督等监看。重责四十板示众。　　

○谕军机大臣等、刑部议覆、屈开文殴伤大功服兄屈开勋身死一本。照该督问拟斩决。已照签发矣。但查屈开文之父屈添爵。先用拐棍殴伤屈开勋。被屈开勋拉跌倒地。屈开文又用锄殴伤屈开勋脑后殒命。若果屈开文虑父年老。恐被殴伤。亦祗须劝阻拉开。何得用锄殴伤。致令逾时殒命。阅其情节。明系父子共殴一人。而贴黄内、又复叙入情殷救护字样。殊未允当。嗣后如有此等案件。不得遽行牵叙。朕从来批阅一切事件。总不肯朦混看过也。将此谕令刑部堂官知之。　　

○又谕、本日明兴奏报东省得雨情形一摺。虽非沾渥。略可慰矣。细阅摺内。惟济南省城、及迤东之泰安、武定、各属。得雨较为优渥。此外各府州属。尚未能一律普沾。现在麦苗长发之际。农民望泽正殷。朕心深为廑念。著传谕明兴、乃督率所属。再行虔诚祈祷。务冀甘霖大霈。并将各属于何日续得透雨之处。迅速查明。分晰开单。据实具奏。将此由四百里谕令知之。　　

○又谕、前因川楚民人争界、放火抢掠一案。叠经降旨、令李世杰督率缉拏。从严办理。兹据李世杰覆奏摺内、仅称飞饬臬司镇道等、督属查拏等语。此事李世杰不应前往乎。昨据特成额奏称、接据川东道禀报。即驰赴该处。督率文武。实力搜捕。特成额闻信。即能亲身前往查办。具见认真。李世杰身任总督。何以安住省城。仅委之臬司镇道各员。殊属非是。看来李世杰自满好逸。非复前此之李世杰矣。川省匪徒。甫经惩创。复有此聚众焚抢之案。亟宜上紧严缉。务绝根株。岂可一任延玩。致令远扬。仅以饬属办理了事耶。李世杰、著再传旨申饬。并著接奉此旨后。即驰赴该处。亲督文武员弁。迅速查拏。严行审办。毋使一名漏网。并将现在已经缉获案犯几名之处。据实覆奏。将此由五百里谕令知之。寻奏、前赴该处查明人犯。实止二十七名。除枪毙一名。逃回湖南原籍一名。现在关拏。所有人犯二十五名。俱已全数弋获。现会同湖广督臣特成额、抚臣姚成烈、审办。得旨览。　　

○是日、驻跸钱家港行宫。　　

○庚申。刑部会同镶黄旗汉军都统奏、白云从赎罪银两。逾限未完。请著落伊子白丰追缴。其代为具呈之伊壻范树廷、议以杖徒。产业免其入官。又范树廷之父范建中、及承追不力之参佐领等官、请交部议处。得旨、此案范树廷、代伊妻父白云从具呈赎罪。业经代交银二千两。已可不必深求。其余未交银六千两。现有白云从之子白丰、任山东曹州府通判。自应著落照数缴出。岂得置身事外。转今范姓将祖遗产业变抵入官。该部所议、范树廷呈出地亩人丁。免其查办之处。甚为允协。应如所议办理。其范树廷现议杖徒。并该旗所请、将伊父副都统范建中、及承追不力之参佐领等官、交部议处之处。俱著加恩一并宽免。　　

○是日、驻跸栖霞行宫。翼日如之。　　

○辛酉。军机大臣议奏、四川总督李世杰奏称、将阿尔古屯存米二千石。拨至噶喇依。查该处米石不敷。即支稞麦。久经特成额奏定章程。乃李世杰、并不查照原奏办理。率行运往。除米石即存噶喇依。以备支放。其用过脚费。令该督照数认赔示惩。至各屯存剩军米八千八百九十石。积存已久。应如该督所请。先尽借领。易裸麦还仓。再将逐年升科之粮。亦易收稞麦。每年照常平仓收新出陈。以免霉变。从之。　　

○礼部奏、吏部咨称、候补学正学录人员。不敷应用。应请令此次会试主考官。酌留闱中数日。知贡举于落卷内。扣出现任候补候选小京官。其余弥封移送内帘。挑取二十卷。与朝考入选未经录用之新进士。一并带领引见。简用十名。交部铨选。报闻。　　

○旌表守正捐躯四川犍为县民李全复妻李氏。守正被戕四川三台县民马荣俸妻赖氏。　　

○壬戌。上幸江宁府。安南国陪臣黄仲政、黎有容、阮镗、迎驾、　　

○遣官祭明太祖陵。晋臣卞壸祠。宋臣曹彬祠。明臣徐达墓。常遇春墓。李文忠墓。方孝孺等祠。故总督于成龙祠。傅腊塔祠。　　

○谕曰、礼部奏诣明太祖陵仪注。三奠酒。每奠行一叩礼等语。前代陵寝。于经过时。亲诣拈香。自应较本朝陵寝仪节有别。然朕加隆前代。礼数从优。昨经过曲阜。亲诣少昊陵、孔林、皆行二跪六叩礼。嗣后遇亲诣前代陵寝拈香。俱照此行礼。不必奠酒。著为令。　　

○谕军机大臣等、本日据姚成烈奏报、查办川匪焚抢一案。据称、于三月三十日拜摺后。即驰赴咸丰县、会同李世杰督缉严审等语。同日、又据伊星阿、姚成烈、会奏。川匪案内现获人犯、录取供词一摺。亦系于三月三十日拜发。彼时伊星阿远在湖南。姚成烈现在湖北。何以所奏两摺。同日拜发。自相矛盾。是伊星阿拜摺之时。姚成烈并未知之。若姚成烈知有会奏之摺。断不复为此奏。可见外省列衔会奏之事。竟系具文。若地方寻常事件。督抚札商。合词题奏。尚属可行。至此等要案。各有承办之责。何得率行列名会奏。岂谓朕披阅奏摺。于此等处、亦如伊等漫不留意耶。伊星阿、姚成烈、均著传旨申饬。
  </div>
  <div class="pagination">
   <a href="清实录乾隆朝实录_page1546.html">
    上一页
   </a>
   <span>
    ...
   </span>
   <a href="清实录乾隆朝实录_page1542.html">
    1542
   </a>
   <a href="清实录乾隆朝实录_page1543.html">
    1543
   </a>
   <a href="清实录乾隆朝实录_page1544.html">
    1544
   </a>
   <a href="清实录乾隆朝实录_page1545.html">
    1545
   </a>
   <a href="清实录乾隆朝实录_page1546.html">
    1546
   </a>
   <span class="current-page">
    1547
   </span>
   <a href="清实录乾隆朝实录_page1548.html">
    1548
   </a>
   <a href="清实录乾隆朝实录_page1549.html">
    1549
   </a>
   <a href="清实录乾隆朝实录_page1550.html">
    1550
   </a>
   <a href="清实录乾隆朝实录_page1551.html">
    1551
   </a>
   <a href="清实录乾隆朝实录_page1552.html">
    1552
   </a>
   <span>
    ...
   </span>
   <a href="清实录乾隆朝实录_page1548.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
