<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 154 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 154 页/共 216 页</h1>
    <div class="content">○大学士等议覆陕西西安将军秦布奏言、西安额设兵丁八千名。今户口繁滋将及四万请于满洲余丁内挑选一千名。每月暂给饷银一两。米三斗。令其当差。遇有调遣之处。即照马兵例派往俟兵事告竣。陆续裁汰。应如所请。从之　　

○旌表湖北郧县烈女、王自寅女王氏。拒奸不污。自刃殒命。给银建坊。入祠致祭如例　　

○甲子。户部议覆、刑部侍郎韩光基查奏。山西临晋虞乡分界事宜。一、虞临二县。中隔涑水一河。实天成界限。请将沿河村庄坐落河南者。编入虞乡。坐落河北者。编入临晋。以清界址。一、临晋原属大县。今分设虞乡。而所徵钱粮、仍倍于虞乡。若将学额二十名。两县平分。实属偏枯。应将临晋照中学例。加增五名。其原额学田。酌量均分。一、临晋之坡上一带地方。绵长四十余里。地瘠民贫。读书无力。请酌量村庄远近。设立义学八处。以广教育。一、坡西角杯村、新设有把总一员。吴王寨、新设有巡检一员。二村相去仅十余里。而坡东数十里。无官弹压。请将吴王寨巡检、移驻角杯。村角杯村把总、移驻坡东之耽子村。互相稽察。一、涑水一河。沿河田亩、咸资灌溉所有邸家营一闸。正当急流冲射。应行堵塞。并加筑月堤帮护。于堤外量开渠口。以润地亩。饬地方官勒石定界。并设立偃长。使轮流管约。俱应如所请。从之　　

○丙寅。谕大学士等。柴旦木之北伊孙察罕齐老图地方。乃直达安西沙州之路。为巴尔库尔军营之后户。关系最为紧要。此处或驻兵一千名。或八百名。建筑小城一座。以为捍御。再设卡伦以瞭望贼踪。傥贼人前来。为数无多。即可迎战巢□刀杀。若倾其大众而来。则报知安西。遣兵应援。合力攻击。此乃防汛万全之策。若城工一时难成。即先添兵丁。为冬月预防之计。一切事宜。著大将军岳钟琪、即行定议举行。若岳钟琪已领兵进巢□刀。即著副将军等、公同会议办理　　

○又谕。驻劄柴旦木副都统格默尔、擅离汛地。领兵欲回西宁近边地方。甚属悖谬。理应以军法从事。朕念其派遣弁员、追擒青海叛贼诺尔布。著免死。革职。令往腾格里卡伦、效力赎罪　　

○升翰林院侍讲学士提督顺天学政杨超曾、为奉天府府尹　　

○云贵广西总督鄂尔泰题。广西上映土知州许丈运故。其子许锡侯、承袭年幼。请以许锡侯母赵氏、协理。下部知之　　

○丁卯。谕大学士等。傅尔丹从前奏称准噶尔被擒之贼人丹巴。曾供噶尔丹策零之妹夫罗卜藏策零、带领所属三千余户。来投噶斯一路。曾降谕上□日。与达鼐等、问明缘由。令在有水草之处。暂行安置。今情形甚属可疑。不可堕其术中。著密谕达鼐、众佛保、德成等。令其加谨防范。不可妄动　　

○命云贵广西总督鄂尔泰、来京陛见。以两江总督高其倬、署云贵广西总督。江苏巡抚尹继善、署两江总督。刑部右侍郎王国栋、署江苏巡抚　　

○戊辰。谕大学士等。四十九旗扎萨克游牧之地。甚属紧要。今派京城八旗满洲蒙古兵六千。右卫归化城兵二千。自乌朱穆秦以及吴喇忒数扎萨克处。派兵三千。共派兵一万一千名。著于八月起程。九月间绕至吴喇忒游牧地方后、瀚海前、适中处驻劄。令其防护游牧地方。此所派扎萨克之兵。著王札木巴尔扎布统辖。每旗各派出协理台吉同往。科尔沁等旗派兵六千。盛京派兵五千。俱绕至科尔沁迤西游牧地方后驻劄。其驻防吴喇忒等处之兵。著都统穆森管领前往。副都统萨穆哈、协同管辖。其科尔沁兵。著王罗卜臧滚布、贝子拉锡公噶尔弼管辖。每旗各派大台吉同往。盛京兵丁。著尚书海寿统辖。副都统博第黑龙江副都统多起纳、协同管辖　　

○又谕。陕西西安巡抚武格、著来京。有交办事件。侍郎马尔泰、著署理西安巡抚事务。杭弈禄、协办西安军需。其宣谕化导之事。交与史贻直、郑禅宝分办　　

○大学士等议奏京城八旗满洲蒙古兵、共选派六千名。应派管辖之员。每旗、派护军参领一员。副护军参领二员。委署护军参领二员。护军校七员。从之　　

○户部遵上□日议奏。京师钱价昂贵。请酌定应行应禁事宜。以期渐次疏通。一、民间钱多则价贱。钱少则价增。应令提督、府尹、五城御史、不时巡查。其有贩运出京。及囤积居奇者。即行拏究。一、五城十厂。粜卖成色米。现在止余五千余石。请令各厂、再领通仓成色米四万五千石。均匀发粜。所得钱文。发五城钱铺。照定价九百五十文兑换。俟此项兑完。即令官钱铺、将所换银两。照时价收钱。循环流转。至八旗米局粜卖钱文。亦交本旗钱铺。照五城例、循环收换。一、兵丁月饷。现在一九搭放。今户部卯钱。及五城卖米等钱。共得三十四万余串。官钱铺既有银两兑换。不必于库内再发。则八九十月饷钱。皆可以二成搭放。俟十一月以后。仍照旧例行。一、八旗五城、现有钱文。并所卖成色米之钱。定价每市平纹银一两。换大制钱九百五十文。俟市价渐增。官价亦渐增添。以银一两、合大制钱一千文为率。不得因市价而递减。一、京城向有奸民、勾通经纪。豫发本银。于大小铺户收卖制钱。多藏堆积。俟钱贵始行发卖。名为长短钱。应严行查禁。从之　　

○己巳。谕大学士等。湖广荆州兵丁、著派一千名。令副都统观音保、带领前往西安驻劄。步军统领阿齐图、有事差往巴尔库尔军营。其印务著莽鹄立署理　　

○改江西浮梁、永新、龙泉、万安等营守备缺。俱为都司佥书。从两江总督高其倬请也　　

○四川总督黄廷桂疏报。西炉口外。瞻对等处贼番。紏党抢掠。寻经调遣官兵。次第巢□刀抚。得上□日、进巢□刀瞻对汉土官兵。奋勇力战。直捣巢冗。番众率先输诚。已将贼首擒献。此次出征效力有功之弁兵等。著酌量议叙赏赉。所有伤亡汉土官兵。著照例赏恤　　

○庚午。谕大学士等。罗卜臧喇锡统领之扎萨克兵丁。及盛京乌拉等处之兵。从前曾令其至顺承郡王军营驻劄。此内若有已到军营者。即驻劄彼处。其未到者。著在塔米尔地方。会同一处驻劄。盛京船厂黑龙江之兵。著额尔勤统辖。乌察拉、王常协管　　

○以正红旗满洲副都统宗室鄂齐、署镶红旗护军统领　　

○大学士等议奏。西宁地方。最关紧要。设有调拨兵丁之处。应预为筹画。查庄浪地方。系通西宁肃州之要路。若添兵二千名。将来自便调。拨。应将西安驻防之江宁河南满洲兵内、调拨一千名。直隶河南之绿旗兵内、调拨一千名。遣往庄浪驻劄。再将四川预备四千兵内拨二千移驻松潘。以备西宁调遣。从之　　

○辛未。孝懿仁皇后忌辰。遣官祭景陵　　

○谕内阁。朕因河南上年有被水之州县。今春小民乏食。特命侍郎王国栋、前往赈济。动用仓谷五十余万石。续经该侍郎、查有不应赈济而冒领者。议令著落该州县追比。朕思发粟蠲租。乃国家爱养黎民之大典。岂容冒滥升斗、以滋弊端。但今年夏月。豫省州县。又有雨泽愆期之处。朕心甚切忧劳。惟恐收成歉薄。正遣大臣官员、前往查勘。其从前冒领之人。未必皆系殷实之家。今按数著追。未免竭蹶。用沛格外之仁。将未完米石、缓其追比。俟将来年谷丰稔。再行徵收还项　　

○大学士九卿等疏奏。怡贤亲王、功德光昭。中外讴思勿替。宜崇报享。以慰舆情。前直隶总督唐执玉、请于天津立祠。已蒙俞允。今复据各省督抚将军等。据所属官弁绅士兵民公呈。节次题请。应准其各建祠宇。以伸思慕之忱。得上□日、从前降上□日。内外各省官民、有实被吾弟怡贤亲王之德泽。诚心感激者。准建立祠宇。以展其追慕之忱。今远近各省绅士军民、合词恳请。虽贤王美善。孚于懿好之公。异口同声。不谋而合。朕思天下至大。其传闻王之令名、而未亲被王之恩惠者。若一体建祠展祀。则与朕之谕上□日不符。即王平日谦抑为怀。亦必不歆享也。除畿辅之地。王之功德。理宜俎豆千秋。已降上□日俞允建祠外。奉天为祖宗发祥之所。仰蒙福佑。笃生贤王。为国家宣猷佐政。则俯顺官民吁请、建立祠宇。于情理为宜。至于两淮盐务。积弊多年。自王总理户部以来。弊端永杜。苛累全除。众商咸沐恩膏。万灶皆成乐土。再者江南户口殷繁。水利最关紧要。王念切民生。留心咨访。将一切兴修事宜。奏闻于朕。朕本欲俟直隶工程就绪之后。令王前往江南。为万民兴久远之计。王亦身任不辞。后以国政需王赞襄。不能即往。旋据陈时夏之奏。王奏请速行。朕因命督抚大臣等、相度经营。因势利导。今东南数千里。河流疏通。有灌溉之利、而无泛溢之虞者。实王创始之力也。王之功德。其显著于江南者如此。准于扬州地方、建立祠宇一所。以慰舆情。浙江总督李卫、前为户部司官时。朕并不知其姓名。王在朕前、极力保荐。谓其才品俱优。可当大任。朕因将李卫屡加擢用。至浙江总督。浙人深受李卫之益者。皆王荐举之功也。准从浙人之请。于杭州建立祠宇。以申其感戴之诚。其余各省陈请建祠者。俱不必行　　

○以镶蓝旗护军统领署镶蓝旗蒙古都统侯马兰泰、委署前锋统领。前往北路军营。署右翼前锋统领公伊尔登、署镶蓝旗蒙古都统　　

○兵部议覆。云贵广西总督鄂尔泰疏言、乌蒙一镇、中左右三营。额兵止二千八百名。而威宁镇雄东川三营。又止额兵各一千名。应援防守。均觉不敷。请照广西左江镇之例。置中前左右四营。应添设前营游击一员。守备一员。千总二员。把总四员。外委千把六员。兵一千六百名。合原设之兵。定为每营一千一百名。镇雄东川二营。请各添守备一员。把总二员。兵二百名。分为左右军。威宁营、请改为威宁协。裁参将缺、改设副将一员。添设都司一员。千总二员。把总四员。兵五百名。分为左右两营。再曲寻所属之寻甸州。为东川乌蒙扼要之区。请另置一营。添设参将一员。守备一员。千总二员。把总四员。分拨督标兵八百名。抚标兵二百名。移驻寻甸。其原防寻甸兵三百一十名。移驻罗平。圴应如所请。从之　　

○予故正黄旗蒙古都统汪悟礼、祭葬如例　　

○旌表广东归善县烈妇、李亚长妻邓氏。拒奸不污。扼吭殒命。给银建坊。入祠致祭如例　　

○壬申。命固山贝子弘春、署銮仪卫銮仪使　　

○吏部议覆。山东巡抚岳浚疏言、东省沂莒二州。自改为直隶州后。钱粮仓谷。沂州属兖宁道管辖。莒州属登莱青道管辖。查登莱青道、远驻莱郡。去莒州六百余里。兖宁道、远驻济宁。去沂州五百余里。均觉鞭长莫及。且兖宁道专司河务。今管辖兖州一府。沂、曹、东平三州。统计二十七州县、一卫、一所。殊难兼顾。请另设兖莒沂道一员。驻劄沂州。将兖宁道原辖之兖州府属十四州县、一卫、一所。并直隶沂州、及所属二县。登莱青道原辖之直隶莒州、及所属三县。统计二十一州县、一卫、一所。俱归管辖。如此、则登莱青道。分出莒州一属。无控制辽远之虞。而兖宁道仅辖二州。得以专理工程。于河防亦大有裨益。应如所请。从之　　

○兵部议覆。福建福州将军阿尔赛疏言、骁骑校一官。承查事件。最为纷繁。福州驻防四旗。请照京城之例。每旗添设副骁骑校五员。三江口水师。添设副骁骑校六员。应如所请。从之　　

○又议覆。湖南巡抚赵弘恩疏言、镇筸镇所属四营红苗地方。现经分设塘汛。请移前营游击一员。添把总一员。带兵二百名。驻劄池河。移右营守备一员。带兵一百名驻劄岩口。添千总一员。带兵一百名。驻劄地良坡。添把总一员。带兵四十名。驻劄栗林。再添把总一员。带兵四十名。驻劄鸭保寨。再添把总一员。带兵三十名。驻劄火略坪。其余小汛二十三处。酌量安兵七百五十五名。又黔省五汛乃镇筸至六里必由之路。应归楚省设汛至栗林等寨。应归各营管辖。并添兵四百名。方足分防。其左营汛地广远。应再拨把总一员。兵五十名。分防劳神寨。均应如所请。从之　　

○癸酉。升署正红旗满洲副都统胡琳、为正红旗蒙古副都统。实授达尔济、为正蓝旗满洲副都统　　

○靖边大将军傅尔丹摺奏。臣等于六月初九日进兵。十七日擒获贼夷已陆续奏闻。二十日。遇贼二万余人连日交战。杀贼数千。因贼夷踞山拒险。难以仰攻。移营和通脑儿地方。诱贼邀击。贼人益兵尾追。围困军营。索伦、察哈尔、归化城、土默特、喀喇沁兵丁。俱乘机溃散逃遁。臣等整齐残兵。且战且走。贼人追击。昼夜力战。臣傅尔丹等。渡哈尔哈纳河。于七月初一日。已至科布多修城地方。前因索伦等处逃兵。妄造讹言。都统衮泰等。以全军失利奏闻。今因贼人有从科布多河两路来犯之信。臣现在办理防守之事。其每日交战情形。阵亡大臣官员。查明续奏。得上□日、前据北路都统衮泰等奏报。大将军傅尔丹等领兵进剿。为贼所困。全军失利。彼时已传谕西路大将军岳钟琪、令其加意防守。今据傅尔丹奏称、官兵为贼诱败。臣于七月初一日。带领兵马。回至科布多军营等语。是从前北路逃军所报。竟属子虚。不过兵马有伤损之处。大将军等原无恙也。可即传谕岳钟琪知之。总之目前进兵之议。且不必言。而防守之策。倍当加意。著大将军等、照近日谕上□日、谨慎办理　　

○甲戌。谕大学士等。大学士忠达公马尔赛、著授为抚远大将军。先于派出京城兵内、挑选一千名。轻骑前往图拉等处形胜之地驻劄。会同喀尔喀副将军王丹津多尔济等、办理喀尔喀游牧。及一切豫备防守事务。副都统达尔济、富昌、著同大将军马尔赛前去。续著侯马兰泰、副都统胡琳、带兵一千名前去。其余兵四千名、俱著预备停妥。俟大将军奏请调遣时。再令前往。八旗汉军内。派兵四千名。著都统李枤、祖秉衡、带领前往四子部落后面水草茂盛之处驻劄。以备调遣。其派出右卫、及归化城之兵各一千名。俱暂在本地、预备调遣。其余兵丁、若有调遣之处。著马尔赛、会同丹津多尔济、商酌办理　　

○又谕。新挑骁勇弁兵一百名。著副都统敦巴、带领五十名。往驻噶斯。留五十名。随大将军马尔赛前往。每名各赏银二百两　　

○实授户部左侍郎傅泰、为宁夏将军。升内务府总管海望、为户部左侍郎。仍兼内务府总管　　

○调贵州按察使张钺、为广西按察使司按察使。广西按察使张体义、为贵州按察使司按察使　　

○吏部议覆、江西巡抚谢旻疏言。九江府属瑞昌县之肇陈口。地方险要。请添设巡检一员。稽查巡缉。南康府属之都昌县、县治偏在西南。其东北地方。离县窎远。请将都昌县县丞、移驻适中之张家岭。以资弹压。并于蔡家岭添设一汛。拨兵防守。又南康府杨林河泊大使、所管湖课。止数百两。应请裁汰。所有课银。各归本县徵解。均应如所请。从之　　

○云贵广西总督鄂尔泰题。广西太平府全茗土知州许以桓故。请以其子许述章承袭。下部知之　　

○乙亥。谕大学士等。前派出科尔沁扎萨克等处兵丁、共六千名。在各游牧处驻劄。恐一时未能会集。著减去二千名。止派四千名预备　　

○户部议覆、甘肃提督宋可进疏言。凉州、甘州、西宁三处。遵上□日召募兵七千名。俱系贫丁、请借给银两。于季饷内扣还。再请每兵一千名。添设千总二员。把总四员。与外委千把分领教演。均应如所请。从之　　

○宁远大将军岳钟琪摺奏、七月初五日。据北路都统衮泰等咨称、准噶尔贼夷。以全力侵犯北路。于博克托岭、相近和通脑儿地方。靖边大将军傅尔丹等、被其围困。臣思傅尔丹、及从征官兵。奋力剿杀。自必破围取胜。惟是贼夷此番倾众来犯北路。必以西路军营。上年遭其骚扰。驼马缺乏。难以进击。因有轻视西路之心。臣此时统西路精兵。袭击乌鲁木齐。伊恐我师直捣巢穴。自必撤北路之兵。回顾伊里。我军既挫其锋。即便旋师休息。严防汛界。是不待交战、而贼夷先已疲劳。臣不敢坐失乘虚进击之机宜。今带领参赞提督纪成斌、理藩院侍郎顾鲁、公衮布、都统艮敦、总兵官张元佐、王绪级等。启行前进。其军营各项事务。暂交副将军石云倬办理。奏入。报闻　　

○丙子。中元节。遣官祭永陵、福陵、昭陵、昭西陵、孝陵、孝东陵、景陵　　

○谕大学士等。据顺承郡王锡保奏称、喀尔喀游牧之处。俱已安顿妥协。兵丁亦渐次到游收之界。喀尔喀三路副将军、各思效力。臣等将御贼守城之策。会同商酌预备等语。观此、顺承郡王锡保等办理防范。甚属有方。但须谨慎之中、愈加谨慎。贼人到科布多修城之处。傥不行力战。或暂时围绕。待我策应之师。以施诳诱之计。顺承郡王、喀尔喀副将军等。切勿前往策应。致堕贼人术中。伊等止应防护喀尔喀游牧。并看守察罕叟尔地方。此最紧要之事。果能固守。即伊等之功矣。若贼人久围科布多不去。可俟各路兵丁、俱到察罕叟尔之时。锡保等于喀尔喀兵丁、及防戍蒙古兵丁内。挑选二三千名。给与马匹。分为数起。昼夜前进。或尾贼后。乘机将贼人马驼、尽行赶出。随得随杀。贼人牲畜日渐亏损。自然逃遁矣。但须防其知觉来追。预思保全之策。无得卤莽。再、我兵果蒙天眷。败退贼众。亦断不可深入追击。贼人逃遁后。凡应行看守之处。尤宜严加防范。若贼众被我兵擒获。或力穷来归。除凶悍必不容赦者之外。其余稍有可原、即从宽宥。断不可因我兵受害之故。妄行残虐。以图洩愤。至喀尔喀等、现在南迁游牧兵丁赴察罕叟尔者甚众。所带粮糗。未必敷用。且需火药铅弹等物。查察罕叟尔所有谷石羊只等物甚多。量我军足用存备外。著锡保酌量赏给喀尔喀兵丁。使之充裕。勿存妄费钱粮、难于销筭之见。朕断不因所费过多、即加谴责也。将此传谕顺承郡王锡保知之　　

○副都统达鼐、侍郎众佛保等摺奏。据逃遁被获之贝勒达锡策零供称、年幼多病。因诺尔布作乱。闻我旗下之墨尔根、阿里克、鄂木布等。同扰台站。抢掠马匹。心怀恐惧。于六月初八日。随母迁移八十里。在游牧内图古里克地方居住。随诉知王盆苏克汪扎尔。并遣人擒获墨尔根等。并非敢逃遁远处等语。查达锡策零之伯父贝勒达颜。其父贝子噶尔丹代青诺尔布。皆实心效力。其伯父殁后。因封达锡策零为贝子。其父殁后。皇上施恩合两贝子之爵。封达锡策零为贝勒。并兼管扎萨克。理应感恩报效。乃无故潜逃。甚属妄行。请将达锡策零、革去贝勒。或降为贝子。或降为公爵。伏候圣裁。得上□日、达锡策零、年幼无知。听信谣言。畏惧迁移。并非有意逃遁。且值王盆苏克汪扎尔追赶。即迎前陈诉。又将伊属下掠马之人拏送。达锡策零、从宽免其革去贝勒　　

○丁丑。谕大学士等。驻防柴旦木兵丁等、前因遗失口粮。借过西宁西大通二镇官兵一个月米面。著将此赏给。免其扣除还项　　

○又谕。据副都统达鼐、侍郎众佛保奏称、青海之扎萨克等。现在聚兵七千名。但器械马匹。未能齐备。请拣选三千名。令其一年一换等语。朕所以聚此兵者。特为保全伊等家口及游牧之计。非为征伐调遣之用也。其生计情形。从前俱未闻知。今据达鼐等陈奏。朕心甚为恻然。俟从容料理必有加恩之处。今所聚兵七千名。著选派三千名。照朕从前所降恩上□日。官员赏给半年俸银。兵丁各赏银五两。一年一次更换。其更换之官兵。亦照此赏给。至兵丁驻防日久。盘费未必接续。著赏给茶叶缎布等项。及每月所食之青稞。再拨回之兵丁四千名。官员等著赏给三月俸银。兵丁等赏银三两。令其各回游牧之所。准噶尔贼人、或来骚扰青海之游牧。不可不防。朕意欲将伊等游牧。预行从容迁移。择妥协之处居住。著伊等会同详议办理。贼人由远路前来。一无所得。不待战而力尽矣。我内地兵丁与贼交战时。青海三千兵丁、但追袭贼后。量力将贼人马匹赶出。所得之马匹。即著赏给赶出之人。仍计所得马匹之多寡。另行加恩议叙　　

○吏部议覆。广东巡抚鄂弥达疏言、潮州府属之。潮阳县。管辖一十三都。地方辽阔。请将洋乌＜氵戎＞水二都、及云落司巡检。改归普宁县、就近管辖。应如所请。从之　　

○己卯。谕大学士等。副都统佟时茂、刘汝霖、著同李枤等、带领派出之汉军步兵四千名。前往北路军营　　

○又谕。北路军台人员。殊属勤劳。应大沛恩膏。此内废员甚多。其因何事革职情由。并坐台已经几年之处。交吏兵二部、查明分晰呈览。朕看其情由。或令开复。或行宽免之处。另降谕上□日。其坐台已逾二年者。俱著另委人员更换至在台各蒙古、俱著加恩赏赐　　

○以原任吏部左侍郎阿克敦、为额外内阁学士。随抚远大将军印　　

</div>
    <div class="pagination">
<a href="清实录雍正朝实录_page153.html">上一页</a><span>...</span><a href="清实录雍正朝实录_page149.html">149</a><a href="清实录雍正朝实录_page150.html">150</a><a href="清实录雍正朝实录_page151.html">151</a><a href="清实录雍正朝实录_page152.html">152</a><a href="清实录雍正朝实录_page153.html">153</a><span class="current-page">154</span><a href="清实录雍正朝实录_page155.html">155</a><a href="清实录雍正朝实录_page156.html">156</a><a href="清实录雍正朝实录_page157.html">157</a><a href="清实录雍正朝实录_page158.html">158</a><a href="清实录雍正朝实录_page159.html">159</a><span>...</span><a href="清实录雍正朝实录_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
