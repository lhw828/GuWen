<!DOCTYPE html>
<html>
<head>
    <meta charset="UTF-8">
    <title>尚史 - 第 85 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 85 页/共 91 页</h1>
    <div class="content">









　　大司马中春教振旅司马以旗致民平列陈如战之陈办鼓铎镯铙之用以教坐作进退疾徐疏数之节遂以搜田中夏教苃舍如振旅之陈羣史撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以苗田而搜之法中秋教治兵如振旅之陈辨旗物之用王载大常【日月为常】诸侯载旂【交龙为旂】军吏载旗【熊虎为旗】师都【孤卿】载旜【通帛为旜】乡遂载物【杂帛为物】郊野载旐【蛇为旐】百官载旟【鸟隼为旟】各书其事与其号焉其他皆如振旅遂以狝田而搜田之法中冬教大阅前期羣吏戒众庶修战法虞人莱所田之野为表田之日司马建旗于后表【第一表】之中羣吏以旗物鼓铎镯铙各帅其民而致质明弊旗【弊仆也】诛后至者乃陈车徒如战之陈皆坐羣吏聴誓于陈前斩牲以左右狥陈曰不用命者斩之中军以鼙令鼓鼓人皆三鼓司马振铎羣吏作旗【植所仆旗】车徒皆作鼓行鸣铎车徒皆行及表【第二表】乃止三鼓摝铎【掩其口而振之】羣吏弊旗车徒皆坐又三鼓振铎作旗车徒皆作鼓进鸣铎车骤徒趋及表【第三表】乃止坐作如初乃鼓车驰徒走及表【第四表】乃止鼓戒三阕车三发徒三刺乃鼓退鸣铙且郤及表【退至第一表】乃止坐作如初遂以狩田【周礼】




<史部,别史类,尚史,卷一百二>








　　小司徒防万民之卒伍而用之五人为伍五伍为两四两为卒五卒为旅五旅为师五师为军大司马制军万有二千五百人为军王六军大国三军次国二军小国一军军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长【周礼】夏商制军天子六诸侯三次国二小国一周因之小国子男地方五十里田一乡一遂乡遂之民各万二千五百家次国伯地方七十里乡遂倍之民倍之大国公地方百里乡遂三之民三之天子地方千里乡遂六之民六之军之等视乡焉卒之数视民焉以是为差凡平居五家为比比有长五比为闾闾有胥四闾为族族有师五族为党党有正五党为州州有州长五州为乡乡有卿有事以比人为伍同伍为列比长为公司马以闾人为两同两为拒胥为两司马以族人为卒百卒同一车族师为卒长以党人为旅同族五车为一队党正为旅师以州人为师同师二十五车为偏州长为师帅偏将是也以乡人为军同军五偏为陈命卿为军将一陈之大将也寓兵于农此之谓也












　　王夺郑伯政郑伯不朝王以诸侯伐郑郑伯御之王为中军虢公林父将右军蔡人卫人属焉周公黒肩将左军陈人属焉郑子元请于郑伯为左拒以当蔡人卫人为右拒以当陈人曰陈乱而不整民莫有鬬志若先犯之必奔王卒顾之必乱蔡卫不救固将先王卒而奔既而三军萃于王卒可以集事郑伯从之使曼伯为右拒蔡仲足为左拒原繁高渠弥为中军以中军奉公为鱼丽之陈先偏后伍伍乗弥缝战于繻葛命二拒旝动而鼓蔡卫陈皆奔王卒乱郑师合而攻之王卒大败【左传】郑为大国其赋三军一军五偏一偏五队一队五车五偏五方而立为方陈以偏居前以伍承偏之后弥缝之间如鱼队之附故名鱼丽按周制而为者也周制五车为一队二十五车为一师一百二十五车为一军以百人为卒一卒分为四两两各二十五人四靣环车而立以车甲士三人为中两各当其一面战合用竒而车出则卒分列车之两旁随车而进先偏后伍伍承弥缝其法同也
















　　楚武王荆尸而举【尸陈也荆更为陈兵之法】军行右辕【车之右者挟辕为战备】左追蓐【在左者追求草蓐为宿备】前茅虑无【军行前有斥蹹伏皆持绛及白旛见骑举绛幡见步举白幡茅明也或曰以茅为旌识】中权后劲【中军制谋后以精兵为殿】百官象物而动军政不戒而备其君之戎分而为二广广有一卒卒偏之两【十五乗为广司马法百人为卒二十五人为两车十五乗为大偏今广十五乗亦用旧偏法复以二十五人为承副】右广初驾数及日中左则受之以至于昬内官序当其夜以待不虞又有游阙四十乘【游车补阙者　左传】









　　晋荀吴败无终及羣狄于太原崇卒也将战魏舒曰彼徒我车所遇又阨以什共车【更増十人以当一车之用】必克困诸阨又克请皆卒自我始乃毁车以为行五乗为三伍【乗车者车三人五乗十五人今去车更以五人为伍分三伍】为五陈以相离两于前伍于后専为右角参为左角偏为前拒以诱之翟人笑之未陈而薄之大败之【左传】
　　晋旧法用周制毎乗攻车七十五人前拒一队左角一队右角一队守车二十五人为廐养樵汲炊爨守装之用凡兴兵十万用轻重车各一千乗荀呉伐无终地阨而险始舍车为步一伍五人分左右前后中而立一两二十五人立亦如之方各一伍也甲士居中余居左右前后方各一两也五车为队二十五车为偏五偏为陈而卒之布如车之布焉其前后左右陈之众寡不同者因地险夷而増损之亦一时之权宜也






　　车有二法小偏九乗大偏十五乗小偏一乗居中八乗裹之中与四隅为正四方为竒大偏三乗居中十二乗裹之中与四隅七乗为正四方八乗为竒








　　吴人伐州来楚防越帅师及诸侯之师救之呉人御于钟离楚令尹子瑕卒于军楚师熸呉公子光曰诸侯从于楚者众而皆小国也畏楚而不获已是以来吾闻之作事威克其爱虽小必济胡沈之君防而狂陈大夫齧壮而顽顿与许蔡疾楚政楚令尹死其师帅贱多宠政令不一七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅吴子从之战于鸡父吴以罪人三千先犯胡沈与陈为三军以系于后中军从王公子光帅右掩余帅左吴之罪人或奔或止三国争走而乱吴师击之获胡沈之君及陈大夫舍胡沈之俘使奔许与蔡顿曰吾君死矣师噪而从之三国奔楚师大奔【左传】吴旧无车乗三军皆步其法三万人为三军分为百行行卒百人行头皆用官师拥铎持防建肥胡之幡奏文犀之渠十行一嬖大夫建旗提鼓挟经秉枹百行一将军载常建鼓挟经秉枹万人以为方陈中军白裳白旗素甲白羽之矰望之如茶王亲秉钺载白旗以中陈而立左军亦如之赤裳赤旟丹甲朱羽之矰望之如火右军亦如之裳旗黒甲乌羽之矰望之如墨呉制如此及巫臣怨楚以晋之一卒适吴舍其偏两之一【车一乗卒一两】教吴车战至是始伐州来










　　管子作内政而寄军令焉制国五家为轨轨为之长十轨为里里有司四里为连连为之长十连为乡乡有良人以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有高子之鼓卒伍整于里军旅整于郊伍之人世同居少同游夜战声相闻昼战目相视其欢欣足以相死故守则同固战则同彊【国语】
　　齐始从周制管仲更之制国三万人车六百乘一军各五旅一旅小戎之车各四十乘一乘卒五十人五十人分为十伍以为三军中军公帅之左军国子帅之右军高子帅之别有卒一万车二百乗为竒兵庄公伐卫因其遗制而无左右二军军不尽出也






</div>
    <div class="pagination">
<a href="尚史_page84.html">上一页</a><span>...</span><a href="尚史_page80.html">80</a><a href="尚史_page81.html">81</a><a href="尚史_page82.html">82</a><a href="尚史_page83.html">83</a><a href="尚史_page84.html">84</a><span class="current-page">85</span><a href="尚史_page86.html">86</a><a href="尚史_page87.html">87</a><a href="尚史_page88.html">88</a><a href="尚史_page89.html">89</a><a href="尚史_page90.html">90</a><span>...</span><a href="尚史_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
