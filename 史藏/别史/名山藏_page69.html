<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 69 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 69 页/共 112 页
  </h1>
  <div class="content">
   郎曰彭时刘定之并以谦谨居相位定之有文而刘珝侃然不阿矣 

　　李　秉　　余子俊　　秦　纮 

　　○李秉 

　　李秉字执中曹州人少孤好学宣德中领乡荐第一正统元年进士授延平府推官擒治凶豪为豪诬构下狱事白秉名遂着取都察院理刑且授御史都御史王文荐为经历以备贤首领丁内艰服除改户部主事景泰初以郎中升右佥都御史廵抚宣府时虏累寇边耕地荒芜秉请白金三万市牛山东河南给俵播种秋成大稔取偿于民民以乐业边饷亦足总兵杨能纪广不任秉疏紏之能亦诬奏秉有旨取回别用科道官连章言秉劾杨能未辨曲直遽以抵摭之口改罢弹紏之臣适令风宪溺职边圉废官命勘□诬秉视弗如故秉尽心边政纎悉毕具凡所条奏诏书称是下诸边仿行之秉益招来流移兴起学舍清理屯田给医药施棺槥劾责边将选怯者上听秉从便宜于是拣精锐黜老儒教以战阵军声大振虏牧近边下廷议剿杀之秉言边墙外故虏牧放地非犯边也若掩杀之幸功开衅不祥莫大焉虏质我男妇求我与米朝议行秉每大口予一石小口予五斗虏欲尽求一石秉皆许之以示中国重人轻物之意二事人谓得体天顺改元罢天下廵抚总督官致仕者二十余人留用四人秉复得廵抚应天诸郡太平缺知府秉荐刑部员外郎欧阳熙瑞州府通判史宗礼两人可补御史李周六人分俸养亲名列不谨秉疏六臣迹虽不谨心实为养因大伦责小过伤圣明孝治乞复其职科道官紏秉方命召还初秉在宣府廵按宣府者御史张鹏秉有所责武臣以属鹏讯鹏曰我岂属吏耶执不与讯秉奏劾下鹏治鹏则治之曰非为李公奉诏书也其后鹏与杨瑄谪戍南丹时锦衣门达封识梏拲遣千户押戍甚严行至南都瑄谓鹏曰李公都御史于此也令兄当日为李讯狱今来周旋矣言未讫传呼至见瑄鹏哭不能起为之脱梏鹏瑄曰门锦衣遣千户封押甚严脱且罪秉曰在我解带贻鹏瑄长跪为千户请自是两人所过士大夫皆厚礼之人以此多秉秉既召还会李贤请设边廵抚如故复改大同大同总兵自石彪诬奏都御史年富以来声势恣横秉行事劲正诸将皆不便之会守备天城奉御例久病秉请代以长随副上怒秉专擅下锦衣狱门达并言秉先廵抚南畿妄荐欧阳熙史宗礼为御史李周等解罪而又有言秉不容山西都指挥佥事英治司事擅退指挥使旺领骑操山西所解目病马欲令守墎台军士六月一更上俱命达按下刑部秉当徒赎特罢为民是为天顺三年居三年复以内昅荐起南京右佥都御史宪宗元年廷臣以边关多事疏举廵抚宣府兼理兵政进左副都御史居两月都御史缺科道交荐复以命秉先是御史有弹击必先告长院长院承望权贵意而后许弹击秉一听御史之所为会计吏与吏部黜罢贪废无所避挠黜人倍旧上下称快其秋复敕整饬大同以东备边镇守太监李良请并敕秉总督辽东遂以命之建州虏董山纟犯辽东秉至会其入海州秉分调诸将居险要独领指挥傅海李英入海东山约会凰凤山皆失期秉孤军遇虏山西南虏据山阜我军失势指挥徐英败奔秉殿后欲斩之英曰愿死阵奔呼前众军一鼓而登遂破虏明年还京虏复至复命秉总督与武靖侯赵辅往征都指挥邓佐为先锋杀败虏众副将逗遛不前贼围佐佐领亲兵五千辰至酉皆战丁佐手馘数贼自刎而毙秉具大牢祭佐墓奏升佐子冶副将罪边人快焉遂体量建州地势五路进捣七日烧其房屋发其积聚班师还赐麒麟服劳牛酒加太子少保而先是吏部尚书王翱卒下廷推推上上命待秉还京以闻至是转吏部尚书是为成化三年秉念受简知急于进贤擢用奏拟如恐后时篢其为人宽裕有容中怀无隐而一意守法至于过当侍读彭华者大学士彭时从弟有所嘱其羣从彦寅秉立黜之有中贵人欲用其乡人为美官秉既不听更便外补秉念天下庶官所以厉民取财皆禒为监生时久次杂冗至于贫乏及仕而贪婪则债为之阶乃仿古身言书判之科金无一有者给冠带还家繇是为内外构怨秉初为尚书时左侍郎崔恭以次当得心颇不平而右侍郎尹旻尝学于秉秉皆屈意下之有所商论多所听从外人遂言吏部权尽归两侍郎矣秉自是不听两人两人亦遂不诚于秉秉乡人有为小吏者于考功数当适赂主事道求升而考功郎张宇中阻之道因言宇中于秉秉大诟堂上宇中持案籍面质扬言必是乃公不者私今郎所持公乎私乎乃公谗枉我我不能官恭旻皆是宇中以刑秉失秉为宇中谢乃罢而御史康永诏者往来秉所秉数言姚夔商辂程信马昂不称会星变永诏因合众请汰京官言夔等皆当罢秉覆奏京官请会都御史考核大臣被劾者听自陈自是夔等皆衔秉而京官被汰者怏且诟曰退我便消天变耶御史戴用言方面补官宜如先朝故事许在廷三品以上各举所知有旨从用言若四品以上吏部具缺朕亲擢焉御史刘璧合诸道御史吴远冯徽等言陛下高处九重焉能尽臣下旨云上擢适见内阁欲揽权耳请一归于吏部未几秉又值计吏所黜罢如其为都御史时科目人怏怏不敢自辩卑官冗吏累奏群摈呼号道涂成群数十旻为上章请都察院覆考得留九十余人旻又与恭时时外露秉短刑科给事中萧彦壮险而附势与大理寺卿王槩同郡有连槩亦几秉去代其位谓彦庄李公有二子治郡县无状不自黜免乃紏他人产庄遂私列其同官二人合疏劾秉职司考察若布政孙遇之老懦丘陵之嚵贪佥事李龄之衰疾并以亲昵不在黜列荐举大臣独张鹏一人鹏亦秉私至于监生入仕初无考退之例乃俾勤劳半生不沾寸禄保举奏章原有辨印之比乃俾径入选调冒滥实多任情去官以片言为喜怒恣意选除未一考辄迁徙且暗结年深御史附巳专权上曰秉故出廷举何至是下三法司会议崔恭尹旻辄对人语曰言官劾李公皆是吾二人者曾言之奈公不听何刑部尚书陆瑜等议秉任情衒直颠倒选法秉亦自伏濌之罪上以秉负任使革太子少保致仕罢遇陵龄等官复命彦庄指秉暗结御史故是何人以实对彦庄不辄具实上怒乃以刘璧吴远冯徽对俱下锦衣狱赎杖还职调璧等知县停彦壮俸一月而陵诉彦庄尝奉使过其治所嗔无礼际深用心仇章五上求与理遂同下狱廷鞫坐彦庄奏事不实降为驿丞陵得复官致仕遇福山人自有记陵兰阳人知真定淮安二府以治行旌为人负气豪迈长于治剧然颇见刚愎龄潮阳人嗜学好问在太学时为祭酒李时勉所重两提调北直江西学政待士明公皆君子也方秉被劾时人教秉辩秉曰辩涉固位但语诸公毋伤国体令秉入狱而是时天下举子方会试礼部投卷奋骂曰李公天下正人奸邪诬之李公若罪我辈愿不试以赎公及见上薄页秉乃罢秉行官属饯送有垂泣者秉慷慨登车去时论高之秉去彭时内不自安称病不出侍读尹直请于商辂急以崔恭补秉缺以慰北人之心而恭遂为尚书秉取乡与河州王竑并人望所属竑高自标峻而秉谦和接物出入闾巷奕坐无忤竑闻之曰不恭哉李执中堂堂大臣与市井小人游戏秉曰所谓大臣者岂长为之立朝居乡事固自异何至以官骄穉秉诚心直道险夷一节屡遭谤退角巾野服如长放然国家有事朝召夕至翰林侍讲陈音等累章荐秉侃侃公忠忘身殉国竟留中年八十二卒赠太子少保谥襄敏彦庄之谪丞也道遇盗与其眷属皆见戮人谓天道之佛僭 

　　○余子俊 

　　余子俊字士英青神人父祥为户部郎中历官廉介笃于故旧尝归里过眉眉人饮之酒祥沥行箧傍者三主人讶问曰亡友之骨也客死而归之子俊沉毅端重开敏有略以景泰二年进士授户部主事迁员外郎有两贵家讼田子俊往听之其一乃以地名同其姓子俊曰审尔则张家湾尽张产邪张家湾者出京师之潞河湾也天顺初知西安府西安故剧府兼边事旁午子俊酬酢治办六年为关中冠赐敕旌异成化三年命三品以上堂上官各荐所知子俊以荐擢右参政督三边军饷遂迁右布政使转浙江左布政使会西夏有警廷议子俊居陕久宜用之擢都察院右副都御史廵抚延绥时虏入黄河套久屯不出朝遣屡遣文武重臣总制军马子俊疏言陕有三边延庆宁夏甘肃也三边唯延庆于内地为近国初逐虏黄河之外正统初岁始渡河来犯边境建议者请于沿边地立界石东西二千里于界石外开创榆林一带营堡后累增至二十四所延蔓千二百里屯军积粮扼虏入寇路又于营堡三十里外筑墩台瞭望虏或内闯即举烟示警用是边境久宁天顺以来虏知我东西诸边据险难窥伺唯延庆一带无险阻可驰突屡来犯边遂知河套所在入屯其处自是虏顾居内我反屯外遂至遣将聚兵以为虏备此时刍粮银钞费且万万计今屯宿重兵犹未宁息臣愚谓莫若于沿边墩台空缺处筑为边墙高山陡崖凖其形势或铲或累或掘为堑沟度如城高每二三里许连比为敌台崖砦不绝筑短墙其中空横一斜二若偃月状以避射侦敌诏如其言于是自清水营之紫城砦至宁夏之花马池东西延袤二千余里凡为墩堡壕墙崖砦八百有奇其始筑时怨谤纷如子俊执之不移竟以成功又移定边安边二营于近地以就险利新牧省转输输林故无卫正统中列戍调军至成人初未具子俊请耴逋兵当勾及谪戍南土者之子孙以益之立武学开屯田教边人树艺种植法身时廵省军中百器咸具自是岁熟入数万石瓜菓蔬菜等于内地沿边数千户屹成巨镇保障陕西与宁夏甘肃并虏相顾囓指去盖是时马文升以左副都御史廵抚陕西而罗山除廷璋以副都御史廵抚宁夏文升有名于时廷璋亦浚濠筑营缮治亭障边人谓关中三都御史云子俊又请大同游兵备朔州山西游兵备沟营宣府游兵有警调用要令虏不得入河套其法王今行之以功转副都御史进右都御史移镇陕西泾阳有旧堰不利灌溉每治辄辍子俊凿山开导溉田千余顷又凿南山道直抵汉中以备馈饷秦免岷洮河三卫之戍南方者万有奇易置南北更戍六千有奇以其所易置者分戍胡卢峡豫旺城设平虏镇戎二千户所领之岷番作乱克其四族斩首四百级捷闻赐敕奖励召拜兵部尚书升从一品禄加太子少保锡金玛瑙带文绮麒麟服廵抚辽东都御史陈■〈金戊〉希汪直意请征建州女直夷下兵部议子俊言御戎之道宜先守备建州边卫祖宗覊縻而巳不深治也今其酋伏当伽罪状未着征之失祖宗初意必不得遣重臣节制相机战守可尔而汪直巳先言上上命抚宁侯未永总兵■〈金戊〉提督军务直为监督得便宜生杀升赏矣建州之谋起自陈■〈金戊〉而王越亦几与其役至是疑子俊阻之乃言本朝末有军职节制文职者征讨重务岂可无文臣总督意盖自荐而子俊恶越开边言命出圣断不可复移复极论■〈金戊〉衅启失利之故宜寘重法上诘问兵部臣子俊奏曰臣独为之与他臣无与上亦罢贵州守臣言播州苗成贼请调兵会剿子俊谓变在四川请出贵州殆要功也因极论此时天时地利皆不可兴兵状乃以母丧归十九年服除召改户部尚书明年虏寇大同宣府等处命兼副都御史总赞军务粮储子俊参酌古制造车八百余辆糇粮得自赍器械得兼设有曰虎尾炮者置之车箱角柱之上随向可移击有曰将军炮者置车箱中候虏冲突酌量击之用鹿角小榨补塞车空处以逸待劳制度精巧因疏言自古命将出师见可而进知难而退进退之闲非车不可臣观大同宣府山川平旷门庭之寇车战为宜大率万人为一军战车五百余辆用步军五千人驾拽行则纵以为车止则横以为营虏贼对垒彼用弓矢百步技击我用鎗炮且有威势三倍如相持过久彼将分掠我则出兵或遏其骄横或尾其惰归运有足之城策不饲之马此万年守边简易之策也因上兵车营图五说上可之虏引去上遣锦衣百户以特羊上尊往劳师还加太子太保以星变上言请止土木祈祷以节财用重盐法毋以羡余赐权贵禁贵幸夺民田罢中官之用事于外者复命兼总大同宣府军总兵而下一听节制子俊以修筑边墙为急乞以所举于延绥者推而行之诏可然以工力责边臣阅实付科道子俊受成而巳不能如景时精办矣遂有言子俊修边糜费者上改子俊左都御史专镇大同命工部侍郎杜谦偕科道官往勘而先是镇守延绥太监韦敬者狠愎自用与总兵岳嵩都御史吕雯屡争敬会客坐雯于西坐嵩于下而自据上坐敬下人有边刚黄让者侵牟贪婪商贾不敢入境雯尝令人市布不得因言于敬曰商人不至因公下人敬忿然作从此于雯积不相能子俊以闻上切责敬别调之宁夏而刚让并谪戍敬因奏子俊怀奸抵搪所调副总兵玺总兵玉荐举总兵嵩皆出私恩怨兵部言此子俊未任以前事非繇子俊上怒其遮餙命谦等并勘谦等还奏子俊在边未及二年费官银百五十万粮料二百三十万石虽云公用糜财病民亦自难免下户工二部会议覆上责子俊偏乖耗废革太子太保令致仕未踰年仍召为兵部尚书复太子太保宪宗崩力求去不许弘治初复三上疏上遣医赐羊酒复视事上言驭世以大德不以小惠班爵以公义不以私恩以杜近戚希恩滥爵之渐因乞骸骨不许临尽犹手削奏稿陈湖广四川弭灾御盗之术再遣医视疾弗瘳上闻讣辍朝赐镪命有司给棺敛具赠特进光禄大夫太保谥肃敏子俊内重外断勤于职事凡有文移皆手起稿或时对客犹沉吟不休与客谭时务反复曲折必欲实见诸行一生外宦皆在西北边而于关中岁久功多在延绥尤着雅以修边墙备虏为急忌者阻之竟不底绩尝语人曰人臣事君随事尽力即近小亦当为百年之计又曰大臣谋国遇大利害宜身任慎勿养交市恩远怨自全弟弓寰举进士授官子俊教之曰惟诚动物积久自能消伪又曰立身贵刚然亦不可使人畏不敢近世以为名言子寘以荫累锦衣卫同知忤刘瑾改南孙承勋承业皆举进士承勋官翰林修撰承业云南佥事 

　　○秦纮 

　　秦纮字世缨单人景泰中进士官云南御史有风裁劾中官降北黄驿丞御史练纲荐其贤起知雄县禁中官捕猎被诬几不免县民数千击登门鼓讼冤释之调知府谷县日与将官讲兵料虏廵抚都御史徐廷璋荐升葭州知州调秦州以艰归民庶哭留成化初擢巩昌知府纮所至公廉有威吏民畏爱累迁都御史廵抚宣府成化十九年秋虏大入大同总兵许宁不能御上命宣府总兵周玉将二千驰赴之敕纮与大监简颙共防守参将白全帅兵二千出驻柴沟堡纮乃亦出二千人躬擐甲冑与玉合击虏尽奔遁复使都指挥成等按伏顺圣川虏悉弃鞍仗走居数日虏复入兴宁纮复使都指挥澄等分兵三部身与颙等率兵一千居中与虏战数十合虏委所掠去追至常梁虏骑四百余突至复力战却之虏驻山北纮军驻山南又明日虏复数突鬬至暮悉奔去当是时虏入大同长驱顺圣川大掠而北许宁既不能御复以捷闻纮所斩获虽不多京师闻其捷真欣然归功纮与玉以副都御史抚陕西秦府旗尉横苦民捕论不贷秦王怒入奏纮逮下诏狱内内臣尚亨籍纮家黄绢一疋故衣数事而亨太息以闻上差叹良久曰纮官不小贫至是乎立释之赐钞万贯命廵抚河南会汪直以事至纮与抗礼直亦不敢有他而纮更密奏直多带旗尉驿骚郡县直还上问何省抚臣贤者直知纮有奏首称纮上出疏示直直顿首伏地口口不置上遂迁纮户部侍郎而直以此益见信于上吏部尚书尹旻坐罪败凡山东人仕于朝者无贤否皆为雠党侧目纮亦以旻乡人被劾降为广西参议弘治初以右都御史总督两广泷中后山贼为患有年纮调汉达军命按察使陶鲁讨平之复克田州海南黎时总兵官安远侯柳景纵贪不法纮列奏其状景逮狱禠爵追赃巨万景挟戚畹从内降旨冀前赃因摭诬纮他事命锦衣逮讯旗尉至纮治事自若既处治兵食军务从容就道戎容驺从略不贬损既出岭囚首就系谓旗尉曰纮非敢违朝旨自尊大也两广总制军民蛮夷瞻承仰奉遽就拘系恐损国体或轻边心今则出岭真囚人矣既至台谏交章论救吏部尚书王恕亦极言之改户部尚书十一年致仕十四年以边警起用尚书兼都御史总制固原等处军务推演古法造兵车火器修豫旺石硖口双峰台三城甃金佛硖海子口七堡以绝虏道其明年敕总制三边修边关腹里城堡关隘万四千一百九处所铲崖三千七百余里拓固原外城奏移批验所盐物其处商贾云集物货流通荒稀边城遂为壮镇乃修孔庙广学舍诗书之化人材彬彬焉正德初刘瑾革总制召还致仕家居十八年年八十卒赠少保谥襄毅纮历官四十年位至孤卿居仅蔽风雨妻孥菜羹麦饭身后子孙贫不能存杨一清踵纮官后行履边城叹曰秦公文吏其所治边虽古名将何以过之初纮致仕时妻弟杨瑾依纮居纮卒瑾遂纲纪其家家奴丁玉者怨瑾出总制时所遗铁金铳告瑾私用军器并诬他不法事时刘瑾用事归罪于纮复命籍纮家刑科给事中张九叙御史徐敬等望风劾纮瑾复诘责九叙敬言纮弝而前御史朱钦以尝给纮官夫亦逮问之有司承行者人罚米百石 

　　郎曰李余秦三公饬边修备可谓国之能臣李执中直躬而行退处如长放君子也 

　　名山藏卷之六十五 

　　●名山藏卷之□□□ 

　　晋江何乔远　选 

　　臣林记（成化臣二） 

　　◆臣林记（成化臣二） 

　　叶盛 
　　朱英 
　　韩雍 
　　王越 
　　孔镛 
　　陶成 
　　毛吉 
　　叶祯 

　　叶　盛　　朱　英 

　　○叶盛 

　　叶盛字与中昆山人正统中以进士授兵科给事中进都给事中屡言事事不克自尽欷歔颦蹙若关在身 【 故事中外陈言礼部集诸大臣若科道官会议东阙门则礼部侍郎宣言其要诸大臣商决之言者皆长官其余无所可否盛开陈娓娓有大臣退言曰我辈佰议叶给事独娓娓若任师保者我名之叶少保矣】 景帝初元十狃旧习言路茀塞盛与都给事中林聪发愤感时无所讳忌一时士大夫奋发矫厉皆自盛聪倡之景帝颁赏廷臣盛以时艰辞数日中八上疏疏皆雪耻复雠之策 【 林聪字季聪宁德人父观官教谕聪正统四年进士为刑科给事中景泰元年转都给事中与叶盛矫矫奋发感激论天下事其所弹劾皆切近内侍及当柄大臣多因以下狱去官英庙北还廷议迎銮景帝欲薄其礼聪独言当备卤簿大驾及易储众唯唯聪独难署牍方欲极论而罢也先遣使入贡自称大元田盛可汗朝廷欲赐敕书难于称呼下廷议聪言自古夷狄骄悖未有如也先者也向者邀留上皇入寇京师比岁复自弒其主遣使来报然狼子野心虽苶纪极使其不畏天道不顾丑类之诛不惧中国之讨即辄称可汗于其国中孰得禁之然尚不敢姑使于我诚觇中国有人否尔虽曰王者不治夷狄亦岂可逊词厚礼与之通问今若从所自称则长逆贼之志谓中国无人若称其故号为太师则恐激犬羊之怒莫若待之常礼赐敕来使令归语以君臣上下之分顺逆吉凶之道庶几国体不失抑可示强于外廷议大臣乃欲狥彼请称为瓦利可汗谓为酋长之称隋唐以来常号不知稽之于史谓夷狄之称可汗犹中华稻皇帝此唐时四夷君长亦称太宗为天可汗也若曰不从彼称必召边衅借使从而称之复他求不巳则边衅亦生又将若何且虏于往年亦尝求我遣使彼中菶议纷然赖陛下刚决断绝数年以来边境亦靖臣愚以为不称可汗他日入寇尚可暴示其罪龚行天罚鼓动天下豪杰义士发愤敌忾之心称可汗则陛下亦与之矣行将何以号召豪杰义士与兴事乎然帝竟从诸大臣议称可汗荅之寻迁春坊司直大学士商辂言六科不可无聪仍补吏科都给事中领司直俸户部侍郎张睿国子祭酒刘铉并用母丧夺情聪上疏侍郎六卿之亚祭酒师儒之宗忠孝大节不可不尽乞令依例守制不听复上言君亲人道大伦忠孝臣子大节未有忠君不繇孝亲薄亲而能厚君者也传曰事亲孝故忠可移君求忠臣者必孝子之门礼臣有父母之丧君三年不呼高皇帝定斩衰之服父母皆一丧匿丧具有罚禁所以扶纲常维世教岂不严哉曩者逆虏不庭国家多事内多近侍方而等官夺情起复此令共济时艰一时权宜也今边事宁谧方面皆不许而在京犹或踵旧臣诚愚昧以为大臣之中有一身去就系国安危犹若可言若一槩为例弊且贪恋名爵廉耻不顾视天亲若路人希异数如常事矣伏望当金革之不试举先朝之旧卓裨益世道不为浅鲜景帝所立太子薨聪上大宝八事及修德弭灾二十条中言今三尺儿童悉令太上皇德独耻皇太子见深何故见废时日曷丧之谣继出臣不知为谁陛下幸而听臣仍将太子见深立为东驾又言陛下宜虚省躬戒玩好之荡心戒嫔御之燕袅戒用度之过奢戒逸乐之忘返戒爵滥施戒罚滥及又言唐虞三代无有释道之教斋醮之事然而享寿益高传祚益久庶政惟和万事咸宁自汉以后或舍身施佛或迎骨入禁信奉非不专至寿祚未见隆永二教亡益明甚近者在京寺观既有斋粮以饭僧又有灯油以供佛一月而斋几度旬日而醮几坛甚至内府亦行修设供俸之费既多斋衬之仪不少虽曰内帑实出民脂以为为民祈福而民艰自如以为为国禳灾而夫灾屡见犬望悉行停罢庶几当务为急聪平居恂恂不为奇异遇事正谠论确不可夺景泰中諌议之臣仕聪与叶盛为首称尝预会试考官汲汲焉死失一士吏部选注未当或狥私请辄指斥改易当事者外虽敬惮中实衔之尚书何文渊以选法不公为聪论罢聪复时时忤大学士陈循都御史王文循文讽诸御史劾聪十三道御史溥等奏聪自劾去何文渊之后数挟制吏部尚书王直紊乱选法诏多官廷鞫以大臣专擅选法论罪当斩并劾直等阿势听嘱而大学士高榖独持正议保持之礼部尚书胡濙亦曰给事七品官拟以大臣嘱托公事也拟以选法二者律不合慎无以私憾杀諌官遂不与疏归托病不朝上遣中使往问对曰臣故无疾也闻欲杀林聪不觉惊悸景帝始知聪被构左迁国子学正英宗复辟超迁左佥都御史振山东饥全活甚众还迁右副都御史捕江淮盐贼籍其魁而巳三年丁内艰明年起复固辞终制不允至署院事曹钦反锦衣官较私报仇怨凡钦姻识一切逮系人心知冤度无免理聪力辩出之又一时幸功者亡耴首级京师人至不敢夜出门聪按论捕贼功必生获其人成化二年江淮旱饥人相食右佥都御史吴深廵视民瘼无状聪代之九载秩满升右都御史七年出廵抚大同逾年致仕越二年起掌南院事又三年召入为刑部尚书加太子少保十于年按事辽东与汪直鞫辽东守臣狱马文升强珍坐谪戍或责备其偏狥然其持大体秉公论终不可得掩也明年乞致仕不许十八年□赠少保谥庄敏】 居一年闻帝在宫中划船射鱼为戏请复午朝以绝佚豫其冬中书舍人何观弹劾吏部尚书王直等正统中阿附权奸老猾不宜在位复言北虏朝贡使宜安置之南方沿海地绝其来住忤旨下六科十三道看议都给事中毛玉属奏草言观诬陷大臣擅开边衅宜明正观罪林聪见而请更之不可走语盛盛亟诣科索观玉曰上趣急观恐缓固请乃出盛读讫谓玉曰何舍人安置北虏之说诚然踈也顾实繇指斥王公至上且其辞连权奸坐益激怒中贵人耳草当更玉曰上怒甚不可更也盛再请玉因附盛耳曰何舍人满考不迁憾吏部为此此王公意御史诸公业亦以此意属草矣玉固不具耳盛曰君虽不具与具等也何舍人虽忤旨主上尤令我曹看议此甚盛德且夫王振马顺小人也刘球之死一下尚为口实况吾侪乎且吾侪方居言路宁不自为谋玉意稍解盛因耴笔抹去其首尾参劾语众称善退而草腹所具玉竟不更奏入下观锦衣狱杖讯谪九溪卫经历而观幸无害 【 何观晋江人其谪也转知象山县有惠政致仕归象山人数百送至衢界上观善草书嫁女无以为奁与书一簏隐迹古玄山中不关俗务乡人高焉】 英宗返驾有上匿名书请景帝为河南之避者盛辄封进居一年迁山西右参政督粮宣府都御史李秉言盛知兵便有意谋上令协赞独石诸城军所筑城八置堡七百鸠缮竖置边关赖之丁艰去天顺二年召为右俭都御史廵抚两广乞终丧不许时两广流贼獞蛮在在猖獗盛与总兵欧信陈泾一击斩广西贼之流劫广界者而贼尚未戢复命都督颜彪讨之盛仍赞彪军凡破贼砦八百所擒斩数百人疏请广东盐商计盐入粟为边饷公私利之广西进士张某归省盛稍踈薄其人张还朝言彪围大藤峡久无功闻佥都御史吴祯在武宣县杀降遂亦杀降附诸蛮及民之供给者盛为彪草奏报捷丘浚遂言盛于朝且语李贤叶公嘲公所作诗文不佳贤心识之他日锦衣指挥吕贵汤胤绩见贤称盛学问文章之美曰傥置内阁必不忝公贤怃然曰与中嘲我诗文乃为入阁地邪及朝命召还使韩雍代盛贤草雍敕曰母若叶盛之杀降也盛既还改廵抚宣府修复官牛官田之法垦土积粮岁有奇羡易战马千余匹修筑废缺屯堡以七百余边镇隐然殷阜成化初年也三年言臣窃见仁宗朝守宣府者永宁伯谭广逮事太宗皇帝功在漠北所统部曲时号谭家马广居宣府二十余岁儿童妇女皆知广名臣诚感叹以广之功名爵位竟身而止诚宜加赠谥录及后人以为边臣之劝 【 谭广丹徒人父添四从太祖开国有功留御明州卒广十四补父籍继被选人补骁骑卫再调府军为伍长带刀宿卫寻授燕山中护卫从征乃儿不花又征驴驹河黑松林朵颜山等处从靖难有功成祖即位升大宁都指挥佥事巳领神机营从征迤北充骁骑将军又从征九龙口为前锋以神箭万人射数万贼于高崖胜挥左右夹击大败之升中军都督佥事赐白金文绮鞍马二十二年升左都督充总兵官佩镇朔将军印镇守宣府正统六年以剿胡寇功封永宁伯九年广守宣府者二十年矣上念其老召之还亡何卒年八十二讣闻辍朝遣葬祭广长身玉立膂力绝人大小百余战未尝败衂亦未尝妄杀人爱人丁士恒恐不及士卒勤勚饥寒不啻在身所统神机兵鲜明晃耀进止有节人望见皆日此谭家马也上有所指挥亦曰谭家马至胡虏相戒亦曰慎无犯谭家马叶盛为请谥遂得谥襄毅】 臣因而推举耳目睹记如广类者若镇守广西都督山云浙江都督许亨宁夏都督张泰等皆有贤声臣又因而推举文职大臣如广类者则纯诚朴忠如王直胡濙高榖清德正学如仪智薛瑄陈琏吴溥杨翥吴讷风节凝俊如钱习礼李时勉廉恭体国如师逵古朴顾佐王质鲁穆李棠杨信民轩輗王宇公勤才望如金忠张本魏源张骏罗汝敬刘中敷邝埜王佐王卺侯琎徐琦王士嘉李嘉民焦宏金问萨琦王恂张凤沈翼年富贾铨监学规莫如胡俨陈敬宗他如魏骥陈泰李敏马谨亦有可称又有没于王事尤足矜念如都御史等官邓棨等者 【 高榖字世用兴化水永乐乙未进上改庶吉士授中书舍人尝奉命入寺写经雨归而跣人曰病矣榖曰病直榖耳若阁老言上不写佛经不病乃大考满改翰林编修及升侍讲学士历官二十余年矣吉服上官袭锦上绣人谓之语曰锦上添花高公之华正统十年以工部右侍郎兼侍讲学士入内阁英宗陷虏庭赵荣入虏迎驾榖脱金带为赆英宗将还议迎礼榖议隆其礼众方嫌疑适千户龚遂投书与榖同意榖曰谁谓儒臣不及武夫即耴遂书以进顺天乡试陈循王文二子落第循文奏治考官刘俨罪赖榖保持之终太子太傅卒谥文义□仪智高密人永乐史繇教官历高邮知州宝庆知府升通政司右通政兼右春坊中允升湖广布政司布政使坐累被谪湖广都指挥龚忠入见成祖问湖湘闲老儒忠以智对即日被召既至以为礼部左侍郎正旦日食上命礼部尚书吕震议免贺礼震心谓宜贺智力言不可上闻是智他日命吏部简授皇太孙者同以智荐上喜遂用之年八十乞致仕赐敕奖谕遣归卒谥文简　钱习礼名干以字行吴越钱氏后永乐六年江西乡试第一九年第进士选翰林庶吉士正统十年以礼部侍郎致仕为人恬静寡欲恭敬笃伦谊在翰林三十余年文章议论推重士林年八十九终天顺年谥文简　古朴陈州人洪武中乡贡为太学生除工部营缮主事累升武选郎中建文三年授兵部右侍郎成祖即位改户部右侍郎转左营建北京命采金江西多有惠爱上廵北京侍仁宗监国洪熙元年升户部尚书为人廉孝慎密居官临事早作夜思一志奉公谨守成宪户部主事良不饬朴书下考良凂上左右求最朴严拒之良遂诬朴他事既就系成祖知朴诬释之他日吏部奏授良敕命仁宗不许曰岂弟君子福禄攸降良诬朴罪岂君子乎而福禄降之良竟以赋败宣德二年卒于官　王质凤阳太和人永乐中乡举授南阳训导征为御史宣德中以荐升四川右参政出廵蔬食而巳蜀人呼为青菜王正统中升山东右布政使六年召为户部右侍郎八年升刑部尚书严侍属吏属吏皆不乐之顷之以失囚左迁参政后转户部未任卒质富于学问不善绩文时人谓不蜜之蜂以其但能采花而巳而学者资其多闻　鲁穆字希文天台人永乐五年进士还家归省戒行有司厚赆之谢弗受曰有司所赆皆乡里资财吾初仕也未有及民可先厉乡里授监察御史屡上封事以敢言称旨升福建佥事理冤绳奸民日之日鲁铁面英宗改元升授右佥都御史命往捕蝗大名还京疾卒遣荐谕祭给舟归丧穆刚方廉介历仕中外二十年被服如寒士以荐入院工部尚书吴中见其萧然助以器用穆悉郄之及卒中复具棺为敛同朝咸赙助之子崇志登景泰中五年进士擢吏科给事中累官应天府尹宾言笑少嗜好为政行所无事而于人不为苟合世亦推崇志有父穆之风　李棠缙云人宣德中进士为刑部郎久岁数以贤劳外遣勘狱得情皆从轻比正统巳巳自郎官升本部右侍郎寻奉敕廵抚广西吏能其官者虽下僚待以殊礼不则方岳亦摈斥之断罪无浃旬益兵给饷广屯募耕柳庆蛮酋数反悉俘获之朝命兼提督征蛮军务黄■〈王宏〉黄■〈王冈〉之变棠执■〈王冘〉系狱且寘之法而■〈王宏〉上书请立景帝子为皇太子坐出狱得官棠忿郁成疾寻乞养病代还不持一物虽随身书剑亦弃去之其初为郎恤刑南京道遇故人遗之精纩铜蟾蜍鞾若袜悉却焉故人巳蟾除清物也强置舟中去棠不受出而寘之水傍　王宇祥符人正统巳未进士授南户部主事干质奇伟兼隅饬修特立独行才能显著出知抚州府礼吴与弼而问之政虚巳劳心民题县壁曰关节一毫无地入廉公两字有天知都宪廵抚上治行赐诰旌异天顺初擢山东右布政时东土累岁不登流移饿殍相随属上下玺书付托之字往全活数十万人明年以副都御史廵抚宣大革弊除奸为权贵所不悦赖上知其人谮毁不行未几大同缺廵抚复属兼之则上劾石亨石彪请寘之法亨彪果以奸败朝廷益加其忠以内艰归内夺情召还以为大理卿寻卒　张木东阿人九岁为邑诸生后举京闱乡试授江都知县厘奸革弊豪猾敛迹靖难兵次扬州本率耆老诣军门谒见遂升扬州知府寻升江西参政廵行郡邑祛除蠧政奸吏不容召为工部侍郎巳以事迕旨谪交址布政司吏仁宗监国奏还为刑部侍郎既即位进兵部尚书兼掌都察院事召掌行在兵部宣德初征汉庶人本以戎枢扈从庶人伏法遣本治其余党本奏汉国吏民为王所胁请无尽法从之时军政久弊本奏遣大臣分出清理为条例班行天丁诏兼太子宾客数赐玺书褒谕巳以户部政弛又命本兼之六年卒赐祭葬复其家本直谅通敏持身庆介成祖尝宴近臣各设银器一案因以赐之惟本案器皆陶谕曰卿号穷张无所用之　魏源建昌人永乐庚戌进士为御史九年所至举职以浙江按察副使召署刑部右侍郎河南旱饥出为左布政使赈廪蠲赋转徙来归岁亦有年召为刑部左侍郎复命往西川整理边务还拜尚书又命行边督察源劾治诸将之慢令者高筑开平龙门城增设墩堠自独石抵宣府给神铳火药城堡中有壮勇军士依托权豪避伇者悉搜括归伍寻以病乞致仕　张骏泸州人永乐辛丑进士以御史起家累俭都御史　刘中敷大兴人以诸生为成祖守北平门既靖难授陈留丞历仕藩臬披见悃诚不事摘发正统初名为户部尚书理财虽非所长而恬淡不戾于和以事忤权奸罢归正统未起太子宾客兼户部左侍郎景泰中卒天官子琏举进士历光禄卿琛虞衡郎中孙机南兵部尚书　王卺字克修郿人洪武末年监生初授苏州府同知苏赋甲他郡不期年逋负皆完累升工部尚书京师城垣外固砖石而内实土雨久辄坏卺及侍郎王佑偕太监阮安成国公朱勇修武伯沈荣奉命督理纯甓之正统中以王振用事致仕卺用严峻为治卒伙子　侯琎泽州人永乐癸卯山西乡试第一宣德丁未进士为行人善辞令四川云南广西诸土官争地不决琎奉命往判按图考志为定界画皆悦服罢与礼部侍郎章敞封交址关门隘先驱偃而入琎曰此狥窦也安足辱天朝之命使交人惊惧撤关迎入之迁兵部主事与会川伯赵安尚书柴车败虏升郎中从尚书王骥讨平思任发于麓川升礼部右侍郎出镇云南再讨麓川余党以捷闻升左侍郎复以兵部左侍郎镇云南复与王骥渡金沙江征思机发于孟莨复往征贵州苗解普定围自兴隆而下抵镇达皆平定升兵部尚书进克安庄西堡长官二司中瘴疠卒　李嘉宛平县人以奉祀礼生事成祖藩邸用诚实见信成祖靖难有守城劳授鸿胪序班久之握通政司参议北京初建奉命董役精勤任事宣德中为行在礼部左侍郎卒嘉靖谨严毅居父母丧哀毁动人终丧不御酒肉所历寡合终不为变　民武进人永乐甲申进士读书翰林授刑部主事进郎中八年山东妖妇唐赛儿作乱三司以纵寇诛廷识推民授山东布政司参政下车数载整饬纪纲抚绥残氓政理一新久之晋南京户部侍郎改刑部伸抑疏滞声誉大彰居三年卒　焦宏叶人永乐中进士为御史守工不阿为都御史顾佐所壴咄按贵州有疑狱不决论死者百余人宏察实闻坐者十人而巳奉命往凤阳察狱以平恕知名升江西按察副使人谓江西俗徤讼宏曰吾知其人多读书识道理吾理谕之既至狱清事理升江西布政司益用宽平治而荐贤礼士有加进户部右侍郎有重事则宏承命往凡一视闽浙苏松兵备一视闽中银场一视陕河屯用庾廪正统巳巳征叛贼思机发宏主馈饷师还卒　萨琦闽县人宣德五年进士选翰林庶吉上授编修预修仁庙实录礼部右侍郎詹事府少詹事为人狷洁学有源委　王恂公安人宣德五年进士改庶吉士授翰林简讨博学工文操行简约正统中升修撰北虏犯顺以恂有治才推升大理寺丞廵抚赍州恩威兼济蛮夷畏服景泰中升春坊右庶子再升祭酒卒于官　张凤真定安平人宣德中进士授刑部江西司主事时江西豪民为逆者千余人系狱未求一讯皆得其情获生者百余人能誉大振正统中遂繇主事进本部右侍郎天顺中历南户部尚书致仕凤正直平易遇事敢为时人号为板张　沈翼山阳人宣德庚戌进士授户部主事正统十四年虏欲据通州通有积粟敕翼焚之翼伪焚腐草烟焰蔽天虏遁去上嘉其才升户部右侍郎天顺元年以南户部侍郎致仕　陈泰光泽人仪度修整言简有章淹贯经中善诗歌永乐癸卯发解乡闱以乙榜除安庆府学训导以荐为御史廵按贵州山西山东诸藩克振风纪大军征麓川岁耴土兵二万为乡导将士或失利辄杀士兵为功泰奏罢之在山西会南北畿旱涝诏求直言泰言洪范庶征皆繇人事乞罢大臣之不职者自是都御史陈智侍郎李庸祭酒贝泰等皆罢又奏发山西藩宪及州县贪残官寘之法在山东陈疏缕缕大要以选贤去奸为治本上嘉纳之擢四川按察使都御史寇深忌其才名阴讽参议某诬奏泰杖丁杀人下刑部狱得白复官正统巳巳命协同将臣守备紫荆关景泰初升大理少卿守备白羊口转右佥都御史镇守易州节制紫荆倒马等关虏知有备遁去升左佥都御史疏理徐州临清等处河道复廵抚苏松常镇及嘉湖诸大郡天顺初左迁广东按察副使久之复以左佥都御史廵抚四川四川人曰此吾旧按察使则皆喜升右副都御史廵抚淮扬等处成化初以老乞归缙绅士夫宴饯都亭车盖塞道泰奉命保障重地积有劳勚立朝论事纚纚如倒囊出珠指摘权奸无所顾忌以此被谗斥而志不少回其卒也彭时哭之曰有如此人天下亦少何论闽中　李敏保定新安人永乐中举人宣德中为凤阳府同知正统中升汝宁知府应天府尹并有善政景泰二年升户部右侍郎兼廵抚应天为苏松人复塘泄水水不为灾长洲人顾昌尝为新安教谕敏奏为诸生时尝蒙昌教今老且贫乞如分俸养亲例月分南京俸米二石给之诏可户部尚书终官余别见】 洪惟我朝有道之长百年于兹仁贤辈出中外大小皆有其人臣寡陋不能悉知亦未暇悉言乞特命儒臣翻阅记载大集在廷博求公议论其行能劳烈尤昭著者并加恩典昔汉晋之报功也萧何羊祜则及其妻唐太宗之报功也屈突通张源则及其子陛下诚采臣议将汉晋若宋不得专美而百官有位感动多巳上善之于是谭广得赠侯赐谥其它诸臣皆令其子孙叙官绩行履以闻而顾佐轩輗马谨王士嘉耿九畴沈翼之后皆得录顷之升礼部右侍郎改吏部盖是时李贤没矣六年畿内大饥命廵见真保二定既还复命赈京师饥民虏寇延庆命往议战守方略既归转左盛雅志勋业操履清俭慕乡先哲范仲淹之为人前堂内寝悉置范像朝退政暇拱手默对两佐部事多所资赞政体大者即非所部亦藉其商决久之卒官下赐谥曰文庄始盛为贤所抑世人皆以讥贤而盛在两广时廵按御史吴祯小有才悦而荐之祯骤得为佥都御史既以杀降谤而所繇召还实祯倾之盛繇此虽在吏部不荐一人世亦讥盛晚节乏进贤之誉 

　　○朱英 

　　朱英字时杰郴阳人五岁而孤能自感奋通易书诗三经正统十年与族兄克宽同举进士授监察御史兵部尚书邝埜深器之曰吾乡老臣凋谢殆尽致远任重吾望子矣十四年浙闽寇起处州贼叶宗刘反其党周明松等四出摽掠朝廷遣英与中官守要地母令得合闽寇时剿寇大军尚驻金华英至径趋处榜谕胁从降者甚众以计生致明松等数人械至庆元谍者报贼首领众三万欲来劫耴中官大惧英立诛明松私于市皆惊遁贼平还京与给事中林聪劾景帝外戚家都督仝及中官增广二人景帝易储下廷议英独与聪言其不可尚书胡濙曰事定矣母动帝召江渊三赴便殿英前语渊曰上皇南宫赖有皇太子人心属望巳久无故易之滋惑益甚公当国大臣不可不虑渊等延至酉事巳定英聪相向泣退俄执政有私怨于御史嗾人讦奏御史有诏风宪官被告讦者皆外补英极论其非执政不悦寻迁广东布政参议过家省母母阅英归槖惟赐金十两母曰儿居官如此吾无忧矣既至广当寇乱之后抚凋瘵招流亡立均徭法其法以十年为限一役九休民甚称便峒蛮为乱抚之不定进兵剿之其党弃贼先降者百余人大帅欲悉加诛英持不可罪首恶而巳英宗复辟林聪巳为都御史英以事入京聪语之曰君沮易储虽当时苶疏盍亦言上吾能证居英耻于自陈既归廵抚两广都御史叶盛属英督察剿贼参将范信会剿大藤峡至廉横闲诬民为贼党欲歼之英驰赴信垒凡所俘获审实纵去信忿功不成月余未退会盛使至英亟请令信班师其它诬首胁从之人诤捄全活不下万数迁本司右参政丁内艰居庐蔬食服阕改陕西参政成化五年升福建右布政居二年迁陕西左布政英在陕与闽悉用其均徭法两省便之十年升右副都御史廵抚甘肃寻命总督两广两广自韩雍大征之后民猺穷窘英至以守易攻揭榜抚谕许为编户约饬将士无得恫张于是荔波马平苍梧阳朔诸县冞阻猺獞引类诣降事闻赐敕褒谕升左都御史从一品俸初韩雍在两广虽有平寇功顾为人恢阔赠遣宾客军前取资无筭其自尊严拟王公竟坐骄侈生谤代者吴琛欿然谦抑有所馈遗纔及金帛辄辞不受至英益为清节妻子不从官舍一老苍头随侍而巳有时玺书旌币英受藏玺书贮币于车自言吾出莅官苟得为民省惜一钱还入吾室神爽顿清便如向夜入三洲岩秉烛读苏子瞻题名也然其颷举犀发使盗贼不敢迹迹辄至剿绝不能如雍强劲其持重而入于姑息将领敢杀降谩英矣英在甘肃积军羡三十万在两广四十万余流民复业者十五万家或谓英公先后督府箦羡抚民功多矣何不奏闻英言此边臣常分何足自荐英在两广与镇守两广太监总兵官三人列坐故事太监居中总督居左总兵居右而总兵陈政自以为伯爵当居左英曰我总督也与廵抚不同争论不决镇守太监恒以闻朝命削英总督第令以廵抚行事兵部尚书余子俊奏两广夷民杂处叛服不常往缘镇守廵抚等官颉颃不一以故设立总督之称使上下协和易于控制英自两广兵革之后招抚猺獞逋逃复业之人为户四万三千六百丁口千五万科复田粮万五千有奇建立永安州治边徼靖安臣方欲以英等及部下勤劳官属请旨赏赉今与陈政争坐忽令解去恐诸夷轻视反侧复生兵备一隳难以再举上乃命升英为右副都御史总督军务如故召入为都察院右都御史奏罢一御史之不法者是御史万安姻家也英子諌大人无太认真乎英曰昔伊尹畎亩自任天下况我在官今世不任又教人勿任吾政恶之六载考绩加太子少保会星变求言首陈八事时曹分条集英所陈事或见沮削英闻身往诣公所力求必行亡何病疽侍郎何乔新赈饥晋阳适遣使奏事英寄乔新手书民饥盗起公当为念时巳渍甚笔半不就君子谓英忧国之心毙而后巳卒赠太子太保谥恭简英端方俭约以事上清凈简易以临下不为矫亢尤异之迹而忠功在士大夫闲子守孚官刑部郎中守颐守谦守蒙皆乡贡士英有弟海仕至佥事海子守恕监察御史独立独言并有清节 

　　郎曰叶盛朱英并遵诗书之轨而善戎圉之务纯诚正直好贤而援古斐然有其文质矣吴郡归有光曰广东布政使王用兼参议盛思禹并叶公同县人见岭南人语叶公往往皆流涕 

　　○韩雍 

　　韩雍字熙长洲人世农夫也父贵永乐初以富民徙京师占籍宛平雍年二十连登进士授御史果敢击断气直陵诸御史上故事御史之六部点斋入揖部尚书具茶退雍点斋吏部唱名堂上曰吏部尚书王直直趋前唯以此重之英宗正统中廵按江西擒治墨吏五十七人溺职者闻之多解绶去福建盗邓茂七反福建御史以朝旨檄江浙两省会征寻福建御史谓贼且抚可解退雍谓贼且抚先言耳非有所要质安知不改背曷若提兵往抚乃退胡后也既至贼果变竟定之浙江御史初得福建御史牒止不来及闻雍平贼反奏福建御史福建御史坐死人以是知雍略也寻迣陵诸县盗起与廵抚待郎杨宁讨平之民吏奏留一岁迁广东按察副使为陈循所知荐握右佥都御史廵抚江西恩威大着景泰末论劾宁王为宁王所反劾逮系竟白雍廵抚江西年未三十也而诸所更定施行后都御史皆按为格居一年起大理右少卿寻复右佥都御史明年丁母忧归夺情居一年赴京还职寻使廵抚大同部署将较训练士伍时时出意防守经画戎政大修七年召还议事上壮其貌升兵部侍郎宪宗即位典玺局丞官王纶下狱雍坐与纶交通降浙江左参政广西蛮贼据大藤峡为岁久顾时时出劫诸县而天顺末夜入梧州城执副使璹杀训导璩致仕布政钦更流劫广东界越至江西亦复转入湖广广东廵按御史王朝远请选择谋勇将帅及威望大臣讨之廷议以中军都督同知赵辅为征夷将军右都督知勇为游击将军总汉达军以行而以雍总督两广军务从之即改雍左佥都御史使会辅勇于南京议出兵所向得便宜行事是为成化元年雍至南京与辅勇会悉全军趋广西人全州五道发偏师平湖广阳峒诸贼抵桂林与辅勇计曰修仁荔浦藤峡羽翼也当先剪之调永顺保靖及两江士兵十六万人五路并进穷追至力山生擒千二百余人斩首七千三百余级乘胜入峡分十五万二千人为左右二军以隶十三将军分道击之砍关夺壁空其石门道袍等十余寨纵火烈山贼遁入桂州横石寺塘九层楼兽挺撄险雍麾死士斧山开径大火其营栅生擒大狗等七百八十余人斩首三千三百余级断其大藤改名断藤峡是为二年七月其反伪降蛮人侯郑昂王牛儿复叛夜攻浔江不利进入浔南劫北流容县雍复使都指挥佥事鉴署都指挥佥事聪等分捕之俘郑昂牛儿斩之并斩其党四千九百有奇复遣将四出广以东雷廉高肇诸寇次第削平捷闻上大喜赏赉有差雍因请改割上降州隶浔州复故土知州岑铎官以长其酋请移置勒马献俘碧滩三廵简司游徼峡上下请置藤县五屯千户所使蛮人庆故协力应军者为之假候请升新会知县陶鲁为宪职吏专守梧浔并肇庆之新兴阳江阳春泷水诸县皆从之辅勇召还寻升雍右副都御史提督两广军务初雍穷追时有贼数十人诈为民逆雍车曰不幸区脱有年矣大军压境吾父母也民喜得生辄迎车下雍曰贼也民哉摉之人藏短刀尽杀焉肆其途枳他日与同僚论兵军候提俘入雍手斩数人擢其肝胆立嘬其心脑军中时时饮酒钻骰子四面皆红大呼满采以鼓军士之气久之上言二广地大山深一臣难控制请加设两廵抚上命副都御史陈濂抚广东佥都御史张鹏抚广西而雍专治军寻以忧去两廵抚寻亦罢设独起雍服中为右都御史督两广军务如故雍洞达凯爽应机决策智勇并奋文牍山委剖断如飞提桴鼓立军门士大夫莫不用命出入矢刃意气自若武功伯有贞者雍同邑人其从金齿赦归夜观干象将星在吴意当之时时运铁鞭自壮及闻雍功烈投鞭太息曰孺子能将吾矣既承制开府梧州副总兵而下悉听钤辖其绳柙无所贷假有裨将犯法赂中人居闲雍因午节射柳斩其头竿之镇守中官沁忌雍弹压嗾人上书诬雍即讯无所坐遂自免归亡何卒谥襄毅 【 刘凤续吴录韩雍节制广外其功固多然杀戮太过归卧病羣魅恍惚不获令终或云其妻恼之赴池水卒】 嘉靖八年言官追论雍功请录其后许量授在京文职兵部言韩雍故与赵辅同功一体运谋设策实为过之知县陶鲁所获军功皆雍指授其劳勚实与箵尚书王翱埒令辅子孙世承伯爵鲁翱之后皆袭锦衣雍子孙曾无延赏请比翱例不报 

　　○王越 

　　王越字世昌浚人长七尺余多力善骑射好谈说大畈文藻敏发景帝二年举进士方廷对风摄其策莫知所之而坠于朝鲜之庭朝鲜国王方朝得以献景帝识其名繇进士选人得监察御史英宗复辟见越进止奏对目属之越精建台事为都御史寇深所爱留兼绾诸道章久之擢山东按察使大同有虏警当置廵抚吏部有所荐上叹曰安得如韩雍其人者乃请召越越衣短袂衣见便殿上熟视良久曰是故快御史也可弁而将擢右副都御史以行复与都指挥陈钺击虏双山堡进右都御史居顷之为成化元年请告去家三年召协理院事六年虏入河套数扰延绥命越以总督视师大同与游击将军范瑾袭破虏崖窑川俘四十余人卤首加百二十进左副都御史越复令诸将分军十三各守营堡自与太监恭太监恒统军万二千有奇军于榆林别分东西二路夹之继与西路左都督刘玉东路右都督刘聚击败虏于墩索尖盖先是文臣视师者从大军后出号令行赏罚而巳至越始多选骁勇跳荡武骑将而与虏战探虏所聚或其零骑伺怠邀杀之用是数成功再设伏邀破虏俘斩百余获马牛羊器仗称是癸进左都御史赐蟒衣一袭诏武靖侯赵辅为平虏将军统大军与越相继逐虏虏据河套数出为寇越谍知满都鲁孛罗癿加思兰三酋者渡河分寇西路而其妻子营于红盐池率总兵许宁等以精骑五千出榆林昼夜驰三百余里分兵千余为十伏相救身与宁等分薄其营破之擒斩三百五十五级获女穉驼马牛羊器械不可胜计焚其庐帐还道遇满都鲁等归邀败之斩首百四十九夺所卤男妇二千马骡牛羊十二万甲仗千六百余虏既败归见其庐帐妻子畜产凈尽皆恸哭远徙成化九年也虏自据套以来无岁不深人杀掠边将拥兵莫谁何儌所遗老弱及杀平民上功朝廷三遣大将効故习而聚兵八万糜资储无筭出师搜套频岁而不敢行是举也名越为奇功捷闻再赐玺书褒谕论功加太子少保食从一品俸总督三边复徙居固原自以红盐池功大赏轻不无怏怏寻移疾乞还京命与李宾掌都察院事兼提督十二营同太监汪直选军越请移所加官禄以赏所与红盐池共功将士诏进越兼兵部尚书明年复加太子太保当此之时越自纳于直图与诛建州夷为功而辽东都御史陈■〈金戊〉贿直重未及也直既与保定侯朱永儌功杀虏永得封保国公越心艳之矣居亡何虏酋西犯边诏保国公为平虏将军往讨乃以越为总督直仍监其军越念直诛建州时永与征行不先露使陈■〈金戊〉擅功因为直谋绐永令将大兵繇他道身与直将轻骑繇宣府大同俱会于榆林既至大同虏大掠出塞越语直曰与公受命讨虏无俘获何以班师谍虏将在威宁海则选劲骑二万余与直分道乘风雪薄之虏狼狈出战遂破之斩首四百三十七级卤男妇百七十马驼牛羊以数千旗纛甲使万余捷闻诏班师当是时保国公永师至榆林甫三日召还战马万七千匹死者五千亡功自如而越封奉天翊卫推诚宣力守正文臣特进光禄大夫柱国威宁伯仍兼都御史岁禄千二百石予诰券子孙世世承袭御史许进等引王骥杨善例请仍领都察院事越亦不肯就西琅居亡何复命出师至大同适虏从东山等墩入境剽掠越纵兵击之黑石崖擒十人斩首百十三级获马七百余匹是役也首级少当下赏上用直故进越太子太傅增岁禄二百石录一子官改掌前军都督府总督五军十二营兵马而越就西班望侯矣汪直在事久为其侪类所忌恶上亦渐踈之大学士万安刘吉等稍稍侧目越遂复令越为平胡将军直仍监其军驻宣府调度击虏虏退请班师不许遂廵延绥而虏入寇河西清水营等处越等使游击将军鄮宁败之于塔儿山参将支玉败之于大窊梁延绥总兵许宁败之于三里塔擒十二人斩首虏三百十七人功最多虏亦创惧不敢近边而捷闻仅加禄五十石注直赏薄矣寻改越征西将军填大同不获称大帅而犹与直共一镇万安等请移越帅延绥以离之而令延绥帅许宁填大同言者以宁直不相能遂改直于南京御马监既行则奸事大露上令给事论糺直八罪因并糺越上吏锦衣指挥赍敕往谕越惊欲死既仅削官爵追诰券徙安陆州夺其诸子之以功荫报捷得官者弘治初赦还乡寻上书自讼下廷臣议议者不能定并录其功过闻得复左都御史致仕越姿表奇迈议论英生久历西北陲其于虏情边形将品士势历历在心遇敌意安闲计定发其自奉若诸侯王而御军恤下财往来如流水笼罩豪杰不知所从徤将武较皆愿为死长于吏事判案奏章口占授记了无遗恨至射艺象纬堪舆之说罔不贯通既自喜负破岸刬崖机变出没以故不复循修素范尝车骑过秦王王宴之奏妓酒阑离席言曰下官不佞久执干戈圉于西镇大王吠犬也府中之姑美宁有以酬臣否王许之尽乞以归一日大雪方坐地炉使四妓弹琵琶捧金屈侍门白诇虏千户至越入之千户前白虏状殊晢越喜暖酒赐之又谈则又晢命妓佐琵琶而酒千户即归千户又谈则又晢大喜指妓曰是中有甚姝者否君即取之越在安陆若赦还浚皆池田射猎帐饮声乐如故居久之太监李广贵用事越家近京因复得通广九年屠滽从左都御史为吏部尚书会推四大臣自代上不简中旨召起越都给事中御史源等言越故憸邪小人也传奉得官不足风示百僚上亦罢而是时虏数寇西北边其明年寇肃州廵抚甘肃都御史吴氓不能军兵部议置总制重臣控制之滽前后七拟上置不简最后拟后遂用之进太子太保总制甘凉诸路边务兼廵抚地方敕曰贺兰山后虏巢也虏久居知形便每入从其处卿为朕追剿之时越巳七十余至则召诸将曰贺兰山路险峻高如登天深如探渊当分兵三路与宁夏延绥兵参半进入至其旷远分为奇正得其有善水草可居止处疾驱长捣可得也于是使延绥副总兵朱瑾领二千出南路总兵官李俊领二千出中路副总兵张安监鎗右监丞郝善领二千出北路昼伏夜行穿山出野黎明越下令皆东北行虏徒见兵捉马不得慌惚战溃大毁其账房车辆深入穷追虏悉众来士齐下马用鎗铳打拒烟尘涨天会大风复上马乘其风顺尘暗持刀冲入追至白发寺诸将皆大集益斩首虏号哭放火西去凡得虏首四十二骆驼十九马百二十牛羊器仗千数捷闻加少保兼太子太傅左都御史如故安善功为多各升官一级是役也部曲以夜风眯乱皆不欲行一卒曰天赞我也我去虏不觉也归遇还虏压而冲之皆是风也越下拜卒既成功奏授为千户李广败自杀诸言官劾廷臣馈广者皆首言越然上竟不问亡何卒甘州赠太傅谥襄敏祭葬如礼始越威宁之役虏大忿恨得中国人辄杀之以相报为边害者数年诸咎越开边越死帅卒慵懦其功费财滋甚天下乃以追才越 
　　郎曰予尝至粤西粤西人至今不敢名韩公名乃亦尝坐通中官贬王越比于汪直奸邪矣弘治之朝其功乃见夫才略之士乌可绳邪 

　　孔　镛　　陶成　　毛吉　　叶　祯 

　　○孔镛 

　　孔镛字韶文孔子五十八代孙也高祖克信元季游学江南侨居苏州父友谅举进士知双流县选秀儁亲为讲授双流人始有籍于朝镛幼孤好学弱冠为长洲诸生提学御史孙鼎立籍籍士行置镛首登景泰五年进士选知都昌分名户九等以均赋彭蠡江有巨木岁久络荇藻若鳞介每风雨波涛相击木蜿蜒若怪物舟触辄坏行者祀酒肉乃敢过会岁大旱镛往视之木也火之寻以弟尚宁府郡主改广连山连山西连昭贺猺獞出没县废俸给绝镛至求民所在招之不来诣之皆惊走既炊饭民舍辄留偿钱米乃皆大悦相率还镛一一赈恤之踰年廵抚都御史大叶盛大征广西镛随征所至招来诸将有杀人耴馘者力争之时广东州郡界广者贼无所不残破高州尤甚盛荐镛可知高州遂以为试知府高州城外四山皆垒民外死贼而内死疫镛至召父老问计皆曰城中多贼戚属来投城者心不可保切宜闭门镛曰高州故无贼贼皆自广西来民千百里携家投城求生也往时闭不纳卒为贼所葅醢在城中者又或疑之贼以是激怒其众外攻内应城陷在此耳乃开门纳民城内染疫者曲加抚摩死塜瘗之流亡闻风来归城隘不能容则为别城居之时贼屯高化境凡十余处皆剧贼也而邓公长冯晓者尤黠骜公长据茂名之茅洞晓久屯化州界镛一日濳呼四卒黎明匹马出城径望公长峒去中道贼徒遮问镛曰我新太守也至尔峒有所言耳导我行入箐闲望见岘矣四卒者皆疲卒也亡去其二人贼徒来控镛马镛问祼缚树闲者何人秀才也既至公长不知所以仓皇与其党环甲出迓镛下马立公长庐曰我尔父母也耴坐来皆来谒坐定贼尽罗拜镛曰知尔曹故良民迫冻馁耳前官动欲兵汝我奉朝命作汝新父母汝我子孙也汝信我可送我归府榖帛汝不信杀我公长意犹豫其党感悟皆泣下恨镛来晚镛曰馁矣食我公长跽上酒麦饭镛醉饱之既曰入暮矣寝我明日曰我尚倦行更寝此处又明日曰我归矣从耴榖帛乎贼复控镛马送出数十骑随之镛顾树上祼秀才曰良士也释之至城下城中吏登城见数十贼随太守惊曰太守畏而降贼导之来矣镛至呼开门语贼皆止我自入既入耴榖帛缒与之贼归告公长皆自焚巢栅来诣得数千人而晓独不服招镛整兵夜进遣蒙浩率敢死士三百人截其后自以前军应之晓遁执其妻子归镛存抚之甚厚晓亦以其党五百人降事闻赐宝镪文绮升按察司副使赐玺书旌异从此化剧贼皆受招抚镛处之内地分田与耕贼更为我便他贼有林雄者与蒙浩并以谋勇为镛部下而雄尤徤捷雄死贼中镛抚中恸哭亲为殡葬一军感泣于是高州人立生祠祀镛镛奔母丧军民有泣送千里外者服除改广西猺獞闻镛名相率远遁升按察使贼起自荔浦来寇总督朱英属镛剿之贼顾愕曰此高州孔副使耶既至平之事闻进阶食二品禄赐文绮宝镪寻升布政使队升右副都御史廵抚贵州时都匀清平黑苗跳梁先是当事者率兵数万无之奈何镛至首询乱因使俭事周孟中往来抚谕曲纳款刑牲誓不复变而清平部苗曰有阿奚阿刺者刺勇而溪善为兵两人横行夷落中官司探捕苗必召溪问计溪则要我贿期剿之溪于近苗之弱者岁分以畜产倍课其入其远而悍者则诬为贼杀之以应我溪于镇守内臣监军总帅岁一赂遂益肆时时讧官与苗镛廉得状而询监军总帅皆为溪解知不可与共图乃行视清平访择所部得指挥王通优假之叩以时事通历历举对顾独不及溪镛曰吾闻此中事阿溪为大君不言何也通默然再叩不应镛曰吾所以假若为能办乃公事今若此庸人耳通曰小人言之而公事办则一方受福言不办公将损威小人亦且赤族矣镛笑曰何至是通始陈根列枝镛曰溪所仗何人而能若此通曰指挥王曾总旗陈瑞公先劫此两人者可举耳翌日将较廷参镛曰吾欲若等徼行若等皆前吾择之见曾指曰庶几可将较出镛留钿曰汝何故通贼曾大惊辩镛曰阿溪岁赂上官汝何导之不服斩矣曾叩头谢镛曰吾欲取溪计安出曾曰阿溪不易得也明府更委一人愿与同往镛曰自举之曾曰无如总旗陈瑞镛曰与偕来少选入镛讯亦若曾瑞屡顾曾曾曰明府知矣第当相尽力苗俗喜鬬牛瑞觅一大牛置道中使一人守之伏壮士丛薄闲入寨见溪溪曰公何久不来瑞曰新都堂至镇故久不见公耳溪曰都堂何似曰无能为也溪曰闻都堂故高州孔副使也何云无能曰与同姓非其人也溪曰贩之瑞曰可遽费为姑酌我因纵谈鬬牛事瑞曰适见道中牛穹然象也未审何如公家牛溪曰有是哉我买之瑞曰卖牛者似非土人恐不入公家溪曰往观之顾阿刺同行瑞曰牵我家牛往鬬佳恶可决也溪曰然鸡卜于坐上不吉复言畴昔之夜梦网茑我躬也出恐不利瑞曰梦网得鱼牛属公矣遂牵牛联骑出至牛所观而乐之两牛方鬬忽报徼至瑞曰公知乎王指挥也溪笑曰何繇得此俟其至我嘲之瑞曰王行徼公当往迎况故人也溪与刺往瑞曰公请去佩刀彼之徼新恐怪公示不利溪刺去刀见曾曰而素谨事我今我徼不身供张扫除敢易视者麾壮士出擒之溪刺以狎不虞曾遂缚溪刺以献然犹手格伤数人镛得浽刺磔之境上诸蛮皆震慑镛重厚少文历仕边圉三十余年功在南徼谦而不伐未尝自列其行事人所知其行事者具在其所报牍弘治初乞致仕不允召为工部右侍郎道卒计闻遣官谕祭有司治葬事当镛守高州时有信宜知县李时敏亦如镛之所为一抚贼首侯保定再袭破贼首廖公反邓辛酉以功升化州知州广东人以时敏与镛并称时敏平乐人 

　　○陶成 

　　陶成字孔恩郁林人陶鲁字自强成子也成起家举人授六址属县典史为黄福所知被荐累官浙江按察司佥事九载考绩民诣阙乞留升本司副使为人严恕明直遇难事辄先人自任正统七年倭寇东海守边三司皆惧罪自缢朝命推成整练边务成量海寇来风时月预布丁令板海淖中贼舣舟跃岸尽被刺仆伏兵四合歼而焚之事闻赏绮段宝钞十三年处州贼叶宗刘陈鉴胡等为变将逼金华之兰溪兰溪者浙门户同官推成往成至昼夜警备弥月闲执渠魁戮党与数百人声震远迩乃分遣招抚得降者二千余人宗刘等还遁入处及温台山谷闲时总兵官都督徐泰尚书石璞久屯无功复共推成成抵谕之留垒中七日皆感悔出降独余党陶得二者窜不受招成计诱其数百人杀之生擒百余人来降者三千余人得二与四十余贼更遁入山谷久之复出猖獗来攻武义武义故无城栅木而得二以缊朿薪使人先匿入栅中而自率众外攻栅成与都指挥崔源驱兵出战自卯至申胜未决贼从中烧栅为内应力战不支遂遇害景泰元年五月也事闻遣官谕祭诰赠浙江布政司右参政官鲁新会县丞年二十一当门子而而智计敏徤行事精采可畏爱新会令王重见而奇之问曰学乎曰学矣不幸先子死鲁当门又为吏学殖落巳因泣下重曰为子师可乎曰幸甚遂拜重为弟子重曰与君约每晨后堂授经出治丞于君何如宁无烦乎鲁大喜又下拜曰幸甚鲁从重讲习日进重喜曰仆始奇君貌巳奇君才今敏学如是异日当为国名臣仆虽叨甲科万不及也丞捕贼为职日受事立大府侧数目曷睡大府辄笞责之其后被笞曰敬白大府无事可做安得不睡大府曰今广东苦广右诸苗无宁岁丞能为我治之乎曰须付丞五百人大府即付丞五百人鲁迟三日不发大府问故曰必选其人于是与五百人者随军征战鲁既得五百人者可用又悉得五百人心捕虏辄得九载当去民相率保留会重死即擢为知县代重鲁上官则进新会之父兄语之曰四境皆贼气吞吾城夫非战不可保城非致死不可战非尔父兄率子弟不可致死非教不可妄致子弟死乃择子弟之才勇者日训练之号为敢勇军环郭为辅城沟之施蒺蔾渠荅燎析晨夜桴鼓如雷城西北当贼冲寨而立之长当险为长堵有逻有堠首尾应捄县署后为池作亭其中不设徒杠用舟渡人每静夜召敢勇中有谋畧者三数人立池头渡一人与谋出之复渡一人凡渡三数人尽三数人谋用其所长亦或用巳谋出三数人外敢筋军既技击习熟见贼若寻常又其谋计出贼所不料鲁每出战皆恸哭誓士士感激争奋无有败衂邻近县益恃无恐朝命升广州同知仍掌其县事鲁前后升广东按察佥事若副使若湖广按察使若湖广左右布政使然皆奉玺书兼广东按察副使兼治广西兵广人称鲁为三广公鲁自其为丞至布政使平泷水后山贼置从化县平恩平阳江贼置恩平县平新宁白水贼置新宁县又平浔梧荔浦府江田州诸贼凡斩首恶二万千四百有奇拯回被虏抚散向化十三万七千有奇为两广保障者四十五年弘治中猺贼雠鲁掘掠鲁庐墓杀其族党诏徙广州避之赐诰命旌劝鲁为人有识虑善揆度其行兵凡挽饟运器械皆先以数月调发多寡无常或张疑曰戍守贼不能测其东西向与其兵数鲁檄裨将进兵置檄面曰某封某日某时发至期发檄乃知兵所向□羽书狎至戎装宿戒声不动审贼饥懈之时或轻舟游覧或公燕夜饮俄起如厕濳身出城兵士口旅贾分道赴期中宵合围黎明奏凯人见师之人而不见其出也驭军四十五年视麾下如家人父子厚之恤而严其令风声所激虽非素部亦乐为死至其捣巢玉石必分亦非徒求多功级而巳每平贼置县辄修治学宫以兴教化为宋文天祥陆秀夫张世杰三人立大忠祠于门时时造陈献章请益繇其为丞时嗜学尊师故其所见者大所务者先献章论鲁治兵如文士为文奇无所蹈其治民也如其治兵应无定体鲁在粤久粤人不觉鲁功鲁没贼复炽有司议征议兵哑然伙可否司府上抚按抚按议奏奏得报其谋巳久泄兵出贼遁矣则戮良民为功兵退未离贼巢贼巳虏民妻女夺其居鲁功乃益见成兰及郁林皆有祠祀嘉靖初新会举人何相等颂鲁于朝亦赐祠祀鲁于新会 

　　○毛吉 

　　毛吉字宗吉余姚人刚直嫉恶以景泰中进士授刑部广东司主事故事十三清吏司分理在京诸司刑狱而广东司当锦衣卫锦衣卫者天子亲军故伺察百官阴事以闻或诬或实无所得置辩以是公卿大臣厚遇诸锦衣有所请托不敢辄裁抑之卒有犯者无所敢问而吉辄按法处治锦衣卒目吉俚语曰毛葛刺时掌锦衣者门达恣横长安中百官遇途避恐后吉遇达于途一手持缰一手抗鞭而拱达顾曰此毛葛刺耶其卒曰是也他日吉疾失朝下锦衣鞫问卒羣走报达曰毛葛刺失朝矣下锦衣达曰选巨杖吉至达拣卒之徤而忍者持巨杖杖击之杖十五而臀骨见羣卒曰快乎哉葛刺自此畏巳吉亦私念若曹不以事至吾司则至吾司无所望贷矣既出其持法绳锦衣卒更过于往时未几升广东按察司俭事分廵惠潮痛惩豪宗大户母得武断吞并如畴曩程乡县民曾玉杨四谢莹杨辉羣行作贼玉四据石坑峒莹据龙归峒辉据上宝龙下宝龙纠合福建上杭江西安远等处贼流劫江广者累岁卒入县治杀人民吉调土著募拳勇御之破石坑斩玉擒四破龙归斩莹破上宝龙下宝龙斩辉以七百余人先后斩获其千四百余而七百余人者不损一人犒赏粮饷皆出临时调度不取于官不领于民成化初雷廉高三府被广西贼劫杀数百里闲烟火萧条吏民告守令贼守令若罔知更棰楚之有自贼中还者辄诬之通贼吉分廵海北慨然以平削为意移文都指挥出击击都指挥畏缩不敢出海康知县王麒者在官用忠义励士遇贼辄奋击守令将领反不悦之吉即与领众抵贼所战败之 【 王麒大理人】 广东总兵欧信疏吉捷状以闻特旨升吉副使赐敕奖谕并升麒为本府通判岁乙酉春贼出惠之河源转掠翁源吉率官军二千兼程追之斩获百余级贼遂西奔顷之新会县告急吉率指挥阎华掌县事同知陶鲁石官军民壮至大磴与贼遇战破之斩首二十余级乘胜夜追至云岫山去贼营十余里分诸将为三道约蓐食进击属夜晦失期贼觉夭伏营后山军士突入望见营空皆入取其辎重竞拥出贼从后追之阎华马踬见杀陶鲁不敢前吉勒马持刀大呼独身旋往从吏廖振等曰军势不支明府姑避之以图再举吉曰众多被杀我可独存亟去勿复顾我言未既数贼趋吉鎗之吉且骂且敌手斩一人断其一人臂遂被害是日大雷雨山谷震动阴晦连朝踰八日始得吉尸颜色不变事闻赠广东按察使录其子科国子生遣官谕祭而麒未被通判命巳死于贼亦加赠雷州府同知录一子初吉之出军也具犒金千使吏余文主之十巳用其三吉死文念吉贫密归其十之三于吉仆吉附仆妇请按察使至而语之曰吉死矣而尚有知吉使吏主犒吏举余金私诸吉仆请公勾查之无令吉有贪饕之迹以为地下羞科举进士仕提学副使有名成化末言父于朝为之请谥赐谥曰忠襄 

　　○叶祯 

　　叶祯字梦吉高要人今为高明人宣德乙卯乡举历浔州凤阳庆远同知以御贼死赠广西布政使司右参议祯生长高要接广右地习见峒猺时时窃发为乡人苦素扼腕迨官浔州又当羣蛮出入冲熟佑其地势险易夷情向背之详每登高望远慨然有一举扫平之气及来庆远见贼势甚盛民生日蹙守吏往往怯懦不发而牧民文吏辄诿责军将叹曰庆远之民尽矣每与僚吏言激烈泣下既条郡中便宜事建白于督抚都御史叶盛与郡中三老有善谋者谋之增括丁壮仆伍其人立长目分领之民争赴集无匿以后祯躬鞍马服弓矢日训练之谕以保卫乡井之意莫不踊跃绰厉峒酋韦父强者积牛剧贼也数败官军时或跳梁城下莫谁何祯以计生禽之取还所虏子女产畜自是贼稍戢其徒党狃常胜益愤耻互排结必甘心祯未几来大围旗山民告急守将若罔闻祯率民壮趋赴之贼望见祯军整不战自溃夺还子女千余人既旋兵贼侦知无继援潜蹑其后祯返斾与战杀伤相当子公荣死之祯曰必再来严为备会所属东兰那地二州土官遣土兵持土物牛酒来犒师祯谢却之谕之曰若等能为我出力剿寇即以此犒若居二日贼合众攻鸡刺等寨报至祯请哨守都指挥黄越出击之越方与知府黄振饮酒曰峒猺围村寨常事耳君胡用操心激变之罪君独当之某则不与知祯镌谕再四继之以泣越振并不省祯怒拂衣上马去号召民壮东兰那地二州土兵会西府庙前出所作誓书谕之大激发以忠义遂分兵东西行至中途柳青铺前贼遽突出人头山下横冲我兵祯麾众与战连数合无救援贼益至贼物祯所在攒矢向之祯身被数鎗犹手刃一贼与从子官庆民壮璩用和等三百人皆死之是为天顺三年春二月是役也忌祯功者潜遣人泄机于贼故祯至于败岭南故无雪祯死之日雷雨大作平地雪深尺许贼大惊异遗所虏人畜去民人闻祯死老穉号呼求祯遗骸山谷中又一日乃得祯首他处相与褁涤数日始敛寓榇城下手香灯为文祭哭之忌者虽快祯死中旋怀惧果以激变诬祯帅府入其言民不胜愤相率呌号夭千里愬于都御史叶盛盛以闻于朝为天顺六年去祯者三年制曰苏缄击智高于雝管系孙子以捐躯马暨生海牙于静江倾将士而绝命祯之节义奚让古人可赠朝列大夫广西布政司右参议 

　　郎曰孔镛陶成毛吉叶祯并有功岭南毋论事济不济毛吉至死心事皦如祯一门子侄遇害制书比之苏缄马暨信夫 

　　名山藏卷之六十六 

　　●名山藏卷之□□□ 

　　晋江何乔远　譔 

　　臣林记（成化臣三） 

　　◆臣林记（成化臣三） 

　　罗伦 
　　章懋 
　　项麒王琦合传 
　　陈选 
　　杨继宗 
　　朱瑄 
　　张昺 
　　张宁 
　　王徽 
　　强珍 
　　孙遇 
　　厉升
  </div>
  <div class="pagination">
   <a href="名山藏_page68.html">
    上一页
   </a>
   <span>
    ...
   </span>
   <a href="名山藏_page64.html">
    64
   </a>
   <a href="名山藏_page65.html">
    65
   </a>
   <a href="名山藏_page66.html">
    66
   </a>
   <a href="名山藏_page67.html">
    67
   </a>
   <a href="名山藏_page68.html">
    68
   </a>
   <span class="current-page">
    69
   </span>
   <a href="名山藏_page70.html">
    70
   </a>
   <a href="名山藏_page71.html">
    71
   </a>
   <a href="名山藏_page72.html">
    72
   </a>
   <a href="名山藏_page73.html">
    73
   </a>
   <a href="名山藏_page74.html">
    74
   </a>
   <span>
    ...
   </span>
   <a href="名山藏_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
