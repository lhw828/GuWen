<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 390 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 390 页/共 848 页</h1>
    <div class="content">○甲申。谕内阁、前据礼部议覆、各该旗参佐领办理送考册籍遗漏错误。嗣后比照各省办理官卷各员处分例。业经照议办理。其各该旗都统副都统等、均有稽查之责。傥将来应送册籍有遗漏错误之处。自应予以处分。当降旨仍交礼部议奏。兹据奏称、嗣后八旗满洲蒙古汉军及内务府、傥于例编官卷遗漏错误。该都统副都统总管内务府天臣失于查察。请比照外省巡抚学政失于查察例、罚俸一年。著照所议办理。　　

○宗人府覆奏、宗室考课章程。得旨、嗣后左右两翼宗学在学学生、著仍按宗学向来每月考课之期。由查学满汉大臣出题。从严面试。分别等第。其连次考取优等者。准其记名存档。俟有本学副管缺出。与不在学应行拣选之宗室人员。由管学之王等一体拣选补用。至卓秉恬所奏、不在学之宗室、每月亦俱与考之处。著无庸议。　　

○以故贝勒奕亨子载容、降袭贝子。　　

○命故仪慎亲王永璇孙奕絪、在散秩大臣上行走。　　

○以通政使司副使程德楷、为光禄寺卿。　　

○礼部议准、湖南巡抚吴荣光疏报、采访辰溪县贞节妇女谭氏等一百二十八口、请建总坊旌表。从之。　　

○乙酉。谕军机大臣等、据给事中孙兰枝奏、江浙两省钱贱银昂。商民交困。并胪陈受弊除弊各款一摺。近来钱贱银昂。日甚一日。如该给事中所奏、各州县经徵地丁银两。民间大半以钱折银。今因钱贱暗中贴耗。日益困穷。又州县总以银价昂贵藉口奏销之艰。即以杭嘉湖三府而论。每石勒折钱文。逐渐加增。致小民贫累。至江浙盐务日坏。皆由钱贱不敷。运本日绌。又以贵银纳课。以贱钱售盐。累亦因此。其余盐规匣费节省耗羡等项。每年不下数百万余两之多。是以日形困乏。其关税之多莫如江浙。而榷税有绌无赢一由门丁胥吏舞弊。一由钱贱银昂。又米麦为日用所需。各处商贩。皆以钱贱暗耗。设遇水旱。不能仰给他处贩运。以上五款。皆受弊之由。至于官局亦有私铸。宜清其源。而绝私铸之来源。宜先禁胥役之包庇。私铸藉私贩为去路。欲断私贩之去路。宜先惩关吏之纳贿。其应查禁小钱。即委员亦虚应故事。祇增骚扰。不如设局收买。折中定价。至纹银出洋。因奸商揽买鸦片。用板箱装贮。混充杂货。以致每年出洋纹银、不下数百万两之多。而沿海文武衙门并海关人等、转多索使费。若外洋银钱。银色颇低。而价反浮于足纹之上。宜核实平价。不许浮多。宽永钱搀入官钱使用。尤为钱法之累。以上五款。皆弊之应除。著陶澍等悉心筹议。体察情形。务当力除积弊。平价便民。不得视为具文。致有名无实。原摺著钞给阅看。将此各谕令知之。　　

○旌表守正被戕四川新繁县民杨志才妻钟氏。　　

○赏广安门外普济堂煮赈小米三百石。　　

○缓徵山东博兴、高苑、海丰、滕、菏泽、单、曹、朝城、郯城、聊城、昌邑、济宁、金乡、鱼台、范、莘、寿张、齐河、禹城、蒲台、青城、邹、乐安、新城、齐东、济阳、临邑、惠民、阳信、乐陵、商河、利津、沾化、滨、三十四州县并临清、德州、二卫被水被旱村庄新旧额赋。　　

○抚恤朝鲜国遭风难夷如例。　　

○丙戌。上诣绮春园问皇太后安。　　

○御洞明堂。勾到四川情实罪犯。停决斩犯十五人。绞犯二人。余七十人予勾。　　

○谕内阁、陶澍等奏、江西鹾务亟须整顿。请遴员分往疏缉一摺。江西盐务疲敝已久。自应亟为整顿。该督等酌议仿照旧例。略为变通。请就江西本省丞倅知县佐杂中选派分办。著照所请、瑞州府铜鼓营同知张玕、候补县丞徐希纶等、准其饬委办理盐务以专责成。如果办有成效。准其分别请旨奖励。傥有因循玩纵。即著严参示惩。俾知奋励。其另片奏、饶州府岸销。近年益形缺额。有专岸之名。无专岸之实。准其援照成案。将饶岸额引、改摊通岸纲店有力之家一体带运。无须专商赔垫。仍照饶岸科则纳课。以励众商。又另片奏、前请于赣县东河上茅店设卡。兹详勘该处与该县东关相距较远。声势未能联络。著准其将原议茅店卡、移建泥湾地方。其派委员弁兵役一切经费。仍照原议办理。　　

○又谕、前任稽查银库工科给事中邵正笏、著解任。前任银库司库解任内阁中书丰盛额、著革职。邵正笏现出福建试差。业已起程。著沿途各督抚派员伴送来京。归案质讯。云南道御史宗室容和、著一并革职。归案严究确情。按律定拟具奏。　　

○谕军机大臣等、前因直隶雨泽愆期。恐收成不免歉薄。降旨令奕颢等俟秋后察看奉天何处粮食充足。何项价值平减。据实奏闻。以备采买协济之用。兹据查明该处秋收分数、及粮石价值。请援照江南采买章程办理。本日又据琦善奏报直隶通省秋禾。约收六分有余。虽间有灾歉。祇系偏隅。自可无须协济。所有奕颢等奏请酌拟采买之处。著无庸议。将此谕令知之。　　

○又谕、据穆彰阿等奏、会勘河湖运道情形。并妥筹办理事宜一摺。览奏及图均悉。此次龙窝汛决口地方。经穆彰阿等履勘。该处黄水入湖。即由吴城七堡仍入黄河。其间靠堤之纵横二三十里。多已受淤。系在桃源县南岸二十图之内。并非湖身。至黄水入湖。东至吴城七堡而止。既不能入束清坝。即不能灌入运口。至吴城七堡顺清河御黄坝等处清水畅出。刷涤黄淤。自七堡以下至海口。已刷深四五尺不等。俟湖水再消。即可堵闭山盱各坝河。俾湖水专力刷黄兼可堵闭昭关坝、及高邮四坝。俾下河田亩早为涸复。至潘锡恩所奏堵合复故。全湖俱成平陆。据穆彰阿等查明、乾隆五十一年桃源司家庄漫口。即在现今口门之上二里。与现在情形无异。想不至淤成平陆。至南河中满之患。总在桃南桃北外南外北山安海防六厅。现在桃南决口。黄水入湖。从吴城七堡仍流入黄。自吴城七堡至御黄坝以下直至海口。凡外南北下汛及山海两厅百余里内。已刷涤渐深。而吴城七堡以上。高仰如旧。即在桃南北下汛外南北上汛之间。计程二十余里。现当正河乾涸。必须趁此机会。著张井估办抽沟。大加挑浚。俾御黄霸以上渐就厎平。此为至要。其另片奏、回空军船。截至本月初五日。已渡黄者计一千三百余只。于归次可期无误。览奏稍慰。至来年重运。著陶澍、张井、察看情形。如堵合之后。清水畅出。即可全复旧规。傥仍难畅出。即将束清御黄二坝及临清堰等处、赶紧收束修复。仍行灌塘之法。断断不许贻误。将此谕令知之。　　

○又谕、陶澍奏、由江西折回清江浦。察看运河水势、及军船回空行走情形。览奏俱悉。此案陈堂、陈端等、竟敢明目张胆。携带枪械。捆缚巡兵。迥非盗决河防可比。必应严拏重办。不任一名漏网。其穵堤人犯。现已获二十余人。尚有陈端、陈堂、陈光南等未获。自应赶紧勒拏务获严办。乃本日穆彰阿等奏要犯陈端等尚未弋获。穵堤要犯。自八月二十一日起。截至闰九月初六日。阅时已久。一任要犯潜踪无获。实属疲玩之至。陶澍总辖地方。责无旁贷。著传旨严行申饬。将此谕令知之。　　

○又谕、本日据陶澍奏、蠹商被革。乾俸全裁。从前之每年坐食数千金数百金者。俱多怨恨。兼闻扬人相斗纸牌。绘一桃树。另绘一人为伐树状以寓咀咒。其切齿若此。恐误全局请易专管为兼管。以顺物情等语。此辈固堪发指。然为国为公之大臣。祇可屏除不顾。尽心报国为是应究者处之以法可也。汉岸浮费太甚。自应提扬审办。务须秉公核实。勿使虚糜。至淮北票盐。业已畅行。从前滞岸额引。原祇九万有余。几于片引不行。兹于七八九月内、已请票引十万有零。运销过于原额似此情形。淮北票盐已有起色。若得时和年丰。淮南纲盐。当可由渐而畅览奏稍慰。该督惟当振刷精神。于万难措手之时。勉之又勉。俾盐务渐有起色。方为尽心报国之大臣。切勿惑于浮议也。将此谕令知之。　　

○盛京将军奕颢等奏、革退庄头之族中亲丁、及其子孙、请准其考试。置地耕种。得旨、该衙门议奏。寻议、查明丁档例案。实系准考之人。准其考试。至革退庄头。作为壮丁者。其本身及子孙不准置买地亩。至其曾孙方准置买民产。从之。　　

○铸给吉林管理双城堡左翼京旗佐领图记。从将军宝兴请也。　　

○旌表守正捐躯山西永宁州民李茂荣妻李氏。　　

○缓徵直隶三河、蓟、宁河、东安、盐山、灵寿、蔚、宣化、龙门、怀来、涞水、遵化、玉田、定、大兴、宛平、武清、昌平、顺义、良乡、房山、宝坻、香河、定兴、丰润、卢龙、唐、容城、完、南皮、庆云、延庆、赤城、易、南宫、新河、安、河间、献、任邱、大名、赵、隆平宁晋、高阳、沧、钜鹿、四十七州县被水被旱被霜村庄新旧额赋。赈阜平、行唐、保安、霸、大城、永清、雄、天津、青、静海、十州县灾民。　　

○丁亥。上御演武厅阅健锐营操。　　

○谕军机大臣等、本日据林则徐奏称、遵旨督拏穵堤逸犯。除赵步堂、刘开成、海东楼、先经奏明拏获外。兹复究出张开太、梁锦柱金三即金陶方、袁纲、周玉伶、冯万有、冯万和、冯殿山即冯玉、张瀛洲、张同、刘献廷、杨振玉等犯一并拏获。并此外到案人证。一共三十余名。业经移交穆彰阿等审办。惟陈端、陈堂二犯。节饬府县悬赏勒拏。先经获到载送该犯过湖之船户刘庆和、卢二、究出该犯等逃往皖省盱眙县一带。经署桃源县知县徐麟趾、密遣丁役。关移盱眙县派差会拏。旋查该处有甘二等、先后窝留陈端、陈堂在家藏匿。复给盘费辗转纵逃。已将甘二、李七、张九成、一并获案。根究犯踪。分赴滁州、来安、四路追拏。其陈光南一犯。据探与伊父陈凤山逃往下河阜宁一带均经分饬勒缉。并飞咨安徽饬属查拏等语。聚众穵堤不法已极。亟应密速追捕。毋任漏网。安徽与江西一水可通。该犯等闻拏紧急。或又另图逃窜。著林则徐、邓廷桢、周之琦、即督饬所属悬赏购线。四面兜拏务获。归案惩办。毋使幸逃法网。将此各谕令知之。　　

○又谕、昨据穆彰阿等奏、穵堤人犯陈端、陈堂等、尚未弋获。降旨令陶澍饬属严拏务获究办。本日据林则徐奏、督拏各犯。除孙在山供出之赵步堂、刘开成、海东楼、已获外。续究出张开太、梁锦柱、金三即金陶方、袁纲、周玉伶、冯万有、冯万和、冯殿山即冯玉、张瀛洲、张同、刘献廷、杨振玉等、并人证共三十余名。著穆彰阿等先就现获各犯。严切根究。其陈端、陈堂二犯。据现获载送该犯过湖之船户刘庆和、卢二、究出该犯等逃往安徽盱眙县一带。该县有甘二等先后窝留。闻拏紧急。复又纵逃。已将甘二、李七、张九成、获案其陈光南一犯。据探与伊父陈凤山逃往下河阜宁一带。已据林则徐分饬掩捕。本日又降旨令林则徐、邓廷桢、周之琦、不分畛域。饬属严拏务获。归案究办。著穆彰阿等提集全案人证。严究确情。从重惩办以昭炯戒。切勿因全河大局无碍。稍有宽纵。将此谕令知之。　　

○蠲缓山西朔州被水村庄下忙额赋有差。　　

○戊子。谕内阁、前因山东学政盛思本、任性乖张。致滋物议。当交部严加议处。并令钟祥于山东途次。将盛思本考过各棚有无劣迹。确切访查。兹据奏称、途次查访该学政饮酒任意。驭下太宽。甚至编造歌谣纷纷传说声名实属平常。惟考过各棚。据该府县连衔密禀。尚无赃私之处。盛思本著照部议降四级调用。向来各省督抚、每于年终密奏学政声名。嗣后直省学政如有声名平常劣迹昭著者。该省督抚立即参奏。不必俟年终密陈。傥意存见好。扶同隐饰。经朕别有访闻惟该督抚是问。其籍隶本省之科道。如遇学政声名狼籍、确有赃私实据。亦当随时奏闻。毋稍缄默。将此通谕知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。闰九月。己丑。上御阅武楼。阅挑选侍卫马步射。　　

○谕军机大臣等、本日据卢坤密奏、湖北盐引滞销。由于商船脚私占碍官引。上年派大冶县知县王启炳、管理总卡。比往年溢销官引十一二万、及二十余万引不等。本年委王启炳代理江夏县知县。该岸即形滞销。迨王启炳回卡。引销复畅。盐道刘肇绅、恐难胜任等语。已明降谕旨将该道刘肇绅撤任。令该督遴员署理矣。督销系盐道专责。何以王启炳一离总卡。即形滞销。自系该道不能破除情面深察弊端所致。讷尔经额甫经到任。无所用其回护。著查明。刘肇绅平日居官若何。并将王启炳离卡后何以滞销缘由。据实覆奏。毋稍含混。将此谕令知之。寻奏、湖北春季因水灾并逆猺滋事。是以盐引滞销。入夏二麦登场。猺匪荡平。销盐复畅。刘肇绅公事认真。尚无得规瞻徇情弊。得旨、刘肇绅著送部引见。　　

○湖南巡抚吴荣光奏、遵旨查勘濒湖私垸。乾隆年间原定应毁者七十处。尚存十八处。嘉庆年间原定免毁禁修者九十六处。尚存五处。道光七年查出续增一百四十三处。内有碍水道者四十三处。均饬刨毁。此后不准再有增添。得旨、依议妥办。　　

○库伦办事大臣多尔济喇布坦奏、由乌里雅苏台解到拏获唐努山乌梁海越边俄罗斯二名。讯明并未行窃。委员送至恰克图。交俄罗斯玛玉尔。又由理藩院送回患病俄罗斯学生帕费叶勒。库尔良策福、行文固毕尔纳托尔、委员护送交明。报闻。　　

○旌表守正被戕山东兰山县民刘伦妻杨氏。守正捐躯河南温县民王自成妻张氏。　　

○庚寅。上御洞明堂。勾到福建奉天陕甘情实罪犯。停决福建斩犯一人。奉天暂犯一人。陕甘斩犯十一人。绞犯一人。余四十九人予勾。　　

○谕内阁、禧恩等奏、筹议办理排猺善后章程。胪列八条呈览。粤东排猺。赋性剽悍。时为地方之害。此次因赵金陇勾煽匪徒。蔓延滋事。经禧恩等调集官兵。大加剿办。既慑猺胆而张国威。惟戢匪虽在一时。而弭患当谋久远。所有善后章程。应如所请、连山绥猺直隶同知。专管八排猺务。向系由外题补。应拣选熟悉猺情之员。俾收成效。即仿照新改湖南永州理猺同知成案。定为边疆要缺。俸满即升。一切猺人词讼、及民猺互控词讼。均责令就近审讯。并于应得养廉外。饬司筹款津贴。每岁酌给银二千两。以资办公。至三江扼要地方。设有副将一员。统率都守备弁三十员。兵丁二千名。应责成该副将董率备弁。督饬各营汛兵。随时缉捕。按月分季。带兵与界连之湖南广西各营汛巡查会哨。如有擅离汛地、或失事不报、及纵兵擅入猺寨者。兵则责革。官则揭参。其向拨把总一员。带兵一百名。若不洽猺情。即行撤换。如办理妥协。俟三年期满。由该厅协察看。详请升缺。以示鼓励。猺人至民墟贸易。每为汉奸所欺。嗣后令绥猺厅相度情形。准立猺墟。有愿赴民人集场、及民人有愿赴猺墟者。应听其便。至应徵猺粮。统令猺长率领猺户自行赴厅交纳。不准胥吏经手。以免需索。遇有青黄不接时。照旧借给穷猺仓谷。秋收徵还。各排冲匪猺出山扰害良民者。责令猺老千长交出。如徇庇不送。并治猺老千长之罪。猺民山田地亩。从前售卖民人者。听其照旧执业。契限已满。仍准猺户备价收赎。嗣后猺人产业。祇准与猺人互相买卖。不准民人契买。违者田产断归猺人执管。不追原价。鸟枪一项。有收藏未缴者。官为给价收买。并禁奸民入寨私贩火药。及不得违例制造铁器。至猺山居民。无论已未报案。一律赒恤。凡被毁房屋。给费修盖。田禾不能及时耕种。给予口粮。以后良猺出入。毋得乘机报复。如有汉奸煽惑滋事。著落各千长等捆缚送官。并禁土匪吓诈抢掠。以儆刁顽。其原设三十六汛卡房。即勘明地势。酌量裁并。其原拨守汛之兵。添拨紧要汛地驻劄。收兵力而扼要冲。至应否添建碉台若干座。著卢坤等委员相度地形。妥为勘估。由本省筹款办理。猺人向分八大排。七八十小冲错处。嗣后应编立门牌。以备稽查。仍令八大排内各举老成知事者。立为猺老千长。由绥猺厅拣选承充。管理一排事宜。余各小冲。系某大排分支。统归某大排猺老千长管领。令绥猺同知按户给发门牌。将大小丁口备载。并于八大排内每排添设猺练十名。统归连山厅把总管带差遣。如有入山藉差吓诈情事。该千长等到官首告。照例治罪。其猺老千长及猺练等、果能办公无误。年终由绥猺同知酌给花红。分别奖赏。以上八条。惟在各地方官实力奉行。以安民猺而收成效。不得视为具文。致日久生懈。　　

○又谕、史谱奏、勘明兴安府城垣。请酌量情形分别修复一摺。兴安府猝遭水患。据该抚查勘该处新城。逼处山下。规模狭隘。城垣亦多淋塌。尚须修理。至旧城冲塌一千二百三十七丈六尺。其城门楼洞、及城墙城楼。均有冲塌歪斜之处。急宜修复。并据该抚拟将东关冲塌城垣改筑为堤。专防东南北三面之水。其东面城墙收归旧址。以原先仁寿门为界。西北本无余地。祇可就堤加高培厚。城门存留其五。西留宁远门。照依原名。改为康阜门。东留仁寿门。南留安康门。北留正北之通津。及西北这安澜两门。其余各门。均行裁减。东关外大路。仿照西关上下坦坡。用石盘砌。一转移间。帑项不至多糜。工程可期经久。著照该抚所勘情形。饬员分别赶紧估办。毋任草率偷减。以资捍卫而重要工。　　

○谕军机大臣等、本日据朱桂桢奏、旧疾日增。恳请开缺调理一摺。现明降谕旨、朱桂桢著赏假三个月。无庸开缺。其广东巡抚印务。著卢坤兼署矣。卢坤既兼署广东巡抚印务。朱桂桢即可安心调理。至朱桂桢病势若何。精神若何。著卢坤察看据实覆奏。将此谕令知之。寻奏、朱桂桢因胃痛旧疾复发。力疾办公。又兼办文武两闱。药力未能奏效。察其精神内敛。一经病痊。当即销假任事。报闻。　　

○又谕、本日据壁昌等由四百里驰奏、善后事竣。恳请鼓励各员一摺。已明降谕旨量予恩施矣。又据奏卡外安静。凯撤征兵。及由伊犁咨领马匹到城日期各一摺。览奏俱悉。嗣后此等事件。祇应由马递驰奏。不必辄发四百里。以致徒劳驿站。将此谕令知之。　　

○以剿办广东猺匪出力。加总兵官曾胜、提督衔。赏云骑尉世职。并巴图鲁名号。总兵官阿精阿、下部议叙。副将张必禄、以总兵官升用。加副将王锡朋、总兵官衔。赏按察使杨振麟、郎中瑞元、员外郎管遹群、知州秀山、同知潘尚楫、副将普陀保、恒安、经文泰、参将尚永亮、游击马廷凯、德年、凤灵、都司陈连升、守备鲍翰雄、张知纯、千总田毓俊、吕乾曜、花翎。同知郭际清等蓝翎。守备杨昌泗、千总张志喜、巴图鲁名号。余加衔升叙有差。予军营病故参将富伦布、守备官忠、千总沈承勋、把总刘天锡、祭葬恤荫。　　

○以办理回强善后事竣。予员外郎福奎等加衔升选有差。　　

○以直隶永定河漫口合龙。开复道员张泰运等处分。　　

○展缓陕西葭州被雹村庄应徵上年出粜仓谷及耔种银。再给兴安府被水灾民两月口粮。　　

○辛卯。上御阅武楼。阅挑选侍卫马步射。　　

○谕内阁、申启贤等奏、请清厘各省常平仓谷。以重仓储一摺。常平仓之设。原以惠民。立法最为良善。惟久贮谷石。不无朽蠹之虞。因之推陈出新。亦有出粜之例。乃近来各直省州县于既粜之后。并不随时买补。仅以粜价存公。屡经交代那新掩旧。任意侵吞。以致仓庾空虚。毫无储备。即谷价亦归无著。设遇缓急。其何以济。本年夏间。经申启贤等确查顺天各属仓储。其武清等十州县。尚有存贮。于额数不能无亏。此外颗粒无存。近畿如此。各省大概可知。著各直省督抚查明各州县常平仓向贮额数无亏。即遵照向例。每年推陈出新。妥为收贮。其有已经出粜而未买补者。责令察看年成。随时买补。不得任听吏胥藉名滋扰。若有交代那移银谷俱无者。著严行勒追。照数买补。务令实贮在仓。至社仓义仓谷石。系劝谕民捐。亦于闾阎有益。并著各直省督抚饬各州县随时劝捐。但不得抑勒扰累。致滋流弊。嗣后各督抚务当认真稽查。遇有亏额。随时买补。以期仓谷皆归实贮。若地方官奉行不力。即严参示惩。傥仍视为具文。复蹈前辙。或经朕访闻。查有亏短。或应动用时颗料无有。惟该督抚等是问。懔之慎之。将此通谕知之。　　

○又谕、前据钟灵详查闲款银两按年筹拨。当降旨交户部查核具奏。兹据奏、运库现无闻款可筹。未便动用入拨正款。该盐政所请筹拨加价银两之处。著无庸议。惟东商每年应完息银五万两。除八年以前未完银十二万七千余两。业经归入积欠分别弥补外。自八年调剂后。每年祇应完银二万五千两。该盐政未能按限徵齐。自八年至十一年。尚有未完银三万二千余两。著即严饬催追完交。嗣后不得再有丝毫蒂欠。每年务于三月内报解。四月内解到。即将此项银两仍照工部原议作为修理营房之用。其未经解到以前。不得豫行借用库银。以重帑项。俟营房修竣后。并将从前借垫部库银两陆续补还。以免悬宕。　　

○又谕、富僧德奏、黑龙江官员军政留任一摺。此次黑龙江军政官员内现任职官副都统衔总管特松阿等五十五员。世袭职官骑都尉百岁等十一员。年已逾岁。精力未衰。尚能骑射。著照所请、俱准其留任。惟摺内应行声明该员等年岁俱系六旬有余。乃富僧德仅将各该员履历造册咨送兵部。并未将衔名年岁于摺内声明。殊属含混。嗣后著各省将军副都统等、凡遇军政官员逾岁留任。衔名年岁。另缮名单具奏。毋稍含混。　　

○贷齐齐哈尔等处驻劄灾区兵丁银谷。　　
</div>
    <div class="pagination">
<a href="清实录道光朝实录_page389.html">上一页</a><span>...</span><a href="清实录道光朝实录_page385.html">385</a><a href="清实录道光朝实录_page386.html">386</a><a href="清实录道光朝实录_page387.html">387</a><a href="清实录道光朝实录_page388.html">388</a><a href="清实录道光朝实录_page389.html">389</a><span class="current-page">390</span><a href="清实录道光朝实录_page391.html">391</a><a href="清实录道光朝实录_page392.html">392</a><a href="清实录道光朝实录_page393.html">393</a><a href="清实录道光朝实录_page394.html">394</a><a href="清实录道光朝实录_page395.html">395</a><span>...</span><a href="清实录道光朝实录_page391.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
