<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 214 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 214 页/共 523 页</h1>
    <div class="content">
○又谕、保宁等议覆、闽省咨添正站腰站接递文报、及官兵过站应付夫马二款、并未奏明、辄行咨部备案、现在台郡宁谧、请敕交该督据实具奏等因一摺。所奏甚是。春闲因洋匪在台勾结滋事。曾降旨檄令各兵会剿。维时军火粮饷等项。原准其动帑经理。现今蔡逆远窜。台郡已全境廓清。从前檄调往来。祇系本省兵勇。其各省调派之兵。均经以次彻回。并有先经该督等咨明停止者。此时该省并无紧要文报。何以玉德率请照军兴之例添设军台等名目。即从前剿办林爽文一案。徵调多兵。亦并无添设马站豫调马匹之事。该督并未查明先行详悉具奏。竟欲笼统一咨。为将来冒销地步。殊非核实办公之道。玉德著传旨严行申饬。并著明白回奏。所有伊请照军兴之例。添设正船腰站接递文报、及应付官兵过站夫马等款。概不准行。此事著交巡抚温承惠查照定例核实报销。毋任稍有冒滥。　　

○谕军机大臣等、据方维甸奏报陕省雨水二麦情形。并另开二月分各属粮价清单。俱注明价贵字样。因思陕省前此军兴之际。飞刍挽粟。需用浩繁。其时大米价值。贵不过五两有零。迩来地方绥靖。休养生息。已及数年。何以该省粮价。较用兵之时转觉昂贵。且西安同州凤翔各府属。素称膏腴之壤。物产丰饶。尤不应粮价腾涌。一至于此。朕廑念民依。宵旰不忘。今阅该抚奏到陕省粮价。实深轸念。封疆大吏。代朕抚循百姓。于地方粮价昂贵当思设法调剂。非一奏可以塞责。刻下市价是否渐平。或应平粜仓粮。或应购买米石。以资接济。陕省与四川毗连。川省米谷充盈。前谕勒保办米二十万石。运闽应用。此项米石。业经停止运闽。方维甸若需向川省购买米石。即一面奏闻。一面咨会勒保通融筹办。庶于陕省民食有裨。将此谕令知之。　　

○丁未。谕内阁、松筠等奏、民人朱友连毙二命、审明定拟、请旨即行正法一摺。朱友以口角细故。辄持刀连毙二命。实属凶横已极。且犯事在新疆地方。非内地审办命案可比。自应一面奏闻。一面将该犯即行正法。以昭炯戒。今该将军等尚复请旨定夺。未免拘泥。朱友一犯、著即处斩。嗣后该将军等遇有此等逞凶连毙二命之案。均著照此办理。　　

○以故喀喇沁辅国公吹扎布朗新子色楞多尔济、袭爵。　　

○赈甘肃漳、岷、两当、三州县、被水灾民。并给房屋修费。　　

○是月。两江总督铁保等奏谢宽免违例拣调州县处分。得旨、此等事不可视为俗套。屡次尝试。若稍涉偏私。朕可欺。天不可欺。不见李亨特乎。前车之鉴也。凛之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅五月。戊申朔。谕内阁、刑部奏查办安徽省减等人犯、分别开单进呈。其未入秋审拟减常犯单内、绞犯姚秀声一起、因张朋友向索短欠工钱。该犯恳缓不允。致相詈骂。被其扑殴。该犯顺取铁枪吓扎。适伤其胸膛殒命。该犯负欠。本属理屈。且张朋友祇向扑殴。亦尚非被殴情急。乃辄用铁枪吓扎致伤要害毙命。情节较重。姚秀声著监禁二年再行减等。余依议。　　

○己酉。谕内阁、前因甘肃秦安县逆伦重犯在逃无踪。当经降旨、谕令倭什布酌减限期。勒令该革令周鼎新严缉务获。即获犯亦不准请开复。原以知县职司民牧。有化导百姓之责。乃至部下有此等枭獍凶徒。其咎甚重。特谕令严办示惩。兹据倭什布奏称、该署县自参革勒缉后、即设法购线跟踪追缉、将逆犯王百灵儿拏获、审明办理、并声明该革令于上年十二月十四日到任署篆、二十六日即有此案、兹勒限缉获、虽在减半限内、遵旨无庸议请开复等语。该革令周鼎新、既系署印。且到任仅逾十日。尚非久任地方、不能教化百姓者可比。并于勒限三月之内。即能购线弋获。所有署秦安县知县周鼎新、著加恩准其开复。　　

○以仓场侍郎赓音、为都察院左都御史。调吏部右侍郎和宁、为仓场侍郎。礼部右侍郎德文、为吏部右侍郎。以内阁学士桂芳、为礼部右侍郎。　　

○以正红旗满洲副都统珠尔杭阿、为正黄旗汉军都统。调正黄旗汉军副都统多庆、为正红旗满洲副都统。以甘肃河州镇总兵官珠尔素、为正黄旗汉军副都统。前任江南狼山镇总兵官游栋云、为甘肃河州镇总兵官。　　

○庚戌。孝诚仁皇后忌辰。遣官祭景陵。　　

○上诣时应宫拈香。　　

○还宫。　　

○调正蓝旗汉军副都统晋隆、为镶蓝旗满洲副都统。以吏部右侍郎德文、兼正蓝旗汉军副都统。　　

○以夏至祭地于方泽。自是日始。斋戒三日。　　

○辛亥。谕内阁、勒保奏司库垫款准咨查明覆奏一摺。据称嘉庆八年六月以前、川省军需项下借动盐课关税等银二十二万六千五百余两、屡经部驳、以并未先事奏明、行令查明覆奏到日、再行核办等因、兹据查明军需用款繁多、偶遇饷项亟须接济之时、即将司库存银垫发、势不能缓俟奏准后方行发给、历来皆如此办理、所有前此垫用款项、司中皆有支发档册可凭、并非事后补报恳恩俯念要需敕部准入军需项下造销等语。向来各直省借动司库银两。必须奏明有案。方准题销。此项部臣咨驳。原系为慎重帑项起见。惟川省从前办理军务之时。偶遇急需。刻不容缓。现据勒保查明覆奏。自系实在情形。著加恩即照所请、将嘉庆八年六月以前借动盐课关税等银二十二万六千五百余两。均准其入于军需项下造销。仍著该督详晰查明各归各款。造册报部。以清库项。　　

○谕军机大臣等、伯麟奏、江外野猓、复行偷窜威远厅镇沅州边界抢掠、督率镇将搜捕净尽、现在边境肃清、民夷安业一摺。江外猓匪。于正二月闲、乘江水浅涸之时。胆敢两次偷窜过江。分路抢掠。实属可恶。经伯麟饬令官兵追剿截拏。击毙猓匪二十余人。斩获首级三颗。落崖跌毙者甚多。余匪俱奔窜逃散。自应如此严拏惩办。惟是猓匪越江。究由边境素未设备。遂得肆行抢掠。伯麟现仅饬各土弁于接近江滩之处。遇浅涸时派土练巡防。办理尚未周密。自应官为经理。择沿江内地要隘处所。酌设卡房墩汛。一闻有警。速即通知信息。俾兵弁得以及时捕拏。该匪自不敢以偷窜抢掠为常。边境庶臻宁谧。将此谕令知之。　　

○命都察院左都御史赓音、仍署仓场侍郎。理藩院尚书博兴、兼署左都御史。　　

○癸丑。夏至。祭地于方泽。上亲诣行礼。　　

○幸圆明园。　　

○福州将军赛冲阿奏、搜捕台湾余匪出力人员。赏总兵官爱新泰、骑都尉世职。道员庆保、云骑尉世职。并花翎。守备王赞蓝翎。副将金殿安等、下部议叙。义民首张田玉等、赏赉有差。　　

○甲寅。定违例拣调处分。谕内阁、各省督抚因州县员缺紧要。拣调需人。往往将不合例之员奏恳补用。朕节次发交部议。部中皆照例议驳。并将违例保题之上司一并奏请议处。部议上时。朕每有仍照该督抚所请准其升调者。并将该上司处分宽免。原以地方治理需人。不得不破格录用。非可视为常例。乃近来督抚等违例保奏者渐多。明知部议必驳。部驳之后仍可邀准。而一经恩准。则处分亦无不宽免。遂尔心存玩易。任意保题。积习相沿。成为故套。恐滋流敝□大。试思一省之大。州县佐贰不少。岂无廉能任事合例可保之员。何至出有一缺、即非此一人不可。必欲违例奏请。此在存心公正之督抚。一时为人地起见。谅无别情。而假公济私者。或因此徇情荐举。意为爱憎。不论人才之当否。惟视缺分之肥瘠。其敝□大将何所不至。所关于吏治者甚大。朕固不疑天下督抚俱有不肖之心。然不明定条例。恐封疆大吏保举属员。竟致无所顾忌。不可不防其渐。嗣后督抚等违例保奏之员。除照依部驳者、仍照例议处外。其有部驳之后、仍奉特旨准行者。著交该部存记。将来所保之员、如犯有贪私骩法之事。其原保之上司。竟当奏请革职。如系别项劣迹、致罹参革者。亦应照本员罪名之轻重。以定原保上司获咎之等差。著该部详议章程。载入则例。永远遵行。寻议、违例保举之员、如犯贪赃骫法应拟斩绞罪名者。将原保之督抚革职。司道府降三级调用。如犯军流私罪者。督抚降三级调用。司道府降二级调用。如犯杖徒私罪者。督抚降二级调用。司道府降一级留任。如不由司道府申详者。祇将督抚议处。其有违例题请、既经部驳、奉旨依议后、该督抚复专摺奏请、特旨允准者。如犯有前项事故。原保之上司获咎较重。应加等议处。从之。　　

○又谕、据吉纶奏、江西吉安帮副丁郭茂池、呈控正丁郭凤源被运弁杖责因伤身死、请将千总永寿解任、发交江苏按察使提集人证审办一摺。此案旗丁郭凤源、因受杖身死。如该千总本无勒索情事。实因拏获盗卖米石。将旗丁杖责。或决不如法。以致因伤身死。尚属事出因公。祇当照例科以应得之罪。若该运弁实有克扣运费情事。并纵容家丁勒索不遂所欲。捏称盗卖漕米。藉词严责致毙。则是挟嫌故勘。法当抵偿。此案关系罪名轻重。著交汪志伊亲提案内应讯人证。秉公详慎严审。定拟具奏。千总永寿、著解任质审。　　

○谕军机大臣等、托津等奏、严讯李亨特被劾各款、并查封任所赀财、先将大概情形奏闻一摺。李亨特勒索派累各厅员及借贷不遂抑勒厅员告养等款。种种骫法营私。前经马慧裕列款参奏。自非无据。今托津等向伊审问。伊概不承认。自因目前尚无质证。任意支饰。殊不可信。且即就伊现在所供而论。如所称上年驻工供应、按日发银四两、由该厅代办一节。试思总河在工驻劄随带多人。焉有每日发银四两即敷支应之理。又如伊家人祥林供认收受各厅门包银数十两不等。是需索门包实有其事。不过李亨特尚未肯供认知情。即果如所云。其失察之咎已重。又任所物单内、开有玉器二百三十九件。伊由臬司擢升总河。现在并无呈进贡件之事。所存玉器。安得有如许之多。又锦缎呢羽等项、多至四百七十件。此外宝石碧霞＜王厶＞等朝珠有二十挂。其余物件。亦皆称是。若非任意婪索。焉得有此厚赀。所有原参各款内、如抑勒厅员告养、以及题署各缺准驳工程等事。均有文稿册档、及人证帐目可凭。其查工所到之处。添盖房屋。尤不难一望而知。无可抵赖。托津、广兴、一面将现调人证卷宗。与之对质。一面俟吴璥到河南确实履勘知会到日。向其究诘。自当水落石出。尽得实情。再遵照前旨严行定拟具奏。将此谕令知之。　　

○调吏部左侍郎李钧＜闲＞、为仓场侍郎。转吏部右侍郎戴均元、为左侍郎。调户部左侍郎潘世恩、为吏部右侍郎。兵部右侍郎赵秉冲、为户部左侍郎。以内阁学士刘凤诰、为兵部右侍郎。　　

○缓徵河南鄢陵、郾城、西华、西平、四县、水灾新旧额赋。并贷耔种口粮有差。　　

○乙卯。以兵部右侍郎刘凤诰、为实录馆副总裁官。　　

○调镶黄旗护军统领绵志、为镶红旗护军统领。　　

○丙辰。谕内阁、禄康等奏、番子头目杜成德身故、所遗七品顶带虚衔之缺、应否选役充补一摺。番役一项、原与隶卒无异。前曾明降谕旨、不准请给顶带。即杜成德等、亦因所得顶带在前。姑准暂留。岂有沿为额缺之理。今杜成德既经身故。本无所谓缺。何得另选一人充补。禄康等所奏著不准行。嗣后番役或果有能事出力之人、擒获紧要案犯者。朕酌量加赏顶带。不得作为定例。亦不准该衙门奏请赏给。其给予马凯四两钱粮之处著照所请行。　　

○又谕、嗣后选秀女时。八旗汉军文职笔帖式、武职骁骑校以上之女。著备选。其兵丁之女。毋庸与选。著为例。　　

○谕军机大臣等、本日刑部议驳、裘行＜闲＞审拟深州民人古从仁、呈控书役藉端索诈一摺。已依议行矣。详阅此案情节。古从仁因田夫贵以秋差并未拨车、系兵书等串通舞敝□大等语向告。因而气忿上控。是田夫贵实为此案要证。必须将该犯提讯明确。方成信谳。乃裘行＜闲＞以田夫贵患病不到。遽将古从仁坐以诬罪。已不足以服原告之心。且民人蓦越赴京。如所控不实。例应从严问拟。该署督又以事出有因。曲为开脱。仅拟以杖责完结。看来裘行＜闲＞办理此案。不免意存迁就。化大为小。复蹈外省积习矣。著仍交裘行＜闲＞、再将田夫贵提到。讯明所控虚实。与各犯证质问明确。另行秉公定拟具奏。至直省承办差务。所需船只车辆。或偶向民闲雇用。自属势所不免。但地方官果能平给价值。毫无克扣。而胥吏等亦不致有藉端索诈等事。则小民同一营生。方将趋赴不暇。何至多方贿脱。控案累累。裘行＜闲＞摺内、犹称各处士民渥被厚泽深仁。踊跃轮承。毫无异议。朕非好謀之主。言之无益。且连日拏到船户等贿嘱投充各案说明。皆由差派繁多冀免封拏之故。是该省派累闾阎。其大略已可想见。该署督身任封圻。官民皆其统属。总当一秉大公。勿存偏徇之见。遇有不肖官吏。一经查察。立即参办示惩。务俾小民乐于趋功。得免扰累。方为妥善。将此谕令知之。　　

○兵部议覆、陕西巡抚方维甸疏请、升赏军营至京驿站接递喜摺弁兵。得旨、此案因剿捕余匪全竣。三省地方肃清。经朕于八年七月闲降旨加恩。由部行文。该抚接奉后。即应查明题奏办理。庶在事弁兵夫役。得以早沐恩施。今事隔三年。始行题请。殊属迟逾。此三年之内。在台弁兵夫役。岂无一二事故更换之人。恐难免应赏者向隅。无功者冒滥。近日该抚办理诸务。每多延缓。屡经饬谕。此案又复迟逾三年之久。方维甸著再传旨申饬。仍令查照该部指出台站名目不符之处。详晰声覆。并查明该弁兵夫役等确系八年以前实在出力者。方准加赏。毋许冒滥。　　

○福州将军赛冲阿奏、详查台湾歼贼奋勇人员。守备官赞朝等、升叙有差。　　

○予福建出洋淹毙兵丁吴天佐等六名、赏恤如例。　　

○贷两淮富安、安丰、梁垛、东台、河垛、五场、上年被水灶户草本银。　　

○丁巳。上诣黑龙潭神祠拈香。　　

○谕内阁、朕于七月十九日启銮。驻跸避暑山庄。二阿哥三阿哥著不必扈跸随行。俟八月初三日、由圆明园启程。初七日、抵避暑山庄。由彼随扈进哨。九月初二日、在塔哩雅图行围毕。即由该处启程回京。　　

○旌表守正捐躯甘肃两当县客民张长科妻石氏。　　

○戊午。予江苏故广西巡抚孙永清、入祀乡贤祠。从巡抚汪志伊等请也。　　

○旌表守正被戕山东兰山县民王勇祥妻任氏。。　　

○己未。谕军机大臣等、各省濒海地方。洋盗啸聚窜扰。总由内地匪徒暗中接济水米。始得日久在洋存活。而米尤为贼船所少。闻蔡牵等不惜重价。向内地民人私买米石。是以奸民趋之若骛。如果地方文武、均能实力奉行。使各口岸一无透漏。则洋匪等饮食无资。立形坐困。可不攻而自毙。若徒视为具文。不能禁米出洋。惟恃水师官兵剿捕。纵稍有擒歼。仍不能制其死命。即如此次蔡牵等帮船在洋肆窜。节经李长庚等统带舟师围剿。该逆等犹得苟延残喘。未必不由于此。是弭盗之法。全在查禁口岸济盗米石。较之缉捕尤为紧要。各该督抚屡经训谕。不过以覆奏塞责。闲或查办一二案。逾时又不免懈弛。若云沿海地方辽阔。则凡口岸处所。均有该管营县。果能各顾地界。彼此声息相通。联络侦缉。奸匪伎俩自无所施。又何虑不能周察乎。总在该督抚饬属共矢实心协同妥办。将此谕令知之。　　

○又谕、玉宁等奏、探闻廓尔喀国王喇特纳巴都尔被戕缘由一摺。该国王以残杀启衅。致被戕害。未据叩关禀报、自不必差人往探、所见甚是。但该国既有此内乱之事。自必具表陈诉。应俟其遣使来告时。谕以尔国远在藩服。极为恭顺。今不幸遭此内变。奏闻大皇帝必深为怜悯。现在罪人已得。尔国王尚在幼年。惟当谨守国度。安常处顺。以期自固藩篱。永承天朝渥眷。傥该国王竟力不能支。率众来奔。即当于边界地方妥为安置。令其得有栖止以示怀柔。若因内讧构兵。款关求救。则断无因蛮触相争致内地劳师之理。玉宁等即当严行驳斥。仍督饬各卡隘加意防范。勿令该国逃人窜入界内、以靖边圉为要。将此谕令知之。　　

○庚申。遣官祭关帝庙。　　

○辛酉。谕内阁、本日工部奏、外省商民贩买铁斤漫无限制、请敕下各督抚查明各该省实需情形适中定额一摺。此事前经緼布面奏。以近来商民等领票买铁。销售太多殊失限制。请官为查核等语。朕特命其详细补摺奏陈。再候降旨。兹据工部各堂官联衔具奏。迨朕召见熊枚询及此事。则称此事纷纷查办。恐滋流敝□大。与摺内所言大相迳庭。朕诘以因何列衔具奏。则称系緼布主见。并称工部堂官中、亦非止伊一人不以为然等语。殊不成事。各部院陈奏事件。理宜公同商搉。熊枚既以此事为不可行。则当緼布欲行具奏之时。即应详悉辩论。向其阻止。如果緼布固执己见。必欲具奏。熊枚尽可与之两议。或此外尚有意见不合之堂官。亦均可不列衔名。何得于缮办奏摺时随同画诺。及召对之顷。又忽异其辞。设今日工部呈递奏摺上时。并不召见熊枚。即已降旨依议岂熊枚遂扶同缄默。不顾准行之后、事之果有窒碍否乎。此事既据熊枚奏称工部堂官中非止伊一人以为不可。著令工部堂官各行据实回奏。其意见相合者。同具一摺。独有所见者。另具一摺。俟奏上时。朕覆加察核。再降谕旨。　　

○又谕、本日刑部奏、核办山东省减等人犯一摺。据单开官犯德明、于兖沂曹道任内。因公赴省。随带书役人等骑用号马多匹。擅发传单。因泰安县驿给与草料不敷。未经应付马匹。辄将管号家人唤进杖责。迨该抚据禀参革审讯。又不据实供吐。以致该县陈时、奉提畏累自缢身死。并究出该犯前在潞安府潼商道两任内、浮收税课银至十万余两之多。案情较重。未便遽予减等。德明著再行监禁四年照例减等发落。至徐有海一犯、因族侄徐登科向其醉骂扑殴。被该犯踢伤致毙。究系死者理曲。情尚可原。徐有海著即予减等。余依议。　　

○又谕、本日庆桂等奏、将失察粮员私挪库项之历任喀喇沙尔办事大臣分别议拟一摺。此案粮员伊精额私行挪借库项。豫支盐菜等款。现据查明、系绷武布任内始行入册。彼时绷武布即当据实陈奏。乃因该粮员饰词欺隐。并未即行参办。以致后任相率效尤。公然入册交代。其罪较重。绷武布前已另案革职。迁住盛京。此次著改发吉林。交该将军秀林责令充当苦差。以示惩儆。至明兴系绷武布后任。于接收交代时。既经绷武布告知。且点验册内。即开列豫支各款。伊曾任巡抚卿贰。非未曾更事者可比。是其徇隐不奏之咎。较之德勒克扎布等。尤难轻贷。向来上司徇庇属员。例应降调。今明兴业经革职。姑念其平日办事尚可。不至遽行废弃。著加恩以七品笔帖式用。现在伊弟明亮系兵部尚书、应照例回避外。著交吏部先令于五部掣签行走。至德勒克扎布任内亦有亏缺库项之事。是科罪当自伊始。但彼时并未列入册内。且伊本不识汉字。致被朦混。情稍可原。亦著加恩以理藩院七品笔帖式用。伊于蒙古语尚能熟习。其未得缺之前。先著在该衙门行走。现在此案前后亏欠情节。业据和宁等分晰查明。毫无疑义。所有前次行提质讯之高大顺、叶布肯等、及一切册档。均著毋庸再行解京。如业已起解。亦即就近截回。以省跋涉。和宁于接奉此旨后。即将案内各犯定拟罪名完结。所有历任大臣应行分赔银数。均著照议办理。　　

○又谕、本日大学士保宁奏、患病日久、一时未能痊愈、恐致误公、请将所管各处事务俱行开缺一摺。保宁扬历中外有年。近因偶感寒疾。乞假调理。屡命御医前往诊视。尚未就痊。兹遽奏请开缺。朕心实有不忍。除所管镶红旗满洲都统一缺暂行派员署理外。余俱著无庸开缺。俾在家安心调摄。以冀速痊。俟全愈后再行销假供职。至本年秋闲朕巡幸木兰。举行秋狝典礼。保宁尚应派令留京办事。兹既允其在家养疴。届期亦不派出。更可从容颐养。以副朕优眷老臣至意。　　
</div>
    <div class="pagination">
<a href="清实录嘉庆朝实录_page213.html">上一页</a><span>...</span><a href="清实录嘉庆朝实录_page209.html">209</a><a href="清实录嘉庆朝实录_page210.html">210</a><a href="清实录嘉庆朝实录_page211.html">211</a><a href="清实录嘉庆朝实录_page212.html">212</a><a href="清实录嘉庆朝实录_page213.html">213</a><span class="current-page">214</span><a href="清实录嘉庆朝实录_page215.html">215</a><a href="清实录嘉庆朝实录_page216.html">216</a><a href="清实录嘉庆朝实录_page217.html">217</a><a href="清实录嘉庆朝实录_page218.html">218</a><a href="清实录嘉庆朝实录_page219.html">219</a><span>...</span><a href="清实录嘉庆朝实录_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
