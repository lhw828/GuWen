<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 113 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 113 页/共 245 页
  </h1>
  <div class="content">
   实录 
　　南京都察院右都御史兼詹事府詹事向实字克忠江西进贤县人洪武乙丑进士初授兵部试员外郎九年无过特升通政使以不善奏对力辞改应天府尹建文中坐累谪广西　太宗文皇帝入正大统召复前职又坐累系狱数年左迁两浙盐运司判官　仁宗皇帝在东宫知其廉名即位驿召还朝升都察院右都御史翊日入谢命兼詹事府詹事给两俸有诏求言宝陈八事其一曰录用勋旧二曰设置谏官三曰选举贤才四曰简练将帅五曰贵重有司六曰考核吏员七曰监生资格八曰流通钞法言多可采　上即位之初命莅南京都察院秩满入觐　上悯其老命致仕归以宣德三年八月卒于道讣闻遣官赐祭命有司治葬宝儒者有文学宽厚爱民而持身清介累遭困阨未尝易操平居言不及利疏食水饮自处甚适历任四十余年卒之日家具萧然 

　　○资政大夫南京都察院左都御史临漳石公璞传（崔铣） 

　　崔铣 
　　石璞字仲玉临漳人初监察御史迁江西按察司副使按察使山西布政使璞刚直有治才所在著称在江西时有民娶妇三日矣婿妇往拜其家婿先归妇后□之遍索不获妇翁讼壻杀女壻不胜搒掠自诬服云弃尸前塘中官使人求之果得尸狱成独璞疑曰杀人而弃尸非深怨者不如是也彼初婚方燕好胡乃尔尔出囚谓曰尔辞信乎囚叩头曰信速死公之赐也屡问皆然璞计无所出乃斋沐焚香祝曰此狱关纲常万一其妇与人私其夫既受污名又枉死于理安邪望天以梦觉我夜果梦人赠一麦字璞思曰两人夹一人也狱有归矣比明械囚首令待时行刑囚未出璞见一童子窃向门内窥璞令人召入曰尔羽客胡至此得非尔师令尔侦某囚事乎童子大惊吐实果二道士素与妇通见匿之槁麦中江西人号曰断鬼石在山西时议修尧庙一夕大风拔木积庙前皆栋梁材后进工部尚书正统戊辰河决荥阳经漕濮至阳谷入漕河溃沙湾东入于海命璞治之河决口塞明年己巳处州盗起命璞讨之平□泰辛未也先寇独石命璞兼大理寺卿往璞充饷勒兵修坦守险　康定帝赐玺书曰尔忠勤善谋素边人信故命尔事平进太子太保改兵部尚书丙子湖广苗叛民李珍魏玄冲往用道之寇掠作谶文湖湘讹言腾民用大扰又命璞往璞以斗生得珍玄冲盘送京师苗平还治部事数年致仕天顺庚辰　英皇召大学士李贤谓曰石璞纯臣也闻其尚健然贫我以玺书召来璞至京　上召见文华殿璞服青袍系角带入　上曰吾赐尔绯玉敝乎璞叩头曰臣平生以孤忠奋无结纳今臣自分填沟壑矣诏至臣自知他途必臣有罪当诛谴耳　上说是时璞微瞶乃命掌南京都察院事成化初致仕归五年卒后渠子曰铣正德初奉旨充　孝皇实录参对官见国史载石公功今求诸其家有也长老道公数事载之足见其素槩石公在山西其夫人与诸僚妻燕归愠曰彼多金珠绮采吾布裙袄甚不称布政妻也石公曰尔何曰坐席首石公曰使吾墨于宪汝安得居此坐且吾素不以妻子故宦彼金珠绮采者后欲居汝席得乎明年其夫果有以墨罢者石公自司马归彰德无宅第假太仆行署居后竟不能治第有司令其家纳金以行署长归之予少闻城西孙平村高平渠南有石尚书别业己卯春始过焉傍山作屋三楹痹甚且闇屋左茅舍垣内仅一亩于讯其老仆屋即公居葢瓦则易之屡矣公归买田仅百亩其孙贫四十亩售朱氏安阳某自典史归石公许往其家盛治具几上陈银卤前列金杯十余公见之问曰尔宦几年曰未一考也曰胡归乎曰刁民诬吾贪夺职石公曰使吾治尔尔焉能还乡里哉拂衣出 

　　○南京都察院左都御史黄绂（实录） 

　　实录 
　　南京都察院左都御史黄绂字用章河南封丘县人正统十三年进士授行人升南京刑部员外郎晋郎中成化九年升四川布政司左参议督松潘粮饷兼理兵备十四年转本司左参政历升湖广左布政使二十二年迁右副都御史巡抚延绥增置建安等堡边墙及移置驿传拓教场地人□利之弘治三年超升南京户部尚书四年改南京都察院左都御史掌院事六年疏请致仕许乘传归未行而卒讣闻赐祭葬如例绂性严急不容物遇事辄径行巳志无所顾虑然所守有可取云 

　　○南京都察院右都御史金公泽传 

　　金泽字德润应天府江宁县籍先世浙江宁波府鄞县人中成化丙戌进士七年授刑部云南司主事十年升湖广司员外郎十二年升四川司郎中谳狱明允十三年丁忧十六年补南京兵部职方司郎中屡着才干十九年升四川右参议二十三年升右参政播州宣慰厚馈以金币毅然麾之至以庶长夺嫡意寘之法革三长官司抚安七十二寨夷民骈首归命流贼李广猬聚五千余人戮通江官吏倾其帑藏东乡王伯荣效尤犯顺焚荡县治泽前后设画侦其渠魁而歼之铜梁新设民多负固抚循有方咸帖帖服夔贼野王刚鼓众猖獗充斥湖陜　上命三省督兵会剿泽下重赏之令竟磔刚于市弘治五年升广东右布政使七年转左时汀漳盗起郡县有司无远略不急补其势寖炽而岭南湖湘之不逞者从而和之四散剽掠劫富室燔民居掠帑藏杀官军哄然东南郡县患有司始骇而图之备其东则发于西掠其南则窜于北八年八月时镇守江西太监邓原曁巡按监察御史都布按三司议以盗之未平以政令不一而邻境有司不肻恊心故也宜设巡抚宪臣置司要□以节制之而割附近郡县以隶之则盗易平□延具奏其事　孝皇俞其请因升泽都察院右副都御史俾巡抚江西泽奉　敕抚定便宜从事先榜令自首乃严督缉捕斩贼首满天明等八百余颗论功罪明赏罚人多感奋思效猺獠洞蛮闻风向化四边以宁又囚四省交□缉捕官员责不专一每有警急事难责成先该镇守江西太监邓原奏行将雩郡会昌信丰□金安远石城龙南七县各添设主簿一员专一补盗惟广东韶州府五县惠州府七县南雄府二县福建汀州府八县湖广郴州五县江西南安府二□□昌府四县贑州府三县俱未添设机快补盗无律□□纵□无忌又奏行将前各府州县不分全设裁减州添判官县添主簿各一员并不别差专委操练机快缉捕盗贼遇有紧急调用责成又瑞金县招集乡湖陂山场去县六十里僻在一隅俱系深山险洞林木森阴先年强贼藏隐在彼打劫石城县杀死人民丙辰泽具奏于湖陂山场设立巡检司一所又檄下□属设立关隘佥编附近居民之壮□防守要津禁遏奸细后各县因地方险易不同道□远近亦异而有所增损然莫非阻述前意也又增□贑州旧城一尺并信丰兴国南康永宁旧城圯破俱檄修葺又创巡抚院并贑州府贑县学校俱檄重建凡百政令皆行之可久而无弊者十二年升南京刑部右侍郎十五年改南京兵部右侍郎十八年升南京都察院右都御史掌院事正德元年致仕 

　　○南京都察院右都御史谥庄简熊公绣传（刘瑞） 

　　刘瑞 
　　熊绣字汝明其先江西丰城人四世祖以下始占籍湖广宁远卫自幼颕敏不凡年十四补道州学弟子员成化乙酉以礼经领湖广乡荐丙戌成进士丁亥除行人奉使楚府及廵禁四川茶课土官一切馈遗虽一扇不受士论多之辛卯除贵州道监察御史立朝謇谔有器识凡百论议务持大体略苛细奉敕廵河风声丕振一日过广平寒甚借守一裘后还之守以乡里故新制一裘遗公公辞以三不当受而竟却之他日白沙陈先生闻之亦甚以公当也乙未廵按陕西发奸擿伏无所假由是贪夫敛迹右布政使于璠赃迹败露弃官宵遁公遣人追之急璠遂遣子诬公他事逮至京卒无验璠落职璠所亲当路力主谪公知清丰县陕民诉冤于朝者数百人在县殚心民瘼不事逢迎均徭□□□□轻岁给之法常单骑廵行乡社等第其民户高下凡贫而老死无依者悉之殓葬一县化之乙巳陜西大侵父子相食适凤翔缺守难其人吏部举公往行之日民遮留痛哭如失父母六月履任三日而雨是岁遂登郡大治先是公巡按辩一疑狱其家绘公像报祀闻公至持以见公遣之弘治庚戌升山东布政司左参政癸丑转本司右布政使甲寅升都察院右副都御史廵抚延绥地方公尽心边务威名大着虏人不敢犯边者久之丁巳满三年考得貤封二代适母夫人龙氏卒于官所公扶柩归葬道州庚申起伏升兵部右侍郎甲子转左公性刚方清介与人寡合而人亦未尝敢以私于大司马刘公大夏甚器重之凡边情重务必与公商确而后行常奉命清誊骧四卫勇士得其虚冒粮饷者几万人由是权贵皆衔之时　孝宗敬皇帝励精图治召二三大臣商治理刘公洎右都御史戴公珊尤被亲近而公与焉未几　敬皇帝上宾众嫉公因举公右都御史出抚两广葢远之也既而刘公亦乞归公至广首征獞苗之负固者余皆以恩抚之地方悉定旧例供应甚厚公一切裁革日惟廪给数升而巳正德丁卯逆瑾用事密使人踪迹公其人回叹曰熊某廪给外无一毫过误可指吾且柰何瑾竟不能害乃取公南京掌院寻令致仕公归之日虽纸笔药饵一无所取朝廷以公先征贼有功赏以金币瑾贼辈怒不巳乃以大同浥烂布豆公巡抚时事罚米五百石责公亲往输公至旧属争欲代输而　皆力辞自是家居闭门观书不预人事不入官府□里亦不敢干以私澹如也公平生简直清白临事有执无所牵畏而恭谨谦退未尝自怠居官恒耻干荐常曰我心不敢违理如父母在上教人只以存心木所亲置厅事稍宽终身不悦居家未尝置产业自奉甚约惇孝友兄子女公婚嫁者数人乙亥四月忽一日左足涌泉穴痛遂自惊曰我虽精力尚强恐旦夕不测身后慎勿援恩例乞祭葬俗礼不可者禁母行闰四月二十三日终于正寝年七十五公历官四十三年致仕者七年始终一节前巡抚湖广右副都御史秦公金上其奏赠公南京刑部尚书赐祭二坛□二□□□以嗣孙瑞补荫后用前太仆寺卿向公孟春□□公庄简仍月给恤孤米一石 

　　○南京右都御史张鼐传（实录） 

　　实录 
　　南京右都御史张鼐字用和山东历城县人成化乙未进士授襄陵知县擢监察御史　宪庙末年数笞言官鼐疏谏不报又尝论妖僧继晓术士邓常恩辈左道惑政会吏部尚书尹旻败鼐以同乡坐累谪郴州判官弘治庚戌起河南按察佥事历副使参议升右佥都御史巡抚辽东正德初巡抚宣府寻召入院升右副都御史兼清理军职贴黄会章丘知县訾绶犯赃当革职宁海卫军沈洪杀人当抵死皆重贿逆瑾欲辩明鼐执不可瑾怒乃升右都御史令掌南京院事比去大学士焦芳之子黄中欲强市其居奥其党通政参议魏讷鼐不从芳亦怨之仅旬日以辽东浥烂仓粮事嗾瑾矫诏逮系鼐罚米二千石三年方事竟□职瑾败　诏复其官而鼐巳卒矣时正德五年八月也至辛巳　今上御极　诏瑾时守正被害者恤典乃赐祭葬如例 

　　○南京都察院右都御史刘洪传（实录） 

　　实录 
　　刘洪字希范湖广安陆州人成化戊戌进士授阳榖县知县征御史升浙江副使广东按察使都察院右佥都御史廵抚贵州四川寻升右都御史总督两广入掌南京院事守制归正德十年二月卒于家诏赠刑部尚书赐祭葬洪仪观修整性度醇实与人言表里洞达廵按得宪体在贵州时□鲁余党煽乱洪劾守臣之邀功开衅者乃帅兵讨之在四川松潘夷弗靖洪申严法令边人赖之以安在两广潮惠二府獞贼出没患洪出师俘馘甚众兵部尚书刘大夏常以正大荐之 

　　○南京都察院右都御史张公琮传（陈沂） 

　　陈沂 
　　张资政公讳琮字廷献别号惕庵其先苏之吴县人国朝洪武初徙闾右占应天江宁籍曾大父豫以子学士文僖公益贵赠行在中书舍人曾大母倪封太孺人大父晋以公贵赠通议大夫都察院右副都御史大母孙赠淑人父翱赠资政大夫南京都察院右都御史前母高母李赠夫人公生于天顺癸未七月二日公自儿时凝重寡言笑未冠府学诸生不狎于众人亦惮之而文日有名成化丙午举应天乡贡弘治庚戌登钱福榜进士癸丑授工部都水主事管理清江提举漕艎事告者曰一自防百不足理也公笑曰自防者分也无所理事何以集成漕艎之法古莫善于刘晏吾且法之踰年数千艘成丙辰改礼部仪制主事壬戌进郎中部事至是始专而绩始显癸亥冬　孝皇不豫免长至贺　东宫亲王如故事公请于尚书曰未有　天子不豫而王受贺者　太子侍膳问安礼亦省巳而命下如所议占城国王请封制册封夷王给事中一人往将命占城远在海外人惮于往六科倡议止之疏不绝上尚书不能决公曰封而告不以封天王之命讨去矣礼先告哀而后请封国无讣命将谁与以是诘之威信其庶几乎卒从公言　武皇即位大丧大庆大婚耕藉幸学诸礼悉如制而小变之皆着令晋藩有夺王封□时逆瑾受贿势凌有司莫不倾靡公独执不可瑾曰一郎中力能胜尚书耶吏部出公陜西参议夺者即如所请而公坐贬京中语云铁汉去矣如礼何丁李夫人忧归正德庚午服阕左迁济宁知州州苦于要冲日费钱数万公裁省十之八所过即权力者敛迹而去在州二十有八日改山东道监察御史巡按甘肃时方讨安化之叛余乱□息实投之艰危公恤无辜治有罪安辑边氓远逐夷虏奖诱忠勇举用贤淑悬赏耀威而腹心效顺矣一日视虏刃曰吾南方一刃千牛而不改铏此何藉以剌人耶掷之地下虏吐舌大惊呼太师争献牛羊酪寿曰太师其神乎疆圉乃靖辛未瑾既诛晋正王封嘉公之执擢湖广按察副使兵备郧襄葢当河内陜右三路之冲流民盘据城社公绥顺攘逆示以大信行以大法有称浮屠淮诱者聚众数千人伪符玺僣自称王大乱将作郡邑动骚诸监司议请兵讨之公曰此特缚其首耳咸谓大言公召勇士数人拆其巢获之且谕众曰兹□非汝等所知法不及汝众骇散逐定乙亥擢贵州按察使尝兼布政都司事边氓夷落戎卫诸种规模一新以劳绩有金币之赐丙子擢四川右布政使戊寅转左布政使时举松潘兵取宫殿木军饷夫役之劳费甚多方郡县告困而内竖刘允适张西竺迎佛事所过闾阎残废声绝鸡犬公意输以近储挽以津人迎以僧徒省其烦纾其疲裁其冗沮其势议上中丞大悦事就而民免于俘蜀人曰不图今日复见张益州也松潘平朝廷再下金币之锡己卯奔父丧归辛巳服阕冬补广西左布政使明年壬午　今上嘉靖改元公始莅任数月拜都察院右副都御史以节钺镇湖湘十有八郡实承抚绥之命兼赞理诸军事时黄镠造逆刘召乱丁爵万明福倡妖□德安李全伯作孽千□阳陇政阿核构叛于芒部荆襄大饥漕河运艎告乏凡七下简书酬应不暇公调遣诸兵召令郡吏相其难易缓急咸授之以略限之以期决之以机次第举之皆不踰年而悉平所赈饥民用青州法因时小变民免于死甲申进南京工部右侍郎候代境上乙酉改南京刑部公家南京素无□比者门无私谒虽葭莩之亲有犯不敢以厚望公有富者之丧数援姻家枉公以吊公曰生未识安吊卒不能致丙戌晋南京都察院右都御史诸台谒公曰朝廷之法执于御史执者废法将安归惟寡交游则无私谒少宴会则无请托皆惴惴而退鲜不惮者遇考劾首黜不法者数人六卿皆不敢以属吏自比公转官自刑部皆居公署诸子在私第非召不敢至门可雀罗己丑□□疏凡四上始得请　上甚难之命有司岁供夫役月给廪以优其老庚寅九月三日以疾卒于私第之正寝年六十有八讣闻　上悼恤赐葬祭有加配倪氏封淑人性婉顺无犯公所不悦者子男七人恕举乡贡愈蚤卒志郡学诸生悊荫补国子生恩常心恚皆能服公之教出入皆徒步一力随之无越礼者公筮仕四十余年惟故庐数楹至贰卿始易居亦不崇□致政后始置田顷余不能岁给焉 

　　○南京右都御史何文定公瑭传（张卤） 

　　张卤 
　　公讳瑭字粹夫世号栢斋先生其先扬州如皋人洪武初有忠一者以总旗从天兵北定中原历河南怀庆卫编管三传至森配刘氏以成化甲午十月生公于武陟县千秋乡屯舍公生而端凝不事嬉戏人以痴七岁时入郡城忽见弥勒佛塑像乃抗言请去之人皆大骇□□读书十九郡庠生必期以圣贤之学学尝曰许文正薛文清二先生世未远而居又甚近于此忘所师法学其谓何故于一言一行必求闻于父老力索于遗书有得则欣然忘寝食而从之弘治辛酉河南发解第一壬戌登进士第改翰林庶吉士尝阁试克巳复礼仁论有曰仁者人也礼则人之元气而巳见侵于风寒暑湿者也人能无邪气所胜□元气复元气复而其人成矣识者谓可与程明道颜子所好何学论相比方成化以前文章以怀麓堂宗匠至是人颇厌其纤靡而竞复古之业公曰文章不逮古昔固要切而人心尤甚乃独务巳旧所谓学以要其必至甲子授编修丙寅　毅皇帝践祚公因新政抗疏乞复史职不报戊辰同考会试己巳　孝庙实录成晋修撰时逆瑾□□□□如焚一日瑾赠川扇于诸翰林诸翰林有入而跪见者公独长揖瑾怒亦不以赠土页之受赠者复相跪谢公傍正曰色何跪而又跪也瑾大怒诘其姓名公自前对曰修撰何瑭公知必不瑾所容乃累疏谢病得致仕归庚午瑾伏诛辛未复公原职时四方盗起公入朝献时政论三篇又兵论五篇以贻执政又疏请籍□赃吏以杜祸原皆议格不报癸酉以经筵触牾忌讳谪同知开州三比法以均赋役督修黄陵冈堤山能使子来之众以日易月晋东昌府同知再乞归既归居城南别业八年杜门却扫不接外事壬午　肃皇帝嗣位起公山西按察司提学副使以父忧不就癸未再起浙江提学至则抹杀举业快捷方式华靡之习务敦尚本实士风丕变未几晋南京太常少卿□甘泉湛公祭酒杏东郭公司业公力与修明古大学之法其赠杏东之言曰古之君子何而学也以修齐治平而学也则当务之急固在身如何而修家如何而齐国如何而治天下如何而平细而言语威仪大而礼乐刑政此物之当格而不可后焉者也博学而审问焉慎思而明辩焉一旦卓有定见则所谓物格而知至矣由是而发之以诚主之以正然而身不修家不齐未之有也大学之道如是而巳矣至究其本原性命形于著述文章固非二道特其缓急先后各有次第不可紊耳今之君子不察乎此刻意诗文则曰立言不朽此豪杰之所以名当时而传后世也留心性命则曰无极二五穷神知化此大儒之所以继往圣而开来学也至有伪起快捷方式之学者则又曰理出于心心存则万理备吾道一贯此圣人之极致也奚事外求噫是论者皆天下豪杰之士也吾岂敢谓其不然哉特恐其修齐治平之道反有所略则所学非所用所用非所学于古人之道不免差矣又赠兵侍陈公有曰嘉靖改元石峯先生以右副都御史巡抚江西明年改南京大理卿又明年改南京兵侍予于是有感焉古称才难仝才尤不□得唐虞之际命官九人固皆极天下之选也然而兴礼兴乐掌教掌刑皆久于其职有终身不易者岂非以其才性各有所长职业各有所习兼全之难故也至于内总百揆出总六师土地山泽无所不掌惟禹益然全才之不易得如此近日当道用人司钱榖者未久复改之典刑狱职风纪者未久复改之司民牧计资遇缺而迁初不问山所长所习无乃以全才待天下士乎其意良厚矣所虑□才不可多得用违其长则王良操弧后羿执辔非惟无成且以败事是故不可不深长思也时人称留京两篇文字丁亥晋本寺正卿再晋南京工部右侍郎奏革神帛堂各宫监机户夫匠料银岁省以数万计改工部未几改户部时俭庵梁公大司徒二公一时孽清操□足以廉顽立懦宫府旧习积弊皆湔涤无余再改礼部再谢病归遂终焉计会御史毛凤韶等累疏乞留谓斯人不可使一日去国诏许在京调理又晋南京都察院右都御史掌院事竟不复就是时南有王阳明北有许函谷皆以理学名于时而公独默如日事二亲躬营菽水率其家之子姓及乡闾后生以修孝弟忠信一介非义取与不入于衡茅虽其茅屋数间仅蔽风雨薄田百亩聊供饘粥日与其父母妻孥怡然顺适若广厦万锺而不复知世间之有荣贵也两执亲丧皆哀毁频死若不能更生居常非涉日用躬行者绝不形于言门人有问太极阴阳之说者曰只以伏羲八卦横图竖而观之则易之所谓太极动静之所谓有常更易简可见而周子可无事于图矣有问律吕之说者曰只以舜□诗言志歌永言声依永律和声十二字而验今俗乐之词曲及唱词曲时必吹竹弹丝相应与夫宫尺上工合四版眼之遗法以求之至明白可见而蔡氏可无事于新书矣有问一贯约礼之说者曰儒者未得游夏之十一而议论即过颜曾以圣贤心法初学口耳此道听途说之最可恶者门人娄枢王西星尝请梓公文录公曰圣贤之道昭在六籍如日星后学愧不能知而行之自宋以来儒者之论方苦太多此吾之所深惧也故惟均役粮二论家谱家训二篇儒学医学管见皆切世务者门人因得裒集之有赞公者曰先生可谓铢视轩冕尘视金玉者公曰此后世儒者轻世傲物之论也金王自是金玉如何尘视得轩冕自是轩冕如何铢视得此何异于老庄刍狗飘瓦西星辈曰如是孔子何以谓富贵如浮云曰不义而富且贵于我如浮云浮云在不义不在富贵也家居十余年荐扬者二十余疏嘉靖二十二年九月夜半有星陨于郡城西流光如昼是夜公疾革卒年七十讣闻诏赐葬祭隆庆初诏言官举先朝应得恤典诸臣卤时叨谏恒乃上章特公请给赠谥　上素重公名乃特恩赐谥文定赠礼部尚书士林称大快云 

　　○南京右都御史王公爌传（京学志） 

　　京学志 
　　公讳爌字存绚浙江黄岩人弘治壬戌进士授太常博士每遇郊祭众率宿食郊殿公病其亵独宿于馆次日众被逮公独免人谓公筮仕辄卓立如此擢工科给事中正德初转刑科都给事中疏勤政务惜老成专委任三事时中官多横侵凌缙绅而御史林有年佥事韩邦奇咸以驾帖被逮公言锦衣乃扈从爪牙之寄驾帖非寻常勾摄之文必重急而后用之今不问巨细虚实一槩施于林有年韩邦奇骨鲠之臣非盛事也丁丑当大辟　驾幸北圉当事者谋取遥旨快私臆公特疏请停刑还驾谋乃寝公疏皆人畏缩不敢言者竟以忤中贵传旨谪惠州府推官摄府事积羡累千金悉委不取擢广信府同知嘉靖改元以科道会荐复刑科都给事中寻擢太仆寺少卿改太常擢应天府尹府赋徭繁重富人多投内监神帛堂以避而积累贫者公革织匠百八十九户竹匠百六十八人铜匠三十二人守库百二十八人部薪夫三百十有六人裁齐庶人之供亿节中使之浮饩籍记县司丁钱使诸司不得恣取冗费之一清他如议罢京邑种马议发内帑丝织神帛议轻荒税□流议料田出赋均贫富疏数十上皆不避嫌怨之一时困者起流移者归而公之颂声满京辇矣又以其间拔诸生异等者躬课之郡斋自是掇巍科跻瞴仕者甚多皆公教也丙戌升南京刑部侍郎以母春秋高疏乞终养词引李密事甚哀荷　俞旨回籍则太夫人疾剧不食五日矣闻公归喜甚寻就康众谓公孝感所致三年母寿九十五而终起复原职土豪王冠家僮数百人阴购初生婴儿剉粉延年剂且广结权贵事发争求脱竟按罪论死畿民称快六载考绩渡江大风覆舟浮沈百余里会海山采薪舟回以巨斧破舟底出公时公惫甚有司请就行台公曰我去则舟中人谁与出之乃尽出之而后去其年擢南京右都御史旧内守备进表取御史两人监礼公曰中人行礼柰何轻用朝廷耳目官乎执不与奉表北上大学士夏言藉宠傲物京堂官率多隅坐公独据正席且贽惟一币夏滋不悦因乞骸骨以归公仕余三十年所论荐多当世名流性不能随俗俯仰至于升沉利钝视之泊如平居恂恂若无甚可否至临大节决大疑则毅然不可夺有京兆遗爱录□于金陵士民建生祠祀之于聚宝山侧 

　　○资善大夫南京都察院右都御史端公廷赦墓志铭（顾应祥） 

　　顾应祥 
　　嘉靖三十一年秋七月二十有三日南台御史大夫虹川端公卒于官　上闻赐祭二坛命有司治葬如制公讳廷赦字世恩别号虹川先世本卫人孔门弟子子贡之裔今独称端者省文也其详载宋潜溪学士端木府君墓志中元末讳邦达者避地当涂遂家焉生以良以良生厚封监察御史厚生宏天顺己丑进士仕至浙江左布政使宏生文用公之考也以公贵赠都察院右佥都御史妣唐氏封太恭人公生而岐嶷不凡方伯公甚钟爱再朞失怙方□公居官清白无遗蓄太恭人竭力训诲学乃大进丙子领南畿乡荐庚辰南宫中式　武庙南巡弗及廷试明年辛巳今　上登极始廷对赐进士授高安令高安素称难治前令俱被累弗克终公不事鞭朴庶务毕举督造版籍剔弊殆尽民勒石颂之召监察御史首劾武定侯骄横不报然贵戚敛手畏之奉敕廵茶马于西陲劾去贪墨者数人风裁益着巡按两浙浙东南巨藩钱粮刑狱俱关白而行公裁决无滞人服公才事竣回掌道事行人薛侃上书请如宋仁宗故□择宗一子育于宫中疏入逮鞫朝堂有朝士希进者传致某官主使薛被考掠竟无所指法司阿意偏向公具疏白之人益直公公亦以此遭忌寻迁大名府知府后二年转陜西苑马寺少卿公逆知不人所容遂致其事而归未几台谏交荐起辽东行大仆寺少卿辽阳去家五千里公以太恭人故不欲行太恭人不可乃之任寻转河南按察司副使兵备信阳地接三省民多流窜时河内大凶公开仓赈济全活甚众大司徒王公上其事　天子嘉奖三载转湖广布政司右参政召入顺天府丞半载升右佥都御史廵抚山东值边境多事调发轮戍供亿不赀公悉心料理民不困乏经冬无雪民心皇皇公乃躬诣泰山竭诚以祷雪乃降晋左副都御史恊管院事时矿贼未平闻太恭人讣墨衰毕事奔归当道有嫉公者讽言官劾公皆无稽之言公竟不辩服除事益白以原宫廵抚河南郑王与其宗支讦奏阴私朝廷遣内外大臣勘问事皆倚于公适北虏犯阙集兵入援交并一时赖公以定转户部右侍郎寻转左总督太仓兼西苑壬子转南京都察院右都御史掌院事有大侠善结纳要路侵害客商公擒治之以正典□钱法滥恶出令禁治中外凛凛咸望公大有所而不虞其止是也　七月感疾卒讵生弘治癸丑年六十以嘉靖癸丑葬于金山之原 

　　○南京都察院右都御史海忠介公瑞传（京学志） 

　　京学志 
　　□名瑞字汝贤广东琼山人以乡举南平学教谕初至谒上官止长揖曰吾师席也可屈膝乎因着论云孟子言贫而仕者非也抱关击柝委吏乘田无在非道而尤莫如教职葢人材所由造世运所由理其职亦何尊且难乃称贫哉自世沿此说不察故居此官者多娖娖不举其职士习蛊而吏治偷所从来矣持论若此寻进淳安令淳岩邑也地瘠而民啬所产茶竹杉桕外无他物且重崖复嶂民易逃匿山下田亩悉归右姓穷民卒岁不粒食又当新安下流诸官舫日五六至夫役迎送费不可支公覩民穷慨然思拯之初入署例有燕公苐以祀神牲草草治具乃召丞尉若学官弟子若耆老以次列备陈所奉法字下意甚悉竟日散去淳安人固沾沾知令志有在矣无何度田定税不使贫富得上下其手官署中有隙地课老仆树禾麦秇蔬芥旦夕取自赡自江水外无关淳安者胡公宗宪总制浙直权甚重家僮过淳安公无加馈胡一日语藩臬曰昨闻海令母寿市肉二斤矣葢笑之也丰城鄢懋卿由中台出理盐政势张甚所至县令如上供以得无叱辱幸维扬□□使□燕之费千余金鄢将往徽齐云牒所过郡邑供办令甚峻及淳安公乃书上鄢甚言邑小不足奉迎愿取他道往且言汰侈不可与小民不当虐也甚具鄢得书色变久之遂罢齐云行曰令言是也藩臬郡守间之股栗曰令何戆几累我辈矣公时巳晋嘉兴别驾鄢私人御史袁迎鄢意以他事摘公从旧职论调兴国兴国地故单薄岁赋不入民苦浮粮患公述八事上之中丞而独亟清丈以苏贫民而均其赋巳升户部主事时　肃皇帝尚玄修朝政多旷公慷慨言天下大计谓兴土木伤民数推广事例鬻爵以师陶仲文非礼以仙桃药丸怪妄甚者以不见二王不还大内诽谤猜疑僇辱臣下薄于父子夫妇君臣其言皆敌以下所不能堪者上震怒投其章于地巳徐阅之意若动者留踰月不下而会　上意有所不可遂下公诏狱中外缙绅相顾失色而公直声亦遂闻天下何　肃皇帝崩庄皇帝奉遗诏出公狱还其官寻改兵部主事巳进丞尚宝丞大理南京通政入左通政遂以佥都御史抚应天时公威名籍甚中外墨吏往往望风解印去权豪怙势之家率相戒毋敢犯一显者赭其门以居闻公至即易赭而□中人监造者以八人肩舆□见公亦减其半云吴故有松江汇震泽入海濒江田藉其灌溉巳潮啮淤陆公斥羡募工乘轻舟躬督畚锸开浚之不旬月而成又吴俗贫富相倾弱者率献田于其豪以奸利输不必人公独卵翼穷民而摧折士大夫之豪有力者是时吴中贵人无逾华亭相按问其家无少贷而弟侍郎陟武断残民辄逮治如律尽夺还其侵田自是士大夫之名贪暴者多窜迹远郡以避小民始忻忻有更生之望矣公尝论欲天下太平惟有井田一法井田之坏而不复也惟有亟夺民田一言至于不得巳而限田又不得巳而均税策斯下矣然犹井田之遗意故其令疲邑无三吴皆以清丈急而力行条鞭一法令额外征徭不至重困之至今小民得保守田业相率绘公像而尸祝之比比也然公竟以夺富民田府怨而议者亦以此中公遂解官归里居十余年九卿若台省前后荐公者无虑十余疏　今上闻公名起公南佥都御史旋以南吏部侍郎公至首陈治安要机谓今日贪墨奸决不可纵欲使百姓安乐当简守令欲督守令当责成抚按与阁部大臣而归本君身多责难□疏奏　上深鉴其忠屡欲召用而柄地有阴沮者□以都御史掌南院浃岁三迁皆出特简海内端人举手相庆以特达之知而小人之不便者顾目公迂阔诋之甚力章亦寝不下公屡疏乞归　上屡报闻竟以丁亥卒于官卒之日贫无可给棺椁士大夫□金以殓士民哭公至罢市者数日祭于途累数百里不绝讣闻　上震悼者久之赠太子少保谥忠介赐祭葬公在南都一意自约罢无名之赋其理根排枝梳剔弊垢见毛举细察要以惠养元元母耗败财用而裕其力葢世人所视以迂而公则断然以必可行者南都民故若火甲夫差公力厘正使官民不相扰简可照烦册以便遵守民若出汤火而公□犹以未尽如京师法歉科条甫备而公不能待矣惜哉 

　　○海忠介公瑞传（王弘诲） 

　　王弘诲 
　　今天下冠带之伦其以贤豪自命者非少矣然往往□舍异路而言行相诡或借中行之说阳押而阴□而不自知其窜入于乡愿之中或见谓功业有道途可指取有名节可戾哭凌厉恣雎而茍高而罔致严于簠簋之饰其平居之所慕说葢棱棱若异代人不可及乃其行事之概未及盖棺而论定矣名不虚立士不虚传壮夫义士非其仁心质蝉脱尘土盍不畏义死母荣幸生则胡以毅然称大丈夫哉余有感于忠介海公云公生于岭南吾乡之琼山人名瑞字汝贤别号刚峰其学一切以刚主其谭说理道雅尚节槩非阳浮慕之而创名高者自辞受取予进退以至拱揖逊让居室食饮务画地而趋媕阿之态侧媚之行绝不以缁于心而染于躬用世之志老而不衰至缩朒傥易骤而致通显者则塞耳而不愿听谋国之忠持巳之介终其身断断如也自诸生时即抱当世之虑琼世苦黎患每经画区处事宜始以计偕来伏阙上平黎策意在开导置县以免征剿守戍之苦识者相与壮之巳而就吏部选曰仕亦各官命耳何择选而得教谕南平以倡明师道巳责首揭乡愿忠信廉洁之似孟子不见诸侯之守孔子申枨刚者之辩以广厉学者而作其气抗学官礼于台使者及监司使者务守会典宪纲独立行一意而巳台使者监司使者相惊叹以古巳迁淳安令至则校讲民所疾苦蠲除不俟目身自饭粗粝羹藿僮从悉令樵采者俸之外无所取时相严党鄢某者以都御史制八省鹾政出行部张甚诸县道咸盛供帐敬惧失其意公挺然不动至按其生事者闻于鄢而置之法鄢貌喜而心衔之公时升嘉兴府通判矣鄢之私人某窥鄢意以他事摘公从旧职论调兴国地故单薄岁税不入民苦浮粮患公自七事上之中丞台次第施行而独急于清丈以苏贫民而均其赋巳升户部主事时　肃皇帝恭尚玄修大小臣工率勉强道服从事公慷慨上言天下大计谓今日君道不正臣职不明欲洗数十年君道之误则莫如以尧舜禹汤之治责君欲洗数十年臣道之误则莫若以皋夔稷契之辅责臣疏凡千余言多慨激　上震怒投其章于地巳详阅意若动者留踰月不下会　上意有所不可遂下公诏狱中外缙绅相顾失色何　肃皇帝崩　庄皇帝奉遗诏以原职出公狱寻改兵部主事巳晋丞尚宝丞大理南京通政入左通政遂以佥都御史抚应天时公威名籍藉中外墨吏望风解印绶去权豪怙势之家率相戒毋敢犯公者吴故有淞江汇震泽入海濒江田灌溉弘多巳被潮啮淤陆公斥羡募工乘轻舟往来身自督畚锸开浚之不旬月而告成又吴俗以贫富相倾弱者率献田于其豪以奸利输不毕入其俗日告讦无巳公廉得其主者名断击无少贷悉令受献者还其田或许之赎不使富豪有侵夺名由是吴赋无复□负者葢公尝谕欲天下太平惟有井田一法井田之坏而不复也惟有亟夺富民田一言至于不得巳而限田又不得巳而均税策斯下矣然犹井田遗意故其令疲邑抚三吴皆用清丈及令献鬻还赎母俾苦乐不相等赡养生殖至计然公竟以夺富民田府怨而议者亦以此中公遂解官归归杜门时不能温突意萧然也交际所入以周族姻之贫者邦大夫时过从问政纚纚言不少懈耻面谀亦罔及其私里居十余年而九卿若台省前后荐公者无虑十余疏　今上锐意太平起公南佥都御史旋以南吏部侍郎公至而疏乞骸骨行陈治安要机谓今日贪墨奸毫不可纵欲使百姓安乐其于守令务极选欲督守令先司道督司道先抚按而致望于阁部大臣及归本于君身中多责难之语疏上而又有南右都御史之命浃岁二迁俱出特简海内士大夫举手相告以　主上特达之知而言官某某目公迂阔诋公甚力章亦寝不下公疏屡报闻竟以丁亥卒于官卒之日无一语及私贫无可给棺椁都御史王公率诸御史相与捐金治具讣闻　上震悼命礼官议谥谥忠介且锡之祭葬存没之赉于数优矣公之始至南都一意省约罢无名于官之可去者其理根排枝搔痒爬垢见毛举细察要以惠养元元毋耗败财用而裕其力葢世人之所视以迂而公断然以必可行者南都民故苦火甲夫差公力厘正使官民不相扰简可照烦册以便遵守民若出汤火而公意犹以未尽如京师法歉科条甫备而天不慭遗公巳捐舍岂天不欲斯世蒙仁人君子之泽耶悲夫当余官翰林时公以户部主事言事自分必死过余谈治乱典之事甚适又相与论文对酒巳乃出二十金遗余嘱之我死必以此殡我公今没于南子侄兄弟无一在者而余职侍惟幄无能视含敛诺责之是媿独计公之精忠大节所以传不朽者固自有在而余以公意气之交能□公之事其详而且信者宜莫如余言故因友人梁君之状而之传云 
　　□曰海公者非唐所称杨绾流耶方绾之相唐而大臣减音乐勋贵撤驺从方拜命而转化乃尔此岂有□音笑貌也乎哉乃海公之砥节砺行而缙绅又多遣议何也夫谓公意不可一世则可谓公无用于世则不可因其不可一世也而遂诋其不得用于世则又不可乌乎行国栋德足世仪惠以达名介而远利刚标高碣挽我叔季若海公者吾不得而见之矣 

　　○南京都察院右都御史玉阳沈公子木墓志（孙矿） 

　　孙矿 
　　江南诸沈大都皆梁沈隐侯裔而归安尤盛其最著者曰竹溪里南右都御史沈公归安竹溪里人也讳子木字汝楠□应登选贡生历官宁国凤阳青州三府通判封工部主事郎中广西按察副使赠通政使祖父鏊处士亦如封公赠曾祖父玭高祖父登仕郎辂其始祖子敬则初徙居竹溪里者也葢在我明洪武时下至登仕公数世矣而赠银台公敦实行乡祭酒至别驾公益显矻矻好修居官有惠政生五男公即长从同邑陈方伯应和受毛诗嘉靖戊午举于乡有族子鸷而忍受别驾公恩辄报以横逆侵及丘陇公以甫获荐不宜讼即讼不可自宗人始惟曲以理屈之明年成进士慨然叹曰嗟乎此吾涉世初也我先世修儒业勤生殖以作家至家大人始通仕籍然居常不忘韦布意常勖子木等去汏心毋効浮夸习子木日日心戒也且向者篝灯探往籍未尝不以古贤默相质兹幸藉累世德获登第正宜思所以遵严训酬往志一失足则愈驰愈远改步难矣乃先定志凡事俱从减损寓京师惟掩关读书又兼□□□精法家言是岁选当涂知县当涂太平附郭邑直指驻节地也迎送甚劳又俗好讼多逋赋公夷然以闲裕理之吏民安焉会景王之国所需不赀从阉又横索守张某有心疾将箕敛于闾右以供公裂眦争之乃巳公又谓长史某曰王而体　天子意者必轸恤吾民不使扰扰民非王意有私索者请奉三尺治之长史以启王王曰此贤令也供张不乏久留此何即日命从官扬帆去至池州王急索辇有司以江行无所事辇辇不具守惶惧不知所忽当涂以辇驰至乃王亦竟不用也守陈公应和故公业师公虑其或有缺故预备焉辛酉岁大饥赈救有条民不知无年壬戌擢虞衡主事领盔甲厂厂有中贵主之物料半侵牟戎器具数而巳公乃召工匠严谕之曰若曹不覩庚戌事耶虏酋入寇甲兵不缮主者皆获罪若何玩愒乃亲视器必期精好不中程者辄毁弃令重治之中贵钳口莫敢出气癸亥虏果猝至通州禁军出御敌戈矛弓矢之属分给至十三万有奇皆坚利可用司□丰城雷公礼大嘉赏之曰此实心任事者也使人人如此何职不举丙寅迁都水员外郎是时□上居西苑离宫别馆营建甚多公亦兼领上方□□皆身拮据其间省水衡金钱万计会河决徐沛□□朱公衡董其役隆庆丁卯擢公即中领南河昼夜宿河上告成晋秩一级寻出建昌知府略仿古循吏迹不尚威严郡有罗宪副汝芳讲学著名时以郡守家居公数驻车与谈理又进诸生课经术月旦其文秇自后登公交车者多且居官多有名焉某邑有富民死无子争后者讼连年不巳公以天伦劝诲之遂交相让卒归之应嗣者乡豪欲攘下户业要人数关说执不与兵宪某簠簋不饰与公不相中乃反谗公公知之一日谒抚台语次忽微询曰监司若何公曰甚善曰不与府齮龁耶曰安敢废公然则道路语籍籍何也曰府寔无闻都宪乃莞尔曰公诚长者前此江右有洞夷警郡募健儿备多江北人久之议□奉令者失调护诸健儿呼噪不散公驰单车谕之曰汝诚不畏死耶劲兵在近壤扑灭汝如踏恺蚁耳汝作数百横死鬼痛矣今汝请九十日□□衣履之费以行脱介冑返故土不亦善乎皆感□□下曰公寔生我遂罗拜去庚午冬入觐明年□□□副使领右江兵备而歙殷公正茂旧江西按□□素器重公时以侍郎总督两广闻公来甚喜每□□□殷公在岭东西功最多靖洛容宁柳城田八塞里府江率用公策柳州有怀远县寄万山中四面皆猺县令寓郡城遥领之不入县而令马希武者戆喜事妄议城焉公曰此示之疑也猺将生心而按院李公良臣与马有连主其议城未半诸猺巳謷謷哗马犹不省谩大言无何患作竟杀马令　上震怒命急剿之而开府莆田郭公应聘重发兵檄府江还兵击之故事土兵十月出师二月罢归田作是岁万历癸酉檄至巳正月束装待归复驱之远征巳怀怨会道中又大雪没膝乃粤中数十年未经者不胜苦遂鸟兽散贼知府将奋力犯我同事者与公俱驻融县去贼止三十里议弃融还公曰此引寇自逼也吾一退诸属邑如破竹矣密期总兵平蛮将军李公锡督指挥黄鸾率浙兵三千直趋长安镇扼其隘口贼怖不敢出乃徐调诸营兵六千土兵三万分道进剿仍戒毋妄杀遂连破七十余砦斩首三千余级获故怀远县印戮其酋督府疏闻　上嘉之赐白金文绮晋右参政仍领右江未几广东征罗旁移公督战穷其穴拓地千里丁丑擢按察使闻母陆淑人讣奔归仍以罗旁功晋右布政使庚辰忌者所中贬秩候调□年补湖广右参政督转漕漕舟旧待兑汉口有风波之险公移置会城军民便之甲申晋按察使会　诏下籍江陵家一时承望者多苛求公独持之曰赃贵得寔彼行事虽多不善然安可悬坐诸公不悦又辽庶人罪废乘此欲归狱江陵冀复国公奏记当路曰辽庶恶自宜灭国非故相以私憾倾之也故相破家不枉然不可执此伸辽谋遂寝识者壮之乙酉迁山西右布政使丙戌转左晋中大饥公放郑侠绘流民图奏上得捐帑全十万赈因命吏治粥以饲饿人全活者甚众丁亥晋右副都御史抚山西督雁门等关军务会虏王死子当嗣封乃故桀骜不肻俛首来徘徊境上或拥铁骑驰骤若要挟然众皆疑虏盟将败喜事者多谓宜遂绝之修战守公曰是安可轻易重饵在此夫将焉往姑徐之当自就我衔辔耳巳而果然晋宗室多不法阳曲有三四鸷虐者之魁□□□□□夺财产不服者至用火炙蝎螫等毒刑刦之公请于之天子置之法恶宗敛迹抚晋三年缓鞭朴戒浚削植羸困抑豪猾敦节俭下吏肃然其饬边备则修障殖谷明赏申约复屯政通盐利清尺籍作上气除戎器事事核寔制府上其功赐金绮者三入兵部右侍郎以父年及耄亟归省甫三月封公病卒守制家居辛卯阅视给事中有言调南京用晦迹丘壑者八年己亥起南京太常寺卿阅掌故见　懿文太子四时有祀痛　建文君独无祀乃草疏曰皇上以孝治天下殆三十年欣承祖宗诸盛典无不厘举独　建文祀久阙未有言臣窃谓　建文君　高皇帝孙　懿文太子嫡长子五年御宇统顺系明即当□成祖时且用先臣王景之议以　天子礼葬遣官致祭辍朝三日则□成祖之不欲废其祀可知也相沿至今藐无成说生金潢玉牒之主没衔断蓬飞草之怨若敖含馁伯有无依不亦悲乎　皇上御极初年特念死节诸臣下褒祀之　诏伏读制词有曰仰遵　圣祖遗意褒表忠魂夫忠于　建文者且祀矣乃　建文独不得祀耶弘治时礼部主事杨循吉曾以　景皇帝比议追谥夫谥且当议则祀尤宜急议今世所疑者不过谓伦□间称号难定是不知礼以情伸数缘时降苐获□蠁一俎犹愈于湮绝弗存者臣愚以留都诞育之区临莅之地生所凭依魂魄不远宜即其处或祔于　高皇帝之侧不则　懿文太子侧庙祏弗沦仪典斯秩　累朝未备之礼今日集其大成　列圣未慰之灵亦将欢忻交鬯于　皇上之善继述矣疏具将上会　青宫册立少待辛丑转通政使至都即奏上之下礼部议如所拟覆上不报然时论韪焉在纳言七年封驳惟允时中宫四出渔利而牙爪者复多蝮鸷封事十九寝不下诸司日行疏亦迟留不如期大小员缺多悬不补河工告急水衡之见金公从部院后每遇灾异皆上疏极谏不报乃引疾乞归数十请未得允至戊申通前三品二十三年实在职十二年　诏从吏部拟晋南右都御史公去志益坚称疾归里日与亲知置酒乐康强不衰己酉八月遘脾疾卒距生嘉靖戊子十月得年八十有二公貌魁梧昂然挺立人慷慨多大略汪洋千顷莫可涯涘居官不上虚声所经画皆久远□崇理学工文辞有著述数种藏于家事继母孝弟子禾同母子来子采子杲异母皆怡怡和辑之待诸妹有恩嫠居者分财济焉既贵敦旧交如平生尝谓诸子曰石韦柳窦以簪绂世其家至今闾巷传之乃功业不少概见然则不朽者徒青紫哉汝辈勉之无以科第自多公生四子儆照大名通判□焞南工部郎中儆炌福建右布政儆烜贡生 

　　◆副都御史 

　　南京都察院左副都御史邵公玘墓碑（杨士奇） 
　　南京都察院左副都御史夏廸传（雷礼） 
　　南京都察院左副都御史谥文恪吴公讷神□碑（钱溥） 
　　南京右副都御史朱与言传（实录） 
　　通议大夫资治尹南京都察院右副都御史公□神道碑（彭华） 
　　京都察院左副都御史章公律墓志 
　　南京都察院左副都御史陈璚传（实录） 
　　南京右副都御史汪舜民传（实录） 
　　南京都察院右副都御史欧阳旦（实录） 
　　南京都察院右副都御史广原孙公修墓志（姚涞） 
　　嘉议大夫南京都察院右副都御史赵公载神道碑（严嵩） 
　　南京都察院右副都御史兼摄大理寺事松洲柴公经墓志铭（崔桐） 
　　南京都察院右副都御史雪屏赵公汝濂墓志铭（李元阳） 

　　○南京都察院左副都御史邵公玘墓碑（杨士奇） 

　　杨士奇 
　　公讳玘字以先姓邵氏其先居睦至仁介始徙金华兰溪之椒峰孙吉甫宋国子助教公高祖也曾祖伯玉祖巨川父子祥曾祖以下皆不仕母盛氏公幼巳负志挺特不与凡儿狎就学外傅勤励不懈中永乐乙酉乡试明年成进士赐敕归进学又明年召至授湖广道监察御史慨然以功业自期明宪纪究律意而用法平恕至遇巨奸猾民厉者亦不少宽假声誉遂起尝廵按江西广东福建克振风裁时　仁宗皇帝监国尤所简知间刑部都察院大理寺阙堂上官率命公署有重狱数以付公公感　上知遇夙夜尽心每事亲理有所顾问应对详明一时老成多推让之升江西按察使先是南昌新建二县□上官和买长里役者供一日费家之空公视事之□立罢之欢声溢路而私不便者皆侧目焉然视公自用简俭终亦莫敢一语侵之积岁讼牒填委悉取省阅择其尤甚者自听断余悉归郡县滞狱一清在江西五年政用肃然丁内艰去服阕改福建按察使治职如江西而有司之务倍繁稍济以宽宣德三年召南京都察院左副都御史时南京诸司缓弛御史尤纵公奉敕简择奏黜其不肖及庸懦者殆半继奉敕偕六部长贰简黜诸司之不肖庸懦者纲纪复振人外肃内宽仕二十余年所历中外皆风宪于条制故实与夫施措之宜默识明习所至纠劾官邪举大体而略琐细家居有孝行既仕得禄时惟毋在迎奉就养极其爱敬母丧哀毁所居产瑞芝者再乡里以孝感处朋友寮属必约之于义有所荐举必清介士其廉洁之操葢终始一辙宣德五年正月十二日夙兴衣冠坐得风眩疾遽卒讣闻　上悼叹遣行人赐祭又命有司营葬事春秋五十有六 

　　○南京都察院左副都御史夏廸传（雷礼） 

　　雷礼 
　　夏廸字廷简号霞轩浙江台州府天台县人生而魁伟聪明介特事亲友弟极其孝爱既长备邑庠弟子员洪武丁卯以书经中乡闱戊辰上春宫适遘疾弗遂厥志援例入冑监卒所业夏六月奉使河南建置平仓事己巳之山东招谕人民咸讫事庚午试政于刑部时廸父松谷君以耆年有德应召至京辞以老疾还廸幸赐告侍归踰年松谷卒廸哀毁骨立葬祭无踰礼甲戌服阕上京师授溧阳县丞勤抚字吏民信服邑逓年丁水涝逋赋数伙其粮里有鬻妻货子愿偿所逋犹未能集甚至有丧身家者廸悯而思之乃劝借于殷实巨家得米十万七千零先足官赋□赎其子女以归人咸德之明年以旧官复任郡戒行邑之人愿留不可得明年调福建怀安县丞莅任一如溧阳之政翌日朝廷以亏兑遣官来征民无所措廸有白马即解以输官一不与较于时理问缺署事之官所司知其廉能委以任之推谳详密剖决平允略无留滞荐升大理左寺副凡遇审决一以至公无不得其平焉壬午　文皇即位升吏部文选清□□员外郎转本司郎中铨选遵常制百司官使举行□□名达　仁皇试以太极论褒美有嘉丙戌拜河□左参政有始其能者交讦阴私诏系狱候勘明年□　仁皇怜其无辜请命于行在宥之从隆平侯分理庶务寻授兵部司务四日召至文华□□□□□田赋不清今用尔浙江司郎中稽考来□辞之以浙人复谕之曰尔不作弊奚辞即叩头奉命不数日清理明白寻拜四川左参政及辞仍命传置到任凡司之系狱本决徒犯不下十数实时推审□无淹滞人咸悦服先是所属土官尝以进贡道经本司在官者各馈马一匹廸至亦如之独不受众皆服其廉时朝廷遣使采办木植踰越岁时厉气盛行民多夭折廸因入觐备□民瘼蒙赍敕宽免军民欢声如雷庚子丁母忧甲辰□调江西左参政　仁皇即位遣使召至拜南京都察院左副都御史政暇日语诸弟子曰我□际遇明时赖祖宗积德所致而祠堂之制未建于□□□□乎汝等竭力经营我罄囊措置于是□□□□制度仪物类依文公家礼又割松谷君遗田五十□以充祭田凡四时先陇等祭量入出着□□□□□□以□之永子孙世守乙巳夏五月□□□□□□□□□□本府困于水灾廸至令郡守熊观等勘实徧召乡之巨室谆切谕之发仓拨廪得米六万余斛以充赈济公私赖以给助间以粮里跋扈兠细民税粮踰期逋负廸程督迫切有唐达者托旧僚顾行之子顾宾赍赂廸求免直抵南京廸子幼韺年甫十二辞不敢受宾弃而奔去追寻弗得乃令人至常州察院以告廸骇其事即擒顾宾等劾所由连所赂□送赴北京奏之朝廷知其出于非辜唐达等悉抵罪丙午二月忽遘疾卒于金台年六十有一天台本公居官三十年布衣萧然要□有不足之叹殆非□语云 

　　○南京都察院左副都御史谥文恪吴公讷神□碑（钱溥） 

　　钱溥 
　　大江之南有古君子见用于世可传于后者曰海虞吴公初公以布衣应召监察御史既而升南京都察院右佥都御史授中顺大夫寻转左副都御史授嘉议大夫昉年七十以老疾辞者再　上特赐宴遣之归益以著述讲授事学博行尊褒然系士林之望年八十有六而卒天顺丁丑三月十六日葢致仕后十有九年也　上遣官谕祭于家公讳讷字敏德别号思庵姓吴氏世居邑东北隅子游宅傍曾大父讳清大父讳天佑蕴德弗耀父遵道沅陵县簿累赠右佥都御史母王氏继母陈氏俱封恭人公生而悟颍绝伦甫三岁失恃鞠育于祖母又三岁得陈母抚之七岁背五经正文弱冠闻沅陵君被诬系京师即日誓往诉其屈事未白而父殁遂扶柩归其祖母继母亦卒公哀毁瘠立葬祭一本家礼邑士化焉厌廛市退居北郭大肆力经史百氏之籍研穷濂洛关闽诸儒之学发文章务极根柢略无华靡之辞见诸行事务厚伦族不尚挠竞之习声誉隐然日起授江阴崇明二县学司训不就昆山马令以名达礼部召至南京时　仁庙监国命翰林试之将授官而太医院以素善医奏教其子弟辞之改教诸大臣子弟于礼部属近臣复荐召至行朝见　文皇于斋宫奏对称旨俾日侍阙庭备顾问洪熙更化侍讲学士沈度又以经明行修荐授行在湖广道监察御史毅然以道自重不矜小名志存大体出巡江浙见仁和邑庠有宋高宗书九经论孟碑多散布行路曰此南渡始崇道学事也命检其所遗得百二十片复置殿廊见李公麟画先圣贤像而秦桧记之有缙绅未纯儒术颇驰徂诈侥幸功利等语葢指当时恢复之士曰此正晦庵所谓邪说误国罪万死不足以赎者也即命磨去仍录其文使知邪诐之言与夫表宣公奏议叙鄂王褒忠皆足歆人心而厉名教宣德庚戌升都宪于留都始至适习仪朝天宫谒卞忠贞墓见其□隘命道士撤垣屋还所侵地辑历代名臣谏疏励诸属积案傍午裁决沛然上下惮服以神正统初　上方御经筵即集解小学抟条举要以进既归复成补注性理羣书陈北溪性理字训朱文公诗文抄吴文正文粹文章辨体详刑要览思庵前后续集行授□□□□□□□□者非其诚不与尝辨子游圣门高弟岂有荀况所谓愉懦惮事无廉耻嗜饮食之讥葢荀去子游几二百载其时子弟乡人或狃于俗习遂乃讥及子游晦庵尝记子游祠所谓使此邑之人百世之下复有如公者出一洒其讥今公自处雅俭粗衣蔬食不混流俗而又渊源其学本立而用行庐陵杨文贞公当代儒硕慎许可至论公著述皆端本澄源之作又谓古道古心非今世所恒有噫是岂不足以洒其讥耶
  </div>
  <div class="pagination">
   <a href="国朝献征录_page112.html">
    上一页
   </a>
   <span>
    ...
   </span>
   <a href="国朝献征录_page108.html">
    108
   </a>
   <a href="国朝献征录_page109.html">
    109
   </a>
   <a href="国朝献征录_page110.html">
    110
   </a>
   <a href="国朝献征录_page111.html">
    111
   </a>
   <a href="国朝献征录_page112.html">
    112
   </a>
   <span class="current-page">
    113
   </span>
   <a href="国朝献征录_page114.html">
    114
   </a>
   <a href="国朝献征录_page115.html">
    115
   </a>
   <a href="国朝献征录_page116.html">
    116
   </a>
   <a href="国朝献征录_page117.html">
    117
   </a>
   <a href="国朝献征录_page118.html">
    118
   </a>
   <span>
    ...
   </span>
   <a href="国朝献征录_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
