<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 222 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 222 页/共 681 页</h1>
    <div class="content">
○上以逆贼尚之信、在广东令其部人、私充监商、据津口立总店。又逆贼耿精忠、在福建横征监课、擅设报船、苛派夫驿、勒索银米。久为民害。命该部檄各督抚、悉革除之。又逆贼吴三桂在云南、曾以沐氏庄田赐给为藩庄。其藩下官兵、侵占民田、擅为己利、命户部檄该督抚、事平之日、察出给还小民　　

○升詹事格尔古德、为内阁学士兼礼部侍郎。太常寺卿张云翼、为大理寺卿　　

○以翰林院侍读学士孙在丰、侍讲汤斌、检讨秦松龄、编修曹禾、检讨朱彝奠、严绳孙、左春坊左赞善徐乾学、编修王顼龄、检讨潘耒、充日讲起居注官　　

○九卿议覆、奉差盛京查议盐政户部侍郎达都疏言、盛京地方、系招徕安插之民。其乌喇以内居住之人、并新满洲边外蒙古等、尽属穷苦。自康熙十八年、召募商人吕进寅等、领引行盐、徵课无几、而盐价腾贵、将及二倍。穷民难以资生。请停止销引。民人有情愿煎盐发卖者、听其自行贸易、不许豪强霸占。更敕奉天将军、并户部侍郎、查缉严禁。应如所请。从之　　

○授云南土司总兵龙天佑、为都督同知。以自首伪将军线緎、所授伪牌故也　　

○乙未。恭捧太祖高皇帝、孝慈高皇后、太宗文皇帝、孝端文皇后、世祖章皇帝、孝康章皇后、仁孝皇后、孝昭皇后神位。入奉先殿。上亲诣致祭行礼　　

○孝康章皇后忌辰。遣官祭孝陵　　

○丙申。遣官祭先农之神　　

○谕学士库勒纳等、直隶巡抚于成龙、自起家外吏、即以廉明著闻。历升巡抚、益励清操。自始至终、迄无改辙。凡在亲戚交游相请托者、概行峻拒。所属人员并戚友间有馈遗、一介不取。朕甚嘉之。知其历官廉洁、家计凉薄。兹特赐内帑白金一千两、朕亲乘良马一匹。于成龙既膺宠赉、想当益加砥砺。朕又亲制诗一章、嘉其廉能、当更赐之　　

○户部题、故平南王尚可喜子尚之隆、请给其父在日、所赐海州房地。得上□日、平南王忠诚劳勚、坚守臣节。其房地、遣司官一员、速往拨给　　

○丁酉。上诣太皇太后皇太后宫、问安　　

○上御经筵　　

○遣官祭历代帝王　　

○遣都察院左副都御史科尔坤等、前往狭西察审宁夏道柏成栋、揭甘肃巡抚巴锡、贪贿一案。谕之曰、属官讦告上司、原无此例。尔等前往、务期虚公详审。若巴锡等负朕擢用、果有贪秽之迹、可严加议罪。若柏成栋等、自知有罪、惧祸诬告、其情可恶、应从重定罪以闻　　

○户部议覆、兵科给事中额伦疏言、漕运关系国计。运官职分虽卑、领运粮数万石。嗣后不必轮流坐派。请选年壮贤能者、庶克胜任。至运丁亦应令漕臣、选殷实者充运。庶不致欠粮误漕。又通惠河分司、向系三年更差。今一年一替、为期不久、则于河道淤浅之处、不能悉知、挑修不能遍及。请仍三年更替。俱应如所请。从之　　

○户部议覆、奉差大同赈济员外郎多鼐等疏言、大同府属所贮米谷八千余石、不敷赈济。应令多鼐等、会同巡抚、将大同奏销存剩豆石、并见贮库银五万两、动支给赈。得上□日、依议速行　　

○四川狭西总督哈占疏报、川北总兵官高孟等、率兵至东乡县。伪总兵李正国、带贼四千有余、盘踞县城。我兵分路夹剿、夺门而入、杀贼兵一千六百余名、生擒二百余名、恢复县城。得上□日嘉奖、下部议叙　　

○戊戌。广西巡抚郝浴陛辞。上谕之曰、为外官者、以爱养百姓、惩贪奖廉为要。不必以苛察为明。务使德胜于才、始为可贵。若专徇情面、不顾公事、则悖理甚矣。又广西乃出米之地、尔宜多方设法、广储粮米、以应军需　　

○添设钦天监满监副一员　　

○己亥。孝昭皇后三周忌辰。遣皇子诸王以下、八旗四品以上官、致祭　　

○调兵部尚书郭四海、为礼部尚书。升内阁学士李天馥、为户部左侍郎。都察院左副都御史李仙根、为户部右侍郎。转理藩院右侍郎阿喇尼、为左侍郎。升大理寺卿明爱、为理藩院右侍郎　　

○庚子。清明节。遣官祭永陵、福陵、昭陵、孝陵、仁孝皇后、孝昭皇后　　

○升内阁侍读学士达岱、为詹事府詹事　　

○辛丑。以奉移仁孝皇后孝昭皇后梓宫往陵寝。遣皇子诸王以下、八旗三品以上官、致祭　　

○旌表福建节妇、宁化县赖朝会妻黎氏、给银建坊如例　　

○四川狭西总督哈占疏报、总兵官高孟、领兵进剿逆贼彭时亨、于月城寨地方、大败贼众、擒斩无算。下部议叙　　

○厄鲁特噶尔玛戴青和硕齐等、遣使进贡。赏赉如例　　

○壬寅。上诣太皇太后宫、问安　　

○上至巩华城驻跸　　

○镇安将军都统噶尔汉疏报、彝陵总兵官严弘、招抚到伪总兵赵克礼、恢复施州卫城。得上□日嘉奖、下部议叙　　

○癸卯。仁孝皇后孝昭皇后梓宫启行。上亲临送。王以下、满汉官员、及公主王妃以下、大臣命妇以上、俱齐集举哀跪送。是日、上驻跸奶子坊　　

○山西巡抚穆尔赛疏言、请发帑银二十万、赈济饥民。户部议给其半。上曰、闻太原、大同等处、百姓甚饥、朕心深为悯恻。亟宜赈济、俾各得所。著照该抚所请、发银二十万两。遣郎中明额礼等、速往分行赈给　　

○甲辰。上驻跸平家滩　　

○乙巳。上驻跸加官营　　

○征南大将军都统赖塔疏报、伪将军何继祖等、拥众万余、距安笼所三十里、坚据石门坎隘口拒敌。臣等统领满汉官兵、至西隆州。先令都统勒贝、希福、马缉、护军统领额赫纳等、率前队官兵进剿。臣与副都统洪世禄、赫勒布、总督金光祖、分兵二队、以继其后、本年正月初一日、大败贼众、斩杀甚多、夺石门坎隘口、恢复安笼所城。伪总兵陈义魁、率众迎降。得上□日嘉奖、下部议叙　　

○丙午。上驻跸新屯　　

○丁未。上驻跸孙家庄　　

○叙克复海坛厦门金门功。给福建巡抚吴兴祚、拜他喇布勒哈番又一拖沙喇哈番。水师提督太子少保左都督万正色、拜他喇布勒哈番。授援剿左镇总兵官林贤、右镇总兵官陈龙、前镇总兵官黄镐、后镇总兵官杨嘉瑞、为左都督。参将以下、各给世职有差　　

○旌表福建烈女、武平县钟廷楷聘妻林氏、给银建坊如例　　

○戊申。上驻跸黄家庄　　

○四川狭西总督哈占疏言、永宁一路大兵、急需粮饷。秦民输运军需、困敝已极。若于永宁、泸州诸处、采买支给、兵民两便。得上□日、狭西巡抚鄂恺等、支西安库银六万两、遣贤能官、会同永宁道、于永宁、泸州、诸处采买、四川巡抚杭爱、布政使刘显第等、督趣监运、勿误军需　　

○己酉。上谒孝陵。举哀行礼毕。亲往仁孝皇后孝昭皇后地宫相视　　

○是日、驻跸龙门口南　　

○庚戌。上驻跸马兰峪城南　　

○是日、仁孝皇后孝昭皇后梓宫、至陵所。奉安于享殿　　

○辛亥。上率诸王以下、满汉三品官以上、诣孝陵致祭　　

○贵州巡抚杨雍建疏言、贵阳省会尚有未毁民居。宜令流散人民、复其本业。量减徭役、俾得补葺室庐。至贵阳南北大路、居民皆新经招集、亦应量减差徭。其供应夫役私派、并请禁止。得上□日、该抚速行设策、招集流民还业、务令得所。除供应大兵诸正役外。有以私事借端多索人夫扰民者、即指名劾奏。兼檄在黔将军、提、镇、令严加禁缉　　

○征南将军都统穆占等疏报、伪大将军高启隆、伪将军夏国相、王会、王永清、张足法、杨应选、侬朋等、拥众二万余人、屯踞平远西南山上。臣与提督赵赖、率满汉官兵、于正月二十二日进击、连败之、高启隆等、俱遁走。王会率其标下弁兵、诣军前降。遂复平远府。得上□日嘉奖、下部议叙　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十四


</div>
    <div class="pagination">
<a href="清实录康熙朝实录_page221.html">上一页</a><span>...</span><a href="清实录康熙朝实录_page217.html">217</a><a href="清实录康熙朝实录_page218.html">218</a><a href="清实录康熙朝实录_page219.html">219</a><a href="清实录康熙朝实录_page220.html">220</a><a href="清实录康熙朝实录_page221.html">221</a><span class="current-page">222</span><a href="清实录康熙朝实录_page223.html">223</a><a href="清实录康熙朝实录_page224.html">224</a><a href="清实录康熙朝实录_page225.html">225</a><a href="清实录康熙朝实录_page226.html">226</a><a href="清实录康熙朝实录_page227.html">227</a><span>...</span><a href="清实录康熙朝实录_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
