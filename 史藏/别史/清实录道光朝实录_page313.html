<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 313 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 313 页/共 848 页
  </h1>
  <div class="content">
   ○癸酉。皇后千秋节。宫内行礼如仪。停止筵宴及在外福晋命妇行礼。　　

○甲戌。上诣绮春园问皇太后安。　　

○丙子。旌表守正捐躯湖南嘉禾县民曾舍头妻李氏。　　

○丁丑。谕军机大臣等、据那彦成奏、磁州一带自闰月二十三日以后。地常微动。本月初七日。又复大动。将前此被震所賸房屋。全行坍塌。因居民先期露处。或搭盖席棚栖止。是以尚未伤毙人口。复饬藩司筹拨银四万两。委员解往备用等语。磁州等处地震情形甚重。应行抚恤各事宜。既据该督筹拨银两。分别办理。俱著照所议妥办。俾免灾黎失所。至该处地方。现已安静。前经派往文武各员。自无须多人在彼。除正定镇总兵荣玉材、业经回任外。其余员弁。著该督酌留应用人数。足敷查办弹压。余即撤回以免滋扰。将此谕令知之。　　

○又谕、蒋攸铦等奏、逃流贩私带同夥犯船只盐斤。赴官自首。情愿效力赎罪一摺。黄玉林一犯。本系福建省逃流。在仪徵等处贩卖私盐。现在带同夥犯伍步云等八名。并船只盐斤。赴官投首。情愿效力赎罪。据该督等奏、现值两淮亟筹靖私之时。恳恩宽其仍发原配流罪。责令指引缉私。并将伍步云等一并免其治罪。留作眼线等语。两淮鹾务凋敝。多由私枭充斥。黄玉林既熟习贩私之路。又相识贩私之徒。自愿随同官弁引拏。并据淮南总散商人佥称用以缉私。定能见效。官引必可畅销。情愿联名结保。且前此查拏斩犯贺三虎、系该犯指引拏获。久有悔罪自赎之心。其情亦尚可原。自无妨宽其既往。予以自新。但黄玉林本有应发原配流罪。现在责令指引缉私。即能拏获巨窝积枭。官引得以畅销。亦祇可免其流罪。不得冀幸格外恩鄬。如该犯但图苟免一时。不能立功自赎。仍当从重加等治罪。至伍步云等八名。随同黄玉林贩私。不记次数斤数。业经畏罪投首。照律应免治罪。该督等现拟留作缉私眼线。如稍不安静。即当严行究办。惟该犯等本非善类。将来应如何稽查安置之处。亦当豫为筹及。毋得稍贻后患。此事系属权宜办理。朕因缉私紧要。且据查明该犯等于私枭出没路径最熟。缉捕可以见功。是以姑允所请。该督等务当随时体察。筹计万全。总期私枭敛戢。官引畅销。不令该犯等别滋事端。始于该处鹾务实有裨益。断不可迁就一时。转滋流弊。将此谕知蒋攸铦、陶澍、并传谕福森知之。　　

○又谕、河南彰德府安阳等六县地震成灾。据杨国桢前后奏到。业经降旨加恩抚恤。惟闻临漳县地震时。有水涌出。淹没什物情事。是否属实。著该抚确切查明。据实具奏。将此谕令知之。寻奏、彰德府属地震各县。前经委藩司戴完沅遍为履勘据称临漳境内。地间有裂缝之处。约宽三五寸。斜长五六尺不等。并有形如瓮口者。多有沙水涌出。震定旋即消涸。至乡村什物。因屋塌压损者居多。并无淹没情事。报闻。　　

○命哈密办事大臣穆馨阿来京。以三四品京堂候补。以副都统衔布彦泰、为哈密办事大臣。　　

○贷乌里雅苏台将军参赞大臣俸银。修理衙署。　　

○戊寅。谕内阁、御史寅德奏、崇文门税务、请仿照仓库等例。特派御史专司查察一摺。崇文门设立税局。原以稽察行商。船诘奸宄。应税货物。固不审稍有偷漏。而往来行旅。尤不可任令胥吏等恣意婪索。若如该御史所奏。近来税局巡役过多。该役等所有亲戚及熟识闲杂人等。每向该管委员请讨谕帖。因此藉端影射。辄用白役多人。需索讹诈。以致往来官民人等视为畏途。且闻各门税局遇有装载行李车辆到门。每一衣箱。索取银四两至八两十两不等。其奸商私贩违禁等物。夹带进城。胥吏等转得受钱文。私行卖放。京师为万方辐辏之区。似此滋扰舞弊。不可不严行查禁。嗣后著都察院堂官拣选满汉御史。拟定正陪。带领引见。候旨派往该处。专司查察。其更换之期。以一年为满。如胥役人等于不应盘查之人。故事勒掯迟留。而于例应访拏违禁货物。辄行受贿卖放。该御史等一经查出。即行指名参奏惩办。所有该处税务。不准该御史等干预。傥该御史等有心搀越。或受人请托。有授意免税、及纵容家丁需索滋扰情事。即著该管大臣等据实参奏。务须各循职守。互相稽核。于国课民生。两有裨益不可日久视为具文。　　

○谕军机大臣等、前有旨令徐炘将假照案内要犯赏浚即赏淳、谢孚宸、拏交刑部。此时自已起解。该抚接奉此旨。即派委妥员。将该二犯寓所赀财严密查抄。勿任稍有隐匿寄顿。不可视为外省查抄具文。将此谕令知之。　　

○又谕、前有旨令刘彬士查拏假照案内要犯蔡绳祖、任松宇、赏浚即赏淳、刘东昇、姚凤山。该犯等均原籍浙江。该抚接奉此旨。即查明该犯等住址。派委妥员将其家产严密查抄。毋任稍有隐匿寄顿。不可视为外省查抄具文。将此谕令知之。　　

○以拏获造言惑众乘机滋扰奸民。予福建台湾镇总兵官刘廷斌等议叙。　　

○缓徵江苏海、沭阳、二州县被淹灾民。本年上忙钱粮。并节年漕价银。　　

○己卯。孝恭仁皇后忌辰。遣官祭景陵。　　

○谕内阁、富俊等奏、移驻宗室眷属回京。分别酌拟章程一摺。所见甚是。嗣后凡有移居宗室本身物故。实系孤孀幼子。毫无依靠者。准其扶柩回京度日。如孀妇有子。年已十八岁以上成丁者。情愿扶柩回京安葬。事毕仍令回盛京在营居住。至该营住房。现空间_三十三所。有可以移居宗室。著宗人府查明具奏。寻奏、盛京宗室营空间房间。拟以素不安分之宗室移驻。缘伊等身处繁华。沾染陋习。盛京风俗淳朴。移驻后观摩善俗。可冀奋勉自新。请嗣后宗室犯案。除遣罪以上者。仍照定例办理。如素不安分。或曾经图禁。后复滋生事端。均于结案后。连其眷属由兵部押往盛京。交该将军等令在营房居住。作为移驻宗室。则房间既不空闲。而不安本分之宗室。亦必畏法收敛。改过自新。似属两有裨益。从之。　　

○庚辰。谕内阁、前因庞煐等伪造假照印文一案据户部查明伪文内并无取具该捐生等身家清白册结字样。当饬各该督抚府尹等详查覆奏。第恐该督抚府尹等于奉旨后。饬令各该州县清查捐照真伪。而州县奉行不善。胥吏因缘为奸。藉端勒索。转滋扰累。此案奸吏藐法舞弊。历年久远。必应彻底根究。严行惩办。惟捐生真伪。尚须详辨。若不示以限制。势必按年溯查。纷纷提问。牵累多人。是查弊而适以滋弊。此时详查。著追溯至嘉庆二十一年为止。各该督抚府尹等、务饬所属详辨部文真伪。核实查办。并严饬该州县无得任听胥役影射滋。累其二十一年以前假照。捐生如有因事犯案者。仍行查明办理。以免纷扰而靖人心。　　

○又谕、崇文门差役、将并不进城之家眷车辆妄拏。押送官店。并将跟车家人私行锁带。迨降旨将杜瑞交刑部审讯。又复任其逃匿。现经步军统领衙门拏获送部。讯明妄拏属实。所有失于觉察之崇文门监督博启图、联顺、及委员锦珠勒、鹤来、俱著交部分别议处。　　

○谕军机大臣等、寄谕广西巡抚苏成额。据礼部奏、广西省应行送部越南表文。误随摺递请旨更正一摺。向例各国陈谢表文。系由礼部送交内阁繙译具题。此次越南国王阮福日□交、谢表一道。据该抚摺内声明照例送部进呈。复将原表随摺呈递。实属错误。嗣后遇有此等外藩进表。例应由驿具奏者。著该抚一面由驿具奏。一面将原表照例咨交礼部。不得再有错误。将此谕令知之。　　

○辛巳。上诣绮春园问皇太后安。　　

○谕内阁、福克精阿奏、遵旨查办移驻热河闲散一摺。前据裕恩奏、请将热河闲散移驻双城堡。经户部议准。旋据富俊奏、请以伯都讷新城堡围场荒地。给与热河闲散垦种。当经降旨令福克精阿酌量情菁妥办。兹据该将军查明、新城堡民垦地亩。认垦甫经五年。初届徵租之期。即行撤地移驻热河闲散。居民未沾垦地之利。未免向隅。且须添一应经费。双城堡现有备驻京旗。盖成房二百余所。著照所请、即将热河闲散旗人。仍照前议。准其移驻双城堡居住。所有移驻章程。著照户部前奏办理。　　

○谕军机大臣等、前因前任张家口监督景福任内徵收税银。较前短至五千余两。据奏以按月分徵之数核计。实短徵银一千余两。当经降旨令保昌等详查。并饬交户部查议。兹据该部奏、景福任内。仅徵银三万八千五百余两。比较历任交代成案。实短银五千余两。此时关期未满。傥后任多收。例准抵补。如后任亦属短绌。例应按日匀摊分赔。须俟本年九月关期报满奏销到日。始可定数著赔。该监督遽行奏请。亦属不谙定例。且接任监督铭恩呈报。景福短交银两。并无著落。未敢冒昧结收等语。是否景福徵多报少。有无情弊。何以铭恩尚汁出结。著保昌等遵照前旨。确切查明。据实具奏。户部摺著钞寄阅看。将此谕令知之。寻奏、景福任内。实无向该商等勒索滋扰。该商等因运鹻出口后。不能按日点卯。向景福辩论。情急顶撞。景福随将十人全行革退。至短徵银五千余两。查明尚有徵收零税银三千九百六十千文。支发书役盘费等用。虽非侵蚀入己。究属隐匿。照例仅止著追。并不治罪。惟该员不听候结案。率以任满回京。殊属冒昧。应请交部议处。从之。　　

○癸未。谕军机大臣等、寄谕直隶总督那彦成、两江总督蒋攸铦、江苏巡抚陶澍、安徽巡抚邓廷桢、江西巡抚吴光悦、山东巡抚讷尔经额、河南巡抚杨国桢、浙江巡抚刘彬士。前因托津等审讯假照案内。据要犯庞煐供出、有前充户部捐纳房贴写谢孚宸、亦有假印。该员现已捐纳知县。分发山西。当令徐炘查拏解部。兹据该抚奏、该员前经派委赴部请领则例日久尚未回晋。已降旨交步军统领衙门顺天府五城一体严拏矣。该犯或闻风潜匿。或沿途逗留。或私往浙浙一带我寻蔡绳祖、任松宇等。均未可定。著那彦成等迅速派委妥员。严密查拏务获。解交刑部归案审办。将此各谕令知之。　　

○甲申。谕内阁、那清安等奏、稽查崇文门税务。请各专责成一摺。所奏是。前因御史寅德奏、崇文门税务。请照仓库等侍例。特派御史专司查察。当经降旨准行。兹据那清安等奏、崇文门分立各口。远近不一。所派二员。势难兼顾。向系责成巡城各御史分段稽查。较易周遍。著照所请、嗣后崇文门总局。著专派之员。按日亲往该处。严行查察。其余各口。仍著巡城御史随时稽查。以专责成。其请派之员。并著将给事中与御史一并拣选。拟定正陪。带领引见。　　

○修筑山东运河、捕河、上河、三厅纤道官堤。并韩庄闸上拦河大坝。从河道总督严烺请也。　　

○乙酉。谕军机大臣等、寄谕江苏巡抚陶澍、私捐假照案内要犯任松宇一名。现据伊妻弟夏芬供称、该犯于四月间。自直隶阜城县逃往江苏省城阊门前中街路陈协茂帽缨店伊胞弟任嘉谷处居住。著该抚即派委妥员。严密查拏务获。迅速解交刑部归案审办。并将该犯寓所财产。一并查抄。如该犯一经就获。即著由驿驰奏。毋稍走漏风声。致令远扬。将此由四百里谕令知之。　　

○旌表守正捐躯陕西城固县民杨莲成妻扈氏。　　

○丙戌。谕军机大臣等、朕闻江西泰和县知县徐迪惠。通晓堪舆。著吴光悦即传该员到省。饬令来京。务于中秋前后赶到。将此谕令知之。　　

○又谕、朕闻浙江归安县教谕端木国瑚、通晓堪舆。著刘彬士即传该员到省。饬令来京。务于中秋前后赶到。将此谕令知之。　　

○修直隶河间县陈家门堤。从总督那彦成请也。　　

○蠲缓直隶磁、邯郸、成安、三州县地震灾民本年下忙地粮有差。　　

○是月。纂辑平定回疆、剿捦逆裔方略成。御制序曰。西域自皇祖戡定以还。土宇昄章。久归声教。逆回张格尔。以逋亡余孽。肇衅窥边。殆非一日。潜入卡伦。叠行纠煽。厥辜自速。既窜复来。成捦行阵之间。生致阙廷之下。由始事以迄成功。亦既于告成太学碑文。备胪本末矣。兹廷臣纂辑方略成书。以弁首之词为请。乃援笔而序之曰。方、道也。略、法也。出谋发虑。决策制胜。明炳于几先。智周乎万里。而总不离乎道法。乃足以彰声讨而殄丑虏也。张逆游魂残喘。偷息荒陬。逞其谲谋。俶扰边圉。固天道所不容。王法所不宥。临轩命将。绝域行师。宵旴筹几。发踪指授。挞伐伸乎遐裔。谋谟运于庙堂。忧勤惕励。易敢稍释。敬体钦崇天道之心。以行抱法处势之事。戎臣效命。劲旅同仇。狡兔脱而旋即投罗。狂兕奔而终于触阱。驰槛车以俘获。正藳街之刑章。视前代檄谕捦献。招致受降。相去远甚。此中消息。实有阴为之驱。而默为之相者。朕仰承昊佑。寅绍前模。惟以守道执法为兢兢。是役之蒇。国宪彰。人心快。而道法显著于寰区。是编之垂。赏罚信。逆顺明。而道法丕昭于奕禩。从前皇祖平定准噶尔方略。成于庚寅之岁。迄今甲子一周。而是编适成。缵武绥边。后先符合。尤有不可思议者。岂徒摩崖劖石。远耀边陲。沃雪浇萤。全操胜算而已哉。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。六月。丁亥朔。谕内阁、本年春间。朕面谕那彦成、委员带同熟谙堪舆之人。相度山势。业经履勘数处。嗣又派同禧恩等会商核定。惟现在天气炎热。大雨时行。且田间禾苗遍地。查看难周。著缓至秋间再行详勘。那彦成总督任内事务繁多。若专驻差次。会同筹商。转恐有误公事。秋间著不必前往。所派委员。自屠之申以下。俱著即行撤回。将来再往查勘时。著派敬徵、会同禧恩、耆英、专司其事。勿得稍存观望。用副委任。　　

○戊子。上御勤政殿听政。　　

○谕内阁、给事中吴式敏奏、各省督抚等查办假照。请于到谕旨后刊刻誊黄宣示一摺。前因各省查办假照。恐多牵累。降旨令该督抚府尹等、追溯至嘉庆二十一年为止。详辨部文直伪。核实查办。原不必调验该捐生执照。兹该给事中以各省州县。并无册籍可稽。茫然莫辨。势必将真照亦并调验。猾吏奸胥。及不肖州县。或藉此勒索刁难。在所不免。著各该督抚府尹等务当遵照前旨。详辨部文真伪。将漏取身家清白册结字样者。送部核办。毋庸查验捐照。以免扰累。并将奉到谕旨。刊刻誊黄。遍行晓谕。俾众咸知。勿任官吏藉端滋弊。　　

○又谕、宗室图克坦、以永远圈禁之犯。辄敢屡次私出高墙。并以财行求。冀图释放。种种任意妄为。实属怙恶不悛。藐法已极。图克坦著改发吉林。交该将军严行锁铐。永远圈禁。如再滋生事端。即行从重惩办。　　

○以关帝后裔锦岐、袭五经博士。　　

○以陕甘学政右春坊右赞善周之桢、为司经局洗马。来京供职。命翰林院修撰戴兰芬、提督陕甘学政。　　

○旌表守正被戕江苏丹阳县民吉如松妻郦氏。　　

○缓徵河南汲、新乡、辉、获嘉、浚、五县被水村庄新旧额赋。　　

○己丑。上诣绮春园问皇太后安。　　

○谕内阁。两江总督兼辖江西。该省相距遥远。文武属官。未能接见。恐有鞭长莫及之势。各省巡抚所管地方。亦有未隶总督兼辖者。若江西一省。无庸两江总督兼辖。一切事宜。有无格碍。著大学士九卿会议具奏。　　

○又谕、琦善奏、各州厅县拏获讼师。请宽免失察处分一摺。前因四川讼棍唆控多案。已降旨令地方官遇案拏获。即奏明宽免处分。兹据该督查明、绵州等十八州厅县。先后报获讼棍多名。确有案据。著加恩将各该州厅县应得失察处分。准予宽免。嗣后遇有获办讼棍之案。所有地方官处分邀免。仍著汇案具奏。该部知道。　　

○庚寅。以长芦正杂帑课全完。予前任盐运使伍长华等议叙。　　

○辛卯。谕军机大臣等、据御史朱壬林奏、私盐侵占。淮纲最甚。而为害于江广尤深者。莫如粮私川私。粮船水手沿途收买芦盐。以及高宝兴化地棍屯积私盐。每船约计千余石。经过安庆池州太平以至江西湖广。冬令回空。正值菜市旺销之候。沿途售卖。各岸均被占销。风闻江广帮船回空入境。各该省亦委员照例摉查。而水手众多。毫无忌惮。委员一至。则各帮停泊。每船出盐一二包。以为委员销差地步。其实未得摉查。上年粮船行抵江西湖口。曾经该省委员立卡严摉。旋即闻风停泊。及至兑漕期迫。不得不撤卡放行。此等挟制刁风。必须严加惩办。至川私由夔关至宜昌之巴东县入楚。蔓延湖南北。由铜铅剥船随带者十之三四。由私枭贩运者十之六七。近年四五月间。江水涨发。每至连樯接舳。顺流而下。守卡官弁目击。畏葸不前。而屯户之分贩占销。复听其往来自若。以至楚岸未销之积引。竟有七八十万。自整顿鹾务以来。江省屡奏拏获枭匪多名。而楚省竟未有以拏获私枭入奏者。请饬实力筹办等语。两淮鹾务疲敝。整顿之法。莫要于疏引靖私。该御史所奏回空漕船、及铜铅船只水手人等。沿途分贩占销。自系实在情形。全在文武官弁不分畛域。随时严密稽查。有犯必惩。方足以挽积疲而收实效。著各该督抚漕运总督长芦两淮盐政督饬所属。于回空漕船过境时。实力查办。不得仍前得规卖放。并藉词兑漕期迫。有意纵容。其铜铅各船。不得任听多带船只。以为私贩地步。总须私盐敛戢。官引畅销。断不可视为查缉具文。仍至有名无实。将此各谕令知之。　　

○大学士两江总督蒋攸铦、因病赏假。命江苏巡抚陶澍、暂署总督。　　

○壬辰。谕内阁、玉麟等奏请阿克苏所属穆苏尔岭北噶克察哈尔海台站、及伊犁所属沙图阿满台站中间。另行添设一台一摺。噶克察哈尔海台站。距沙图阿满台站。路途遥远。每年运送官物。恐致迟误。台马不免疲倒。著照玉麟等所奏、于噶克察哈尔海、沙图阿满、二台中间恩东格尔布瑚图地方。再行添设一台。驻台额鲁特兵丁。由恩东格尔布瑚图卡伦旧驻之额鲁特兵丁三十名内。撤出十五名。令在新设台站当差。其管理台站事务笔帖式。著即令管理伊犁所属巴图蒙克至沙图阿满七台笔帖式四员兼管。至台站所需马十五匹。牛十四只。仍照从前所办。由官厂支用。
  </div>
  <div class="pagination">
   <a href="清实录道光朝实录_page312.html">
    上一页
   </a>
   <span>
    ...
   </span>
   <a href="清实录道光朝实录_page308.html">
    308
   </a>
   <a href="清实录道光朝实录_page309.html">
    309
   </a>
   <a href="清实录道光朝实录_page310.html">
    310
   </a>
   <a href="清实录道光朝实录_page311.html">
    311
   </a>
   <a href="清实录道光朝实录_page312.html">
    312
   </a>
   <span class="current-page">
    313
   </span>
   <a href="清实录道光朝实录_page314.html">
    314
   </a>
   <a href="清实录道光朝实录_page315.html">
    315
   </a>
   <a href="清实录道光朝实录_page316.html">
    316
   </a>
   <a href="清实录道光朝实录_page317.html">
    317
   </a>
   <a href="清实录道光朝实录_page318.html">
    318
   </a>
   <span>
    ...
   </span>
   <a href="清实录道光朝实录_page314.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
