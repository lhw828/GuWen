<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 22 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 22 页/共 95 页</h1>
    <div class="content">　　太宗文皇帝实录卷三十五


太明太宗文皇帝实录卷三十六
　　永乐二年十一月己亥朔钦天监进永乐三年大统历  上御奉天殿受之颁赐诸王及文武群臣  日本国王源道义遣使永俊等奉表贺册立  皇太子并献方物命礼部赐王钞钱彩币及宴赉永俊等  哈密忠顺王安克帖木儿遣兀鲁思等贡马谢恩命赐钞及袭衣绮帛  初两浙都转运盐使司仁和场盐课司言本场岁额盐万一千三百三十八引原设茶槽仓中仓禇经仓钱塘仓俱缘江咸地晒土烹煎近各仓为江潮冲激而许村场沙地宽广乞拨与仁和场立灶开煎至是户部覆寔以闻从之  都察院左都御史陈瑛等劾奏驸马都尉梅殷畜养亡命及无赖之徒出入其家者八十余人又私匿鞑靼人又与女秀才顾氏之文造为邪谋乞正其罪  上曰梅殷朕自处之因户部考定公侯驸马伯应得仪仗户及从人之数以闻命锦衣卫执殷所匿鞑靼人送东
　　○庚子  命金吾左卫故指挥同知包义子敬金吾右卫故指挥同知崔勇子玉俱袭父职
　　○辛丑
　　○抚  湖广给事中何海言洪武中颁布  祖训条章诸司职掌行移体式诸书历年既久官吏迁易多所遗失亦有经兵之处焚毁不存乞重刊诸书颁布中外俾知遵守又言各都司卫所官寡谙文理悉听首领官参赞行事比者首领官又多不得人往往行事差谬乞命吏部今后宜选通晓文理识达政事者经历都事吏目又言湖广都司所属卫所多袭职幼官有懦弱无为不能钤束军士者有慒于法度误犯宪章者间有能干官员輙被上司差委以致军政废弛吏缘为奸乞令兵部查考各卫所袭职幼官多者选老成旧官一人相兼管事仍敕都司不许差委庶使行事得当下人无弊皆从之  广东右布政使徐奇言本司遇催办公务审决罪囚及应奏事务差委官员皆自备脚力不无妨误今广东所辖递运船夫闲暇日多自今本司委官其脚力乞于递运所应付为便又言布政司府州县官到任之后间有不服水土瘴疠而死遗下家属道路遥远贫难无力不能还乡诚可怜悯准律故官家属有司应付脚力给与行粮递送还乡如蒙准行则存殁感恩皆从  江宁县民言自龙江至三山门河道窄狭各处馈运之舟众集江浒卒遇风涛多致损坏乞浚江东门外北河令深广以纳馈运之舟从之
　　○壬寅  上以各处屯田肥瘠不同所获亦异可较之法宜有差等尝命各都司摘差官军给与牛具种子耕种闲田视其岁收之数为例考较谓之样田既而山西太原左卫千户陈淮率军士来奏所种样田除足各军岁外之用每军俱有余粮二十三石于是  上命户部详定赏例余粮三十石之上者赏钞六锭二十五石者五锭二十石者四锭十五石者三锭十四石以下不赏其太原左卫种样田者每军准二十石之上例赏之及淮等陛辞加赐钞六十锭衣一袭彩币表里各一军赐钞五锭绢二疋布有二疋衣鞋各一仍各赐钞二十锭为道里费除官收正粮及种子外余粮悉与自用
　　○癸卯
　　○擢中书舍人唐恕工科办事官甘镛宾州儒学训导欧阳谦卢氏县知县贺润高要县知县黄祯淄川县知县石鲁俱为监察御史  以边信为湖广道监察御史刘亢为工科给事中信亢皆以行人奉使外国还奏称旨故有是命  户部言福建山东盐运司广东盐课提举司累岁所积盐皆以召商开中其利福建山东每引钞五十贯广东每引三十贯今广东商民利其价轻中纳者多乞依福建山东例每引五十贯为均从之  镇守淮安都指挥施文言淮安诸坝舟航往来每遇天旱坝下淤浅重劳人力近城旧有清江浦二闸比年坍坏乞命有司修砌以便往来从之浚仪真清江坝下水港  扬州府泰兴县言缘江圩岸东至新河西尽丹阳界长六千六百五十丈高一丈五尺顷被江水冲决为民患请发民丁修筑从之
　　○甲辰  上御奉天门录囚既多所矜宥囚已皆出午门尚虑有枉抑者复召锦衣卫指挥程远鸿胪寺少郇旃等谓曰囚皆久困于狱而乍至朕前久困于狱则虽枉而不求辩初至朕前则畏威而不敢言有此二者则刑罚岂能皆当尔等更以朕言从容审之果其有辞即来白  汝南王有勋来朝进马命皇太子宴于文华后殿其从官宴于西庑  江浦县知县周益以罪当刑其妻梅氏诉益母老无共养者愿代益死  上悯其情特宥益
　　○丙午
　　○夜有星如鸡子大赤黄色出井宿东北行
　　○丁未
　　○刑部尚书郑赐等奏奉文征讨官有以罪系狱者请论功定议  上曰朝廷大公至正之道有功则赏有过则刑刑赏者治天下之大法不以功掩过不以私废公此辈征讨之功既酬以爵赏矣今有犯而不罪是纵恶也纵恶何以治天下其论如律
　　○戊申
　　○直隶和州民言州铜城闸上抵巢湖下接扬子江圩岸七十余处为江潮冲决坏禾稼乞修筑从之  修六合县瓜步等屯圩岸五千余丈
　　○己酉冬至  上御奉天殿受朝大宴文武群臣及四夷朝使命妇朝  皇后于坤宁宫赐宴
　　○庚戌  上御奉天门视朝西北诸胡来贡命光禄寺卿赐食既罢礼部尚书李至刚进曰西北诸胡  陛下抚绥皆以向化边境已宁  上曰人恒言以不治治夷狄夫好善恶恶人情所同岂间于华夷抚之有道未必不来虎至暴扰之能使驯帖况虏亦饥食渴饮具人心者何不可驯哉但有来者惟推诚待之耳  夜月犯天高星西星
　　○壬子
　　○擢富平县丞陆具瞻为翰林院编修具瞻尝事  上于藩邸克效恭勤云  夜火星犯钧钤上星  癸丑
○夜京师地震济南府城西地震有声　　
○甲寅  上以京师地震召文武群臣谕曰隆古圣王之世山川鬼神莫不宁皆由君德修于上臣职修于下感应之机不诬后世君臣不能如古故灾异数见今地震京师固由朕之不德然卿等亦宜戒谨修职以共回  天意凡军民有不便之事当速改之周世子有燉来朝命皇太子宴于文华后殿其从官宴于西庑  夜河南开封府地震
　　○乙卯
　　○遣监察御史孔复等考阅在外诸司桉牍  通政使赵彝奏山西民言介休县出五色石可为器用  上曰此幸觊小人不可听数年兵革灾荒百姓困苦未得宁息今又可以此重困之乎官府求一物即百姓受一害况此石饥不可食寒不可衣累民何为命捽出之
　　○丙辰  上御奉天门召成国公朱能谕曰今天气愈寒民筑  孝陵垣墙者可悉罢归未毕之工令军士毕之军士就役者日给之钞复曰朕今日夙兴觉寒气袭体因思百姓之劳故命尔罢遣尔不可因循稽缓军士就役亦难但旦出暮归比百姓服役数百里之外差异然亦宜恤之毋尽其力盖隆冬盛寒非  先帝陵寝朕亦不劳之也  工部侍郎赵毅等奏镇江府民言乞于本处凿山开河以便漕运约用九十八万人数月可成请遣官验视  上曰尔任大臣顾不能料制其事而必欲遣人验视耶数年以来民困为甚非有大不得已之事岂可轻役且役九十八万人即复用如许人供给之骚动数十州县为百姓植祸矣岂不殆哉毅等惶恐顿首谢遂寝不行  掌狭西都司事右军都督佥事王英劾奏都指挥葛进受贿纵军士不下屯命法司追鞠之
　　○丁巳
　　○翰林学士兼右春坊大学士解缙等进所纂录韵书赐名文献大成赐缙等百四十七人钞有差赐宴于礼部既而  上览所进书向多未备遂命重修而敕太子少保姚广孝刑部侍郎刘季箎及缙总之命翰林学士王景侍读学士王达国子祭酒胡俨司经局洗马杨溥儒士陈济为总裁翰林院侍讲邹缉修撰王褒梁潜吴溥李贯杨睹曹棨编修朱纮检讨王洪蒋骥潘畿王俌苏伯厚张伯頴典籍梁用行庶吉士杨相左春坊左中允尹昌隆宗人府经历高得旸吏部郎中叶砥山东按察司佥事晏壁为副总裁命礼部简中外官及四方宿学老儒有文学者充纂修简国子监及在外郡县学能书生员缮写开馆于文渊阁命光禄寺给朝暮膳  夜金星犯东咸北第一星
　　○戊午
　　○以苏松嘉湖杭等府水灾蠲其今年粮六十万五千九百余石
　　○己未
　　○设天津卫  上以直沽海运商舶往来之冲宜设军卫且海口田土膏腴命调缘海诸卫军士屯守
　　○庚申
　　○擢进士张英为吏科给事中陈汤刘莹俱为监察御史  置北京天津卫经历司经历一员
　　○辛酉  上以海运粮船上抵直沽欲于直沽置仓储粮别以小船转运北京命户部会议皆以为便复请于天津等卫多置露囤以广储蓄从之
　　○壬戌
　　○法司奏辽东广宁卫指挥使芮廉备御不严致虏寇入境抄掠法当斩特旨免死谪戍边立功
　　○乙丑
　　○暹罗国王昭禄群膺哆罗谛剌遣使柰霭纳孛剌等贡方物赐钞币袭衣
　　○丙寅
　　○周世子有燉汝南王有勋辞归宴如初至赐赉有差  广西忻城县儒学训导到官岁余邑中皆蛮獠有司招其子弟入学卒无至者训导自念虚糜廪禄无异于国诣阙白其事礼部尚书李至刚等言不当擅离其职请罪之  上曰委其职事而去之可罪以离职无事可治而赴阙自陈盖非苟禄偷安者其吏部调用之  直隶和州吏目张良兴言州麻澧二湖之田约五万余顷唐宋时俱系熟田比岁间有耕者輙为水渰乞自本州桃花桥至含山县界增筑圩埂三十余里以防水涝从之
　　○丁卯
　　○以杀获江西永新贼陈继成功赏都指挥刘鉴钞百锭吴凯八十锭张翥六十锭从征将士三千五百余人赏各有差盖以总兵官襄城伯李浚上其功也
　　太宗文皇帝实录卷三十六


大明太宗文皇帝实录卷三十七
　　永乐二年十二月戊辰朔  上视往南郊
　　○庚午
　　○宣府总兵官武安侯郑亨等奏修筑宣府诸处屯堡成先有敕谕亨等于宣府万全怀安诸处简军马坚垒壁谨烽堠慎防御之务每数堡择一堡为高城深濠城多置门其中开井积水以聚数堡之人马辎重粮饷昼夜瞭望寇至夜则举火昼则举炮为信以军士坚守之附近屯堡军亦皆移入其中亨等经营规画至是始备云
　　○辛未
　　○刑部尚书郑赐劾奏河南都指挥佥事刘圭蔑视亲王过端礼门不下马命谪戍我向
　　○癸酉
　　○擢进士吴廷用江贞虞京王彦修曹润俱为给事中  徙延安庆阳之克戎巡检司于小里河口定边巡检司于马跑泉槐安巡检司于三山狭青原把截所于黑河子保安县把截所于兀剌城增设绥德米脂县把截所革安定县把截所
　　○甲戌
　　○黄岩县高浦奥贼童养民等伏诛初养民等聚众作耗劫杀县民事闻命浙江都指挥同知蔡斌率兵二千往捕仍敕斌严戒士卒毋扰平民至是斌禽养民等送京师诛之
　　○乙亥
　　○腊日赐文武群臣宴
　　○丙子
　　○设天津左卫
　　○戊寅  上闻中宫于应天府私取工匠役之召府尹向宝等责曰数年军旅供给加以权豪横肆百姓艰难京师为甚既命汝牧民当体国家爱民之意正直不阿矜恤保庇庶几民可休息宦者宫禁使令之人非有重权汝何用畏之而輙听其役民略不之拒公家凡役一夫必先告朕官者擅役之而不告何耶为京尹朝夕在朕左右尚畏人如此若在远外任小官职当如何畏之譬为人典守宝货擅启藏纵人私取必不免责罚矣汝擅以朕百姓作人情可逃罪乎今姑宥尔若复蹈前非必诛遂逮所私役工匠中官责之曰朕为天下不敢轻一民汝何人敢擅役之百姓家僮奴亦敢不告其主肆意自为(手)[乎]命锦衣卫执而治之  巡按山西监察御史张翥言山西行都司所属地方切近沙漠军卫充实则虏不敢为患比军人犯徒流罪者悉徙兴州屯戍恐边卫军士图易避难必多故犯以求迁徙则队伍日减边备不足乞令临边卫所军人犯徒流罪者止从科断仍流原卫戍守从之
　　○己卯
　　○赐周王橚彩币三十疋珠翠春花各四十枝酒千瓶羊百牵马十匹鞍二副  遣知县潘隆本赍敕抚谕广东琼州府黎峒生黎  夜月犯井宿西北第一星
　　○庚辰
　　○四川天全六番招计使高敬让来朝贡方物贺立皇太子且遣其子虎入国子监受学赐虎钞衣裳等物
　　○辛巳
　　○升羽林右卫指挥使魏整为都指挥佥事掌金吾左卫事义勇卫指挥同知张旭为府军左卫指挥使  吏部言宁国府学训导考满当调除其生员告言训导明经善教乞仍除本学庶几诸生得卒所业然训导所书考满奏牍有错误宜治罪  上曰学官明经善教于今难得奏牍错误小过可恕其宥之复职
　　○壬午
　　○册镇西卫指挥孙整侄女为宁化王济焕妃  朝鲜国王李芳远遣陪臣李耒奉表请立其长子禔为世子诏从之
　　○癸未
　　○甘肃总兵官左都督宋晟以急乏边储请不为常例无分官民令于甘肃卫仓中纳淮浙盐粮庶边储易充从之
　　○甲申
　　○命江西都司都指挥佥事华哈者致仕
　　○乙酉
　　○移广西南舟卫于宾州上林县
　　○丙戌  上因言管屯言不务劝率军士顾侍臣曰朕在藩邸时数因围猎过田家见所食甚粗粝知其所苦每亲劳问之无不感悦今屯种军士亦田家若管辖者能知其情时时劳问所苦谁不感奋勤力又曰用人之道亦须先得其心然后可与图功若养之于无事之时用之于感恩之后未有不得其力者  朝鲜国王李芳远安南国王胡＜大互＞及四夷土官酋长俱遣人奉表贡名马方物贺明年正旦
　　○戊子
　　○升前燕府与宝副奇原为尚宝司丞
　　○己丑
　　○升泗州知州庄敬为广东布政司左参政敬洪武中为山西右参政建文中坐事谪两淮  上兵渡江敬诣营朝见授泗州知州寻以父忧去官至是服阕升用之
　　○庚寅
　　○升礼部左侍郎宋礼为工部尚书改礼部右侍郎杨砥为本部左侍郎工部右侍郎赵羾为礼部右侍郎
　　○辛卯
　　○修东海庙  裁减湖广沅州麻阳县县丞主簿
　　○壬辰
　　○同州韩城县黄河清  安南贺正旦使者既至  上命礼部出陈天平示之使者识其故王孙也皆错愕下拜者感泣者而裴伯耆亦责使者以大皆惶恐不能对  上闻之谓侍臣曰安南胡＜大互＞初云陈氏已绝彼为其甥权理国事请袭王封朕固疑之及下询其陪臣父老皆曰然朕谓陈氏以壻得国今＜大互＞以甥继之于理亦可乃下诏封之孰知其弑主篡位僭号改元暴虐国人攻夺邻境此天地鬼神所不容也而其臣民共为欺蔽是一国皆罪人也如何可容
　　○癸巳
　　○除直隶贵池等县及浙江嘉兴等府户绝田通六千九十七顷一百二十四亩租税
　　○甲午立春  上御奉天殿文武群臣行贺礼赐宴  赐六部尚书侍郎金织文绮衣各一袭特赐翰林学士解缙侍读黄淮胡侍讲杨荣杨士奇金幼孜衣与尚书同缙等入谢  上曰朕于卿等非偏厚代言之司机密所寓况卿六人旦夕在朕左右勤劳勚益不在尚书下故于赐赉必求称其事功何拘品级又曰朕  皇考初制翰林长官品级与尚书同卿等但尽心职任孔子云君使臣以礼臣事君以忠君臣各尽其道耳缙等稽首而退
　　○乙未
　　○升鸿胪寺序班张俨为本寺右寺丞  赐北京守城官军人等二万四千四百一十人钞有差
　　○丙申
　　○命监察御史顾谦等往云南木邦等处抚绥夷民礼部言国子监生少请自明年始依洪武二十五年例天下府学岁贡二人州学二岁三人县学一岁一人从之
　　○丁酉享  太庙  夜有星如盏大青白色尾迹有光出天市东垣内北行入天津  是岁天下户九百六十八万五千二十口五千九十五万四百七十赋税粮三千一百八十七万四千三百七十一石六斗布帛三十九万六千一百九十五疋丝绵二十四万一千二百八十三斤绵花绒二十七万六千三百五十二斤钞五百六十六万八千一锭金五十两银十万三百七十三两铜二千五百三十三斤铁八万一百八十六斤铅五万二千一百四十一斤朱砂七百五两海＜贝巴＞三十二万一千七百二十一索茶百八十一万八千六百九十四斤盐百三十一万二千五百一十一引屯田子粒千二百七十六万三百石有奇马四万九千二百十三匹
　　太宗文皇帝实录卷三十七


大明太宗文皇帝实录卷三十八
　　永乐三年春正月戊戌朔  上御奉天殿受朝贺大宴文武群臣及四夷朝使命妇朝  皇后于坤宁宫赐宴
</div>
    <div class="pagination">
<a href="明实录太宗实录_page21.html">上一页</a><span>...</span><a href="明实录太宗实录_page17.html">17</a><a href="明实录太宗实录_page18.html">18</a><a href="明实录太宗实录_page19.html">19</a><a href="明实录太宗实录_page20.html">20</a><a href="明实录太宗实录_page21.html">21</a><span class="current-page">22</span><a href="明实录太宗实录_page23.html">23</a><a href="明实录太宗实录_page24.html">24</a><a href="明实录太宗实录_page25.html">25</a><a href="明实录太宗实录_page26.html">26</a><a href="明实录太宗实录_page27.html">27</a><span>...</span><a href="明实录太宗实录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
