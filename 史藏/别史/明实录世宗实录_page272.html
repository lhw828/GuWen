<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 272 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 272 页/共 518 页</h1>
    <div class="content">　　○杨一清在吏部时御史张承仁主事叚金通判李鳌俱以考察黜有朱大周者京卫武学生也交结臧贤得出入钱宁门下而承仁金鳌遂因大周以通于宁因具奏诋毁铨司而宁素衔一清从中主之一清遂自劾致仕去至是给事中刘冣论大周罪下锦衣卫捕得送法司拟朋党乱政律斩  上允之
　　○巡抚湖广右副都御史席书＜锍-釒＞荐镇守太监李景儒老成安静一毫不取有旨奖勉仍令通行各镇守官知之
　　○罢提督五军营广宁伯刘佶以给事中邓继曾论其久患风痹故也○辛未升狭西按察司副使许谏为本布政使司左参政贵州布政使司右参议蔡潮为福建右参政邢科都给事中熊浃为河南右参议
　　○礼部言  昭圣慈寿皇太后  庄肃皇后  寿安皇太后  兴国太后已上尊号合行天下照正旦冬至节例差官类进表文庆贺  慈寿旧式表文今宜改撰  庄肃先暂称  武宗皇后改上笺文今宜改笺为表以示尊崇  寿安  兴国已加尊号凡遇令节宜一体庆贺其表文式样宜翰林院撰拟预行诸司依式誊写拜进从之
　　○赐塔山前卫女直都督速黑忒弗提卫都督汪加奴大帽金带建州左卫都督脱原保纻丝蟒衣从其请也
　　○刑科给事中刘世杨言近接出都察院原送司礼监提取内官吴善良揭帖面加浮帖书写  圣旨吴善良等照前旨免提问司礼监奏请发落臣等窃惟  祖宗之制凡旨意批于题奏本或登闻鼓状发六科抄行凡重大事理传奉旨意各衙门必补具奏本于早朝面进此外未有原写旨意出承天门外者所以重敕旨防诈伪也今累批浮帖径从中出六科不得抄行诸司无从补本轻亵纶音更张旧制此失攻之最大也伏望鉴成宪重命令今后旨意俱遵  祖宗旧制＜锍-釒＞下所司知之
　　○置狭西镇羌岔口二堡仓曰镇羌仓
　　○命工部修办大婚礼物料
　　○壬申敕吏兵二部朕入继大统赖尔内外文武勋戚大臣定策并迎立各宣忠悃保安  社稷今  山陵及  徽称大礼事毕宜加殊恩以答元功大学士杨廷和蒋冕毛纪首先定策忠义大节功尤显著俱进封伯爵给与诰券子孙世袭食禄一千石余官如故俱仍在内阁办事大学士费宏荫一子锦衣卫指挥使世袭亲捧信符迎立等官驸马都尉崔元进封侯爵给与诰券子孙世袭食禄一千五百石皇亲太傅寿宁伯张鹤龄加太师禄米三百石礼部尚书毛澄加太子太傅荫一子为锦衣卫世袭指挥同知太监张锦荫弟侄一人锦衣卫世袭指挥佥事司礼监各能用心赞襄大计太监扶安温祥赖义秦文张钦张淮各岁加禄米三十六石荫弟侄一人为锦衣卫世袭指挥同知萧敬岁加禄米三十六石荫弟侄一人为锦衣卫世袭指挥使黄伟鲍忠各岁加禄米二十四石荫弟侄一人为锦衣卫世袭指挥佥事从朕藩邸效劳年久左右朕躬各有功绩张忄□左岁加禄米四十八石荫弟侄一人为锦衣卫世袭指挥使一人为世袭正千户黄英岁加禄米三十六石荫弟侄为锦衣卫世袭指挥同加一人世袭正千户戴永岁加禄米三十四石荫弟侄一人为锦衣卫世袭指挥佥事一人为世袭百户张忠岁加禄米二十四石荫弟侄一人为锦衣卫世袭指挥佥事刁永马俊贾友陈宣国洪赵山黄锦李清王伫孙端各荫弟侄一人为锦衣卫世袭正千户赵霦李堂李云张升苏瑾郭绅赵林张昺刘臣刘锐刘荣丁玉各荫弟侄一人为锦衣卫世袭百户督兵迎驾道路惠安伯张伟岁加禄米三十石侍郎郑宗仁赵璜各升俸一级当时在朝宗人府五府六部都察院大理寺通政司等衙门掌印官各赏纻丝二表里银二十两科道官各赏纻丝一表里银十两皇亲太保建昌侯张延龄加太傅禄米一百石指挥邵喜进封伯爵副千户邵辅升指挥佥事百户邵茂升正千户指挥蒋轮进封伯爵蒋山蒋寿升锦衣卫世袭正千户庆阳伯夏臣加散官一阶舍人夏勋升锦衣卫世袭正千户如敕奉行于是廷和冕纪宏澄各屡＜锍-釒＞恳辞  上皆温旨褒答不允已复力辞至以去就决之始命改荫锦衣卫指挥使等官廷和等仍坚请不受给事中许复礼张九功等御史江良贵秦武等及兵部主事霍韬各交章奏封爵武荫非诸臣所安宜听辞免寻许改荫文阶世袭然诸臣竟未敢拜命
　　○升南京右都御史崔文奎为南京工部尚书
　　○罢户部主事金山原任抚州府知府陈槐俱为民南昌府知府郑瓛降级别用以御史杨材言逆濠之变山等观望隐忍偷生不死怀二心也
　　○复设九江兵备副使住劄九江移守备指挥仍住劄安庆先是九江兵备曹雷为宸濠所破兵部尚书王琼言兵备无益停革以守备指挥杨锐能保安庆升副总移镇九江至是杨锐升都督佥事赴京江西巡按御史石金言九江地冲多盗请复设兵备因荐江西佥事周广才猷堪任吏兵二部覆议宜如金言从之乃升广本司副使整饬九江安庆兵备
　　○监察御史樊继祖言人臣进谏固难而能执奏者尤难人君纳谏固善而即施行者尤善近见朝政之失有干系六部者尚书尝执奏矣有不由内阁票拟而旨意径从中出者大学士尝执奏矣阙失已著台谏闻之又尝合诸科道之臣而执奏矣直谏讽谏连章累＜锍-釒＞无非绳愆补过欲为  社稷生民计以禆中兴之治于万一耳夫何不蒙允俞惟曰已有旨罢或照前旨行臣窃谓内阁腹心元老也既执曰不可尚书股肱耆旧也亦执曰不可科道耳目也又执曰不可是举朝皆以为不可也  陛下何独自以为是而不从哉毋乃左右近习预售其说而辄以先入之言为耶抑惮于自改以杜忠谏之门也伏望俯垂鉴纳嘉从与论可因者仍守人可革者速改之以恪遵  祖宗万世之法以潜消纷更乱政之渐＜锍-釒＞入报闻
　　○癸酉升广西按察司佥事李楫为贵州布政使右参议永平知府毛思义为狭西按察司副使
　　○初诏书禁额外贡献凤阳守备太监张阳复进贡新茶给事中张翀言宁夏所贡红花及镇守总兵官到任贡马谢恩皆非令甲宜罢礼部覆议宜遵诏一切禁止如翀言  上是之
　　○武定侯郭勋既受命提督京营因奏军务六事内言将权不重乞于制敕明开临阵退缩及讹言惑众会审得实者斩兵科驳勋要求制敕欲窃威权部议亦以为不可许  上是之
　　○初狭西总兵马昂以事革任结太监张忠觊复用其妹已嫁指挥毕春有娠矣因忠献于  武宗于是分守阳和太监许全率昂弟炅及昶昊至春家夺取进之昂大被宠幸传升右都督近侍皆呼为马舅炅兄弟并召入朝赐蟒服昂又进其羙妾杜氏炅传升都指挥仪真守备复买羙女四人进豹房谢恩  上即位命出诸女还其家捕治炅等至是法司奏炅罪得旨免死发广西南丹卫充军
　　○禁浑河幞头嘴麻峪桥设市抽分
　　○拨河东裁革盐五万引每引定价二钱五分仪淮二批验所私余盐五万引每引定价八钱两浙裁革盐四万引每引定价六钱给延绥开中召商上纳以巡抚都御史姚镆言粮草缺乏久欠商价故也
　　○黔国公沐绍勋乞留父沐昆原给盔甲腰刀仍赐披戴以镇服诸夷许之
　　○乙亥巡抚宣府都御史李铎以虏众压境乞大发钱粮以济军饷户部议将两淮开剥元年额盐十五万引每引定价五钱五分开宣府报中河东见卖在场额盐价银八万二千五百两定给大同召商上纳备用及补还额外新增粮价之数从之
　　○添设狭西宁羌递运所
　　○升桂林卫指挥使冯琚为都指挥佥事以摛贼首韦朝威及临桂县摛斩贼级功也
　　○丙子升广西署都指挥佥事沈希仪为实授都指挥同知以古田临桂等处获贼功也
　　○命总制李钺督延绥宁夏狭西三关各镇巡官整搠人马听狭西镇巡调援以套虏深入为患从镇守总兵等官刘淮等会奏故也
　　明世宗肃皇帝实录卷之十二
明世宗肃皇帝实录卷之十三
　　嘉靖元年四月丁丑朔时享  太庙奉  武宗毅皇帝神主诣庙享祀
　　○戊寅赠给事中席彖为光禄寺少卿赐祭一坛彖先以言事被谪  上登极诏复其官未任卒吏部请量加恤典故有是命
　　○南京山西道试御史江良材服阕复除山东道
　　○兵部奏汰燕山等卫所官军年老不堪团营征操者四千一百八十三员名乞令该卫所选丁壮替补送营操备从之
　　○本夜晓刻木星犯牛宿下星
　　○己卯诏以河东运司贮库盐价补给山西各王府禄米从户部议也
　　○礼部言光禄寺支应各项夷人糜费不赀请令夷人到边验放该镇巡守备等官具奏至日本部即炤数题赏侯朝贺颁赏毕即催促出京其换敕袭职人员亦行该衙门速为拟撰庶供应可省从之
　　○湖广施州卫金峒安抚司护印峒长覃彦刚差把事陶万贵来朝贡马
　　○庚辰升工科左给事中刘济为刑科都给事中户科右给事中吴廉兵科右给事中张翀俱左给事中兵科给事中安磐吏科给事中黄臣俱右给事中廉磐礼科翀臣刑科
　　○改起用未至工部尚书林俊为刑部尚书
　　○改原任总督两广右都御史杨旦为南京都察院右都御史
　　○山东布政司参议韩邦奇以疾乞休许之仍令病痊有司具奏起用
　　○命工部侍郎童瑞督修崇文门城垣并正阳门桥堤等工
　　○狭西宁夏卫地震有声
　　○辛巳命工部制  寿安皇太后  兴国太后銮驾仪仗
　　○荫太常寺卿杨一渶男维翰为国子生以三年考满也
　　○巡抚云南都御史何孟春奏洪武间頴国公傅友德宣德侯金朝兴汝南侯梅思祖有功云南请立祠致祭礼部覆议许之赐祠额曰报功
　　○命西宁侯末良臣右军都督府都督佥事张凤宣府左卫纳级都指挥佥事时春各坐营管揉良臣五军营凤练武营春效勇营
　　○提督太岳太和山太监赵荣奏请给符验兵部言荣违例奏扰得旨报罢
　　○巡抚四川右佥都御史许庭光以疾乞休不允
　　○江西宁州地震
　　○壬午  上御奉天殿传制遣乐舞生赍香帛分诣各处令各守臣祭先圣历代帝王陵寝
　　○静宁等寺番僧完卜锁南端竹等葛偏等大小拾族番人来朝各贡方物赐宴并彩币钞锭有差
　　○南京操江襄城伯李全礼有罪免言官劾其勒取各卫官钱威逼指挥革辅自经故也
　　○命公侯伯初袭未经事任年三十以下者送国子监读书仍十日一赴团营操演
　　○癸未翰林院检讨陈寰病痊复除原职
　　○户部上言广东看守珠池内臣前已奉诏旨不许干预廉琼高雷地方今太监安川乃复夤缘传奉兼管地方事属欺罔乞申前令管市舶守珠池者各专职任俱不许干预地方事务  上是之
　　○建州左等卫女直都督佥事脱原保等来朝贡马赐叚绢钞锭有差
　　○命遂安伯陈鏸掌前军都督府事应城伯孙钺佥书
　　○革庆成王府将军中尉奇泆等禄米有差仪宾教授等官究问如律以山西抚按奏其重支冒支官粮也
　　○夜一更月生连环晕及斗左右摄提星俱在晕内苍白色鲜明有顷渐散
　　○甲申命豊城侯李旻提督五军营
　　○给事中邓继曾以宣大关狭广西古田等处数有边警及中原寇贼窃发陈破贼机宜守备方略及储将练兵足食之策奏下兵部会户部覆议请如继曾言聚兵习战积粮实边并务农节费事宜通行团营内外提督及各该抚按务实修举无事虚文  上是之命如议行
　　○云南左卫等地方大雨雹大者如鸡子小者如弹丸禾苗房屋被伤者无算
　　○乙酉改总督漕运巡抚凤阳等处地方户部尚书兼左副都御史陶琰为工部尚书
　　○丙戌改河南道监察御史席春为翰林院检讨以兄书为南京兵部侍郎例应引避故也
　　○赏大宁都司署都指挥佥事朱卿守备时立中保定府知府王腾等银币有差以斩获剧贼功也
　　○丁亥巡抚保定都御史周季凤以宣大有警条陈十四事一严瞭望以速传报言新设荍麦川西灵山等处墩台宜拨军严督瞭望一谕乡民以协防守言顺天巡抚当督率乡民与官军协力御虏一添官军以守要害言插箭岭宜添设把总指挥一员龙泉关添设防守军二百名一复坐派以便支给言紫荆关迤北各军赴关支粮不便乞复大龙门陆矾仓仍设仓攒专收坐派本关钱粮以便支用一复粮额以济边军言紫荆倒马等关官军俸粮先年原派本色后改支折色官军未沾实惠宜复旧规以便支放一添仓官以便收支言浮图峪原设边仓请铨注大使一员主守收支一给本色以厚边军言紫荆关军冬衣布花宜一体给赐本色一改输纳以实边储言紫荆关中千户所旗军原拨保定府易州安肃地方屯种而屯粮仍在保定仓上纳不便请改拨易州新城仓一分劳逸以激人心言紫荆关夜不收前往宣大爪探声息往返千余里请月加行粮三斗以偿其劳一收草价以资实用言倒马关余丁采打马草不便乞月徵余丁银二钱收买谷草一均赏赉以励士卒言保定等五卫原系春秋二班三千营之数乞一体颁给以慰众望一旌死难以励人心言正统间也先拥众至关巡抚孙祥都指挥韩清太监阮尧民同日死难旧有祠祀乞赐额以垂久远一给军器以备不虞言新添天门洪水等隘口军士有盔甲器械者少乞将保定等卫递年成造军器未解京者量拨各军披执一请神器以备急用言浮图峪插箭岭二关喉噤之地官军数少卒遇虏众非得将军大铳无以支持乞行真保等卫给领贮收候仓卒取用奏入下兵部覆议谓皆于边防有裨诏如议行
　　○命都督佥事杨锐左军都督府佥书管事
　　○录延绥斩获达贼功升赏榆林卫署指挥使盛璪等有差
○以擒斩海贼功赏巡海副使潘珍银币仍治把总指挥韦鉴等不能督兵追捕之罪
○监察御史刘寓生行人司正赵渊已升按察司佥事遇蒙恩例以亲老未封上疏陈乞吏部覆请命各给原任敕命不为例
　　○赐海西兀者卫都督佥事斡黑能谕祭从其孙头克循例请乞也
　　○赐太仆寺少卿易辉谕祭一坛以兴藩讲读旧臣故也
　　○己丑改南京吏部尚书廖纪为南京兵部尚书参赞机务
　　○起原任巡抚都察院右都御史俞谏总督漕运兼巡抚凤阳等处地方
　　○敕提督团营官会同工部右侍郎童瑞修浚金水玉河二桥并九门城濠命管街道官管理广源闸水利
　　○庚寅掌詹事府事吏部尚书兼翰林院学士石珤以奉使阙里祭告遇疾乞休不允
　　○敕甘肃巡按御史常在甘州住劄其河东河西按属地方不时往来巡历不许畏惮险远专居临巩自图安逸违者候回京都察院参究
　　○辛卯湖广施州卫龙潭安抚司安抚田永富等各进香并庆贺  圣节礼部奏其过期命仍给赏钞绢如例
　　○兵部核奏征剿广西古田县蛮贼获功官军桂林中卫都指挥佥事冯琚等得旨各升赏有差总兵官抚宁侯朱麒太监王堂傅伦都御史萧翀副总兵张祐前已加禄升级其子侄叙荫俱照例查革
　　○赠山西右参政张敏为太仆寺少卿以先任四川副使征剿蓝鄢巨寇有功从其子淮奏也
　　○赐太子太保兵部尚书彭泽妻一品夫人吴氏祭葬如例
　　○壬辰升浙江湖州府安吉州知州况照为广西按察司佥事
　　○定各边军马器械每三年巡按御史阅视画图贴说以闻著为令
　　○癸巳进封皇姊长寿郡主为长公主
　　○命保定侯梁永福协同南京守备管南京右军都督府事应城伯孙钺专管南京操江
　　○甲午升通政使司右通政张瓒为左通政左参议陈沾为右通政右参议陈经为左参议推选监察御史葛禬为右参议刑部署员外郎事主事胡侍工部署员外郎事主事薛瑞俱为鸿胪寺右少卿
　　○云丘王府辅国将军奇浧奇淏争禄粮互奏敕云丘王戒责
　　○乙未赐灵丘王聪滆性理大全一部从其请也
　　○赐播州宣慰司儒学四书集注一部从宣慰使杨相奏也
　　○升吏部左侍郎罗钦顺为南京吏部尚书
　　○苽咂等族番人斜窝等来贡马及方物
　　○命巡抚保定都御史周季凤相度束鹿献县肥乡魏县等处水利修筑堤岸挑浚河渠从宜区处
　　○丙申  上以天气暄热命法司锦衣卫见监笞罪无干证者释之徒流以下减等拟审发落重囚情可矜疑并应枷号者＜锍-釒＞名以请＜锍-釒＞上宽恤有差自是岁以为常
　　○罢甘肃总官官李隆以右都督徐谦充总兵官镇守甘肃地方初隆既以私恨杀都御史许铭而以激变闻故朝廷止降敕切责而命抚按官详核其事已两京科道官交章劾隆实主谋戕害抚臣宜坐重典部议并行勘报至是狭西巡按喻茂坚发隆罪状及都指挥支永党恶助逆实迹奏上乃褫隆职逮永下吏仍命巡按御史速勘以闻其官军随从原无助逆者巡抚官榜谕勿问
　　○丁酉升餋病提学副使潘府为太仆寺少卿仍致仕命餋病尚宝司丞许诰复原职从都御史陈凤梧荐也
　　○升河南按察司佥事孟洋为山东布政使司右参议
　　○录平宸濠遗功徽州知府张芹等安庆教授姚谅等生员徐邦直等各犒赏如格阵亡军人孙鉴等量恤其家前巡江御史杨必进以预备火器保全安庆追论其功特赏银币从兵部覆应天巡抚李充嗣等奏也
　　○兵部覆南京都察院右副都御史胡瓒监察御史董云汉言江防六事一专委任言新江口原设都御史管理而事多关白守备参赞掣肘难行宜令小者专决大者会议庶便责成一明约束言新江口及九江扬州仪真原设官军守把声势联络今承平玩愒江洋劫掠了不相干宜各照所辖缉捕应援违者参究一实行伍言新江口官军舍余原额一万一千六百余名今役占老弱耗减过半请清查拨补以备操练其各卫所官舍旗军立功者不得改回原卫一示激赏言官军所以营求改差者惮其劳也恤其劳而优厚之则人劝宜查指挥等官勤能懋著者超次擢用军士赏赐布疋全与本色优免二丁帮贴军装增修窝铺计处阅试赏犒之费一处船只言江船原额三百四十多不堪用战舡阔大不利风浪宜令南京兵工二部会同操江验看修补一时操练言新江口专习水战宜将各舡官军编定不许差使更换召募习水者百十名分教各船有风则习巡哨小舡无风则习大舡庶人船相得缓急有赖得旨专委任明约束令南京内外守备参赞会议行之余如议
　　○命应城伯孙钺掌南京前军都督府事
　　○巡抚湖广右副都御史席书劾长沙知府宋卿贪酷害民都察院覆奏命抚按官勘问仍解京治之
　　○戊戌  上御经筵翰林院修撰吕楠讲尚书夙夜惟寅章是日  仁祖淳皇后忌辰楠以书义相关因口奏乞存忌辰光  圣孝以纳进讲之言奏未竟  上曰已知楠俯伏不及承旨已而上＜锍-釒＞请罪命姑宥之
</div>
    <div class="pagination">
<a href="明实录世宗实录_page271.html">上一页</a><span>...</span><a href="明实录世宗实录_page267.html">267</a><a href="明实录世宗实录_page268.html">268</a><a href="明实录世宗实录_page269.html">269</a><a href="明实录世宗实录_page270.html">270</a><a href="明实录世宗实录_page271.html">271</a><span class="current-page">272</span><a href="明实录世宗实录_page273.html">273</a><a href="明实录世宗实录_page274.html">274</a><a href="明实录世宗实录_page275.html">275</a><a href="明实录世宗实录_page276.html">276</a><a href="明实录世宗实录_page277.html">277</a><span>...</span><a href="明实录世宗实录_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
