<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 681 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 681 页/共 1860 页</h1>
    <div class="content">○又奏、昆山县自八月二十以后。虫伤颇重。二十六日。乡众赴县报灾。不知该县许治、先已公出只疑在署。不肯受理。拥入暖阁。掀翻书案。嗣知该县实不在署。始一鬨而散。臣提各犯研审。将刘二、邬六、立予杖毙。余分别枷杖发落。得旨、所办尚属过宽。何以警刁风耶　　

○署山东巡抚白钟山奏覆、准调任抚臣郭一裕、移交密缉陕西粘贴黄纸匪党、单内有胡进士名目、移咨江省等因。并嘉祥县民徐元德禀首案由到臣。审得徐元德所贴字帖。得之杨张氏。系因钜野县奉府密札。饬缉陕省邪说要犯。该县交皂役马望海发房。马望海烦库书孙朝扬看念。至祭祀可以免灾等语。遂浼孙朝扬钞誊。辗转传至杨张氏。再准两江督臣尹继善覆称、江都县武进士胡士鹏、请假回籍。并未滋事等情。钜野、嘉祥、二县愚民。钞单传贴。既非匪党。亦无诓骗等事。似可就案完结。另饬密缉正犯务获。报闻。　　

○四川总督开泰奏、川省开垦甚广。民间田土之数。浮于完粮之数。每遇争讼。界址牵混。叠控延累。应饬地方官。凡民间控告田土事件。务亲踏看丈量。倘有田浮于粮。免其隐漏之罪。照例升科。得旨、所见是。徐徐为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十七


大清高宗法天隆运至诚先觉体元立极敷文奋武孝慈神圣纯皇帝实录卷之四百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。冬。十月。辛丑朔。享太庙。遣履亲王允祹恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○上奉皇太后幸卷阿胜境。侍早晚膳。至丙午皆如之。　　

○赐扈从王公大臣并蒙古王公台吉等食。至丙午皆如之。　　

○颁乾隆二十一年时宪书。　　

○顺天府行乡饮酒礼。　　

○谕军机大臣等据策楞奏称官兵器械。须豫备整齐随同将军进发等语策楞身获重谴。朕加恩赏给都统职衔。命往西路。理宜奋勉效力。今伊观望迟延毫无振作。怯懦已极著扎拉丰阿、一至军营。即传旨将策楞拏解来京。仍派员看守。不得令其自尽。至三格虽非参赞。亦系领队大臣。一意推诿。亦有应得之罪著革去副都统。留军营效力赎罪。　　

○又谕曰、永常策楞奏、萨喇勒、遣探信之护军莽哈前来。中途被掠脱出。寻至军营。将情形告知等语。莽哈以只身陷贼。犹能脱出。且所称遇见贼众。俱四五十人一起。并无大队。此又何足为惧。策楞从前或为永常所惑不敢进攻。今诺尔布琳沁已击败阿巴噶斯。擒其得木齐班咱。则朕前谕一到。策楞即当带兵尾追贼众。即只身前往。督率诺尔布琳沁进攻。有何不可。伊身获重罪。朕格外加恩。赏给都统职衔。令在参赞大臣上行走。应如何奋勉。乃一味推诿。深负朕恩。已降旨拏解来京治罪。护军莽哈、被掠脱出。奋勇可嘉。著加恩授为蓝翎侍卫。赏银一百两。拣派兵丁。令其带领探取伊犁信息。即速奏闻。　　

○命副都统莽阿纳喀尔阿为西路领队大臣。　　

○补行浙江省乾隆十九年大计。卓异官七员。分别升赏如例。　　

○壬寅。上御依清旷、勾到江苏安徽江西三省情实罪犯。停决江苏绞犯二人余一百二十六人予勾。　　

○谕军机大臣等哈达哈阿兰泰等奏、郡王青滚杂卜。请派兵五万名于明年进剿等语。从前因青滚杂卜诸事迎合阿睦尔撒纳曾经降旨拏问。第因其情尚可恕。且当用人之际。是以复谕停止。以观后效今询问阿睦尔撒纳属人供称、青滚杂卜、将班第、萨喇勒、参奏之处。通信阿睦尔撒纳。伊既从中漏洩。则闻其叛去。心必惶惧。现在所请派兵进剿之说。亦非诚心效力。不过藉此姑延时日。若留伊办事。非惟不得其力。转须留心防范。于事无益。著哈达哈等、仍遵前旨。将青滚杂卜拏解来京。其贝勒令伊子承袭。所领和托辉特兵丁。哈达哈等、即酌派大员管辖。　　

○又谕曰、朕命厄鲁特台吉噶勒藏多尔济等。带领所部四五千人。会同进剿。应需赏赉银两缎疋。著传谕吴达善、令其酌量。或即于存贮哈密军需银十五万两内、拨解五六万两至巴里坤。交军营大臣收贮。行文扎拉丰阿、听其赏给。其应贮备军需银两。再于内地拨解前往。　　

○又谕、前曾降旨。将此次出兵之台吉宰桑兵丁等。各加赏赉。已谕知扎拉丰阿、令其前至军营时。即将现在派令出兵之噶勒藏多尔济等。分别赏给。厄鲁特等生性贪饕。闻有恩赏。必至多派兵丁。须为限制。计我兵五千余名。伊等再派兵五千名。共得万人。已敷调遣。扎拉丰阿、即遵照办理。仍晓示各台吉宰桑。所赏银两缎疋。若携带进兵。未免繁重。或令游牧人等、赴巴里坤支领。或凯旋时再行支领。议定即行奏闻。　　

○又谕曰、哈达哈等奏称、九月十一日。选派索伦、喀尔喀、兵丁。令虚衔蓝翎蒙固勒岱带领。自库布克尔起程。探取班第等信息等语。哈达哈等、较西路尚知奋勉。所奏从四十八台脱出之喀尔喀达瓦、厄鲁特巴颜等告称、随从阿睦尔撒纳人众。念其妻子。群相怨恨。看此情形。惟速带兵进剿。即可擒获。达瓦、巴颜等、被掠脱出。著酌量赏赉。至根敦扎布、负恩背叛。情罪可恶。将伊妻子近属拏解来京。其仆人分赏索伦、喀尔喀等。前命喀喇巴图鲁阿玉锡、在哨探队行走。今哈达哈奏称、遣往齐木库尔游牧。此际应已接奉谕旨。即遵照前旨。速赴军营。　　

○又谕、前据冶大雄奏、准刘统勋、策楞等。札调安西标兵二千名。又续调各营兵二千名。随降旨将续调官兵。停其派往。其安西安兵。业已进发。不必停止。嗣经冶大雄覆奏、续据刘统勋等密札。停止调遣。因将先进官兵。调取回营等语。今复据永常等、奏请派安西官兵一千名。前赴军营。看来伊等。忽调忽停。茫无定见。徒使官兵往返。马力疲乏。现在巴里坤有兵五千余名。足敷调遣。著传谕冶大雄。此时永常等所调官兵。若已前往。即赴巴里坤军营驻劄。如尚未起程。即无庸派往。　　

○又谕曰、永常策楞奏、接到噶勒藏多尔济等、送交游牧书信。已饬令车布登、交与诺尔布琳沁。其沙克都尔曼济等七处书信。因各游牧俱在诺尔、纳林、斋尔、等处。俟噶勒藏多尔济到时。再为送交等语。办理殊属糊涂。此等书信。特为安慰伊等游牧。自应随到即行交送。始于事有益。何得迟留贻误。又伊等通信班第。亦交车布登、令转交诺尔布琳沁、扎那噶尔布送往。直不能一同前去。即此可见伊等怯懦性成。毫无定见。著车布登等、至诺尔布琳沁处。派厄鲁特兵一百名。同赴伊犁。布图库若在伊游牧。亦著同往。并将沙克都尔曼济书信。亦交车布登设法传送。如诺尔布琳沁处、有便道可以送交。即令派人分送。其拏获之阿巴噶斯属下得木齐班咱。著即妥协防范。解送来京。　　

○癸卯。谕军机大臣等、据哈达哈等奏称、车布登扎布、起程已久。现著喀尔喀贝勒纳木扎勒、车素隆、率领喀尔喀兵八十名。索伦兵二百名。防护阿睦尔撒纳属人。送至通肯呼裕尔地方等语。昨已降旨。将阿睦尔撒纳、班珠尔等户口。分赏喀尔喀为仆。谅哈达哈等。此际已遵节次所降谕旨办理。纳木扎勒处、兵数过少。恐少敷用。喀尔喀兵八十名。仍交纳木扎勒照管游牧。索伦兵二百名。著交哈达哈、带往军营听用。　　

○吉林将军傅森奏、乾隆十八年奏准。瓦浑、姚吉、二处。应于二十一年。移五百户。各立四庄。瓦浑取材近。姚吉距十六里。木料远。造房垦地、难兼顾。查瓦浑东四里。有阿卜齐沟。请将姚吉四庄移建。得旨嘉奖。　　

○甲辰。上御依清旷。勾到山东、河南、情实罪犯。停决山东斩犯三人。河南绞犯二人。余一百三十三人、予勾。　　

○以户部右侍郎阿里衮、为户部尚书。吏部左侍郎纳木扎勒、为户部右侍郎。其未到京以前、以吏部右侍郎苏昌署理。以都察院左副都御史舒明、为吏部左侍郎。工部左侍郎德尔敏、为左副都御史。　　

○以广西巡抚卫哲治、为工部尚书。奉天府尹鄂宝、署广西巡抚。　　

○以云南永北镇总兵田英、为开化镇总兵。　　

○命授管理伯得尔格鄂拓克回人伯克阿底斯、为三品总管。乌苏卜、阿卜都喇伊木、为二等侍卫。吐鲁番回人伊必里野木、为三等侍卫。　　

○予故乌喇特镇国公索诺木扎木三、致祭如例。　　

○丙午。上御万树园幄次。赐王公大臣并蒙古王公台吉等。观火戏。　　

○御依清旷。勾到直隶、山西、情实罪犯。停决直隶绞犯二人。余一百二十一人、予勾。　　

○谕、浙江嘉、湖、等属。与江苏毗连。该处今年蚕收歉薄。又于七八月内、间被雨水。宁、绍、等属。均有风潮。秋禾不无淹损。前于该督抚等奏报。谕令加意抚恤。著再传谕该督抚、查明灾地钱粮。有应行蠲免及缓徵者。体察情形。分别办理。一应抚绥之事。务宜董饬所属。实力为之。毋俾灾民稍有失所。其该省本年应运漕粮。前已有旨截留十万石。著再加恩截留五万石。分拨存贮备用。该部遵谕速行。　　

○谕军机大臣等、哈达哈等奏、令郡王青滚杂卜、同扎勒杭阿等带兵。追捕阿睦尔撒纳等语。朕因和托辉特兵尚可用。曾将青滚杂卜。暂停拏问。近闻其暗结阿睦尔撒纳。而所请明年派兵进剿之语。显系迟回观望。是以仍令拏解来京。但哈达哈等、业已派令带兵前进。又复调回。必生疑惧。著传谕哈达哈、若接到拏问谕旨。尚未举行。即速赴伊营。留心察看。倘诚心奋勉。仍免其拏问。将前旨及奏摺密封进呈。若情形叵测。哈达哈先酌定堪以管辖和托辉特兵众之人。即将青滚杂卜拏解来京。此际最宜斟酌妥协。详慎办理。从前班第等、参奏阿睦尔撒纳。伊尚闻知。暗中通信。今伊自知罪愆。必多顾虑。尤宜加意慎密。　　

○又谕曰、哈达哈等奏、令郡王青滚杂卜等带兵前进。伊等亦陆续进发。又据从台站脱出人等告称、于铿格尔、西喇托辉等处。曾遇阿睦尔撒纳等语。看来阿睦尔撒纳。情形甚为窘迫。若督兵速进。自当擒获。朕已将分队带兵之处降旨。伊等自当遵照办理。阿睦尔撒纳、抢掠台站时。塔本集赛人等。亦至额尔齐斯等处抢掠。今大兵前往。务将从贼党羽。悉力搜捕。如塔本集赛等游牧。更宜剿绝、以壮军威。若能直至伊犁地方。通信班第等、并力夹攻。固为甚善。或须俟西路兵力。即据形势之地、以待声援。相机进剿。哈达哈等、固不可稍存畏葸。亦当计出万全。妥协办理。至从台站脱出之喀尔喀、及讷默库、巴图博罗特等属人。劳悴可悯。哈达哈等、即酌量赏赉。以示鼓励。　　

○又谕、前因杜尔伯特部落人众。已分为两翼。各授盟长。看来盟长二员。尚属不敷。著将车凌、车凌乌巴什、讷默库、俱授为盟长。并著色布腾、为车凌之副。车凌孟克、为车凌乌巴什之副。噶勒藏多尔济、为讷默库之副。辉特部落。人既无多。即著齐木库尔为盟长。和硕特部落。著沙克都尔曼济为盟长。俱不必副。　　

○又谕、今日永常、策楞奏到。尚未进兵。前有旨令阿敏道带领精兵。探取班第等信息。亦未遣行。畏懦已极。著传谕扎拉丰阿、玉保、即速驰至军营。一应事宜。俱遵节次谕旨办理。其务体委任之意。加意奋勉。以奏肤功。　　

○以兵科给事中恩丕、为奉天府、府尹。　　

○丁未。上御万树园幄次。赐王公大臣并蒙古王公台吉等宴。　　

○军机大臣等议覆、革任协办陕甘总督尚书刘统勋奏、先后解到军营马匹。足供七千兵。恐有疲乏。仍将陕甘存马挑解。军营存驼。计四千余只。再购调拨。粮饷应募殷商。分别程途。给值转运。俱交吴达善办理。又请于兰州司库。拨银二十万两。分贮甘肃、安西、道库。均应如所请。从之。　　

○命封亲王讷默库子喇嘛扎布为贝勒。　　

○戊申。上奉皇太后自避暑山庄回銮　　

○诣皇太后行宫问安。　　

○谕、浙江杭、湖、绍、等府属。今秋雨水过多。偶被偏灾。朕屡降旨。令该督抚加意抚绥蠲缓。并截漕备用。现今已届冬令。灾民口食维艰。朕心深为轸念。著将被灾较重之山阴、会稽、余姚、上虞、安吉、五州县。极贫加赈三个月。次贫加赈两个月。仁和、归安、乌程、德清、长兴、武康、诸暨、萧山、八县。曹娥、金山、鸣鹤、下砂、四场。湖州守御一所。被灾稍轻之处。极贫加赈两个月。次贫加赈一个月。并准其银谷兼赈。该处现在粮价。未免稍昂。若照例折给。犹恐贫民不敷买食。再著加恩每谷一石。折银七钱。每米一石。折银一两四钱。该督抚等分委妥员。实力查办。毋任胥吏乘机侵克。务俾灾黎均沾实惠。该部遵谕速行。　　

○又谕曰、富勒赫奏、赵永德、呈首原任郎中程执□金、作诗诽谤悖逆。现交布按二司严审一摺。朕阅程执□金钞刻诗册。肤浅本不成诗。但其中并无讥讪悖逆之语。而送王大一首。系钞袭古诗。以为己作。则富商无识务名之习毕露。看来此事。明系赵永德索诈不遂。挟嫌诬害。富勒赫为其所愚。据以入奏耳。从前胡中藻身为翰林。心怀怨望。竟作种种悖妄之词。刊刻分送。若不重加惩治。无以正人心而端风纪。是以不得不行办理。倘因有此案。动于语言文字之间。指摘苛求。则狡黠之徒。藉以行其诬诈。有司不察。辄以上闻。告讦纷繁。何所不至。迨至辨明昭雪。而贻累已甚。此等刁风。断不可长。赵永德、著交该抚庄有恭、严审定拟具奏。寻奏、赵永德审系讹诈。提讯朋谋人等定拟。得旨、知道了。此必待朕谕而后敢如是办理。可谓不知朕意。亦不识大臣之体矣。可愧。　　

○以杭州副都统德馨、乍浦副都统卓鼐、对调。　　
</div>
    <div class="pagination">
<a href="清实录乾隆朝实录_page680.html">上一页</a><span>...</span><a href="清实录乾隆朝实录_page676.html">676</a><a href="清实录乾隆朝实录_page677.html">677</a><a href="清实录乾隆朝实录_page678.html">678</a><a href="清实录乾隆朝实录_page679.html">679</a><a href="清实录乾隆朝实录_page680.html">680</a><span class="current-page">681</span><a href="清实录乾隆朝实录_page682.html">682</a><a href="清实录乾隆朝实录_page683.html">683</a><a href="清实录乾隆朝实录_page684.html">684</a><a href="清实录乾隆朝实录_page685.html">685</a><a href="清实录乾隆朝实录_page686.html">686</a><span>...</span><a href="清实录乾隆朝实录_page682.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
