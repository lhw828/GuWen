<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 200 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 200 页/共 502 页
  </h1>
  <div class="content">
   ○庚戌。上御乾清门听政。　　

○谕内阁、内阁侍读学士德奎奏、请于南苑开垦屯田、办理团练一摺。南苑为我朝肄武之地。屡经禁止私垦。乃德奎率请招募民勇。办理团练。并请将隙地准令民户耕种。所奏显系受人怂恿。巧藉团练之名。以遂其牟利营私之举。且明知御史嵩龄、曾有开垦南苑闲地之奏。交部议处。辄敢诡词渎请。罔上济私。尤属胆大。德奎于上年违例保举降调副指挥朱森、并请查收旗户绝产。种种乖谬。叠经降旨申饬。乃不知悛改。仍敢逞私妄言。狡诈已极。德奎著交部严加议处。原摺著掷还。　　

○又谕、内阁侍读学士德奎奏、南苑附近地方。有佃户刘瑞芝等耕种等语。南苑为讲武重地。理宜严密。刘瑞芝等、是否在南苑禁地。私行耕种。著奉宸苑查明具奏。　　

○以三品卿衔兵科给事中袁甲三、为都察院左副都御史。内阁侍读学士双福、为通政使司通政使。吴若准、为太仆寺卿。仍留江西学政任。　　

○以头等侍卫国瑞、署京营右翼总兵。西拉布、署镶白旗满洲副都统。　　

○以贝子庆敏、署右翼前锋统领。　　

○辛亥。上诣寿康宫、问皇贵太妃安。　　

○遣官祭关帝庙。　　

○谕内阁、京师入夏以来。雨泽稀少。节经降旨。设坛祈祷。并亲诣大高殿、时应宫、拈香。复派惠亲王绵愉等、分诣三坛虔祷。虽得雨数次。尚未深透。近畿一带。望泽尤殷。朕宵旰焦思。时勤修省。因思清理庶狱。冀可感召天和。所有刑部、及顺天府、现在收审人犯。或因日久。未经定案。囹圄羁禁。以致疾病颠连。情殊可悯。著该衙门督率承审各员。将已结未结各案。逐一清厘。其有情节可矜。甚至含冤莫伸。务当悉心推求。即予平反。至问徒以下轻罪人犯。以及干连传案待质者。立予清理省释。毋任稽滞积压。拖累无辜。此外寻常案件。并著速行审结。免致迁延。庶期翕应祥和。甘膏渥沛。该衙门即遵谕行。　　

○又谕、蒋霨远奏、官军进剿独山匪徒、叠获胜仗一摺。独山州匪徒杨元保等、前经官兵击败后。乃占踞下司地方。经署参将英志、会同委员署通判韩超等、统带兵练进剿。直捣播让拉旺贼巢。毙贼数十人。贼匪退据悬岩石硐。官兵奋勇前进。杀毙硐中贼匪百余名。生捦六十名。维时下司匪党来援。即用知县徐河清、游击杨廷柱、分队迎击。毙贼百数十名。余匪窜赴四寨等处。复经千总任得贵、纵火焚巢。生捦匪犯十七名。烧毙六十余人。讯知杨元保、及其子杨亚三、均已逃窜。英志等、即饬委员侯云沂、前往汪笼剿捕。歼毙匪党百余名。杨亚三正奔窜间。被练总周承恩、捦获正法。其另股匪徒。窜往猺化猺琴等处。经荔波县知县李琛、游击马清杰、协力围剿。毙贼无数。生捦李老椿等二十六名。另有粤匪数百名。自洪水江顺流而下。为杨元保应援。亦经罗斛州判刘昇平、督同练总罗屏藩等、督兵杀毙数十名。余俱窜回粤西。该匪徒等、势已穷蹙。著蒋霨远、饬令在事文武。乘此声威。迅将首犯杨元保拏获。其余匪党。务须一律歼除。毋任窜逸。以靖地方。　　

○谕军机大臣等、御史伍辅祥奏、楚蜀接壤、请饬川省扼要防堵一摺。现在湖北逆匪。扰及宜昌。该郡所属之巴东地方。与四川夔州府所属之巫山县界连。又湖北恩施县。与川省万县。亦有陆路可通。均为入蜀门户。最关紧要。著裕瑞、迅派得力将弁。调拨精兵、于各该处扼要防守。断贼入蜀之路。仍责令各处紧要地方。晓谕居民。实力团练。保卫乡闾。仿照嘉庆年间川省坚壁清野之法。一律办理。以冀消患未萌。该御史原摺著钞给阅看。将此由六百里加紧谕令知之。　　

○又谕、蒋霨远奏、官军进剿独山匪徒、叠获胜仗一摺。此次官军进剿。虽各路叠有斩获。而首逆杨元保、尚未就捦。既据杨亚三供称、潜赴附近地方。复图句结。是其窜伏必不甚远。亟应设法摉捕。以绝根株。若稍有迁延。必致两地句通。此剿彼窜。广西兵力。既不能及。贵州兵勇。又不能越境穷追。日久蔓延。剿捕愈难得手。著蒋霨远、严饬彭长春、承龄等、督同在事文武。迅将首逆拏获。总以密速筹办为要。至杨元保、本系广西人。移居独山。其本籍地方。必有奸党散布。南丹地方。距广西省城较远。即著蒋霨远、就近札饬庆远府文武。一体摉捕。不得稍分畛域。傥有疏纵。不论是粤是黔。均著蒋霨远、据实严参。将此由五百里谕令知之。　　

○山东巡抚崇恩奏、通筹南北全局。一律严防。并遵查参将定顺等、带兵追剿不及。尚非意存延避。报闻。　　

○壬子。谕内阁、端华、全庆奏、天津捐输米石、请变通办理一摺。前因天津绅民。请缴银钱。兑换票钞。已有旨、著文谦将所收银钱。作为收买海运余米之用。兹据端华等奏称、除劝谕捐米外。仍请以收买余米盈余银钱。采买米石等语。著文谦一并悉心体察情形。妥为办理。　　

○又谕、台涌、舒伦保奏、剿办应山贼匪、大获胜仗一摺。湖北逆匪。经台涌叠次剿除。并收复德安云梦等处。该逆旋由安陆窜至随州。复由随州回窜应山。本月初五日。台涌督率兵勇。于县北八里冲一带。相度地势。派都司平德、带领陕甘兵为头队。都司叶永泰等、带领湖北兵为中队。舒伦保、亲率西安等兵为后队。复派署应山县知县聂光銮、带领乡勇。分为左右两翼。防贼旁抄。并派带勇之增生王熙、于杨家冈地方僻路埋伏乡勇。防贼偷窜。是日贼众有四五千人。由东北山后、蜂拥而来。直扑官军前队。我兵亦分为五路剿杀。应山乡勇。从后追击。贼众抛弃马匹。四散奔逃。我兵歼捦贼匪无数。其逃脱者。由杨家冈僻路偷窜。适遇伏勇。截杀多名。并经乡勇击毙无数。统计鏖战六时之久。经我军痛加剿洗。歼捦殆尽。所有在事文武员弁兵勇。著台涌、舒伦保、择尤保奏。仍著台涌等、督饬官兵。乘胜进攻汉阳汉口。务将楚北贼匪。悉数埽除。毋任再滋蔓延。　　

○谕军机大臣等、台涌、舒伦保奏、随州贼匪、回窜应山。经官军剿杀殆尽、现拟分兵进剿一摺。此时贼匪。以汉口汉阳为巢穴。武昌省垣重地。声息悬隔。急望救援。而安陆、荆门、宜昌、均已失陷。该督专驻应山。诚为非计。现据奏称、拟由德安进兵。为直捣汉阳之举。自应迅速进剿。以通大江南北之路。台涌另片奏、出力官兵。请格外奖赏等语。弁兵打仗出力。自应由统兵大臣。随时激励。或指名保奏。或赏给翎顶功牌。均无不可。断无请旨定一赏格之理。所有此次出力官兵。除明降谕旨准其酌保外。其余仍著台涌、舒伦保、自行酌奖。以励军心。崇纶现已革职。所请饬令舒伦保、与布克慎、合兵速剿汉阳之处。即著台涌等、按照此次寄谕各情。妥商筹办。将此由六百里加紧各谕令知之。　　

○又谕、据台涌、舒伦保奏、会剿随州窜回应山之贼、歼捦殆尽一摺。该督等、即由德安一路。移兵南向。为进攻汉阳大股贼匪之计。现在楚北逆众。仍踞汉阳汉口为巢穴。自应直捣贼巢。破其坚锐。方能解武昌之危。本日已谕令台涌、舒伦保、相度机宜。督师前进。惟武胜黄土等关。为由楚入豫要隘。桐柏、唐县、各属。亦紧与楚境毗连。大军一经南指。则北路门户空虚。且前次由枣随下窜逆匪。仍踞扰安陆荆州一带。均不可不严密筹防。以固豫省藩篱。英桂现已销假。全豫防守事宜。责无旁贷。杨霈有协同防守之责。前据奏称、察看何路紧要。即往何路严防。著即统带现有兵勇。克日驰赴武胜关一带。扼要驻守。妥筹堵剿。柏山系本省专阃大员。前以兵力单弱。不克出境迎剿。仍驻新野县属。防御边界。并著英桂、杨霈、随时酌量调遣。不得任令该总兵、饰词巧避。贻误事机。其归陈光固一路。与皖楚交界处所。仍责成徐广缙、牛鉴、认真堵截。务须联络声势。以期周密。至连镇分窜高唐之匪。仍恐伺隙南奔。冀图裹胁。沿河各要隘。尤宜严饬文武营汛。分督兵勇。实力巡防。不准稍涉懈弛。令该逆偷越渡黄。致干罪戾。将此由六百里加紧谕令知之。　　

○以留防托病。革前任湖北巡抚崇纶职。　　

○癸丑。谕内阁、京师入夏以来。雨泽稀少。屡经降旨、设坛祈祷。未获渥沛甘霖。昨复降旨、清理庶狱。冀可感召和甘。现在节逾芒种。膏泽尚未覃敷。朕念切民依。益深忧惕。允宜再行敬谨祈祷。以期甘澍优沾。朕于本月十九日。亲诣天神坛。虔申叩祷。　　

○谕军机大臣等、许乃钊奏、轰塌上海城垣、因遇雨未能攻克一摺。览奏曷胜焦急。许乃钊、攻剿上海贼匪。师久无功。吴健彰所带拖罾夹板等船。未能得力。徒以雨势过猛。退潮奔放。不能上驶为词。是水陆两军。均属毫无把握。似此糜饷老师。日复一日。贻误迁延。罪将谁诿。据称、逆匪股数既分。头目遂多。宜于用间等语。可见该抚于剿办事宜。漫无定见。不过藉此耽延。希图搪塞。前次误听抚议。致失事机。该匪诡谲异常。岂可再蹈覆辙。该抚惟当督饬水陆兵勇。奋力进攻。万不可堕贼奸计。怡良等另摺奏、军饷紧急。请饬于各省、筹拨银四五十万两等语。现在各省亦多办理军务。纷纷请饷。岂能专顾江南。该督抚、仍当于江苏省地丁税课。设法徵提。劝谕捐输。妥为经理。现在京师兵饷。均以钱抵银支放。添铸各项大钱。开设官钱局。通融接济。福建省亦系瘠苦之区。经王懿德、查照京师办法。行之颇有成效。江苏情形。虽属紧急。岂尚不如福建。该督抚若毫无筹画。于钱漕、关税、盐课等款。任其逋欠。但以一筹莫展。空言卸责。恐坐待饷需。适以自误。朕不能为该督抚稍从宽典也。将此由六百里加紧谕令知之。　　

○又谕、赓福奏、陕甘省绿营每年应补马匹、向由伊犁等处调取转运、请变通办理一摺。陕甘每年应补缺马一千五六百匹。向由该督、移咨伊犁塔尔巴哈台调取。运至乌噜木齐、转运至巴里坤牧放。再运至肃州赤金湖地方。由口内各营、派拨弁兵分领。据称、道里相距五十余站之遥。带牧带解。耽延几至一年。中途经历。多系沙漠戈壁。及运至赤金湖。倒毙损伤者不少。领马官弁。恐干赔补。往往就地变价。带回买补。辗转解送。徒费盐粮兵力。而所缺马匹。仍系变价买补。该都统、拟将此项马匹。即由伊犁塔尔巴哈台。随地出变。令各营领价。自行买补。自系为节省运费起见。但口外应如何变价。口内应如何买补。亟应酌立章程。无滋流弊。方为妥善。著奕山、易棠、迅就该都统所奏。体察情形。妥议具奏。毋稍迟延。原摺著钞给阅看。将此各谕令知之。　　

○以浙江杭嘉湖道崇恩、为福建按察使。　　

○以江苏常州办团出力。赏在籍布政使汪本铨、花翎。余加衔升叙有差。　　

○甲寅。谕内阁、易棠奏、请招募猎户。堵御番贼、并试采金砂、以资口食一摺。上年甘肃西甯一带。番贼窥伺边卡。节经该督饬令各属。招募猎户人等。随时击退。提督索文、于察汉俄博营、所管之亦斯们沁地方。招募猎户一千名。并令淘穵金砂。自济口食。现在边疆静谧。办理业有成效。复经该督、派委镇道。会同该提督、详细履勘。因察汉俄博营、地处卡外。南山与甘凉边界。中隔一山。仅于亦斯们沁、安设猎户。各隘口尚难兼顾。拟请于迤西之野牛沟。迤东之沙金城两处。各招募一千名。与亦斯们沁、互相堵御。并因该三处、均素产金砂。令所募猎户。一半淘试金砂。一半防御番匪。并筹议约束稽查、及升科各章程等语。近年番贼入卡抢掠。虽经该提镇等、随时拨兵剿办。往往掩捕不及。致令远扬。既据该督、与该提督等、查明猎户人等。熟悉路径。用以协助官兵。可资得力。著即照所请。于亦斯们沁、野牛沟、沙金城等处。共安置猎户三千名。责成总管练总人等、实力稽核。毋令混冒。其开采金砂。发给猎户口粮外。并酌定课额年限。均著照所议办理。　　

○谕军机大臣等、僧格林沁等奏、连日进攻贼巢。该逆仍坚壁死守。即诱令出巢。亦不过小有斩获。总未能埽穴捦渠。览奏实深焦急。该大臣统领重兵。剿办此股贼匪。是其专责。乃军营布置。不过用炮轰击。乃两岸穵濠而已。逆匪坚匿不出。我兵即束手无策。似此旷日持久。糜饷老师。剿办何时蒇事。所称东南两面。兵力单薄。若逆匪冲扑。恐难拦截等语。可见该大臣于西北一带。布置尚属严密。而东南两面。竟毫无把握。设该逆乘虚窜逸。与高唐州贼匪。联为一气。则胜保一军。势必腹背受敌。且恐贼众另踞村镇。恃险□嵎。攻剿更形棘手。著该大臣等、务即督饬各路将弁。迅将此股贼匪。就地殄除。或先于附近设伏。诱令该逆出巢。四面兜击。一鼓歼灭。断不准任令该逆乘间兔脱。又致蔓延。总之此股逆匪一日不灭。畿辅一日不安。数万之兵。竟未能埽除数千穷寇。他省兵勇。精锐未有过于此者。人众未有多于此者。该大臣渥承恩眷。统领全军。顿兵糜饷。日久无功。尚有何颜对朕。且恐我军为此股贼匪所牵掣。南下无期。傥皖楚之贼。再行乘间偷渡黄河。句结为患。又将何以御之。此时若不赶紧图功。肃清畿辅。宽典不能屡邀。该大臣其自量之。将此由六百里加紧谕令知之。　　

○调陕西汉中镇总兵官珠克登、为甘肃西甯镇总兵官。以云南广南营参将孝顺、为陕西汉中镇总兵官。　　

○以鸣赞错误。革掌仪司赞礼郎玉庆职。总管内务府大臣裕诚等、下部议处。　　

○以带兵迁延。福建总兵官钟宝三、顾清涟、孙鼎鳌、分别革职勒休。　　

○予山东临清殉难知县吕升蕃、都司徐广勇、魏明、恩骑尉莫德宽、守备王万林、王国泰、学正单为宪、府经历文增、县丞史积润、巡检戴应魁、吏目戴葆光、千总田玉等二十员、祭葬世职。知州张积功幕友沈晳等、三十三名口、旌恤如例。并分别附祀临清专祠。　　

○乙卯。谕内阁、官文等奏、官兵进剿监利贼匪、叠获胜仗、收复县城一摺。逆贼占踞监利县城。经官文等、派兵往剿获胜。复派令四川廪生张于铭等、带勇前往协剿。四月二十五日。守备宗维清、督同把总吴鹏程等、由中路前进。守备福兴等、在后接应。张于铭等、由东路前进。文生李光荣等、由大江水路策应。盐经历吴振镛等、由西路前进。同知汤誉光等、督勇接应。二十七日。于太马河地方。会齐出队。杀贼一百余名。贼匪败走。兵勇追至刘家铺地方。遇埋伏贼匪数千名。我兵枪炮齐施。鏖战三时之久。轰毙黄衣贼目一名。杀毙一百余名。生捦十五名。贼匪败退入城。二十八日。复顷巢而出。分五路围扑我兵。宗维清等、亦分头迎击。李光荣、抄至贼后。督勇登陆。掩袭杀毙贼目四名。贼匪一千余名。生捦二百余名。扑水淹毙者不计其数。其被胁之众五六百人。均即释令归农。贼匪大败逃窜。宗维清等、当将监利县城收复。三十日。复拔营追剿。于中车湾地方。杀毙穵堤筑卡贼匪数十名。生捦贼目一名。吴鹏程等、由堤下抄出贼后。复杀毙五十余名。生捦十余名。余匪窜逸。此次歼捦贼目夥贼。前后统计共三千余名。溺毙贼匪无数。立将县城收复。并烧毁木卡。夺获大炮、刀矛、鸟枪、擡枪、多件。办理尚为得手。即著官文等、督饬带兵员弁绅士。乘胜将各路贼匪。迅速歼除。毋任延蔓。　　

○又谕、蒋霨远奏、请将拏获榔匪之官绅。量加鼓励等语。贵州瓮安县榔匪滋事。经该管地方官、及委员绅士等、设法解散。尽力查拏。将首恶要犯。捦获严惩。办理虽属安速。惟地方官专司缉捕。未能先事豫防。致匪徒滋事。已有应得处分。既经拏获破案。功过尚足相抵。平越直隶州知州曹兴仁、署知州邵鸿儒、署瓮安县知县徐河清、所得处分。均著加恩宽免。无庸再加奖励。至委员绅士等、督率兵练。捦获巨匪多名。均属著有微劳。著该抚择其尤为出力者。酌保数员。毋许冒滥。　　

○谕军机大臣等、前据袁甲三奏、贼船驶扰和州。于东门外、撘盖木城。虑其负嵎抗拒。曾经谕令和春等、酌量拨兵策应。本日据和春、福济奏、和州贼船。于四月二十六日。全行下窜等语。该逆由江浦上驶和州。并未大受惩创。忽又潜行下窜。其中显有诡谋。据称、该州练勇设伏。逆匪闻风畏惧。恐亦未必尽然。前谕琦善、酌拨宿迁防兵。赴关山一带。未知能否分调。今贼既下窜。江浦、六合、又形吃紧。且难保其不再窜和州。该提督等、仍当督饬该州。激励练勇。认真守御。一面知会琦善、于下游沿江处所。设法攻截。一面知会袁甲三、于上游滁州等处。豫筹扼守。毋任贼＜舟宗＞来往自如。至大营兵勇。该提督等、屡以无可分拨为词。总由不能计出万全。以致蕞尔庐城。旷持不下。著即迅图克复。即行分兵沿江进剿。以为奠安全皖之计。至所称庐州南乡居民。薙发集团。攻复桃镇一节。皖省沿江各属。民多蓄发。自因官兵不暇顾问。被贼偪胁所致。一经示谕。即行薙发效力。是其不甘从逆。已可概见。朕念其被胁之苦。不忍咎其既往。若果能杀贼出力。该提督等、加以奖赉。原无不可。总宜妥为羁糜。坚其归正之心。鼓其自卫之气。使不致为奸匪煽惑。再有反覆。舒城如能克复。亦可横扼庐桐之冲。断贼接应。有机可乘。万勿坐失。其六安、霍邱等处。仍著传知秦定三、设法进攻。不得专以扼守正阳。防贼回窜为词。致成株守。将此由六百里加紧谕令知之。　　

○又谕、官文等奏、收复监利县城一摺。此次分督兵勇。水陆进攻。当将监利县城收复。斩获亦复不少。办理尚为妥速。其与沔阳、江陵、交界地方。土匪未靖。仍应防其与逆党句结煽惑。复滋蔓延。现既饬令参将佟攀梅、会同旗营官兵。驻守丫角驿。扼要剿办。务须速筹殄灭。并与守备宗维清等、将败逃余匪。竭力摉捕。毋任此剿彼窜。目下监利沿江一带。情形较缓。所称俟此股土匪办竣后。即饬佟攀梅、赴援武昌。自系为慎重根本起见。惟天门、潜江等处。是否尚有贼踪。安陆、荆门、两属。逆势多寡何如。西路获胜之军。能否泝流而上。惟在随时相机筹办。台涌、与舒伦保、于收复应山后。由德安一路南行。为次第攻克汉阳之计。是西南荆安两路。该督等不能兼顾。而荆州一郡。四围皆贼。若非亟筹剿洗。则该郡必致面面受敌。前踞宜昌之匪。现窜至宜都、枝江、二县。该处界接楚南。贵升、已统带协领依西布、游击王国才、所领官兵。出境堵剿。并知县陈均远等、派带各勇。分路前进。扼贼窜路。著即严饬该员弁等、合力围剿。并飞咨骆秉章等、饬属一体兜捦。勿令与湘潭、靖江、回窜之贼。会合句引。致多棘手。四川官兵。刻下当已赶到。著官文相机调遣。以资攻剿。仍就荆州现在存城兵勇。竭力捍御。随时确探贼情。豫筹布置。务当计及全局。不得顾此失彼。致涉疏虞。所有带勇出力之官绅宗维清、张于铭等、均著先行酌予奖励。以示激劝。将此由六百里加紧谕知官文、并谕庆如、贵升、知之。　　

○江南提督和春等奏、环攻庐州获胜。得旨。进攻虽锐。然机谋不慎。每为贼觉。斩杀并不甚多。果能计出万全。何至蕞尔庐城。旷持若是耶。又奏、各官弁劳绩、请择尤保奏。批。勇者固应先行激励。懦者尤宜随时惩办。著姑从所请。择其超众者数员保奏。不许过优。仍察看情形。如可计日克复。则稍迟数日。汇保更觉简便而杜冒滥。西路官兵。既不甚得力。著先行查明参奏。不准待至克城以后。以功过相抵。为开脱地步。　　

○江南徐州镇总兵官百胜等奏、连镇逆匪南窜。现筹布置情形。得旨。李湘棻安坐徐州。并未迎击逆匪。汝二人虽狃于外官习气。必入其名。亦是常事。惟入奏不实。自问当得何罪。前次逆匪偷渡。致滋蔓延。未将汝二人正法。尚冀奋发有为。今如是负恩。虽立置重典。毫无可惜处。现踞高唐逆匪。若任令窜过河去。必将汝二人军法从事。别无可谕也。　　

○贵州威甯镇总兵官常山奏报到任日期。得旨。边疆重地。操练最关紧要。朕尤恐汝专务虚名。罔循实际。去□山戊不□汝抵京时。正值朕疾。故未能谆谆面戒也。　　

○以广西新泰协副将樊燮、为湖南永州镇总兵官。　　

○改铸江苏苏州府知府印信。从巡抚许乃钊请也。　　

○丙辰。谕内阁、户部奏遵议撙节东陵库款一摺。著依议行。其西陵广恩库用款。并著奕絪等、体察情形。悉心筹拟核减章程。奏明办理。　　

○又谕、前经户部奏、请令各省开设官钱局。推行官票。添铸铜铁钱。及各项大钱。当经降旨允准。原以经费支绌。全赖钱法钞法。流通无滞。庶足以利民用而济时艰。乃迄今日久。仅据福建、山西、陕西、各督抚。奏明遵办。其余各省。并未将现办情形奏报。该督抚等、如果悉心经理。何至迁延一载。迄无定章。福建素称瘠区。办理已有成效。各省情形。虽有不同。亦何难设法筹办。总由地方官吏。畏难苟安。怠玩因循。实堪痛恨。著各省督抚、将军、都统、府尹等、查照户部原奏。督饬所属。酌量地方情形。迅速设立官钱局。并设法筹款。开炉加铸。俾钱法与钞法。相辅而行。一面妥议章程。奏明办理。如有廉能官吏。认真办有成效。准该上司据实保奏。以示奖励。将此通谕知之。　　

○又谕、胜保奏、革员李湘棻、呈诉冤抑等语。李湘棻前在清江浦。带兵往援徐州。知贼匪扎筏渡河。并不蹑踪追剿。率称由济兖一带。抄出贼前。明系避贼东趋。迄未与贼接仗。犹以空言入告。曾经降伊顶带示惩。旋称追贼不及。折回丰工。徒以所带兵勇。仆仆道途。尚谓江南之兵。久防山左。并非上策。逞其畛域之见。行其诈妄之私。嗣将伊顶带革去。责令剿贼。乃仍不知愧奋。经袁甲三奏参。降旨发往军台、效力赎罪。兹复以沉冤莫雪等词。哓哓置辩。该革员防守郝家集。当胜保追贼至丰县时。并未见该革员、前往协同打仗。其南岸逃窜零匪。有徐州一带兵勇摉捕。截杀多名。亦无该革员专领一军。击贼胜仗。仅据伊一面之词。谓曾在丰工。轰退贼匪。且以专防重地。不敢远离。自为掩饰。居心尤属巧诈。李湘棻著仍遵前旨。发往军台。即由该地方官迅即起解。毋许逗遛。　　

○谕军机大臣等、前因僧格林沁奏、进攻贼巢情形。仍未能得手。当降旨、谕令迅督各路将弁。四面兜击。以期一鼓歼灭。近闻该处军营。所以不能得力之故。总由带兵各员。不思齐心进剿。而僧格林沁、空握总统之名。不肯破除情面。令在必行。甚至任令兵丁。占居民房。营盘之中。所余无几。且所穵之濠。尽在北面。而南面空虚。任贼行走。我兵劄营。率皆在数里之外。虚张声势。徒费铅药。似此疏懈耽延。毋怪逆匪屡次窜出。而僧格林沁、毫无知觉。总于数日之后。始行据禀入奏。各路带兵官员。究竟能否用命。若积习相沿。不遵号令。必当从严参办。僧格林沁、身受重恩。非寻常统兵大臣可比。亦复何所瞻顾。而不肯破除情面。将士不能用命。即系该大臣无能之罪。虽与士卒同甘共苦。亦不过小节微长。岂朕所期于该大臣者。著僧格林沁、严督各路将弁。偪近进攻。若再以恐伤官兵为词。不肯努力进仗。即以军法从事。僧格林沁、于将弁可以姑容。朕于僧格林沁、断不能以姑息示恩。僧格林沁、抚衷自问。当亦知之。傥日内不能将逆匪殄灭。致令又向他处占踞。朕亦别无他谕。自有惩办之法。至蒙古官兵。勤劳久著。值此天气渐炎。于水土节候。不甚相宜。必须及早奏功。庶得凯旋休息。该大臣务当仰体朕心。传谕诸军。同心协力。迅速蒇事。共膺懋赏也。将此由六百里加紧谕知僧格林沁、并谕西淩阿、托明阿、知之。　　

○又谕、胜保奏、进攻情形一摺。贼匪占踞高唐州以来。已将半月。连日未接奏报。正深殷盼。兹据胜保奏称、于十五日分队进攻。兵勇阵亡受伤者九十余名。现筹赶造攻具。并催调兵勇炮位。再图克复。是办理殊未得手。览奏曷胜焦灼。该城周围仅八九里。收复本易为力。惟迁延日久。则贼之守卫愈密。而我兵之锐气渐挫。且连镇贼匪。时思越濠远遁。若竟全股南窜。与高唐之贼联络。则胜保一军。前后受敌。剿办更致费事。经朕叠次申谕。岂胜保身在行间。竟未虑及。昨据僧格林沁奏、该大臣咨调之吉林步队五百名。及武成永固炮位。已饬令副都统麟瑞管带。即日启程。济甯州练勇。想亦即可赶到。统计随营步队兵勇。亦不为单。著胜保督同各员弁、迅筹进攻。务将州城即日收复。并将此股逆贼。就地悉数歼除。毋得以窜出之后。较易剿杀为词。致贼踪蔓延他处。至攻战器具。未容拘泥古法。所称制造吕公车是否即可应用。若以此耽延时日。更无是理。胜保素称勇往。想断不因小有折挫。遂至畏葸不前。以兵力单薄藉口也。将此由六百里加紧谕知胜保、并谕德勒克色楞、善禄、知之。　　

○又谕、据曾国藩奏、靖港贼＜舟宗＞下窜、请饬署提督塔齐布、先赴岳州等语。前此回窜楚南之贼。节经曾国藩、会同塔齐布等、于甯乡湘潭。痛加剿洗。阻扼凶锋。所有窜踞靖港余匪。现已全数窜往下游。是南境情形稍缓。而鄂省望援更急。所称六溪口倒口金口等处、支河小湖船只。皆被该匪占踞。并于口门筑造炮台。两岸修筑土城。欲为抵拒之计。显系该逆阻我前进要路。复图牵掣官军。自应随地剿除。先将此股灭尽。方能整军出境。为顺流夹击之计。曾国藩添募水陆兵勇。及新造重修战船。既据奏称、已可集事。则肃清江面之举。仍藉此一军、以资得力。现在楚北大股逆踪。尚踞汉阳汉口一带。其随州应山等处匪党。经官军剿杀后。台涌、与舒伦保、即由德安一路。督兵南趋。冀可渐次解武昌之危。而由安陆、荆门、奔突宜昌逆众。复又下窜宜都、枝江县属。贼势如此延蔓。若剿办再有稽迟。东南大局。不堪设想。塔齐布胆识俱壮。堪膺剿贼之任。著骆秉章、即饬统领弁兵。迅速出境。与曾国藩会合进攻。务须酌度机宜。随剿随进。方能次第歼除。曾国藩、与该署提督、共办一事。尤应谋定后战。务期确有把握。万不可徒事孟浪。再致挫失。该署提督等、仍当兼筹全局。与官文、台涌、青麟等、联络声威。藉资援应。所调粤东红单等船。月内应可由海入江。已节次谕令琦善、向荣、飞速迎提。分起布置。以备泝流而上。为沿江节节堵截之用。将此由六百里加紧谕知骆秉章、并谕塔齐布、曾国藩、知之。　　

○钦差大臣胜保等奏、粮台迁移无定。俟高唐贼匪办结。赶紧汇报。得旨。所奏尚系实情。著照所请。　　

○予山东高唐州阵亡把总萧良芳、祭葬世职。如守备例。　　

○丁巳。上诣天神坛祈雨行礼。关帝庙拈香。　　

○遣惠亲王绵愉、诣地祇坛。恭亲王奕诣太□山戊不□坛。惇郡王奕誴、诣觉生寺。成郡王载锐、诣黑龙潭。贝子载华、诣清漪园龙神庙。镇国公奕湘、诣静明园龙神庙。克勤郡王庆惠、诣时应宫、宣仁庙、凝和庙、昭显庙、拈香。　　

○遣庄亲王奕仁、诣关帝庙。豫亲王义道、诣城隍庙、致祭。　　

○戊午。谕内阁、前因京师入夏以来。尚未得雨。节经降旨、设坛祈祷。犹未渥沛甘霖。本月十九日。朕复亲诣天神坛虔祷。并派惠亲王绵愉等、分诣各处。致祭拈香。即于是日酉刻。浓云密布。雷电交作。甘澍滂沱。仰蒙昊慈垂佑。朕心实深寅感。从此渥泽优沾。更冀频邀鸿贶。允宜敬谨报谢。用答天庥。
  </div>
  <div class="pagination">
   <a href="清实录咸丰朝实录_page199.html">
    上一页
   </a>
   <span>
    ...
   </span>
   <a href="清实录咸丰朝实录_page195.html">
    195
   </a>
   <a href="清实录咸丰朝实录_page196.html">
    196
   </a>
   <a href="清实录咸丰朝实录_page197.html">
    197
   </a>
   <a href="清实录咸丰朝实录_page198.html">
    198
   </a>
   <a href="清实录咸丰朝实录_page199.html">
    199
   </a>
   <span class="current-page">
    200
   </span>
   <a href="清实录咸丰朝实录_page201.html">
    201
   </a>
   <a href="清实录咸丰朝实录_page202.html">
    202
   </a>
   <a href="清实录咸丰朝实录_page203.html">
    203
   </a>
   <a href="清实录咸丰朝实录_page204.html">
    204
   </a>
   <a href="清实录咸丰朝实录_page205.html">
    205
   </a>
   <span>
    ...
   </span>
   <a href="清实录咸丰朝实录_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
