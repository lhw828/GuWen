<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 769 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 769 页/共 1860 页</h1>
    <div class="content">
○是日、驻跸秋澜村行宫。　　

○辛丑。谕、据裘曰修、胡宝瑔等奏。豫省河道全工。俱于二月内完竣等语。开、归、陈、汝、等府。频被水涝。上年特命裘曰修、会同该抚胡宝瑔。悉心商度。广为疏浚。自发帑兴工以来。诸臣能仰体朕宵旰殷忧。实心经理。数月之间。原办续办各工。一律迅速完竣。甚属可嘉。裘曰修、胡宝瑔、俱著交部议叙。其在工承办各员。并著该抚等查明。分别咨部议叙。以示奖励。　　

○又谕、据庄有恭奏、川省运到米船十三只。并湖南漕船四十五只。湾泊武昌城外。于二月初九日。陡遇暴风。江宽浪急。并各坏船八只。现在加紧抢救。查核米石数目。其川运米船。应咨川督、于各运员名下。查参追赔。至湖南漕船。沉失米数。应勒令什军名下摊赔。所损船只。亦令赔造雇运。所有押运员弁。及该地方官。应一并查参等语。该处米船。已经湾泊。押运员弁。自应小心防护。但据所奏情节。实系风起仓猝。波浪腾涌。人力难施。尚非防守疏懈。救护不力者可此。所有沉失米石。损坏船只。并著格外加恩。免其追赔。其押运员弁。应行查参之处。著一并宽免。　　

○谕军机大臣等、兆惠、富德等奏称、沙喇伯勒贼众。纷纭逃散。果不出朕前谕所料。但车布登扎布、富德、罗布藏多尔济等。皆分剿舍楞。而进剿昂吉岱等众贼。惟兆惠、巴禄。恐兆惠未能办理果决。然业经区画。亦追改无及。其巴图济尔噶勒、亦著为领队大臣。在前哨探。此次富德等、擒获扎哈沁哈勒拜等。将贼众全行俘获。在事官兵。甚属奋勉。著造册送部议叙。哈勒拜等、俱属小丑。自当在军前正法。其哈萨克锡喇等渠魁。若经擒获。仍解送来京。看来进剿贼众。尚易竣事。雅尔哈善等、办理回部。若照前定限期。转觉后时。著将兆惠等奏摺。录寄雅尔哈善等阅看。并令将办理情形。作速奏闻。　　

○又谕、据兆惠等奏称、擒获贼人供内。有舍楞将入俄罗斯之语。已行文科布多大臣。知会和硕齐、唐喀禄等语。前经降旨、令和硕齐等、在额尔齐斯等处。堵截由沙喇伯勒逸出、及逃往俄罗斯贼人。今沙喇伯勒贼众。俱已溃散四出。而舍楞又有逃入俄罗斯之信。恐科布多大臣等、文移迟滞。著传谕阿桂。行知和硕齐、唐喀禄等。倘贼众有向额尔齐斯、逃往俄罗斯踪迹。伊等务留意堵截擒拏。解送来京。伊等驻兵许久。以逸待劳。断不可稍有玩忽。致令中途逃脱。此旨到日。阿桂即择健马飞递。令和硕齐、唐喀禄等、遵照办理。　　

○又谕、据巴禄奏称、现在进兵。由巴克库苏一路。所设台站。马驼倒毙者甚多。经兆惠等、移文永贵、定长、酌量添补等语。军台关系紧要。马匹驼只。自应办给足额。方可驰递无误。永贵等、虽专办屯田事务。及巴里坤、至鲁克察克、一路军台。而鲁克察克以外台站。更为紧要。著传谕永贵、定长、一体查办。勿分畛域。所需马驼。即照移文添补。仍协同巴禄、不时巡察坐台官兵。务令加意牧放马驼。庶往还事件。不致迟滞。亦传谕巴禄知之。　　

○是日、驻跸半壁店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十八


大清高宗法天隆运至诚先觉体元立极敷文奋武孝慈神圣纯皇帝实录卷之五百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。三月。壬寅。谕军机大臣等、谢溶生参奏、青州守琳朝、考试徇私一摺。据称府考时。意图结识属员。将十一属县取首名。俱仍取作府首。又于莱州任内。有冒籍即墨童生沈宝篆。原籍浙江。系离任典史沈洪达之子。该府纵令考试。以致人心不服。纷纷攻击等语。府县考校。特为录送院试。其甄别去取。统听学臣为政。外省府县官。未必尽皆长于衡鉴之人。琳朝尚系进士出身。若其他府县。岂能先一一择其素能知文者。而授之以任耶。在琳朝失察冒籍。自有提调官应得处分。至以县取首名。俱仍取作府首录送。未免依样葫芦。但情节本不甚重大。该学政摺内、辄称市恩用情。毫无忌惮。殊为张大其词。其中实在情节。抑或别有不合之处。著传谕阿尔泰、徐铎、将此事始末。详细查明。据实具奏。亦不得因有此旨。稍存回护属员之见也。　　

○补行乾隆二十二年军政。奉天绥远城、卓异官四员。江西、卓异官五员。有疾官一员。俱分别升赏处分如例。　　

○蠲缓江苏山阳、阜宁、清河、桃源、安东、高邮、甘泉、兴化、宝应、铜山、丰县、沛县、萧县、砀山、邳州、宿迁、睢宁、海州、沭阳、赣榆、淮安、大河、徐州、等州、县、卫、水旱灾民额赋有差。并偏灾之上元、江宁、句容、江浦、等四县漕项漕粮。　　

○旌表守正捐躯之河南鄢陵县民刘甫均女刘氏。　　

○是日、驻跸黄新庄行宫。　　

○癸卯。上回銮。　　

○诣畅春园、问皇太后安。　　

○幸圆明园。　　

○靖逆将军雅尔哈善奏、调派领队侍卫官员。俱至鲁克察克军营。哈密贝子玉素布、亦领回兵百名。于三月初一日到。其侍卫富绍等、陆续带来索伦、吉林、察哈尔兵。计共一千四百余名。兆惠等军营兵。可无调取。至应彻留屯田之绿旗兵。俟从巴里坤到时。照原派吐鲁番三百回兵之数。彻换留屯。本地已支整装银免其追缴。余应得项、并马匹、移给回兵。回兵整装银。于奏带备赏银内支给至伯克鄂对等。系库车、乌什、库尔勒、等城头目。平定伊犁时迎降。即随营行走。此次进剿。令其招抚各城。臣等候绿旗兵到。往哈喇沙尔。定期进剿。报闻　　

○甲辰。上诣安佑宫行礼。　　

○以编修卢文弨、署日讲起居注官。　　

○乙巳。考试翰詹诸臣于正大光明殿。　　

○户部奏、江西、湖南、四川、运济豫省米石。请照湖北、一体免徵船料。得旨、著豁免。　　

○命故喀尔喀辅国公琳丕勒多尔济之子车布登多尔济、袭爵。　　

○丙午。上诣畅春园、问皇太后安。　　

○丁未。谕曰、陈兆仑不称太常之任。著降补太仆寺少卿。其太常寺卿员缺。著徐以烜补授。　　

○又谕曰、周琬现在丁忧。福建灾抚员缺。著吴士功补授。吴士功未到任之前。巡抚印务。著杨应琚兼管。永贵著以侍郎衔、留军营办事。陕西巡抚员缺。著钟音调补。钟音未到之前。仍著吴士功署理。陕西布政使员缺。著方世俊补授。托恩多、著调补广东巡抚。钟音不必俟托恩多到任。著即赴西安。其广东巡抚印务。著陈宏谋兼管。庄有恭、著调署江苏巡抚。所遗湖北巡抚员缺。著冯钤补授。其山东布政使员缺。著徐铎补授。山东按察使员缺。著台柱调补。所遗浙江按察使员缺。著李治运补授。　　

○谕军机大臣等、据张师载等奏、东省未完工程。现在酌定分地督催等语。此系因接裘曰修所奉谕旨。故为此奏。但东省不似江南、河南、工程浩大繁多之比。即不分查亦可。至济宁等州县。二月下旬。续经涸出地亩。仅一百六十余顷。其未涸者。尚有九千六百余顷之多。但自去年办理以来。通计前后所涸地亩。共有若干。仍著逐一查奏。所有现在未涸地亩。此时务须设法疏消。俾得乘时补种。农民多种一亩。即可多得一亩之益。若再迁延时日。转瞬已届夏令。大雨时行。众水所注。更难为力。此与该处民生。大有关系。该督等身任其事。务宜仰体朕怀。极力筹办。并将实在情形。随时奏闻。以慰廑念。可一并传谕知之。　　

○又谕曰、顺德讷等队内、效力之厄鲁特察罕库本、班第、俱著授三等侍卫。赏给衣服银两。派乾清门侍卫德尔森保等、送至雅尔哈善军营。效力行走。其家口、安插察哈尔人少旗分。向导擒剿贼众之巴图、根敦扎布。著同家口送京。伊等若未出痘。亦在察哈尔旗分安插。　　

○甘肃巡抚吴达善等奏、前据厄鲁特宰桑摩罗等供、节次盗巴里坤牧马。奉旨交查。查巴里坤马被窃。前俱陈奏。且去岁九月。因雪大草枯。移牧塔勒纳沁。十月间、巴里坤并无官马。至倒毙马匹。有耳尾可验。但牧马人员。被窃惧罪。捏报亦未可定。现详查办。再从前剿杀沙克都尔曼济。收其马驼。分赏效力兵自牧。或遗失被窃。臣等未能查出。请交部严加议处。得旨、此次著从宽免其议处。嗣后当加意防范。　　

○戊申。谕、昨于正大光明殿。考试翰詹等官。亲加详阅。按其文字优劣。分为四等。一等王鸣盛、秦大士、钱汝诚、三员。二等钱大昕、周煌、沈栻、陈筌、国柱、钱载、纪昀、景福、朱圭、倪承宽、吴绶诏、博明、梁同书、蒋和宁、卢文弨、十五员。三等德保、李中简、鞠恺、罗典、卢明楷、秦泰钧、边继祖、蒋檙、钟兰枝、沈业富、叶酉、邵树本、饶学曙、吉梦熊、甘立功、周长发、朱筠、张坦、励守谦、朱佩莲、赵佑、路斯道、积善苏綖毛式玉、二十五员。四等王猷、杨述曾、胡绍鼎、图鞳布、陈圣时、梁锡玙、全魁陈齐绅李英周于礼敬华南。卢珏、陈淦、鼐郎阿、刘天成、刘定逌、曹洛禋十七员编修王鸣盛、著升授侍读学士修撰秦大士、升授侍讲学士。侍读学士钱汝诚升授内阁学士。编修钱大昕、升授右赞善。侍讲周煌、从前革职之案。准其开复。编修沈栻、升授右庶子侍讲景福、升授侍讲学士。侍讲朱圭、升授侍读学士。编修博明、升授左中允编修梁同书升授侍讲。其二等未经升用之陈筌国柱钱载、纪昀、倪承宽吴绶诏蒋和宁、卢文弨、等八员。于应升缺出。具名题奏。侍讲学士卢明楷著降补侍读。侍读学士周长发、降补侍讲。右庶子叶酉、侍读朱佩莲、右赞善路斯道、左中允积善、俱以编检降补。编修张坦、检讨毛式玉、俱著休致。侍讲杨述曾著降补编修。侍讲学士图鞳布、降补侍讲。检讨敬华南、著以知县用。编修胡绍鼎、陈齐绅、陈淦、刘定逌、检讨王猷、李英、鼐郎阿、刘天成俱著休致。其余四等未经降调者。均著罚俸一年。　　

○又谕昨考试满洲由别衙门升用翰詹诸臣。既阅其文。又验其人才。分别等次。一等德尔泰一员。二等博通阿一员。三等阿林泰、方泰、觉罗吾勒三、富廷、胜保、五员。四等查克丹一员。少詹事德尔泰著加一级。侍读博通阿、著升授侍读学士。侍读学士阿林泰、降补侍读。侍读学士富廷、降补右庶子。左庶子方泰、右赞善觉罗吾勒三、侍读学士胜保、右庶子查克丹、俱著休致。　　

○调湖北布政使常亮、为江苏布政使。湖南布政使公泰、为湖北布政使。江苏布政使吴嗣爵、为湖南布政使。　　

○己酉。谕、两淮纲食引盐。现多壅积。而今年戊寅纲。又须请领引目。按课输销。商本不能转运。情形未免拮据。是宜酌筹变通。以疏壅滞。著加恩将戊寅一纲提出停其捆运。以便疏销积引。所有应徵额课。分作十年带徵。从此年清年额。则引盐既无递压之虞。而各商转输亦得宽裕。倘将来积引疏销。或有不敷行运之处。该盐政酌量情形。照前请领余引。以资接济。该部即遵谕行。　　

○又谕、据兆惠等奏称、巴图济尔噶勒、瑚尔起等。带兵至呼斯坦地方。适遇珲齐一百余户人迁移。即行围截。杀贼四五十人。珲齐登山、高呼乞降。巴图济尔噶勒、即差伊亲随布尔特库、将珲齐拏到。并收其游牧。人众无一走脱者。现在兆惠等、带兵轻骑前往伊犁等处。剿灭贼众等语。巴图济尔噶勒、瑚尔起等。甫经进兵。即将珲齐擒获。并将其游牧全行收取。甚属可嘉。巴图济尔噶勒、瑚尔起、著交部议叙。其奋勇效力官兵。著将军兆惠等、询问巴图济尔噶勒、瑚尔起、查明送部议叙。差令呼唤珲斋之布尔特库、著兆惠等、酌量赏银。以示奖励。　　

○谕军机大臣等、览兆惠等所奏、擒获珲齐等情形。事机顺利。自可早奏肤功。但伊等将所收珲齐等属人。俱带领从军效力。似觉可虑。倘逃走一二人。潜通信息。致贼众闻风窜逸。甚有关系。著传谕兆惠等、宜留心体察。倘稍露脱逃形迹。即行办理。　　

○又谕、据兆惠等奏称、由巴里坤运送口粮军器之第二起游击菩萨保、行走迟滞。驼只疲乏。倒毙者甚多。第三起游击唐朝举、相隔十日起程。与二起同至。驼只疲毙者较少等语。唐朝举、及同行官兵。著与头起之富勒浑等、一体交部议叙。菩萨保、著交部严加议处。　　

○又谕、据兆惠等、查讯扎哈沁贼人。知总管第鲁巴、于前年十一月。巡查台站。至乌兰乌苏、遇扎那噶尔布等抢掠。只身奋勇鏖战。为贼所害。深可悯恻。著交部照阵亡例。加恩优恤。　　

○又谕、昨谕兆惠等、将巴图济尔噶勒所奏果木尼勒图、藏匿马匹等情节。秉公查审具奏。今据奏称、果木尼勒图、支吾推诿。应候提取原禀之章京喀勒占到时。再行质审办理等语。此案情节。兆惠等、宜向果木尼勒图、严加诘问。不当于巴图济尔噶勒、有意吹求。从来审理案件。未有舍被告之人。而专于原告是问者。非但不足服人之心。且致生其疑惧。兆惠等、显有偏袒姑息之意。著传谕申饬。其果木尼勒图、仍遵前旨审明。即行正法。　　

○又谕曰、富德等擒获厄鲁特巴图、巴布奇等户口。将巴图孟库、伯勒克、留为向导。余俱解送巴里坤等语。昨谕将来降之厄鲁特等赏给产业。归入绿旗兵丁内差遣。特旨诚心降附者而言。其兵力擒拏者。不在此例此次解送之厄鲁特家口。系拏获之玛哈沁。著照从前谕旨。送至肃州等处办理。可传谕黄廷桂、吴达善等知之。　　

○旌表守正被戕之湖南邵阳县民胡永坤妻蒋氏。　　

○庚戌。上诣畅春园、问皇太后安。　　

○谕曰、蒋炳著宽宥来京。在军机处司员上效力行走。遇有员外郎缺出补用。　　

○谕军机大臣等、硕色等奏、据蕲州知州汪元懋禀报、有流丏百余人。由江省窜入大同乡地方。抢夺鸡物。格伤居民张必万等。随经饬委员弁。陆续拏获何连等、男妇九十四名口。并搜出刀斧等物件。现在究审解江等语。江楚接壤之地。易为匪类潜踪。并有实非饥民。托名丏食。窜入滋扰者。地方官因其流丐。不行实力查禁。以致窃夺拒捕伤人。肆无忌惮。不可不严行惩创。昨据尹继善等、参奏宿松县、流丏执械。抢夺伤人一案。请将纵慝之典史等革职。已允所请饬部矣。此等不法之徒。大干法纪。应即于缉获审明之地。就案完结。不必押解归案办理。费兵役而稽时日。中途转致疎脱滋事。著该督等、即速查审明确。量其情罪重大者。于本处按律定拟。请旨完结。胁从各犯。解京分别发遣。以儆刁顽。其各该犯逞凶滋扰地方。该管官不能约束缉拏者。并著查明交部议处。江省现在查审此案。遵照一体办理。著并传谕尹继善、高晋等知之。　　

○又谕曰、成衮扎布奏称、军营附近等处。四部落游食贫人甚众。不行驱逐。恐致滋生事端。随派出官兵。给与口粮。送回本旗。交该扎萨克、严加约束等语。军营存贮米石。备官兵之用。非易于运致者。且蒙古等以茗酪为生。向不专资谷食。今将逐回人等。给以口粮。使各游牧闻知。贪得米石。来者必多。转非资遣之法。此次业经办理。嗣后倘有再来者。即量为惩治驱逐。无庸给与口粮。　　

○旌表守正捐躯之直隶祁州民谢狗儿妻傅氏。新安县民马如龙女马氏。守正被戕之山西洪洞县民赵古绝妻林氏。　　

○辛亥。谕、据刘慥奏、州县出借仓谷。每年秋收后。多不上紧催完。至春辄捏报还仓。旋即详请出借。不过令旧借之户。换一新领等语。各省仓储。向例春借秋还。青黄不接之时。贫民既得资其接济。而秋收后、即照数徵收谷石。可以出陈易新。兼不致侵蚀悬欠。至次年、又可查核待借贫户。再行借给。若不如期催令完纳。而以旧欠作新领。则出借之项。年复一年。不肖胥役。得从中影射侵蚀。更有欠户逃亡事故。日久遂致无著者。且旧时领借之户尚欠。而现在待借之户甚殷。仓贮既虚。势不能另为筹给。是名虽设仓备借。仍属有名无实。大非慎重储积。赈恤困乏之意。晋省既有此毙。他省谅亦皆然。嗣后各督抚、务当严饬所属。实力奉行。除缓徵州县外。所有民欠仓谷。各令依限还仓。勿得仍前玩视。其有捏欠作完。以欠作领。即查明参处。庶俾借欠不致久悬。蠹弊可清。而缓急有备。可通行传谕知之。　　

</div>
    <div class="pagination">
<a href="清实录乾隆朝实录_page768.html">上一页</a><span>...</span><a href="清实录乾隆朝实录_page764.html">764</a><a href="清实录乾隆朝实录_page765.html">765</a><a href="清实录乾隆朝实录_page766.html">766</a><a href="清实录乾隆朝实录_page767.html">767</a><a href="清实录乾隆朝实录_page768.html">768</a><span class="current-page">769</span><a href="清实录乾隆朝实录_page770.html">770</a><a href="清实录乾隆朝实录_page771.html">771</a><a href="清实录乾隆朝实录_page772.html">772</a><a href="清实录乾隆朝实录_page773.html">773</a><a href="清实录乾隆朝实录_page774.html">774</a><span>...</span><a href="清实录乾隆朝实录_page770.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
