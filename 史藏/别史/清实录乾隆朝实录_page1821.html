<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1821 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1821 页/共 1860 页
  </h1>
  <div class="content">
   ○戊申。遣官祭历代帝王庙。　　

○谕、据永庆等奏、协领扎明阿因病休致一摺。内称将扎明阿履历。造具清汉册。咨送兵部等语。履历册内字数无多。即书写清字咨部。自无不识之理。现因各省驻防满洲。渐染汉习。正当整顿之时。似此无关紧要档册。若兼写汉字。日久尤易染成汉人习气。各省将军、大臣等。嗣后此等事件。祇造清字册。不必兼书汉字。　　

○又谕、据明亮等奏称、本年齐齐哈尔、黑龙江、墨尔根城、三处田禾被淹。查明官庄所欠粮数。请免补纳等语。著加恩将此三处未完粮一万九千三百余石。免其补纳。以示朕轸恤旗仆至意。　　

○谕军机大臣曰、永庆奏、陆地私铸。易于败露。若于水面舟次。乘便私铸。在长江一带宽阔僻静之处。抛锚停泊。倘遇官船巡缉。或将私铸什物。抛沉水内。难于搜获。请严饬地方官员。将一应船只。编号烙印。各给执照。注明船户姓名。以凭稽查等语。长江大湖。水面辽阔。其中洲滩＜氵义＞港。人烟稀少之处。奸徒等驾驶船只。藏匿其中。私铸为匪。在所难免。不可不一体稽查。但如永庆所奏。将一应船只编号烙印。则私铸之弊未除。而吏胥人等。纷纷藉端婪索。更恐百弊丛生。不胜扰累。云、贵、四川、为小钱之薮。私贩沿江而下。必经由湖广两江地方。此外如洞庭、鄱阳、太湖等处。水面宽广。亦易藏奸。著传谕各该督抚。止须严饬沿江滨湖文武员弁。留心巡查。一有私铸私贩匪徒。立即严拏究治。不得任令胥役人等。借端滋扰。方为妥善。　　

○己酉。谕军机大臣等、据徵瑞奏、天津西沽至浦口。叠道桥梁。全行修整。行旅无滞。二十日飘雨数点。午后即晴。与修垫之道路。涸出之地亩。毫无妨碍等语。览奏稍慰。前据梁肯堂奏、景州等处积水。消去十之七八。现在多方宣洩。随涸随垫。虽自该处至良乡一带。道路不至阻滞。但河间天津一带。积水本未全消。而本月初间。又因正定地方阴雨。滹沱河微涨。以致下游之献县。水势骤增。现在时届秋末。转瞬冬初。正当潦尽潭清之候。想该处积水。自可渐次消涸。献县一带。系属通衢孔道。闻该处现在道路虽已涸出。止可乘骑行走。车辆仍不能通行无滞。于行旅究多未便。梁肯堂前已降旨令其来京。所有筹办疏消事宜。现有所派道员方受畴、丁溎蓥等。在彼照料。尽可交伊等妥办。赶紧疏消。自可不致有误。至徵瑞摺内称、将北仓月堤加筑坚固。以保仓储村庄。所办尚好。但天津西沽至浦口一带。道路虽已修整。而积水尚未全消。并著该盐政、赶紧设法疏导。务将该处涸出地方。道路一律修整。俾行旅车辆。可以无阻后。即行来京复命。亦不必急于瞻觐。以致办理草率也。将此各谕令知之。　　

○又谕、前将富纲调任两江总督。因该督到任尚需时日。特命苏凌阿驰往署理督篆。两江地方辽阔。事务繁多。富纲才具未能开展。是否堪胜此任。尚须察看。前据富纲奏请陛见。已准其来京。如察其能胜两江总督之任。再令前往任事。书麟在江南。惟自善而已。一切政移。不无废弛。苏凌阿老成历练。朕意原欲即将苏凌阿补授此缺。但念其年届八十。而刑部亦属紧要。是以祇令署篆。计富纲来京。尚须耽搁时日。苏凌阿惟当仰体朕怀。将查办私铸小钱、及一切河工事宜。认真经理。以重地方。详定章程。交富纲妥办。不可存五日京兆之见。诸事转候新任到彼。致负委任。将此谕令知之。　　

○又谕曰、毕沅奏审讯陈光玉供情一摺。总不明白。昨据福宁奏、来凤县又有夺犯殴差之事。已谕令该督亲赴该处。督缉此事。福宁于途次接该镇禀报。业经奏到。何以本日毕沅摺内。竟未提及。殊不可解。又据穆和蔺奏、遵旨提讯谢添绣、陈金玉一摺。朱红桃姓名住址。据谢添绣供、得自陈金玉告知。穆和蔺获犯后。自应一面具奏。一面咨提陈金玉、与现获之朱洪道质讯。乃摺内竟不言及。直待朕降旨训饬。始称如寐初觉。而于曹法鲁等二十三犯。又不讯明速奏。毕沅、穆和蔺、俱著传旨严行申饬。又据富纲奏、抵黔交印起程一摺。内称老鸦窝一带。山险箐深。易于藏匪。必须设法严防。与冯光熊筹商。俟川省审明定案后。再行妥定章程等语。所奏亦不明白。富纲著遵前旨即行来京陛见。所有私铸一案。著交与福康安专办。俟办理此案完竣。即由彼速赴云南。以便将钱法诸务。亟加整顿。至邪教一案。现在福宁已抵楚接印。灾务一切。有惠龄办理。毕沅于邪教一案。所办总不妥协。在彼亦属无益。著传谕该抚、接奉此旨。即速赴山东新任。将此各谕令知之。　　

○庚戌。上诣大高殿、寿皇殿行礼。　　

○还宫。　　

○辛亥。孝慈高皇后忌辰。遣官祭福陵。　　

○谕、前因山东临清馆陶等州县。漳卫二河水涨。以致村庄多有被淹。业经叠降恩旨。加两倍赏恤。并将被水之处应徵秋粮。概行豁免。其余未经被水村庄。秋禾虽属有收。所有应徵银粮。本应按期徵收。第念各该处虽未被水。而今年春间雨泽短少。麦收歉薄。现又毗连灾地。民力究未能充裕。著再加恩。将临清、武城、馆陶、夏津、冠县、邱县、德州、恩县、并临清、德州、二卫毗连灾区。未经被水地方。应徵新旧各项银谷漕米。俱缓至乾隆六十年。照例徵收。用纾民力。以示朕轸念穷黎。恩加无已至意。　　

○谕军机大臣曰、管干珍奏、河南漕粮。向用山东临清等帮军船协运。今豫省新漕米豆。分别豁免缓徵。各帮船只。现在卫河停泊。无庸挽运。而山东新漕。又例赴天津。雇用官拨装运。请即将此项减运豫粮军船。受雇筹运等语。豫省漕粮既己停运。空出船只。例应给予苫盖银两。而山东新漕。又须赴天津。雇用官设拨船。未免多此一番周折。今管干珍奏请将减运军船。就近受雇。所有往来直省费用。及应发苫盖银两。均可节省。而天津例应拆造之拨船。又可及早兴工。豫备东省新漕起拨。可谓一举两得。著传谕梁肯堂、江兰、即将管干珍所奏。熟商妥办。以期速漕利运。　　

○又谕曰、福康安奏拏解邪教要犯、严切审讯一摺。已于摺内批示。据称现在研讯韩陇供称、所得灵文经咒。曾向萧贵问过。据称系伊师樊学鸣传授。樊学鸣之师是张志坤。张志坤之师是齐林、即漆林。齐林之师是宋之钦。宋之钦之师是萧姓。不记得名字。在湖北河南交界地方居住。萧姓之师是李三。又说现在弥勒佛转世。生在河南邓州雷音寺旁之刘文溥家。名叫刘卯。这李三是刘文溥妻舅。伊子名叫李喜狗儿、也在刘家抚养。李三现替刘卯家管事等语。此案邪教。现据韩陇供出。系从李三递相传授。而李三为刘文溥妻舅。该犯住居河南邓州雷音寺旁。李三之师萧姓。亦在湖北河南交界地方居往。看来李三、刘文溥、自系首先倡教之人。而邓州与襄阳接壤。其教总在河南。湖北一带。现已据韩陇供明住址。自应迅速查拏。切实根究。且刘文溥养子李喜狗儿、前已据湖北省拏获向其严切诘讯。无难得实。李三等业据福康安开明住址。飞咨豫省。逐细搜缉。穆和蔺务须督饬所属。迅速严拏务获。但邓州、襄阳、地方交错。恐穆和蔺办理。有未能周到之处。并著福宁、帮同穆和蔺、一体饬属搜查。以期即时弋获。又韩陇供出之递相传教各犯。除齐林、宋之钦、已据湖北拏获外。其张志坤、及萧姓二犯。并福康安夹片所称、谢添朋供出之丁文材、龙登虎、胡老五、胡安国、王应琥等。据称俱系薛掌柜以下递相传教之人。并著福宁等、一并查拏。归案审办。再前据福宁奏、来凤县夺犯殴差之犯。已获二名。尚有逸犯六名未获。福宁现已亲往督缉。并著该督严密查拏。速获严办。毋任一名漏网。至此案福康安等初次奏到时。阅其情节较重。今陕西湖北等省。先后获犯讯供。祇系为骗钱惑众起见。尚非重大之案。现已交福宁承总办理。无难速行办结。福康安此时如已赴襄阳。即将案内紧要情节。告知福宁。自更易于查办。若尚在重庆。即无庸再赴襄阳。竟当遵照节降谕旨。于办理私铸事竣。速赴云南。查办小钱为要。将此由五百里各传谕知之。　　

○壬子。谕曰、工部赔建硝磺库座。除用过工料外。节省银九百七十七两四钱零。奏请交纳节慎库应用。殊属见小。工部堂官著饬行。分赔并非公项。所有节省余银。当各按原赔之数。分别给还。　　

○又谕、安徽省太平泾县交界处所。添建营房。办理迟延一事。前据周樽奏到、业将承办各员。及历任督抚。一并交部议处矣。本日又据苏凌阿奏、此项营房。虽查明因山僻地方。难觅平正基地。呈报有案。但究属迟延。应将各职名咨部议处等语。该处营房。于五十三年奏准添建。何以藉词觅地。迟至六七年之久。始行兴造。实属不成事体。所有承办各员。及历任督抚。除已交部分别议处外。并将此项修建营房工费银两。著落分赔。以示惩儆。　　

○谕军机大臣曰、本日据梁肯堂奏、献县疏消积水一摺。内称现在督同清河道方受畴、分驻单桥向水沟一带。董率各员。挑挖沟渠支河三道。均一律疏通。水势已归入正河。涸出道路。亦已抢垫平坦。低洼处所。一俟全涸。即可接续填垫等语。梁肯堂现因勘办工程。并有前赴通州会勘事务。献县一带应办事宜。不能兼顾。方受畴素属能事。经该督派办疏消事宜。尚属妥协。现在献县一带。道路虽己修垫。而低洼处所。积水尚未全消。即著责成该道一手经理。道员虽无奏事之责。但如派送堪布喇嘛进京等事。俱准自行陈奏。所有献县一带疏消积水事宜。著方受畴认真妥办。务使涸出道路。一律修整平垫。行旅得以通行无滞。方为妥善。并著该道、将现在该处积水是否全行消涸。道路曾否垫平。车辆是否可以通行之处。即自行具摺陈奏。以慰悬注。将此传谕知之。　　

○又谕曰、梁肯堂覆奏、勘估通州入官房屋。估价短少。自陈惶悚一摺。内称自五月内召见后。迄今数月依恋之私。无刻少释。请先诣阙廷。恭候恩命等语。已于摺内抹出。并详加批示矣。前因通州前后两任知州。估变张建业入官房屋价值。较之内务府司员所估。短至一倍有余。恐不足以服该督之心。且该处房屋。坐落通州西门大街。与该督所奏偏僻处所。亦不符合。是以降旨令该督前赴通州。候朕另简大臣。带同司员、知州、覆加勘估。该督自应遵奉前旨。将何日可抵通州之处奏明。候钦派大臣到时。会同覆勘。迺摺内转自陈依恋。此等虚言。闻之厌矣。该督身任地方。如果情殷恋主。何不将地方事务。筹办妥协。朕得稍纾廑注。岂不较胜依恋虚言乎。所称先诣阙廷。恭候恩命。更可不必。试思该督此时来京。并无应办紧要事件。不过随班召对。又何必急于来京乎。现在和珅已赴永定河。查勘堤岸工程。该督路过良乡时。亦可与之会晤。至献县。疏消积水事宜。已降旨令道员方受畴一手经理。自行具奏。以免该督兼顾之虑。此时该督、竟应顺道先赴通州。俟和珅等到后。会同覆勘入官房屋。事竣再行来京。亦不为迟。将此谕令知之。　　

○又谕曰、毕沅奏、驰赴房县、续获邪教案犯王应熊等四十八名一摺。所奏总不明白。前据该抚奏、拏获王应琥一犯。系递上传教之人。应从此切实穷究倡教首犯等语。此摺系二十日递到。距今已将一旬。岂尚未讯有供词。况现获之王应熊、阅其排行。与王应琥似属弟兄。更应向该犯等、岩切研鞫。录供奏闻。何竟无一字提及。仅以获犯缘由。有何紧要。用六百里驰奏。毕沅向来尚属能事。近日办理邪教。看来大不如前著传旨严行申饬。又据福宁奏、提讯前获之南阳县刘喜狗一犯。供系刘文富亲子。刘文富己经身故。实无传教人等。与刘喜狗往来等语。昨福康安奏、据韩陇供刘文溥系首先倡教之人。住居河南邓州雷音寺旁等语。刘文溥、与刘文富名字住址互异。自必另有其人。已有旨传谕穆和蔺、督饬所属。迅速严拏。并令福宁帮同搜查。此案人犯既众。头绪太多。是以责成福宁、承总办理。该督驻劄襄阳。督办一切。距南阳邓州不远。如穆和蔺所办未能周到。竟当驰赴河南。董率搜缉。该督不可不尽心勉力。务期究明起事之人速拏严办。定拟具奏。以副委任。所有毕沅奏获之王应琥、王应熊等。如己解赴襄阳。并著该督讯取供词速奏。归案办理。仍由六百里回奏。将此谕令知之。　　

○是日起。上以孟冬享太庙。齐戒三日。　　

○癸丑。孝敬宪皇后忌辰。遣官祭泰陵。　　

○谕、据全德奏、泰州海州各盐场。本年六七八等月。连遇风雨。湖河并涨。低洼处所。多有被淹等语。泰州海州各盐场。因湖河汇注。多有被淹。虽杂粮荡草。现据勘明在五分以上。尚不成灾。但煎晒已停数月。灶力不无拮据。所有本年应徵新旧折价钱粮。著加恩缓至来年麦熟后开徵。分作两年带完。其板浦、中正、临兴、庙湾、四场。五十八年因灾借给口粮。亦著照例递缓。又丁溪、草堰、新兴、庙湾、四场。并著照例借给草本银两。于来年五月后。分限一年内扣清。至东台、河垛、二场。虽被水较轻。但所产荡草歉收。亦著一并借给草本银两。以资煎熬而纾丁力。　　

○甲寅。谕军机大臣曰、孙士毅奏、川省乡闱榜发。查明三场完竣。未经中式年老诸生甚多。选其年力尚强者。开单进呈等语。所奏是。各省年老诸生。因其皓首穷经。尚能踊跃观光。榜发未经获售。是以于该督抚奏到时。特加恩分别赏给举人副榜。用彰寿世作人之化。然因有此恩旨。而遂不加甄别。使名器得以滥邀。亦非核实之道。各省办理。俱未免有意见好。今孙士毅将例监、及入学年分较近。并精力衰迈。不能进京会试者十六名。概行汰去。甚为得当。本年乡试早经榜发。近省已陆续奏到。不及再加选择。著传谕各督抚。于下届乡试时。务照此慎选具奏。毋得仍前概行胪列。致滋冒滥。　　

○贵州巡抚冯光熊疏报、乾隆五十八年分。黄平、湄潭、施秉、三州县。劝垦额内额外田、三百五十四亩有奇。　　

○是月。署两江总督苏凌阿、江南河道总督兰第锡覆奏、五十四五两年。窦家寨、王平庄等处。民堰漫缺。水势直趋毛城坝。滩面刷深沟槽甚多。且恐大汛漫滩。是以修筑土坝。稳护新工。与大学士公阿桂所奏情形相同。但接筑太长。办理未免错谬。批、何言可辨。又奏、此后严饬道厅等。不得私行接长。又批、亦可耳。又奏、务令河道通畅。堤工稳固。得旨、览奏俱悉。　　

○浙江巡抚觉罗吉庆奏、沿海产盐地方。匪徒设灶私煎。现已拏获严惩。仍派委员弁。添设巡役。以期查拏净尽。得旨、认真查拏。毋为空言。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十一



大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。冬。十月。乙卯朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。颁乾隆六十年时宪书。　　

○顺天府行乡饮酒礼。　　

○谕、本年直隶山东河南三省。因雨水过多。河流涨发。节经降旨。令该督抚等董饬所属。尽心赈恤。设法疏消。其办理妥速各员业经分别加恩甄叙。至派委办赈之员。分投查勘。妥为抚恤。并有不辞劳瘁。乘船散给□□磨饼、及携带银两亲赴村庄。损赀给与口食者。所办实属认真可嘉。此三省虽经被水。田庐多有淹浸。该地方官因朕叠沛恩膏优加赏恤。能知实力奉公。推朕惠爱斯民之意。妥协经理。俾灾黎口食有资。安居待赈。不至远去其乡。四出觅食。看来所办赈务。小民尚能均沾实惠。自应一体量为奖叙。以示鼓励著该督抚等查明实在办赈出力之员。奏明分别议叙。其中如有膜视民艰。懈惰偷安。甚或有不肖州县。从中克扣侵肥者。并著据实查参。毋得稍存徇隐。该督抚惟当核实查办。毋滥毋遗。以示朕郑重民依。举措彰瘅至意。　　

○丙辰。上御乾清门听政。　　

○谕、本年豫省因河流涨发。卫辉等三府属多有被淹。已叠沛恩施。优加无恤。蠲免秋粮。其未经被水之武陟等县应徵新漕、及旧欠米豆等项。亦经降旨分别缓徵带徵以纾民力。并令穆和蔺、将被水较重地方。节年缓带银粮数目。查明具奏。候朕加恩豁免。兹据户部议覆。该省被水较重。之汲县等九县。节年缓徵带徵未完银粮。酌量请免一半等语。固属核实办理。第念本年河北三府。先经被旱。其汲县等九县。又复被水较重。小民生计。倍形拮据。若仅将节年缓带银粮豁免一半。究未能全免追呼。遂其含哺之乐。著将汲县、新乡、获嘉、浚县、辉县、淇县、河内、修武、武陟、九县未完地丁银四十一万六千六百四十六两零。耔种口粮银十六万三千四百六十八两零。漕粮米麦豆三万六千五百三十二石零。常义漕蓟等仓谷二十三万九千八百一十二石零。俱著加恩全行豁免。该抚惟当严饬所属。悉心妥办。毋任吏胥等从中侵扣。并将应行豁免之节年银粮细数。遍贴誊黄。出示晓谕。俾穷乡僻壤。无不周知。普沾实惠。以副朕轸念灾区。恩施逾格至意。　　

○又谕、本年山东省因漫水下注。临清、东昌、德州等处。地亩民居。多有淹损。已叠沛恩施。优加抚恤。蠲免秋粮。并令该抚将被水较重地方。节年缓带银粮数目。查明具奏。候朕加恩豁免。兹据户部议覆该省被水较重之临清、武城、馆陶、夏津、冠县、邱县、德州、恩县八州县。并临清、德州二卫。节年缓徵带徵未完银粮。酌请豁免一半等语。固属核实办理。第念该处被水较重。小民生计拮据。若仅将节年缓带银粮。豁免一半。究未能全免追呼。遂其含哺之乐。著将临清、武城、馆陶、夏津、冠县、邱县、德州、恩县八州县。并临清、德州二卫。节年未完地丁银三十一万四千六十六两零。麦本耔种口粮银三万五千九百五十五两零。漕米一万四千四百五十三石零。民借常社仓谷、及南米豫麦合谷共三万六千七百七十五石零。俱著加恩全行豁免。该抚惟当严饬所属。悉心妥办。毋任吏胥等从中侵扣。并将应行豁免之节年银粮细数。遍贴誊黄。出示晓谕。俾穷乡僻壤。无不周知。普沾实惠。以副朕轸念灾区。恩施逾格至意。　　

○又谕御史王城奏、宝泉、宝源二局。现已减卯。云贵、四川、湖广等省。亦停止鼓铸。请暂行停减采挖铜铅。以杜私铸等语。云贵四川等省。现在正需筹办停炉。及私缴小钱各事宜。头绪纷繁。若复封闭矿厂。地方官何暇常川前往查验。且封厂之后。奸民惟利是趋。势必有潜往采挖等事。是所谓封厂。仍属有名无实。况厂徒人数众多。矿厂一经封闭。此等无业贫民。糊口无资。更恐滋生事端。王城所奏。止知其一。不知其二。但该御史既有此奏。著交与云贵四川各督抚、将所言是否可采。或应如何在各该厂设法稽查。倍加严密。以防透漏。于厂务更为有益。一并悉心妥议具奏。　　

○以通政使成德、为左副都御史。　　

○丁巳。谕军机大臣曰、福宁奏全获被抢邪教人犯。并缉获纠抢匪徒。提解审办一摺。此案来凤县民人段汉荣等、学习邪教。经川省查拏就获。黄老三等、辄敢纠人赶至酉阳州境抢回。并殴伤护解乡夫。实属可恶。今福宁饬属严拏。除段汉荣、王胜茂、经该县先行拏获外。其段老六等六名。亦经代办来凤县事蒋遇春、全行拏获。又会同营弁将纠人抢犯之黄老三等十七名。先后拏获。并究获习教之张应昌等、实属可嘉。著福宁于查办此案事竣。将蒋遇春送部引见。以示奖励。其拏获案犯实在出力之文武员弁。并著一并查明咨部议叙。至此案被抢人犯。及纠抢匪徒人犯较多。前于未经获犯时。曾谕令福宁亲赴该处。并多带兵役。严密搜查。福宁并不拘泥即督饬所属。业将各犯全行拏获。办理甚为迅速所获各犯。先经该府禀请移解酉阳州而福宁即饬令赶回。仍解襄阳审办。可以就近讯究。所办俱为得当览奏嘉悦。著赏给玉搬指一个。大荷包一对。小荷包四个。以示优奖。看来湖北省办理此案。经福宁严加督饬。地方文武。咸知奋勉。认真搜缉。可以无虞疎漏。惟河南邪教人犯。正须密访严拏。穆和蔺才具不能开展。恐办理未能周到。襄阳与河南接壤。福宁现驻该处。竟当帮同穆和蔺、将应行查拏之犯。随时知照。迅速搜捕。以期勿留遗孽。并将豫省所获紧要人犯。提至襄阳。归案审办。更可易于完结。所有湖北现获各犯。福宁应即行审明。分别办理。以示惩创。并当趁此严办之时。将楚省吏治民风。实心整顿。一洗积习。用副委任。方为妥善。将此由六百里谕令知之。　　

○又谕曰、宜兴等奏、奉天地方本年秋成较好。米粮充足。现在直隶山东各商。至奉天省买运米粮。络绎不绝。遵旨实力稽查。毋使擡价居奇等语。直隶山东被水地方。收成较为歉薄。市集粮石。自不能充裕。今商贩人等、前往奉天买运。粮石流通。实于小民口食有裨。著传谕该府尹等、督饬各属详加晓谕。凡有至奉天贩运粮石者。务须平价出粜。毋得遏籴居奇。以资接济。将此谕令该将军知之。　　

○以故四川永宁道属泥溪长官司王恒孙之佐、袭职。　　

○赈恤山东临清德州、冠县、馆陶、恩县、邱县、夏津、武城、并德州、临清十州县卫。本年水灾贫民。　　

○戊午。上诣雍和宫行礼。　　

○谕、雍和宫为皇考世宗宪皇帝肇封潜邸。皇考践阼后。命曰雍和宫。迨朕绍承大统。以神爽凭依之地。理宜祇肃洁蠲。爰即旧时宫殿。供佛庄严。每岁朕亲诣拈香瞻礼。藉抒永慕之忱。用昭崇奉之义。因忆乾隆初年。鄂尔泰曾提奏。其意欲将雍和宫赏给和亲王居住。朕未之允也。和亲王及朕之弟。俾居此处。虽无不可。但究系皇考肇迹之区。若令列邸分藩者。居此发祥之地。不特邻于亵越。并恐无福祇承。况和亲王分府之后。曾遭回禄。使当日遂允鄂尔泰所请。则此潜邸旧地。或值不戒于火。更成何事体。即或斯地曾为皇考临御。百神呵护。不至有意外之灾。但自和亲王而后。袭爵业经四次。本应递减。今当袭贝子。朕格外加恩。两次袭封亲王郡王。今绵偱仍恩袭郡王。而所居王府。已不能修葺整齐。垩饰榱题。渐就剥落。设以雍和宫为和亲王藩府。岂能如今日之绀宇梵宫。轮奂常新。为万世所瞻仰乎。然兹雍和宫内。朕未经敬安神御者。盖因皇考升祔太庙。烝尝禘祫。肸飨昭虔。揆诸古制。原无别安神御之礼。况宫中有奉先殿。景山有寿皇殿。圆明园有安佑宫。岁时瞻拜。已足申忾闻僾见之思。故雍和宫供奉三宝。不复敬安神御。参稽礼意。实为至当。更思宁寿宫。乃朕称太上皇后颐养之所。地在禁垣之左。日后必不应照雍和宫之改为佛宇。其后之净室佛楼。今即有之。亦不必废也。其宫殿永当依今之制。不可更改。若我大清亿万斯年。我子孙仰膺昊眷。亦能如朕之享国日久。寿届期颐。则宁寿宫仍作太上皇之居。祥衍无疆。更属尽美尽善。吉祥盛事。本日朕因亲诣雍和宫拈香。景仰前徽。思垂奕禩。用是特颁训谕。著缮录而通。一交尚书房。一交内阁存记。俾我子孙知所宪章。勿得轻为改作。用垂法守。　　

○己未。上御太和殿视朝。文武升转各官谢恩。　　

○谕、本日刑部进呈赶入贵州省秋审情实之绞犯王顺一起。该犯充当厅役。辄敢藉差需索。逞凶毙命。自当入于本年秋审情实。但细加披阅。王顺年仅十九。何以该厅将伊选充差役。实大错谬。各省吏胥人等。虽属微贱。但一经在官。俱各有应办公务。无论书吏承行稿案。兼司缮写。非年幼者所能经理。即差役有缉捕人犯、行刑管解之责。亦非年未及壮膂力软弱者。可以充当。可见外省于召募书役等事。全不实心慎选。率点充数。甚至任听夤缘钻剌。将年幼无知之人。徇情佥派。以致婪赃毙命。酿成事端。今思此事。于吏治大有关系。不可不严切申明。除失察王顺酿命之仁怀厅同知李埙、业经革职外。仍交部存记。永不叙用。以示惩创。各督抚务宜通饬所属。嗣后召募书役。务须遴选老成强干之人。不可以年齿太轻者。滥行准充。如再有阳奉阴违。致有效尤王顺者。一经发觉。不特李埙为该州县前车之鉴。所有该管之督抚、及各上司。亦当一并从重议处。决不宽贷。　　

○谕军机大臣等、据秦承恩奏审明邪教首夥各犯。分别定拟一摺。此案陕省拏获首夥多名。该抚即将各犯分别定拟具奏。办理尚为妥速。至此事福康安初次奏到时。阅其情节较重。嗣经各该省先后获犯讯供。祇系为骗钱惑众起见。尚非重大之案。现据湖北省先后拏获一百六十余名。四川拏获一百余名。河南亦拏获十余名。节经降旨。令各该督抚等速行定案具奏。本日又据穆和蔺奏、拏获案犯宋显功等、严讯传教情由。据供递上老教主系名刘松、原系河南鹿邑县人。于乾隆四十年混元邪教案内问拟军罪。充发甘肃隆德县地方。伊子刘四儿、于四十五年曾往配所。同在隆德北关外开杂货铺生理。刘松有幼孩名喜儿、刘松指为弥勒佛转世。宋显功曾同李殿邦、张思瑶、前赴隆德。送给刘松根基银两。并见过刘四儿、称为师傅等语。是此案倡教之犯。又在甘肃。该省地瘠民贫。向无此等事。今既有流往邪教之党。恐无业之人。易为所惑。著传谕勒保、即速严密查拏。将刘松父子等、即行拏获。并详加讯究。如该犯在配。祇系河南等省同教案犯。潜相往来。收受根基银两。此外并未在甘省地方。收徒传教。即将刘松父子。派委妥员解至襄阳。交福宁归案究办。若该犯在配。竟有煽惑甘省民人。传习邪教之事。必须究明查缉。人数恐又不少。勒保即应将查拏各犯。逐一讯明。即照陕省之例。分别定拟。速行结案不必复解襄阳。致滋延宕。　　

○庚申。上御懋勤殿。勾到秋审官犯、服制、及云南、贵州、情实罪犯。停决官犯绞犯一人。服制斩犯五十七人、绞犯二人。余三十一人予勾。　　

○谕曰、周樽奏、遵旨查明凤阳、泗州二属。因夏秋连得大雨。峰山闸减洩上游河流下注。又安庆池州府属。八月连雨。上游江水下注。低洼地亩。俱未免被淹减收等语。凤阳、泗州、本系积歉之区。安庆、池州、上年亦属被水歉收。本年复因雨水稍多。江河涨发。低洼地亩。收成歉薄。若将新旧钱粮。照旧徵收。民力未免拮据。著加恩将怀宁、桐城、潜山、宿松、望江、贵池、铜陵、东流、寿州、宿州、凤阳、怀远、定远、灵璧、凤台、泗州、盱眙、天长、五河等十九州县。并安庆、凤阳、长淮、泗州等四卫。被水村庄。应征本年地丁南屯米麦豆折芦课津贴屯折、并历年旧欠钱粮、及因灾借帑各项。均缓至来年秋成后递展启徵。其应徵新旧漕粮漕项银米。亦缓至来年秋成后。与新漕一并搭运。俾民力益臻宽裕。以示朕廑念穷黎。恩加无已至意。该部知道。
  </div>
  <div class="pagination">
   <a href="清实录乾隆朝实录_page1820.html">
    上一页
   </a>
   <span>
    ...
   </span>
   <a href="清实录乾隆朝实录_page1816.html">
    1816
   </a>
   <a href="清实录乾隆朝实录_page1817.html">
    1817
   </a>
   <a href="清实录乾隆朝实录_page1818.html">
    1818
   </a>
   <a href="清实录乾隆朝实录_page1819.html">
    1819
   </a>
   <a href="清实录乾隆朝实录_page1820.html">
    1820
   </a>
   <span class="current-page">
    1821
   </span>
   <a href="清实录乾隆朝实录_page1822.html">
    1822
   </a>
   <a href="清实录乾隆朝实录_page1823.html">
    1823
   </a>
   <a href="清实录乾隆朝实录_page1824.html">
    1824
   </a>
   <a href="清实录乾隆朝实录_page1825.html">
    1825
   </a>
   <a href="清实录乾隆朝实录_page1826.html">
    1826
   </a>
   <span>
    ...
   </span>
   <a href="清实录乾隆朝实录_page1822.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
