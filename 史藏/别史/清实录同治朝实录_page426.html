<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 426 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 426 页/共 505 页
  </h1>
  <div class="content">
   ○以直隶永定河复决。总督李鸿章革职留任。道员李朝仪、同知朱津、再下部议处。巡检郑官贤革职留任。　　

○乙未。以缉捕不力。摘陕西总兵官黄超群顶带。　　

○丙申。谕军机大臣等、左宗棠、穆图善奏、回匪窜扰北山。官兵截剿获胜一摺。北山秦旺川一带。产粮最广。现值收获夏麦之际。该匪时出窜扰。虽经各路官军截剿获胜。惟据生捦贼供。有米拉沟撒回句结陕回二千余人。分股四窜。意图抢粮等语。尤应先事豫防。力为保护。著左宗棠、穆图善、督饬各军。分路确探。何路有贼。即向何路截剿。务期护民收获。毋资盗粮。穆图善现已驰往北山。著即相机调度。并将该处驻扎马队。重加整顿。以期得力。将此由五百里各谕令知之。　　

○又谕、定安奏、追剿乌喇特旗窜匪获胜一摺。贼匪窜扰乌喇特旗界门。避兵而行。提督金运昌探悉贼踪。派队追剿。于上月十六日。击贼于奔巴庙。斩杀殆尽。并在察洪噶尔庙内围剿分窜之贼。两次杀毙悍贼三百余名。生捦十余名正法。卓胜营剿贼奋勇。甚为得力。著定安择尤保奏。以示鼓励。贼目韩阿珲是否歼毙。零匪现逃何处。仍当确切查明。认真摉捕。毋令漏网。前据杜嘎尔奏、吉尔洪额等在乌拉特旗所属之布拉特地方。击贼获胜。是乌喇特旗界内贼股不一。此外究有几股。现在何处窜扰。仍著定安。杜嘎尔懔遵前旨。确探具奏。一面饬令各军侦探兜剿。迅埽逆氛。将此由五百里各谕令知之。　　

○又谕、定安奏、请饬江苏拨解洋枪洋药等语。提督张曜所部各营。转战日久。火器损坏。亟宜更换添拨。以利攻剿。著曾国藩、张之万、饬令江苏制造局。拨发洋枪一千五百杆。细洋药一万五千磅。金底大铜帽七十万粒。派员解赴天津。一面知照定安。由张曜委员赴津领解。毋稍延宕。将此由五百里各谕令知之。　　

○追予乌喇特旗地方阵亡游击戴占元、千总孙福、把总李得胜等、祭葬世职加等。　　

○丁酉。孝静成皇后忌辰。遣官祭慕东陵。　　

○谕军机大臣等、李鸿章奏、日本议约渐有端倪。并将往返信函钞录呈览一摺。日本与中土最近。又自托于同文之国。现在议立修好条规。通商章程。自不必沿袭泰西各国旧套。该督督饬应宝时、陈钦、与该使臣反覆辩论。大致均已允服遵照。惟章程内请添凡两国准予别国优恩。及有裁革事件。无不酌照施准一条。仍是一体均沾之意。亟宜相机开导。使之就我范围。应宝时等覆该使臣信函。颇足折服其心。即著李鸿章饬令应宝时等、力持定见。悉心开导。总期妥为酌定。以示区别而杜弊端。并将办理情形。随时具奏。将此谕令知之。　　

○戊戌。孝懿仁皇后忌辰。遣官祭景陵。　　

○谕军机大臣等、杜嘎尔泰、追剿另股贼匪获胜情形。并派员保护粮路各摺片。吉尔洪额等前在布拉特地方剿败贼匪后。复探得正南百余里山谷中。另有贼股。当经追至阿巴尔干河击毙贼匪一百余名。败窜无多。所有出力人员。准其择尤保奏。吉尔洪额等两次所剿贼股。均不过二三百人。昨据定安奏、卓胜营追剿奔巴庙等处之贼。亦止三百余人。是贼数并不甚多。叠经官军捦斩。漏网无几。此外贼匪究竟尚有几股。仍著定安、杜嘎尔、确切侦探贼踪所在。督饬各军迅速兜剿。趁此初秋之际。务将各股窜匪。悉数扑灭。克期蒇事。若稍涉迟延。转瞬风雪严寒。剿办又形棘手。杜嘎尔因马匹疲乏。远调不及。请于察哈尔商都太仆寺牧群调拨。应用。著庆春迅调膘壮马五百匹。解赴杜嘎尔军营。俾资进剿。喇嘛伊达本捐输马匹。甚属急公。著杜嘎尔将该喇嘛从前曾否得有奖叙。查明具奏后。再交理藩院核给奖叙。台站为粮运所经。关系紧要。察哈尔所派驻扎台站官兵。即著杜嘎尔责成达尔济辙德恩速赴济斯洪果尔妥为管带。保卫粮道。不可稍有疏虞。将此由六百里各谕令知之。　　

○己亥。谕军机大臣等、张廷岳等奏、蒙兵追剿贼匪获胜等语。据奏伯克瓦齐尔会同吉尔洪额等于六月十八日。在乌兰察布盟乌喇特公游牧之搭拉布拉克地方。剿贼获胜。与本月初四日。杜嘎尔奏报屋情形大略相同。惟余匪尚有百余名。穷蹙逃散。亟宜跟踪追剿。著张廷岳阿尔塔什达饬令和贝贝勒干丹丹准车林迅速带兵前进。会合伯克瓦齐尔等。将此股败匪悉数歼除。杜嘎尔亦当督饬吉尔洪额等举库伦派出官兵。联络声势。会合击剿。务绝根株。昨又据杜嘎尔奏、吉尔洪额等追剿另股贼匪。至阿巴尔干河。毙匪一百余人。败窜无多。此外贼匪究竟尚有几股。张廷岳等务当确切侦探。各饬官军视贼所向。实力兜击。毋稍迟缓。将此由五百里各谕令知之。　　

○以詹事府詹事绍祺为内阁学士兼礼部侍郎衔。　　

○庚子。慈安皇太后圣寿节。遣官祭太庙后殿。奉先殿。上率王以下文武大臣诣慈宁门行庆贺礼。众官于午门外行礼。　　

○诣钟粹宫。慈安皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○追予直隶饶县阵亡县丞冯义诚于湖南原籍建立专祠。　　

○壬寅。谕军机大臣等、文硕奏、请饬催大同兵赴科。并迅解饷银一摺。据称科布多第五六台地方。有贼数百名。窜扰抢掠。需兵防剿。前据庆春奏大同官兵后起各队。尚在十七八台。俟积粮运竣。饬令拔队前进。现在该处需兵甚殷。即著庆春催令该官兵迅速起程。接踵进发。不得再有濡滞。台站业经设复。并著饬令妥为应付。其经由乌里雅苏台台站。著奎昌等饬属一体支应。以利师行。瑛棨此时计可抵任。此项官兵到防后。瑛棨文硕。务当妥筹布置。认真防剿。其滋扰台站贼匪。现窜何处。瑛棨、文硕当一面催提大同官兵。一面先就现有兵力。并通饬所属各旗。将此股贼匪悉数殄除。毋稍延玩。部拨科城饷银十万两。前经文盛发交该城委员领解。并派员护送。即著庆春催令迅速解往。瑛棨前奏请由乌城借拨银两。当经谕令奎昌等于部拨乌城兵饷内。先行借拨三四万两。解赴科城。俟该城饷银经过乌城时。如数扣还。该署将军等即懔遵前旨办理。将此由六百里各谕令知之。　　

○以江苏苏松太道涂宗瀛为湖南按察使。　　

○癸卯。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。上奉慈安皇太后慈禧皇太后幸漱芳斋。侍午膳。　　

大清穆宗继天开运受中居正保大定功圣智诚孝信敏恭宽毅皇帝实录卷之三百十六　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。七月。甲辰。谕内阁、御史文明奏、被水灾民。四出求食。请豫筹赈济一摺。本年直隶天津等处被水。曾准李鸿章奏请截留江浙等省漕米。以资赈济。并谕该督饬属妥为抚恤。李鸿章务当懔遵前旨。督饬地方官将赈务认真经理。设法安抚居民。毋任四出觅食。转致流离失所。至京师例设各厂。该御史请酌给米石先期开放之处。著顺天府五城御史届期酌核办理。　　

○谕军机大臣等、成禄奏、撒回潜结西河回匪。肃州防剿紧要。请饬督臣拨兵会剿一摺。肃州城内。客民撤回二千余人。向不安分。近复布散流言。以马化漋为口实。摇动众志。肃城土著回民。亦为所惑。现又暗中句结西河回匪。零星入城。人数益众。若不认真防剿。不足遏乱萌。成禄现将出关三营调回。以一营驻防金塔。二营力扼临水要隘。并分兵防守高台抚彝。以雇后路运道。即著该提督就现有兵力。防剿兼施。毋令肃城稍有疏失。前经叠谕左宗棠派拨劲旅。驰往甘凉肃一带。截剿窜匪。左宗棠覆奏摺内。有西路相距遥远。目前无兵可拨。拟俟进规河州。即派兵赴西路剿贼等语。此时肃州情形危急。该督已移营进规河州。著即酌拨劲兵。选派得力将领统带。鼓行而西。相机进剿。以保关内要地。不得稍涉迟误。成禄兵饷久绌。著户部查明该提督指拨专款。各省已解若干。未解若干。分别咨催。迅速起解。毋令迟延。成禄后路粮台。著左宗棠饬令署甘京道萧宗干总司其事。所有各省解到饷银等项。即由萧宗干设法护运。　　

○以资接济。成禄另片奏、署甘肃督杨占鳌办事因循。舆情不洽。请催马德昭迅速赴任等语。杨占鳌既不得力。即著左宗棠查明贻误情形。据实参奏。前据李鹤年奏、潼关防务紧要。请留马德昭驻扎兼顾。当经准照所议。暂缓西进。现在陕省安谧。豫防已松。自应饬该提督迅赴本任。以重职守。即著李鹤年传知马德昭遵行。成禄又片奏、投诚陕回赛玉城等、因乞假未允。擅自潜逃。由南山一带遁回河州等语。该降众狼子野心。难保不沿途滋扰。著左宗棠饬令甘凉所属地方员弁。严防截剿。并著成禄督饬明春、胡可均等、于临水及附近南山一带。加意防堵。毋稍疏懈。将此由六百里各谕令知之。　　

○以前任西安右翼副都统穆隆阿为镶白旗汉军副都统。　　

○乙巳文宗显皇帝忌辰。遣官祭定陵。　　

○上诣奉先殿寿皇殿行礼。　　

○谕军机大臣等、总理各国事务衙门奏、俄国西悉毕尔地方官。由铜线致该国住京使臣信函。内称七河省巡抚廓派兵前往伊犁。与达兰察接仗获胜。五月十七日。克复伊犁城池。生捦头目。该国由铜线寄信。词意简略。并无详细情节。亟应先事豫筹等语。伊犁久为贼踞。因关内未靖。兵力兼顾不遑。今俄国业已带兵将该城收复。难保无觊觎要求情事。此事关系甚重。亟应豫为筹画。以弭衅端。著金顺、奎昌、多布沁扎木楚、瑛棨、文硕、确切查明。俄国官兵进驻伊犁。是否确实。乌科两城。距伊犁程途若干。是否须由塔尔巴哈台前进。沿途有无贼踪。迅速具奏。荣全本署理伊犁将军。责无旁贷。该署将军曾任伊犁领队大臣。嗣复亲往俄界办理一切事件。颇属勇往。且于该处情形。又极熟悉。著即驰赴伊犁。晤俄国带兵官七河省巡抚廓后。将伊犁城收回。妥筹布置。中国有人前往经理。庶俄人无所藉口。免致日后肆意要求。难于收拾。其应如何派兵前往驻守。及由何路设法转运粮饷。并著荣全会商金顺、奎昌、多布沁扎木楚、瑛棨、文硕、迅速具奏。闻俄国并欲派兵由伊犁收复乌噜木齐。如果属实。更难措手。文麟等前奏乌城逆回投顺安集延。逆首马仲递禀乞抚。拟设法羁縻。令该怕夏投诚交城。并令马仲妥得璘等赴哈。派孔才赴西路。相机收复奇古济木萨等语。现在如何筹办。已否就绪。若能将乌噜木齐先行收复。免致俄人从而生心。又费周折。景廉久在西疆。于各该处事务熟悉。即著酌带兵勇。规复乌噜木齐。事机紧迫。该办事大臣等务当绸缪未雨。先事图功。毋落他人后著。哈密防守紧要。即责成文麟悉心筹画。毋稍大意。巴里坤距乌噜木齐不远。景廉到彼后。伊勒屯务当与之联络声势。以顾大局。所有荣全。景廉。所部饷需。著户部迅拨有著之款。以资接济。总理各国事务衙门摺。均著钞给阅看。将此由六百里各密谕知之。　　

○又谕、据总理各国事务衙门奏、俄国西悉毕尔地方官。由铜线致该国住京公使信函。内称七河省巡抚廓派兵前赴伊犁。五月十七日。将伊犁代为收复等语。并闻俄人尚欲带兵前往收复乌噜木齐。伊犁沦淊。兵力未能顾及。致俄国从而生心。难免觊觎要求情事。若乌噜木齐再为该国收复。则更难于措手。成禄原系乌噜木齐提督。著即统率所部出关。与景廉会合。力图收复。所有该军饷需。著户部遵照前旨。迅速查催。并宽为筹拨。以资饱腾。肃州一带。关系紧要。著左宗棠迅即调派劲派。前往扼剿窜匪潜出。成禄一军。出关剿贼。毋得以兵力不敷。稍形推诿。左宗棠身任兼圻。本应统筹全局。况镇迪一带。又系该督所辖。尤当妥筹兼顾。当此事机紧迫。谅该大臣必能力任其难。以纾朝廷廑系。穆图善如有可拨之兵。并著会商左宗棠酌量调派。以资厚集。将此由六百里各密谕知之。　　

○又谕、刘铭传奏、因病请假。离营调理一摺。览奏实深廑系。现在秦徽盐固一带。游氛渐少。陕省无须多兵。谭仁芳一军。即著留扎该省。以资弹压。该提督所部各军。著毋庸撤遣。本日据总理各国事务衙门奏、俄国派兵于五月十七日代为克复伊犁城池。已谕令荣全驰往筹办。惟闻该国尚有派兵规取乌噜木齐之信。心生觊觎。渐不可制。傥乌噜木齐再为所得。将来藉词要挟。办理更形棘手。本日已谕景廉。成禄。先后带兵前进。相机规复乌噜木齐。期于先发制人。惟景廉、成禄、带队无多。亟须精兵劲勇。接续西行。庶足以壮声威。该提督忠勇性成。情殷报效。且以有用之兵。置之无用之地。尤属可惜。著即督率所部。由乾州鼓行而西。绕出兰州之北。由甘凉肃一路出关。节节前进。为收复新疆各城之计。刻下河州西甯逆氛未净。关外如乌噜木齐等城。又不能任令外人从而生心。该提督惟有力疾从公。专任其难。以副朝廷厚望。将此由六百里密谕知之。　　

○又谕、据刘铭传奏、旧疾举发。请假离营调理一摺。该提督以陕西现无战事。南路防务亦松。欲率所部东行。与曾国藩、李鸿章、酌商遣留。固为节省饷需起见。惟以有用之兵。置之无用之地。已属可惜。刘铭传忠勇奋发。年力正强。更当为朝廷出力。本日据总理各国事务衙门奏、俄国已派兵代为收复伊犁。该国询问如何办理等语。勤兵略远。后患方长。且闻该国尚欲带兵收复乌噜木齐。若再令逞志于乌。则彼国更有词可藉。或至肆行要求。事机至迫。不可稍涉迂缓。因谕署伊犁将军荣全、带队前往伊犁。收回城池。并谕景廉、成禄、先后统率兵勇。规复乌噜木齐。一面寄谕刘铭传。令其督率所部。由乾州鼓行而西。绕出兰州之北。由甘凉肃一带出关。节节前进。为克复新疆各城之计。庶于大局有益。至该提督全军饷项。关系紧要。即著曾国藩、李鸿章、妥速筹商。宽为豫备。源源接济。以利师行。总理各国事务衙门及刘铭传摺各一件。均著钞给阅看。将此由六百里各密谕知之。　　

○又谕、奎昌等奏、豫筹官兵御冬皮衣。请饬直隶山西筹款采办一摺。据称军士远出沙漠。转瞬严寒。若不豫筹冬衣。征兵难期用命。合计在乌防守及南台防剿各营官兵。共四千三百六十八员名。需皮衣等项各四千三百六十八件。乌城值兵燹之余。无从购买。请饬拨款由张家口归化城制办等语。官兵远道出征。寒衣亟宜早备。著李鸿章、何璟、无论何款。速行筹拨。分饬口北道归绥道赶紧采办皮衣皮裤鞾帽各二千一百八十四件。由定安、庆春、派员限于九月内解赴乌城。俾资应用。毋稍延缓。此项解到后。即著奎昌等如数分给。以励军心。将此由五百里各谕令知之。　　

○丙午。谕内阁、英翰奏、特参庸劣不职各员一摺。安徽凤颍同知刘大馥、举动谬妄。贪鄙近利。建德县知县王必蕃、性耽安逸。嗜好太重。候补知县郭承绅、心地糊涂。畏葸无能。均著革职。试用府经历王文麟、卑鄙钻营。行同市井。著革职永不叙用。候补知县江景桂、声名平常。著以府经历县丞降补。调补东流县知县朱文蔚、人地不宜。著开缺留省另行补用。以肃官方。　　

○又谕、英翰奏、职官隐匿亲丧。请旨革职惩办等语。安徽试用从九品袁延禄、于亲父病故后。辄敢匿丧不报。恋职忘亲。实属丧心灭良。情节甚为可恶。袁延禄著即革职。从重发往黑龙江充当苦差。遇赦不赦。以示惩戒。　　

○谕军机大臣等、李鸿章奏、请酌增官剥船脚价。及民船守候口粮一摺。江浙海运漕粮。由津运通。年来剥船苦累。弊窦丛生。其民船守候口粮。于长芦盐捐加贴运费。及津沽各项不装粮之民船。派捐津贴。历年以来。商民均属困苦。李鸿章拟请自同治十一年为始。无论海运正供。筹备剥船。每装米一百石。加给脚价银五两。并另筹接运白粮民船守候口粮银一万二千两。此项银两。先尽苏浙粮道库漕项内拨解。如有不敷。即由各该省司库通融借拨等语。即著曾国藩、张之万、杨昌浚、按照李鸿章所拟。妥为筹办。以利转输。此项银两。准其作正开销。该船户等经此次体恤周至。嗣后海运漕粮到津时。该督当严饬押运各委员。实力稽查。毋任再有搀和偷窃等弊。另片奏、直隶本年水灾甚重。援案请饬采办粮石。以备赈济等语。著曾国藩、张之万、杨昌浚、于司道库筹款。两省各采买米二万石。限于本年封河以前。一律由海运津交纳。藉资搭放。将此由四百里各谕令知之。　　

○直隶总督李鸿章奏、前任甘肃提督曹克忠。现已服阕。暂留天津差委。得旨、著饬令来京陛见。　　

○江西巡抚刘坤一奏、遵查江西额设兵丁。业已严行淘汰。现在八千九百余人中。可选锐卒五千有奇。又留防水陆各勇六千余人。均尚得力。足备缓急。现咨取直隶江苏教演枪炮阵势。刊发各营。令其一律讲求。俾收成效。报闻。　　

○以谬妄不法。福建在籍降补同知罗上桢革职讯办。　　

○丁未。谕军机大臣等、李鸿章奏、古北口练兵起程日期。庆春奏、筹办防务。豫备练军出口。并暂缓协济粮石各摺片。古北口练军。现已先后起程。暂扎宣化。整备进发。据庆春奏称、台路现已疏通。大同官兵。均已前进。拟将征兵九十月军粮运竣。令练军分起出口。著李鸿章、庆春、即饬王可升、奎斌、催令都司贾吉龄。督带该军。接续拔队遄行。迅赴库伦。毋稍延缓。所有宣化古北口两军月饷。除由直隶筹给办粮等银外。著张廷岳、阿尔塔什达、查照李鸿章咨明饷章。豫为筹备。照数发给。毋令缺乏。济斯洪果尔一带台站紧要。即著庆春、杜嘎尔、飞饬达尔济、催令辙德恩速赴该处。统带察哈尔马队。分布防堵。保卫粮道。庆春以赛尔乌苏迤北库属台站空虚。拟将古北口练军。在该属台站择地分扎。与察哈尔马队联络防守。著张廷岳等酌度情形。妥筹办理。杜嘎尔需用马匹。已经庆春调拨牧群马五百匹。分起解往。刻下贼匪窜向何处。吉尔洪额等追剿情形若何。著杜嘎尔督饬官军。确探贼踪。实力进剿。张廷岳等亦当饬令伯克瓦齐尔等会合兜剿。务期悉数殄灭。早靖边疆。庆春所称征军粮石。足供半年之需。请饬绥远城暂缓采办等语。著定安即将协济军粮暂行停止。饬令协领额勒洪额仍回察哈尔当差。庆春仍当督饬口北道就地采办。源源运解。以资兵食。其多伦诺尔毗连之察哈尔二旗。并著饬令该旗总管督率所部。加意严防。毋稍大意。将此由六百里各谕令知之。　　

○又谕、李鹤年奏、沁河漫口。及漫水趋近拦黄埝各摺片。豫省河内县所属之徐保村。本年沁水盛涨。复因大雨。长至九尺有余。该县小王庄无工处所。漫溢过堤。冲刷二十余丈。现在水势趋至拦黄埝后身。情形甚为吃紧。亟应设法保护。著李鹤年饬令河北道督率厅汛各员。赶紧分别疏消。保护黄河堤岸。并将沁河漫口堵筑。毋稍迟缓。一面将赈抚事宜迅速筹办。毋任沿河居民流离失所。其武陟县之原村等处埽段。据称情形。亦甚吃紧。该抚务当豫筹防范。以保无虞。将此谕令知之。　　

○戊申。谕内阁、李鹤年、汜水县城被水。现委员勘办等语。河南汜水县。于本年六月闲。雨水过多。汜河水涨灌城。旋即消退。查勘田庐衙署。多被冲刷。人口亦有损伤。著该抚饬令委员等、迅即前往该处。会同地方官。将被水灾民妥为抚恤。毋令一夫失所。　　

○谕军机大臣等、御史张景青奏、东南各省流亡日甚。请饬加意抚绥一摺。自发捻荡平后。军务大定。亟宜培养元气。以厚民生。曾叠谕各省大吏。随时认真抚恤。兹览该御史所奏、是东南各省流亡未复。不足以靖乱源。该游民等以逃荒垦荒为名。恐为匪徒煽惑。滋生事端。东南数省。既有此等情形。恐他省亦在所不免。张景青所陈。责成各州县力行保甲。招垦荒地。藉以息盗安民。不为无见。著各直省督抚体察该省情形。实力兴办。不得有名无实。原摺均著钞给阅看。将此各谕令知之。　　

○又谕、御史张景青奏、陕西渭河两岸。自宝鸡至潼关一带。旷地不下数千顷。闻该处闲田甚多。将来大兵凯撤。似可即屯垦为善后之计等语。近来西北兵勇。多有遣散。甘肃庆阳泾州一带。左宗棠业经饬属分办兵屯民屯。该御史所陈。不为无见。著左宗棠、蒋志章、体察情形。妥为办理。宜如何豫为筹画之处。即著酌核奏闻。将此各谕令知之。　　

○又谕、左宗棠奏、中南两路官军摉捕余匪。叠获胜仗。并率军进驻静甯各摺片。雷正绾等军。追捕西北逸贼。捦斩贼目李汶虎等多名。杨世俊所部。截剿秦州窜回。并在渭源所属汪家衙击贼获胜。将回目刘洪等阵斩。其分窜岷州之贼。亦经张仲春等督兵截击。捦斩颇多。至阶州绺匪。亦经该处员弁率队进攻。破其卡垒。歼毙悍匪数十名。即著左宗棠严饬在事各军认真摉剿。并将在逃首逆狗齿牙、马彦漋、及绺匪史学虎等、悉数捦获。净绝根株。左宗棠进规河州。现令雷正绾拨马步九营。魏光焘拨步队五营。分扎固原南北各路。以资雕剿而护饷道。令徐文秀驻会甯。刘明灯驻安定。该督自率亲兵进驻静甯。所筹均尚周密。即著于行抵静甯后。驰赴安定狄道一带。察看情形。督率诸军。分道速进。捦渠埽穴。迅奏肤公。以慰廑系。将此由五百里谕令知之。　　

○又谕、刘岳昭、岑毓英奏、请饬催各省协饷一摺。滇省迤西迤南各地方。军务未靖。本年夏闲。附省及东川等州县。均被水灾。据奏军需支绌。饥馑荐臻。情形十分危急。四川等省欠解协饷。积至二百五十四万有零。若再仍前延宕。必至贻误边陲。著曾国藩、瑞麟、李瀚章、吴棠、张之万、杨昌浚、刘坤一、郭柏荫、刘昆、督饬各该藩司。将前欠滇饷。无论何款。赶紧先解一半。其广东江苏新拨每月协饷各一万两。自本年二月起至五月止。未经起解。并著曾国藩、瑞麟、张之万、饬司迅速拨解。原单均著钞给阅看。嗣后各该省应解协饷。仍当源源接济。毋得稍涉推诿。前据御史佘培轩奏、请饬查滇省捐输团练出力绅民。酌给奖励等语。著刘岳昭、岑毓英、查明未经失守及收复各属捐赀办团出力绅民。核实请奖。毋许冒滥。原片著钞给阅看。将此由五百里各谕令知之。　　

○两广总督兼署广东巡抚瑞麟奏、遵查粤东省章。官山葬坟。以横直二丈为限。此次骆秉章所奏。专就无力升科者而言。意在为贫民稍留余地。粤东地狭人稠。坟茔栉比。若绳以定例。恐小民无地开穴。转生事端。现经体察舆情。所有官山坟地无力升科者。应仍遵同治五年部议。以横直二丈为限。有力升科者。即按定例。庶民茔地九步穿心十八步为率。虽有余地。不得踰制。其不及九步者听。以昭画一而杜纷更。下部知之。　　

○以河南南汝光道蒯驾荪为浙江按察使。
  </div>
  <div class="pagination">
   <a href="清实录同治朝实录_page425.html">
    上一页
   </a>
   <span>
    ...
   </span>
   <a href="清实录同治朝实录_page421.html">
    421
   </a>
   <a href="清实录同治朝实录_page422.html">
    422
   </a>
   <a href="清实录同治朝实录_page423.html">
    423
   </a>
   <a href="清实录同治朝实录_page424.html">
    424
   </a>
   <a href="清实录同治朝实录_page425.html">
    425
   </a>
   <span class="current-page">
    426
   </span>
   <a href="清实录同治朝实录_page427.html">
    427
   </a>
   <a href="清实录同治朝实录_page428.html">
    428
   </a>
   <a href="清实录同治朝实录_page429.html">
    429
   </a>
   <a href="清实录同治朝实录_page430.html">
    430
   </a>
   <a href="清实录同治朝实录_page431.html">
    431
   </a>
   <span>
    ...
   </span>
   <a href="清实录同治朝实录_page427.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
