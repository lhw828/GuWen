<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 687 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 687 页/共 1860 页</h1>
    <div class="content">
○又谕、据舒明奏称、贝勒色布腾、遵旨带二十余人。驰赴军营等语。色布腾自投诚以来。奋勉效力。春间进兵。颇著劳绩。今一闻朕旨。即带兵驰赴军前。急公任事。诚可嘉予。著赏给郡王品级。若能更立殊勋。朕当加以重赏。现在擒拏叛贼。俱由西路进兵。北路尚无所事。惟今年收服之汗哈屯乌梁海等、及陆续来降之辉特人众。其中尚不可全信。应加防范。著色布腾留心查察。不必宣露。再色布腾抵军营后。协同哈达哈等办事。并无驰驱之处。其户口俱著带往居住。所有陈奏事件。准其列名在桑寨多尔济成衮扎布之后。雅尔哈善之前。　　

○侍郎舒明奏、辉特台吉达玛林。带领属人六十余户。寻杜尔伯特汗车凌同居。应编入佐领。请加恩封授职衔。谕军机大臣等、杜尔伯特汗车凌之壻台吉达玛林、率众来归。著照所请。归于车凌游牧同居。达玛林、著加恩封为扎萨克台吉。加赏缎六疋。并著舒明查明伊户口内。如须赏给口粮。即奏闻赏给。　　

○戊戌。上诣皇太后宫问安。　　

○军机大臣等奏、现在西路进兵。马应多备。查绥远城右卫。满洲官员兵丁。实拴马共七千八百余匹。请选马数千匹。解送宁夏等处。暂补营马缺额。收槽餧养。再由彼处解往肃州。途中不致疲乏。就近亦可调遣。其绥远城右卫应补马。即将郝善、哈宁阿、带领彻回兵马一千七百匹充补。余令采买足额。从之。　　

○军机大臣等议覆、仓场侍郎双庆奏、京仓收贮黑豆。积五十余万石。请照乾隆十八年例。以豆代粟。抵放俸米。并令在京各官。按照品级承买关支。于廉俸项内扣价。其成色稍低者。分给五城。照时价酌减平粜。应如所请。从之。　　

○命编修沈栻、以原衔署日讲起居注官。　　

○己亥。谕曰、哈达哈现在出差。所有光禄寺事务。著户部侍郎五福、暂行兼管。　　

○谕军机大臣等、军营进剿官兵。所需口粮。甚关紧要。其新到巴里坤之人。亦需接济。现在运送迟滞。不能应用。著方观承等、速将应需各项、现已办齐者。催趱前进。此后亦著随到随运。一面办理。一面将运赴之数奏闻。　　

○又谕、据和起等奏、自伊犁前来之喀尔喀台吉、普尔普车凌属人、索隆达尔嘉等。请回至原游牧居住等语。从前将军班第。曾将普尔普车凌、禀请回至原游牧居住之处奏闻。经朕降旨俞允。今索隆达尔嘉等。即其属人也。此时普尔普车凌、如亲身投来。著和起等即传旨慰谕。伊等原系喀尔喀部落。久覊异域。今欲思归旧地。情甚堪悯。著加恩授为扎萨克一等台吉。管辖属人。准其归于旧游牧地方。会合亲族同居。但正值冬令严寒。暂令居住巴里坤地方。俟明年春草发生。再行迁移。至此等远来之人。自应接济口粮。和起等、以现在巴里坤正办理官兵粮饷。不为接济。坐视其困。设伊等因无口粮。或致盗窃。宁不滋生事端。即巴里坤不能办给。现在哈密存贮米粮茶叶甚多。相离不远。令伊等自备马驼。前往驮载。未始不可。和起等全无筹画。惟一奏了事。著饬行。已传谕方观承等、速将粮饷运赴巴里坤。著和起等查明此等户口。今冬应须赏给口粮若干。即遵旨办理。　　

○又谕、据哈达哈等奏、遣往哨探之蒙固勒岱。遇宰桑都噶尔属人多尔济户口现在带回等语。多尔济等、既系都噶尔属人。无庸内移。或于扎哈沁游牧。或另择地方。给与游牧居住。仍向伊等晓谕。现在伊等宰桑哈萨克锡喇、都噶尔等。已加恩授为大臣。效力军前。候擒获逆贼时。仍遣回原游牧居住。伊等为包沁人抢掠。著酌量赏赐茶叶。或给与口粮。以资接济。并行文策楞、传谕哈萨克锡喇、都噶尔等知之。再扎木禅带兵往寻伊祖玛木特。未遇而回。著哈达哈等、遣人晓谕玛木特之妻。令其安心居住。毋庸过虑。玛木特系准噶尔旧人。熟悉地方情形。必不至于围困。现在大兵进发。伊闻信自当迎出。倘有不虞。必以伊孙扎木禅承袭官爵。从重加恩。并令扎木禅小心奉侍。善于宽慰。哈达哈仍不时遣人往视。给与食物。以示体恤。　　

○工部议准、署湖广总督湖北巡抚张若震奏称、荆州府属江陵、监利、二县。滨江田庐。全赖堤垸保障。该二县地方辽阔。均止县丞一员。堤务难周。应分员督办。所有江陵县堤工。请自松滋县上古墙一带。令虎渡司巡检管理。襄江直路一带。令潭湾司巡检管理。其荆江北岸等处。仍归县丞管理。监利县堤工。自北大兴垸起。至永丰垸。令分盐司巡检管理。自莲台垸起。至吉老垸。令朱家河巡检管理。从之。　　

○是月。升授安徽按察使徐垣、奏请圣训。并请陛见。得旨、不必来。且赴新任。至汝原能事之人。莫用聪明。一切务实。则可胜任而永受恩顾。勉之。　　

○浙江灾抚周人骥奏、茶商金台、代伊堂兄金文淳、著赔承修直隶城工银两。全数缴清。感激天恩。免其革退茶商。愿将茶行节省银。每年缴一千四百两充公。请准解交藩库。得旨、此误矣。弟为兄赎罪可耳。岂有伊应得之余息。而无故勒令归公之理。　　

○署湖广总督硕色奏、遵旨酌议升任湖南巡抚杨锡绂、奏请苗疆山木、听商民砍买一摺。查湖南苗疆。如辰州府属之乾州、凤凰、永绥、三厅。永顺府属之永顺、保靖、龙山、桑植、四县。宝庆府之长安厅。俱系新疆。树木丛多。通商砍伐。便耕种。亦可化险为夷。请嗣后苗地山木。愿招商砍伐者。令商人于本籍地方官、呈明银两数目。商夥人夫年貌。给照至苗疆验放。人数不得过四十。出入以三月为限。并令该管苗目等查核。得旨、如所议行。仍当令地方有司。实心稽察。毋致滋事。　　

○广东提督胡贵奏、臣有统辖全省水师之责。本标五营。皆属陆路。倘有紧要差遣。及出海巡察。外营水师。非素习亲信之人。请于亲标五营内、营各挑兵二名、为一班。拨千把、外委、二员管束。令大鹏、平海、二营将备。带领出洋教练。轮班拨换。使陆营兵。亦晓水务。得旨嘉奖。　　

○贵州巡抚定长奏、黔省钱局。搭放俸饷。每年小建旷缺。例有扣存钱。现存十四万九千六百余串。久积易朽。请于俸饷内加减搭放。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百一


大清高宗法天隆运至诚先觉体元立极敷文奋武孝慈神圣纯皇帝实录卷之五百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。十二月。庚子朔。谕、据方观承奏、解到肃州挑存膘欠马匹。及拨补肃州镇缺额马匹。急须饲餧充用。惟所支草豆折价。现不敷采买。请按马借银三两。分季扣还等语。此项餧养马匹。系筹备军需之用。折价既属不敷。著即加恩赏给。不必扣还。但或因此、而承餧之员。转思从中侵蚀。贻误军需。情罪尤不可恕。著黄廷桂于到肃之日。留心查核。如有前弊。即严参治罪。　　

○辛丑。谕、今年浙江所属地方。偶被偏灾之处。前经降旨银米兼赈。并加恩每米一石、加银二钱、以资买食。其安徽一省。虽据鄂乐舜奏称、十月十一月内、先后本折兼赈。民情宁怗。现以已经放给本色等语。但该地既已被灾。嗣后如有给放折色之处。应照江苏浙省之例。每石加给折价银二钱。俾小民得沾实惠。该部遵谕速行。　　

○谕军机大臣等、据雷鋐奏、绍、杭、嘉、湖、四府。被灾情形一摺。词意隐跃。或因该地方官。查报灾地。不无讳匿。承办赈务。未能普遍。且于米贵之时。催漕过当。民情不免拮据。均未可定。该督抚何以未经详悉奏闻。著传谕喀尔吉善。周人骥、将该处实在办赈情形。是否妥协。据实确查速奏。毋得稍有粉饰。寻奏、四府报灾。并无讳匿。散赈周遍。输纳漕粮。亦无地方官催迫情事。报闻。　　

○又谕、此次大兵。俱由西路进发。巴里坤地方。办理马匹口粮。催督台站。及管辖达什达瓦等属人。并厄鲁特新降人众。俱属紧要。现在巴里坤办事大员。豆斌既系汉人。和起亦未谙事。北路现在无事。著兆惠速赴西路。毋庸带领兵丁。轻骑前往。驻劄巴里坤办事。前命富德管理台站。现驻额林哈毕尔噶地方。仅能管理彼处。其自巴里坤、至额林哈毕尔噶台站事务。并交兆惠管理。从前和起等、不计事之缓急。概行驿递。经朕降旨申饬。伊等接旨后。并将应奏之事。亦俱迟缓。兆惠到日。应斟酌事务。分别办理。不得过于拘泥。其北路台站事务。经富德、兆惠等、办有成规。著阿思哈接办。　　

○户部议准、江苏巡抚庄有恭奏称、宿迁县骆马湖水沉地租银四十二两零。向分别河滩。于额徵银数内徵解。查此地涸涨不常。请从乾隆二十年起。归入冬勘。有涸徵收。无则请免。从之。　　

○壬寅。上诣雍和宫行礼。　　

○谕军机大臣等、台柱奏报永常在临潼病故一摺。甚不明晰。该抚既据参领等禀报。即应亲往看视。乃仅以奏闻了事。糊涂已极。永常系领兵大臣。贻误军务。将来拏到之日。法在必伸。非寻常要犯可北。乃竟猝然报故。其中必有别情。已经降旨、著阿里衮驰驿前往。详加相验。所有押解来京之参领阿三泰、著革职拏问。交阿里衮带回。满兵四名。著乾清门侍卫。前后隔别。拏解来京。其自西安管押之参将罗佳雄、守备李瑾、并知县伍锦、谈恕行、俱著该抚即行严拏。选差干员。分起解交刑部。从重审拟。倘有一名狡脱。畏罪自戕情弊。惟该抚是问。台柱所查情节若何。即著速奏。　　

○又谕、据台柱奏永常在途病故一摺。甚属糊涂。已有旨、令阿里衮带同仵作前住相验。所有押解员弁等。俱令拏解来京矣。永常贻误军务。自知罪重难逭。中途猝然病故。其中必有别情。但以国家大臣。法在必行者。而竟听其畏罪自戕。幸逃显戮。国法奚伸。此时阿里衮虽驰赴临潼。而摺内所有人犯等。按程前进。离报明病故地方已远。其中踪迹情形。转不能就近察访。著传谕黄廷桂。即将此事备细确查。加意体察研究。务须彻底清楚。　　

○又谕曰、策楞奏称、接奉谕旨。现在暂停进兵。俟后队会合同进等语。策楞所领兵丁无多。马力亦属平常。朕虑其轻进。览奏殊合机宜。第北路大兵。已降旨停其往赴西路。惟令达勒当阿带兵千名前往。策楞止应候噶勒藏多尔济、及鄂勒哲依等到时。会同进发。若伊等已到。仍不进兵。则又未免太缓。此时如领兵直抵伊犁。固须慎重。若仅剿灭阿巴噶斯等。原属易办。设迟疑不进。伊等得闻风逃避。且恐阿逆别生诡计。转难办理。至诺尔布琳沁等。不即遵檄应副马匹。亦属情理之常。朕曾降旨。令将疲瘦马匹。与伊等换易。少增以茶叶银两。伊等既得价值。将所易马匹善为牧放。即可肥壮。自必乐于从事。此际噶勒藏多尔济等、陆续将到。策楞即照此办理。齐集兵丁马匹。先往阿巴噶斯、哈丹等、游牧剿杀。所得别项牲只物件。不须过为查察。任伊等自取。以示鼓励。惟马驼必尽行收取。接续兵力。若办理完竣。乘势可抵伊犁。即行前进。若阿逆已据伊犁。则更从长计议。筹出万全。方为妥协。策楞系领兵将军。剿杀阿巴噶斯等。尚不须亲身前进。著于扎拉丰阿、玉保、二人内派出一人。率同台吉宰桑等。鼓勇先行。伊带领大队。相机指示。随后进发。至噶勒藏多尔济等、及鄂勒哲依等、荷朕厚恩。遣往军前效力。策楞务虚衷商酌。资其谋议。伊等如有所见。自必诚心陈告。遇陈奏事件。俱著伊等列名。俾得各抒所见。争思报效。著详悉传谕策楞等知之。　　

○工部议准、四川总督开泰奏请、松潘镇属南坪营、添拨兵丁。应建木城、兵房、塘房、堆卡。从之。　　

○铸给四川改移之蓬溪县分驻蓬莱镇县丞、遂宁县分铸梓潼镇县丞、射洪县洋溪镇巡检、巴州江口镇巡检、华阳县太平镇巡检、各关防印信。从总督开泰请也。　　

○豁除直隶昌黎县、水冲沙压地十顷八十九亩额赋。　　

○癸卯。上诣皇太后宫问安。　　

○谕军机大臣等、据端济布奏称、噶勒藏多尔济、沙克都尔曼济、巴雅尔等、公同商议。请于明年正月进兵。并寄信额琳沁。及招降伊犁众喇嘛等、令其擒贼自效。伊等悉心筹画。实堪嘉予。即照所请。于明年正月内进兵。但岁内必须将阿巴噶斯等剿灭。不使伊等闻风逃窜。昨已传谕策楞。著仍遵前旨办理。噶勒藏多尔济、议遣人晓谕宰桑锡克锡尔格、令其招降伊犁众喇嘛等。即著派侍卫一员。同往众喇嘛处传谕。锡克锡尔格、既为噶勒藏多尔济等素知。信其非真心从贼。自可宽宥。以期后效。至如图布慎、克什木、敦多克曼集辈。情罪可恶。必当明正典刑。以彰国法。此番伊犁扰乱。半由彼处喇嘛等从中助恶。前曾降旨、令将伊等尽行剿戮。继思蒙古人尊奉黄教。且其中亦当示以区别。先后谕旨甚明。今观噶勒藏多尔济等、令遣人招降众喇嘛。其心事显然可见。策楞到彼。应将喇嘛中起意倡乱之人。即行正法。其情罪稍有可原者。量从宽典。并商同噶勒藏多尔济等、分别妥办。今虽佥议于明年正月内进兵。若已剿灭阿巴噶斯等游牧。及收服乌噜特、克哷特等时。机会可乘。势不宜缓。即当奋勇前进。亦毋庸过于拘泥。兵贵神速。惟在相机办理。噶勒藏多尔济等、仆仆道途。若已定于明年进兵。伊等游牧甚近。不必令其守候军营。应暂行遣回。俾得休息。俟至期约赴同进。并著策楞传谕伊等知之。　　

○又谕、此次乌勒登带领厄鲁特宰桑等、前往军营。行走奋勉。著加恩赏给副都统职衔。在领队大臣上行走。现在进兵剿灭阿巴噶斯、哈丹等游牧。即著乌勒登领兵前往。　　

○又谕曰、萨喇勒现在军营。伊妻病故。子尚幼小。其自伊犁回来之子玉鲁斯、及同族人等。尚在未到。伊游牧内无人经理。著派唐喀禄带同笔帖式一员。前往照看。所有陆续赏赐物件。及伊家产牲只等项。查明注册。俟萨喇勒回至游牧时。一一明白交还。毋得稍有遗漏。以示体恤。　　

○军机大臣议覆、吉林将军傅森奏称、拉林新旧兵八百余名。闲散满洲四千户。官少。辖束不周。从前奏请由三姓移驻兵五百。部议裁二百。内该管官佐领二。骁骑校二。仍应移驻拉林。与旧驻各员。编十八佐领。又裁兵内领催十二名。请仍移六名。编入拉林佐领管辖。余六名。留三姓地方。俟缺出裁汰。均应如所请。从之。　　

○吏部等部议准、署陕西巡抚台柱奏称、安塞县城滨河。叠受水患。冲塌西北城垣。请将知县典史衙署。及仓廒七十三间。移建南关。从之。　　

○甲辰。谕、向来由各部院司员。补授御史者。原有准该堂官奏请仍兼部务之例。后经定议停止。但御史虽职司稽察。而事务简少。且既经保送考选。必系尚能办事之员。嗣后郎中等官。补授御史。如有谙练部务者。仍准各该堂官奏请引见。朕酌量令其兼管。著为例。　　

○又谕、各省年岁丰歉不齐。全赖商贩流通。有无贸迁。以资接济。向来地方官怀私邀誉。罔顾大体。虽有遏籴之禁。而阳奉阴违者。仍复不免。今年江浙所属。偶被偏灾。本地米粮既少。势必藉资邻省。诚恐不肖有司。昧救灾恤邻之义。阻遏籴贩。市贾益藉以居奇。地棍因而滋事。则灾地民食。倍觉拮据。著传谕四川、湖广、江西、河南、山东、各督抚等。严饬属吏。遍行晓谕。凡有商贩米船。不拘大小多寡。听其装载流通。不得遏籴。如有地方无赖棍徒。借端挠阻者。即行严拏治罪。该督抚等务宜实力奉行。以副朕一视同仁之意。　　

○命传谕乌噜特宰桑锡克锡尔格曰、比年准夷不靖。扰害群生。朕为天下共主。发兵拯救。既定伊犁。俾安衽席。讵意阿睦尔撒纳、背恩叛逆。煽惑众部。是用再申天讨。以昭国法。尔与阿逆素非同谋。且宿有仇隙。在扰乱之顷。势力不敌。勉强服从。已为朕所洞鉴。近闻逆党约苏图等、知副将军萨喇勒、陷入尔部、争相索取、尔并不遣送。其非党恶同谋。于此益信。尔诚能感戴朕恩。擒获阿睦尔撒纳。并助恶之约苏图、敦多克曼集、克什木等。朕必加尔厚恩。或力弱不能御贼。即带领萨喇勒、会同大兵前进。奋勉自效。　　

○谕军机大臣等、据内大臣鄂勒哲依奏称、与达什达瓦之妻商议。大兵由闼勒奇、博罗布尔噶苏进发。伊请带兵四五千名。由珠勒都斯进发等语。朕已降旨。照伊所请、将内地之兵。仍由达勒奇、博罗布尔噶苏进发。即将从前选派达什达瓦兵一千名。再派出索伦兵二千名。噶勒藏多尔济兵一千名。由珠勒都斯进发。著鄂实为领队大臣。会同鄂勒哲依、相机办理。鄂勒哲依熟悉彼处情形。一切事宜。鄂实俱悉心商议。听其指画。　　

○又谕、据吴达善所奏、查催马匹办理原由一摺。殊未明晰。此时马匹甚关紧要。现在解去者虽多。而总不适用。何以克济军行。且合计是否敷用。现在已解往者实数若干。未解往者若干。亦须豫为筹画。可再传谕方观承、吴达善等。令其加意挑验。上紧趱办。并饬沿途解员。小心饲餧。勿致疲瘦。务期足供实用。不得少有迟延。以致贻误。并传谕黄廷桂知之。　　

○吏部等部议准、江苏巡抚庄有恭奏称、昆山县典史衙署。毁废年久。应请建造。从之。　　

○户部议准、吉林将军傅森疏称、船厂、蒙古、和罗、萨伦、伊尔们、新旧官庄。本年被霜歉收。欠交额粮一万二千七百九十八石零。应如所请。分限六年完交。照例借给口粮耔种。从之。　　

○命礼部左侍郎介福、内阁学士富德、考试宗室读书子弟。　　

○命署狭西巡抚台柱来京。以鸿胪寺少卿卢焯、署狭西巡抚。　　

○琉球国中山王世子尚穆。遣陪臣耳目官毛元翼、正议大夫蔡宏谟等、表请袭封。得旨、琉球国世守藩服。恭顺有年。今世子尚穆、承祧继序。奏请袭封。已命侍讲全魁充正使。编修周煌充副使。赍诏前往。　　

</div>
    <div class="pagination">
<a href="清实录乾隆朝实录_page686.html">上一页</a><span>...</span><a href="清实录乾隆朝实录_page682.html">682</a><a href="清实录乾隆朝实录_page683.html">683</a><a href="清实录乾隆朝实录_page684.html">684</a><a href="清实录乾隆朝实录_page685.html">685</a><a href="清实录乾隆朝实录_page686.html">686</a><span class="current-page">687</span><a href="清实录乾隆朝实录_page688.html">688</a><a href="清实录乾隆朝实录_page689.html">689</a><a href="清实录乾隆朝实录_page690.html">690</a><a href="清实录乾隆朝实录_page691.html">691</a><a href="清实录乾隆朝实录_page692.html">692</a><span>...</span><a href="清实录乾隆朝实录_page688.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
