<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 519 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 519 页/共 523 页
  </h1>
  <div class="content">
   ○丙寅。夏至。祭地于方泽。上亲诣行礼。　　

○幸圆明园。　　

○丁卯。谕内阁、嗣后派出随围之步军统领衙门协尉、绿营都司以上官员、内务府七司三院官员等。俱不准在朕前射布靶。著派出之王大臣等监射。　　

○戊辰。上御勤政殿听政。　　

○命皇次子智亲王旻宁祭关帝庙。　　

○谕内阁、御史余本敦奏、请除衙蠹积敝□大一摺。直省州县讼案繁滋。多由书役播弄所致。如该御史所奏。大则纳贿招摇。小亦舞文延搁。即命盗重案。且敢减伤改供。串嘱诬攀。州县倚为爪牙。擅行威福。甚至有携带多金、远迎新任、豫为结纳者。此等积猾。深为民害。著各督抚严行查察。凡奸胥蠹役。或经访闻。或经告发。审明俱从重治罪。俾知儆惧。若州县官瞻徇庇纵。并将该州县据实严参。以清讼源而肃吏治。　　

○都察院奏、山东平原县监生王进祥、以串诬审实碍官难结等情具控。得上□日、此案王进祥、以县役栽伤串诬等情、连次赴京呈控。发交该省。业经审明。乃因回护知县处分。悬案数年不结。如果属实。是但知官官相护。不顾民怨罔伸。吏治岂复可问。著钱臻即亲提人证卷宗。秉公查讯。如案情确切。即行据实平反。并将回护徇庇之员指名参革。以儆玩纵。　　

○谕军机大臣等、朕以山东吏治废弛。民风刁健。特调钱臻为巡抚。俾资整顿。该抚仰承委任。自必力加振作。期于壁垒一新。但一人之耳目心思。岂能事事周到。必须藩臬两司。相助为理。方能日起有功。朕闻藩司岳龄安。人太老实无能。臬司童槐、办理刑名事件。亦未能妥协。该省积敝□大已深。若两司皆不得人。恐玩习骤难改革。特密谕钱臻、留心体察。该司等如实不胜任。不可回护。或应即行彻退。或可量为更调。即据实密奏。候朕裁度。若该司等、竟有别项劣迹。著即据实劾参。勿稍徇隐。将此密谕知之。　　

○以太仆寺少卿耆宁、为内阁学士。兼礼部侍郎衔。太常寺少卿明志、为卿。　　

○己巳。谕军机大臣等、据钱臻奏、酌议京控案件、原告脱逃、先将被告分别办理章程一摺。东省讼狱繁多。其敝□大源在于讼棍之把持。钱臻莅任伊始。欲杜讼风。仅就原告脱逃者酌议章程。尚未能得其要领。近日东省讼棍盘踞各州县。其势与南省包漕之刁生劣监。同一伎俩。大意专为从中牟利。每遇民闲有一讼案。必先就彼商谋。而该讼棍利欲薰心。不顾理之是非。事之大小。即为代作呈词。架轻为重。造无为有。所谓图准不图审。但取一时耸听。而案之究竟如何。且置为后图。迨至人证提集。势将水落石出。则又教原告避匿。以暂缓其诬罔之罪。是原告之临审脱逃。亦讼棍唆之使然。该抚当明查暗访。先将此等讼棍。拏获数起。审明案据。加重治罪。所谓伐恶木者必绝其本。杜浊流者必塞其源。斯得止讼之道。至原告脱逃。定例两月不到案听审者。即将被证概行释放。所告之事。不与审理。该抚此奏。因原告逃匿日久。欲先就被告审拟。分别完结。俟拏获原告。再治以杖八十之罪。无论原告不到。被告不肯甘心输服。即使审明断结。将来两造皆得藉此为词。再行翻控。更添葛藤。而讼棍益诪张为幻。变诈百出。岂非仍滋讼端乎。在原告赴公候鞫。原不在锁押监禁之例。然亦当派人看管。何得听其来去自由。即如东省近日刁风。往往于公堂审讯之时。辄敢挺身起立。声言此处不能审断、再赴他处控告。该承审之员。亦竟听其愤然而去。尚复成何体制。此等恶习。该抚当董率所属。痛加整顿。嗣后京控上控之案。原告一经解到。即派人严行看守。如有脱逃者。拏获到案。虽所控属实。亦治以脱逃之罪。并先将看守疏纵之差役、从重治罪。其当堂不服审讯、挺身起立者。承审官立即拏回。先行惩治。以儆刁风。似此扼要办理。秉公持正。僚属同心。不患讼风不日渐止息也。将此谕令知之。　　

○庚午。谕内阁、本日据阿克当阿代庆郡王绵慜转奏。伊府中有毗卢帽门口四座。太平缸五十四件。铜路灯三十六对。皆非臣下应用之物。现在分别改造呈缴。国家设立制度。辨别等威。一名一器。不容稍有僭越。庆亲王永璘府第。本为和珅旧宅。此等违制之物。皆系当日和珅私置。及永璘接住以后。不知奏明更改。相沿至二十年之久。设当永璘在日。查出亦有应得之咎。今伊子绵慜、甫经袭爵。即知据实呈报。所办甚是。所有毗卢帽门口。该府业已自行拆改。其交出之太平缸铜路灯。著内务府大臣另行择地安设。并通谕亲王、郡王、贝勒、贝子、及各大臣等、会典内王公百官。一应府第器具。俱有定则。以昭限制。如和珅之骄盈僭妄。必至身罹重罚。后嗣陵夷。各王公大臣等、均当引以为戒。凡邸第服物。务恪遵定宪。敬慎自持。宁失之不及。不可稍有僭踰。庶几久膺爵禄。永保令名也。　　

○又谕、绵护、安成、自退出乾清门。差使仍俱懒惰。随扈前引等差。亦不见该员等充当。此二人系朕素识之人。是以知其懒惰。若朕不识面之侍卫。似此者正复不少。著领侍卫内大臣等、严加详查。所有三旗侍卫。如有差使懒惰者。指名严参治罪。　　

○户部议准、调任江西巡抚钱臻疏报、广丰县、开垦田二顷四十六亩有奇。照例升科。从之。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百七十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十五年。庚辰。五月。辛未。上幸静明园。诣龙神庙拈香。　　

○谕内阁、御史邱煌奏、请禁科道遇缺奏事一摺。所奏非是。朝廷设立言官。遇有应奏事件。原许不时入告。如其言果是。即奏章一上。朕必奖励优加。傥摭拾浮言。虽累牍不休。亦不能遽邀识拔。每次引见给事中。朕所＜闲＞用之人。非但不论开列之先后。实不计条陈之多寡也。若如该御史所奏。遇有给事中缺出。未经引见之先。即不准御史呈递封章。是将使言官瞻顾傍徨。相率缄默。且又称实系机密重务。仍许入告。设言官奏事。专为图谋进阶。将必有以紧要事件故意延搁、俟有科缺始行呈奏者。又将何以辨其真伪耶。总之言官奏事。其心当为公而不为私。转不必豫存避嫌之见。如该御史摺内。声明现有汉给事中一缺。业已呈明扣除引见。是又近于取巧。殊可不必也。　　

○予福建出洋捕盗淹毙外委邱峻、赏恤如例。　　

○壬申。谕内阁、富俊奏双城堡三屯应增各条款。双城堡中左右三屯。移驻屯丁三千户。兼有眷口帮丁。已成繁庶。所有前议未备之处。自应增定章程。以利耕屯而安生聚。著照所请。每屯添浚井一口。仍按前估银一千八百两。准其在蓡余项下。动用支给。其三屯屯丁。所有户婚钱债、及争斗讼事。即著各该佐领。呈报协领讯办。如有人命盗案。报解阿勒楚喀副都统衙门验讯。转咨该将军核办。双城堡协领处。准其添设无品级笔帖式二员。委官二员。三屯佐领。每处各添设无品级笔帖式一员。委官一员。以资办公差委。即各于甲兵内。挑选补放。仍食本身钱粮。笔帖式于钱粮外。照例支给米石。其五屯所设之总屯达。差务较繁。著各赏戴金顶。每人月给工食银一两。遇闰增给。亦于蓡余项下。动支报销。至三屯领催甲兵红白赏银。若由将军衙门给发。文移来往。未免稽迟。著准其豫支银三百两。存贮协领公所。随时呈报给发。年终造册汇销。每年俱补足三百两之数备贮。该协领仍每季将实存之数结报。以凭查核。　　

○又谕、富俊于吉林开垦屯田一事。锐意办理。今双城堡所垦地亩。已有成效。盛京闲散旗丁。视为乐土。纷纷呈请。愿往耕种。其续行筹议条款。亦俱周妥。洵属实心任事。富俊著交部议叙。　　

○刑部议奏、山东民人武泳清京控一案。得上□日、此案武泳清、前因诬告康基田、发遣黑龙江。遇赦减徒释回。乃不知悛改。复因讹诈不遂。以亏帑报劫、勾匪戕官重情。诬控多人。部议照诬告叛逆未决律。拟以斩候。固属照例办理。但该犯于讹诈葛恒太时。辄先写书信。自称武老泳视黑龙江为故土。不怕告虚反坐字样。其刁健横肆。尤出情理之外。武泳清著改为绞立决。以儆刁风。　　

○都察院奏、山东惠民县民妇蔡桑氏、呈控女命含冤、捏详埋贞一案。得上□日、此案蔡桑氏所控女命含冤。事已六年。在巡抚衙门历控至二十一次。无论虚实。均应早为审明断结。乃一味拖延。该省吏治疲玩已极。著交钱臻亲提人证卷宗、秉公严审。迅速定拟具奏。　　

○户部议准、两浙盐政广泰疏报、黄岩场、开垦沙涨涂地六顷二十二亩。照例升科。从之。　　

○癸酉。谕内阁、户部题销恩赏直隶兵丁钱粮一本。嘉庆十二年恭奉皇考高宗纯皇帝实录圣训。前赴盛京尊藏礼成。朕普锡恩施。内有赏给沿途护送兵丁半月钱粮一款。乃迟至本年始行题销。计已越十三年之久。外省于应行报销事件。任意耽延。因循疲玩。相习成风。而直隶为尤甚。屡经降上□日训饬。恬不知改。非明定处分。不足示儆。著吏兵二部酌议。嗣后各省题销事件。迟延在三年以内者免议。其有越三年以上者。分别议以罚俸。六年以上者。分别议以降调。九年以上者。即行革职。酌定条款。奏准后。通饬各省。一体遵行。寻议上。得上□日、吏兵二部会议。题销迟延处分条款内、迟延三年以上者。著改为罚俸一年。四年以上者。改为罚俸二年。五年以上者。改为罚俸三年。其六年以上者。均照所议分别降革。吏兵二部。一律办理。至题销册籍舛错。经部驳查。准其分别扣除程限。吏兵二部亦一律办理。以归画一。　　

○又谕、前据御史余本敦奏、请禁吏役携眷在署居住。当经降上□日。令各部院衙门。酌议章程具奏。各该衙门。已有陆续奏上者。本日詹事府所议。较为详明。著各衙门俱照此章程。令该管厅官。将在署居住之吏役等。查明本人姓名年貌。及亲丁男女若干名口。登记册档。按卯查点。遇有增减名口。随时更正。至该役之亲戚人等。只准日闲往来。不准在署留宿。婚丧等事。不许出入署门。违者查出革役严惩。并著该堂官、再添派司员一人。专司查察。按月更替。如此月内。有约束不严情敝□大。即将该司员参处。以专责成。　　

○乙亥。谕内阁、方受畴奏审拟匿名诬告逆情重犯一摺。此案杨林、即杨玉林、本系行窃贼犯。因与王明德等、挟有微嫌。辄敢诬造谋逆重情。书写匿名揭帖。以图陷害。情节甚属可恶。该督照诬告叛逆未决例。拟以斩监候。著改为绞立决。即行正法。以儆刁风。　　

○谕军机大臣等、据御史邱煌奏、贵州大定府属平远州有本地莠民、及狆苗等、招集四川啯匪、广西会匪、亡命数百人、歃血拜盟、克期滋事、去岁十一月闲、有伊村人因酒后漏洩其事、该犯等知势不可遏、遂鼓噪劫掠、合城惊扰、十二月初一二等日、闭城戒严、旋经地方官、捕获党匪数人、女口数人、其首夥数百人、逃逸未获、请饬查办等语。披阅之际。实深诧异。匪徒聚众结盟。谋为不法。事关重大。据该御史所奏、业已鼓噪劫掠。以致城门戒严。其言似非无因。彼时伯麟正在黔省。兼署抚篆。地方官曾否禀报。何以自上年十二月至今。将及半载。未据伯麟将查办情形具奏。是否该省尚在查拏究办。抑竟系该地方官。扶同消弭。著即由驿先行明白回奏。不得稍存讳饰。益干重咎。如伯麟存化大为小之见。含混覆奏。将来别经查出。必当加以重惩。此时明山甫经＜闲＞放贵州巡抚。此案仍交伯麟查办。如已由黔起程来京。于何处接奉此上□日。即行折回黔省。速饬地方官。将案内要犯。严拏务获。审明按律定拟具奏。如犯未全获。新任总督庆保、行抵黔省、移交接办。伯麟再行回京可也。将此谕令知之。　　

○旌表守正捐躯河南信阳州民梅占元媳李氏。　　

○丙子。谕军机大臣等、钱臻奏酌拟整饬章程一摺。据称东省积习、民不畏官、官转畏民、畏民之敝□大、更甚于不爱民、究其致敝□大之由、皆缘上司不能正本清源、以致官愈怯而民愈骄、此时欲加整饬、先在辨上下、定民志、使民不敢犯上等语。所奏俱是。地方官之于百姓。犹父母之于子。子非生而忤逆。因父母不善训诲、日渐纵恣使然。为地方官者、果能周恤民隐。听断勤明。官知爱民。民亦知畏官。则大顺之象成。若冠履倒置。则其象为逆。该抚此时力加整顿。总在使官能展其猷为。民无可施其挟制。挽其逆者而使之顺。而其要尤在于严拏讼棍。盖民之敢于告讦频仍。皆讼棍唆之使然。使讼棍敛戢。则民气自靖矣。至所称拟请嗣后东省京控户婚田土之案、及虽系重案、在本省控告未经投审者、无庸奏咨、斟酌驳斥一节。则事属难行。民人赴京具控之案。情重者奏请交办。情轻者咨回本省。乃各省之通例。若不行奏咨。一概驳回。将行之山东一省乎。抑行之各省皆然乎。况来京具控之案。岂必尽属虚诬。若真有含冤负屈者。悉皆壅于上闻。是因噎废食也。如谓东省民情刁健。京控之案。或奏或咨。俟案犯解回本省。审明实系虚妄。较之常例。再加重治罪。以儆刁风可也。将此谕令知之。　　

○又谕、据钱臻奏、已革长清县教谕李训、上年八月经程国仁等、以该员任性乖谬、妄肆禀讦、参奏革审、尚未定谳、本月初三日在押脱逃、赴巡抚衙门、投递红禀、及手摺刻本、指控前署济南府钱俊等、并将程国仁、辛从益、痛加诋斥、正在缮摺具奏闲、复接该参员续禀、讽以大义灭亲等语。此案自上年八月降上□日。交程国仁审办。乃延宕至今。迄未审结。以至该革员。又向新任巡抚处控告。钱臻例应回避。现在吴璥、那彦宝、同在清江。该处堰盱各工。及湖河宣防事宜。孙玉庭、黎世序、均已筹备周妥。吴璥等到彼。不过再加周览。无须久住会商。著接奉此上□日。即前赴山东。将李训所控情节。秉公审讯。按律定拟具奏。李训所递红禀手摺刻本。俱著发交阅看。再山东运司福泰、前被匿名揭告一案。已据程国仁、究出匿名揭帖正犯。系盐经历郭廷煇。乃日久尚未拟结。吴璥、那彦宝、行抵山东。如钱臻已将全案审明具奏则已。若尚未定谳。著吴璥等、一并将匿名讦告实情。并所控福泰各款。逐一研讯明确。分别定拟具奏。再行回京覆命可也。将此谕令知之。　　

○丁丑。上幸万寿山。　　

○谕内阁、吏部奏开复中书沈钦霖、可否开复进士出身、抑作为举人中书一摺。所奏非是。沈钦霖前因＜闲＞放湖南试差。失察家人滋事革职。嗣留会典馆效力。赏给举人。又因会典告成。加恩开复中书。该员系由举人赏还原官。何得妄冀开复进士。该部当据呈斥驳。不应代为奏请。英和等、俱交都察院察议。沈钦霖著作为举人中书。嗣后如有似此者。俱不准具奏。　　

○谕军机大臣等、据张文浩、姚祖同奏、会筹防护大汛事宜一摺。上年黄水异涨。豫省南北两岸河堤。漫缺频仍。始而南岸。继而北岸。迨北岸之马营坝。将次堵合。而南岸之仪封三堡。又复刷塌。河防溃坏。未有甚于此者。皆由前任河督等、玩愒因循。狃于惜费之见。平日不加意修培。以致临时无从措手。今张文浩、姚祖同、会筹全局。凡所称著名险要之区。有应先事防护者。务当设法修守。并多备料物。断不可靳惜小费。致误事机。即无工处所。一经大汛涨发。亦难保不临时生险。总当处处派员。无分晴雨昼夜。时刻小心防守。以保万全。至河工防险。以备钱为最要。遇有抢险之时。纵库贮银两有余。一时不能济急。惟钱文充裕。则人夫一呼而集。土料均可应手而至。一经抢护平稳。其所省实多矣。该署河督等、当于濒河州县。豫发银款。令其多换钱文。实贮实存。有缺即补。免致临时拮据。再本年秋闲兴办大工。估挑引河。其出土远近。尤关紧要。务于定例丈尺之外。加远运送。虽夫价不无加增。亦当酌量情形。奏明加给。不可但图节省。又致坍卸河内。壅遏川流。伊二人惟当同心协力。计议周妥。是为至要。将此谕令知之。　　

○戊寅。孝恭仁皇后忌辰。遣官祭景陵。　　

○谕内阁、嵩孚奏乡愚习教改悔自行投首恳请免罪一摺。安徽亳州、阜阳、太和、蒙城等州县。民人朱妮孜等。从前被诱习教。因教首王三保等、拏获正法。咸知畏惧。陆续赴官具结改悔。所有朱妮孜等。男妇二百二十名口。俱著免其治罪。仍令各该州县。另记册档。于牌甲内按户注明。随时稽查。如该民人等、将来有因他事犯案者。各照所犯本律问拟。若故智复萌。再私行习教。一经发觉。著加倍从重治罪。　　

○谕军机大臣等、本日刑部议驳盛京刑部题已革骁骑校温程、与民人刘二标子等、共殴宗室喜受身死、不应以刘二标子依同谋共殴伤重律拟绞监候、温程拟流一本。所驳甚是。此案温程开店聚赌。刘二标子系其雇工。喜受向温程索讨赌欠起衅。温程首先喝令将喜受攒殴。且温程所殴之伤。亦重于刘二标子。何得援同谋共殴人致死以后下手伤重者当其重罪律、以刘二标子拟抵。转将温程拟流。况温程充当骁骑校。喜受初发往盛京时。曾派令看管。平素共赌。熟识已久。无论喜受曾否身系黄带。温程并非不知其为宗室。乃殴之至死。应照宗室觉罗而殴之死者。斩监候本律办理。更不得援照寻常斗殴例问拟。瑞麟于此案所拟罪名。实属颠倒错谬。著松宁即提此案人证。另行审讯定拟具奏。并将瑞麟附参。再喜受发往盛京。曾否前经犯有别案。饬交圈禁。何以往来赌博斗殴。听其自便。亦著该将军查明。如系看管之员疏纵。亦于摺内一并参处。再近来瑞麟所办刑名事件。多不妥协。是否年老。精力衰颓。著松宁确加查看。如衰病废弛。不能胜任。即行据实陈奏。不可稍有瞻徇。将此谕令知之。　　

○旌表守正被戕四川广安州民李潮泷妾杨氏。守正捐躯贵州归化厅民陈英女引娣。　　

○己卯。谕内阁、钱臻奏审拟郭庭煇匿名指讦福泰款迹一摺。此案郭庭煇身为职官。辄敢挟上司薄待之嫌。编造匿名揭帖。乘夜张贴。以图倾陷。实属险恶。郭庭煇著即行处绞。至刘祥一犯。原系福泰长随。乃因被斥逐。捏造福泰款迹多端。向郭庭煇告述。以致郭庭煇、得以逞其奸谋。其居心尤为凶狡。仅拟杖流。不足蔽辜。刘祥著用重枷。在山东省城枷号三个月示众。满日发往黑龙江。给披甲人为奴。以为长随诬陷本官者戒。余俱照所拟完结。　　

○庚辰。谕军机大臣等、吴璥等奏查勘洪湖水势工程、及运河堤岸、会筹宣洩事宜一摺。上年豫省北岸。马营坝漫口。黄流下注。不及江境。本年北岸堵筑合龙。而南岸仪封。又夺溜南趋。全黄水势。汇注洪湖。虽湖面宽阔。每年夏秋之闲。淮水涨发。尚形盛满。今又纳全黄之水。自必倍常浩瀚。该督等、现与吴璥、那彦宝、会筹。将束清御黄各坝。拆展宽深。并将吴城七堡。于启放四十丈外。再加展宽。以八十丈为度。又于桃源高家湾地方。启放洩水沟六十丈。就此时汛水未大。自足宣洩。转瞬伏秋两汛经临。为日方长。该督等总当慎之又慎。刻刻留心。事事周防。万不可恃为有备无患。稍存自满之见。其山盱两坝三河及蒋家坝等处。得守且守。若能停止减洩。保护下河田庐。固属甚善。然亦不可拘执。设遇湖心涌涨。则又当以保卫高堰为重。其缓急机宜。该督等随时相度。亦不能豫存成见。务期保护万全。是为至要。此后湖水偶有增长。宣防悉臻平稳。不必频频入奏。若值盛涨之时。或又须拓展闸坝。分筹归江归海之路。该督等分别轻重。再行具奏可也。将此谕令知之。　　

○又谕、本日御史程伯銮奏、东省控案繁多、请严诬告之罪一摺。昨经降上□日。饬谕钱臻。凡东省京控之案。或奏或咨。俟审明实系虚诬。即将原告加重治罪。今该御史复为此奏。无庸另行置议。近年东省积敝□大。其始由于大吏废弛。不能整饬吏治。以致属员不畏上司。其渐成于牧令纵恣。不能镇服民心。以致百姓不畏官长。今欲挽其颓风。或专意参劾州县。或一味威制小民。皆非正本清源之道。盖直省州县。其人材大约相等。岂必出仕山东者。悉皆贪劣。即刁健顽民。亦随在皆有。岂必籍隶东省者。概乏善良。朕推求其致敝□大之源。实缘东省奸胥蠹役。盘踞已深。上则蒙蔽官长。下则播弄乡愚。即地方讼棍。非与若辈勾通。藉其指引庇护。亦不敢肆行无忌。遇有一案发觉。官挂弹章。民罹法网。而若辈安然如故。父兄亲族。私相授受。牢不可破。及更易新官。以学制之才。安能绝其根深蒂固之势。又复畏首畏尾。以致积渐而不可返。则欲剔除敝□大源。非严惩奸蠹。总无由致息讼宁民之效。特传谕钱臻、嗣后该省州县官。有因案劾参者。必将奸胥蠹役。从中欺蒙引诱挟制勾串之敝□大。切实追究。重则立寘典刑。轻则分别发遣。使地方官得以自振。不为其所牵制。而刁民无所倚恃。良民亦免为欺陵。坚持定见。行之以实。庶可起官吏畏葸之风。而清小民健讼之源矣。将此谕令知之。　　

○调镶蓝旗汉军副都统乌尔卿额、为西安右翼副都统。以刑部郎中海昌、为镶蓝旗汉军副都统。　　

○辛巳。谕内阁、议叙人员。定例不准用超等字样。此次豫省大工。办理并未周妥。吴璥等、乃率将其次出力人员。分别超等特等。造册咨送吏部议叙。实属违例。所有册开超等者。著改为一等。特等者改为二等。其吴璥、那彦宝、部议降一级调用之处。著加恩改为降一级留任。　　

○壬午。上幸静明园。诣龙神庙拈香。　　

○癸未。谕内阁、兵部奏驳拟发军台赎罪废员。尚有未完追赔银两、请饬完缴一摺。所驳甚是。福建已革同知徐汝澜。缘事拟发军台。前经该督奏请赎罪。兹据兵部行查户工二部。该革员尚有未完追赔各项银七千七百余两。定例不准援赎。乃该督等并不查明。率行详请具奏。实属违例。董教增明山、叶世倬、俱著交部议处。徐汝澜、著仍饬令前赴戍所。其未完银两。即行饬催呈缴。俟全数完结。再行具奏。嗣后凡有拟发军台效力废员。在外呈请赎罪者。该督抚务遵例查明。如有赔项。先行追缴全完。方准奏请。勿得含混干咎。　　

○旌表守正捐躯浙江丽水县民高顺金妻吴氏。　　

○甲申。谕军机大臣等、本日据都察院奏山东德州革生辛迈迁、遣子控告该州漕书等勒折侵吞、现被冤押闷牢一案。已明降谕上□日。交钱臻审办矣。此案辛迈迁、自十九年在该省粮道衙门控告。延至二十三年。未经审办。转将伊族邻人等。拏获十八人。锁押班房吓诈钱二百余千。迨该生赴京控诉。发回山东审讯。遂将其衣顶斥革。严押闷牢。自上年九月至今。又阅八月之久。仍未审结。国家设立囹圄羁押人犯。即情罪重大者。亦祇照例监禁。若如所控、东省所设闷牢。并无窗户。只有一洞。可通饮食大小便溺。俱在其中。似此惨酷。实出情理之外。著钱臻接奉此上□日。即先派员查验。济南府所设闷牢。是否属实。如果有其地。究明起自何时。历来所押人犯。亦必不止辛迈迁一人。即饬令速行拆毁。将违例滥押各员。据实严参。再首府有此。恐省外各府州县。亦有效尤私设者。并著一体严查。如有私设之处。全行拆毁。究明设立之员。一并严参。近日东省京控之案。据都察院奏较前日渐稀少。自因该抚下车伊始。均赴巡抚衙门呈控。是以京控渐稀。钱臻务当振刷精神。于上控事件。即刻提案。自行亲鞫。虚衷听断。于官民两持其平。不可豫存成见。稍有偏徇。如官吏贪劣属实。即据实严参。勿稍姑息。如衿民逞刁妄控。即执法严惩。以儆顽愚。似此秉公审办数案。使合省官民。皆知新任巡抚。公明刚断。咸生敬畏。则远近传诵。遇有屈抑。俱赴本省控理。其京控之风。不遏自息。钱臻于整顿地方。即可得有把握。从此振颓立懦。吏治民风。均当大有起色。将此谕令知之。　　

○是月。安徽巡抚吴邦庆奏、查看涡河水势平减、亳州民堤、请归于民捐民修。得上□日、依议办理。既系民修。何必验收。即有草率之处。令其赶紧补造。该府州赔修。无此办法。勿令吏役经管方妥。自卫桑梓。必能妥协。加之以官吏。又生枝节矣。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百七十二
  </div>
  <div class="pagination">
   <a href="清实录嘉庆朝实录_page518.html">
    上一页
   </a>
   <span>
    ...
   </span>
   <a href="清实录嘉庆朝实录_page514.html">
    514
   </a>
   <a href="清实录嘉庆朝实录_page515.html">
    515
   </a>
   <a href="清实录嘉庆朝实录_page516.html">
    516
   </a>
   <a href="清实录嘉庆朝实录_page517.html">
    517
   </a>
   <a href="清实录嘉庆朝实录_page518.html">
    518
   </a>
   <span class="current-page">
    519
   </span>
   <a href="清实录嘉庆朝实录_page520.html">
    520
   </a>
   <a href="清实录嘉庆朝实录_page521.html">
    521
   </a>
   <a href="清实录嘉庆朝实录_page522.html">
    522
   </a>
   <a href="清实录嘉庆朝实录_page523.html">
    523
   </a>
   <a href="清实录嘉庆朝实录_page520.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
