<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 130 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 130 页/共 216 页
  </h1>
  <div class="content">
   ○辛卯。免浙江江山县、本年分水灾额赋有差　　

○癸巳。谕兵部。闽省武职等官。多长于水师。而未谙陆路。著各省督抚于千把总内、挑选人材壮健、弓马娴熟者。咨送闽省。交与该督抚。以备题补之用。其应作何酌量咨送名数之处。著该部议奏。寻议、江南、湖广、应各拣选千总五员。把总四员。浙江、应拣选千总三员。把总二员。江西、应拣选千总一员。把总一员。行令各该督抚等、给咨赴部引见。恭候钦定。命往闽省。该督抚等、遇有陆路守备员缺。将拣选之千总题补。千总员缺将把总拔补。从之　　

○江南崇明总兵官林秀、缘事革职。调广东左翼总兵官施廷专、为江南崇明总兵官。升福建延平副将李维扬、为广东左翼总兵官　　

○兵部议覆。云贵广西总督鄂尔泰疏言、粤西营制。惟抚提、及左右二镇标。设有马兵。其余桂林等六协。全州等十三营。因马匹久经裁汰。以致兵丁骑射生疎。请复设战马共四百匹。各按营制地宜。酌量分拨。其马兵、即于各协营步战兵内挑补。按期操演。应如所请。从之　　

○旌表满洲正蓝旗烈妇、故五品典仪官张宝妻唐氏。守节不污。拒奸被杀。给银建坊、入祠致祭如例　　

○乙未。谕内阁。凡交议条陈事件。其原条陈之大臣、亦著入班会议　　

○署川陕总督查郎阿疏言、招往安西沙州等处屯垦民户。统计共有二千四百零五户。所种小麦青稞粟谷穈子等项。计下种一斗。收至一石三四斗不等。其余各色种植。亦皆丰厚。家给人足。莫不欢忻乐业。臣恐口内奸贩囤户、闻粮多价贱。兴贩射利。已令总兵道员、严行查禁。并传谕民户。按一年所需扣存外。其余即在本处粜卖。以济兵丁商民口食。得上□日。安西屯垦地亩。今年人力既勤天时复稔。各种粮谷俱获丰收。朕心深为慰庆。今查郎阿禁止奸徒兴贩射利。办理甚是。惟是饬令民户多余之谷。只许在本处粜卖。尚未妥协。朕思民户盈余之谷。原期粜价。以为日用之资。若本地籴谷者少。则出粜未免艰难。不可不为计及。著该地方官、酌量本地情形。不必相强。若有将盈余之谷、情愿出粜者。著动支官银。照时价籴买。存贮公所。明年傥有需用之处。听办理军饷之大臣、及该督抚、行文支拨。安西现有备用银两。即可动用采买。再于西安藩库、拨补还项。此朕体恤民户。俾粜谷得价。用度丰裕之至意。著地方官善于奉行。不可勒令粜卖。生事滋扰　　

○以故青海厄鲁特扎萨克辅国公册凌子色卜腾达什、袭爵　　

○旌表直隶开州烈妇、王坤妻刘氏。拒奸不污。投缳殒命。给银建坊、入祠致祭如例　　

○丙申。谕内阁。密亲王允礽安葬。著赐祭一坛。遣礼部堂官一员、前往致祭　　

○谕理藩院。八旗游牧地方。甚属紧要。近来总管等、仍有贪婪勒索属下之事。蒙古等、虽欲陈诉情由。因无巡察之人。即有含冤受抑者。亦无处控告。著于每年。或部属司官、或监察御史、派出一员。令其巡察。如有此等之事。即著据实参奏。傥徇庇隐匿、被接任之员查出。将巡察官一并从重治罪。其归化城。亦照此派往　　

○升署户部左侍郎太仆寺少卿阿山、为内阁学士兼礼部侍郎。仍署户部侍郎事　　

○工部奏、参革道员吴应龙、修造威宁城工逾限。应照例治罪。得上□日。凡官员居官声名不好。有负任使者。闲令于该地方工程效力。以示惩儆。非其人犯罪甚重。应籍没家赀者可比也。为督抚者。于此等人员之身家。有余不足。岂无闻见。自应审度伊等之力量。分别工程之大小。派令办理。若不量其力而概与以重大之工程。则伊等自度力不能完。即使竭蹷从事。仍不得免于罪谴。势必观望迟延。并其所有之力。亦退缩不前矣。于工程有何裨益。嗣后凡有此等效力人员。著该督抚等、询问本人情愿如何效力。再察其力量。果与所认相符。然后派拨工程。具奏请上□日。傥有欺诳推诿。不肯据实承认者。著该督抚题参。再行治罪。吴应龙、既称有产可变著该抚询问。令伊将实在力量据实供出。即照伊力量派委工程。令其速行修理　　

○丁酉。谕内阁。大学士孙柱、虽素餐多年。生平尚无大过。且年已八旬。先帝旧臣、在朝者甚少。著将伊名下应追银两。俱行豁免。其停俸案件。亦著开复。以昭朕优恤老臣之至意　　

○工部右侍郎法保、缘事革任。升都察院左副都御史宗室塞尔赫、为工部右侍郎。以署镶白旗满洲副都统二格、为都察院左副都御史。仍署副都统事　　

○敕封京都云师、为顺时普荫云师之神。雷师、为资生发育雷师之神　　

○署福建总督史贻直奏言、原任台湾参将林子龙、前被陈伦炯揭报。经高其倬据揭题参。今审得纵兵聚赌、废弛营伍二款。毫无凭据。即招会婪赃一款。亦历审并未入已。查林子龙、从前效力戎行。颇著劳绩。访其在任。颇得兵民之心。若遽令放弃。甚为可惜。可否令其来京引见。量加委用。得上□日。林子龙从前引见时。原经朕记名。系武弁中壮健材能之员。后被陈伦炯揭报贪劣款迹。因将伊革职究审。今据史贻直一一审讯。各款皆虚。是陈伦炯之揭报。实为屈抑。凡为文武大臣者。秉公举劾属员。乃职任中第一要务。今陈伦炯、将材能历之林子龙、枉加弹劾。而所特荐之游击洪继龙、则甚属庸常。高其倬亦言其不胜台湾之任。是陈伦炯之举劾颠倒。实与公是公非相左。又何以使所属员弁、共知劝惩乎。陈伦炯、受圣祖仁皇帝多年教养之恩。朕又加任用。乃伊不思至诚报效。仍复苟且营私。返之于心。何以自问。著该署督传上□日询问。确取口供具奏。林子龙著仍留闽省。交与该署督。以参将副将酌量题补　　

○己亥。谕内阁。各省兵丁、于粮糈之外。给以季饷。所以抚养士卒、令得仰事俯育。以为地方捍卫。所关甚重。而朋银一项。于俸饷内、扣留贮库。为各营买补马匹之用。亦国家恤兵至意也。近闻直隶布政司衙门。奸吏于请领朋银时。每匹扣陋规二两。至二两五钱不等。直隶如是。他省大约皆然。夫倒马立有限年。报销复有成额。岂容奸胥舞弊侵扣。嗣后著各督抚、及布政司、查照定例。按期给发。如有奸吏、增减克扣迟延等弊。各该督抚、即行拏究。按律重处。傥督抚失于觉察。布政司不能厘剔弊端。朕有访闻。定一并严加议处。至兵丁岁底预借春饷。及支放季饷。亦闻有不肖饷书、于放饷则需索季规。于借饷则科敛借费。此种奸弊。深可痛恨。著各该督抚一并严查禁革。务须按季给发。不得迟延。该部通行直省督抚布政使、将朕谕上□日、刊刻晓谕。俾官吏兵弁等咸知之　　

○谕兵部。常色礼患病。著加谨调养。将军印务、著秦布管理。副都统苏图回至军前。著在参赞上行走。舒楞额、不必来京　　

○庚子。谕内阁。奉天地亩。向来多有隐匿。每有三四亩、止报一亩者。是以概以上则徵科。民力输将。甚为宽裕。后因有隐匿积弊。民间互相争竞。纷纷讦讼。官民不便。前岁朕遣大臣官员清丈。渐次厘正。田亩皆得实数。今若按亩俱照旧则徵粮。恐小民输将无力。著盛京户部侍郎、会同奉天府府尹、确查田亩之肥瘠。分别上中下三则起科。酌定成额。永著为令　　

○以都察院左都御史三泰、署兵部尚书事　　

○以正白旗汉军副都统公庆复、署镶白旗汉军都统　　

○议政王大臣等议覆。署广东巡抚傅泰疏奏、暹罗国进贡方物。并请采买京弓铜线。应否采买赏给之处。请上□日遵行。得上□日。暹罗国远隔重洋。输诚向化。恭顺修职。历有年所。其所请采买物件。著行令该抚采买赏给。以示朕嘉惠远人之意　　

大清世宗敬天昌运建中表正文武英明宽仁信毅大孝至诚宪皇帝实录卷之八十八




大清世宗敬天昌运建中表正文武英明宽仁信毅大孝至诚宪皇帝实录卷之八十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。十二月。辛丑朔　　

○山西巡抚觉罗石麟疏言、军需所用驼屉等项。晋省士民。情愿自备车骡。运送归化城。踊跃争先。似难禁阻。得旨、前因军前需用骆驼鞍屉。令晋省制办三万副。该省人民。急公趋事。朕已降旨、蠲免该地方辛亥年额徵银二十万两。以示嘉奖。今因运送鞍屉。该省士民等。又复欢欣效力。甚属可嘉。著该抚等传旨奖谕。仍令各领应得之脚价。不必固辞　　

○晋封哈密镇国公额敏、为固山贝子　　

○裁山东济南府属之谭城、安德、昌平、太平、鱼邱、茌山六驿驿丞各一员。从署山东巡抚费金吾请也　　

○壬寅。谕大学士等。朕之本意。原欲于孝陵景陵之旁。卜择将来吉地。而堪舆之人。俱以为无可营建之处。后经选择九凤朝阳山吉壤具奏。朕意此地近依孝陵景陵。与朕初意相合。及精通堪舆之臣工。再加相度。以为规模虽大。而形局未全。穴中之土。又带砂石。实不可用。今据怡亲王、总督高其倬等奏称、相度得易州境内泰宁山太平峪万年吉地。实乾坤聚秀之区。为阴阳和会之所。龙穴砂水。无美不收。形势理气。诸吉咸备等语。朕览所奏。其言山脉水法。条理分明。洵为上吉之壤。但于孝陵景陵相去数百里。朕心不忍。且与古帝王规制典礼有无未合之处。著大学士、九卿、详悉会议具奏。寻议、谨按帝王世纪。及通志通考诸书。历代帝王营建之地。远或千余里。近亦二三百里。地脉之呈瑞。关乎天运之发祥。历数千百里蟠结之福区。自非一方独擅其灵秀。今泰宁山太平峪万年吉地。虽于孝陵景陵相去数百里。然易州、及遵化州、皆与京师密迩。实未为遥远。又泰宁山雄高群巘。抽脉自管涔恒岳而来。襟带百川。分水以拒马滹沱为界。相其形局。既属大地之凝庥。稽之典章。又合三代而同揆。伏乞钦派大臣、遵照定制。敬谨办理。自集纯嘏于万年。流嘉祉于奕叶矣。得旨、大学士九卿等、引据史册典礼陈奏。朕心始安。一应所需工料等项。俱著动用内库银两办理。规模制度。务从俭朴。其石像等件。需用石工浩繁。颇劳人力。不必建设。著该部遵行　　

○谕内阁。百官章服。皆有一定之制。所以辨等威、昭品秩也。近来服色顶带、及坐褥顶马胸缨之属。每有不按定例。任意僭越者。御史有稽查部院之责。而各御史中、即有参差不齐之处。是己身先有逾分违礼之咎。又何以弹劾他人。嗣后紫禁城内、著派三旗侍卫稽查。大城内、著步军统领稽查。外城、著五城御史稽查。倘有违例僭越之人。该侍卫提督、御史不行参奏。别经发觉者。将稽查之员、一并处分　　

○江南河道总督孔毓珣摺奏、清口引河工程。俟明年水汛时。相度举行。奉上谕。相度。妥确。然后试行。犹非探本寻源之策。若能使淮强黄弱。势可相敌。即不行挑浚。亦必畅流无滞。不然徒恃此数道引河。恐湖水未必能应手济用也。惟速将湖南一带石工。加高增厚。一例修砌坚固。俾湖水无涓滴漫溢之虞。其势自强。自当从清口畅流而出。可免淤浅之患矣。宜急为斟酌筹画毋因慎重钱粮区区小见。贻误河防要务　　

○改山西绛州属之襄陵、太平二县。隶平阳府。解州属之垣曲县、及平阳府属之绛县、闻喜县。俱隶绛州。从山西巡抚觉罗石麟请也　　

○癸卯。谕内阁。从前据两淮盐政噶尔泰、与运使何世＜土基＞奏称、两淮盐商。因沐皇恩、减省匣费各项。每年省费百万余金。而臣等又不受其规礼是以各商公送盐院银八万两。送盐道银四万两。但臣等蒙恩、已各给养廉。实无需用之处请解部以充公用。朕以各商年来省费巳多。而盐院、盐道、又各有养廉。因允所请。将此项解京。交与内务府为修理道路、及各项工程之用。至次年噶尔泰、与运使张坦麟、援照前例。复将银十二万两。奏请解部。比时适因预备军需。因令交与江南织造、为制办绵甲等项之用。今噶尔泰、与运使高淳、又将银十二万两。奏请解京。现今高淳参案。有需索商人各款。伊若果系用度不足。何不即于此四万两中支用。乃舍应得之项。分外贪取于商。朕因此于从前之事。亦不能无疑矣。著将此十二万两。交与噶尔泰。或给还各商。或伊有需用之处。即将此支用。倘伊实无需用之处。各商又不愿领回。噶尔泰、现署安徽布政使印务。著与魏廷珍、确查上江地方。有实在无著之亏空。将此银弥补。以完本地公项　　

○又谕。有人条奏内称广东诸务废弛弊端种种。如火耗提解。收米折色。及渔盐各种税务。俱较昔加增。至于盗贼公行。诬告不息。一切禁令不遵。赌具仍卖。地方有司、并不过问等语。朕览此奏。深为骇异。朕宵旰焦劳。无刻不以民生为念。其准令督抚提解耗羡。并稽查税课赢余者。无非除弊止贪。均平画一。使官民并受其福也。所颁谕旨。至数十次。天下大小臣工。无不共知朕心。恪遵朕训矣。何以粤东地方。尚有如此情形。因提解耗羡。而火耗转致加增。因清查税课。而有司转行苛索。因禁止私贩。而渔户并受苦累。是以朕爱养百姓之善政。而奉行颠倒。以济其贪营巧取之私。而置除暴安良、移风易俗之政于度外。该省从前督抚、受朕倚任之重。身在地方。焉有朕己闻知。而伊等漫无觉察之理。郝玉麟、傅泰、到任未久。嗣后宜整顿经理。勿蹈前辙。此旨到日。著悉心确查。严行禁约。倘不肖有司、仍有不知悛改者。著参革拏问。请旨正法。如督抚等、再有狥隐失察等情。经朕察出。定行从重治罪　　

○又谕。朕即位以来。屡有臣工条奏、各处地方官。徵收落地税银。交公者甚少。所有赢余。皆入私槖。雍正三年。又有人条奏、广西梧州、一年收税银四五万两不等。止解正项银一万一千八百两。浔州、一年收税银二万两。止解正项银四千六百两。应令该抚查核。据实奏闻。并令各省抽收税银之处。俱据实奏报等语。随经九卿议令各省督抚遴委干员。监收一年之后。视其赢余若干。奏闻候旨朕思孟子言治国之道。首称取于民有制。所谓有制者。即一定额徵之数也。若税课之属。无显然额徵之数。则官吏得以高下其手。而闾阎无所遵循。即如从前各处税课。经地方官徵收。有于解额之外。多数倍者。且有多至数十倍者。既无一定之章程。则多寡可以任意。其弊不可胜言。属员既已贪取。上司必致苛求。官员既已营私。胥役必至横索。日积月累。渐有增加之势。而难于稽查。岂非民生之隐患乎。朕是以允从条奏所请。及九卿所议。令各省督抚委员监收。以定科则。其徵收不及旧额者。亦令奏闻。降旨裁减。年来报出赢余之处。朕皆令留于本地。或作各官养廉之需。或为百姓公事之用。使官员用度有赖。自不妄取民财。使地方公用有资。即可宽恤民力。无非以小民之财物。仍用之于民间。不令饱贪官污吏之欲壑而已。若该督抚等果能督率有司。奉行尽善。将一年所收者。悉行奏闻。不及额数者。请旨减免。则赋有常经。万民共受其福矣。乃闻外省中、多有奉行不善者。以朕爱民除弊之善政。而庸劣有司、借归公之名。或肥身养家。或争多斗胜。以致肩挑背负之微物。皆徵收税课。而该督抚等、又不悉心稽查。民间苦于扰累。或起朝廷加税之疑。独不思朕爱养斯民。如江南、浙江、江西三省。额徵钱粮。则永远豁免六十余万。各省每年蠲免之正赋。又一二百万不等。而发帑为地方兴修工程者。又不下数百万。岂有于数千百万之帑金。并不吝惜。而转与小民争此蝇头之利乎。至于提解火耗。乃均平通便之道。官员有养廉之资。民间无苛派之扰。上司无得受馈遗狥情瞻顾之私。下属无请托钻营暗通贿赂之弊。屡颁谕旨甚明。从前督抚中有请将耗羡归公者。朕切加训饬。盖此项乃民间之物。惟有用之于本地。若将丝毫归公。是朕利其所有矣。朕必不为也。著各直省督抚、将朕此旨。刊刻颁布。自谕到通行之后。倘仍有加添重耗者。一经发觉。将经徵之员。于本地方即行正法。其该管各上司、失于觉察者。亦必从重治罪。决不宽贷　　

○升山东文登营副将曾谟、为山东登州总兵官　　

○署川陕总督查郎阿疏言、肃州附近嘉峪关、一应军需兵马。俱由嘉峪关出口。必先顿歇肃州。遂致本地米豆草束昂贵。肃镇标兵、额食粮饷。本色少而折价多。不敷籴买之用。请酌量暂为加增。后不为例。得旨、朕前因宁远大将军岳钟琪之请。特念哈密为军需往来之地。将驻防兵丁。增给口粮盐菜。今肃州为大军出口要道。办理军务之员。咸集其地。食指繁多未免物价昂贵。著将肃镇兵丁折支米豆。每石于折中一两之外。增给银五钱。每草一束。增给银一分。自雍正七年秋季起。至大兵凯旋之日。俱照增加价值。每季按名给发。毋得扣克侵渔。统入该年奏销册内。报部查核。以示朕轸念边兵至意　　

○甲辰。谕内阁。十五日御门办事。奏事大臣、及引见官员等。俱著用补服。嗣后朕临御前殿。与应用朝服之日。照常用朝服外。至御门理事。只用补服。遇应服蟒袍之日。亦著补挂蟒袍。永著为例　　

○又谕。凡为人子者。于亲丧之礼。不得备尽其心。实为隐痛。朕亲身阅历而知之。故于内外大小臣工。有不得已令其在任守制者。乃因办理政务。从权之道。未尝不体其哀戚之情也如大学士朱轼、蒋廷锡、丁毋忧。皆给与假期。回籍料理。及来京之后。仍令素服办事。不穿朝服。不与朝会筵宴。俾得尽其守礼之心。其外任官员。或特旨留任。或经督抚题留者。皆著给与假期。令其回籍料理伊亲之事毕。而后回任。不强其心之所不安也。嗣后内外大臣官员。若有奉旨在任守制者。皆准其素服二十七个月。以尽人子之心。若遇朝贺筵宴、祭祀典礼、齐集之处。外省督抚提镇司道府大员。则委属员代行。州县等官。则委佐贰代行。再、如直省文武官员。遇朝贺典礼齐集之处。倘偶遇风寒之疾。或肢体等患。亦不宜勉强从事。有乖调摄之道。亦著属员代替行礼。其代替之处。督抚提镇则报明礼部。司道副参以下等官、则报明督抚提镇。著将此旨。通行各直省知之　　

○旌表江南江都县烈妇。张三选妻吴氏、拒奸不污。服毒殉节。给银建坊。入祠致祭如例　　

○乙巳。谕内阁。国家设兵卫民。所以安良除暴。虽尚武勇之力。然必谨守法度。顾惜廉耻。不为犯法干纪之行。始不负朝廷豢养之恩。可以有上进之望。八旗兵丁。国家所以养之者甚厚。偶有差遣征巢□刀之事。复加意体恤。赏给各项银两。行粮之外。复给坐粮。所以筹画其用度。养赡其身家者。至周至渥矣。为兵丁者。自宜感戴国恩。兢兢奉法。共知自爱。以邀爵赏而沐宠荣。况朕之训饬教导者。至再至三。岂伊等尚不知猛醒。痛改恶习乎。乃自藏回陕之八旗兵丁四百名。仍有沿途骚扰居民之事。经抚臣宪德、两次参奏。共一百三十余件。似此负恩犯法。无知无耻。朕实为伊等深愧之。且其所得有限。乃一时率其犷悍之性。不知检束。以致身投法网罪无可逃。能不愧悔。况损人利己者。天理之所不容。强夺横取者。国法之所不宥。尔兵丁等、奈何惟利是贪。而不顾天理。不畏国法。为此可羞可愧之行乎。今将该抚所参各款。一一开出。并降此旨。著交与八旗、及各省驻防管兵官员等。各抄录一道。每月传集兵丁。敬谨宣读。令其触目警心。时时检朿。恪谨遵奉　　

○礼部议覆、河南学政于广、条奏学政事宜。一、学臣考试之期。提调官例用知府。责任綦重。嗣后或知府有外委公事。请令申详督抚、另委州县正印官代理。不得以佐贰微员塞责。一、候补廪增。豫省旧例。虽考列三等。亦得新旧间补。殊非鼓舞人才之意。嗣后必考居一二等。方准与新考上等者、间补食饩。均应如所请。从之　　

○移江西南康府同知、驻吴城。吴城地方、归星子县管辖。拨九江营弁兵驻防。移长岭巡检、驻青山。左蠡巡检、驻渚溪。吴城巡检、驻三江口。柴棚巡检、驻周溪镇。从原署江西巡抚张坦麟请也　　

○丙午。孝惠章皇后忌辰。遣官祭孝东陵
  </div>
  <div class="pagination">
   <a href="清实录雍正朝实录_page129.html">
    上一页
   </a>
   <span>
    ...
   </span>
   <a href="清实录雍正朝实录_page125.html">
    125
   </a>
   <a href="清实录雍正朝实录_page126.html">
    126
   </a>
   <a href="清实录雍正朝实录_page127.html">
    127
   </a>
   <a href="清实录雍正朝实录_page128.html">
    128
   </a>
   <a href="清实录雍正朝实录_page129.html">
    129
   </a>
   <span class="current-page">
    130
   </span>
   <a href="清实录雍正朝实录_page131.html">
    131
   </a>
   <a href="清实录雍正朝实录_page132.html">
    132
   </a>
   <a href="清实录雍正朝实录_page133.html">
    133
   </a>
   <a href="清实录雍正朝实录_page134.html">
    134
   </a>
   <a href="清实录雍正朝实录_page135.html">
    135
   </a>
   <span>
    ...
   </span>
   <a href="清实录雍正朝实录_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
