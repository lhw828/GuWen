<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1066 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1066 页/共 1860 页
  </h1>
  <div class="content">
   ○谕军机大臣等、据珠鲁讷奏称、驻劄木邦。派兵查搜两旁山谷百余里。村庄烧毁。庐舍倾倒。无一完整。比屋周看。于土松处掘发。并无掩埋米谷等语。看来贼匪畏大兵将至。早已整顿什物。驱其人远遁。但缅匪愚蠢无识。何以解此。是必内地汉奸。详为画策。著传谕明瑞。额尔景额等。留心访查。缉获时严加刑讯。一面行文该省。拏其眷属。一面奏闻　　

○又谕、据珠鲁讷奏现驻木邦。招抚附近夷民三百余人。及搜寻缅匪踪迹。俱已远遁。亦并未续获粮石。看来必有汉奸从中指使。设为坚壁清野之狡计。更无疑义。但官兵现在整队深入。道路既远。时日亦多。所有起程时裹带口粮。为数不过两月。自应悉心筹画。善为源源接济。方于军行有裨。著传谕鄂宁。令其详悉经画。应作何办理之处。一面知会珠鲁讷。彼此照应。务须接济妥速。无致延误。珠鲁讷处。亦应商之明瑞。或得因粮于敌。不藉运饷之处。亦应随时相机。一面奏明。至于普洱一带。及思茅九龙江等处。此时土司是否宁静。并实在情形若何，亦著即速查明据实具奏。并将此传谕珠鲁讷知之　　

○刑部议覆、山东按察使勒尔谨奏称、强盗得财。本律不分首从皆斩。办理时将其中情有可原夥犯。免死发遣。原属法外施仁。至以应死减等之犯。在配潜逃。自应重治其罪。向例。惟逃后行凶为匪。照原犯死罪正法。无行凶为匪脱逃。仍递回原配。枷责发落。即犯至数次。罪亦如之。法轻未足惩凶。请嗣后免死发遣盗犯。在配脱逃。无论有无行凶为匪悉照新疆遣犯脱逃例拏获请旨正法。应如所请。从之　　

○戊辰。上诣大高殿行礼　　

○予故云南楚姚镇总兵国柱、祭葬如例　　

○己巳。上诣皇太后宫问安　　

○谕、朕披阅清文鉴定本。见所列文武官阶。尚有未尽妥协者。如文职自二品以下咸分正从。惟一品俱诰授光禄大夫。未别等差。而一品武职所授荣禄大夫。考之前代。本属文臣一品所授之阶。若移为从一品文臣封典于体制更为尽善。至文武事同一体。武职二品至六品。并分正从。而一品。七品独未区分。亦未免参差失当。著吏兵二部。酌古准今。详核定议具奏。至清文内所有文武官阶繙译之处。并著繙书房详妥改定。俾品目秩然。以昭画一。寻议、嗣后文职。从一品、诰授荣禄大夫。武职。正一品、诰授建威大夫。从一品、诰授振威大夫。正七品、授奋武郎。从七品、授奋武佐郎。从之　　

○予故河南仪封县河东河道总督张师载、入祀乡贤祠。从巡抚阿思哈请也　　

○旌表守正被戕之湖北房县民杨从林妻吕氏　　

○庚午。军机大臣等议覆、凉州副都统伟善奏称、天津移来满洲、蒙古、马兵一千名。官五十九员。及凉州驻防马步兵一千五百名。官二十四员。请将两处官兵。分为八旗。每旗设佐领二。蒙古亦分为八旗。每旗设佐领一。其兵均匀分隶。又天津移来养育兵一百九十一名。均摊入八旗当差。俟缺郥挑补。八旗满洲、蒙古、各分左右两翼。满洲。每二旗合设协领一员。佐领防御、骁骑校、各二员。蒙古、共设协领一员。佐领、防御、骁骑校、各一员。其协领均兼佐领。另铸关防。余俱候缺补放、其马匹、饷银、口粮、铅弹、火药、等项。悉照凉州例支给等语。应如所请。至称天津兵遇婚丧事。将凉州生息银一体分赏之处。暂如所请。现令各省将军等查办。覆到时。再令该副都统遵办。从之　　

○兵部议覆、陕甘总督吴达善奏称、甘肃巩昌、秦州、二营。向隶洮岷协。查巩昌营、距洮岷一千余里。距固原五百里。秦州营、距洮岷六百五十里。距固原五百一十里。均应改隶固原镇。令其就近管辖。应如所请。又称、庆阳协所属泾州营。系入甘门户。差务殷繁。向设左营兵三十一名。该营所属。瓦云汛。系由陕入甘孔道。向拨防兵五名不敷差遣。请于红德城营。拨马守兵十名。添入泾州营于庆阳协营、拨经制外委一员。红德城营。拨马守兵五名、添入瓦云汛。亦应如所请。从之　　

○壬申。命翁牛特贝勒诺尔布扎木素、在御前行走　　

○以敖汉辅国公罗布藏锡喇布、为理藩院额外侍郎　　

○予故土尔扈特所萨克多罗贝勒罗布藏达尔扎、致祭如例　　

○癸酉。上诣皇太后宫问安　　

○谕曰、刑部侍郎四达著驰驿前往山西。有查办事件。所有随带司员。并著一并驰驿　　

○谕军机大臣等、彰宝奏、据安邑县知县冯兆观禀称、盐政达色。遇事坚执。商情惶惑。并置买器物。勒派商人赔垫。及需索贽仪馈送各情节。或系吴云从授意冯兆观。以为报复之计。俱未可定等语。已于摺内挑示。令彰宝不必来京。并派四达驰驿前往。会同该抚审理矣。从前达色参奏吴云从。徇商沽名。废弛盐务。参请革职。朕意吴云从如止不能经理盐务事宜。其罪尚不至于革职。达色所奏稍觉过当。因令达色会同彰宝查奏。今彰宝既据冯兆观禀出达色有勒派各情节若系吴云从因参劾私忿指使该县捏造款迹。希图报复。自当重治其罪。至达色前在天津盐政任内曾与商人交结获罪。今若果有该县所禀情事。则是始终不知悛改。故智后萌。亦当彻底根究。拟议重惩。此案既经彰宝查参。若竟交该抚审讯。不知者或疑抚臣与盐政。不无嫌隙。且不足以服达色之心。今令四达会审。可一秉虚公。详悉研究案情定拟。毋得稍存成见。以乖信谳。将此传谕知之　　

○以陕西定边协副将万岱、为兴汉镇总兵　　

○甲戌。谕曰、扬宁在木邦与贼匪打仗。未能尽力剿灭。且办理诸事。均不妥协。著革职。发往伊犁。自备资斧。效力赎罪　　

○谕军机大臣等、李质颖奏、凤阳关盈余较少一摺。内称、因夏秋水涨。豫省米豆商船。过关稀少。尚属事所应有。至称泗州一带。秋成稍薄。外来商贩无多等语。所奏殊未明晰。该处收成既歉。正藉外来粮石。以资接济。商人趋利如骛。估舶益当云集。何以商贩转少于往年。揆之情理。实不可解。若云该处旧产粮石。每岁外来商人搬运者多。今年因偶被偏灾。收成歉薄。商船不赴该境采籴。亦应声叙明白。岂可如此含糊入告。著传谕李质颖、将实在情形。详悉覆奏。寻奏、凤阳关坐落寿州正阳镇。凡豫省米豆、自西而东。俱在关报税。兼该处素产米粮。商贩采籴者。亦来交税。今该地收成减薄。而粮价较豫省相去无几。是以无外境粮食来粜。但既已歉收。诚如谕旨所云、商船亦不复赴该境采籴。报闻　　

○以广州副都统曹瑞、署镶红旗汉军都统。正黄旗汉军参领刘沛德、为广州副都统　　

○乙亥。上御太和殿视朝。文武升转各官谢恩　　

○谕曰、云南鹤丽镇总兵实泰奏称、到任已满三年。请进京陛见等语。三年奏请陛见。虽属成例。亦当视该任有无事务。云南现在行军。伊系本省总兵。虽未身赴军营。一切调选兵丁。岂得与伊无涉。自当奏停陛见。在彼豫备。乃冒昧陈请。殊属丧尽天良。不晓事体。著严行申饬　　

○刑部议覆、两广总督李侍尧奏称、江西庐陵县民吴均尚、使人来粤。勾引西洋人行教。请分别治罪。得旨、吴均尚、勾引西洋僧人。意图传教。实属滋事。但尚无不法别情。著从宽免死。改发伊犁。给与种地兵丁为奴。其安当。呢都。不能安分守法。姑念外夷无知。并著加恩免其永远监禁。交与该督。即令饬回本国。毋任再行出外妄为。自干重罪。谕军机大臣等、刑部议覆江西庐陵县民吴均尚、主使蒋日逵等、来粤勾引夷人安当、呢都、前往江西行教。将吴均尚等分别绞决发遣。并安当、呢都、圈禁省城一摺。吴均尚意图传教。滋事妄为。自属不安本分之人。但尚无不法别情。律以异端煽惑之条。自稍有间。可以量从末减。已有旨将吴均尚从宽免死。改发伊犁。其蒋日逵等三犯。仍照例发遣黑龙江等处。给与披甲人为奴。至安当、呢都、潜至岙门改装同行。亦干罪戾。第念外夷未谙中朝律令。著李侍尧将该犯明白宣示。以江省刁民。与伊等勾通行教。为国法所必惩。业经刑部依律治罪。奉旨特念汝等乃属外夷。如前此邓类斯。恳求留住粤省之事。且为准照所请。今安当、呢都、自罹宪典。犹复格外加恩免其永远监禁。饬回本国。汝等当安分守法。毋得再行出外滋事。嗣后如不知悛改。别经发觉。则当执法重治。不能曲为宽宥。将此传谕李侍尧知之　　

○举行各省驻防军政。吉林、才力不及官一员。年老官一员。黑龙江、卓异官二员。西安。卓异官二员。罢软官四员。宁夏、卓异官二员。江宁、卓异官三员。年老官一员。罢软官一员。福州、卓异官一员。察哈尔、卓异官四员。才力不及官一员。年老官一员。罢软官一员。山海关。卓异官一员。年老官一员。罢软官一员。河南。卓异官一员。分别议叙处分如例。其曾经出兵打仗之年老、患病、以原品休致各员。加恩给与全俸半俸有差　　

○举行本年军政。京营、卓异官四员。年老官一员。江苏省、卓异官七员。不谨官一员。罢软官一员。年老官五员。有疾官二员。才力不及官九员。浮躁官一员。江西省、卓异官六员。年老官四员。才力不及官二员。福建省、卓异官三员。罢软官一员。年老官三员。有疾官一员。浙江省、卓异官六员。不谨官一员。罢软官二员。年老官四员。有疾官一员。才力不及官三员。湖北省、卓异官一员。有疾官一员。湖南省、卓异官一员。河南省、卓异官四员。有疾官一员。才力不及官一员。浮躁官一员。山东省、卓异官一员。年老官一员。山西省、卓异官十二员。罢软官四员。年老官三员。才力不及官四员。陕西省、卓异官五员。年老官二员。甘肃省、卓异官七员。年老官二员。四川省、年老官一员。有疾官一员。才力不及官一员。分别议叙处分如例。其曾经出兵打仗之年老、患病、以原品休致各员。加恩给与全俸半俸有差　　

○以故阿巴噶辅国公旺沁扎布子齐巴克所布、袭爵。

大清高宗法天隆运至诚先觉体元立极敷文奋武孝慈神圣纯皇帝实录卷之八百一　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。春。正月。庚寅朔。上诣奉先殿行礼　　

○诣堂子行礼　　

○率王以下文武大臣。诣寿康宫。庆贺皇太后。礼成。御太和殿受朝。作乐宣表如仪　　

○诣大高殿寿皇殿。行礼　　

○遣官祭太庙后殿　　

○御乾清宫。赐宗室王公等宴　　

○辛卯。上诣皇太后宫问安　　

○谕、上年湖北省黄梅等十三州县。并屯坐各州县之武昌等七卫。夏秋闲被水灾。业经该督等。照例分别抚恤加赈。惟念停赈之后。即值青黄不接之时。贫民口食。不无拮据。著加恩将被灾较重之黄梅、广济、黄冈、汉阳、汉川、五县。及屯坐各县之武昌、武左、黄州、蕲州、四卫。并蕲州卫屯坐江南宿松、江西德化、瑞昌、三县地方。无论极贫次贫军民。概行加赈一个月。其黄梅等州县、上年应徵钱粮。虽已分别蠲缓。所有乾隆二十九年被水以后。未完带徵钱粮。及领借耔种口粮。若仍按限徵追。尚恐积歉之区。输将无力。并著加恩统缓至本年秋收丰稔后。再行带徵。该督抚等。其督率所属。实力奉行。务使灾黎均沾实惠。该部即遵谕行　　

○又谕、上年江西省南昌等一十三县。偶被偏灾。业经降旨该抚等。照例赈恤。今念赈期已竣。正值青黄不接之候。贫民口食。未免拮据。著加恩将南昌新建、进贤、鄱阳、余干、星子、建昌、德化、德安等九县。被灾七八九十分之极贫。与被灾九十分之次贫。各加赈两个月。被灾七八分之次贫。加赈一个月。其湖口。彭泽瑞昌。都昌。四县低田偶遇偏灾。情形较轻。所有被灾七八九十分之极贫。及被灾九十分之次贫。各加赈一个月。该抚等。其督率所属实心经理务俾穷黎均沾实惠。毋致稍有失所该部遵谕速行　　

○将军管云贵总督明瑞奏、自大叠江进兵。于十一月二十七日。剿杀贼匪五百余人。次日遇伏。复杀贼四十余人。生擒四人二十九日。兵抵蛮结。贼由密林内突出。我兵尽力剿杀。贼匪败回。毙贼二百余人。臣亲登山瞭望。见贼匪甚多。所设十六寨。俱属险要。密林之内。隐约见有埋伏。又见排有象阵。不但山势峻险。兼深要密箐。并无可通之路。设法挑诱。终不出战。因与诸大臣各侍卫官员商议。先破其中坚。余寨自不能据守。于十二月初二日。分队前进。时值大雾。我兵冲击木寨。贼匪施放枪炮。臣等俱在兵弁之前。首先追击。人人奋勇。用枪刀砍伤象只。象即倒奔冲突。贼匪不支。纷纷败窜。我兵冲冒枪炮。尽力攻击。甚至彼此抱持。以手相搏。贼人不及施放枪炮。但隔木寨用枪刀砍戮。并抛掷火球。我兵力战不退。奋身直入木寨。先系扎拉丰阿。攻得一处。臣明瑞。续攻得一处。观音保。亦攻得一处。至晚贼复来夺我兵奋力击杀。相持至二更时所有埋伏贼人。及他处防守各匪俱弃寨奔逸。我兵进剿搜拏地方俱已廓清计杀贼二千余人。报闻　　

○又奏、攻寨打仗时。有贵州藤牌兵王连。进抵第二寨。攀栅直上。飞身跃入。于数百贼中。纵横砍杀十余人。以致头带刀伤仍拔毁栅木。接应众兵。我兵乃得蜂拥而进。请加优奖。得旨、王连。著即赏给游击。仍给花翎　　

○又奏、此次攻夺木寨。臣审度情形。不得不身先行列不意临阵时。右眼眶被有枪伤臣毫无困乏。惟稍觉头晕。看字费力。以致奏报稍迟。伏思统领戎务。不应轻身冒险。请交部议罪。以为领兵重臣。不能持重者戒。得旨、何忍治卿之罪。以后稍为留意可耳　　

○又奏、臣由蛮结进兵。行至隔弄山。相近天生桥渡口。系有名险隘。闻从前鬼家部落宫里雁曾将数百名坚守此地。缅匪数万。皆不能过。臣因遣官兵侦视。据称天生桥。乃隔弄山中断之处。下有河一道。其势险急。两岸石峰。高出二三里。峰上盘曲小径。只容一人行走。其桥系天生一片大石。贼人将两旁旧有帮植大木。俱行拔毁。不但乘骑不能过渡。即步行亦难。询之通事民人马必兴。告称往北有小路。可以绕过。遂令达兴阿。带兵二千名。仍留大路。作夺取渡口之势。臣等带兵进至河水发源处。水虽不深。而湍流甚急。臣等催趱兵丁。于十二月初十日。俱行渡河。先将山梁占据。是日拏获三贼。讯称贼众以大兵但知大路是以加紧防守。至此地水源渡口。虽立两木栅。尚未拨人看守。忽闻大兵已渡。贼各惊惶。逃赴宋赛等语。臣等已过奇险之地。惟有协力剿贼。以成大功。报闻　　

○署贵州巡抚良卿覆奏、黔省脱逃余丁杨明龙等六犯。遵旨严行监禁。复据普安州等属。续获丁明亮等八名。又盘获私回余丁张文贵等十名。其余未获各犯。饬属设法躧缉。得旨、上紧缉获。与汝三月限。限满奏闻。若已获者复致逃。则看守者当代其罪。将此谕各属　　

○壬辰。谕、上年上下两江沿江各州县。因江水稍大。闲有淹浸业经叠降谕旨。抚赈兼施。惟念赈竣之后。去麦秋尚远。贫民口食。未免拮据。著加恩。将下江所属之上元、江宁、江浦、六合、句容、溧水、高淳、丹徒、金坛、溧阳、仪徵等。十一县。并扬州卫上江所属之怀宁、桐城、宿松、望江、贵池、东流、铜陵、当涂、芜湖、繁昌、无为、和州、含山、十三州县。并安庆、建阳、庐州、三卫。被灾七八分者。无论极次贫民。均加赈一个月。其被灾九分十分者。极贫。加赈两个月。次贫。加赈一个月。用资接济。该督抚等其董率各属。实心经理。俾得均沾惠泽。以副朕轸念穷黎至意。该部遵谕速行　　

○又谕、据明瑞奏报、现在进剿缅夷。已过蛮结地方。官兵奋勇攻击。连破贼垒十六座。杀贼二千有余。贼匪丧胆窜逸等语。明瑞秉性纯诚。才优干济前者西陲之役。每身先士卒。效绩宣猷。昨岁自伊犁来京陛见。方值缅酋滋事。前督臣调度失宜。因令节制云贵。并授为将军。领兵进剿。自任事以来。凡办理军营诸务。均能悉心筹画。动合机宜。近自木邦整队冞入于臼小地方。统众毁栅。今行次蛮结。复亲冒矢石歼贼因粮摧坚陷锐。以致目受枪。伤犹鼓勇直前克扬我武。自此酋众望风惊溃。刻日直捣贼巢。伫闻捷奏。朕心深为嘉慰。明瑞现在所袭之公。系承恩世爵。今既屡著殊绩。自应特沛恩施用示优异。明瑞。著授为一等诚嘉毅勇公。赏给黄带子、红宝石顶、四团龙补服、服用。所有原袭承恩公、著伊弟奎林承袭。并将原摺钞发。俾中外知之　　

○又谕、据额勒登额等奏称副都统伊柱染患伤寒身故。总兵官王玉廷从前攻取贼城。左腿受有鸟枪伤今伤发身故等语。伊柱此次进剿缅匪。捉生对敌。俱属奋勉。今患病身故。王玉廷因伤发身故。伊等虽非阵亡但俱奋勇打仗。受伤身故。实属可悯。著加恩将伊柱、王玉廷。交该部照阵亡之例议恤　　

○谕军机大臣等、此次明瑞身先士卒。奋勇直前大臣侍卫及绿营兵丁。亦属奋勉。宜沛恩施扎拉丰阿。著赏给都统衔。乌三泰、音济图德尔森保、玉鲁斯、齐哩克齐、均著赏给副都统衔。德尔森保、齐哩克齐、前在西路军营业经赏给巴图鲁名号。音济图著赏哈布台巴图鲁。玉鲁斯、赏乌克台巴图鲁。副将本进忠、赏法式善巴图鲁。并赏戴花翎。藤牌步兵王连、已有旨赏授游击。赏戴花翎。并著赏奇成额巴图鲁。额鲁特马甲库克新、授为蓝翎侍卫。赏克图尔克依巴图鲁。奖赏花翎索伦蓝翎侍卫三保、前锋校图钦保、俱授为三等侍卫。奖赏蓝翎委前锋校立保住、委护军校倭星额、丰昇额、额鲁特骁骑校玛察克、前锋六十一、护军和伦、额鲁特领催诺尔布三都布、把总韩朝吉、俱授为蓝翎侍卫、先渡河之额鲁特一名。亦著赏戴蓝翎。仍赏三保、绰克托巴图鲁。图钦保、法富哩巴图鲁。立保住、赛尚阿巴图鲁。丰昇额、伊勒图巴图鲁。倭星额、噶克察巴图鲁。六十一、格绷额巴图鲁。和伦、多克新巴图鲁。玛察克、哈什哈巴图鲁。诺尔布三都布、鄂摩克巴图鲁。韩朝吉、景文巴图鲁。引路之额鲁特一名、霍硕齐巴图鲁。马必兴、伊济斯欢巴图。照例每人各赏银一百两其余出力阵亡得伤官兵著明瑞查明。交部议叙议恤发去花翎二十支蓝翎四十支。交明瑞酌量奖赏出国官兵
  </div>
  <div class="pagination">
   <a href="清实录乾隆朝实录_page1065.html">
    上一页
   </a>
   <span>
    ...
   </span>
   <a href="清实录乾隆朝实录_page1061.html">
    1061
   </a>
   <a href="清实录乾隆朝实录_page1062.html">
    1062
   </a>
   <a href="清实录乾隆朝实录_page1063.html">
    1063
   </a>
   <a href="清实录乾隆朝实录_page1064.html">
    1064
   </a>
   <a href="清实录乾隆朝实录_page1065.html">
    1065
   </a>
   <span class="current-page">
    1066
   </span>
   <a href="清实录乾隆朝实录_page1067.html">
    1067
   </a>
   <a href="清实录乾隆朝实录_page1068.html">
    1068
   </a>
   <a href="清实录乾隆朝实录_page1069.html">
    1069
   </a>
   <a href="清实录乾隆朝实录_page1070.html">
    1070
   </a>
   <a href="清实录乾隆朝实录_page1071.html">
    1071
   </a>
   <span>
    ...
   </span>
   <a href="清实录乾隆朝实录_page1067.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
