<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1506 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1506 页/共 1860 页</h1>
    <div class="content">
○又谕、据尚安奏、接暹罗国郑华禀称、因伊父郑昭病故。临终嘱其尊奉天朝。永求福庇。兹特赍文禀报。俟至贡期。当遵例虔备方物朝贡等语。郑昭于上年输忱献纳。极为恭顺。是以准其朝贡。并加恩赏赉筵宴。以示怀柔。今郑华遵父遗言。效忠输忱。理应专遣使臣、具表恳请。乃仅遣夷目、赍文禀报。自不便遽准所请。现已令军机大臣拟写檄稿。谕以接阅来禀。据称尔父郑昭、业已病故。临终之际。谆谆嘱汝以尊奉天朝。永求福庇为念。理合禀报。俟至贡期。当遵例虔备方物朝贡等因。上年尔父献表输忱。备物进贡小心恭顺。经本部堂据情代奏、仰蒙圣恩。俯准入贡。并令贡使附于班联之末。一体入宴。瞻仰天颜特加赏赉。此皆大皇帝俯鉴尔父悃忱加恩格外。至为优厚。今尔父病故。尔继嗣为长。谨遵汝父遗命。急欲效忠天朝。具见恭顺悃忱。但汝理应具表叩谢天恩。并将尔父身故、及尔继嗣各情节。详晰声叙。本部堂方可据情转奏、今尔仅遣使禀报。并称俟至贡期、当遵例虔备方物朝贡等语。在尔国僻处遐荒。未谙体制。但本部堂等、职司守土。似此情节不敢冒昧代为具奏、现在尔国贡使候有北风。即可挂帆归国。俟彼到后。传宣入宴蒙赏、屡受大皇帝格外鸿慈。尔当益加感激。如果欲效忠输悃。承受天朝封号。必须具表自行恳求。本部堂方可代为转奏。用是剀切晓谕。尔其知悉。此檄。该督等即可遵照办理发往。至该国贡船入境。所有压舱货物自当照例免其纳税。并委妥员防护伴送。以示体恤。将此由五百里谕令知之。　　

○户部议准、闽浙总督署浙江巡抚兼管盐政陈辉祖疏称、仁和场新涨影沙荡二千九百十亩有奇请照备荒荡起科。自乾隆四十七年为始从之。　　

○是日、驻跸中关行宫。　　

○壬寅。谕军机大臣曰、陈辉祖查抄王亶望赀财一案。据盛住奏、查出王站柱底册不符。抽换显然。因钦差侍郎福长安、喀宁阿、前往河南工次。以查工为名。就近讯问王站柱、即解任押带赴浙质审。但福长安等、办理此等事件。究不能如阿桂之历练。前曾降旨令阿桂前往山东。查看河湖水势情形。此时如尚未起程。即于工次等候。如已起程。行走谅亦不远。可速回河南工次。祇作为因钦差来工。阿桂等同是督办之人。亦不致令人疑惧也。一面札谕王站柱、以闻有钦差来豫。令其前赴工所。随请圣安。不可稍露端倪。俟王站柱到工。阿桂即可先将此旨传谕、令其将如何抽换缘由。逐一供吐。倘稍有端倪。即可传旨将伊解任。俟福长安、喀宁阿、到工。即交伊等带赴浙省、归案办理后。阿桂再往山东一带。查看河湖情形、来京覆奏、亦不为迟也。　　

○吏部议覆、陕甘总督李侍尧奏称、陕省兴安州、形势险要。户口较前增至数十倍。请改为兴安府。兼设抚民通判。并于县属分设佐杂等员。应如所请。从之。　　

○是日、驻跸避暑山庄。至己酉皆如之。　　

○御制避暑山庄后序曰、我皇祖于辛卯年、成此避暑山庄。三十六景。缋图赋什。为序以行之。而予适生于是年。此中因缘。不可思议。即位后。于辛酉年、始为巡狩之举。至山庄徘徊思慕。因敬依元韵以志景仰。甲戌年、又增赋三十六景。盖以皇祖昔曾题额。而未经入图。及余游览所至。随时题额补定者。总弗出皇祖旧定之范围。故永恬居之诗曰。已是洞天传玉简。得教福地续琅书。永恬居、即皇祖御书也。御序至矣尽矣。兹后序何为而作。盖予之生年。既同山庄。而予之侍皇祖。适以壬寅。而今岁又恰当壬寅。六十余年蕴于深衷者。不可以不明白宣示。以自戒已者戒我后人耳。夫居此山庄。日凛敬天法祖勤政惠民。柔远宁迩。诸大端见之诗文者。不知凡几。何尚有未宣之深衷乎。无而谓有。是欺已有而弗宣。是欺人。我皇祖建此山庄。所以诘戎绥遐、崇朴爱物之义。见于御制序中。意深远也。是以皇考十三年之间。虽未举行此典。常面谕曰、予之不往避暑山庄、及木兰行围者。盖因日不暇给。而性好逸恶杀生。是予之过。后世子孙。当遵皇考所行习武木兰。毋忘家法。煌煌圣训。予与和亲王、及尔时军机大臣。实共闻之。而今皆无其人矣。予如不言。后更无知皇考圣意者。又数年来。日涉成趣。于向所定景外。不无建置。如创得斋戒得堂之类。不下二十处。既见之昨岁知过之论矣。而予之意。犹有未尽者。亦不可不宣示后人也。盖汉唐以来离宫别苑。何代无之。然不过费人财。逞已欲。其甚者乃至破国亡家。是可戒。无足法也。若今之山庄。乃在关塞之外。义重习武。不重崇文。而今则升府立学。骎骎乎崇文矣。然杜甫所云将军不好武。稚子总能文之句。余常驳之。以为各有其地其职也。设众人遂以此为美亦美中之不足矣。又扈跸之众。历数月于役采薇出车。古人所以恤下。此亦不可不念。俾人知其所系者大。且时加惠赐焉。则劳而不怨。若图已乐而忘人苦。亦非仁人之所为也若夫崇山峻岭。水态林姿。鹤鹿之游。鸢鱼之乐加之岩斋溪阁。芳草古木。物有天然之趣人忘尘世之怀。较之汉唐离宫别苑。有过之无不及也。若耽此而忘一切。则予之所为膻芗山庄者是陷阱。而予为得罪祖宗之人矣。此意蓄之久而不忍言。今老矣。终不可不言。故书之既以自戒。仍敬告我后人。若后人而忘予此言。则与国休戚相关之大臣。以及骨鲠忠直之言官。执予此言以谏之可也。设谏而不从。或且罪之者。则是天不佑我国家。朕亦无如之何也巳矣。　　

○癸卯。谕刑部尚书德福、老成历练。宣力有年。兹闻患病溘逝。深为轸惜。所有应得恤典。著该部察例具奏。　　

○又谕、刑部尚书德福病故。所遗员缺。著喀宁阿补授。喀宁阿现在出差。所有刑部印钥。著英廉带管。其德福所署兵部尚书事务。著德保暂署。至兵部满堂官。京中现在乏人。著玛兴阿即回京办理部务。　　

○谕军机大臣等。据户部议驳淮关监督全德、所收淮宿海、三关税银。自乾隆四十三年以来。递年短绌。未便仅按上三届比较。仍应比较四十二年。少收银一十九万八千八百余两。著令该监督等。照数赔补等语。淮关税银短少。该部指驳情节。甚属近理。但近年黄河因漫口。每有断流之事。何以该关本年短少。过于往年至十九万余两之多。推原其故。或因向年漫口堵筑后。尚有数月船只通行。即可抽收税银。至本年、自上年至今。漫口久未堵筑。以致商贩不通。船税短少。亦未可定。著传谕萨载、即将该关递年短缺、及堵筑月分、详悉确查。若如户部所奏、则该监督等、自难辞咎。其有无藉端侵蚀情弊。该督即应切实严查办理。若果因黄河断流、船只不通之故。亦即将比较各上届情形、详晰查明据实具奏。候朕再降谕旨。户部摺、著钞寄阅看。　　

○户部等部议覆、御史郑澂条奏各事宜。一、仓库、督抚例于年底盘查题报。比自王亶望、国泰、破案。甘肃山东之亏空几遍通省。是题报仅属虚文请乘此清查二省之际。令各省彻底清查等语。应如所奏。清查后。倘再有亏缺。除本员照例治罪赔补外。将盘查出结之督抚等。从重议处。并按数加倍分赔。仍令各州县。将仓库实贮数目。每三月汇报一次。申送该管道府。加结汇送藩司。转申督抚。督抚随时抽查。一、初任官员。例应领凭赴任。到任缴凭。比来每有在省缴凭。虚报到任。又或甫经到任。另委人署。檄调办案。久稽省城者。请严定处分等语。应如所奏。嗣后新选人员。必亲身到任后、缴销文凭。由该管各上司。出具实无在省逗留印结。申送藩司。加结详送督抚。报明吏部。俟送户部交代册结到日移查。如有捏报。将出结各上司。照徇情给结例、降二级调用。该督抚有勒令虚报到任情事。照借端勒掯留难例、降二级调用。或再有勒索。革职治罪。一。乡会试头场论内。易藏关节。应请删除。查头场性理论。现经副都御史巴彦学奏准、移置二场。毋庸再议。一、考试试差。明分去取。易启士子钻营之弊。请照戊戌科以前。不发考单。似更周密。应如所奏。嗣后考差。照衙门次序概行带领引见。其录取名单。毋庸发出。从之。　　

○以正黄旗汉军副都统阿克栋阿、为正蓝旗汉军都统。　　

○甲辰。谕军机大臣等、据阿桂奏、令何裕城先往东省、查看运河各工。阿桂俟十丈子沟全完、掣放水平既准、挑工完竣。再行起程。所办甚好。此时正有另行交办之事。即当详办。其东省河湖事务。有何裕城先往。尽足料理。将此传谕知之。　　

○又谕、前因陈辉祖查抄王亶望、赀财一案。疑有抽换情弊。彼时适值陈淮来京陛见。当即面询。据称查抄王亶望时。伊已来京引见、不能知悉。然观其词色。甚属闪烁。是以传谕盛住、留心察访。今据盛住奏、查出王站柱底册。有将金易银。抽换那掩情事。陈淮前任浙江盐道。与王站柱同为道员。且俱驻劄省城。断不至毫无闻见。著传谕陈淮、将如何隐匿抽抵。及何人换去金两。并此外或有别项情弊。逐一据实具奏。其从前在朕前欺饰之罪。尚可加恩宽宥。倘始终徇隐。不肯直陈。将来查出有与陈淮干涉知情之处。则是陈淮昧良欺罔。其罪即与于易简无异。试问陈淮。能当此重戾乎。　　

○署河东河道总督何裕城奏、豫省黄河北岸。铜瓦厢埽工。在兰阳新开引河之上游。河形兜湾迎溜。素称险要。查该工大堤后。旧有越堤。相距较远。今拟自西撑堤向东。直筑格堤一道。长二百四十余丈。以护大堤后路。其临河埽工迎溜处。添筑挑水坝三段。挑逼溜势南趋。庶各埽不致受险。得旨嘉奖。　　

○调正蓝旗汉军副都统阿肃。为镶蓝旗满洲副都统。正蓝旗蒙古副都统玛兴阿。为正蓝旗汉军副都统。以御前侍卫巴忠。为正蓝旗蒙古副都统。伊犁领队大臣德成额。为正黄旗汉军副都统。　　

○乙巳。谕刑部进呈本年湖北省。秋审黄册。该抚原拟缓决、九卿改入情实者、十九起。湖南省改拟八起。均在五案以上。著将各该抚、并按察使。交部照例分别议处。　　

○谕军机大臣等。陈辉祖查抄王亶望赀财一案。据盛住奏查出王站柱底册。有将金易银、抽换那掩情事。此事于李封、王杲。前来热河陛见时。皆经面询。伊二人皆以未经承办、不能知悉为词。因其时尚无确实凭据。是以姑勿深究。今既经盛住查出端绪。并有底册可据。其为情弊已属显然。李封、王杲。同系浙省司道。岂竟毫无闻见。著传谕李封、王杲、将如何隐匿抽抵。及何人换去金两。并此外或有别项情弊。逐一据实具奏。无论其从前欺饰之罪。朕可加恩宽宥。即使伊二人曾在事中。亦可因其现已据实陈出、格外矜全。若经此番询问。仍敢始终欺罔。将来查出伊二人、稍有干涉知情之处。则是李封。王杲。昧良负恩。其罪即与于易简无异。伊二人扪心自问。其能当此重戾乎。　　

○以吉林将军宗室永玮、盛京将军庆桂对调。　　

○以故四川松茂道属牟托司土巡检温廷瑞子怀忠袭职。　　

○丙午。上御依清旷。勾到秋审官犯。服制、及云南、贵州、情实罪犯。停决官犯斩犯六人。绞犯四人。服制斩犯四十二人。云南绞犯七人。贵州斩犯一人。绞犯八人。余六十一人。予勾。　　

○遣官祭历代帝王庙。　　

○遣官祭都城隍之神。　　

○谕、明岁朕前往盛京。恭谒祖陵。一切桥道备办各事宜。皆系地方官经理。全魁、人本拘缓。恐料理未能周到。不必兼管奉天府事务。所有奉天府尹事务。著伯兴兼管。　　

○又谕、据大理寺少卿刘天成条奏三款。一奏称督抚两司、以及道府公出。请限定人役名数。督抚、限以三十二人。两司、二十二人。道府、十六人等语。督抚司道等、因公出巡。所带仆从人役。全在本官严行管束。时刻留心稽查。一切供应。照例发价。自不致骚扰滋弊。设若刘天成所奏、限以人役名数。如果本官不能钤束。即一二人亦能作弊。况此数十人中。岂能保其不滋弊乎。一奏称请令游惰全归职业。并请饬内外文武衙门、查无职业之人。送官根究。容隐发觉。一并治罪等语。国家太平日久。生齿日繁。游手闲民。自所不免。果有犯法自当按律严惩。若如刘天成所奏、令内外文武衙门盘查查究。无论内外各官。于本分应办事件。尚恐不能尽职。若复令沿街逐户。一概盘查。纷纷滋扰。成何政体。且刘天成曾任巡城御史。伊于本城居住游民。能一一查察驱逐乎。驱逐之、又将使往何处乎。是断不能行之事。空言无补。徒滋烦渎而已。一奏顺天乡会试。房官。收掌、宜调取近省人员、以防关节。并请外省各添主考一员。搜罗遗卷等语。从前雍正年间。各省调取邻省举人入帘。不过偶一举行。旋即停止。可见当时事势。即有难行之处。今刘天成、乃请将直隶山东山西进士出身人员内、请旨点派。无论州县官、日事簿书钱谷。文义荒疎。即该督抚亦岂能尽知属员学问底里。若以浅陋之人充数。更为无益。且州县遗缺。又须委署交代。徒滋烦扰。况一法立则一弊生。侥幸之徒。又安保其不向近省进士出身州县、钻营谋干乎。至正副主考两员。行之已久。场中阅卷从容。从未闻以文卷浩繁、致有不能搜查遗卷之弊。至所云每省添副考官一员。翰林等虽不获邀分房之选。仍得与典试之荣。更见意存周旋瞻顾。尤为可鄙。总之有治人。无治法。内外文武大小官员。果能洁已奉公。人思自爱。自然诸弊肃清。朕尝以为去弊如扫尘。岂有一经除净。而终年遂可不扫乎。若如刘天成所奏。徒事纷更。而揆之事理。实有难行之处。刘天成摺。著掷还。并将此通谕中外知之。　　

○又谕、前据何裕成奏、八月上旬。屡有暴风。江西赣州等卫帮船。行至新挑河一带。被风沉溺漕船十余只。业经降旨将应赔漕米、豁免一半。并传谕明兴等、将有无淹毙人口之处。详查具奏。本日据鄂宝等奏到该帮船只。停泊独山湖地方。黑夜陡值狂风大雨。波浪汹涌。各船锚缆。均被掣断。四散冲淌。人力难施。漂没旗丁谢徐一等漕船十二只。片板全无。共漂失米一万三千三百三十余石。淹毙舵水人等男妇大小二十三名口。请将漂失米石。分作八年赔补等语。所奏已迟。已于摺内批示。赣州等帮船十二只。黑夜停泊。猝值暴风。人力难施。以致漂没。片板粒米。冲淌全无。所有淹毙人口。著该抚即行照例赏恤。至各船漂失米石。前于何裕城奏到时。已降旨豁免一半。并令分年带还。但念该旗丁等、猝遭风暴。生计荡然。人口并遭淹毙。情殊可悯。著加恩全行豁免。以示体恤。该部即遵谕行。　　

○又谕。原任大学士于敏中之孙于德裕、著承袭一等轻车都尉。仍加恩以主事用。　　

○谕军机大臣等。昨已降旨令庆桂与永玮对调。庆桂俟永玮到日。将事件交代毕。即赴吉林新任。昨永玮自热河起程。想尚未到。永玮于途次接奉此旨。即速赴盛京将军之任。一切应办事件。务悉心妥办。将此各谕令知之。　　

○又谕、昨永玮来热河陛见。朕面谕以吉林人性褊浅。当妥为抚绥。严禁跟随。不得滋扰。今将伊调补盛京将军。盛京官员习气。亦与吉林相等。永玮当恪遵训谕。悉心办理。至明岁朕往盛京。所有应办事宜。务详细筹定。将此传谕永玮、并谕庆桂知之。　　

○丁未。谕、前因工部奏销摺内、有更换昭陵隆恩殿龙毯。及昭西陵隆恩殿宝座坐褥、二项。谕令庆桂、刚塔、查明将更换缘由据实覆奏。兹据刚塔奏称、此项坐褥间有破损。经贝子允祁奏明、照例咨行工部成做等语。盛京陵寝。及东陵。西陵。供奉陈设各件。有应更换者。由承办事务衙门、咨行工部成做。其应用物件。工部又转向内务府咨取。辗转咨行。办理未免多费周折。且题销时转难查核。嗣后盛京陵寝。及东陵。西陵事件。除应行咨请工部办理者。仍照例咨请外。其更换陈设。如龙毯坐褥等项、由工部转行内务府者。各该总管、径咨内务府办给、确核题销。不必更咨工部转行。　　

○又谕曰、喀宁阿、已补授刑部尚书。现在出差。刑部满侍郎乏人。所有喀宁阿原署刑部侍郎阿扬阿之缺。著塔琦来京署理。　　

○谕军机大臣等、本日郑大进奏到各属粮价单内。所开价值。增多减少。今岁直隶秋收分数。前据该督奏报、通省统计八分有余。何至近时粮价、较前月递增。是否因入秋以后。七八月间雨泽稍觉稀少。直隶各属。不无缺雨之处。以致米价昂贵。或系奸商因新谷将次登场。故昂其值。豫为少减价之地。亦未可定。著传谕郑大进。即行查明据实具奏。寻奏。收获甫竣。新谷尚未集市。是以粮价较七月稍增。至大名、广平、等府曾于九月初。得雨数寸。惟保定、河间、等府。现在望雨。报闻。　　

○又谕、据富纲奏、安南国呈送咨文一件。内称有内地游民。混越占认界址。改名内隶。申请分画等语。现在酌拟照会文稿。并饬沿边镇将官员、留心查察等因一摺。祇可如此办理。安南国臣事本朝。素称恭顺。今乃因该国土民、藉词欠税。遂谓内地游民侵占土地。改名内隶。自应饬驳。惟所拟照会该国文稿内、尚有未协之处。现已令军机大臣、将照文拟改。谕以据该国王咨呈、内开安西十州。道里窎远。因兵燹之余。内地游民。乘此混越。占认广陵莱州界址。改名猛辣、猛赖。内隶。容俟秋凉。委员进抵十州。究出人犯解送。查出其处界址未清。须当申画等因。殊属不知事体。安南与临安边境接壤。中外界址。本自井然。并无淆混。至沿边六猛地方。自隶入版籍以来。迄今百数十载。历年久远。所辖寨名粮额。均有册籍可稽。无从混入尔国所管夷地。且尔国所属之界址。如果未清。必系尔国之土民。藉端影射。希图漏尔国租税。祇应自行察核。不应向内地呈请申画也。况天朝抚绥万国。似此边界毗连处所甚多。从未有因地界不清。率请申画者。今尔国如此渎请。皆缘僻处遐荒、不谙礼法所致。本部堂若据情代奏。设交部议。转滋尔越分妄干之咎。念尔国臣事天朝。素称恭顺。是以不即具奏。今将边境版籍所载、六猛管辖各寨落、开单明白宣示。即知云南省之沿边疆界。天然判分。本无未清。而该国所请申画之为冒昧也。设有不在版籍所载。而冒名影射者。则是尔土民指称内附。串通内地奸民。在彼冒混滋事。该国王即行按名擒拏。分别解送。以凭本部堂据咨达部。按律惩究。该国王此后务宜益励敬恭。恪守藩服。毋得据镇目一面之词。轻率咨呈。有违天朝德意。大皇帝抚驭外藩。德威交著。该国王久为藩服。与内地一视同仁。该国王应三思、以期永受国恩。为此照会该国王、即便查照办理。该督即可遵照缮写发往。仍须严饬沿边镇将官员、严密查察。妥为经理。将此由五百里谕令知之。　　

○调广东按察使景禄。为湖南按察使。以广东肇罗道李天培、为广东按察使。　　

○戊申。上御依清旷。勾到四川情实罪犯。犯停决斩犯十七人。绞犯十五人。余一百六十四人、予勾。　　

○谕军机大臣等、前刑部进呈四川省秋审人犯招册。九卿从缓决改入情实者、十四起。朕详加阅看。内惟宋模、赵子闻、二起。情稍可原。余十二起。俱属情真罪当。该督原拟缓决。自难辞失出之咎。已降旨谕知矣。本日勾到四川省人犯内、将宋模一起。又复细核案情。该犯因袒护内姻王辅臣、而用刀戳毙王辅臣之父王自伟。是宋模先自不顾伦理。逞忿行凶。法难宽贷。亦经予勾。其可原者。惟赵子闻一起。是刑部所改十三起。均属允当。福康安于覆谳时。不能细心推求。自有不合。福康安前任滇督。整饬铜盐诸务。经理妥协。及调任四川。查办啯匪。亦属认真。今审办秋审。援拟失当。皆因该督于刑名事件。素未谙习。且无熟练能事之臬司佽助所致。著传谕福康安、此后遇一切案件。务宜悉心推鞫。详慎定拟。以副朕谆切训勉之至意。　　

○巳酉。谕、前因江南淮徐二府属。经豫省漫水下注。降旨将被淹最重之沛县、丰县、铜山、邳州、四处。加恩常予赈恤。不论月分。俟水涸补种时。再行停止。今思山东兖曹二府、及济宁州、各属州县卫。俱当豫省下游。虽节经降旨令该抚详晰查明、分别抚绥。但豫省挑挖引河。须俟明春桃泛、始行开放。为期尚久。恐一时未能全行涸出。灾民仍未免拮据。所有山东被水最重之各州县卫。著该抚明兴、速行据实查明。即照江南丰沛等州县之例。不必论月。常予赈恤。统俟漫水消退。再行停止。该抚务实力查明。一面奏闻。一面妥办。以副朕轸念灾黎、有加无已之至意。该部遵谕速行。　　

○定宗室品级。谕、近观蒙古世袭家谱。知各蒙古王公子嗣、及闲散台吉、塔布囊、年已及岁者。俱各按定例、给以应得品级顶带。而宗室中除承袭封爵、及现有官职外。其闲散宗室。向无按品给顶之例。现在宗支繁衍。瓜瓞绵延。皆我祖宗派系流传。谱列银潢。名登玉牒。乃以身无职级。竟至与齐民无别。殊不足以示亲亲而崇体制。嗣后著将王贝勒贝子公子嗣、及闲散宗室。年已及岁者。俱照蒙古王公台吉塔布囊之例。分别给予品级官顶。其宗室现在当差、职分较小者。准其与闲散宗室、一体照例换给官顶。在宗室等身有品级。自必各知自爱。不至荡检踰闲。其中或有不肖犯法之人。亦照蒙古台吉塔布囊之例。即行革去官顶。如此则于褒荣之中。仍寓劝惩之意。藉此可以教育成全。而天家子姓。俱得邀章服之荣。益足昭国家睦族展亲之谊。甚盛典也。所有如何分别嫡庶等第、酌给官顶之处。著大学士、军机大臣、会同宗人府、详悉妥议具奏。至圣祖世宗之孙。及现在皇子、皇孙、皇曾孙、皇元孙辈、俱可戴红绒结顶。其如何分别支派远近、准其戴用之处。亦著一并妥议具奏。再觉罗虽亦系宗亲。但派系稍远。向原准其同旗人应试出仕。且有任各省州县者。若一体另给官顶。于现行统属仪制。转多未协。毋庸另行议及。将此通谕知之。寻会议、分别宗室顶戴事宜。一、圣祖仁皇帝世宗宪皇帝之孙。未授官爵以前。俱戴红绒结顶。至十八岁时。视其父之职分。遵新例、按品换给顶戴补服。一、皇孙皇曾孙。皇元孙辈、俱戴红绒结顶。服花褂俟封有爵秩。再照所封、换给顶戴补服。一、闲散宗室。均赐给四品顶戴、四品武职补服。一、王贝勒贝子入八分公之子。应封者。亲王之子给一品顶戴。郡王贝勒之子、给二品顶戴。贝子入八分公之子、给三品顶戴。至考试时。仍照例分别嫡庶、并考试等第办理。一、王贝勒贝子入八分公之承继子、虽例不应封。究与闲散宗室不同。均请给以三品顶戴。一、闲散宗室。犯笞杖等私罪。仍照旧例罚养赡银。如犯徒流等罪、例折圈禁空室、期满释放者。三年无过。该族长保送宗人府、准其开复。顶戴。如再犯法、及应永远圈禁、在家圈禁、并发遣盛京者。不论支派远近。均革去顶戴。一、王贝勒贝子公、及现任职官、革职无余罪者。仍准照闲散宗室、用四品顶戴。若革职尚有余罪者。均照闲散宗室例、分别轻重办理。一、宗室年至十八岁时。由宗人府查明汇题。令其戴用顶戴。一、盛京居住之宗室。请与在京宗室。一体给与顶戴。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十四

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。九月。庚戌。上自避暑山庄回銮。　　

○谕军机大臣等、据鄂宝、毓奇奏、催趱漕船出山东境一摺。内称于九月初七日。将江西尾帮、趱过临清。十二日全数过德州北上等语。今岁河湖水大。漕船行走迟延。前经降旨、将江西帮漕米。截留山东三十万石。交明兴存备该处散赈之用。何以鄂宝等摺内、复有全数帮船过德州之语。殊不可解。著鄂宝等、即行据实覆奏。又鄂宝另摺所称、江西帮船。于杨村起剥等语。今思杨村、河西务一带。距京较近。与其在此处起剥。不若竟截留天津。存贮北仓。更可省行途往返。著传谕郑大进、不必前来接驾。于接旨处。即可速赴天津。照料截留漕米之事。将来或留为直省之用。或运赴通仓。亦为便易。并著鄂宝、毓奇一体遵照妥办。至毓奇自任巡漕以来。催办帮船。一切经理。均属得宜。目下应办之事正多。明岁巡漕御史。需人更换。与其另易生手。不若仍留毓奇在彼。较为熟习。著传谕毓奇、亦不必至行在复命。于何处接奉此旨。即由该处速回。照料回空。并明岁重运北上之事。又鄂宝覆奏。粮船遭风漂没、奏报迟延一摺。该帮守备。系于八月十四日具报。该漕督接信后。自应一面奏闻。一面妥办。乃直至八月二十九日。始行具奏。其拘迂迟缓。亦不足详悉批谕。所奏请议处摺。亦批交部议。仍著传旨申饬。寻鄂宝奏、江西粮艘、共十三帮。前奉旨截漕三十万石。备东省赈恤。臣核明船米数目。将永建等七帮。截留济宁、东昌。两处交卸。其截剩之南昌等六帮。仍应挽赴杨村起剥。臣因南昌帮船。系赴杨村最后之帮。是以前奏催过临清德州摺内。即将该帮作为尾帮。未能分晰声叙。实属糊涂。得旨、果然。　　

○又谕曰、毓奇自巡视山东漕务以来。经理一切桥梁纤道。查催各帮粮艘。事事认真妥协。并豫筹及明岁漕船迟滞。奏请先免江广漕粮。甚属留心可嘉。鄂宝人尚诚实。但办事迂缓。即如漕务。是其专责。今年粮艘已迟于往年。并未见其豫行筹画。及降旨询问。又不详妥办理。而于漕船沉溺一事。具奏又迟。即此可见其办理诸事。愈形竭蹷。若令其仍任总漕。恐致废弛贻误。朕意欲用毓奇为漕运总督。将鄂宝调回。用为盛京侍郎。事务清简。庶人地相宜。毓奇曾任银库郎中。阿桂管理三库。自熟悉其为人。其是否可胜漕运总督之处。著传谕阿桂、据实密奏。毋得稍涉回护。寻奏银库应办之事无多。毓奇前任郎中时。才具无由尽见。然时露奋勉向前之心。人亦爽直。漕运总督、事务尚不甚繁。若将毓奇补用。似尚能胜任。得旨、览。　　

○是日、驻跸喀喇河屯行宫。　　

○辛亥。谕、前因陈辉祖查抄王亶望赀财一案。彼既恣贪侈用。而呈览物件。无甚入观者。疑有抽换情弊。然朕本不欲办。但不可不明此疑。因传谕盛住、留心察访。嗣据盛住奏、查出王站柱底册。有金叶金条金锭等。共四千七百四十八两。查对解缴内务府进呈册内、并无此项金两。第多列银七万三千五百九十四两。系将金易银。又底册内有玉山子玉瓶等件。亦未载入进呈册内。显有抽换那掩情弊。因派喀宁阿、福长安、前往查办。并传谕阿桂、先行询问王站柱、据实覆奏、兹据阿桂奏、讯据王站柱供称、上年查抄王亶望赀财。会同府县佐杂、每日亲往点验。交府县各官收管。金约有四千数百余两。银约有二三万两。玉器甚多。当即造有三分底册。我于六月初九日、起身进京陛见。即将底册一分。呈送总督。其余两分。分存藩司、粮道、衙门。我若果有不肖之心。岂肯将底册留于浙省。作为后人把柄。至我查办时。总督陈辉祖、曾吊取备用物件阅看等语。王亶望入官物件。该省竟敢抽换藏匿。公为欺罔。殊出情理之外。此事朕本不欲办。今既查有实据。不得不彻底根究。现已派阿桂、福长安、押带王站柱、前往浙省审办矣。陈辉祖身为总督。即无抽换入已之事。而于属员通同抵匿。置若罔闻。其庸懦无能。即与勒尔谨无异。岂可复膺封疆之任。陈辉祖、著革职拏问。所有闽浙总督员缺。著富勒浑补授。其河南巡抚员缺。著李世杰调补。查礼、著补授湖南巡抚。富勒浑俟李世杰到河南后。再起身前赴浙江。湖南巡抚事务。著舒常带总督印速往兼署。李世杰赴豫。必由湖北经过。接奉此旨。即带印迎交舒常接收。迅速赴豫。将此各谕令知之。　　

○又谕、闽浙总督员缺。现令富勒浑补授。富勒浑到任尚需时日。所有总督巡抚印务。著福长安署理。福长安未到之前。著王进泰暂行兼署。　　

○谕军机大臣等、据阿桂奏、讯据王站柱所供。自属实情。竟系陈辉祖营私舞弊。抽换抵兑。实出情理之外。此事甚大。非阿桂前去审办不可。现在豫省河工。已办有章程。将次完竣。并无必需阿桂在彼经理事件。即著同福长安、迅速驰驿前往浙江、彻底查办。至陈辉祖、曾经阿桂称其能事。用为闽浙总督。兼管抚篆。今阿桂查讯此案。即首疑及陈辉祖。并不稍存回护。大臣居心。理宜如此。今往浙省查办。自当秉公持正。讯得确情也。至现在办理勾到。刑部堂官需人。喀宁阿、于何处接奉此旨。即著回京。不必前往浙省。福长安接旨后。即于该处等候阿桂同往。再阅王站柱所供、尚非虚捏。阿桂等即将伊带往质对。若所供属实。伊竟无罪。可毋庸查办。　　

○又谕、陈辉祖查抄王亶望物件一案。有抽换抵兑之事。现已降旨、令阿桂、福长安。前赴浙江彻底根究矣。因思国栋。彼时任浙江藩司。经手此事。且查抄底册。在藩署收存。纵使无分肥情弊。国栋已有应得之罪。非王站柱之查办造册后。即行离任者可比。著传谕萨载、即将国栋解任。派委妥员。迅速将国栋解赴浙江。交阿桂等归案严审办理。现在安徽藩篆、需人接署。陈淮虽系臬司。但曾任浙江盐道。亦系事中之人。未便令其接署。所有安徽布政使印务。著刘壿前往署理。其江宁布政使印务。著萨载另委妥员接署。　　

○又谕曰、富躬陛辞未久。到任尚需时日。安徽巡抚印务。现系萨载兼署。布政使国栋。现有解任审讯事件。萨载所管事务繁多。恐难兼顾。著传谕富躬、于途次接奉此旨。迅速兼程赴任。　　
</div>
    <div class="pagination">
<a href="清实录乾隆朝实录_page1505.html">上一页</a><span>...</span><a href="清实录乾隆朝实录_page1501.html">1501</a><a href="清实录乾隆朝实录_page1502.html">1502</a><a href="清实录乾隆朝实录_page1503.html">1503</a><a href="清实录乾隆朝实录_page1504.html">1504</a><a href="清实录乾隆朝实录_page1505.html">1505</a><span class="current-page">1506</span><a href="清实录乾隆朝实录_page1507.html">1507</a><a href="清实录乾隆朝实录_page1508.html">1508</a><a href="清实录乾隆朝实录_page1509.html">1509</a><a href="清实录乾隆朝实录_page1510.html">1510</a><a href="清实录乾隆朝实录_page1511.html">1511</a><span>...</span><a href="清实录乾隆朝实录_page1507.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
