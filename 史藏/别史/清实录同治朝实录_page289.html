<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 289 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 289 页/共 505 页
  </h1>
  <div class="content">
   ○庚戌。谕军机大臣等、刘长佑奏、遵饬提督起程。并派员接署提篆一摺。署直隶提督娄云庆、虽暂练新军。而霆军乏人统带。尤关紧要。刘长佑已饬令交卸起程。即著催令乘坐轮船赴江甯。听候曾国藩差委。傥鲍超病体就痊。娄云庆可以不必接统霆军。并著曾国藩察看情形。仍饬回任。以资督练。直隶提督员缺紧要。刘长佑现派郑魁士署理。该提督久历戎行。自能熟悉营务。而意气渐平。当知力顾大局。和衷共济。不至复蹈故辙。所有古北口练军。准其派郑魁士接办。但所挑选兵丁。务当以精壮为先。不可稍存私见。致有偏重。著刘长佑传知该提督懔遵此意。用副委任。将此由六百里各谕令知之。　　

○又谕、杨岳斌奏、贵德厅回匪叛乱情形一摺。本年二月闲。贵德厅回民突起叛乱。将同知承顺及家属杀害。踞守厅城。览奏实堪痛恨。西甯回民就抚。本不足深恃。玉通主抚。而毫无防范。以致匪党益无忌惮。此次贵德既为贼踞。势难再事羁縻。著杨岳斌即饬提督邓全忠等。督带所部勇丁。联络该处乡团。设法进剿。迅将贵德厅城攻拔。毋任久踞。玉通亦当督率兵团。严密防守。毋再轻信奸回诡词。致为所误。所有死事员弁。著杨岳斌查明请恤。千总乜生春潜逃出城。著先行革职。交杨岳斌查办。其余听贼指使捏词禀报之文武员弁。著一并查明参办。另片奏、甘省饷粮军火。万分缺乏。请饬速解等语。甘省困乏情形。实深焦灼。陕甘唇齿相依。岂容坐视。著乔松年督饬林寿图、将陕台现存饷银军火帐房等项。迅速派员。探明路径。绕道解甘。并著谭廷襄、曾国荃、督催湖北后路粮台。将饷银军火。源源运至汉中分局。转解赴甘。以济眉急。原片著钞给谭廷襄、曾国荃、乔松年阅看。将此由六百里谕知谭廷襄、杨岳斌、曾国荃、乔松年、玉通、并传谕林寿图知之。　　

○以前任浙江提督郑魁士署直隶提督。　　

○辛亥。谕内阁、纯堪奏、请将办事荒谬之司员严议一摺。东陵内务府郎中龙光、因欲查永济官当商人情弊。辄带领劣迹民人白天瑞等。私将永济官当商帐簿摉查多件。携至该员私宅。虽系因公起见。惟该员不奉差委。辄敢私带平民。将永济官当帐本携至私宅。实属不成事体。惟既请交部严加议处。何以纯堪告知载钢、景霖、均未会衔。著载钢、景霖、会同纯堪详细查明。据实具奏。再降谕旨。　　

○考试应开列试差满汉二品以下京堂各官于上书房。　　

○以御前侍卫穆腾阿为镶红旗蒙古副都统。　　

○以湖北应山等处剿匪获胜。暂缓已革提督刘克仁遣戍。予参将董大义等加衔升叙有差。阵亡总兵官张遵道、副将李占彪、参将李洪贵、游击孙云标、知县龚汝弼、都司赵贵生、千总萧东江、县丞廖德琦等、祭葬世职加等。　　

○壬子。孝慎成皇后忌辰。遣官祭慕陵。　　


大清穆宗继天开运受中居正保大定功圣智诚孝信敏恭宽毅皇帝实录卷之二百二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。五月。癸丑朔。上诣绥履殿问慈安皇太后安。平安室问慈禧皇太后安。至壬午皆如之。　　

○以翰林院编修廖坤培为贵州乡试正考官。于建章为副考官。　　

○予湖南荆竹园阵亡参将杨友春等十七员祭葬世职加等。　　

○甲寅。谕内阁、御史刘秉厚奏、请修仁政以迓和甘一摺。本年雨泽愆期。屡经虔诚祈祷。尚未渥沛甘霖。亟宜修明仁政。以冀感格穹苍。近来捻逆窜扰。被难小民。流离失所。甚至有被兵弁诬杀者。殊伤天地之和。著各该督抚妥为赈恤。不准兵弁擅行杀害。阵亡兵勇。为国捐躯。家属穷无所归。尤宜轸恤。著各该督抚留心访查。其孤苦无依者。即行设法养赡。民闲弃溺子女。久干例禁。流离转徙之际。更恐不免。著多设育婴堂。广为收养。其被扰地方。尸骸未经掩埋。及向来浮厝棺木。并著该地方官广为晓谕。速行瘗葬。免致暴露。各该地方官。皆当实力奉行。用广仁恩而资感召。将此通谕知之。　　

○谕军机大臣等、成禄奏、哈逆东窜旋退。并副将淩祥失利情形各摺片。哈密回匪。由安西东窜玉门。冀援肃州。经成禄派令窦型迎击。多设疑兵。贼众旋即惊退。惟该逆虽经暂遁。难保不去而复来。仍当勤探严防。不得稍形松懈。并督兵迅拔肃城。速为出关之计。毋再稽迟干咎。已革副将淩祥、前在哈密接仗失利。本应治罪。现据成禄查明该革员于接仗时。身受矛伤。著从宽暂留军营。责令出关效力自赎。将此由五百里谕令知之。　　

○河南巡抚李鹤年奏、南路股匪西窜。现驰抵许州布置军务。得旨、著懔遵前旨。于西南两路。分饰宋庆等妥为防剿。毋稍松懈。　　

○前任陕甘总督杨岳斌奏、军务吃紧。请将本年秋审展缓办理。从之。　　

○乙卯。孝诚仁皇后忌辰。遣官祭景陵。　　

○谕军机大臣等、有人奏、本年二月闲。有苏省漕船一只。行至山东沾化县海滨落浅。为土匪抢去货物。将船拆毁。该县勒令水手改供。并有天津县张姓于姓商船。在该县海面遭风落浅。粮货均被抢劫。赃贼无获。该县书役及劣绅李姓均与贼通。请饬查办等语。所奏如果属实。于漕务商船大有关碍。著丁宝桢按照所参各节。确切查明。据实参办。并将行劫贼匪按名弋获。毋使一名漏网。原片著钞给阅看。将此谕令知之。寻奏、遵查漕船确系遭风沉溺。并非被劫。于姓张姓商船。系被居民乘危捞抢。业经获犯。饬府严讯。李连春与书役等。查无通贼情事。前代理沾化县知县张浚源实无勒令改供情弊。惟勘验未即禀报。殊属迟延。署知县张道南、于各案均已通禀。惟缉犯未能全数弋获。应请交部分别议处。从之。　　

○予江苏各属殉难监生管子荣等绅民妇女七十六名口分别旌恤如例。并予建祠。　　

○丙辰。谕内阁、前因御史佛尔国春奏、湖北竹木商捐一款。曾国荃前于过境时。曾用银三千两。及历任巡抚到任。办理铺陈。修理衙署。皆于此款领用各节。当谕令谭廷襄查讯。兹据谭廷襄奏称、前于查办官文被参案内。业将调到清摺核明。并无曾国荃用银之款。复讯据委员孙振铨供称。同治三年。曾国荃过境。曾由粮台解过旧欠饷银四万二千余两。系属正款。并未支竹木商捐。历任巡抚到任。该员并未办过支送铺陈等项。又据总局司道详称。历年在竹木商捐项下。领过办公等项银钱。如兵差堤工城工修理衙署。皆确有案据。并非铺陈规费各等语。此案曾国荃被参动用竹木商捐等款。既无其事。著无庸议。至佛尔国春原奏内所称。曾国荃原参官文贿通肃顺贪婪欺罔各节。据绵森等查属子虚。曾国荃宜照律反坐一节。官文受文宗显皇帝特达之知。十数年来。历著勋绩。谅不至辜恩昧良。肆行贪罔。且其重膺疆寄。尚在肃顺未经用事之先。亦无所用其夤缘。朕御极之初。曾特谕内外臣工。既往不咎。曾国荃以影响之事。胪列入奏。本属不谙大体。佛尔国春遽引加以反坐之罪。尤属迹近报复。故为苛论。嗣后风闻言事。必宜慎重。党援攻讦之风。断不可开。所奏并毋庸议。　　

○谕军机大臣等、何琯奏、哈密现在情形。并请拨仓粮各摺片。何琯现派孔才等所部。分驻了墩等处。其余兵勇。驻扎哈城。哈密境内。渐次肃清。即著该总兵会商伊勒屯等妥筹镇抚。一面仍将窜匪相机进剿。迅殄逆氛。巴里坤哈密两城。米粮万分缺乏。又兼本年荒旱。难望收成。兵勇枵腹堪虞。亟应速筹接济。何琯前经奏请于敦煌县指拨仓粮一万五千石。著穆图善、杨岳斌、严饬该县赶紧采办。解运巴城。以济眉急。成禄著懔遵叠次谕旨。迅将肃城攻拔。振旅出关。毋再迁延干咎。将此由六百里谕知穆图善、杨岳斌、成禄、并传谕何琯知之。　　

○署湖广总督谭廷襄等奏、捻匪由枣阳趋豫。现筹布置防守。得旨、刘铭传等军获胜情形。前据李鹤年奏到。与此奏大略相同。现在贼众窜过枣阳。势将入豫。著谭廷襄、曾国荃、飞咨豫境严防。并派兵出境进剿。不得稍分畛域。仍防回窜黄麻等处。毋稍懈忽。　　

○丁巳。谕内阁、前据山东在籍游击常启云、赴都察院呈控监生王克一等唆讼聚众。将其子常国泰偪入夥中。其侄常国栋有受贿纵匪等情。当经谕令阎敬铭等查究。旋据阎敬铭奏称、常启云素不安分。挟嫌诬控。陷人叛逆又复匿不到案。当将常启云革职审办。兹该革员复以委员袒护捏详、将伊收禁、其子常国泰仍与贼匪句结。谋为不轨等词。遣抱赴步军统领衙门呈控。是否实有其事。抑系砌词耸听。著丁宝桢彻底严讯。按律定拟具奏。寻奏、遵查常启云并无翻供。系常启云之母常姜氏图脱子罪。遣抱控告。原审并无屈抑。仍照原拟办理。下部知之。　　

○谕军机大臣等、李鸿章奏、任赖捻股。败遁西趋。各军分投追剿一摺。刘铭传等军。追贼云梦。生捦贼目陈大溃。逆向皂市奔突。遂窜洋梓。宋国永等由随州回军。夜袭贼馆。捦获甚多。贼现窜新野东南之朱集水台。并南阳西南之清华穰东等处。据获贼供称。有欲窜东豫或逃往陕西之语。刻下逆踪尚无定向。陕豫俱应严防。著李鸿章督饬刘铭传、周盛波等军。相机兜剿。李鹤年令宋庆迅赴新唐。会合霆军夹击。新练之军。如可抽调。著饬张曜择要扼击。为一鼓聚歼之计。如贼果东趋。李鸿章饬潘鼎新等迎截。丁宝桢即派兵迎堵。并著左宗棠、乔松年、赶紧调派劲兵。遏其入陕之路。该督抚等务须不分畛域。督军会剿。迅殄贼气。以慰廑念。将此由六百里各谕令知之。　　

○又谕、李鸿章奏、请饬催山东协饷等语。上年户部议山东月协曾国藩军饷五万两。系拨向协僧格林沁军营之款。嗣除扣给潘鼎新月饷三万二千两外。每月仅解徐州粮台银一万八千两。兹据李鸿章奏称、本年二月分饷银。迟至四月十五日始行报解。三月协款。尚无起解之期。四月则更不必言。该大臣各军。转战豫东皖鄂等省。需饷浩繁。东省财赋完善。非他省可比。且该大臣军营。尚有水陆四千余人。留守东境运河。仅此月解一万八千两。岂容任意延宕。著丁宝桢迅督藩司。照数按月协拨。源源接济。不得意存膜视。致滋延误。将此由五百里谕令知之。　　

○戊午。谕内阁、鲍源深奏、请饬刊刻书籍。颁发各学一摺。江苏等省。自遭兵燹以后。各府州县学中旧藏书籍。大半散佚。经史板片。亦皆毁失无存。现在地方已就肃清。亟应振兴文教。士子有志读书。而载籍难于购觅。其何以资讲贯而惠艺林。著各直省督抚转饬所属。将旧存学中书籍广为购补。并将列圣御纂钦定经史各书。先行敬谨重刊。颁发各学。并准书肆刷印。以广流传。俾各省士子得所研求。同敦实学。用副朝廷教育人才至意。　　

○又谕、鲍源深奏、请增修学政全书一摺。学政全书。自嘉庆十七年增修以后。久未续行纂辑。各省学臣。遇无例案可循事件。办理多至歧异。殊非画一之道。即著礼部将嘉庆十八年以后颁行条例有关学校事宜者。重加纂辑。其近年暂时从权变通者。亦著酌定画一。增入学政全书。刊发各省。以资循守。　　

○又谕、瑞麟等奏、剿办曹冲客匪。屡获大胜。该匪势穷就抚。并筹办善后情形一摺。广东曹冲客匪。负嵎抗拒。经蒋益澧督军进剿。屯兵于狮子山等处。分路攻击。叠获胜仗。追至田头贼寨。乘势环攻。赤溪股匪。分路来援。该抚挥军迎剿。伏兵四路包抄。贼匪前后受敌。旋即败退。三月二十五日。官军直偪田头。环筑炮台。昼夜轰击。四月初二日。分兵驻扎牛屎巷。以扼曹冲赤溪要道。两寨悍贼。同时来扑。兵勇用炮轰击。毙贼无算。贼始败退。收队后。该逆冒雨围攻沉玉遂营盘。拔抽木桩。愈扑愈悍。蒋益澧挑选敢死之士。由营后突出追杀。该匪惊溃狂奔。次日出队。将曹冲赤溪之匪截断。开放大炮炸炮。悉落寨中。贼始胆落技穷。赴营求抚。定期呈缴军械。将寨栅一律平毁。放出被掳子女。缚献抗官悍党。地方肃清。蒋益澧亲督将士。将积年客匪克期荡定。深堪嘉尚。著交部议叙。所有应办善后事宜。即著照该督抚所议。次第兴办。另片奏、请照恩平客籍成案。准其考试。每二十名。取进一名等语。该客民等既经改过自新。即系朝廷赤子。自应加恩拔取秀良。以广培植。余均照所请办理。　　

○谕军机大臣等、张之万奏、阜甯海匪。聚众劫掠。请饬调轮船出洋夹击一摺。阜甯地处海滨。毗连直东洋面。匪首沈如鈊即沈如＜?兴心＞、胆敢聚众抢掠。虽经张之万派兵拆毁其巢。而该匪驶至外洋。欲结幅匪滋扰。其计甚为狡恶。不可不亟行捕剿。以靖洋面。张之万雇募商船。出洋追剿。恐未能得力。上海向有轮船。及捕盗局绿皮艇师。原以备捕剿海盗之用。即著曾国藩、郭柏荫、迅速调派出洋。奋力追击。务将首匪弋获。不使一名漏网。其江北沿海各隘口。并著张之万派兵严密堵截。毋令登岸。傥有接济匪粮者。著各严行查禁。以期迅速蒇事。免滋后患。将此由五百里各谕令知之。　　

○又谕、瑞麟、蒋益澧奏、曹冲客匪。畏罪投诚。办理善后情形。请将出力文武奖励各摺片。曹冲等处客匪。恃险抗拒。负嵎日久。经蒋益澧亲督官兵。节节进扎。屡败贼众。并分兵断其接济。匪党穷蹙畏罪。真心乞抚。现在办理善后。已有头绪。该抚躬历险阻。奋勇督战。剿抚兼施。将十余年巨寇迅速荡平。深堪嘉尚。本日已明降谕旨将该抚交部议叙。并将出力各员弁照请奖励。所请将梅启照以盐运使记名。与定章不符。已交军机处另行存记矣。粤东土客械斗。积衅多年。势难令其同居错处。瑞麟等现拟将曹冲等处以内田庐。拨归客民。冲蒌等处田亩。拨给被逐土民。俾其各分疆界。画地而居。永绝葛藤。并设官驻兵。编籍乡试。所筹均属周妥。即著将详细章程妥议具奏。其入学考取定额。亦于本日明降谕旨内照请允行矣。将此由五百里各谕令知之。寻奏、土客所争。首在田产。曹冲以内。共田三百余顷。足资生活。现饬新甯县设立清查抚恤局。招集流亡。更建遵义书院。以振士气。另委知府李国贤等带兵八百名。驻扎浮石。兼资弹压。得旨、办理甚为周妥。仍著该督抚慎选牧令。随时留心驾驭。并将清查抚恤事宜。认真筹办。以期土客各民日久相安。毋稍疏忽。　　

○以广东曹冲客匪就抚。地方肃清。赏提督任星元白玉翎管一支。白玉四喜搬指一个。大荷包一对。小荷包二个。总兵官徐文秀一品封典。总兵官王朝治、副将彭光明、陈念亲、席得元、刘清和、谢明山、参将谢茂胜、游击吴迪文、道员梅启照、巴图鲁名号。知府郭式昌花翎。余加衔升叙有差。　　

○追予故江南河道总督潘锡恩谥文慎。交国史馆立传。　　

○己未。上复诣大高殿祈雨坛行礼。　　

○遣惇亲王奕誴恭祀天神坛。恭亲王奕?恭祀地祇坛。钟郡王奕詥恭祀太岁坛。惠郡王奕详诣时应宫。礼亲王世铎诣昭显庙。贝勒载治诣宣仁庙。豫亲王义道诣凝和庙。肃亲王华丰诣觉生寺。怡亲王载敦诣黑龙潭。郑亲王承志诣密云县白龙潭。拈香。　　

○谕军机大臣等、库克吉泰等奏、官军剿贼叠胜。捻股东窜。追击情形一摺。郭宝昌一军。在朝邑等处力战。三次获胜。歼毙发逆千余名。复将渭滨悍贼悉数剿除。与刘松山等军。并力攻克普集镇等处。追至省城南门外。奋力鏖战。德兴阿等亦督兵出城助击。追至灞桥。此次各军奋勇争先。将窜扑省城之贼力斩数千。精悍匪党。大半授首。解散裹胁万余人。凶焰已衰。剿办极为得手。著该将军等督饬诸军。乘胜穷追。务将此股速行殄除。毋任滋蔓。左宗棠计已抵关。著即与陕省追军。合力夹击。将此股就地殄尽。毋令窜入豫鄂。乔松年奏覆办理抚回情形一摺。颇为有见。著俟左宗棠到陕后。妥商筹办。原摺著钞给左宗棠阅看。将此由六百里各谕令知之。　　

○又谕、据杨岳斌奏称、楚军粮台。欠发饷银。并动借商民司库等项。为数甚钜。请将穆图善未到署任以前。各省具报起程协甘饷银。仍归楚军粮台核收。以清欠款。内有应拨甯夏军营月饷。仍照旧拨解等语。楚军欠垫各饷。固应清还。若如杨岳斌所请。将已报起程者。皆作旧饷。岂穆图善带兵赴省。皆可枵腹从事乎。所奏殊属非是。甘省地方瘠苦。筹饷不易。所有该署督未到任以前。已报起程协饷。著仍饬总理粮台司道。通融妥办。如楚军酿成别故。惟杨岳斌是问。穆图善于到任后。斟酌情形。妥筹支发。毋稍偏袒。将此由五百里各谕令知之。　　

○又谕、乔松年奏、请饬催磺斤等语。陕省磺斤短绌。专恃晋豫两省接月协济。现在截至本年三月止。豫省共欠解净磺八万斤。晋省共欠解净磺四万斤。实属迟逾太甚。陕省需用矿斤。万分紧急。著李鹤年、赵长龄、即将欠解之数。赶为兼程拨解。以后并须按照月协五千斤之数。源源筹济。毋再宕延。将此由五百里各谕令知之。　　

○又谕、荣全奏、起运军饷。被俄官阻滞。并索伦人口。逃入俄界一摺。喀帕儿所解饷银。俄官库必那图尔虽阻止前进。亦系慎重之见。此时是否解到。抑应扣留起解。均著荣全酌量办理。续行逃出索伦男妇。尚有千余名之多在俄境逗遛。闻之深为轸念。索伦劲旅。从前效力最多。岂可令其流离失所。著荣全于赴俄国商办事宜时。将前此逃出及此次续行逃赴俄国之索伦男妇。厚给川赀。设法护送至乌科两城。妥为抚恤。断不可吝惜小费。致令再受困苦。此事朝廷夙夜在念。若不趁此积雪融化之时。赶紧接出。则此后更难行走。谅荣全定能仰体办理也。另片奏、请将讷勤图等奖励等语。前锋讷勤图、乌仁泰、由斜米赴乌垣。正值严寒之际。不解辛苦。跋涉越岭。甚堪嘉尚。讷勤图、乌仁泰、均著赏加六品顶带。以昭激劝。将此由六百里谕令知之。　　

○西安将军库克吉泰等奏、镶红旗蒙古副都统西蒙古西克伤病未痊。请开缺回旗调理。允之。　　

○以剿贼奋勉。免陕西军营已革总兵官郭宝昌遣戍。　　

○以甘肃凉州全境肃清。予署总兵官杨占鳌优叙。复已革记名提督总兵官傅先宗职。余升叙有差。　　

○以甘肃张家川等处剿匪出力。赏提督彭楚汉一品封典。副将傅仁清、邓德祥、参将陈德荣、游击王正耀、裘德成、黄洪魁、巴图鲁名号。副将向良启等花翎。通判邓维钰等蓝翎。余加衔升叙有差。　　

○庚申。以神灵显应。加浙江绍兴府三江牐汤神封号曰孚惠。莫神封号曰灵应。并颁扁额曰神功永赖。　　

○谕内阁、库克吉泰、乔松年奏、德兴阿请假回旗穿孝等语。现在左宗棠将次督军抵陕。德兴阿著赏假百日。回黑龙江本旗补行穿孝。西安军营所撤伤病官兵。即著带回。并著假满后。会同黑龙江将军挑选精锐。督带赴营。以资得力。　　

○予河南各属阵亡殉难练长魏昌铭等男妇五百二十八名口分别旌恤如例。并予建祠。　　

○旌表尽孝守节署塔尔巴哈台参赞大臣德兴阿母乌里苏氏。　　

○辛酉。谕内阁、前据刘坤一奏、江西南昌府同知庆麟、才具疏庸。不知振作。当经降旨勒令休致。兹据吏部奏、据庆麟呈称。该员于上年九月。经刘坤一将其前在通判任内保荐卓异。并十年俸满题升同知。保升知府。并案给咨送部引见。且出具心地明白办事谨慎考语。现在正当赴部验到。忽又以才具疏庸。不知振作。奏参勒休。无所适从。不甘废弃等语。刘坤一于庆麟一员。何以保劾考语。前后两歧。著曾国藩、刘坤一、将该员所呈各情。详细查明。据实覆奏。不得稍涉回护。
  </div>
  <div class="pagination">
   <a href="清实录同治朝实录_page288.html">
    上一页
   </a>
   <span>
    ...
   </span>
   <a href="清实录同治朝实录_page284.html">
    284
   </a>
   <a href="清实录同治朝实录_page285.html">
    285
   </a>
   <a href="清实录同治朝实录_page286.html">
    286
   </a>
   <a href="清实录同治朝实录_page287.html">
    287
   </a>
   <a href="清实录同治朝实录_page288.html">
    288
   </a>
   <span class="current-page">
    289
   </span>
   <a href="清实录同治朝实录_page290.html">
    290
   </a>
   <a href="清实录同治朝实录_page291.html">
    291
   </a>
   <a href="清实录同治朝实录_page292.html">
    292
   </a>
   <a href="清实录同治朝实录_page293.html">
    293
   </a>
   <a href="清实录同治朝实录_page294.html">
    294
   </a>
   <span>
    ...
   </span>
   <a href="清实录同治朝实录_page290.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
