<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 344 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 344 页/共 1316 页</h1>
    <div class="content">包

　　

○又奏、制造子药等件银两。恳准加拨济用。得旨、著照所请。俟防务完竣。仍照前定额拨银数办理。摺包　　

○盛京将军庆裕奏、筹备战守。添练队兵得旨、奉天防务紧要。准其添募队兵。以资分布。傥有警信。即著悬立重赏。激励各营。俾将士踊跃用命。摺包　　

○以济克丹达克斋瓦袭科尔沁贝勒爵。明发早事　　

○己巳。谕军机大臣等、前因总理各国事务衙门需人。令李鸿章密饬道员马建忠来京。豫备引见。兹据奏称、该员办理侦探转运各事。一时难更生手。请暂缓北上等语。现在该衙门事务繁多。需人经理。所有马建忠经手事件。即著李鸿章另委妥员接办。仍饬该员迅速来京。豫备引见。将此谕令知之。洋务　　

○又谕、鲍超奏、调集旧部。应需饷项军械各摺片。前因闽省待援孔急。当谕鲍超募勇起行。俟到江西。听候谕旨。现已派左宗棠督办福建军务。并已调拨各营赴援。该省兵力较厚。足敷分布。鲍超著仍遵七月初二日谕旨。督率所部。迅速赴滇。与岑毓英会商进攻越南。力图恢复。现在饷项支绌。若募勇太多。实难筹此钜款。著该提督将马队步队共募一万人。务须挑选精壮。认真训练。以期得力。所需行粮及军械战马等项。即著与丁宝桢悉心会商。妥为办理。到滇后按月军饷。著户部筹拨有著的款勿误。将此由六百里各谕令知之。洋务　　

○又谕、电寄杨昌浚等、万培因奏请仿照成法。抽收坐贾厘金。专供团练经费。并令省城殷富捐输。台湾绅士林维源春闲捐银二十万两。台湾办团。未必需此钜款。请饬查明等语。闽省办团需费。著杨昌浚、张兆栋、会同林寿图、酌议抽收坐贾厘金济用。遴委公正员绅办理。殷富之家。能否捐输。并著酌量劝办。林维源捐款作何著落。有无中饱。即著确查具奏。若有余款。解充全省经费。电寄　　

○又谕、电寄陈宝琛、据电称、闽省军火全毁。请饬南洋购办运闽等语。即著陈宝琛迅派妥员前赴上海。购办洋枪大炮等件。设法雇船运闽。以济急需。应需款项若干。如何筹拨。由电奏闻。请旨办理。电寄　　

○总理各国事务衙门奏、内地法人。请准俄国代为保护。得旨、现留内地之法人。业经谕令一律保护。所请由俄国使臣代为照料。著依议行。摺包　　

○前江苏巡抚吴元炳奏、查勘山东海防情形。兵单力薄祇有竭力经营以维防务。得旨、本日已有旨令吴元炳补授漕运总督。著将山东河工详细查勘俟覆奏再行驰赴新任。摺包　　

○命闽浙总督何璟来京。以漕运总督杨昌浚为闽浙总督未到任前以福建巡抚张兆栋署理。现月　　

○以前江苏巡抚吴元炳为漕运总督。未到任前。仍以河南布政使孙凤翔署理。现月　　

○庚午。谕内阁、陈士杰奏、各属被水灾黎。现筹办理赈抚一摺。山东黄河南北两岸。本年伏汛漫决。历城齐河等处。被水灾民。业经陈士杰督同司道倡捐银两。筹办急赈。惟念饥馑余生。仍恐流离失所。著照该抚所请。即饬司道督率印委各员。协同公正绅耆。再放普赈一次。务使实惠及民。不准分毫弊混。其有应缓徵钱漕。及应否续办冬赈之处。并著陈士杰随时察看情形。奏明办理。用副轸念灾黎。有加无已至意。现月　　

○广西巡抚潘鼎新奏、派军出关。并约会滇军分道前进。得旨、法兵在越扰害。正有可乘之机。即著潘鼎新迅速部署出关。并令王德榜赶募足额。会同各军次第进发。一面速行知会滇军。分路并进。互为声援。刘先胥募勇川资。即由该抚咨明庞际云照数给发。摺包　　

○以前江苏海门镇总兵贝锦泉、署浙江定海镇总兵官。摺包　　

○予边防瘴故已革记名提督彭忠国等五十一员优恤。摺包　　

○抚恤山东齐东县被水灾民。摺包　　

○辛未。谕军机大臣等、成孚奏、请添拨防险银两一摺。据称节交白露。南北各厅险工。抢护平稳。惟经费不敷。恳请南岸添拨银九万两。北岸添拨银三万两等语。著鹿传霖督饬藩司于历年节省防险项下。如数提拨。并将前款未清银两。于霜降以前。一并拨给。成孚务当督饬在工文武员弁。核实支放。仍当妥筹修守。以固要工。将此各谕令知之。现月　　

○又谕、电寄李鸿章、刘铭传电报法调兵四千攻沪尾。台北万紧等语。援台之军。虽已拨刘朝祜四营。尚恐无济。著李鸿章竭力设法援救。总以保全台湾为要。电寄　　

○又谕、电寄曾国荃、刘铭传电报闻法调兵四千攻台。沪尾法船已到。口门闭塞。台北万紧等语。刘铭传孤军待援。刘朝祜四营。现往一千。尚未全数前往。著曾国荃迅速雇船续装赴台。并竭力另筹援应。一面设法。一面电闻。吴淞堵塞。留一活口。愈窄愈好。不必二十五丈之宽。该督所称法船有三五只到口外。立即堵塞。万一临时赶办不及。必致误事。务必豫为筹定。确有把握。英商订购大炮。十个月方到。未免太迟。著再筹商提早方可应急。电寄　　

○又谕、电寄张之洞、前令广西至云南安设电线。现在滇粤督抚已否办理。能否由龙州径至马白关。著张之洞转电潘鼎新。迅咨岑毓英。立即商办。以速军报。并一面奏闻。勿得迟误。电寄　　

○礼部奏、议覆吉林将军奏请添设满蒙拔额。应毋庸议。前承办此案之堂司各官。系属疏忽。得旨、所有同治十年议覆昌图岫岩两厅准设拔额一案之该部堂司各官。著查取职名。交部照例议处。现月　　

○予故广东水师提督吴长庆在朝鲜建立专祠。从朝鲜国王李熙请也。摺包　　

○纂修官朱汝珍恭纂　　

总纂官熊方燧恭辑监修总裁世恭阅四月十七日正总裁那恭阅八月二十三日专司藳本陆恭覆阅癸丑二月初十日　　

徐恭阅二签十一月二十六日　　

荣月日副总裁唐月日　　

宗室宝恭阅七月十三日

　　

陈恭阅二签十一月十九日　　

熙月日　　

郭恭阅九月十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百九十一　　

光绪十年。甲申。八月。壬申朔。上诣长春宫。问慈禧端佑康颐昭豫庄诚皇太后安。至辛丑皆如之。内记　　

○谕内阁、穆图善等、暨张佩纶、何如璋、先后具奏、法兵攻击船厂炮台。官军接仗情形。自请议处治罪各摺片。法人乘上海议和之际。潜使兵船入泊福建马尾等处。中国素重诚信。并未即行驱逐。乃该国包藏祸心。不顾信义。七月初三日。何璟等甫接法领事照会开战。马尾法船。乘我猝不及防。先行开炮攻击。我军合力抵敌。兵商各船。多被击毁。各军于濒危之际。犹复奋勇接战。击坏该国兵船雷船三只。初四等日。法兵猛攻登岸。经提督黄超群、道员方勋、都司陆桂山、督队击退。法兵旋攻馆头田螺湾闽安等处。希图上岸据扰。经张世兴、蔡康业刘光明督军击却。穆图善驻守长门等处。督饬总兵张得胜、副将洪永安、守备康长庆等。率队截剿。毙敌甚多。击翻敌船二只。以炮台门皆外向。敌由内击。致为所毁。此次因议和之际。未便阻击。致法人得遂狡谋。各营将士。仓猝抵御。犹能歼毙敌人多名。并伤其统帅。其同心效命之忱。实堪嘉悯。所有击退上岸法兵出奇制胜之提督黄超群、著以提督遇缺题奏。并赏穿黄马褂。道员方勋、著以道员遇缺题奏。并赏给达春巴图鲁名号。都司陆桂山、著以游击尽先升用。并赏给捷勇巴图鲁名号。击翻敌船夺获军器之副将洪永安、著以总兵记名＜闲＞放。并赏给绷僧额巴图鲁名号。其余出力之水陆将弁。著穆图善、张佩纶、先行传旨嘉奖。并从优保奏。候旨施恩。力战受伤之都司孙思敬、著以游击补用。阵亡之高腾云、及受伤之宋锦元、洗懿林、及其余阵亡受伤各将弁。均著查明分别奏请奖恤。并著穆图善张佩纶、于前颁内帑备赏项下。择其打仗尤为出力兵勇。及阵亡之官弁兵勇家属。分别核实赏给。毋稍疏漏。闽浙总督何璟、在任最久。平日于防守事宜。漫无布置。临时又未能速筹援救。著即行革职。福建巡抚张兆栋、株守省城。一筹莫展。著交部严加议处。船政大臣詹事府少詹事何如璋、守厂是其专责。乃于接仗吃紧之际。遽行回省。实属畏葸无能。著开缺交部严加议处。翰林院侍讲学士张佩纶、统率兵船。与敌相持。于议和时屡请先发。及奉有允战之旨。又未能力践前言。朝廷前拨陆路援兵。张佩纶辄以陆兵敷用为词。迨省城戒严。徒事张惶。毫无定见。实属措置乖方。意气用事。本应从严惩办。姑念其力守船厂。尚属勇于任事。从宽革去三品卿衔。仍交部议处。以示薄惩。福州将军穆图善、驻守长门。因敌船内外夹攻。未能堵其出口。而督军力战。尚能轰船杀敌。功过尚足相抵。著加恩免其置议。嗣后闽省防务左宗棠未到以前。著责成穆图善杨昌浚张佩纶、和衷商办。务臻周密。毋稍疏虞。至沿海战守事宜。各该督抚务当懔遵叠次谕旨。督饬各营。认真戒备。不得稍涉大意。致干重咎。寻部议。张兆栋何如璋、革职。张佩纶降二级留任。从之。洋务摺包　　

○谕军机大臣等、左庶子恽彦彬奏、外省办捐。不实不尽。请饬罢成议以杜弊端一摺。著户部速议具奏。现月　　

○又谕、何璟、张兆栋奏、建邵土匪滋事。办理情形。据称本年六月闲。建邵一带。有匪徒成群结队。沿村抢掠。拏获首犯张廷源等十余名讯办等语。著杨昌浚、张兆栋、督饬所属。严拏余匪。务净根株。被胁人众。即行解散安抚。以靖地方。穆图善等此次奏报军务摺件。系由差弁赍递。嗣后凡系紧要事件。著由驿奏闻。以期迅速。将此由五百里各谕令知之。现月　　

○又谕、岑毓英奏、遵旨训练各军。听候差遣。并请准带所部驰赴吴淞口各摺片。前叠谕岑毓英督师出关。规复北圻各城。兹据该督所奏。尚未接奉前旨。现值秋高气爽。即著督饬刘永福及在防各营。力图进取。迅赴戎机。并著潘鼎新悉心会商。饬令各军联络声势。分路并进。该督抚务当极力筹办。不准藉词迁延。自干重咎。所有办理情形。随时迅速奏闻。刘永福军所需饷银军火。仍著岑毓英妥筹接济。俾无缺乏。岑毓英以内地防务。重于边关。请率所部驰赴吴淞口察看地势。或南或北相机策应。具见悃忱。沿海各省防务。已叠谕该大臣将军督抚严密布置。岑毓英素性勇往。惟当懔遵前旨。速赴越南。尽力攻取。以副委任。所请著毋庸议。昨据潘鼎新奏、法兵在越扰害。越南官绅。纠集义民散勇。并请该抚派兵前进等语。是此事正有可乘之机。即著该督抚出示晓谕。悬赏激励。俾该国官兵。敌忾同仇。踊跃用命。闻黄桂兰、赵沃、旧部溃勇。有为法雇用者。著岑毓英、潘鼎新、设法招回。毋为敌用。其余遣撤勇丁。并著撤回内地安插。毋任逗遛。又据户部代奏。员外郎梁奏功奏敬陈管见一摺。所陈各条。不无可采。著岑毓英、潘鼎新、筹议办理。原摺著摘钞给与阅看。将此由六百里各谕令知之。洋务　　

○又谕、电寄曾纪泽。据电称、洋人哲卜僧两年屡献策。应酬谢抑召用等语。哲卜僧于中国之事。尽心筹画。甚为出力。召用器使。著曾纪泽酌议具奏。请旨办理。电寄　　

○盛京将军庆裕等奏、请立康平县学校。并设文武学额。下部议。摺

包

　　

○吉林将军希元等奏、遵备官兵一千名。拣齐候调。得旨。所有吉林官兵一千名。即著该将军等拣备整齐。勤加操练。听候调拨。并著暂行分防各城。以备缓急。摺包　　

○帮办福建军务漕运总督杨昌浚奏、请提漕库淮关银两。作为援闽协饷。允之。摺包　　

○以克勤郡王晋祺、科尔沁镇国公棍楚克林沁为御前大臣。明发　　

○命刑部右侍郎许庚身、在军机大臣上行走。现月　　

○命鸿胪寺卿邓承修、在总理各国事务衙门行走。洋务　　

</div>
    <div class="pagination">
<a href="清实录光绪朝实录_page343.html">上一页</a><span>...</span><a href="清实录光绪朝实录_page339.html">339</a><a href="清实录光绪朝实录_page340.html">340</a><a href="清实录光绪朝实录_page341.html">341</a><a href="清实录光绪朝实录_page342.html">342</a><a href="清实录光绪朝实录_page343.html">343</a><span class="current-page">344</span><a href="清实录光绪朝实录_page345.html">345</a><a href="清实录光绪朝实录_page346.html">346</a><a href="清实录光绪朝实录_page347.html">347</a><a href="清实录光绪朝实录_page348.html">348</a><a href="清实录光绪朝实录_page349.html">349</a><span>...</span><a href="清实录光绪朝实录_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
