<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 231 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 231 页/共 523 页
  </h1>
  <div class="content">
   ○又谕、朕恭阅皇考高宗纯皇帝圣训。乾隆八年、以修书各馆誊录人员内、有不能缮写之人。夤缘冒进。及上馆之后。转行倩募。书成滥邀议叙。特降谕旨。饬令秉公考核。仰见我皇考综核名实、厘剔敝□大端至意。国家开馆纂修书籍。挑取誊录生。俾之从事笔札。迨书成之日。给予议叙以奖其劳。伊等得由此铨选。以为出仕之阶。立法之意。甄艺能而广登进。恩至渥也。乃积久敝□大生。渐以不谙文翰之人、滥厕其选。转募书手代完功课。至此次实录馆之提调施杓等、竟私设公局。包写书籍。尚复成何事体。嗣后著通谕馆臣、各誊录均由考校遴取。必无不能握管之人。凡有承领书籍。均责令亲身缮写。或遇课程紧迫。准其自行倩募。善书者、帮同趱办。不得任意包揽渔利。以朝廷奖劳恩意。转启冒滥幸进之门。庶名实相副。铨叙益昭慎重。　　

○又谕、朕恭阅皇考高宗纯皇帝圣训。内载乾隆十四年三月钦奉圣谕、直隶河道事务。近年以总督兼理。不过于伏秋汛至之时。往来率属防护。工程俱已平稳。所有直隶河道总督、不必设为专缺。即于总督关防敕书内、添入兼理河道字样等因。钦此。是永定河道事宜。本系总督兼管。祇于大汛时往来稽察。近年以来。总督每遇伏秋汛时。常驻工次。动辄累月。其地方应办事件。均由邮封寄达。属员等有禀商公务。亦须赴工谒见。畿辅重地。总督职司统辖。事务殷繁。驿递往还。未免易致迟滞。而各属员仆仆道途。徒滋跋涉。况河堧水涨不时。更虞稽阻。嘉庆六年闲、永定河水漫溢时。姜晟即因水阻不能前赴工次。案牍文书、更不能保无贻误。殊非慎重地方之道。嗣后直隶总督于永定河伏秋大汛时。祇须酌量往来查勘。毋庸久驻工次。转致势难兼顾。其河工修防事宜。著责成该道常时督率工员。妥为办理。申报该督具奏。庶于地方政务。可以随时清理。不致稍有积压。　　

○又谕、朕恭阅皇考高宗纯皇帝圣训。内载乾隆十四年五月钦奉圣谕、以云贵运送铜铅一事。诸敝□大丛生。委员往往逾违挂欠。多由捏报事故。所至停滞。以便作敝□大。而该省督抚以事不关己。不过以行文查报了事。殊非急公之道。嗣后铜铅船只过境出境日期、及委员到境有无事故、并守风守冻缘由。俱应详查明确。随时具奏。钦此。仰见皇考慎重鼓铸。立法周详。各该督抚等、自应实力奉行。沿途稽核。近年以来。往往视为具文。以致委员在途任意逗遛。久逾定限。几致有误鼓铸。及到部交卸。又复亏欠累累。捏词支饰。即如本日户部奏、滇省委员李度、除沉溺外、短少正铜至五万九百余斤。讯据供称系沿途起剥盘坝数十次、零星抛散、照料不周所致。试思铜铅船只、沿途果因起剥盘坝、致有损折之事。经过地方官自所知悉。均当申报该省督抚。即当详确查明。随时奏咨。何得视同膜外。任其朦混。除李度一运、已另降谕旨、饬令沿途督抚查明核办外。嗣后铜铅船只过境。不特派出之两司、均当严行催趱。即各该督抚、务当一体随时稽察。如查出委员有无故逗遛、藉词延误、以及盗卖等敝□大。即应据实严参。毋得以行文查报。希图塞责也。　　

○定京察引见三品以下京堂甄叙例。又谕、京察为考绩大典。所以甄别贤否。明示激劝。向来内外大员。由吏部开列具奏。朕核其勤能者。均特旨赏给议叙。其余或照旧供职。或量予罢斥。其司官等经各该衙门甄别等第后。内保荐一等者。亦皆引见。各予加级。惟三四品以下京堂。向由王大臣验看。拟列一等者、例无加级。近年概行带领引见。除年老才具平庸者、量予降黜外。余俱照旧供职。并无甄叙之例。因思三品以下京堂官。其才具优劣不同。且三年内勤惰各异。若有惩无劝。既与内外大臣办理两歧。并不得与各部院司官保列一等同邀加级。未免偏枯。所有此次京察引见三品以下京堂各官、太常寺少卿色克精额、差使勤奋。读祝娴熟。太常寺少卿钱楷、内阁侍读学士文孚、在军机处行走有年。供职勤慎。著加恩交部议叙。其太常寺卿陈钟琛、大理寺少卿杨长桂、内阁侍读学士通恩、通政使司参议闻嘉言、或人本平庸。或年已衰迈。著以原品休致。余俱著照旧供职。嗣后京察三四品京堂引见。均即照此办理。并将此旨载入吏部则例。　　

○又谕、据御史胡大成奏、饷项应令文员监放、请旨严饬直省督抚提镇、转饬所属文武、务遵例一摺。各省营汛支发兵丁饷银。本有文员监放。载在户兵二部现行则例。具有专条。前于嘉庆十年闲、因铁保奏请严定稽查各营兵饷章程。并经降旨申明旧例。令于镇将发给兵饷时。责成道府大员会同监放。立法已极详备。惟在该督抚等遵照定例。饬属实力奉行。正不必徒事空文。转滋烦琐也。　　

○谕军机大臣等、据休宁县耆民程元通、呈控棚民盗租山场纠众酿命一案。已有旨交初彭龄查办矣。地方外来游匪。聚集多人。扰害居民。自应随时禁止。但此项搭棚垦地游民。究系起自何年。现在聚集实有若干人。若一时概行驱逐。恐办理不善。失业者众。或致别生枝节。转属不成事体。著初彭龄即选派廉明晓事文武大员。前往查勘。或设立禁约。责令逐渐迁移。或勘定界址。就地妥为安插。不致无藉之徒。愈聚愈多。日久为害地方。亦不致驱迫过骤。激成事端。该抚俟委员勘明详禀后。再悉心体察。斟酌尽善。奏明断结立案。以期永杜争端、辑宁民业为要。将此谕令知之。　　

○丁亥。谕内阁、勒保奏、绥定叛匪剿办完竣、一切应办事宜、俱次第经理、民情已极宁帖、拟即驰回省城任事、提督丰绅亦即起程、由城口至广元一带查阅营伍等语。同日又据汪志伊奏、湖北省自嘉庆七年添补新兵四千八百余名、即有情愿入伍之乡勇在内、现在俱随同陈兵一体操练、极为安静等语。国家养兵备用。编隶营伍。给予钱粮。无论新兵陈兵。皆一视同仁。并无区别。从前剿办邪匪时。川楚陕三省雇募乡勇过多。迨大功告蒇后。就其中情愿入伍者格外施恩。令其一律归入营汛。食粮补额。乃自作不靖。藐法逞凶。如陕省之宁陕、瓦石坪、川省之绥定叛匪等、先后纠众滋事。内除宁陕叛匪于乞降后、俱屏诸远方。余则概予骈诛。即时扑灭。罪孽实由自取。非独于新兵执法从苛也。即如桂涵、罗思举、皆系乡勇出身。因其奋力戎行。屡著劳绩。即不次超擢。用至专阃大员。马兵罗贵、于剿捕绥定叛匪。杀贼立功。仰邀破格殊施。加赏巴图鲁名号。可见良莠本自不齐。同一新兵。而倡乱者若彼。宣力者如此。赏罚惩劝。各按其功罪酌核办理。祸福惟其自取耳。至楚省新兵。恪守营规。甚为循谨。仍当随时训饬。俾益精娴。并著川楚陕三省总督、提督等、通饬营汛。剀切晓谕。令新兵等不必妄生疑虑。惟当以宁陕绥定、瓦石坪、叛匪为戒。切勿作奸犯科。自取诛殛。若能急公出力。则仰沐恩施。如桂涵罗思举等、皆其明验。正不必以入伍新陈、意存畛域。并当晓谕陈兵。一体勤加训练。如有桀骜滋事逞凶不法者。立即惩办。其奋勉效力者。并当随时奖拔。如此明白宣示。加意整饬。庶新陈各兵、皆知安分守法。熟习操防。于军纪营务实有裨益。将此通谕知之。　　

○命喀喇沁贝勒丹巴多尔济、在御前大臣上学习行走。　　

○展缓湖北全省节年带徵额赋。并耗羡银。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。二月。戊子。谕内阁、德楞泰等奏、查讯方柴关打仗退回兵丁、将约束不严之镇将、参奏请旨惩办一摺。此次官兵在方柴关剿贼。实系先胜后败。并非遇贼即溃。但临敌退后。官兵即均有应得之罪。德楞泰等查讯情形。与勒保前日所奏、俱相符合。此次川北兵丁。昨因各营合队。不能确指先退之人。已加恩免究。其带兵镇将、并各从宽谪处。所有陕省此次打仗退回兵丁。亦著加恩免其查究。至总兵游栋云、到任甫经七日。即带兵剿贼。当贼匪追扑官兵时。该总兵赶紧拏营。督率兵丁放枪轰击。尚无恇怯情事。田朝贵任川北镇将较久。平日疏于训练。前将伊革去提督衔巴图鲁名号。留川北镇总兵。仍带革职留任。游栋云与田朝贵过失相等。念其旧有劳绩。况在任日浅。著加恩免其降调。留河州镇总兵。仍带革职留任。以示薄惩。副将祝廷彪、到汉中协任甫经三日。在方柴关打仗时、殿后冲杀。嗣剿除瓦石坪叛匪。超众出力。现另旨加恩赏给巴图鲁中号。此案约束不严之咎。竟予免议。苏勒芳阿、系满洲大员。剿贼不能获胜。前已降旨革职。念其打仗时曾受箭伤。后随同剿捕瓦石坪贼匪。亦有微劳。著加恩赏给蓝翎侍卫。作为帮办大臣。前往和阗换班。朕申明军纪。权衡功罪。一秉至公。各营员应知感知奋。平时训练有方。临事克敌致果。用副朕整饬戎行至意。　　

○又谕、德楞泰等会奏、审明叛匪滋事原委、并获犯严办缘由一摺。此次瓦石坪叛匪不守营规。心疑该守备张杰短发接济银两。醉后出言无状。胆敢藉词恐吓众兵。纠约滋事。焚掠抗拒。实为罪大恶极。除临阵歼毙各犯外。现获之周士贵等二百七犯、业经德楞泰等审明。分别凌迟处斩。余俱照议分别发落。至守备张杰、于支发接济银两时。因次年春季饷银同日支发。即行坐扣一两。系例应扣还之款。并非短发克扣。迨首逆周士贵等会聚饮酒。声言不如约人抢掠。该守备闻知。传到呵斥。欲行申禀查究。亦系伊职分所当管束。且该犯等邀约鬨闹时。张杰当向面言、不如先将我杀害。该匪等犹称不敢杀官。可见该备平素自无敛怨激变情事。惟据称该匪等抢库窜逸。时已四更。千总蒲明、外委魏升、即欲督率赶拏。张杰以夜闲无处跟踪。俟天明始行追拏。贼去已远。未经赶上。其咎实在于此。但该备续经随同剿贼。其并不即时蹑捕之处。予以褫革。已足示惩。张杰、著革职。免其发往伊犁充当苦差。千总蒲明、外委魏升、虽有约束不严之咎。但均能打仗擒贼。功过尚足相抵。蒲明、著拔去蓝翎。仍带革职留任。免其责处。魏升亦著免其重责。总督、提督、统辖营伍。咎有应得。前次川省绥定叛匪滋事。勒保在陕闻信驰往。调度有方。迅速扑灭。是以加恩免其议处。全保于此次剿捕事宜。祇系会同办理。所有自请交部议处之处。著加恩改为察议。薛大烈带兵围捕出力。前已降旨议叙。著免其议处。总兵王兆梦、著交部议处。游击张俊、著以都司降补。　　

○命荆州将军积拉堪、来京另候＜闲＞用。以镶黄旗蒙古都统永悫、为荆州将军。　　

○以庄亲王绵课、为镶黄旗蒙古都统。调镶白旗蒙古副都统吉勒章阿、为归化城副都统。以头等侍卫明泰、为镶白旗蒙古副都统。　　

○己丑。上幸静明园。诣龙神庙拈香。　　

○谕内阁、据景安奏县书私雕假印、诓收花户钱粮契税、现在查办情形、并将捏词具禀、及漫无觉察之知县、请旨革审一摺。此案武陵县粮书萧嗣陇等、胆敢私刻假印。在于粮串、税契、任意盖用。诓骗多银。并将武陵县起解地丁正项钱粮、侵用至二千两之多。用藩司假印捏造批回。胆大不法。莫此为甚。现据萧嗣陇供认不讳。案情已无不实。但该犯等私刻假印。系在嘉庆九年冬闲。事越两载。盖用必多。其诓骗钱粮税契银两、尚恐不止此数。即州县解司银两、其侵蚀者亦未必止此一次。且恐此外另有串通作敝□大之人。案关重大。不可不彻底根究。著该抚亲率两司、严行审讯。据实定拟。以成信谳。武陵县知县周绍莲、虽系亲自访拏破案。但于现充书吏捏称革书。又将革书捏称民人。意存掩饰。其桃源县知县蔡孔易、于境内县民私雕假印。毫无觉察。均有应得之咎。周绍莲、蔡孔易、俱著革职。交该抚提同案犯。一并审拟具奏。　　

○又谕、西安满兵、如果有见贼逃窜之事。不但苏勒芳阿应行正法。即扎勒杭阿、祥保等、亦应一并从重治罪。今据德楞泰等奏、审明官兵实系接仗竟日。并无见贼逃窜情事。苏勒芳阿业经加恩。伊等自当一体办理。扎勒杭阿、著赏给头等侍卫。祥保、著赏给二等侍卫。在大门上行走。祥保所袭勋旧佐领、著加恩仍准其随带。　　

○辛卯。上诣大高殿行礼。　　

○还宫。　　

○谕内阁、德楞泰等奏、遵旨查明陕省官兵借支银数、分别例内例外、开单请旨一摺。陕省官兵等从征有年。借项累累。上年方维甸查明例内应借各款、咨部核办时。业经降旨免扣十分之三。以示体恤。此次该官兵等在宁陕及瓦石坪、随同剿捕叛匪。迅速蒇功。均属出力。所有陕省西安满营、军标三营、抚标二营、提标五营、提属之陕境各营、延绥、陕安、宁陕三镇标、及所属各营、历年借支各款。无论例内例外。著再加恩将兵丁借项下、宽免十分之三。其官弁借项、宽免十分之二。俾伊等得项稍纾。操防益加奋勉。该部即遵谕行。　　

○改陕西西乡营游击为渔渡营游击。兼辖瓦石坪汛。渔渡营都司、为西乡营都司。拨西乡营把总一员、兵一百名、归渔渡营。从西安将军德楞泰请也。　　

○贷陕西定边县民仓谷。　　

○壬辰。上启銮。恭谒东陵西陵。　　

○谕内阁、德楞泰等奏、此次剿捕瓦石坪叛匪、徵调各兵借领银两、恳请分别免扣一摺。瓦石坪叛匪滋事。经德楞泰等调派西安、汉南、汉中、西乡、宁陕、满汉营兵。并罗思举带领川兵。会合剿捕。迅速蒇功。实属奋勇出力。所有该兵等陕省借领银九千二百七十余两。川省借领银一千二百两。均著加恩免其坐扣。其业经徵调未到军营之西安满营军标固原各兵、所借行装银两。并著加恩俟该兵等旧项扣完之后。再行起扣。以纾兵力。　　

○伊犁将军松筠奏、废员再留期满。可否释回。得旨、四达色以副将大员、带兵剿办教匪。闻民闲点放爆竹。辄疑贼至。施放排枪。似此怯懦无能。又安望其奋勇克敌。且派兵巡查时、任令妄拏平人。杀毙二命。漫无约束。情节较重。著改发乌噜木齐。再行效力三年。俟期满后、奏明饬令回旗。其岱清阿那苏图二员、均著准其释回。　　

○免跸路经过地方本年额赋十分之三。　　

○是日。驻跸烟郊行宫。　　

○癸巳。驻跸白涧行宫。　　

○甲午。谕内阁、嘉庆四年皇考高宗纯皇帝梓宫奉安裕陵。特派文武大臣侍卫等、敬谨守护陵寝。原非令伊等永远居住。是以于嘉庆九年降旨。将年老十余员、加恩令其来京。此时若概行彻回。于朕追慕之忱。实有未安。其年老之散秩大臣德升、少卿庆岱、柏庆、加恩以原品休致回京。侍卫松山等八员年岁渐老。亦著加恩各回本旗。其承袭世职人员。照例在旗当差。其无世职人员。著各按品级以旗员补用。伯鄂岳、散秩大臣鄂勒弼图、仍作为领侍卫内大臣。督率侍卫瑞祥、苏隆阿、达冲阿、纳尔苏、扎什、文升、瑞丰、祥麟等、敬谨守护裕陵。俟二年后。军机大臣再行请旨。　　

○谕军机大臣等、德楞泰等奏酌留兵丁并山内巡兵一摺。陕省南山汉南地方。现已宁谧。惟汉中系扼要之区。当此叛匪甫定之后。不可不留兵弹压。著照所请、即将征兵内汉凤略阳宁羌阳平四营陈兵六百名。给予盐粮。暂留汉中。即派薛大烈在彼驻劄统领。俟过麦收之时。察看情形。再行酌彻。至山内游匪尚多。德楞泰等请挑兵一千五百名分投搜缉。自应如此办理。所有应支分例。著准照本省会哨兵丁之例支给。俟缉捕游匪事竣。即可酌量停止。将此谕令知之。　　

○又谕、德楞泰奏、奉派查阅川省营伍、接到谕旨、先行覆奏一摺。现在陕省地方业经宁辑。德楞泰拟在汉中暂驻十数日。即先由川省次第周历巡查。据称各营内新兵、大半由乡勇入伍、且有赦罪教匪在内、平时习于战斗、入营后野性未驯、将弁待之过宽、即不知法度、驭之过严、又不能忍受等语。驭兵之道。不过恩威两端。若如德楞泰所云。竟似现在川陕各营情形、迄无善处之法。此论未免胶滞鲜通。朕意该处各营兵丁、既多桀骜不驯之气。未便再因循迁就。姑息养奸。自应肃清军纪。执法严明。以期渐消恶习。但严者非苛刻之谓。总在为将领者、平日正以持身。凡于兵丁发饷派差等事。毫无私曲。有应行体恤者。为之设法筹画。按照军律。以时训练。遇有拣选拔补额缺。秉公晓示。使兵丁等之于将领。知感知畏。不敢稍存蔑视之见。设有逞凶滋事之徒。立即按法严办。以儆其余。如此威以渐立。法以驯成。亦何患营伍不肃然改观乎。至新兵陈兵、尤不可意存区别。如新兵中即有罗贵之深明大义、奋勇杀贼者。是以加恩超擢。并特旨赏给巴图鲁名号。以示旌奖。各营陈兵人数众多。亦岂尽皆安分守法之人。总当＜闲＞良除莠。一视同仁。则伊等更无可藉口。致生疑惧。此次德楞泰查阅营伍时。当先将此意训诫各镇将。使之正已率下。以尽统驭之道。再体察各兵丁情形。尽心抚导。方为不负委任。将此谕令知之。　　

○西安将军德楞泰等奏、西安满营餧养马匹。与绿营兵情形相同。请一并设立棚槽。官为餧养。从之。　　

○是日。驻跸隆福寺行宫。　　

○乙未。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○遣官祭历代帝王庙。　　

○是日。驻跸桃花寺行宫。　　

○丙申。驻跸盘山行宫。至庚子皆如之。　　

○丁酉。赐扈从王公大臣等食。并赏赉有差。　　

○戊戌。孝昭仁皇后忌辰。遣官祭景陵。　　

○谕内阁、温承惠奏、查明天津县海税盈余案内、应行分赔独赔员名银数、恳请将独赔各员暂缓离任、勒限追赔一摺。并分缮清单进呈。朕详加披阅。此项徵收盈余银两。前已奏准。自乾隆四十三年正月起、至嘉庆十一年十一月止。按照每年动用之数。查明自行挪用、与上司提用者。分别著赔。其自行动用全数著赔银两。即照挪移库银之例、离任分别问拟。统限一年全完免罪。其未至二万两者。仍准其开复。本属按例办理。姑念此项海税、向未定有盈余额数。该员等遂沿为落地税陋规。随时动用。核其所开津贴款目。尚属以公济公。究与挪移库项者有别。且事阅二十余年。历任人数较多。所有应行分赔独赔银两。著加恩将乾隆四十三年、至五十二年、应赔之数全行豁免。仍于五十三年起、分别著落赔缴。其独赔银两。该署督奏请勒限二年之处。并著加恩再展二年。勒限四年全数完交。仍加恩暂行留任。傥逾限不完。方治以应得之罪。以示逾格矜全曲加体恤至意。　　

○又谕、广厚奏、兵丁李林、谋杀本管把总、已经致伤、审明定拟一摺。此案兵丁李林、因挟把总吴宗圣审断驳减银两、及误差斥责之嫌。辄敢起意谋杀。持刀连戳二伤。军士干犯本管将弁。最应严办。以肃营规。今李林以兵丁谋戕本官。不法已极。况新疆重地。尤不当稍稽显戮。广厚于审明后。应一面奏闻。一面将该犯即行正法。乃仍驿奏请旨。广厚历任藩臬大员。非不谙事理者。何拘泥乃尔。所有李林一犯、著即处绞。至把总吴宗圣、于所管兵丁出钱敛会随同在内。复屡次逼索钱文。卑鄙不职。俟先将李林正法后。再将吴宗圣革去把总。重责四十棍。递回原籍。余俱著照所拟完结。　　

○己亥。遣官祭贤良祠。　　

○辛丑。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○以光禄寺卿胡长龄、为太常寺卿。　　

○是日。驻跸白涧行宫。　　

○壬寅。驻跸烟郊行宫。
  </div>
  <div class="pagination">
   <a href="清实录嘉庆朝实录_page230.html">
    上一页
   </a>
   <span>
    ...
   </span>
   <a href="清实录嘉庆朝实录_page226.html">
    226
   </a>
   <a href="清实录嘉庆朝实录_page227.html">
    227
   </a>
   <a href="清实录嘉庆朝实录_page228.html">
    228
   </a>
   <a href="清实录嘉庆朝实录_page229.html">
    229
   </a>
   <a href="清实录嘉庆朝实录_page230.html">
    230
   </a>
   <span class="current-page">
    231
   </span>
   <a href="清实录嘉庆朝实录_page232.html">
    232
   </a>
   <a href="清实录嘉庆朝实录_page233.html">
    233
   </a>
   <a href="清实录嘉庆朝实录_page234.html">
    234
   </a>
   <a href="清实录嘉庆朝实录_page235.html">
    235
   </a>
   <a href="清实录嘉庆朝实录_page236.html">
    236
   </a>
   <span>
    ...
   </span>
   <a href="清实录嘉庆朝实录_page232.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
