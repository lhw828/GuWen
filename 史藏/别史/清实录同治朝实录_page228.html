<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 228 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 228 页/共 505 页
  </h1>
  <div class="content">
   ○丁酉。谕军机大臣等、前据军机大臣等奏、筹剿马贼章程。当经谕知恩合等、知照伯彦讷谟祜于蒙古官兵。一体照办。兹据该亲王告假回旗。已经允准。即著传谕该亲王于行抵科尔沁。拣选得力蒙古兵丁。扼要驻扎。按照军机大臣等奏定章程。遇有奉天热河等处马贼。窜入蒙古地方。协同剿办。并传知蒙古各旗王公等一体截击。即由伯彦讷谟祜督同各该盟旗商酌办理。蒙古官员。有能捦获著名盗首。及斩枭盗犯多名者。准该亲王奏请奖叙。从优给以升衔升阶翎支。兵丁等给以六品至九品顶带功牌。即照军功例请奖。傥兵弁藏匿贼犯。并知而不首者。即行奏明。按照窝盗罪名惩办。如或盗犯畏慑兵威。伏而未动。该亲王等所备蒙古兵丁。虽不必轻于攻剿。亦当购觅眼线。严拏著名首犯。尽数惩办。奉天热河等处。如派有兵役。越境至蒙古地界缉贼。亦即帮同协拏。如有捦获贼犯。协拏之蒙古官兵。亦准一体奖叙。其安分良民。并著通行晓谕。照常安居。严饬兵弁等不得妄拏惊吓。如良民能办理团社。协助兵弁立功。亦准其同列奖叙。以昭奖劝。伯彦讷谟祜当深体除暴安良之意。于奋勇之中。仍寓谨慎之心。以副委任。军机大臣等奏定章程。著钞给阅看。将此谕知伯彦讷谟祜、并著理藩院传谕沿边各盟蒙古王公等知之。　　

○宗人府会同吏部奏、遵议恭奉神牌还京。迟误时刻。应将左宗正都统豫亲王义道、礼部尚书倭什珲布、均照不应重降二级留任例上加等。议以革职留任。义道按兼摄职任。扣除全俸。礼部左侍郎察杭阿、照例降二级留任。事关升祔大典。均不准其抵销。从之。　　

○科尔沁亲王伯彦讷谟祜奏、请赏假两月。回旗祭埽祖茔。允之。　　

○以神机营操练整齐。予醇郡王优叙。尚书文祥等议叙。赏候补五品京堂荣禄等花翎。通判景瑞蓝翎。免已革副都统博崇武遣戍。余加衔升叙有差。　　

○以山东嘉祥守城出力。赏同知衔署知县黄景晟花翎。余加衔升叙有差。　　

○予江西瑞金暨陶家渡伤亡参将周尚福祭葬世职加等。外委章国栋祭葬世职。　　

○予江西各属阵亡殉难监生杨祖遥等绅民妇女一千五十名口分别旌恤如例。　　

○旌表守正捐躯江西新建县民妇熊黄氏。　　

○停山东本年例贡果品。　　

○戊戌。谕军机大臣等、刘长佑奏、差竣回省日期一摺。现在捻氛南窜丰沛。惟贼踪飘忽。奔突靡常。刘长佑仍当督同李鹤年暨在防文武。加意备御。毋稍疏懈。至遵迁各处兵丁。及各路派出员弁。前曾有旨令归福兴调遣。此时福兴业已回京。各该处驻扎官兵。不可无大员统率。著刘长佑选派得力之员。择要驻守。居中调度。以免纷歧。其巡防一切应办事宜。该督当与徐廷楷等妥速筹办。毋稍迟延。将此谕令知之。　　

○己亥。谕军机大臣等、恩合奏、贼匪闯入兴京。并拟将徐占一等股匪招抚。密陈地方积弊。边外贼势。笼络徐五情形。并覆陈剿办章程各摺片。览奏曷胜愤懑。恩合前在奉天剿捕盗贼。素称勤奋。何以此次漫无防闲。致令兴京重地。被匪闯入。劫狱戕官。又未能即时将贼股歼除。任其窜逸。实属玩忽。著即交部议处。城守尉清凯疏防贼匪阑入。咎无可逭。惟到任后。即值贼氛四起。且常川驻守陵街。尚无疏虞。著从宽免其议处。被劫之监犯若干名。系何项罪犯。并著恩合查明办理。至徐占一等股匪。既称投诚。必须责令先将乌痣李等首犯捦献。方不至再有反覆。此次官兵与贼接仗。并未见该匪大受惩创。亦未见徐占一等将他股首犯捦斩自首。恩合仅凭徐占一有投首之说。遽行停止调兵。恐此事尚无把握。徐占一既称投诚。应令其将他股首犯设法捦斩。方准其赎罪自新。再能续有捦献。或随同官兵出力。即可与兵役等一体论功给奖。如此办法。庶与军机大臣等前奏相合。如徐占一但以投诚为缓兵计。或仍暗中句结。并非出自真心。则恩合仍当督饬兵勇。实力剿捕。不准将就了事。至贼匪人数。究有若干。该省兵力饷需。是否足恃该署将军务当据实具陈。不得以粉饰含糊。致误大局。如兵力实不敷剿办。即著迅速奏明。候旨调拨。至所称拟调吉林黑龙江官兵一节。吉林兵力。仅能自顾。黑龙江兵。徵调各处太多。均难再调。计惟有天津所练之洋枪队。及神机营所练之威远枪炮各队。并在京练习之吉林黑龙江各队。均曾经行阵。颇有纪律。堪以调用。即著恩合奏明办理。断不可存不肯借助于人之见。致误事机。徐五股匪投诚后。既称安静。著即责令奕榕等妥为驾驭。毋任滋生事端。恩合现既回省。即须将应办事宜。加意整顿。省城监狱。闻羁犯太多。亦不可不加意严防。赶紧清理。富平阿带兵出省。能否得力。亦著恩合酌量办理。将此由五百里谕令知之。　　

○又谕、联捷奏接准雷正绾来文。恳请另赏差使。并请将雷营勇丁移防楚豫。暨饷需支绌。未能西行各摺片。雷正绾所部溃变。联捷前奏内。曾有叛将辜恩。请旨剿办等语。朝廷料知雷正绾受恩深重。不至丧心病狂。至于此极。是以叠降谕旨。责令收集溃散。捦斩叛首。并令其专摺奏事。想该提督具有天良。必能感激图报。相机剿贼。以赎前愆。今联捷又忽称雷正绾恐与杨岳斌不合。士卒怀疑等语。与前奏雷正绾背叛各情。既属自相予盾。于现办情形。亦显然相背。著毋庸议。至称雷正绾所部勇丁。请调赴楚豫防剿一节。尤属自逞私见。越分妄陈。著不准行。杨岳斌当传知雷正绾、令其知感知夺。收合散卒。＜??闲＞练精锐。重振军声。力图报称。果能杀贼立功。朝廷仍当宥其既往。沛以恩施。正不心自怀疑惧。另求差使也。联捷因军粮不继。将队伍分赴收降各村。令降众等轮替输粮。殊属非计。傥兵勇徵求不已。必至降回怨望。激成事端。尚复成何事体。著杨岳斌即将该军饷需军火等项。筹定数目。源源接济。俾得赶紧西行。联捷有此军饷。即当懔遵叠次谕旨。迅速前进。不得藉口迁延。致干重咎。将此由六百里各谕令知之。　　

○予兴京阵亡通判刘景醇、防御殷得春、祭葬世职。　　

○庚子。上奉慈安皇太后慈禧皇太后幸漱芳斋。侍午膳。　　

○谕内阁、马新贻奏、核减漕南浮收。禁革陋规。以肃漕政一摺。浙省正漕。前经降旨分成核减。并准部议以漕项筹抵运费。皆所以轸恤民艰。兹据马新贻奏称、请将额外浮收。痛加裁汰。核实酌留耗余办公。以苏民困。计杭州府属。共可减浮收米六万四千六百余石。嘉兴府属。共可减浮收米二十八万五千三百余石。湖州府属。共可减浮收米十三万六千八百余石。杭嘉湖三府南米。共可减浮收折色钱二十四万七千余串。从前一切陋规。概行裁汰各等语。即著照所请。将留裁各款目。造册存案。并著该抚等明白晓示。勒石永禁。漕粮概完本色。其有情愿完折者。按照市价收纳。悉听民便。至杭属之新城于潜昌化等县漕粮向收折色。官为办运。仍著照旧办理。按照市价徵收。傥有不肖州县。仍收蹈从前勒折浮收陋习。即著该督抚严参治罪。至所称浙省大户完漕。并不加耗。甚至有把持包揽等弊。经此次改定新章之后。绅民一律徵收。不准有大小户名目。再分轩轾傥有绅衿等恃势把持。仍前包揽短交。著一并从严参办。　　

○谕军机大臣等、劳崇光、裕麟奏、苗匪窜扰黎平府境。现饬文武集练剿办。并咨湖南广西等省派兵赴援。张凯嵩奏南甯贼尚负嵎。督兵出省剿办各一摺。贵州苗匪。股数众多。现句结古州败匪。并趋黎平一路。东西北三面皆贼。官军力薄。恐成燎原之势。著张亮基、裕麟、督饬署古州镇黎平府认真防守。毋令深入为患。一面就近添募劲练。力图剿洗。仍催令赵崇庆拨兵援应。以遏凶锋。并著李瀚章、张凯嵩、就近檄饬防边将士。出境会剿。不得稍分畛域。南甯逆首孙芢广等、盘踞那檀山泽两巢。相持已久。刘培一等虽屡次获胜。尚未得手。张凯嵩现已出省督办。著即由平梧一路。进趋南甯。沿途布置。督同刘培一、覃远琎等、相机进攻。该抚声威所至。壁叠一新。定能克期殄灭。思恩军务。仍饬易元泰剿办。镇安股匪。迅令陈庆桂筹剿。以期节节肃清。用副委任。裕麟奏、病体难支。请开缺调理一摺。裕麟已有旨准其开缺回旗调理。该护抚卧治数月。尚能井井有条。著俟张亮基病痊回任后。再行交卸起程。张亮基所奏遵覆被参各款一摺。本日已有批谕。该抚惟当勉益加勉。以图报称。现在病势当已轻减。著即接印任事。以便裕麟交卸回旗。劳崇光现在何处逗遛。著懔遵叠次谕旨。迅赴滇省。与林鸿年会商前进。毋再迟延干咎。将此由六百里谕知劳崇光、张亮基、李瀚章、张凯嵩、并传谕裕麟知之。　　

○又谕、裕麟奏、饷源愈竭。奉拨各省协饷。恐各该督抚以自顾不暇空文见覆。仍同画饼。饥军一溃。贼势弥炽。更属不可收拾。请饬催各该省于万难之中。通融匀拨等语。黔省艰窘万状。实有不可终日之势。亟应迅速筹拨。以济急需。著官文、瑞麟、崇实、骆秉章、李鸿章、马新贻、郑敦谨、刘坤一、李瀚章、郭嵩焘、刘郇膏、仍遵前奉谕旨。无论如何为难。每月各协解黔饷一二万两。或数千两。务须陆续筹解。毋得推诿迁延。裕麟另摺奏、黔省军务情形。下游尚有转机。若饷项稍裕。次第进攻。非惟下游得纾寇患。即近省一带。亦可以次荡平。请饬四川湖南各督抚先筹协济等语。著崇实、骆秉章、李瀚章、就近先行筹款。赶紧解往黔省。以赴事机。将此由五百里谕知官文、瑞麟、崇实、骆秉章、李鸿章、马新贻、郑敦谨、刘坤一、李瀚章、郭嵩焘、并传谕刘郇膏知之。　　

○广西巡抚张凯嵩奏、请将服满记名总兵官萧荣芳、留省办理防剿事宜。允之。　　

○署贵州巡抚张亮基奏黔省公事。均与总督劳崇光彼此筹商。并未各存意见。得旨、所称毖后惩前。随时检束等语。务当身体力行。勉图报称。毋得徒托空言。致负委任。　　

○准患病护贵州巡抚布政使裕麟开缺回旗调理。　　

○以劳绩卓著。予贵州候补同知李保衡以知府用。　　

○以广西镇平等处节年防守出力。赏巡检潘梧巴图鲁名号。同知叶宜谷、都司黄科捷等花翎。州同熊全志等蓝翎。余升叙有差。　　

○予贵州广顺阵亡署知州左茂森、守备邓洪顺、祭葬世职加等。左茂森并建专祠。　　

○予贵州军营病故记名总兵官金太文祭葬恤荫加等。　　

○辛丑。慈禧皇太后圣寿节。遣官祭太庙后殿。奉先殿。　　

○上率王以下文武大臣。诣慈宁门。行庆贺礼。众官于午门外行礼。　　

○诣平安室慈禧皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○命正黄旗汉军都统福兴、正红旗汉军副都统增庆、礼部右侍郎汪元方、在紫禁城骑马。　　

○以前任安徽布政使贾臻为贵州布政使。　　

大清穆宗继天开运受中居正保大定功圣智诚孝信敏恭宽毅皇帝实录卷之一百五十七　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十月。壬寅。谕军机大臣等、阎敬铭奏、捻逆回窜金乡鱼台。现筹堵剿情形一摺。捻匪任柱等纠众数万。由东境南窜。被官军截剿。仍折回东境。现在潘鼎新等军。俱已南征。东省惟有王心安等军。兵力尚薄。恐未能绕出贼前。著曾国藩迅饬色尔固善等马步各军。绕前迎击。毋令窜渡运河。扰及登莱完善之区。该大臣前经虑及。自当妥筹布置。以纾朝廷南顾之忧。阎敬铭务饬王心安等、实力追剿。使该匪不得稍停喘息。则曾国藩追兵一到即可并击以期大加惩创。现在军情布置若何。曾国藩久无奏报并著迅速驰奏。以慰廑系。清淮为里下河。门户捻逆不得逞志东省。恐仍思南窜。即著吴棠妥为堵御。毋稍松懈。该逆本有窜回雉河老巢之供。乔松年亦当加意防范毋任阑入。致归正各圩。复被煽动。东明等处水套。余党未净。冬令水涸。清理较易。著刘长佑阎敬铭不动声色。派员妥为经理毋令句结为患该督抚必应实力奉行。不得敷衍了事。一奏塞责。正在寄谕闲。复据吴棠驰奏、遵旨派兵会剿各摺片。所有吴棠派出之参将吴凤柱等马步各队。即著归曾国藩妥为调遣。其防守桃源各军。仍著吴棠督饬严防。遇有贼踪窜入即行迎剿。将此由六百里各谕令知之。　　

○又谕、瑞麟等奏、贼窜和平等处。现约闽军会剿。并查办兴甯县属土匪情形各摺片。康逆被江西官军击败后。回窜粤东。阑入和平县城。经兵团击退。遂窜入连平州属之忠信司。复扰及长甯大席翁源边界。贼踪飘忽异常。粤省官军。总未能实力堵剿。力遏凶锋。瑞麟等现派邓安邦等万余人。赴连平追剿。王朝治等沿江扼守。以顾韶州。并饬任星元等择隘驻扎。即著严饬派出各员。分投防剿。毋令贼匪得以深入。又形滋蔓。惟贼虽残败之余。丑类尚众。粤省兵力较单。必须江闽援军合剿。方可聚而歼旃。左宗棠当饬高连升、康国器、刘清亮等军。由龙川横出连长。会合粤军。痛加剿洗。并著左宗棠察看军情紧要。即仍遵前旨。亲自赴粤。节制各省之军。以期事权统一。刘坤一即督令席宝田、王开珠等军。越境会剿。不得稍分畛域。方耀奉派剿贼。于贼抵龙南时。并未出境追剿。迨贼回连和。又不驰往截击。实属观望迁延。咎有应得。方耀著撤销提督衔。暂行革职。仍饬该员奋勇剿贼。以赎前愆。至兴甯土匪。助逆截劫闽军。前据左宗棠奏到。已严谕瑞麟等查办此次瑞麟等仅起出洋枪等件。而首要各犯。尚未查拏捦获。此等匪徒。岂容幸逃法网。即著瑞麟等催令李福泰督同该地方官。认真查拏。务将该匪徒按名拏获惩办。不准姑息讳饰。敷衍了事。将此由六百里各谕令知之。　　

○癸卯。谕内阁、左宗棠、徐宗干奏、剿办上下府各属土匪情形一摺。福建兴泉永漳各属小刀会等匪党。素为民害。经左宗棠等派兵剿捕。将首要各犯。次第捦斩。办理甚属认真。仍著督饬地方文武。实力□□穴□又□捕。以消奸宄而安善良永春州知州周式濂于上场堡埔头乡应拏匪徒。日久未获一犯。辄请免其拏办。于发审之颜必魁一犯。又复在押潜逃并请将该州绅士捐免坐贾银两。作为团费。种种情节支离。难保无有心贿纵情弊。周式濂著先行革职。暂留本任。勒令严缉要犯颜必魁到案审讯听候查办。　　

○又谕、前因郭嵩焘奏、广东军务。约有数误。请将督署幕友徐灏摈退。当经降旨交左宗棠查办。兹据奏称、卓兴方耀于贼匪退窜之后。屡次追剿迟误。并广东省办理军务贻误各情。所延幕友。亦未能得人各等语总兵卓兴、方耀、屡以攻剿得力。擢至专阃。宜如何激发天良。力图报称。辄敢因从前微有劳绩。竟致骄怯。而瑞麟仍复迁就优容。并不早加参劾。殊属非是。著瑞麟、郭嵩焘、随时察看。如该总兵等始勤终怠。即著严行参办。不得稍涉姑息。瑞麟、郭嵩焘、以督抚大员。同城办事。自当和衷商酌。乃瑞麟于郭嵩焘商办之事。未能虚心体察。郭嵩焘因瑞麟未经允从。负气上陈。所见殊小。均著传旨严行申饬。傥经此次训诫之后。不思公忠为国。力改前非。必将瑞麟、郭嵩焘、重治其罪。瑞麟幕友徐灏、既不得力。即著驱逐出署。不准在广东逗遛。　　

○谕军机大臣等、左宗棠、徐宗干奏、剿办上下府各属土匪。并左宗棠奏、覆陈广东军务贻误情形。请将访查事件。另行派员查办各摺。粤东军务。正当防剿吃紧之时。瑞麟于布置调度机宜。自当虚衷延访。共济时艰。郭嵩焘亦当和衷商酌。务求至当。不得偏执己见。此后该督抚遇有公商事件。总当以国事为重。毋许各怀私见。再蹈前非。方耀于军务吃紧之际。竟敢逗遛不进。纵贼窜逸。实属玩误。著瑞麟等即饬令该总兵奋勉图功。以赎前愆。傥再畏葸贻误。即著严参治罪。卓兴如不实力剿贼。亦著从严参办。毋稍姑息。贼踪现又回窜粤东。该省兵力。本不如闽军之精锐。且卓兴、方耀、不善驾驭。仍恐不能得力。必须左宗棠亲往督剿。方可埽尽狂氛。著左宗棠懔遵前旨。迅行前往。认真剿办。瑞麟前已有旨令赴潮州办理洋务。即著迅速前往。妥筹办理。李福泰是否可用。有无粉饰贻误之处。左宗棠此次摺内。并未提及。仍著查明具奏。闽省上下游各属。土匪横行。相沿成俗。种种凶悖情形。无殊叛逆。左宗棠等现饬地方文武带兵□□穴□又□捕。捦斩多名。余匪始稍知敛息。第积习既久。骤难期其革心。且兵至则伏。兵撤则起。尤为该匪等惯技。左宗棠等惟当饬令在事员弁。随时访查拏办。以消其萌。又择廉明守令。遇事化导。久任而变其俗。庶沉痼之疾。或可日有起色。知州周式濂办理土匪。是否得贿徇庇。著左宗棠等查明参奏。左宗棠另片奏、军营染疫等语。高连升、刘清亮、刘典等军。患疫过半。而康国器一军为尤甚。该将士等为国剿贼。驰驱况瘁。近因师行山谷。枕戈露宿。饱受烟瘴。以致传染疫气。物故颇多。览奏之余。曷胜悯恻。著左宗棠宣布朝廷德意。多方拊循。妥筹医治。给发饷需。俾得迅消沴疠。益资饱腾。以副轸恤戎行至意。将此由六百里各谕令知之。　　

○予福建兴化等处阵亡守备罗得彪等祭葬世职。　　

○甲辰。谕军机大臣等、崇实奏、教士被殴。凶犯未获。请将署任知州及卸任知州摘顶勒缉一摺。前因总理各国事务衙门奏、四川酉阳州人。殴毙法国传教士。并烧抢教民房屋。当经谕令崇实、骆秉章、确查惩办。兹据崇实奏称、先有酉阳州教民张天兴等。具控张玉光等纵抢叠殴各情。正在饬属审办。复据报传教士冯弼乐、自行前赴酉阳。住居城隍庙。被不知姓名多人。殴伤殒命。凶犯逃逸。请将署知州等摘顶勒缉等语。此案构讼业已数月。该署知州等、并不上紧清厘。致酿人命。实属贻误。前署酉阳州事候补知府董贻清、现署酉阳州事试用直隶州知州邓清涛、著一并摘去顶带。勒限缉拏首从各犯。及被控之冯仕银等。务期悉数就获。从严究办。并将张天兴等具控张玉光等各案。赶紧讯明断结具报。傥再玩泄。即行从严参办。前据法国公使呈递照会。有知州将冯仁银等召至署内饮酒。协谋屠灭。传教士冯弼乐前往抚慰教民。被冯仕银、张佩超、宋文选等、殴伤毙命之语。是否属实。仍著崇实、骆秉章、确切查明。将凶犯悉数拘获。讯明办理。不得含糊草率。致贻后患田兴恕究于何时起程。曾否出境。并著催令赶紧起解。毋许逗遛。将此由五百里各谕令知之。寻奏、遵查冯仕银等、均无商谋灭教等情。董贻清、邓清涛、并无邀冯仕银协谋之事。现已协同拏获杀毙教士各犯。应请赏还顶带。从之。　　

○以镶黄旗汉军都统春佑兼署镶蓝旗汉军都统。　　

○乙巳。谕内阁、醇郡王奏、特参不知敬谨之大员。请旨惩处一摺。据称昨至弘德殿。伺候读书。正值奕庆教习清文。乃伊精阿并不侍立。公然旁坐。当即挥令起立。该侍郎不知敬谨。诚恐日久相沿。漫无体制。谨据实纠参。请予处分等语。伊精阿著交部议处。寻议。伊精阿应降三级调用。无庸查级纪议抵。得旨、著加恩准其抵销。　　

○谕军机大臣等、阎敬铭奏、贼匪现窜单县以西。督军追剿。并由单县窜赴虞城各摺片。贼匪由铜沛回窜丰县。西折而北。直犯鱼台。经潘鼎新等军分路进剿。该逆败奔西南。单县之大油坊曹马集俱有贼踪。据生捦贼供。任柱、赖汶洸、两股欲扑济甯。叠遇官军击败。刻仍欲窜河南等语。现在该逆已由单县兴隆集窜赴虞城。著阎敬铭督饬派出各军。乘胜越境跟踪蹑剿。并著吴昌寿严檄在防各军。迎头截击。会同东省官军。两面夹攻。务将此股逆匪。就地殄除。毋令匪踪蔓延。致剿办益形棘手。该匪乘闲奔窜。剽疾异常。非有精劲马队。相辅而行。势必处处落后。徒成尾追之局。前谕曾国藩饬令色尔固善等马步各军。绕前迎击。现在该逆已逸入虞城。藩曾国藩即行檄饬色尔固善等迅赴豫境。协同追剿。迅埽贼氛。并著刘长佑懔遵前旨。饬令安住统带马队。迅速赴豫。交吴昌寿调遣。以资厚集。贼势已成流寇。必须以有定之兵。办无定之贼。方能制贼死命。阎敬铭拟另筹一军。责令留署费县知县王成谦统带。以备拦击。即著该抚饬令王成谦选派得力兵勇。扼要驻扎。毋得有名无实。贼股现窜豫省。非悉锐西趋。与张总愚合股。即南窜光罗。图犯鄂边。以遂其奔突狡谋著官文、郑敦谨、严檄在防将士。认真堵御。越境迎剿。毋存畛域之见。虞城与亳宿一带。相距非遥。难保该逆不由豫窜皖又肆鸱张。著乔松年督饬官军。越境会同埽荡。以剿为防。殄除丑类。此等狂寇。东奔西窜。朝廷实深南顾之忧。曾国藩有节制三省之责。务当统筹全局。力图剿洗。以副委任而慰廑怀。将此由六百里各谕令知之。　　

○丙午。上奉慈安皇太后慈禧皇太后幸漱芳斋。侍午膳。　　

○谕内阁、户部奏请饬直隶等省清厘交代一摺。直隶省州县交代各案。前经谭廷襄酌定章程。分别新案旧案。立限清厘。乃时逾多年。并未依限结报。各该州县视为具文。任意积压。该管上司。又复置而不问。玩泄因循。实属不成事体。著照该部所请所有直隶省各州县交代。著仿照山东新章办理。将同治四年以前未结各案。作为旧案。无论任数多寡。统限三个月。将未完银谷。按员造册。逐案报部。同治四年以后。即属新案。应依例限结报。二参逾限。即将该州县奏参革职惩办。该管上司延不续报。由户部奏参。照例议处。其新旧各案分别已未完结。定限半年。汇奏一次。如有应行扣展者。随时奏请。傥届限不奏。即将该总督藩司交部议处。至结报章程。无论正署各员。总须各任分报。不准累任统报。以杜牵混并不得以驳改册籍。扣算时日。巧脱处分。一有亏款。立时追缴。亦不得以清出抵款批解为辞。巧饰亏那。其军需垫款。总以核准报部者为凭。不准笼统列抵。蠲缓钱粮。以奏销到部者为断。不准混作民欠。如此明定章程。严行考核。庶锢习可除。藉资整顿。其顺天府属热河承德府属交代。著一律照办。即由户部将交代未结各州县。开单分别知照该总督府尹都统等遵照办理。直隶为畿辅近地。积弊尚复如是。外省难保无此等情弊。并著各该省督抚体察情形。参酌山东新章。一体认真查办。毋任不肖州县。暗亏国帑。以肃吏治而裕饷源。　　

○又谕、王榕吉奏、特参办防不力及不协舆情各员。请旨分别降革撤任一摺。山西杀虎协左营都司凤奎、管带官兵。在托克托城防堵。并不驻守河口。复任兵丁游荡滋事。难胜都司之任。著以千总降补。托克托城通判玉麟、既不能帮同约束兵丁。于防堵事宜。亦不加讲求。著暂免开缺。调省察看。河曲县知县禄纲、信任门丁。致控案累累。物议滋多。著即撤任留省。遇有相当缺出。酌量另补。并勒令交出门丁廖四。解省归案审办。甯武县典史靳恩荣擅受民词。无知妄作。著即行革职。以示惩儆。　　

○谕军机大臣等、前因捻匪窜扰南阳。豫军不能得力。谕令李鸿章统兵西征。并令曾国藩等妥筹商酌。不必拘泥谕旨。务期事臻善美。以副虚怀下询之意。嗣据曾国藩奏称、南阳贼数较少。宛洛之患稍轻。李鸿章所部淮勇。均调赴东豫各处驻扎。别无可调之师。兹据李鸿章覆奏、沥陈兵饷军火各端。恐难专恃。与曾国藩所奏。大略相同。该大臣等均能详细缕陈。使朝廷洞悉此中利害。实为有见。现在贼势趋重虞城张树珊等军。攻剿正急。而南阳仅止张总愚一股。自不必再事更张。即著毋庸署议。曾国藩务当督饬各军。迅筹歼贼方略。李鸿章驻守金陵。督催前敌饷需军火。毋稍迟误。吴棠于清淮情形最熟。并著严饬防军。视贼所向。迎头截剿。毋令阑入里下河完善之区。以副委任。惟南阳捻逆。豫军既不能剿除。恐其日久裹胁愈多。前谕鲍超由襄赴豫。嗣因官文奏称、该提督游勇太多。漫无纪律。上杭之勇。闻有赴豫之信。恐引群呼类而来。请饬仍赴江右。第念鲍超剿贼。向称勇往。若令严汰游勇。妥加钤束。使该提督有儆惧之心。未始不可资其攻剿。官文恐鄂饷难支。因有饬赴江右之奏。著曾国藩、李鸿章、妥为商酌。于江苏接济数成饷需。并令该提督将游勇严行裁汰。不许任意招留。即劄令赴南阳剿贼。统归曾国藩节制。以一事权而资钤摄。傥事属可行。即著一面劄调。一面奏闻。用期迅捷。将此由六百里各谕令知之。　　

○又谕、曾国藩奏、官军剿贼获胜。并请饬安住马队。仍留直隶防河各摺片。昨据阎敬铭奏称、捻匪由山东复窜虞城。已谕令曾国藩饬色尔固善马队赴豫追剿。此次官军虽两次获胜。而该逆未受大创。著曾国藩仍遵前旨。严饬色尔固善等跟踪追蹑。毋稍松懈。吴昌寿有地方之责。尤不得稍涉推诿。并著督饬各军。迎头截剿。毋令阑入河南腹地。致滋蹂躏。黄河水涸。未可减戍。曾国藩所陈。实为根本至计。即著刘长佑劄饬安住马队。仍留直隶。防守河边。不得稍有疏忽。傥贼窜陈州以西。则直境防务较松。仍著曾国藩察度军情。妥为调遣。以资攻剿。将此由六百里各谕令知之。　　

○又谕、都兴阿、穆图善奏、先后准咨雷军情形歧异。请旨饬查。并提督周显承招抚溃勇。筹办防剿。及攻剿甯夏情形各摺片。雷正绾招集溃勇情形。叠据杨岳斌、杨能格等、先后奏报。均经谕令杨岳斌等、传知雷正绾收集溃卒。捦斩叛首。以赎前愆。此次都兴阿等。因周显承禀称溃军业已设法安抚。均各悔罪。驻扎平凉。与前次德兴阿等咨报溃变情形两歧。恐办理不善。激成事端。请饬妥为查办等语。与叠次所降谕旨。适相吻合。即著杨岳斌等督饬雷正绾、周显承、将已收溃勇妥为安抚。责令将赫明堂一股拦头截击。迅殄逆氛。至雷正绾所部。尚有二十余营。粮米军火。万分缺乏。傥不迅筹接济。难望其踊跃前驱。著杨岳斌、刘蓉、杨能格、就近赶紧设法筹解饷需。以定军心而维大局。甯夏踞贼。经都兴阿等督饬马步各队。分投雕剿。并诱贼出城。歼毙数百名。蹋毁贼圩数处。仍著都兴阿、穆图善、激励诸军。奋勇攻剿。力拔城池。毋得旷日持久。虚糜饷项。大同镇总兵马升、前据都兴阿奏请暂留甯夏军营养伤。本日据王榕吉奏、磴口等处。防务紧要。请饬马升速赴山西。统带归绥防兵。如一时未能赴晋。即令带兵就近会同桂成、防守边要等语。著都兴阿即将马升所带川勇一营。另行派员接统。迅饬该总兵克日赴晋。或即令其统带所部会同桂成力扼边隘之处。并著酌量办理。将此由六百里谕知都兴阿、穆图善、杨岳斌、刘蓉、并传谕杨能格知之。　　

○又谕、杨岳斌奏、巩昌甯远被围。调军援剿。请饬陕西四川捐办粮石。派兵接替成禄等军。饬文麟随同西征各摺片。巩昌甯远两城。被逆回围扑甚急。杨岳斌已调曹克忠统带所部。前往援应。该军素称勇往。即著饬令迅速进兵。力解城围。将巩昌一带回匪。次第埽荡。以固省城屏蔽。一俟南路军务稍松。即行分兵兼顾中卫之金胜关。以遏贼匪窜路。甘省粮饷缺乏。朝廷早深廑念。兹览杨岳斌所奏。各营至以面水充饥。情形至此。殊为可悯。陕西本年秋收。既尚丰稔。即著刘蓉按照杨岳斌摺内所请各情。体察该省上中二等州县。设法捐办麦粮。运至甘省。源源接济。并著于邠乾凤翔鄜州各属。先提仓粮四万石运交秦州泾州庆阳等处。俟该省捐有成数。再行归款。四川之保甯一郡。毗连阶州。运粮较近。著崇实、骆秉章、于该府所属。筹捐米粮一万石。运赴阶州。以资军食。该将军等当力顾大局。迅速筹办。不得稍有推诿。杨岳斌摺著钞给崇实、骆秉章、刘蓉阅看。静甯平番等处。已经杨岳斌派兵扼扎。即可腾出成禄联捷两军。会同西行。著杨岳斌飞催成禄等克日起程。由肃州一带。埽荡而前。出关剿贼。不准再有逗遛。镇迪道文麟以催兵为名。擅离职守。著交部议处。并著杨岳斌饬令该员随同成禄等迅即出关。协同剿贼。以赎前愆。将此由六百里各谕令知之。　　

○又谕、王榕吉奏、续查口内边要情形。并会商筹防磴口等处。请饬催马升赴任各摺片。晋省北镇官兵。前已移置南镇。以防直豫边境。甯武一带各营。存兵无多。现在东南防务紧要。未便再行更调。即著王榕吉严饬在防文武各员。就现有兵力。加意筹防。并将雁门关及边墙倒塌处所。设法重修。以固北路锁钥。前因甘省逆匪有北窜磴口之信。当经谕令德勒克多尔济等督饬在防兵弁。设险固守。王榕吉现已飞咨该将军等审度情形。添兵助守。所筹尚属周妥。即著桂成统带所部官军。严防磴口。毋稍松懈。磴口石觜子。均与蒙古接壤。并著德勒克多尔济饬令阿拉善蒙兵。协力防守。以资得力。傥军情紧要。即著王榕吉将存城大同官兵添调。择要严防。并飞调察哈尔马队。以备策应。王榕吉所奏。请饬总兵马升速赴新任等语。本日已谕知都兴阿办理矣。在甘直晋各军帐房军火。向由直隶山西两省拨解。据都兴阿奏现在帐房不堪栖止。亟应更换。火药铅丸。均已缺乏。请饬迅速拨解。以济要需。即著刘长佑、王榕吉、于直隶省拨解夹帐房五十架。单帐房二百架。火药四千斤。大小铅丸二千斤。山西省拨解单帐房一百架。火药三千斤。大小铅丸一千斤。迅解甘肃翁同书军营交纳。毋稍延缓。将此由六百里谕知德勒克多尔济、刘长佑、桂成、并传谕王榕吉知之。
  </div>
  <div class="pagination">
   <a href="清实录同治朝实录_page227.html">
    上一页
   </a>
   <span>
    ...
   </span>
   <a href="清实录同治朝实录_page223.html">
    223
   </a>
   <a href="清实录同治朝实录_page224.html">
    224
   </a>
   <a href="清实录同治朝实录_page225.html">
    225
   </a>
   <a href="清实录同治朝实录_page226.html">
    226
   </a>
   <a href="清实录同治朝实录_page227.html">
    227
   </a>
   <span class="current-page">
    228
   </span>
   <a href="清实录同治朝实录_page229.html">
    229
   </a>
   <a href="清实录同治朝实录_page230.html">
    230
   </a>
   <a href="清实录同治朝实录_page231.html">
    231
   </a>
   <a href="清实录同治朝实录_page232.html">
    232
   </a>
   <a href="清实录同治朝实录_page233.html">
    233
   </a>
   <span>
    ...
   </span>
   <a href="清实录同治朝实录_page229.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
