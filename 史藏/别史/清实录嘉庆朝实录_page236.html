<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 236 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 236 页/共 523 页
  </h1>
  <div class="content">
   ○谕内阁、据御前大臣定亲王绵恩等参泰、乾清门侍卫格布舍、于未经召见之前、将总兵吴廷刚带入奏事门、请将格布舍交部严加议处一摺。向例召见大臣官员。应由奏事处官员带进。与格布舍本属无涉。格布舍在乾清门行走有年。又系班长。岂不知之。今因与吴廷刚素相认识。即擅自带入奏事门。殊属谬妄。格布舍著逐出乾清门。仍交部严加议处。至吴廷刚由行伍出身。于门禁向未谙悉。因格布舍引进。致涉冒昧。情尚可原。吴廷刚著加恩免议。　　

○旌表守正捐躯直隶枣强县民李成德妻殷氏。　　

○乙巳。以翰林院编修戴殿泗、署日讲起居注官。　　

○调喀喇沙尔办事大臣那彦成、为西宁办事大臣。库车办事大臣广厚、为喀喇沙尔办事大臣。赏遣戍乌噜木齐已革贵州布政使公峨三等侍卫。为库车办事大臣。　　

○旌表守正捐躯江苏邳州民王林妻冯氏。　　

○户部议准、前署四川总督特清额疏报、酉阳州、开垦田五十亩有奇。照例升科。从之。　　

○丙午。谕内阁、端阳节日。不过与中秋瓜饼节相等。非元旦之必应庆贺者可比。盖元旦义重履端。设其时偶值雪泽未敷。正殷祈盼。自未便因此遽省朝正之典。所以重岁首普春祺也。至重午日、即在寻常雨旸时若之年。向例亦止圆明园奏事推班一日。王大臣等全递膳牌。共申庆节之意。今岁畿辅一带。入春以来。总未得有透雨。节经设坛祈祷。并平粜省刑。以期速迓和甘。连日浓阴密布。闲有微雨飘洒。旋即晴霁。尚未渥沛醲膏。朕宵旰焦劳。无时或释。曾经通谕王大臣等、如端节前已沛甘霖。即循照向例推班庆节。如尚在望泽。则照常办事。其并非轮值奏事之部旗俱不必来园。乃今日王大臣等、仍相率呈递膳牌。殊属无谓。伊等既非奏事、及带领引见。又非值日。若因庆节而来。则今岁端阳。有何可庆贺而为此虚文乎。且伊等舆从络绎。纷至沓来。在里巷小民。未必不以为现当祈雨之时。庆节犹如往岁。不几视朕为置民瘼于不问耶。王大臣等何不仰体朕意、一至于此。除在内廷行走、及承直奏事带领引见之王大臣等、无庸议外。所有本日不遵朕旨来园之礼亲王昭梿、郑亲王乌尔恭阿、肃亲王永锡、顺承郡王伦柱、裕郡王亮焕、克勤郡王尚格、贝勒永珠、永鋆、绵勤、贝子绵懿、绵彳□同、奕绍、奕纶、协办大学士尚书长麟、尚书恭阿拉、王懿修、秦承恩、博兴、都统庆怡、巴特玛、侍郎秦瀛、周兆基、萨彬图、李钧＜闲＞、副都统永玉、积拉堪、裕兴、哈宁阿、明泰、王集、苏冲阿、花沙布、顺天府府尹宋镕、俱著各罚职任俸三个月。虽有纪录。不准抵销。　　

○升任西宁办事大臣贡楚克扎布奏、堵截贼番出力各员。都司邵能等下部议叙。赏通丁罗成印顶带。　　

○丁未。上诣山高水长祈雨坛拈香。　　

○幸万寿山。　　

○谕内阁、给事中茅豫奏、请严各省奏咨案件违限处分、以惩怠玩一摺。据称钦部事件违限、定例本有处分、未便任其日久虚悬、致滋贻误、请敕下原交衙门填注迟延月日、开单进呈、照例议处、并请嗣后凡遇奏交咨交之件、俱随案登记、分别扣查、如有违逾即据实严参等语。近来各省交审事件甚多。而奏结者甚少。该督抚于奉文之后。任意延宕。经年累月。怠惰因循。以致善良赴诉不休。而奸民告讦愈甚。讼狱之繁。皆由于此。朕本欲严立章程。随时稽考。该给事中适有此奏。所论甚是。第各衙门奏交咨交之件。其情事轻重既有不同。尚应分别核办。即如特旨交审事件。此与派钦差前往无异。何以钦差驰至该省。无不迅速奏结。而督抚承审之案。动辄稽延。即云案犯不齐。亦无难勒限严提。何得有心泄泄。嗣后特交事件。著该督抚于奉文之后、随时咨报军机处。自原告到省之日起、依限审结。即有因人证难齐。或该督抚有公出事件。不得不稍为展缓。亦当随案报明。傥涉迟逾。即行分别参奏。其各衙门咨交事件。亦著照此登记档案。依限饬催。如违分别办理。至各省距京道路远近不同。案情亦繁＜闲＞互异。即各省交审案件、亦多少不一。其应如何分别立限酌定处分。并著吏部参考旧例定议具奏。寻议、钦交案件、以提齐人犯之日起、限四个月。咨交案件、仍照旧例以接奉咨文之日起、限四个月。其限内有难结缘由。钦件咨报军机处。咨件报原交衙门。奏结后、将展限月日申报吏部。其无故迟延、逾限不及一月者。将该督抚罚俸三月。一月以上、罚俸一年。三月以上、降一级调用。半年以上、革职。从之。　　

○又谕、御史陆言奏、请严定部院选派差使次序、以昭公允一摺。据称京察为考绩大典、尚当兼采资格、至保送差使、尤应按照资俸先后、公平选派等语。所奏未免拘滞难行。各衙门保送差使。现俱遵照从前谕旨、先尽京察一等人员。一等无人。方将二等人员保送。诚以京察考绩之时。须择其差使勤慎者列为上考。此内即难概论资俸。至二等人员。其当差亦有优劣。若专以资俸之深浅。为派差之次序。无论资深者未必尽属出色之员。且恐其因恃资格已深。即差使平常。亦可希冀保送。转得怠惰偷安。任情自便。其资格较浅者。将欲于公事奋勉。力图巴结。转似类于钻营。否则照常当差。又觉邻于懈怠。是专执资俸以保送差使。必致勤惰莫分。无以明示鼓励。殊非造就人才之道。总之此事惟在各堂官、平时留心察看司员之勤惰。临时秉公遴选。其司员果属出色。众论佥同。并无丝毫偏徇。自可以得真才而昭公允。不在多设科条。该御史所奏、著无庸议。　　

○又谕、本日贵庆奏、遵旨挑取内务府三旗添设养育兵、系会同苏楞额秉公拣取等语。此次新添养育兵。内务府大臣中、除有专派别项差使不能分身者。均应亲往会挑。何以仅有苏楞额一人前往。至緼布近日适又轮届在城内住班之期。即遇御门大典。伊亦并不赴园。是伊数日内公事较＜闲＞。且内务府挑取养育兵。系在都虞司传集办理。尤可就近前往。即有苏楞额进城挑取。緼布宁不当会同商办。乃一味偷安。又蹈从前推卸恶习。遇有派办事件。辄委令一人承办。其余互相观望。自耽安逸。转云他人专擅。近来此风又渐长矣。朕断不容尸位素餐之辈。有则改之。无则加勉。尚待朕明降谕旨乎。緼布、著传旨申饬。　　

○谕军机大臣等、清安泰奏平阳县刁徒抗粮夺犯一摺。此案前日据阿林保奏称、知县徐映台、奉温处道转奉抚臣清安泰札饬、以武举陈步高具控自行赴匮纳粮庄以莅等因包揽不遂、将陈步高殴伤夺其钱物一案。饬令会营拏究、随会同营弁前往、将庄以莅拏获、有庄以莅之子等、纠集二三百人先后围绕、先将兵役殴伤、嗣将知县外委殴打、并劫去粮银行李、将庄以莅夺去等语。而本日清安泰摺内、则称该县奉文赶徵钱粮、因庄以莅包揽不完、并因庄以莅上年有被控之案、节奉道府催令会营查拏、随督带兵役前往等语。是此案起事根由。已与阿林保所奏互异。又摺内称、该县将庄以莅拏获之后、伊子等纠约多人、上前夺犯肆殴、以致该县外委等多有受伤等语。亦并无如昨日阿林保摺内所称、其夥众至有二三百人之多。地方有此等重大案件。具报督抚。其所叙情节自应吻合。乃此案阿林保、清安泰、同系接据知府杨兆鹤等禀报。何以案由轻重迥不相侔。实不可解。刁民逞凶肆恶。敢于拒捕夺犯。并且肆殴官弁。不法已极。自应严行惩办。但地方官是否另有别情。激成事端。有无装点情节。其所带兵役究有若干。所云受伤兵役。四十余人。是否确实。现在有无因伤毙命。又摺内所称被兵役伤毙之张阿叶等四犯、是否确系在场抢殴之人。均当详悉究明。据实审办。俾无枉纵。此案情节甚重。昨已有旨著清安泰驰往督同百龄审办。今清安泰摺内、奏称伊派朱理前往督拏案犯、该抚现已回省等语。清安泰接奉此旨后。仍当迅即启程。亲往该处详查明确。督同百龄审办。并查明实在情形。该督抚所接禀报孰为确实。先行详悉具奏。其臬司朱理、即饬令回省办事可也。将此谕令知之。　　

○以四川布政使董教增、为安徽巡抚。四川按察使姚令仪、为布政使。盐茶道方积、为按察使。　　

○户部议准、前署陕甘总督方维甸疏报、迪化州、开垦屯地二十三顷四十亩。照例升科。从之。　　

○戊申。申训臣工勤政。谕内阁、朕恭读太宗文皇帝实录。崇德四年八月内、钦奉圣谕、从来君明则臣劳而民安。君庸则臣逸而民危。朕岂不恤臣工劳苦。但当此天心眷佑之时。正我君臣励精图治之日。尔诸王贝勒贝子大臣等、若不各加勤勉。朕以一身宵衣旰食。亦复何为。钦此。圣训煌煌。昭垂奕禩。敬思我国家景运初隆。肇基东土。彼时版图未廓。地方民人政务尚＜闲＞。而我太宗文皇帝敕几勤政。惟日孜孜谆勉在廷。警其怠逸。用能赞襄郅治。光启鸿图。创业之隆。遂为前古未有。今则车书一统。四海之大。兆民之众。一日万几。更当如何兢业。设稍萌玩愒。何以慎守丕基。我皇考高宗纯皇帝御宇六十年。宵旰勤劳。耄期罔倦。直至嘉庆元年以后。犹复昕夕训政。弗懈益虔。内外臣工。共闻共见。朕寅承大宝。祗奉训言。夕惕朝乾。所其无逸。实不敢一念稍弛。诚以守成之难。非克勤无由制治。但诸臣等分任效能。亦当共勤职业。岂容怠惰偷安。朕频年节经降旨训诲。并曾亲制勤政殿记。勤政箴。颁示中外。提撕警觉。不啻至再至三。诸臣中自不乏恪恭匪懈之人。而狃于积习、因循怠忽者、正复不少。此在年力壮盛之员。固当任事出力。即年齿较增。亦当振其颓惰。朕观诸臣中、有已逾耆龄、而夙夜在公。并不稍形竭蹷。其心存懈弛者、精力转日见衰惫。可见庄敬日强。实有至理。国家诏糈受禄。各有职司。一日在乎其位。即当一日业乎其官。若一日不得乎其官。即一日不敢立乎其位。此实古今通义。如果自揣精神不能振奋。筋力实已衰颓。于应管诸务不能经理。原可据实陈情。恳请退休。朝廷自有恤老之典。任其优游自适。若既怀恋职。又复遇事模棱。惟耽安逸。是直自便私图。罔顾公义。国家又安赖此充位之大臣乎。嗣后内外大小臣工。惟当仰体朕心。随时循省。以怠荒为戒。有则改之。无则加勉。庶几殚精竭虑。各扬其职。用副朕缵承鸿绪、整饬百度之至意。　　

○又谕、刑部议覆、汪志伊等奏审拟马兵徐荣等纠众滋事一案。将该督等原拟谋叛改照谋反律办理。所议是。徐荣、王连、胡金玉、三犯。胆敢纠约拜盟。起意戕官劫库。实属罪大恶极。自应照谋反大逆律办理。该督等仅将为首之徐荣等三犯、予以斩决。所办错谬。著照部议将该三犯锉尸枭示。以彰国宪。其徐荣等犯家属。并著照例缘坐。张辉如、杨起珍、卢如秀、熊得胜、林贵、五犯。俱著即处斩。至部议请将民人王廷桂、周应和、二犯。一律问拟斩决。该二犯均系入夥结盟。豫闻逆谋。原属法无可贷。但此案究缘周应和。与杨大德素好。有嘱伊迁避之语。杨大德向头役告知。该县得访有端倪。因而案犯全行弋获。是周应和虽非自行出首。但此事由伊破案。尚有一线可原。其王廷桂一犯、著照部议即行处斩。周应和、著仍照该督等所请、发往索伦达呼尔为奴。以示区别。嗣后各省遇有此等案犯。务当研核案情。如果始而同谋。继因畏罪自首者。不惟法可从宽。并可加之恩赏。即非有心首告。或因其透漏消息。全案藉以发觉者。亦可量加宽典。庶于敕法之中。予以生路。至该管游击雅金泰、因不识汉字。于应减马兵。并不查照部文办理。以致兵心不服。藉口酿事。实属糊涂错谬。著即照部议革职。其南漳县知县陶绍侃、于此等谋叛匪徒。尚能先事觉察。旋即会营设法全数查拏。尚属能事。著即送部引见。汪志伊等引律错误。著交部察议。余依议。　　

○又谕、本日刑部议覆、汪志伊奏拏获谋叛之湖北提标左营马兵徐荣等分别治罪一摺。已另降旨饬遵。至摺内称该管游击雅金泰、未便以其不识汉字稍为姑容、请旨革职一节。外省绿营办理事务。文移往来。俱用汉字。该管营员即仅识汉字。尚恐于一切营务。不能妥协办理。若并汉字不识。势必至稿案茫然。动形竭蹷。即如已革游击雅金泰、于部文内、令俟有应减马兵缺出陆续改挑步兵之处。因不识汉字。未能理会部文。先后将马兵王连等二十一名、即行降补步兵。办理错谬。以致兵丁不服。酿成事端。是其明验。嗣后旗员、及东三省人员。有拣补各省绿营武职者。各该管上司保送时、不得以不识汉字之人滥行充数。及拣选时、仍著钦派大臣等临期询其是否能识汉字。并面加试验。其不识汉字者不准拣选。方免临事舛误。于营务庶有裨益。　　

○以翰林院侍讲廉善、左春坊左赞善多山、充日讲起居注官。　　

○己酉。调镶蓝旗汉军副都统珠隆阿、为镶蓝旗蒙古副都统。以刑部侍郎广兴、兼镶蓝旗汉军副都统。　　

○以伊犁领队大臣祥保、为乌里雅苏台参赞大臣。赏降调副都统格布舍、副都统衔。为伊犁领队大臣。　　

○旌恤遇贼捐躯署安徽宿州知州章鼎子馥、幕友候选从九品陈震等五名、如例。　　

○庚戌。上诣时应宫昭显庙拈香。　　

○还宫。　　

○命皇次子旻宁诣山高水长、庆郡王永璘、诣黑龙潭谢雨。　　

○谕内阁、据文宁等奏、本月初八日东城智化寺米厂门口、有领粜民人挤倒压毙、计民妇七口、幼男三口、幼女五口、询因厂门开迟、俟监粜各员到齐之后、方始放进、以致一时拥挤压毙等语。设厂平粜。原以轸恤贫民。今因经理不善。转致挤毙多命。殊堪悯恻。该处监粜米石。系恭阿拉、庆禧、安柱、三员。庆禧前一日在圆明园该班直宿。是日下班之后。方能赶往。其迟到尚属有因。至恭阿拉、安柱、二人。均近在城内。何以不夙兴到厂。及早放进。以致贫民拥挤争先。惨罹不测。皆伊等平昔怠惰偷安。今借此差。转可在家高卧。不以小民枵腹久待为念。是诚何心。现据伊等自请察议。恭阿拉安柱二人之咎较重。著交部议处。庆禧、著交部察议。至挤毙男妇等十五人。据奏已饬令尸亲领埋完结。所办未协。此内大口七命。应各赏给银十两。小口八命。应各赏给银五两。即罚令恭阿拉出银五十两。庆禧出银三十两。安柱出银三十两。迅传尸亲给领。俾资殓埋。此次拥挤蹂躏。系由监粜各员到迟之故。业经分别惩治。其余地面章京及坊官等、尚可免其交议。嗣后各城监粜之员。其由城内赴厂者。均限于每日寅正到彼。即在园该班者。亦限于卯正赶到。先到之员。一面先行放粜。不必彼此等候。总须趁乡民未到之前。妥为料理。随到随放。俾乡民陆续领粜。毋涉拥挤。设或监粜大员等到厂迟延。著在厂之御史据实参奏。设或御史到迟。亦著监粜大臣等参奏。　　

○旌表守正捐躯浙江仁和县民李庆春妻胡氏。　　

○展缓山西临汾、洪洞、太平、曲沃、襄城、翼城、永济、临晋、荣河、万泉、猗氏、虞乡、解、安邑、芮城、平陆、夏、降州、绛县、稷山、河津、闻喜、垣曲、霍、赵城、灵石、二十六州县、旱灾带徵额赋盐课。　　

○辛亥。上御太和殿视朝。王以下文武升转各官谢恩。　　

○诣大高殿行礼。　　

○幸圆明园。　　

○谕内阁、阿林保奏拏获通盗避匿之朱彤云、请照例杖流一摺。朱彤云系蔡新女婿朱弼之子。乃大学士外孙。非平民不晓礼法者可比。乃明知伊父朱弼得贿纵盗。分用银钱。迨伊父被获、又复赴官呈请往招朱濆。希图延案避匿不到。殊属狡猾。阿林保仅请将该犯照强盗父兄知情分赃例、杖一百流三千里。尚不足以示儆。朱彤云、著改发黑龙江给兵丁为奴。至朱彤云与在籍主事蔡行达、系中表弟兄。该主事虽未藏匿朱彤云。但经该营县前往侦缉时、在伊宅前开锣喝道。该族人蔡海等、辄敢拾石掷打。该主事系大学士蔡新之孙。世受国恩。朱彤云乃其姻戚。其通盗避匿情事。讵得诿为不知。一闻地方官查拏。理宜将朱彤云擒献。乃意存庇护。而其族人竟敢倚恃绅衿。欺陵官长。则蔡行达平日之漫无约束可知。阿林保仅请将该主事交部议处。亦属轻纵。蔡行达著即革职。交地方官严行管束。傥再有不安本分之处。即奏明从严治罪。其族人蔡海等罪名。并著该督加等问拟。　　

○以翰林院编修宋湘、为四川乡试正考官。刑部郎中杨曰鲲、为副考官。陕西道御史花杰、为广东乡试正考官。翰林院编修河淩汉、为副考官。司经局洗马张锦枝、为广西乡试正考官。内阁中书李振祜、为副考官。刑部郎中彭希濂、为福建乡试正考官。翰林院编修白镕、为副考官。河南道御史李本榆、为湖南乡试正考官。翰林院编修吴其彦、为副考官。　　

○壬子。谕内阁、前据绵亿等奏、查明木门沟红桩界内地方、偷砍树木桩楂、于十三株之外、尚有十株。并有砍树时压倒树株。及偷运木植路径。砍倒大小树不计其数。当经饬提贼犯周明、严加讯问。该犯俱一一承认。昨又据绵亿等奏、查明大洼地方、亦有新旧桩楂二十三株。经刑部将续经解到应行质审之汛兵陈英、详细鞫讯。据供嘉庆六年、曾有该处民人孙秀、张大、孙二、宋帼望、四人商同进山砍树、伊因得受钱文、乘该汛外委巡查过后、与孙秀送信三次、又究出周明于八年内、偷砍红桩松树四株之外、尚有六株、给过陈英钱文、其十年偷砍树株时、汛兵张起云亦经得贿等语。红桩禁地。该犯等胆敢肆意砍伐树株。汛兵等得赃卖放。实属目无法纪。总由该管大员等、不能随时查察。以致屡被盗卖。所有续经讯出之贼犯孙秀等四名、及兵丁张起云一名、著庆杰即速查拏解送到部归案审办。至绵亿系因督修昭西陵明楼工程。奉派前往。今于盗砍树株处所。均能详细查勘。俾无遗漏。尚属认真。绵亿、著加恩仍在内廷乾清门行走。永臶、弘谦、二人。系该处守护大员。所司何事。现经查明红桩内树株叠被盗卖。实有应得之咎。乃伊二人并未具摺自请处分。竟若置身事外。殊属非是。此次永臶随同绵亿周历巡查。留心勘验。尚可将功抵过。著加恩免议。弘谦、著交宗人府议处。已革总兵巴宁阿、前于春闲召见时、曾据奏称伊自＜闲＞任马兰镇总兵以来。于该处地方诸务。俱实力办理。所有红桩界内一带、随时策马亲查。设遇山势高险石径崎岖之处。往往徒步攀援。推挽前进。伊习而相安。自揣人地相宜。恳请久留此任。力图报称。即使在彼终老。亦所甘心。至于言之泣下。似属亹亹可听。何以并未逾时。即查出偷砍树株之案。层见叠出。可见巴宁阿从前仅托诸空言。并未身亲经历。似此漫无觉察。饰词具奏。实属孤负委任。前有旨令其在盛京充当披甲办理工程。尚觉过优。俟巴宁阿到盛京时。著富俊面传谕旨、将巴宁阿发往吉林。交与秀林严行管束。效力赎罪。以示惩儆。其六年以后守护之王公等、及历任总兵兼总管内务府大臣、并著庆杰详细查明具奏。再降谕旨。此时庆杰甫莅马兰镇新任。所有该管地界。务须实力严查。不必令汛兵指引道路。出其不意。常川巡阅。庶守汛官兵自知加意防范。而宵小亦闻风敛戢。切勿蹈巴宁阿之覆辙也。　　

○西宁办事大臣恒伯、以前在科布多失察私开煤窰。革职、发往盛京。　　

○旌表守正被戕贵州贞丰州苗民杨阿三妻阿行。　　

○户部议准、两浙盐政常显疏报、仁和、穿长、长亭、鲍郎、四场、新涨灶地三顷七十亩有奇。照例升科。从之。　　

○缓徵盛京花户花利银米。　　

○癸丑。谕内阁、吏部议奏江苏徐州府知府员缺、铁保等请以候补知府王毂补授、与例不符、应毋庸议一摺。所驳甚是。徐州府知府。本系请旨＜闲＞放之缺。例不准在外奏补。况该员于嘉庆八年山东泇河同知任内丁忧后、节经铁保奏留办理工程。并未回籍守制。又未回籍补行穿孝。种种与定例违碍。该督等率请补放徐州府缺。仍令于回籍补行持服百日后、再行赴任。殊属非是。此等丁忧官员于呈报后、即应遵例回籍守制。乃辗转奏留。仍令照常供职。若出自上官之意。为人地相需起见。遽尔夺情留任。已非正办。设该员本无归志。哀慕之诚。恝然罔念。是该员于本源大节。已属有亏。恋缺谋利。尚安望其移孝作忠。力图报称耶。试思国家政事。自以军务为重。古人墨绖从戎。事非得已。如果其人正在统率师干。军情紧急。刻不可离。经朕降旨暂留本任。此亦大员内仅有之事。至带兵员弁。即不得概从此例。况河工非军务可比。王毂又系丞倅微员。河工效用多人。不乏差委。何遽少该员一人经理。设其人因病身故。岂遂置宣防事宜于不办乎。王毂、著即饬令回籍补行穿孝百日。另报起复。以符定制。所有徐州府知府员缺。仍照例另行＜闲＞放。　　

○举行本年军政。侍卫处、銮仪卫、并满洲蒙古汉军各旗营、卓异官一百十三员。年老官十一员。有疾官十四员。才力不及官三员。不谨官一员。罢软官一员。分别议叙处分如例。　　

○甲寅。遣官祭关帝庙。　　

○谕内阁、向来銮仪卫衙门。凡遇朕由宫内至圆明园来往。皆奏请陈设仪仗。除新正万寿月外、均经降旨停止。而该衙门每次必具摺陈奏。转属虚文。嗣后遇正十月闲銮驾往来。该衙门即奏明陈设仪仗。其余概毋庸奏请。　　

○谕军机大臣等、兴奎奏行抵碾伯地方、接据禀报贼番复至内地抢劫、迅速调兵会剿一摺。同日据贡楚克扎布奏野番复扰内地边界、抢劫居民蒙古牲畜情形一摺。所奏贼番在祁家寺、白水河等处。两次滋扰。官兵杀贼夺赃。生擒贼目。与兴奎所奏大略相同。兴奎于途次接据禀报。即飞调暂留中卫满兵、兼程前进。并就近咨催百祥、速挑绿营兵五百名带领前往。所办甚是。此项贼番叠次抢掠牲畜。扰及内地居民。及闻官兵追捕。旋即远扬。今又胆敢复来滋扰。实属不法已极。必须声罪致讨。大加惩创。现据贡楚克扎布奏称、讯取获犯完的供词。据称系揣咱族番目尖木赞之侄、夥贼有一百余人。所有上年冬闲、及本年二三月闲、为首贼犯族分。该犯俱一一指实。兴奎等惟当遵照节次谕旨。俟官兵齐集后、同时进发。将贼犯按名捕获。以靖边圉而慑番族。至尖木赞、系番族头目。曾经赏有顶带。原令其管束番众。俾各安分守法。今伊侄完的、率同夥贼一百余人肆意抢劫。伊即不能辞咎。著兴奎等严讯已获之贼番完的、如尖木赞本不知情。即当饬传该番目、责令缚献贼犯自赎。傥该番目竟有同谋主使情事。著即将该番目顶带斥革。治以应得之罪。兴奎现已驰赴白塔营。与贡楚克扎布会商筹剿。务须相机妥办。用副委任。将此谕令知之。　　

○以故奉国将军彭龄子都勒都礼、袭职。　　

○乙卯。上诣大高殿行礼。　　

○还宫。　　

○命成亲王永瑆、定亲王绵恩、庄亲王绵课、分诣天神坛地祇坛太岁坛谢雨。　　

○以夏至祭地于方泽。自是日始。斋戒三日。　　

○丙辰。谕内阁、现在恭缮高宗纯皇帝实录。业经告成。所有盛京皇史宬尊藏本二分。凡书内恭遇庙讳暨朕名。自应仍循旧章照本字填写。著派庆桂、董诰、曹振镛、玉麟、刘凤诰、英和、特克慎、敬谨填写。玉麟、英和、现俱出差。届期如尚未回京。著桂芳恭填。
  </div>
  <div class="pagination">
   <a href="清实录嘉庆朝实录_page235.html">
    上一页
   </a>
   <span>
    ...
   </span>
   <a href="清实录嘉庆朝实录_page231.html">
    231
   </a>
   <a href="清实录嘉庆朝实录_page232.html">
    232
   </a>
   <a href="清实录嘉庆朝实录_page233.html">
    233
   </a>
   <a href="清实录嘉庆朝实录_page234.html">
    234
   </a>
   <a href="清实录嘉庆朝实录_page235.html">
    235
   </a>
   <span class="current-page">
    236
   </span>
   <a href="清实录嘉庆朝实录_page237.html">
    237
   </a>
   <a href="清实录嘉庆朝实录_page238.html">
    238
   </a>
   <a href="清实录嘉庆朝实录_page239.html">
    239
   </a>
   <a href="清实录嘉庆朝实录_page240.html">
    240
   </a>
   <a href="清实录嘉庆朝实录_page241.html">
    241
   </a>
   <span>
    ...
   </span>
   <a href="清实录嘉庆朝实录_page237.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
