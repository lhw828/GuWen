<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 111 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 111 页/共 502 页
  </h1>
  <div class="content">
   ○诣寿康宫前殿行礼。后殿皇贵太妃前行礼。　　

○御太和殿、受朝。作乐宣表如仪。　　

○诣大高殿、寿皇殿、行礼。　　

○御乾清宫、赐近支亲藩等宴。　　

○以御前大臣上学习行走贝子奕格、为御前大臣。　　

○丁未。命青州副都统常清、统带官兵。驰赴豫楚交界地方。听候钦差大臣琦善调遣。　　

○以德州城守尉庆如、署青州副都统。　　

○赈直隶保定、景、二州县被水灾民、一月口粮。展缓蓟、安、保定、景、高阳、阜城、东光、天津、青、静海、盐山、庆云、武清、甯河、霸、大城、滦、献、任邱、吴桥、沧、南皮、晋、唐山、任、永年、邯郸、鸡泽、磁、元城、大名、南乐、清丰、衡水、雄、束鹿、隆平、武邑、深、武强、平乡、四十一州县被水村庄、新旧额赋。并津军厅、苇渔等课。　　

○赈安徽凤阳、灵璧、宿、五河、四州县、及屯坐各卫、被水被旱灾民、一月口粮。　　

○戊申。高宗纯皇帝忌辰。遣官祭裕陵。　　

○谕内阁、张芾奏、请将不能约束兵丁之都司、先行摘去顶带一摺。江苏漕标中营都司李奉章、管带撤防官兵。至南昌省城。经陈孚恩、饬令前赴九江。并不遵由陆路行走。坚欲坐船。实属胆玩。该都司不能严行约束。以致兵丁任意抗违。除首先抗违之兵丁。即由该抚查明照军法治罪外。李奉章、著先行摘去顶带。责令戴罪自效。如再玩误。即著严参治罪。　　

○又谕、张亮基奏、剿办土匪情形一摺。据称浏阳县士匪。有徵义堂名目。其初原为保卫身家。并无异志。后因附和日多。良莠不一。遂致把持官吏。藐不畏法。本年七月、始有纠众抢掠之事。经该抚委令通判裕麟、委员孔昭文、武举诸殿元、前往访查。复密饬陕西即补知府江忠源、于剿办土匪晏仲武之便。驰往晓谕。并相机办理。该匪等、胆敢纠众分路来扑。江忠源亦分路出击。并于唐家洲设伏。该匪遇伏失措。犹恃众抗拒。勇目何正杬争先陷阵。各勇短兵相接。岭上之勇。亦乘势压下。武生艾国兴、立斩执旗匪目三名。其扑城之匪。亦经千总李辅朝击败。共伤毙贼匪三百余人。生捦五十三名。割取首级一百十八颗。夺获军械甚多。现仍咨行总兵经文岱、督带兵勇。防其窜路。又札饬各团、协力兜剿。并谕该处居民、能捦献匪首者。立予重赏。当不难解散党与。以净根株。又据奏称、攸县游匪黄杰高等、受逆匪伪札。煽聚七百余人。经该县知县郭世阊、把总王佐清、统带兵勇。先将该匪谢友百、曾念齐父子、巢穴烧毁。武生谭国昌等、堵贼窜路。贺家训等、分伏左右。乡勇陈传芳、前往诱贼。该匪被诱入伏。王佐清首先陷阵。手刃十余人。兵勇奋杀。立将匪首黄杰高斩首。伏兵并发。杀毙伪司马、总镇、总旗、三人。并匪首刘起受等。计歼捦一百七十余人。夺获军械无算。现仍饬委员张荣组、带兵驰往剿办。自无难尽数歼获。其郴州、桂东县等处。有江西匪徒阑入。辰州府洪江一带。亦有匪徒踪迹。并著饬今各镇营调拨兵勇。迅速掩捕。无再养痈贻患。至各乡团练。原以保卫身家。如果得公正绅民。立法尽善。不特乡闾平日赖以安辑。一旦有事。并可协助官兵。翦除匪类。即如长沙城外、贼匪窜逸之时。白箬铺一带乡团居民。均能杀贼出力。是其明效。若但名为团练。不能稽察约束。以致奸匪溷迹其中。恃众抗官。是不但无益于事。且为地方之害。必应严加惩办。使匪徒知儆。若一味消弭。势必酿成巨患。朕思除莠即以安良。即有会匪地方。亦莠民少而良民多。封疆大吏。惟当翦除首恶。即可保卫善良。所有浏阳、攸县、各处匪徒。即著该署督抚等、认真查办。并著会同在籍侍郎曾国藩、体察地方情形。应如何设法团练。以资保卫之处。悉心妥筹办理。　　

○又谕、张亮基奏、查明逆匪萧潮溃、实已轰毙等语。萧潮溃一犯。系贼中著名凶悍首逆。伪号西王。经生捦贼党罗五等、供称该逆前在长沙城外。被炮轰毙。尸理老龙潭地方。现已起获尸身。验明枭锉。并将罗五等六犯。剜心致祭阵亡将士。差足洩公愤而慰忠魂。逆贼洪秀泉等、肆扰楚粤。罪恶滔天。所有著名逆党。非死即逃。现在所余无几。著统兵大臣。暨各督抚等。晓谕军营将弁兵勇、及地方文武、并绅民人等。合力同心。共殄丑类。至胁从之徒。本非甘心从逆。如能捦杀贼匪。自拔来归者。不但免其治罪。并可立邀重赏。现在大兵云集。四面兜剿。该逆等罪恶贯盈。神人共愤。断不能久稽显戮也。　　

○谕军机大臣等、陆建瀛奏、安徽防守情形等语。据称东西梁山、及荻港、均须拨兵一千名。藉资防守。陆建瀛统辖三省。所议自系通筹全局。著杨文定、蒋文庆、迅即酌拨安设。其上游小孤山一带。著仍遵前旨。不可撤防。庶安徽之门户。亦资筦钥。至抚藩大员。乃一省之民望。方将劝谕绅民。持以镇静。岂可先将眷属移徙。以惑人心。且当此防堵紧要之时。若再不和衷共济。竭力筹维。必致良民逃避。土匪横行。逆贼将乘虚而入。该督抚均不能辞罪也。懔之。将此由六百里加紧各谕令知之。　　

○又谕、陆建瀛奏、汪南兵泝流西上。势逆而难。若有兵从襄阳顺流而下。直抵汉口。牵制贼匪。使不能克期东下。则江南进兵。径赴武昌。可期兜剿取胜等语。荆襄一带。地居上游。现在添调防守。兵力尚单。势难分兵东下。昨据向荣、奏调卢应翔、所带炮船。及音德布、韩世禧、邓绍良、各带官兵。于常德岳州长沙一带。多雇船只。豫备火攻之具。驶至荆口。将贼船及浮桥烧毁。即是从上游出兵。制贼东下之意。已叠谕张亮基等、如数趱发。不准藉词留缓。著向荣迅速催调。俟炮船一到。即飞咨琦善、陆建瀛等、各路进兵。合力兜剿。毋失事机。至黄州府、武昌县、为省城东面门户。若任贼踞守。江南兵何由前进。当乘该处贼数未多。盘踞未久。即行遣兵截击。与下游声势方可联络。朕叠次谕向荣、派兵绕赴九江。想已迅往应援。昨徐广缙奏、大营兵勇、现在暂撤卓刀泉驻劄等语。武昌被贼踞守。主客之势互易。必应相机进取。毋任贼得从容布置。分窜下游。其湖北粮台。尚无定设地方。贼情狡狯。万一断我饷道。于大局尤为可虑。该大臣遇事勇敢。于一切事宜。仍须随时随事。妥筹办理。不可稍涉大意。致有疏虞。将此由六百里加紧谕令知之。　　

○又谕、张芾奏、请调兵炮一摺。据奏江西前调各兵。陆续已到九江。经该县添派下巢湖、及上游各要隘驻劄。惟省城距九江甚近。自应豫筹防守。以资应援。所请咨调广东省精兵二千名。闽浙五百斤西洋大炮二十尊。守护南昌省城。著即由该抚飞咨叶名琛、迅即拣选精兵。如数配足军火器械。派委得力将弁管带。星驰前赴南昌。并著怡良、王懿德、黄宗汉、按照来咨。酌拨大炮。派员迅速解送江西。以资守护。该抚现驻九江。省城重地。著陈孚恩、与该司道等、安抚居民。密拏奸细。毋稍大意。陆建瀛、计已驰抵九江。所调袁州。吉安等府防兵。想亦均可赶到。著该抚遵照叠降谕旨。竭力防堵。并与陆建瀛、相机进剿。毋稍疏忽。将此由五百里谕知张芾、并谕陈孚恩知之。　　

○命河南巡抚陆应谷、驻劄南阳一带。帮同钦差大臣琦善、办理防剿事宜。　　

○上以上辛。祈谷于上帝。自是日始。斋戒三日。　　

○己酉。以恭奉宣宗成皇帝升配祈谷坛。前期遣官告祭天。地。太庙。社稷。　　

○安徽巡抚蒋文庆奏、省垣狭薄。贼近兵单。请移调东西梁山等处兵勇、力争上游、相机防御。得旨。已有旨令陆建瀛、与汝不分畛域。熟筹防剿矣。安省有失。江督亦难辞咎。汝可慎速筹办。勿为浮言所惑。尤贵和衷。若省垣先自摇乱。则合省不可问矣。汝设想此何时何事。若不将意见关打破。一误再误。误人实误已也。又奏、拏获奸细白长清、饬属详审。批。此等奸细。安省此时谅已不少。设法严拏。尽法惩治。　　

○以湖南防守省城出力。赏道员周颚、知府乔晋芳、仓景恬、副将朱瀚、瑞格、参将爱绅、都司蒋立勋、守备苏湖等、花翎。都司塔齐布等、蓝翎。余加衔升叙有差。予阵亡参将张协中、祭葬世职加等。　　

○缓徵山东章邱、齐东、济阳、德、东阿、惠民、阳信、乐陵、滨、沾化、邹、汶上、阳谷、单、城武、曹、钜野、濮、范、朝城、兰山、聊城、堂邑、莘、馆陶、邱、金乡、邹平、长山、齐河、临邑、平原、海丰、商河、利津、滋阳、甯阳、寿张、郯城、寿光、昌邑、高密、济甯、嘉祥、鱼台、滕、峄、四十七州县。及德州、东昌、临清、济甯、四卫。被水被旱被风被雹庄屯。本年正杂额赋。并永利、永阜、二场灶地钱粮。　　

○贷山西托克托城、被旱农民耔种。　　

○庚戌。上恭诣皇乾殿、拈香。随至宣宗成皇帝神牌黄幄行礼。毕。诣南郊斋宫、斋宿。　　

○以湖北按察使张集馨、署河南按察使。　　

○辛亥。祈谷于上帝。上亲诣行礼。恭奉宣宗成皇帝配享如仪。　　

○诣关帝庙、拈香。　　

○诣寿康宫、问皇贵太妃安。　　

○谕内阁、蒋霨远、奏参疏防纠抢多赃之署任知州一摺。贵州署镇甯州事、委用知县刘玉麟、于该管地方。未能先事豫防。致贼匪纠抢客民。赃逾二万。非寻常疏忽可比。虽现已获有赃贼。而余犯尚多在逃。刘玉麟、著摘去顶带。并即撤任。勒限一月。责令缉拏逸犯。尽数弋获。傥限满无获。著即严参。此案起出赃银。兼有夹带鸦片烟土之事。并著该抚研讯确情。据实惩办。　　

○以祈谷大祀、恭奉宣宗成皇帝升配礼成。太常寺执事官员、下部议叙。　　

○命翰林院检讨袁泳锡、提督广西学政。　　

○朝鲜国王李昇、遣使表贺冬至、元旦、二大节。并进贡方物。赏赉筵宴如例。　　

○暹罗国王郑明、遣使表贡方物。赏赉如例。　　

○予贵州阵亡文生单盛裔等、赏恤如例。　　

○暹罗国使臣披耶司、豁哩巡、段亚派、拏车突等、四人于午门外瞻觐。　　

○壬子。世祖章皇帝忌辰。遣官祭孝陵。　　

○谕内阁、裕诚等奏、会同传旨审讯已革大学士赛尚阿、并将亲供呈递。所有赛尚阿应得罪名。著原派之大学士、军机大臣、会同刑部、定拟具奏。　　

○谕军机大臣等、琦善等奏、严催未到官兵一摺。据奏山西、直隶、陕西各官兵。甫经行过许州。其汉中、陕安、甘肃、督标兵丁。尚未行抵该处。即著琦善等、飞札严催。一俟到有成数。即先尽陈金绶带领。迅速驰赴安徽。察看水陆地方。何处紧急。即由何处迎剿。如贼匪尚未窜出楚境。即由九江、或安徽陆路、直抵黄州。与向荣派出镇将。前后夹击。军情变幻不常。陈金绶自能相机进取。先其所急。琦善已将先到官兵。分布南阳、信阳、罗山、光山、商城、诸处。其在后续到之兵。日内当亦不少。即著亲自统带。迅赴湖北。确探贼踪。与向荣密为期会。一则专攻汉阳。一则专剿武昌。两路同时并举。俾贼匪彼此不能兼顾。现在向荣、已飞调湖南上游船炮。驶至金口会合。若水路乘势下攻。焚贼浮桥船只。两江水师。亦泝流而上。迎头截击。大江南北两岸。又有琦善、向荣、督兵合击。该匪水陆受创。前后被攻。当可聚而歼旃。前任吉林副都统富春、现在饬赴军营。著琦善派令带队剿贼。其湖北西路。尤须防其乘虚窜扰。著琦善与向荣、豫为准备。万勿疏虞。琦善出豫境后。南阳有陆应谷、信阳有郑敦谨、驻劄防守。务合严饬在事文武。实力防堵。毋令奸匪一名阑入。其开封省会重地。尤易藏奸。即责成沈兆澐、张集馨等、专司镇抚。既当固结人心。尤须侦缉土匪。有人奏、河南省曾获有匪党、究出与京师奸徒句结等语。未见该抚奏办。此等匪徒。一有踪迹。便当严究来历。如果牵涉京师。尤当密奏查办。岂可稍事迟疑。养雍贻患。著陆应谷、即查明据实具奏。至该抚现在出省。信阳及省城、如有紧急要事。即准该藩臬等、具摺驰奏。一面仍禀知该抚。庶不至拘泥成例。贻误事机。将此由六百里谕知琦善、陈金绶、陆应谷、并传谕郑敦谨、沈兆澐、张集馨知之。　　

○又谕、向荣奏进攻贼营、并筹办各情形一摺。已谕知张亮基、按照该大臣叠次咨调。赶雇船只。迅速应付。并饬将长沙、常德、存兵。驰赴下游合剿。又谕知琦善、一俟调兵齐集。克期出境。攻复汉阳。以为北路援应。该大臣现驻卓刀泉。并分兵长虹桥金口、为三路进攻之计。据称此时船炮未齐。而贼匪屯聚江面。攻之过急。则东窜之势愈速。自系实在情形。向荣现已授为钦差大臣。一切调度。不致牵制掣肘。著即飞催上游官兵船炮。迅速前来金口。乘势下击。陆建瀛计已泝流上至九江。若两路兵船会剿。焚贼船只辎重。断其浮桥。南北两岸。琦善与向荣、合力进剿。一攻汉阳。一攻武旱。水陆互应。使贼腹背受敌。聚而歼旃。在此一举。苏布通阿、马龙等、若能渡江。绕往北面堵剿。更可得力。金口地方。控扼上游。为粮糈军饷赴营要道。尤须妥为布置。勿令梗阻。至所称添设驿站。收集溃兵各节。均著照所奏办理。潮勇凶悍性成。前此遣散。既不得法。此时必应善为驾驭。万勿听其一面之词。倚为心腹。致有句结情弊。所关非细。军情变幻不常。该大臣既膺重任。一切调度。朕亦不为遥制。惟须统筹全局。断不可令贼匪纷窜邻境。再误事机。省城文武。据奏巡抚藩臬道员、及署提督总兵、均已殉节。尚未叙明情形。著再详细确查。并此外各员。及汉阳府、黄州府、武昌县、文武下落。一并查明。据实具奏。将此由六百里谕令知之。　　

○又谕、本日向荣驰奏剿贼情形。据称江面过宽。贼船较多。非多拨炮船。不能拦江截击。经该大臣行调长沙、常德、官兵。配驾炮船。驶下金口会击。乃徐广缙仍以留防为词。转调较远之衡永撤回北省官兵。似此不知缓急。无怪坐失事机。自蹈重罪。张亮基、现署督篆。统辖两省。岂可稍分畛域。虽湖南防守、及剿办土匪。亦需兵力。而本省存兵、及绅士团练。尽可藉以自固。军情紧急。岂身膺疆寄者。竟漫无权衡耶。向荣现已饬张国梁、选善驾船然炮之捷勇二百名。委头目管带。其咨取长沙一带船只。即著张亮基、潘铎、赶即封雇三四百号。多安大炮。委员星夜驰往。并节次谕令饬音德布、韩世禧、邓绍良、多雇船只。招募水摸。同卢应翔船只。一并迅速开行。驶至金口。听该大臣调拨。现在三路会剿。琦善已拟由信阳前进。陆建瀛、计已驰抵九江。当此吃紧之际。若上游官兵炮船。稍有迟误。即江岸两路夹击。亦难得手。必致贼船乘虚。顺流东下。毫无牵制。下游之两江水师。独当其冲。何以抵御。年来粤楚军营恶习。直以纵贼出境为了事。以留兵自卫为得计。张亮基目睹覆辙。经朕叠次诰诫。谅不至稍存意见也。其武昌殉难文武。据向荣查奏。尚未确有实据。著张亮基、再行确查。同汉阳、黄州、两郡文武。一并详晰查奏。将此由六百里谕令知之。　　

○江苏巡抚杨文定、奏陈筹防要隘、以卫省垣。得旨。所奏各情。知道了。邹鸣鹤前在广西。身获重咎。此时自当倍加感奋。协力筹防。里能事事尽心。殊恩无难立荷。若仍有心取巧。国法难再宥也。著传谕邹鸣鹤知之。　　

○命前任贵州学政翁同书、驰赴琦善军营。听候差委。　　

○予湖北阵亡守备萨国亮、祭葬世职。如都司例。　　

○癸丑。上诣寿康宫、问皇贵太妃安。　　

○谕内阁、本月上辛。祈谷大祀。朕诣坛斋宿。虔申默祷。惟愿吾民同登衽席。永戢干戈。念自逆匪滋扰以来。由广西而湖南。由湖南而湖北。所过城池。多被蹂躏。现复围陷武昌省城。数万生灵。惨遭荼毒。即未被贼地方。亦复闻警远避。备极流离颠沛之苦。总由地方官吏。平日既不先事豫防。临时又复张皇失措。甚至望风先遁。以致居民失其所恃。不得不转徙他方。以全性命。朕为天下生民主。不能察吏安民。致令盗贼肆行。闾阎惊扰。兴言及此。寝馈难安。固思嘉庆年间。川楚教匪。蔓延数载。嗣行坚壁清野之法。令民团练保卫。旋就荡平。即今广西、湖南、地方。多有团勇保护乡里。贼不敢偪。且有杀贼立功者。况各处乡村。良民多而莠民少。若得公正绅耆。董理其事。自不致别滋流弊。即地方闲有土匪。一经约束。亦将去邪归正。共保乡闾。惟在良有司素得民心。必可收众志成城之效。著各该督抚、分饬所属。各就地方情形。妥筹办理。并出示剀切晓谕。或筑寨浚濠。联村为堡。或严守险隘。密拏奸宄。无事则各安生业。有事则互卫身家。一切经费。均归绅耆掌管。不假吏胥之手。所有团练壮丁。亦不得远行徵调。各团中如有捐赀倡助。或杀贼自效者。地方官即申详大吏。据实奏闻。朕必立加奖叙。如广西、湖南、各乡团出力者。无不渥沛恩施。凡土著良民。各有产业。与其仓皇迁徙。抛弃田庐。转不免土匪乘机抢掠。何如坚守乡里。以子弟卫父兄。以家资保族党乎。至于贼匪夥党。亦岂尽属凶顽。甘心从逆。多因被贼裹胁。供其役使。苟延喘息。末由自新。现在著名逆匪。如萧潮溃等、均已先后歼毙。韦正亦伏冥诛。惟逆贼洪秀泉、杨秀青等、尚稽显戮。贼匪恶贯满盈。神人共愤。光天化日之下。岂容魑魅久肆凶残。必当立就殄除。以快人心而安疆圉。朕奉行天讨。轸念穷黎。不惜数千万帑金。救民水火。现复钦派大臣。三路会剿。自不难克期埽荡。惟念此被胁之民。不从则先死于贼。从之则又死于兵。蚩愚何知。自罹陷阱。古人有云。歼厥渠魁。胁从罔治。朕仰体上天好生之仁。何忍概行诛戮。如有被贼裹胁。自拔来归者。不妨贷其一死。有能缚献首逆。或为内应杀贼立功。或戮取长发贼头目首级来献者。不但赦其前罪。更当加以重赏。其各深思猛省。毋贻后悔。我朝列圣相承。深仁厚泽。洽于黎庶。朕以薄德。绍承大统。三载以来。勤求民瘼。惕厉时深。虽因各省水旱偏灾。并南河决口。蠲缓钱粮。截漕赈济。粤楚被兵处所。亦已分别查办。蠲缓加恩。而民困未能尽苏。小惠恐难遍及。每念生民涂炭。抚育无方。即再三引咎自责。亦属虚文。惟有恐惧修省。叩吁昊苍。宥予之辜。极我穷黎。中外文武大臣。及地方官吏。亦当激发天良。为民除害。各省绅民人等。自必同仇敌忾。速殄妖氛。从此永庆绥丰。仰承天佑。朕与天下臣民。同深寅感。兹值大祀礼成。用是敷布朕怀。重申诞告。著该部、及各直省大吏。刊刻誊黄。宣示中外。咸使闻知。　　

○谕军机大臣等、昨据向荣奏、武昌城内。逃出百姓。声称逆匪已将城内大炮。扛擡上船。其被胁男妇。纷纷驱至船上。有水路逃窜之说。本日又据陆应谷奏、探闻贼在武昌。过年后即分三路东下。水陆并进。犯安庆、江甯二处。并欲截瓜州水口粮船。招集丰北饥民。现贼约四五万。能打仗者万余各等语。自贼踞武昌以来。叠次谕令陆建瀛、督带大兵。泝流追剿。该大臣此时是否已抵九江。水陆要隘。如何布置。尚未奏报。朕心甚为焦急。逆匪蓄谋已久。若一旦顺流东下。九江首当其冲。该大臣驰抵该处。务须与张芾妥速筹备。并知照向荣、所调湖南上游船炮。由金口驶下。与江省水师会合夹击。其陆路各要隘。亦须督饬带兵各镇将等、确探贼踪。迎击兜剿。现在向荣派郭仁布、带领闽兵。前往应援。陈金绶、亦自河南带兵、从安徽一路、绕出贼前。若水陆声势联络。贼匪定难飞越。皖省地方。多与楚境毗连。贼氛迫近。情形吃紧。江甯虽处下游。一水直达。该抚等、亟应严密堵截。择要设防。尤以固人心、戢内奸为要。小孤山、为皖省险隘。东西梁山等处。亦金陵锁钥。分兵扼守。均属紧要。毋得各存畛域。致误事机。杨文定现驻江甯。其江苏省城事宜。著联英、倪良燿、就近商办。如有紧急要件。该藩臬即行具摺驰奏。一面禀知该督抚。庶不至拘泥迟误。前谕李僡、饬令水师船勇。驶往江南备调。兹据奏称、黄富兴、前已赴粤。现在飞咨登州镇、挑派骁勇兵丁四百名。派干练备弁。管驾船只。克日浮海南下。以资江口防剿。并称上海一带。向有广艇、及水勇可雇。其运用火器。尤为便捷。著杨文定、即饬上海道吴健彰、体察情形。如可得力。即著迅速筹办。镇江瓜州、为南北水路咽喉。断不可稍有阻隔。总之军务情形。变幻靡定。全在该大臣等、相机设法。以备不虞。贼匪窜扰楚粤。吾民被害已甚。傥复任其阑入江境。肆行滋扰。朕惟该大臣等是问。将此由六百里谕知陆建瀛、杨文定、蒋文庆、张芾、并谕知祥厚等、传谕祁宿藻、联英、倪良燿知之。　　

○又谕、李僡奏、遵筹防堵情形。遏贼北窜。莫如扼守黄河。使上下游均无船只可掠。又无土匪句引。必不能越河登陆。现经派委文武员弁。前往曹单等县。摉捕奸匪。将沿河大小船只。一体编号。收聚北岸。非有官票。不准私渡各等语。所奏均合机宜。严防黄河渡口。不但遏贼北窜之路。并可密查奸匪。惟必须江南、河南等省、一律设防。稽察始可周密。著陆建瀛、杨文定、杨以增、陆应谷、福济、分饬所属厅营州县。并遴派委员。各于黄河渡口要隘。编列船号。实力盘查。傥有奸细溷迹。即行拏讯严办。设遇紧急。即先将渡船收至北岸。分派重兵防堵。贼匪自不能抢船北渡。傥委派非人。防守不密。甚至土匪句串。纵贼渡河。朕惟该督抚等是问。将此由六百里各谕令知之。　　

○又谕、李僡奏、密筹交界防堵情形一摺。据称山东形势。黄河天险可凭。应将大小船只。一体编号。收聚北岸。非有官票。不准私渡。以杜奸徒阑入等语。已寄谕两江、江苏、河南、暨东南两河各督抚、一体查办矣。李僡现以阅伍为名。亲赴兖泝曹等府。察看地形险阻要隘。挑选骁勇兵丁。制备军火。严饬地方文武。摉查土匪。一切布置。均合机宜。著照所奏办理。该抚周历各郡。体察情形。仍将筹画事宜。详细具奏。以慰朕怀。并通饬各属、一体弹压本境土匪。盘查外来奸宄。无任乘机窃发。致有疏虞。将此由四百里谕令知之。　　

○又谕、昨有旨、谕令俟琦善出豫境后。陆应谷驻劄南阳。郑敦谨驻劄信阳。开封省会重地。责成沈兆澐、张集馨、专司镇抚。如有紧要事件。准该藩臬等具摺驰奏。兹据该抚等称、南阳现在安静。拟暂回省垣。俟探有贼踪。再行相机堵剿等语。著即将省垣应办各事宜。赶紧料理。仍遵前旨。即驰赴南阳。督饬带兵文武员弁。严密防守。勿稍疏懈。将此由四百里谕令知之。　　

○吉林将军固庆、副都统琦忠、奏参带兵协领富升、多索车辆、请交部议处。得旨。富升现已革职。仍令带兵迅速前往矣。奕兴所参。已属过轻。该协领系汝属员。乃并不严参。仍请议处。且将未启程之先、如何嘱咐。声叙明白。是诚何居心。幸亏汝嘱咐。不然。不知应何样勒索。朕观汝心。不但意在回护。有心卸责。且以奕兴等、参奏为多事矣。若此诛心之论。汝观之能生惭愧与否。
  </div>
  <div class="pagination">
   <a href="清实录咸丰朝实录_page110.html">
    上一页
   </a>
   <span>
    ...
   </span>
   <a href="清实录咸丰朝实录_page106.html">
    106
   </a>
   <a href="清实录咸丰朝实录_page107.html">
    107
   </a>
   <a href="清实录咸丰朝实录_page108.html">
    108
   </a>
   <a href="清实录咸丰朝实录_page109.html">
    109
   </a>
   <a href="清实录咸丰朝实录_page110.html">
    110
   </a>
   <span class="current-page">
    111
   </span>
   <a href="清实录咸丰朝实录_page112.html">
    112
   </a>
   <a href="清实录咸丰朝实录_page113.html">
    113
   </a>
   <a href="清实录咸丰朝实录_page114.html">
    114
   </a>
   <a href="清实录咸丰朝实录_page115.html">
    115
   </a>
   <a href="清实录咸丰朝实录_page116.html">
    116
   </a>
   <span>
    ...
   </span>
   <a href="清实录咸丰朝实录_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
