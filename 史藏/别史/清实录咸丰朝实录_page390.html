<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 390 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 390 页/共 502 页</h1>
    <div class="content">
○又谕、恒祺奏、关税一年期满、将徵收总数循例具报一摺。粤海关税一年期满。仅徵银三十三万七千五百余两。欠缺甚多。自系因各处土匪未平夷务未定所致。惟该监督另片奏称茶商等因买卖滞销。赴该督禀诉。经黄宗汉剀切批示。自九月至十一月。已徵银二十二万四千八百余两。是该关税课。已渐有起色。从此商民相安。自可逐渐增加。现在税银、祇可供剿办西匪之用。俟关税稍充。各处协拨款项。亦应设法筹解。著柏贵随时体察情形。妥为办理。并传谕恒祺、乘各国商船遵例纳饷之际。竭力疏通。严查偷漏。京协各饷。最关紧要著随时报解。以凭稽核。不准全数截为本省之用。至所徵数目。并著核实报部。以重税课而便稽查。将此由五百里谕知柏贵、并传谕粤海关监督恒祺知之。　　

○以克勤郡王庆惠、署正黄旗领侍卫内大臣。　　

○以镶红旗蒙古都统景寿、署镶黄旗满洲都统。　　

○以吏部右侍郎文祥、都察院左副都御史梁瀚、知贡举。　　

○命河南河北镇总兵官乐善、改赴天津军营差委。　　

○命挑直隶北路各营兵二千名。察哈尔兵一千名。密云热河兵各五百名。候天津防所调遣。　　

○以安徽定远县弹压土匪出力。赏知县周佩濂、同知衔蓝翎。　　

○以随同收复安徽建德县城。赏投诚张泰忠、花翎。以守备用。李济元等、以把总用。　　

○以贼窜江苏荆溪县境、应援不力。革知县章乃登等职。予被戕都司方锦荣、祭葬世职。　　

○以解饷迟误。革河南知县陈宝丰职。留营效力。　　

○丙申。颁朱谕。今日阅翰林名单。见钱桂森衔下。注窜国史馆总纂。帮办院事。本衙门撰文。以上各项。是否俱系奏派。抑系该员由御史回原衙门后堂派。为将来一等地步。著片传翰林院。由该衙门自行覆奏。　　

○谕内阁、载茯等奏、请饬催直隶各州县应解库款等语。直隶各州县、欠交广恩库陈新各租银。共九千七百余两。前经降旨饬催。兹据奏称、仅据易州、安州、任邱、河间、高阳、安肃、保定等州县。解到陈租银五百七十七两零。又据易州、安州、任邱、河间、高阳等州县。解到新租银二千一百十六两零。其安肃、保定等县。上年新祖。毫未解交。实属延玩。著庆祺勒限、严饬各该州县、将欠交陈新租银。扫数完纳。并转饬该藩司、将上年应解银两。赶紧筹拨。以重库款。不准稍涉迟延。该督曾任泰甯镇总兵。自应备悉彼处情形。毋许视为泛常。一催了事。　　

○又谕、本年轮应查阅直隶、山西、陕西、甘肃、四川、五省营伍之期。直隶著即派庆祺、山西即派英桂、陕西即派曾望颜、甘肃即派乐斌、四川即派王庆云、逐一查阅。认真简校。如查有训练不精。军实不齐。即将废弛之将弁据实参奏。毋得视为具文。　　

○谕军机大臣等、昨因王懿德奏、顺昌等处各股首率党投诚。降旨将周恭熙等、赏给把总等职。及军功顶带。兹据御史陈浚奏、该股首等蹂躏郡邑。荼毒生民。请饬撤销一摺。闽省上年江右逆匪阑入滋扰。叠陷城池其被裹从逆之人。如果情罪尚有可原。固可宽其既往。予以自新。若投诚非出于本心。恐以后必多反覆。著王懿德查明周恭熙等、是否悔罪乞降。堪以加恩录用至上年庆端在延平办理军务。有无迁就粉餙等情。其所保庄焕文、章琮、皆该抚幕友。俱请以道员交军机处记名。未免冒滥。并此外保举人员。有无徇情滥保之处。均著该督确切查明。据实具奏。毋许稍有回护。尤不许妄洩私愤。藉端而发。不敢触谏垣之怒。有意沽名。原摺著钞给阅看。将此由五百里谕令知之。　　

○命翰林院编修慎毓林、提督陕甘学政。　　

○以浙江金华等处剿匪出力。赏副将李嘉万、参将马承恩、都司向元吉、守备苏坤、巴图鲁名号。总兵官江长贵、以提督用。副将叶炳忠、参将张清标等、花翎。恩骑尉王万泰等蓝翎。余加衔升叙有差。　　

○以浙江省城筹防出力。赏盐运使杨裕深、道员叶堃、花翎。余奖叙有差。　　

○丁酉。谕内阁、巡抚衔浙江布政使李续宾、前在三河镇剿贼阵亡。业经降旨、优加裦恤。兹据曾国藩胪陈该员功绩具奏。览之益深悼惜。李续宾从军数载。所向成功。及其见危授命。麾下将士。无一偷生。实有古名将之风允宜垂诸信史。百世流芳。著将曾国藩此奏、交国史馆采入列傅。以示裦嘉。　　

○谕军机大臣等、曾国藩奏、遵筹全局、请添马队进取一摺。所称安徽贼氛甚恶。湖北据皖境上游。北岸须添足马步三万人。都兴阿、李续宜、鲍超任之。现在水师万余。杨载福彭玉麟任之南岸须添足马步二万人。由该侍郎率张运兰、萧启江等任之。又称驻劄建昌、距赣州、景德镇、两军较远。调度不灵。拟调萧启江一军、并赴北路等语。该侍郎统筹全局。意在并力大江两岸。为节节进剿之计。所见甚是。惟现在江西南赣等处、贼氛尚炽。该侍郎未能即日北行。俟南路稍松。再赴皖楚交界。筹办大局。其调察哈尔马匹一节。上年调赴袁甲三等军营之马。沿途倒毙十之七八一路解费。概属虚糜。翁同书因庐营缺马。曾有就地采买之请。较之远路调拨。似有实济。本日已谕知官文等、设法筹办矣。另片奏、请饬健锐等营、选派精练弓马之三四品官赴营等语。已谕都兴阿、先于该营内、酌量选派。或京营及东三省中。有素所深悉之人。并著指名奏调。以资教练。将来楚军东下。如马队不敷。并可由胜保等军营酌量协拨。编修郭嵩焘、现随僧格林沁前赴天津。俟该处撤防。再降谕旨。主事李榕、已令赴营差委。至江西建昌、甯都、现无防兵。亦已谕令王懿德、即饬饶廷选酌带所部兵勇。驰赴江西。听候曾国藩调度矣。将此由六百里谕令知之。　　

○又谕、曾国藩奏、通筹全局、须添练马队一摺。据称现在贼势。以安徽为最重。能据其上游而制其死命。莫如湖北。曾与官文等筹商。北岸添马步三万人。以都兴阿等领其军。中流水师、杨载福等任之。南岸亦须添马步二万人。该侍郎自率萧启江、张运兰等、前往统领。为三道并进、夹江东下之举。惟萧启江赴援赣州。张运兰专剿景德镇。两军皆距曾国藩军营甚远。拟商耆龄、另调劲军以剿南赣。该侍郎即专办北路。调回萧启江、归并饶州彭湖等处。商由官文等奏调察哈尔马三千匹。以备募练马勇。所议军情。均合时势。惟江西现无兵力、可与萧启江抽换。曾国藩仍须暂留建昌。防剿南路。俟贼势稍松。再赴江西北境。察哈尔马匹本属无多。节次调往胜保、袁甲三军营。沿途倒毙十之七八。徒滋糜费。是以上年翁同书有筹银购马之请。不如仍由湖北采买。较为便捷。近年粤捻各匪。多用马贼锋。官军自应添备骑兵。与步兵相辅。前此湖北练习马队。已有成效。自可扩充办理。将来楚军东下如马队不敷。并可由胜保等军营、酌量协拨。该侍郎又以南人使马、不甚精熟。请由健锐营、火器营、选派精练弓马。曾经战阵之三四品官五六员。赴营教练等语。著都兴阿即于该营将升中、选择技艺精熟者。以资教练。如京营东三省中有都兴阿素所知悉之人。即著指名奏调。将此由六百里各谕令知之。　　

○又谕、曾国藩奏、请饬总兵来江调遣等语。江西南路防剿吃紧。该侍郎暂驻建昌。咨商耆龄、赣南一带无兵可拨。赣南镇总兵饶廷选、现在革职留营。在闽患病。并未带兵出剿。闽省州县。惟连城未复。不难克日歼平。该总兵患病、谅已就痊。著王懿德即饬酌带所部兵勇。驰赴江西曾国藩军营。听候调度毋稍迟延。将此由五百里谕令知之。　　

○又谕、胜保、翁同书奏、逆匪接济金陵粮米、并于乌江开穵新河、请饬德兴阿等派兵堵截等语。据称总兵吉顺函禀、有民人自店埠逃出。供称粤逆因大江阻塞。令民间挑运粮米。由旱路梁山至江浦之九洑州、送入金陵。数月来络绎不绝。现复令伪旅帅出夫、于乌江开穵新河。直抵江浦。以便往来等情。逆匪久踞金陵。未能攻克。总因贼粮未断。现在胜保驻劄凤阳距乌江、江浦等处较远。著德兴阿等、就近派兵、于九洑州地方。严行堵截断贼粮道。毋令接济金陵。并拨兵于乌江一带。实力堵御。毋令逆匪开穵新河。横行无忌。如江北兵力。一时未能兼顾。即著咨商和春、酌派劲兵前往。分投堵截。毋稍迟延。将此由六百里谕令知之。　　

○又谕、胜保等奏、河南南阳镇总兵邱联恩现在统带豫省防兵。驻劄鹿邑。惟守近不如守远。该处淝河口地方。为太和鹿邑交界。实为豫省屏蔽。若将邱联恩一军。移驻淝河则北可联络亳军。南可控制颍郡。于会剿机宜。当有裨益等语。所奏不为无见。著恒福体察情形。若令该总兵移驻淝河。以扼捻巢要隘。于豫省边防。是否仍无隔碍。即著酌量办理。将此由五百里谕令知之。　　

○钦差大臣胜保等奏、请饬已革江甯布政使杨能格、来营接办粮台。得旨。一切兵机。断不能俟奉命而行。至于可缓之事。亦从无敢擅行者。胜保擅行札调已革大员。殊属胆大。所调杨能格之处。著不准行。胜保著交部议处。翁同书著交部察议。并著兵部将此奏片、并朱批、行知各路统兵大臣等知之。　　

○追予殉难同知曾国华父骥云、从二品封典。　　

○戊戌。谕内阁、翰林院奏、遵旨覆奏一摺。翰林院编修钱桂森、上年甫经由御史获咎回原衙门行走。翁心存派充国史馆总纂等差使。未免过优。钱桂森著撤去总纂、改为纂修。翁心存著交部察议。　　

○又谕、刑部奏、核议捐输赎罪章程、请照常赦条款、变通办理、开单呈览一摺。朕披阅准赎各条。尚多轻从。业经亲加删定。嗣后官常各犯。除枷杖情节本轻准予捐赎外。其遣军流徒各犯。不在常赦不原之列者。于捐赎时仍随案核定。以持情法之平。该部即将此次原奏、朱笔删改各条、行知火器营遵照办理。　　

○谕军机大臣等、桂良等奏、现探夷情据实密陈一摺。据称黄仲畬、李泰国、先后报到口□额酋于上年腊月到粤。果否回沪。尚在未定。伊弟口□普噜嘶、迟三四十日可到广东。拟至上海一转、即往天津定欲进京互换和约等语。览奏实深诧异。各夷和约。本议定在上海互换。是以授何桂清为钦差大臣。原冀桂良等即在上海妥为办理。乃迟之又久。于进京等事。尚未挽回。而＜口英＞酋口□额口□尔唫驶回香港。另换伊弟口□普噜嘶到沪。并欲直至天津。是该夷反覆无常。意存叵测。已可概见。僧格林沁、庆祺、现已赴津。该处防堵事宜。均已办理周密。如该夷径行到津。当由僧格林沁等、酌量办理。傥该酋仍到上海。桂良等务须极力开导。告以大皇帝派我等来此、办理税则。并令广东将钦差大臣关防、移交何桂清。所有和约。并另立专条。必须即在上海、由我等一手办理。若到天津。该处并无经手之人。无从办理。且自上年各国船只退出后。天津绅民。业已团练整齐。不使轮船驶近拦江沙。傥到津船只。或受损伤。我等不能任咎。又或复开兵衅。则上年条约。必致全归罢议。于各国通商事务。大有妨碍。如此剀切晓谕。总使该夷在沪换约。方为妥协。况消弭四事。另立专条。尚无成说岂桂良等毫不动心。竟欲令该夷在津换约。置身事外耶。兹另发去谕旨一道。著以宣示该夷。俾知天津已有准备。不至遽行北驶。该大臣等仍应设法挽回四事、另立专条。再行奏请互换。万不准含糊了事。自干罪戾。将此由六百里密谕桂良、花沙纳、何桂清、并传谕段承实知之。　　

○又谕、上年秋间、派桂良等、前赴上海。与＜口英＞咪口□佛三国、商议税则。迄今已阅数月。前闻广东奸民。有伪造谕旨之事。致＜口英＞咭唎等、心怀疑虑。曾谕黄宗汉严拏惩办。以示朕怀柔远人又安中外至意。并因广东距京窎远。一切通商事宜。往返入奏。恐延时日。特改派何桂清为钦差大臣。就近在上海办理。俾外国悃忱易于上达。不必远至京师。前据该大臣等、奏＜口英＞国等船只。暂回香港。谅不日即当来沪。与该大臣等商换和约。著桂良等、告以上海移设钦差之意。原为在彼议事起见。天津因前次各国轮船驶入。居民忿恨。现在城乡百姓。均已自办团练。不令外国船只。复进拦江沙。该国切勿前来。致有损伤船只。傥因此复开兵端。是该国自乖和好。先行背约。不独上年条约。均归罢议。即五口通商。亦多窒碍矣。况专条未立。即到天津。亦不能互换。桂良等现在上海。所有条约。总须与专条同换。不能但换上年条约也。将此由六百里密谕桂良、花沙纳、何桂清、并传谕段承实知之。　　

○又谕、本日据桂良等奏、夷酋口□额口□尔唫、于上年十二月二十九日到粤。果否回沪尚在未定。其弟口□普噜嘶。迟三四十日可到广东。拟至上海一转、即往天津。定欲进京互换和约。意见甚坚。万难挽回等语。天津海口一带。现已由僧格林沁、严密设防。该夷酋如果坚执意见。必欲前赴天津。计数日之内。即可赶到。亟应早为准备。著僧格林沁等、迅速调齐各路官兵。在海口扼要严防。毋令片帆驶入。并激励乡团。豫为策应。以期声势联络。藉壮兵威。庆祺现在天津。有地方之责。如探该夷酋有来津确信。著即派委妥员。迎至拦江沙外询以此来何事。至互换条约。及另立专条。前已说定在上海由钦差大臣桂良等交换。此间并无通事、及经手办理此事之人。况上年天津自遭蹂躏后。官兵乡勇、一律重加整顿。傥任意闯入。恐多未便。不若及早仍回上海听候办理。两有裨益。如此曲为开导。或可冀其回帆。不致滋生事端。僧格林沁等、一面仍严行防范。早为设备。仍不可过事张皇。必须谋定后战。确有把握。是为至要。桂良等摺片。著钞给阅看。将此由五百里密谕知之。　　

○以正蓝旗蒙古副都统托云、署镶蓝旗汉军副都统。　　

○以浙江台州剿办土匪出力。赏知府荫德泰等、花翎。守备杨正元等、蓝翎。余升叙有差。　　

○蠲缓福建邵武、汀州、建甯、延平、四府、浦城、松溪、政和、邵武、光泽、长汀、甯化、连城、顺昌、建阳、崇安、泰甯、将乐、归化、清流、建甯、南平、沙、永安、建安、瓯甯、上杭、武平、永定、甯洋、二十五县。暨邵武、汀州、兴化、三厅、永和里、泉上、仁寿、庥沙、峡阳、迪口、岚下、峰市、县丞所属、被扰被水地方额赋有差。　　

○朝鲜国王李昇、遣使表贺万寿冬至元旦三大节。并进贡方物。赏赉筵宴如例。　　

○己亥。上还宫。　　

○谕内阁、常清奏、密云县支应过境官兵、车辆未能齐备、几误军行等语。此次蒙古官兵。行至密云县界。该县支应车辆。备办未齐。虽经滦平县趱送进口。仍恐前途迟滞。著张祥河、董醇、严饬所属各州县、赶紧接递。并将应付迟误之密云县知县、查明参奏。　　

○庚子。孝仪纯皇后忌辰。遣官祭裕陵。　　

○谕内阁、袁甲三奏、请将任令兵丁私逃之署都司革职等语。直隶署龙泉关都司噶尔萨管带官兵。赴袁甲三军营。任听兵丁沿途脱逃、至八十六名之多。实属庸懦无能。噶尔萨著即革职。仍留营效力。所有缺额官兵。著直隶总督照数挑选。补送该营。俾资攻剿。其在逃兵丁。即著悉数严拏。务获正法。以示惩戒。　　

○命兵部尚书全庆、仓场侍郎廉兆纶、前往天津验收海运漕粮。户部右侍郎刘昆、前往通州、会同仓场侍郎崇纶、办理验收事宜。　　

○以镶黄旗汉军都统瑞麟、署正白旗领侍卫内大臣。　　

○以镶红旗汉军都统刘钲、署镶白旗满洲都统。　　

○以安徽五河县剿贼出力。赏游击滕家胜、巴图鲁名号。协领关保、以副都统用。知县张汝梅、以同知直隶州知州用。加知府衔。　　

○以安徽草沟集剿贼出力。赏委营总奇成额等、花翎。委参领富尼雅杭阿等、蓝翎。余加衔升叙有差。　　

○予安徽阵亡训导年顺行、教谕赵行五、巡检马彦方、祭葬世职。　　

○免奉天官兵应缴赴防整装银。　　

○辛丑。谕军机大臣等前据何桂清奏报、苏省海运头起漕船、已开至十滧。守风放洋。浙江漕船、当亦陆续起运。惟昨据桂良等奏、＜口英＞酋口□额口□尔唫到粤。回沪与否。尚在未定。其弟口□普噜嘶到沪一转。即赴天津等语。现在夷情叵测。若不至上海与桂良等商议。径赴天津。难免有意寻衅。天津海口。有僧格林沁等严密防堵。惟兵端一起。恐该夷扰我海运。必须豫为筹画。以备不虞。著何桂清、徐有壬、胡兴仁、密饬押运各员、如探有夷船在天津海口滋事。即将各漕船驶赴盛京之牛庄、及山东之蒲台利津等处暂为停泊。俟夷船退后。再赴天津收口。其业经放洋船只。如能于夷船未经北驶以前。趱行前进。赶紧到津。尤为妥协。将此由五百里各谕令知之。　　

○又谕、郡兴阿奏、患病未能速痊、恳请续假。离营调理。已降旨赏假两个月矣。该将军现办剿匪事务正当吃紧。据奏有记名副都统多隆阿为前敌。布置尚无贻误。已将所带兵勇。悉交统带惟军务重大。总须调度有人。胡林翼近在黄州。即著将进止机宜。妥为筹画。责成多隆阿、督率将士。各加奋勇。不至因主将远离。迁延观望。并著官文、与该抚会商妥办。务臻周密。是为至要。将此由五百里各谕令知之。　　

○又谕、傅振邦奏、军饷久缺、请饬江苏、山东、河南、山西、各省。将应解饷银、赶紧筹拨等语。据称宿州军营。上年山西、山东、两淮、欠解银十九万两。淮海亦欠解月饷七千两。叠经袁甲三催解。仅据山西解到银一万二千两。两淮解到银三千两。其余并河南省应解之款。均未解到。现在该处贼氛甚炽。亟须会集官兵。约期夹击。而兵勇仅食山芋粗粮。尚未一饱。恐决裂之患。即在瞬息之间。著崇恩、恒福、英桂、各将该省欠饷。赶紧补解。并将每月应解饷银。按期筹拨。至山东、河南二省、毗连徐宿。傥因饷缺兵饥。贼匪必致北窜。崇恩、恒福、尤应不分畛域。速筹接济。毋得稍存膜视。前据袁甲三奏、捻匪有正月出巢之语。亟应三省会剿。并著崇恩、恒福、与傅振邦、会商。应如何进剿之处。迅速办理。其两淮、淮海、所欠宿州军饷。并著何桂清、徐有壬、饬属赶解。将此由五百里各谕令知之。　　

○又谕、钦派王大臣等奏、德勒克色楞、前在热河念经案内、供出紧要人犯。及一切什物。著该大臣严密查拏。取据确供。指明德勒克色楞、埋铁盒面人牛角处所。常清即亲往该处起获封固。派员解京如有业经拆动情形。严追审问。解京归案。务将供内所指紧要情节详细查明。迅速具奏。原供著发给阅看。将此由五百里密谕知之。　　

○又谕、现据喇嘛案内、续经供出阿木呢固尔通巴之徒弟沙布陇、现在跟随伊师在察哈尔一带地方。此系案内要证。著庆昀严拏解京归案。勿得漏洩。将此由五百里密谕知之。　　
</div>
    <div class="pagination">
<a href="清实录咸丰朝实录_page389.html">上一页</a><span>...</span><a href="清实录咸丰朝实录_page385.html">385</a><a href="清实录咸丰朝实录_page386.html">386</a><a href="清实录咸丰朝实录_page387.html">387</a><a href="清实录咸丰朝实录_page388.html">388</a><a href="清实录咸丰朝实录_page389.html">389</a><span class="current-page">390</span><a href="清实录咸丰朝实录_page391.html">391</a><a href="清实录咸丰朝实录_page392.html">392</a><a href="清实录咸丰朝实录_page393.html">393</a><a href="清实录咸丰朝实录_page394.html">394</a><a href="清实录咸丰朝实录_page395.html">395</a><span>...</span><a href="清实录咸丰朝实录_page391.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
