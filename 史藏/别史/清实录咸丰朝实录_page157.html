<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 157 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 157 页/共 502 页</h1>
    <div class="content">大清文宗协天翊运执中垂谟懋德振武圣孝渊恭端仁宽敏显皇帝实录卷之一百六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。九月。癸丑。谕内阁、道光二十九年。皇考曾赐朕锐捷刀。赐恭亲王奕白虹刀。彼时并蒙恩谕。准其佩用。缘此二刀。俱系金桃皮鞘。非特赏不能用。现命恭亲王奕署领侍卫内大臣。今日伊见面时请旨。所有从前特赏之白虹刀。仍准伊佩用金桃皮鞘。余不准用。　　

○又谕、前由山西窜入直隶逆匪。经胜保统领各路官兵追剿截击。叠获胜仗。兹命惠亲王为奉命大将军。御前大臣科尔沁郡王僧格林沁、为参赞大臣。即日带领京兵、并察哈尔官兵东三盟蒙古官兵驰往。与胜保会同剿办。天戈所指。不难一鼓歼除。惟念京城内外。及近畿乡曲小民。见闻未广。或不免听信讹言。致有惊扰。著巡防王大臣、步军统领衙门、顺天府、五城、直隶总督、将现在剿办贼匪情形。刊刻宣示。剀切晓谕城乡商民人等、各安生业。互相稽查。傥有形迹可疑、及造言生事之人。一体严拏。从重惩办。用副朕戢暴安良至意。将此通谕知之。　　

○又谕、现在京城办理巡防。所有各城门稽查出入。自宜倍加认真。以杜奸宄溷迹。仍不致扰累平民。方为妥善。兹据国子监祭酒奎章奏、本月初九日。在宣武门外。见有一人入城。经门军拦阻。给与钱文。旋即放入等语。各城门盘查出入。均有营员督率。若任听门军等、得钱卖放、必致苛扰善良。纵容奸匪。何以肃门禁而重稽查。著步军统领、将是日值班之门军。查明惩办。仍著随时派员稽察。如有前项情弊。并将该管官严行参处。又片奏、各堆拨步兵。有缺额雇替等弊。并著联顺等、查明具奏。　　

○又谕、罗绕典、吴振棫奏、剿除回匪、首犯就捦一摺。据奏、回匪裹胁数千人。盘踞东川之翠云寺、小雪山。经该督等、饬令护总兵王国才等、带兵进剿。穷摉巢穴。击杀无算。被胁回民。纷纷赴营求抚。首犯马二花、及余匪、悉就捦获。并将难回一万三千余人。派员递回安插。现在东川寻甸地方。一律肃清等语。此次剿办回匪文武员弁。著该督等、择其尤为出力者。酌量保奏。候朕施恩。至该地方失事文武各官。功过尚足相抵。著加恩免其议处。无庸再行保奏。　　

○又谕、扎拉芬泰奏、喀尔喀扎萨克图汗、三音诺颜、两部落盟长、汗、王、贝勒、贝子、公、扎萨克、呼图克图等。现因军需未竣。呈请情愿共捐备银四千两。马一千匹。恳请转行请旨一摺。喀尔喀扎萨克图汗、三音诺颜、两部落盟长、汗、王、贝勒、贝子、公、扎萨克、呼图克图等。情愿自行捐银四千两。以充军需。足见悃诚。此项所捐银两。若予赏收。朕心深为不忍。惟将所捐马一千匹赏收。与前调取特穆讷马匹。一并交察哈尔都统。以备调用。俟军务告竣。由理藩院题奏。候朕施恩。　　

○又谕、扎拉芬泰等奏、扎萨克图汗衔郡王车林敦多普、呈请情愿捐输银两、以备军需、恳请转行请旨一摺。扎萨克图汗衔郡王车林敦多普、闻逆匪滋事。呈请情愿捐银一千两。足见悃诚。朕深欣悦。但军营应用银两。现已妥备。足敷应用。惟念蒙古生齿日繁。自必藉此项银两养赡。将此晓谕该王。伊所捐银两。毋庸赏收。以示朕嘉奖蒙古世仆。优加体恤之至意。　　

○谕军机大臣等、本日据胜保奏、稿城贼匪、现已攻破、逃往晋州等语。著僧格林沁、即催令培成、多尔济那木凯、达洪阿等、先将已到之兵。即刻管带前进。探明贼踪。与胜保等知会。合力夹击。毋令逃窜。将此由六百里加紧谕知僧格林沁、并谕培成、多尔济那木凯、达洪阿知之。　　

○又谕、胜保奏、续获胜仗、扼要堵剿一摺。稿城贼匪逃向晋州。该大臣已派西淩阿、经文岱等。跟踪紧追。该大臣由定州至保定、督兵进剿。惟河闲、天津、一带。甚属空虚。本日已谕令僧格林沁、派令培成、多尔济那木凯、达洪阿等、将所带之京兵。及察哈尔官兵。迅催前进。由高阳、深泽、一路迎击。惟培成等、甫经出京。道途纡折。恐一时未能赶到。且诸将中、惟达洪阿曾经出兵。其余俱未经行阵。仍著胜保、迅派得力将弁、带兵前往。扼要堵截。勿稍延待。庆祺带领盛京官兵。应于何处截击。遏贼东窜天津之路。并著该大臣、酌量调度。僧格林沁、所带官兵四千余名。约在涿州一带布置。兼顾保定易州等处。其河闲天津等处。何路紧要。即著拨兵迅速进剿。并随时知照僧格林沁等、酌度缓急。相机夹击。讷尔经额原带之兵。前已有旨、饬令归西淩阿管带。著胜保、迅即飞调来营。以资攻剿。毋任逗遛迟误。将此由六百里加紧谕知胜保、并谕庆祺知之。　　

○以前任礼部尚书奕湘、为理藩院尚书。　　

○以都察院左都御史联顺、为步军统领。礼部左侍郎穆荫、署京营右翼总兵。　　

○以正黄旗护军统领绵勋、为右翼前锋统领。正蓝旗汉军副都统伊勒东阿、为正白旗护军统领。工部右侍郎玉明、为镶白旗护军统领。镶黄旗满洲副都统德全、为正黄旗护军统领。正黄旗蒙古副都统肃顺、署正红旗护军统领。　　

○添派都察院左都御史联顺、办理巡防事宜。　　

○以兵部右侍郎李维翰、知武举。都察院左都御史朱凤标、为武会试正考官。翰林院侍讲学士何彤云、为副考官。　　

○甲寅。谕内阁、胜保奏、恩华现已赶到、可否责令戴罪自效等语。恩华业已革职拏问。惟当军务需人之际。既据该大臣奏留。著暂缓解京。准其留于胜保军营。戴罪图功。以观后效。　　

○又谕、现在各路大兵进剿。沿途豫备车马。及驰递文报。均属刻不容缓。乃本日据胜保奏、南路未到之兵尚多。皆由文报稽延。地方官不给车马。以致稽滞。并加紧摺奏。亦多迟至二三日不等。值此军务吃紧之际。各州县驿站。并不先期妥为豫备。实属玩误。著直隶总督、山西巡抚、饬查各属。将迟误兵差、稽延文报之各地方官。据实严参。毋稍徇稳。　　

○又谕、怡良、许乃钊奏、绅民会同官兵、收复县城一摺。南汇县绅民顾祖金等、捐赀募勇。与官兵会合攻破东南两门。杀毙贼匪二百余名。生捦四名。余匪逃逸。当将县城收复。其闽广匪徒。由上海窜至嘉定真如镇。经参将秦如虎、分兵三面环攻。杀贼无算。办理尚属妥善。上海匪徒滋扰。尚未歼除。仍著该督抚、即饬带兵各员。迅速收复。绅民顾祖金等、捐赀募勇。洵属急公好义。著与在事出力文武员弁。一并确查请奖。　　

○谕军机大臣等、载容等奏、东陵额设旗兵。轮流值班。拟请加添兵丁守护。以昭慎重等语。所有五陵宫门外、东西班房。每处每日值宿。著加添官二员。兵十名。妃园寝。著加添官一员。兵五名。其大红门等处。值宿官兵。亦著一并加添。至大红门外。地面敞旷。著载容等、即将所挑精壮满兵二百名。分拨驻守。并将兼习鸟枪之兵丁、饬令该管总管等、分日操演。以资习练。至大红门以外、驻守之章京。著每员每日。赏给饭食银一钱。兵丁每名每日。著赏给饭食银六分。以示体恤。此项银两。准其于永济库变价闲款内动支。一俟军务告竣。即将加添各项官兵裁撤。以符定制。将此谕令知之。　　

○又谕有人奏、请严门禁以防奸匪一摺。据称、内外各城门。每日清晨黎明。开门放行。负贩小民、以及闲杂人等。于城门未开之先。或聚数十人、一二百人不等。城门一开。纷纷拥进。良莠无从辨认。各门皆然。守门员弁。向不查问。当此贼氛不靖之时。傥有奸匪。一同溷入。潜相句结。所关非细等语。城门内外。均有官厅员弁。住宿巡查。是其专责。若如所奏。殊属玩泄废弛。著步军统领衙门、严饬各城门员弁、随时稽察。于城门启闭时。尤应细心察看。遇有形迹可疑之人。即行拏获。如官员疏懈。或门军得钱纵放。著即从严参处。惟不可藉词惊扰。别滋事端。庶奸匪无从溷入。而门禁自可肃清。将此谕令知之。　　

○又谕、给事中张祥晋奏、请多发探报、侦探贼踪、并饬附近顺天州县、各发日报一摺。逆匪窜入直境。奔突靡常。探报最关紧要。据该给事中奏称、由巡防王大臣。拨发探报。每路各派员弁五人。轮流侦探。飞速禀报。并饬令直隶、顺天、所属各州县。探明贼踪所至。由驿径报顺天府。或两日一报。或一日一报。或一日两报。由府尹颁给格式。俾按日照填印发等语。著巡防王大臣、顺天府府尹等、查照该给事中原奏。妥速筹办。总以侦探明确。禀报迅速为要。另片奏、军营器械。枪炮之外。以火药罐为最利。请饬制造备用。并著巡防王大臣、酌量豫备。将此各谕令知之。　　

○又谕、本日据胜保奏、贼由晋州纷窜。又据奏、贼匪分股、窜扰深州等情。逆匪奔突无定。若分股滋扰。又恐牵掣我师。西南两路。固应防备。而东路河间天津一带。尤关紧要。绵洵、桂龄、郝光甲、蕴秀等、究竟在何处耽延。著即严催星速前进。毋得再有延误。庆祺现在行抵何处。应于何路堵截贼匪。著胜保酌量调拨。胜保等、惟有并力进剿。迅殄丑类。以副委任。现在江西匪船。下窜安徽。庐州一带。势甚危急。若不及早殄灭此股贼匪。傥皖省匪徒北窜。更恐滋蔓难图矣。保定防守一切事宜。即责成桂良、严密布置。并与僧格林沁、商酌办理。讷尔经额、前由天津运赴清化镇炮位。现在是否带至军营。著查明酌调应用。将此由六百里加紧各谕令知之。　　

○又谕、据胜保奏、探闻逆匪欲由晋州、窜扰安平、祁州、蠡县、一带。该大臣已抵清风镇。即日由保定一路。向南击剿。顷又据胜保奏、逆贼分股滋扰。攻陷深州。蠡县告急等语。著僧格林沁、即日带兵驰赴保定。以防逆贼北窜。并防备东西两路。以便胜保专力进攻。并著飞催培成、多尔济那木凯、达洪阿等、即行管带现到官兵。迅速前进。知照胜保应由何路接应。即行调拨。毋稍延误。将此由六百里加紧谕令知之。　　

○又谕、前因贼窜安庆。庐巢一带危急。谕令琦善等、迅图克复扬城。分兵救援安徽。本日复据李嘉端奏、巢县力难支拄。势必直扑庐郡。请饬慧成、迅统重兵。由滁州、全椒、一路会剿等语。现在安庆已被贼踞。傥庐郡更被肆扰。则扬州大军。亦恐孤立。常清所带青州官兵八百余名。计已早到和州。而该处兵勇较单。仍恐未能得力。著该大臣等迅速添派弁兵。前往安徽。会同剿击。若顿兵扬城。任贼由皖省北窜。该大臣等、自问安乎否耶。将此由六百里加紧谕令知之。　　

○又谕、前因贼匪占踞安庆。窜入裕溪。已谕令周天爵派拨兵勇。前往堵御。现在庐州情形危急。若稍有疏失。大股贼匪。复将北窜。势更滋蔓难图。皖江为南北咽喉。李嘉端究系书生。不谙军旅。周天爵戆直勇敢。朕所素知。此时江北一带。惟该侍郎尚能办贼。当此军情紧急。地方待援甚迫。岂不能为朕分忧耶。臧纡青所募壮勇。亦可自成一队。用以击贼。现在山西余匪。窜入直隶。胜保等统兵截击。不暇南顾。该侍郎能保卫皖省。杜其北窜之路。朕所望也。将此由六百里加紧谕令知之。　　

○又谕、现在巢县情形。十分紧要。所有水陆各口隘。著李嘉端尽力扼守。庐州重地。尤为吃紧。务当设法保卫。该抚出城驻劄店埠。据称团练人数尚多著即妥为劝谕激励。以助兵力。吕贤基、袁甲三、赵畇等、所办团练。想有成效。亦可藉资捍卫。总兵玉山、剿贼是其专责。岂容遇贼辄退。著即严饬相机奋力堵截。毋任逸匪北窜。将此由六百里加紧谕知李嘉端、并谕吕贤基、玉山知之。　　

○又谕、现在安庆已被贼踞。傥巢县合肥一带。再令该匪窜至。势更蔓延。不可收拾。已谕令李嘉端、周天爵等、妥筹布置。相机剿办。惟兵力甚单。不敷分拨。情形十分危急。著江忠源、仍遵前旨。迅即驰赴皖省。无论水陆。总以力遏贼冲。杜其北窜为要。都司戴文兰、李辅朝等、是否已由九江乘船下驶。著一并飞催前进。攻复安庆。援应庐州。毋稍迟误。将此由六百里加紧谕令知之。　　

○又谕、有凤奏、闽省瘠困情形一摺。福建同安厦门贼匪。现经李廷钰、怀塔布等、相机剿办。已可得手。王懿德、现驻泉州。永春大田之匪。亦可次第进剿。惟各属兵力较单。不敷分拨。前调粤兵三千名。是否行抵闽省。著即飞催前进。并督饬文武员弁。迅将该逆林俊、黄有使等、按名悉获。首逆既捦。余党自易解散。至于军饷支绌。自系实在情形。惟部库既无可拨之款。而各省藩关各库。罗掘殆尽。所有该省应需饷银。仍著咨商浙江巡抚、及广东督抚、设法通融。以资接济。至以本地之团练。捕本地之盗贼。最为切要。虽各处人心不齐。要在经理得宜。自可渐臻实效。总之调兵筹饷之艰。不独福建为然。全在该督抚等、悉心筹画。不可畏难自阻也。将此由五百里谕令知之。　　

○命绥远城将军善禄、察哈尔都统西淩阿、在钦差大臣胜保军营。帮办军务。　　

○以四川督标中军副将瑞格、为山西太原镇总兵官。　　

○予山西平阳府守城殉难知府何维墀、同知郭升阿、通判颜莹组、知县周春阳、丁璜、教谕魏悬书、训导胡彭龄、典史洪忠连、游击扎克当阿、守备万顺、千总王登龙、把总秦学魁、在籍知府仇恩荣、祭葬世职。　　

○以山西洪洞县城被贼窜陷。革知县郑翰职。并逮问。　　

○以江苏川沙等厅县被贼窜陷。革署同知窦塾职。并逮问。予殉难知县袁祖德、章惠、祭葬世职。　　

○乙卯。上诣阐福寺拈香。　　

○谕军机大臣等、庆锡奏、东陵内围之外。天台山左右。设兵无多。现将守护各营弁兵。酌调驻守。并饬都司田茂、带兵暂驻段家岭一带巡防等语。该弁兵等、应给津贴。准其于永济库撙节归公运米脚价款内。动支银三千两。以备散放。至所称古北口等处。须派大员调度。已谕令桂良、派委副将、前往古北口。代办提督营务矣。将此谕令知之。　　

○又谕、昨因贼陷深州。蠡县告急。降旨、令僧格林沁等、进驻保定。与胜保等、合力攻剿。本日据僧格林沁奏、蠡县迤北。无险可恃。所统之兵总宜驻劄涿州。不可远离。所见极是。僧格林沁、统领京兵。现驻涿州。实为京师屏障。保定后路。且足为该大臣北路声援。朕命将之意。实在于此。并非令该王等、代替该大臣也。直隶军务一切。仍责成胜保、就现在统领之兵。酌量调度。以一事权。不必疑虑。昨又令西淩阿、善禄帮办军务。声势愈盛。贼胆必寒。该逆既扰晋州。复窜深州。奔突无定。兹据桂良奏、深州乡勇。聚集万余人。将城围困。专望枪炮接济。闻该大臣、拟由张登集。驰往进剿。并令佟鉴、带炮随往。著即乘此机会。迅速前进。其晋州贼匪分股。是否西淩阿、善禄等、追剿亦已得手。东路河间一带。必宜严防。庆祺绕由鄚州、驰赴河间。仍须该大臣派委得力大员、协力截击。尤须扼贼东窜天津之路。并随时知照崇恩、一体严防。若余匪穷蹙。窜至山东。必须迅速追击。东省兵单。皖省情形。亦复吃紧。想该大臣全局在胸也。胜保等、统带之兵。现有若干。催调未到之兵若干。讷尔经额所带之兵。现亦归胜保调遣。统计大营各路官兵。共有若干名。著即详悉奏闻。贼匪奔窜剽疾。其火药铅丸。虽沿途抢掠。亦岂能如许之多。著胜保密查。如有奸民暗中售卖。必须设法严拏。断其接济。且屡次击败贼匪、遗弃骡马器械等件。充塞道路。安知非诱我兵。夺拾耽延。藉得乘间逃逸。种种奸计。均须虑及。切勿大意。将此由六百里加紧谕知胜保、并谕西淩阿、善禄知之。　　

○又谕、庆锡奏、实任提镇无人、请派大员暂署等语。古北口为提督驻劄之所。现在署提督保恒、带兵远出。其本营一切操防事务。均关紧要。著桂良、选派谙练营伍之副将、前往古北口。代办提督事务。以资控制。将此由六百里谕令知之。　　

○又谕、前经叠降谕旨。令崇恩严防临清、东昌、德州等处。并将运河船只收集。杜贼纷窜。现在贼匪窜入直境。扰及深州。该逆被深州乡勇。围困在城。胜保已由保定、驰赴该处进剿。恐逆匪被剿紧急。势必穷而思窜。东省与直隶接壤。处处皆可阑入。著崇恩、懔遵前旨。督同镇道大员、严密设防。并将运河渡口船只。尽数收集。毋令逆匪偷渡。东省团练。闻尚认真办理。并著传谕各属官绅、合力守御。以助兵力昨据李嘉端奏、近有江西匪船。下窜安徽庐州一带。势甚危急。尤恐匪徒由皖北窜。并著该署抚、于江南交界处所。飞饬各该地方官、一并严密堵御。盘诘奸宄。毋稍疏懈。将此由六百里谕令知之。　　

○又谕、吕贤基奏、贼众拥船千余只。驶进东关。并由搁鼓山旱路分窜。我军退散。知州李登洲、在黄雒河接仗。因援兵不至。退守芙蓉岭。知县黄元吉、所带练勇。亦均逃散。总兵玉山、见势不能支。退赴含山等语。玉山以专阃大员。带兵扼守隘口。何以任令贼踪阑入。径行他往。著即革职。仍暂留本任。责令戴罪剿贼。李登洲、黄元吉、二员于贼船一至。未能力挫凶锋。以致乡勇四散。均属罪有应得。著李嘉端、查明参奏。皖省兵力尚单。他省亦难徵调。惟周天爵带领兵勇。可以移缓就急。江忠源自九江来援。计日当可赶到。本省练勇。亦可协助官兵。该侍郎及赵畇等、所办团练。已有成效。且人数尚多。务即妥为劝谕激励。令各该绅士等、随地堵截。严密扼守。总以保卫庐巢。遏贼北窜为要。将此由六百里加紧各谕令知之。　　

○参赞大臣僧格林沁奏、贼踪奔突靡定。现统兵暂驻涿州。不敢远离。势难分拨防兵。得旨。所见是极。虽续有廷寄。汝亦可斟酌进止。随时军情。岂能拘于谕旨。著暂驻涿州。以为北路声势。贼未至。慎莫轻出。贼既来。必不使返。朕见到如此。料汝之见亦如此。僧格林沁原摺、并朱批。著惠亲王等同看。　　

○派都察院左副都御史文瑞、镶白旗蒙古副都统乌尔棍泰、前往通州。带兵防堵。　　

○以山东盘获奸细。赏协领奇淩阿、恒泰、庆丰书明额、知州郑映南、花翎。余升赏有差。　　

○越南国使臣潘辉泳等六人。于神武门外瞻觐。　　

○丙辰。上诣寿康宫、问皇贵太妃安。　　

○谕军机大臣等、胜保奏、由省进赴深州、并飞饬各路兜剿一摺。逆贼窜踞深州。明知北面大兵云集。乃敢分股北扰安平、蠡县、及张登集等处。固因东南两面。水大难行。亦难保非零星牵缀。分我兵力。现在贼众约有若干。何以扰及数处。胜保既督兵由省启程。自可从北面随剿随进。其善禄、西淩阿、由西面及西南面进剿。自应如此布置。惟东南两面虽有大水。仍不可不严为堵截。深州乡勇围贼之事。是否确实。如果民心齐集。加以兵威。自必更易得手。绵洵、桂龄、蕴秀、郝光甲、所带各兵。何以屡催未到。著即查明现抵何处。饬令迅速趱行。不得又以接咨迟延。藉词推诿讷。尔经额所带之兵。并著速行催调。以备攻剿。惠亲王现须留京。调度京城内外、一切巡防事宜。此次派出官兵。均系僧格林沁统带出京。僧格林沁、培成、多尔济那木凯、达洪阿等、所带官兵。俱驻涿州保障京师。所有保定省城防守事宜。仍著桂良妥为布置。恩华奏带之文武员弁。即著胜保察看。分别去留。将此由六百里加紧各谕令知之。　　

○又谕、贼情狡诈。飘忽靡常。被剿紧急。仍虞奔突。必得豫筹准备。方足以严捍卫而固畿疆。著奕兴、景淳、英隆、舒伦保、成凯、盛埙、毓书、华山泰、富勒敦泰、各于所管官兵内。迅即挑选精壮。酌定名数。操演纯熟。并备齐军装器械。火药铅丸。听候谕旨。一经调拨。即刻启程来京。该将军、都统、副都统等、务当不动声色。豫为筹备。断不可稍涉张皇。以致讹言四起。惊扰兵民。其直隶境内、攻剿情形。及贼踪所向。著随时侦探。以备不虞。并各将挑选官兵名数。先行具奏。将此由五百里各密谕知之。　　

○又谕陆应谷奏、贼匪北窜、添兵驰赴彰德截剿一摺。逆贼窜入直隶。大兵四路兜剿。难保不窜回豫境。彰卫等处。自应加意严防。该抚既行抵卫辉。添调练勇。以助兵力。著即前赴彰德。督饬镇道大员、将界连直隶各要隘渡口。分拨设防。并严饬地方文武、不得擅离职守。傥有藉词堵御。先行逃避各员弁。即行严参。以军法从事。至江西退回逆匪。现踞安庆。复有金陵贼船数百只。突入东关。近偪庐郡。皖省防兵单弱。甚属可虞。河南归德一带土匪。前经徐广缙、协同地方文武、带领兵勇剿捕。尚为得力。著即传旨该革员、与总兵柏山、相机防剿。该抚现驻河北。一俟直隶窜扰余匪剿灭。彰卫一带。无烦防堵。即当分兵策应皖省。不可稍分畛域。至误事机。将此由六百里谕令知之。　　

○又谕、张亮基、崇纶奏、江西解严、贼图窜楚、现在办理情形一摺。楚省与江西、安徽、接壤处所。凡水陆要隘。悉经派兵防守。所办均属周妥。惟昨据李嘉端奏称、东关失守庐郡危急。已有旨、谕该署督等、将前奏改造之战船。速行挑选兵勇。配齐炮位。派员管带。驶往安徽。交江忠源以资攻剿。贼情诡谲异常。声东击西。是其惯技。此时情形。深恐江西、金陵、两股逆匪。直扑皖省。复图北窜。其窜楚之匪。虽驶近田镇。仍徘徊不前。是欲牵掣楚兵。使不能救援安徽。已可概见。著该署督等、遵照前旨。速将前项船只。派员带赴安徽。并飞催江忠源、迅速赴皖剿办。万勿稍有迟误。想该署督等、定能统筹全局。先其所急也。将此由六百里加紧谕令知之。　　

○长芦盐政文谦等、奏报防堵情形。得旨。俱照所议实力办理。果能纪律森严。常川操演。俾逆贼不敢觊觎。方好。　　

</div>
    <div class="pagination">
<a href="清实录咸丰朝实录_page156.html">上一页</a><span>...</span><a href="清实录咸丰朝实录_page152.html">152</a><a href="清实录咸丰朝实录_page153.html">153</a><a href="清实录咸丰朝实录_page154.html">154</a><a href="清实录咸丰朝实录_page155.html">155</a><a href="清实录咸丰朝实录_page156.html">156</a><span class="current-page">157</span><a href="清实录咸丰朝实录_page158.html">158</a><a href="清实录咸丰朝实录_page159.html">159</a><a href="清实录咸丰朝实录_page160.html">160</a><a href="清实录咸丰朝实录_page161.html">161</a><a href="清实录咸丰朝实录_page162.html">162</a><span>...</span><a href="清实录咸丰朝实录_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
