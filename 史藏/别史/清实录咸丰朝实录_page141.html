<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 141 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 141 页/共 502 页</h1>
    <div class="content">
○又谕、李僡奏、遵旨查参一摺。分发东河学习之刑部员外郎邵懿辰、经朕特派随同河督、巡查黄河口岸。并有旨传谕实力严防。兹据该抚奏称、该员于河南归德失守时。将刘家口船只。收归北岸。尚未疏防。惟于烧毁船只后。辄离防所。虽无守土之责。咎实难辞。邵懿辰著交部议处。所有李僡自请议处之处。著加恩宽免。　　

○又谕、前曾叠次谕令黄河两岸。豫收船只。防贼偷渡。兹据李僡奏、河南贼匪、由洛入黄。闻系抢取汜水一带煤船北渡等语。洛河船只。该地方官何以不豫为收集。致令该匪偷渡北岸。著陆应谷、长臻、查明贼匪所抢船只。是否系汜水巩县管辖。即将各该管地方文武。并河工员弁。一并据实严参。按律治罪。并著严饬沿河地方州县。及河工厅汛。加意严防。毋得再有疏懈。　　

○谕军机大臣等、前据讷尔经额奏、探闻渡河贼匪。在司马集地方。被民勇围困。该大臣现已进驻磁州。相机剿办。数日未见续行奏报。朕心实深悬系。此股渡河贼匪。虽为数无多。然不及早剿灭。恐裹胁日众。又滋蔓延。该大臣务即督饬花里雅逊布、董占元等、迅速进攻。毋稍延误。前有旨、令慧成、折回河北。兹据李僡奏称、曹河现无逆匪。则慧成之兵。自无须株守东省。该大臣即行知慧成、径赴河北一带有贼处所。协同攻剿。不可以有用之兵。置之无用之地。有人奏、查乾隆年间。陕甘总督福康安、奏请每兵一名。备炒面十五斤。足供半月粮饷。设遇调遣。立时携带启程。即仓猝不能为炊。亦可拌食等语。著该大臣体察情形。酌量妥办。将此由五百里谕令知之。又谕、前有旨。将前任同知陆有恒、交桂良差遣委用。兹有人奏、该同知专事应酬。现赴直隶差委。意欲办理粮台。若令开销一切。必多糜费等语。陆有恒本系废员。经该尚书保奏带往直隶差委。著即认真察看。如果该员尚知奋勉。自可节取其长。量为录用。傥不堪驱策。即行撤回。不得以保奏在先。稍存回护。原片著钞给阅看。将此谕令知之。　　

○又谕、逆匪分股窜扰河南、江西、原图牵掣大军。分我兵力。前据张芾奏、江西省城情形危急。曾谕令湖广督抚、拨兵应援。江南军营能否拨兵前往。并谕向荣、酌量缓急办理。原以金陵围攻、正在吃紧之际。且著名首逆。俱在城中。一旦分兵他去。恐致堕贼奸计。该大臣初到金陵时。攻剿似尚得手。乃迄今未能克复。而逆匪已水陆分窜。若再迁延观望。防范疏懈。致令著名首逆。溃围而出。向荣身为统帅。其何以当此重罪耶。近日攻剿情形如何。金陵镇江二城。何时可以克复。江面上下游艇船。是否合力攻剿。著该大臣等迅速奏报。以慰廑念。将此由六百里谕令知之。　　

○又谕、李僡奏、调拨曹县练勇二百名。饬令随同长臻、前赴卫辉一带攻剿。并派署游击张遇祥、带兵二百名。壮勇二百名。赴温县一带迎击等语。所办均合机宜。逆匪窜扰豫省。惟在统兵大员。不分畛域。协力兜剿。方能殄灭贼氛。该抚奏称曹河现无逆匪。无庸另调弁兵。则慧成所带之兵。自不必株守东省。惟现在慧成计已渡河而北。著该抚即行知照慧成、即由东省径赴河北一带有贼处所。协同攻剿。本日已谕令讷尔经额、酌量情形。咨会慧成、督兵与直隶派往官兵。合力夹击矣。将此由五百里谕令知之。　　

○又谕、御史贾世行奏、请饬山西各州县、晓谕居民、修补堡墙一摺。据称太原等府、四乡村庄旧堡。历年久远。不无倾圯。现在逆匪窜至豫省。并有偷渡河北者。山西各属地方。既有堡墙旧址。自应赶紧修补。以资捍御。著哈芬即饬各该州县官。剀切晓谕居民。遇有旧堡倾圯。各就地方情形。酌量修葺。即责成该处公正绅耆。妥为经理。无得假手吏胥。致滋流弊。一面实力举行团练。俾民间守望相助。是即坚壁清野之善策也。该抚其认真妥办。毋得视为具文。原摺著钞给阅看。将此由五百里谕令知之。　　

○山东巡抚李僡奏、贼由汜水渡河。请饬参玩泄之地方文武。得旨。豫省若如东省之认真收船。何至有偷渡之事。思之殊属可恶。　　

○河南巡抚陆应谷、奏报贼围许州。督兵进剿。得旨。许州紧急。不可不援。若东路续有贼来。亦应筹及。　　

○赏调驻南苑察哈尔官兵羊四百只。　　

○贷浙江回空各帮丁、南漕余米四千八百石有零。接济口食。　　

○丁亥。谕内阁、有人奏、河南陕州知州邱文藻、办理兵差。浮开滥派。赃逾二十余万。又贡差过境。苛派甲长。并于前任交代赈济捐项。及富户捐助军需。均未核实报明。又借修工之名。罚及讼案中殷实之户。纵令门丁买妓为妾等语。又署陕州知州刘学诚、于该处甲长控告邱文藻门丁之案。一味袒庇。并强断罚钱。借修理之名。以图私肥。此等贪污不职之员。若不从严惩办。何以肃吏治而服民心。邱文藻、刘学诚、均著革职拏问。交陆应谷亲提严讯。按律惩办。　　

○又谕、裕瑞奏、审办纠众滋事首要各犯一摺。四川江津县土匪罗五、因与王正通等挟嫌。辄敢纠众寻殴。经官兵追捕。复敢逃至雷坡溪山顶。负嵎抗拒。叠伤练勇汛弁。不法已极。业经拏获审明。将罗五等三十四犯。就地正法。分别枭示外。其余各犯。仍著严讯确情。按律定拟具奏。所有拏获此案首夥各匪犯之江津县知县程祖润、与委员陆为炳等、著该督抚酌量保奏。候朕施恩。以示奖励。　　

○谕军机大臣等、长臻奏、请饬催河工应拨款项等语。据称时交伏汛。上年找拨之款。及按时例拨之项。多未支发。当此水长工繁。修防实关紧要。该省军需。业已另拨有款。司库存项。当可兼顾河工。著陆应谷酌量筹拨。毋误要工。现在丰北坝工。复有蛰塌。上游水势。自必减落。沿河工段。或不致节节出险。所拨银数。当酌加樽节。不得稍有虚糜。将此由六百里谕令知之。　　

○又谕、托明阿奏、督兵渡河。相机攻剿。长臻奏、稽查渡口各一摺。据该将军奏称、督催马步各队官兵、四千余名。昼夜赶渡。于六月初十日、业已全行渡过北岸等语。怀庆一带贼匪。若不及早扑灭。恐裹胁日多。又滋延蔓。托明阿、与善禄、西淩河等、现已渡河。著即带领官兵。迅速追剿。务将怀庆等处贼匪。尽数歼灭。该处与山西泽州接壤。清化镇又系繁庶之区。若贼肆行抢掠。饱扬而窜。太行只隔一山。已偪晋省门户。哈芬虽已派员防堵。而兵力尚单。将才亦少。傥任贼匪窜入山内。则北达井陉。已踞直隶之险隘。关系甚重。著托明阿等、督兵速往截剿。万不可令其窜入太行。惟当乘势紧蹑贼踪。与晋省防堵官兵。前后夹击。必可一鼓歼除。至黄河南岸贼匪。据陆应谷奏、窜至许州。胜保前由鹿邑遄行。谅可不日赶到。著仍遵前旨。确探贼踪。何路紧要。即由何路进剿。务使河南之贼。不能抢渡北岸。则河北之贼。来源截断。剿办更易得手。至河面船只。叠经严旨谕令陆应谷、长臻等、饬属收集。而此股贼匪。即系由洛抢船过河北窜。地方文武、及厅汛各员。所司何事。傥再不实力防范。致令南岸之匪。乘闲偷渡。朕惟陆应谷、长臻、是问。王履谦巡查河口。并著会同一体认真查缉。毋再疏忽。致干重咎。将此由六百里各谕令知之。　　

○又谕、本日据哈芬奏、探闻山西泽州隘口、有贼匪三千余名盘踞。该省兵力甚单。请调兵援应等语。山西省兵。叠经调往河南、山东、直隶等省。均难撤回。存省兵已无多。必须就近省分、拨兵援应。现在贼匪在怀庆泽州之间。著舒兴阿、即拨兵二千名。配齐军装器械。遴委得力将弁管带。迅速取道蒲州。直抵怀庆等处。会同托明阿等攻剿。毋稍延误。该督仍当加意防守本境。陕州、蒲州、为山陕河南三省要隘。水陆均须严防。勿令匪踪阑入。将此由六百里谕令知之。　　

○又谕、哈芬奏、贼踪偪近晋省、兵力甚单。并探闻泽州隘口、有贼盘踞各等语。逆匪分股奔突。叠经谕令该抚、相机设防筹剿。毋得稍涉延缓。兹据奏称、探闻山西泽州隘口盘踞之贼。三千有余。河南黄河北岸。亦有贼船百余只。是否实有此数。抑系传闻之讹。亟应侦探明确。妥为防备。惟前调赴直隶之大同镇兵三千名。计今已抵直隶。若复令折回晋省。必致两处均有延误。著毋庸撤回。所请饬调西二盟蒙古官兵。亦属缓不济急。并著毋庸调取。该抚已饬总兵乌勒欣泰、带兵前赴泽州防堵。并拨兵往怀庆、及蒲解一带协守。计兵勇共六千名。而泽州要隘。防守尤关紧要。本日据托明阿奏、已于初九日由荥泽河口。带兵渡至北岸。讷尔经额、前亦派镇将带兵前往迎剿。均经谕令无分畛域。随贼所向。并力埽除。著哈芬体察缓急情形。即行督兵出省。飞咨托明阿等、会合夹击。谅不难一鼓歼捦。舒兴阿督兵计已抵关。已谕令拨兵二千名。派员带赴山西。由蒲州直赴怀庆。协同剿贼矣。徐继畬、曾任封圻。前有旨令其随同办理防剿。并可责成团练乡勇。扼守要隘。以助官军声势。近来各省一闻贼警。官眷先行移徙。以致民闲惊惶。纷纷逃避。著哈芬严饬所属。镇静抚绥。毋为讹言所惑。另摺奏、请通融酌给官兵盐粮。事竣分别开销。筹捐归款。并马匹草乾。援案就近支给之处。均著照所议行。嗣后事关军务。该抚当照例由驿驰奏。勿稍迟延。将此由五百里谕令知之。　　

○湖南永州镇总兵官孙应照、缘事革职。以广西镇安协副将奚应龙、为湖南永州镇总兵官。　　

○戊子。谕内阁、御史鲍继培奏、京师城垣水门铁栅、请饬履勘估修一摺。著工部迅速查明具奏。又另片奏、东安门夹道。地安门、西直门等处沟渠坍塌。每逢大雨。无从宣洩等语。著各该衙门查照上年工部议准紧要段落。即行勘估兴修。　　

○又谕、向荣奏参藉病久延、及办事乖方之都司守备一摺。四川保安营都司蒋立勋、广西桂林营守备胡元昌、因病请假。逗遛楚省。至数月之久。未经报痊。均属有心规避。四川广元营守备张宗文、派赴长沙。管带伤病兵丁来营。辄敢不遵差遣。藉词径回川省。且不能约束兵丁。致令在途滋事。尤属乖谬取巧。蒋立勋、胡元昌、张宗文、均著革职。仍责令随营效力。傥再不知奋勉。即著严参治罪。　　

○谕军机大臣等、本日据讷尔经额奏、续派官兵合剿。并恩华奏、现已行抵卫辉各一摺。逆匪分股窜扰武陟、怀庆、现经该大臣添派署总兵双禄、带同游击格洪额等、统带正定等镇官兵一千名。驰赴怀庆。会同董占元剿贼。并饬花里雅逊布、甘恪修等、分带官兵。屯劄后路。以为声援。著即严饬该镇将等、确探贼踪。合力截剿。断不准迁延观望。致误事机。所有毗连豫省之泽州、潞安、各要隘。防守尤关紧要。并著讷尔经额、随时知照哈芬、协力严防。勿任余匪阑入。恩华官兵。需用车马。经该大臣饬令各州县赶紧豫备。仍须飞催前进。勿令迟误。至该尚书随营之兵。虽祇有一千余名。现在托明阿所带官兵四千名。已于初十日全数渡河。合计董占元等、所带之兵。亦不为单弱。著恩华、星速前进。会同托明阿、督率河北各路带兵大员。并力追剿。务使奔喘各匪。不暇掳掠裹胁。则粮食火药。无从接济。定可一鼓歼除。不留余孽。新任广西左江道达镛、著准其留于恩华行营。以资差委。将此由六百里各谕令知之。　　

○又谕、前经叠降谕旨。令向荣等、速筹克复金陵。并将攻剿情形。随时奏报。兹据奏屡次奋力攻城。及镇江师船接仗。并拨兵援应江西。及筹办粮台等情。此次攻偪贼营。直薄城闉。兵弁俱奋勇争先。无所畏怯。乃进攻两昼夜。总未得手。而敢死之士。复多有伤亡。甚为可惜。至该逆于东南北三城。防守极严。惟旱西水西二门。备御稍懈。该大臣等、业经躧觅路径。拟从西面攻其不备。著即相机布置。毋得再有疏虞。至此次镇江师船。击沈贼船多只。我兵炮船。亦不免为贼击坏。尚未能大加剿洗。本日怡良奏、吴健彰、熟悉夷情。未可远离上海。著向荣等、迅催麟桂、李德麟等、会齐上下游艇船。赶紧肃清江路。则镇江贼势自孤。至金陵为大局所关。克复尤不可再迟。该大臣既选择劲兵。沥血誓破此贼。将弁等自必踊跃用命。人思敌忾。务期设法迅速克复二城。则余匪必皆破胆。若再迁延。致令首逆溃围而出。国法具在。断难再加宽宥。此次攻城奋勇阵亡弁兵彭得标等、深堪悯恻。著即查明请恤。以示激劝。将此由六百里谕知向荣、许乃钊、并传谕彭玉雯知之。　　

○又谕、前据怡良奏、亚美理驾国公使马沙利、面交文书。并声称带有国书。欲求呈递。已谕该督妥为晓谕。令其仍遵旧例。听候两广钦差大臣核办。本日复据怡良奏、已在昆山与该夷酋相见。并将所递夷书。拆封进呈。朕阅其情词。不过新换公使。声叙姓名。仍求和好。照常贸易之事。其所称遣令入觐一语。虽系空言。亟须明白晓谕。杜其妄念。惟赐以覆书。则断无此理。上海道吴健彰、熟悉夷情。该督即密饬该道、坚持定议。妥为开导。中国抚驭外藩。惟年班及入贡诸国陪臣。乃有请觐之例。该国远隔重洋。素敦礼义。中外礼制。自所深知。但须恪守条约。照旧通商。正不必遣使入觐。始见诚悃也。总以正论婉言。使其心服。该酋自不致别生枝节。傥或另有要求。不能理喻。即仍遵前旨。告以钦差大臣现在广东。令其静候查办。一面知照叶名琛、妥为筹办。务使该酋知奉旨不准之件。无论何省督抚。皆不敢再为陈奏。则无从要挟觊觎。自必安静贸易。该督其慎密行之。　　

○另片一件留中。该道吴健彰、仍著留于上海本任。无庸带船前赴江面协剿。将此由五百里谕知怡良、并传谕吴健彰知之。　　

○钦差大臣湖北提督向荣等奏、叠次攻城。及镇江师船接仗情形。得旨。不克金陵。大局不定。向荣等激发天良。鼓励将士。于夏末秋初之际。务期克复坚城。生获渠凶。若稍有耽延。国法实难再宥也。　　

○命三等侍卫宽略、在乾清门行走。　　

○补铸两江总督关防。两淮盐政印信。从总督怡良请也。　　

○己丑。谕内阁、李僡奏、遵旨讯明知县被参各款、据实覆奏一摺。山东乐陵县知县刘錞、清查案内。因公亏那银两。业经摘顶议处。其余被参各款。讯无确据。惟于伊故父拖欠旧帐。并不早为清理。致令债主赴任所催索。因招物议。刘錞著交部议处。无庸饬令回任。其应完缴亏那银两。仍著按限严追。如逾限不完。即著照例惩办。　　

○又谕、僧格林沁等奏、驻劄南苑之察哈尔官兵。现值盛暑。请拨医调治。著理藩院、饬令医生喇嘛数名。前往南苑诊视。以示体恤。所请拨补马匹之处。著依议行。其应补给口粮之官兵。著户部查照成案办理。　　

○谕军机大臣等、户部奏、度支万分窘迫、军饷无款可筹、密陈情形一摺。览奏实深焦灼。国家经费有常。自道光二十年以后。即已日形短绌。近复军兴三载。糜饷已至二千九百六十三万余两。部库之款。原以各省为来源。乃地丁多不足额。税课仅存虚名。朕轸念时艰。特发内帑数百万金。并命部臣等豫筹经费。拟定条款。颁行各直省。酌量试行。迄今数月。覆奏者甚属寥寥。在督抚不过因事非易办。诿之部臣。抑思部臣筹款。岂能不取给外省耶。即如各路粮台。需饷孔亟。部拨各款。该省既不能克期起解。而遇事辄复请拨邻省款项。徒托空言。现在部库仅存正项待支银二十二万七千余两。七月分应发兵饷。尚多不敷。而三城尚未克复。贼势日见蔓延。若不及早筹维。岂能以有限之帑金。供无穷之军饷乎。本日已严谕琦善、向荣、速图攻剿。以节糜费。特再申谕各直省督抚大吏。其各就本省地方情形。力筹济时之策。权宜变通。其势不得不然。惟须得人经理。自有实效。岂可坐视大局涣散。一筹莫展。户部现行之官银票。招商分设官钱铺。俾官兵领票易钱。并购买铜斤。添炉鼓铸。制钱之外。加铸大钱。以为票本。京师试行。颇有实际。已饬户部妥议章程。迅速通行各省办理。各督抚大吏。具有天良。睹此支绌情形。岂不思为朕分忧耶。户部原摺钞给密看。勿庸宣示。仍将现在如何筹办之处。迅速覆奏。将此由五百里各谕令知之。　　

○又谕、本日据户部奏、自广西用兵以来。奏拨军饷。及各省截留筹解。已至二千九百六十三万余两。各省地丁盐课。以及关税捐输。无不日形支绌。现在银库正项待支银。仅存二十二万七千余两等语。览奏各情。实深焦灼。逆匪窜踞江甯、扬州、镇江。经朕特派琦善、向荣、督兵进剿。乃数月以来。不但不能收复。而江面贼船、窜至南昌。浦口之贼、扰及皖豫。致江北各省。纷纷调兵防剿。国家经费有常。安能以有限之帑金。供无穷之军饷。推原其故。总由该大臣等、不能及早克复三城。以致糜饷劳师。无所底止。若再迁延时日。国家大势。将不堪设想。琦善、向荣、皆获罪之员。经朕弃瑕录用。亦当知感知愧。奋激图功。岂竟坐拥重兵。置国计民生于不问耶。著琦善、向荣等、仍遵叠次严旨期限。迅图克复三城。傥再观望不前。朕惟执法从事。决不宽贷。户部摺著钞给密看。毋许宣示。该大臣等具有天良。睹此拮据情形。亦当为朕分忧也。将此由六百里各谕令知之。　　

○又谕、王履谦、长臻奏、探闻怀庆被围等情一摺。本日已谕令讷尔经额、恩华、托明阿等、督饬官兵。克期进剿矣。又据李僡奏、统带官兵、亲赴怀庆一带会剿。兵力不为不厚。惟该匪被剿后。难保不纷纷他窜。著王履谦、长臻、严饬沿河地方文武。认真堵截。仍随时于黄河上下游。严密巡查船只。勿令贼匪踵至。乘闲偷渡。其大河以南。已责成陆应谷等带兵摉捕矣。将此由六百里谕令知之。　　

○又谕、王履谦、长臻奏、探闻贼匪围攻怀庆。势甚猖獗。并将城外所蓄沁水。句结土人。尽行放洩等语。怀庆为河北要地。太行门户。素称繁庶之区。若任贼盘踞掳掠。西窜泽潞。踞险负嵎。势将绕出直隶腹地。且偪近卫辉。若由卫河入天津。势甚便捷。亦不可不急为防范。该大臣前经派往之董占元等、谅早赶到。托明阿等、统兵四千。亦早渡河。何以至今尚无进剿信息。本日据李僡奏、统带官兵。亲赴怀庆一带会剿。封疆大吏。必应如此不分畛域。现在恩华随营兵一千余名。并该大臣续派之双禄等。此时计均赴怀郡。兵力不为不厚。著恩华。托明阿等、即会同李僡、督饬官兵。与董占元等。并力攻击。速解怀庆之围。万不可任贼分窜。其卫河一带。为入天津之路。该大臣亦当设法豫为堵截。张集馨驻劄庙工。著即相机妥为布置。总之河北一带肃清。则直隶、山东、山西等省。均可安静无事。况渡河之贼。半系裹胁。乘其奔窜未定之时。合力围攻。不难一鼓殄灭。兵贵神速。该大臣等、务当克期埽除。毋得稍有延缓。致误事机。将此由六百里谕知讷尔经额、恩华、托明阿、并传谕张集馨知之。　　

○又谕、据王履谦、长臻奏称、该匪攻围怀郡。势甚猖獗。怀庆为泽潞门户。傥有疏虞。致令贼匪西窜太行。转得踞险奔突。绕出直隶之后。所关非细。著舒兴阿、迅派将弁。带兵二千名。星夜催趱前进。由潼关渡河。直从山西一路。迎头截击。该督统兵由陕州一路。进剿巩县一带贼匪。以断偷渡之路。万不可稍有迟延。并著张祥河于陕州、蒲州、水陆要隘处所。加意严防。是为至要。再有人奏、潼商道朱庆祺、现患风痰。半身麻木。已经数年。诸事废弛。现当防堵吃紧之际。岂容衰病恋栈。著舒兴阿、张祥河、一面查明该员朱庆祺病状。即行参奏。一面先行派委干员。前往署理。勿致贻误。将此由六百里谕令知之。　　

○又谕、李僡奏、遵旨统率官兵。亲赴怀庆一带会剿贼匪。并派署游击张遇祥、武殿魁等、督带兵勇。驰赴怀庆。听候相机进剿。一面咨会直隶、河南、克期进攻等语。此股贼匪。半多裹胁。乘其奔窜未定之时。协力兜剿。不难一鼓歼除。该抚不分畛域。亲自督兵出境会剿。所办甚合机宜。其曹县一带。已据札饬镇道严密巡防。瑞昌现驻濮州。相离不远。声势自必联络。该抚现已出境。惟有探明贼踪所在。进兵攻击。所有渡河贼匪。闻已窜至怀庆。偪近泽州。著即会同统兵各大员。四面截击。勿使窜入太行。致成负嵎之势。其大河以南。已责成陆应谷等、带兵摉捕矣。将此由六百里谕令知之。　　

○又谕、前经谕令胜保、探明贼踪。迅往会剿。陆应谷、攻剿黄河以南贼匪。本日据李僡奏、率兵亲赴怀庆一带协剿。又据王履谦、长臻奏、贼匪围偪怀庆郡城。势甚猖狂。飞催各路官兵赴援各等语。胜保行抵豫境。黄河以南贼匪情形。谅已侦探明确。著即与陆应谷、迅筹剿办。何处紧急。即向何处进攻。毋得稍涉迟缓。并严饬经文岱、柏山等、并力合剿。现在许州贼匪。曾否歼除。无论河南河北。胜保均应统筹贼势。先其所急。闻洛阳乡团、现有万余人。可断绝逆匪西窜之路。是否足资防守。并著查明具奏。将此由六百里各谕令知之。　　

○庚寅。谕军机大臣等、前因山西泽州隘口。有贼盘踞。降旨令舒兴阿、拨兵二千名。取道蒲州。直抵怀庆等处攻剿。兹据该督奏称、已饬总兵郝光甲、带兵由潼关渡河。从蒲州大路前进等语。所办甚合机宜。现在贼攻怀庆。恩华、托明阿等、计已赶到。该处与泽州密迩。贼匪被剿。难保不四路奔窜。著即飞饬郝光甲、由蒲州至泽州一带。沿途确探贼踪。迅速进剿。切勿使官兵与贼相左。以致节节落后。如逆匪尚在怀庆。即饬该总兵、带兵径赴该处。与恩华、托明阿等、合力进剿。毋稍迟误。该督现驻潼关。一俟后起兵到。应由何路进兵。即著体察情形。相机妥办。陕西河南交界要隘。仍饬随时严防。毋稍疏懈。将此由六百里谕令知之。　　

○科布多帮办大臣辑瑞奏、敬陈愚悃一摺。得旨。汝原读书少。虽援引失当。朕亦不肯切责。现今时势之艰。非身任其事者不知其艰。内外大小臣工。皆系朕量材器使。汝但言得人为要。然不知识人之难也。汝亦系弃瑕录用之人。既出此言。必能保朕用汝之颜面。其勉为之。汝虽未多读书。然满洲人差使甚多。随处皆可效力尽心。断不可以此为恨。朕犹记汝兄耆英、在道光三十年间、见面时屡请开缺。伊曾奏曰、宰相须用读书人。是亦伊之见短处也。　　

○命江甯副都统绵洵、随同陕甘总督舒兴阿、办理防剿。　　

○辛卯。以神灵助顺。河南省城解围。加关帝封号曰保民。并颁风神庙御书扁额。曰德著清尘。云神庙御书扁额。曰广大精神。雷神庙御书扁额。曰声灵赫濯。雨神庙御书扁额。曰宣仁助顺。河神庙御书扁额。曰仁恩永佑。　　

○谕内阁、讷尔经额奏、永定河水势陡长。蛰堤漫溢。请将防护不力之道员厅汛、分别惩处、并自请议处一摺。据称本月初八日。永定河水势骤长。南三工十三号堤身坐蛰。时当昏夜。人力难施。致塌宽三十七丈。掣动大溜。民房田禾。间有淹浸。尚无伤损人口等语。现当伏汛盛涨之时。该厅汛员弁。防守不力。致有漫口。实属咎无可辞。署永定河南岸同知王茂埙、南岸守备王德盛、均著摘去顶带。交部议处。南三工涿州州判嵇兰生、汛弁额外外委郭凤林、均著革职留工效力。其管辖全河之永定河道定保、著革职留任。讷尔经额、著交部议处。该督仍严饬该道、督同厅汛员弁。赶紧裹筑盘头。毋令续有坍塌。其被淹各村庄。即著分别轻重情形。妥为抚恤。　　

○又谕、福济奏、革员随营效力、请旨遵行等语。已革漕运总督杨殿邦、已革前任两淮盐运使但明伦、均著留于福济军营差委。　　

○又谕、陆应谷奏、遵旨酌保守城出力文武员弁、恳请鼓励一摺。逆匪分股窜扑开封省城。经该地方文武各员。登陴固守。迅解重围。现据该抚开单保奏。朕详加披阅。其所保人数。虽未免过多。拟请恩施。亦有过优之处。惟念近来失事。多由地方文武。闻风逃散。致令逆匪窜踞。如入无人之境。该地方官几不知守土为何事。思之实堪痛恨。此次攻扑汴梁之贼。该城文武员弁。俱能协力同心。率同绅民练勇。奋力抵御。仰赖神威助佑。转危为安。可见众志成城。足资保障。自应从优奖叙。以为守土者劝。其归德等处失守城池。及被贼窜扰各地方文武员弁。著该抚迅即查明严参治罪。庶使奋勉立功者、得邀破格之恩。而守御不力者、亦断难逃宪典也。　　

○又谕、陆应谷奏、官兵追贼获胜、许州解围一摺。贼匪攻围许州。经该州知州金梁、带同兵丁。登陴固守。开放枪炮。毙贼多名。该州手被枪伤。经文岱、柏山、王家琳等、先后驰至。贼匪闻大兵追及。解围南窜。柏山率领将弁。追至郾城县王店地方。复经游击伊里绷阿、督兵抄出贼后。歼捦多名。现在该抚已饬总兵柏山、驰往穷追。并著督饬经文岱、王家琳等、迅将此股贼匪。悉数歼灭。毋令再有窜逸。其怀庆一带。各路官兵云集。胜保现亦渡河会剿。谅此股匪。不难指日歼除。该统兵大臣等、务当迅速奏功。俾大河南北。一律肃清。以慰朕望。　　

○又谕、桂良奏参疏防门禁之骁骑校等官一摺。直隶现办巡防。省会门禁。尤宜严密防范。骁骑校存禄、于值班之夜。并不留心看守。经该尚书派员查出门锁脱露。疏忽已极。存禄著即革职。以示惩儆。城守尉岳奇、未能督率弁兵。慎重启闭。亦属咎有应得。著交部议处。现当巡防吃紧之际。仍著责成该城守尉。督饬官兵。认真稽查。毋稍疏懈。　　

○谕军机大臣等、朕闻扬城贼匪。每日止有南门出入。取水取菜。钞关徐凝门。亦间或一开。近日贼中火药不足。放炮甚少。油烛亦尽。惟存粮尚多。水道未断。以致贼势虽蹙。郡城尚难攻复。逆匪窜踞扬城。已将四月。果能将其接济之路。处处断绝。蕞尔孤城。断无不内溃之理。现在琦善、陈金绶、大兵多在西北两面。福济等所派兵勇。亦偏近东北。惟雷以諴所驻之万福桥、稍近东南。其由南门下通瓜州之路。仅恃福楙所带兵勇。及虹桥绅董防守。未免较形单弱。况自五月二十九日接仗之后。该处绅董。难保不挫动锐气。前次琦善奏报、有该逆暗差奸细。句通瓜州之贼。抢占虹桥。从三汊河直抵扬州南门。与城中逆贼接应之语。可见贼所注意者。全在暗通江路。而我之不能迅复扬城。亦总由江路未能扼断。是南路一军。所关綦重。至江浦、六合、仪徵、皆为扬城西面要冲。贼若被攻穷蹙。欲下合金陵大股。固须由此奔窜。即金陵之贼。欲上窜皖豫。亦必从此经过。六合现在德崇额等、所带吉林官兵。并瞿腾龙带兵驻守。浦口亦有开隆阿、武庆、督兵防御。亟应认真堵截。无任一匪阑入。则西路之接应可断。西南两路俱绝。则大兵并力专攻东北。克复扬城。始能杜其他窜。慧成自抵清江后。至今未见奏报。不知现在行抵何处。丰北坝工。现复续有漫塌。黄河下游。必已断流。傥贼中闻此信息。溃围突出。竟窜清江。亦不可不先为防备。著即知照周天爵、奕经、杨以增等、一体严防。仍知会李嘉端等、防其续窜滁凤。援应河南之贼。务使四面合围。俾城破之后。不任一贼窜逸。方为尽善。又闻扬州西北南三门。均难攻破。其钞关徐凝门缺口、东关便益门、天甯、广储等门。沿城从南北河下起、至便益园田等处。该逆不能尽行防守。避坚攻瑕。亦系行军要诀。既有城身单薄之处。即可设法由此进攻。或用炮轰击。或暗通内应。但须侦探明确。因地相机。设法进取。穷寇孤城。自不难于迅克也。将此由六百里谕令知之。　　

○又谕、陆应谷奏、许州解围、督兵进剿一摺。贼围许州。经官兵追及。并未接仗。辄即逃窜。柏山带兵尾追。虽获胜仗。尚未能痛加剿洗。该匪避实击虚。是其惯技。大兵所到。辄即窜逃。兵所未至。任其奔突。以致所过城池。多遭蹂躏。此股贼匪。本不甚多。若不及早歼除。则裹胁日众。或与皖楚各匪句连。剿办更难得力。前有旨。令胜保、会同该抚协剿。本日据奏、因河北紧要。已渡河驰赴怀庆。所有黄河以南贼匪。即责成陆应谷剿办。该抚身膺疆寄。责无旁贷。著即督同经文岱、柏山等、将由许州南窜各匪。迅速追剿。或绕道截击。或设伏潜攻。总期悉数歼捦。毋任此拏彼窜。再致滋蔓。将此由六百里谕知陆应谷、并传谕经文岱、柏山知之。　　

○又谕、现在许州围解南窜之贼。业经该抚饬令镇将等带兵追剿。胜保督带兵勇渡河。会剿怀庆一带贼匪。所办甚合机宜。此时恩华、托明阿、李僡等、想已齐抵怀庆。胜保正可会同攻击。四路兜围。将贼匪聚而歼旃。不但杜其北窜。并不可任其西窜太行。致令负嵎抗拒。更滋蔓延。至所奏调拨西淩阿马队官兵八百名。以便追击。自应如此办理。我兵盛暑遄征。殊堪轸念。并著胜保加意慰劳。随时激励。俾军务速蒇。同荷恩施。将此由六百里谕令知之。　　

○以河南省城守御出力。赏代理布政使沈兆澐、按察使林扬祖、道员张畇、蒋启扬、周煦徵、知府贾臻、同知宝福、陈兆观、佐领春塔、参将崇安、游击徐荣柱、守备马春华等、花翎。同知罗嘉恬等、蓝翎。余加衔升补有差。　　

○以河南绅士守御省城出力。赏知府张光第、同知万金镛、花翎。训导朱锡章等、蓝翎。余加衔升叙有差。　　

○壬辰。上诣寿康宫、问皇贵太妃安。　　
</div>
    <div class="pagination">
<a href="清实录咸丰朝实录_page140.html">上一页</a><span>...</span><a href="清实录咸丰朝实录_page136.html">136</a><a href="清实录咸丰朝实录_page137.html">137</a><a href="清实录咸丰朝实录_page138.html">138</a><a href="清实录咸丰朝实录_page139.html">139</a><a href="清实录咸丰朝实录_page140.html">140</a><span class="current-page">141</span><a href="清实录咸丰朝实录_page142.html">142</a><a href="清实录咸丰朝实录_page143.html">143</a><a href="清实录咸丰朝实录_page144.html">144</a><a href="清实录咸丰朝实录_page145.html">145</a><a href="清实录咸丰朝实录_page146.html">146</a><span>...</span><a href="清实录咸丰朝实录_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
