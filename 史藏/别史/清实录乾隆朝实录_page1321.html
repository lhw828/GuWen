<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1321 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1321 页/共 1860 页</h1>
    <div class="content">
○谕军机大臣等。前次派令阿扬阿、赴川查审冀国勋一案。复据阿桂覆奏之摺。其案情关系甚大。恐非阿扬阿一人所能审办。因谕令袁守侗、速即自黔驰赴川省。会同查审。至阿桂前奏称、现将案内可疑情节。逐一指出。开列清单。同虎保等供词。另钞一分。先行咨会钦差侍郎查照审办。而阿扬阿到川后。即奏称、已飞调查礼、带土司头人、及蛮夫、茂州夫数名。到省备质。自属正办。但阿桂之摺。于闰十月初九日拜发。而阿扬阿于闰十月十六日抵成都。所有阿桂咨文。早应接到。即所调之查礼、及虎保等。亦应早到省城。阿扬阿自应将案内情节。质讯大概。先行奏闻。何以至今未据奏及。岂因案情重大。闻袁守侗将至。欲俟其到川同办。不敢专主耶。至前据阿桂称、传唤松冈头人虎保、南卡朋等面讯。据供共得过冀国勋加价银二万余两。与审摺所开数已不符。尚有浮用银二万数千。作何著落。又称、若用长夫不敷。因短顾蛮夫。即应将此项夫价、添用于加价之内。何以雇用番夫之加价。又于军需项下关支。且每月俱有空夫。亦俱照长夫满数开销各等语。此两节实为案内紧要关键。以此诘讯冀国勋。复何置辩。从此根究。自无难水落石出。前已详悉传谕袁守侗等。悉心秉公查审。今据袁守侗奏、接奉前旨。即于闰十月二十九日、自黔起程前往。计此时应抵四川省城。此案是非虚实。无难质讯明确。不可稍涉游移。若云冀国勋所侵之数。即虎保一案。已多至二万余两。而该犯任所原籍查抄赀产。寥寥无几。或疑该犯侵蚀非真。此则不可误认。该犯既侵项如许。必其在站食用奢华。妄行花费。或并有嫖赌下贱之事。皆不可知。由此访查。自难掩饰。总之此案、关系生死出入。不可少存成见。亦不得稍涉偏私。若图救冀国勋之命。令虎保等改供。强为开脱。则阿桂闻之、必不肯依。若止顾周旋阿桂原奏。将案犯锻炼成狱。非但无以服冀国勋之心。即文绶亦未必甘受委屈。若袁守侗等、欲瞻顾两面。遂尔颟顸了局。为和事老人之见。断难逃朕之洞鉴。伊等系派往审事钦差。此案本与伊无涉。若查审稍有不实不尽。则伊二人自取重愆。恐不轻为宽宥也。至阿桂所奏、与审案情节两歧。若系文绶颠倒是非。有心开释。其罪即不可逭。朕思或文绶因办理军需事繁。不及亲审。而承审之顾光旭、李永祺等。意以徇庇冀国勋。曲为开脱。捏词诳禀。文绶为其所蒙。不复详查。率行结案。亦未可定。则其罪重在顾光旭等。若顾光旭等仰承文绶意旨。扶同完结。则其罪重在文绶。该侍郎等。又不可以朕有此旨。稍为迁就也。朕办理庶狱。惟期平允。使案情无枉无纵。轻重惟视其人之自取。从不豫设成心。袁守侗等。惟当一秉虚公。实心研鞫。以成信谳。此案有一是、必有一非。再不能两立。勿稍存偏向调停之见。自取罪戾。将此传谕袁守侗等、并阿桂、丰昇额知之。　　

○定西将军尚书阿桂等奏、臣等分兵两队。一从阿穰曲山梁正面进攻。一于右手旁绕进攻。先令官兵埋伏。福康安等、带兵分路冲上。见贼露身栅上抗拒。即行击射之。又有一二百人。欲暗为冲突计。官兵将炮轰击。贼始窜入木城固守。臣等现铸成两大炮。仍分兵三路上攻。一得木城。凭高下压。各碉卡贼人。亦断无尚能死守之理。谕军机大臣曰。阿桂等奏、官兵攻打西里第二山峰木城碉卡一摺。看此情形。贼人不过护死抗拒。无能复为久支。况添铸大炮往轰。仍拟分兵抢占。自无难操券而得。至噶喇依现在光景。甚属空虚。各番供词如一。自系实情。阿桂等前奏、若抢占索隆古山梁。随处可进。其玛尔古舍齐之贼。皆无从堵御。自可乘胜席卷。但前此番人等。曾有贼众尚欲拒守舍齐喇嘛寺之供。若从索隆古山梁而下。路径果多。即可觅间直捣噶喇依。一经扫荡贼巢。其余贼人碉隘。如舍齐雍中喇嘛寺等、皆可传檄而定。便可一面办理平定事宜。一面迅发红旗报捷。　　

○镶黄旗满洲都统舒赫德奏、头等承恩公散秩大臣伊松阿、患病逾年。应照例革退公爵。另行袭替。得旨、伊松阿病至年余。例应革退公爵。另行袭替。但念其所得公爵。因系皇太后戚属。是以特加优封。非他人所袭公爵可比。今虽因病不能当差。著加恩止将散秩大臣开缺。其公爵免其革退。应得俸禄。减半支给。　　

○护理湖南巡抚布政使敦福疏报、巴陵、临湘、华容、三县。乾隆三十九年、开垦荒地六十二顷四十九亩有奇。　　

○甲申。谕军机大臣等、据德保奏、东安县遣犯余秉聪、乘间脱逃。始兴县遣犯王三、与秃喜儿、在配同逃。现在派员严缉。并移咨各犯原籍。及经过各省。一体查拏等语。已令将该管之知县、典史、交部议处矣。遣犯在配。理宜严加管束。今余秉聪、王三、秃喜儿、同时在配脱逃。自系该管官漫不经心。该督抚等不严切饬交所致。著传谕李侍尧、德保、除将各逃犯躧缉务获。重治其罪。勿使漏网。即严饬所属。将安置之遣犯。严行防范。勿使乘间兔脱。如再不实力妥办。该督抚亦不能辞其咎也。　　

○又谕、据毕沅奏、保安县流犯罗大春、偷窃典史骡头。扭落城门铁锁而逸。请将该典史知县革职等因一摺。已准行矣。罗大春、本系旗下家奴。犯窃流徒。胆敢于配所、偷窃典史署内骡头鞍屉。甚至扭落城门铁锁。开门窜逸。实属大干法纪。非寻常流犯脱逃可比。必须拏获重惩。该犯窃带骡头而逸。较单身窜逸为难。其踪迹易于躧缉。即或牵骡潜遁。亦可就卖骡所在。物色根求。自无难得其底里。著传谕毕沅、速饬所属。将罗大春、即行严拏务获。从重定拟具奏。　　

○刑部左侍郎兼管顺天府尹胡季堂、顺天府尹刘纯炜奏、有臣刘纯炜旧日长随杨三、持顺天府旧废印花。填写借约。在外抵攩债务。经臣胡季堂访拏。请交刑部质审。臣等请交部议处。得旨、著交刑部审拟具奏。刘纯炜、著交部议处。此案经胡季堂访闻查办。免其交部。　　

○以内阁学士董诰、为工部右侍郎。　　

○命翰林院侍读学士曹文埴、提督浙光学政。　　

○乙酉。上诣皇太后宫问安。　　

○谕、朕以福禄系班第之子。特加恩擢用侍郎。派往西宁办事。伊应感激朕恩。益加奋勉。乃抵西宁以后。诸事糊涂。即青海公礼塔尔被戕一案。未能审出实情。惟信礼塔尔下人一面之祠。颟顸了事。殊不胜任。福禄、著革职。发往伊犁充当苦差。自备资斧、效力赎罪。　　

○又谕曰、惠龄、著赏给副都统职衔、驰驿赴西宁办事。　　

○丙戌。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕、据文绶奏、珙县绅民呈请。将公捐修城银、八千三百九十余两、归还司库。情词恳切。似应俯顺舆情。准其捐修等语。该县绅民谭瀛等、情愿捐赀修城。甚属急公可嘉。著文绶、详查各所捐银数咨部、照例分别议叙奖赏。　　

○谕军机大臣曰、明亮等奏、官兵于巴布里、阿尔古、适中之地。连拏木栅。使贼人悉众拒守。以便乘虚袭取碾占。所筹颇好。贼众每见官兵进攻踪影。即集众并力抗拒。因致艰于得手。今明亮等欲明攻阿尔古。暗袭碾占。为声东击西之计。出贼人不意。使其照顾不暇。深合制胜机宜。自应如此办理。碾占在甲索山后。地居乃当之上。一得碾占。便可从上压取乃当。而乃当之下。为甲杂独松等处。明亮等于攻克乃当时。即统兵径捣甲杂。扫其贼寨。方为正办。　　

○吏部议覆、盛京将军弘晌奏称、请将失察流民私行渡海之奉天、山东、沿海州县。及巡查各员。严行议处。嗣后如有失察流民。私行渡海。别经发觉者。照台湾流寓民人眷属偷渡例。将沿海州县、及巡查文职官。失察一名至十名者、罚俸一年。十名以上、降一级留任。二十名以上、降一级调用。至武职巡哨洋面。均有稽查之责。如有失察。亦照此例。按其偷渡名数。分别议处。其守口武弁。遇有疎纵。即照盘查不实例、降二级调用。从之。　　

○旌表守正捐躯之浙江镇海县民林宗庆妻解氏。　　

○丁亥。谕、据伊勒图奏称、伊什罕伯克阿克伯克。自布库尔调至伊犁。经理屯田事务。诸凡尽心。甚属妥协。但仅有数户延齐回子。此外别无得项。每年可否赏给养廉二百两之处请旨等语。阿克伯克经理屯田事务。甚属妥协。既无得项。著加恩每年赏给养廉银二百两。　　

○又谕、据伊勒图等奏称、伊犁屯田回众。应纳粮石。俱于年内交纳完竣。赏给大小伯克布帛之处。分别开单请旨等语。伊犁屯田回众。俱各勤谨奋勉。应纳粮石。照数交纳。甚属可嘉。著将阿奇木伯克以下、玉资伯克以上俱照伊勒图等、所请。分别等第。赏给布帛。以示鼓励。　　

○谕军机大臣等、前因查办木果木溃逃兵丁案内。令将空出名粮扣存、停止挑补。彼时因此等逃兵。不能效力行间。转致偾事。是以停其补额。今大功将届告成。各省原调官兵。均须回营归伍。其守汛差操等项。自应照额补还。所有陕、甘、云、贵、湖广、四川等省。从前停补溃兵缺额。俱著即照数挑补。该督抚提镇、务勤加训练。以饬戎行而收实效。将此传谕知之。　　

○戊子。谕、据雅德等奏称、阿奇木伯克公噶岱默特、染患伤寒。于闰十月十三日病故等语。噶岱默特、未授伯克之前。即寻往伊犁归附。又跟随进剿。著有劳绩。今闻溘逝。深堪悯悼。加恩于彼处银两内、赏银三百两。并著伊子、同明年轮班伯克等众、前来入觐。　　

○又谕、据富德奏称、绥库、自革退二等侍卫巴图鲁名号、授为蓝翎侍卫以来。诸处奋勉。此次甫见多贼冲犯营垒。即领兵杀败等语。绥库自知己罪。诸处奋勉。行走可嘉。著加恩授为三等侍卫。嗣后如另有出力之处。俟富德奏到时、朕仍予加恩。军营大臣官员有功。朕即赏之。有罪、朕即罚之。毫无偏徇之处。著将此通谕、官兵知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十六

大清高宗法天隆运至诚先觉体元立极敷文奋武孝慈神圣纯皇帝实录卷之九百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。十一月。己丑。上诣皇太后宫问安。　　

○谕、据阿桂等奏、官兵攻打西里第二山峰。地名奔布鲁木。乘夜督兵拏栅而进。即于栅内、轰塌贼碉两座。初二三等日。复派调官兵。赴山腿尽处。合力攻打。海兰察等、带兵直取奔布鲁木山峰木城。福康安等、所带三队官兵。分头抢扑。贼人抵死拒守。枪石交下。随抛掷火弹百余。时及大风。火势蔓延。烧及木城。官兵乘势腾踊而上。贼人踉跄奔出。官兵紧追截杀。歼毙甚多。并因赶急。滚崖跌死者、又复不少。其不敢逃出者。俱毙于内。福康安等、复攻入各碉内。放火焚烧。官兵四面合围。碉内贼人、亦均毙于火。嗣后三队合兵。自上压下。将西里正寨、及寨后山包。并迤下山腿各碉卡。随攻随克。直至沟边。额森特等、复攻扑山腿尽处木城。亦经克获。并得雅玛朋寨前两碉。进围雅玛朋寨落。相机即可抢上科布曲、索隆古等处。连日共攻得木城九座。大寨四座。石碉七座。石卡数十座。杀贼百余人。所得枪矛等物甚多等语。览奏深为欣悦。此等皆促浸要隘。贼人恃险死守。将军等多方筹画。调度合宜。屡战克捷。实属可嘉。现在大功指日告成。将军等自当特膺懋赏。所有先登制胜之参赞海兰察、及带兵勇往之领队大臣福康安、均著交部议叙。其随从分队打仗出力之满汉屯土各兵。并著将军等查明。赏给一月钱粮。以示鼓励。　　

○又谕曰、四库全书处总裁。将所辑永乐大典散篇各书进呈。朕详加披阅。内宋刘跂学易集十二卷拟请刊刻。其中有青词一体。乃道流祈祷之章。非斯文正轨。前因题胡宿集见其有道院青词。教坊致语之类。命删去刊行。而钞本仍存其旧。今刘跂所作。则因服药交年琐事。用青词致告。尤为不经。虽钞本不妨姑存。刊刻必不可也。盖青词迹涉异端。不特周程张朱诸儒所必不肯为。即韩柳欧苏诸大家。亦正集所未见。若韩愈之送穷文。柳宗元之乞巧文。此乃假托神灵。游戏翰墨。不过借以喻言。并非实有其事。偶一为之。固属无言。又如时文为举业所习。自前明以来。通人擅长者甚多。然亦只可听其另集专行。不宜并登文集。况青词之尤乖典故者乎。再所进书内。有拟请钞录之王质雪山集。内如论和战守疏。及上宋孝宗书诸篇。词旨剀切。颇当事理。竟宜付之剞劂。但其中亦有青词一种。并当一律从删。所有此二书。著交该总裁等、重加厘订。分别削存。用昭评隲之允。至现在纂辑四库全书。部帙计盈数万。所采诗文别集既多。自不能必其通体完善。或大端可取。原不妨弃瑕录瑜。如宋穆修集。有曹操帐记。语多称颂。谬于是非。大义在所必删。而全集或录存。亦不必因此以废彼。惟当于提要内阐明其故。使去取之义晓然。诸凡相类者。均可照此办理。该总裁等、务须详慎决择。使群言悉归雅正。副朕鉴古斥邪之意。　　

○谕军机大臣曰、吴嗣爵奏、请修惠济闸座一摺。称于年内煞坝断流。先行拆卸。春融开工修砌。来年汛前一律完竣等语。所办未为妥协。惠济闸为淮水入运紧要关键。如果闸座欹损。必须拆卸大修。自应即筹妥办。但既已施工。当思经久。石料工程。全恃□浆胶固。必须晒晾乾透。始可放水。明春所做石工。俟至后年汛前。然后引水经行。节宣启闭。方为有益。今吴嗣爵、乃欲于春融兴作。汛前完工。则为日无多。□石必不能凝固。遽令急流荡激。岂能资抵御之功。近年御园修一小石岸。工员不待全乾。即行灌水。以致随修随蛰。此朕所目击者。小池沼且然。况全淮之力乎。若必须拆造大修。不可不遵前旨。妥协经理。若闸身尚属稳固。即或石块稍有应换之处。祇需酌量缮葺。不得轻议拆卸。转滋贻误。此事关系甚大理宜慎重。吴嗣爵、不能深悉工程做法。所请未为妥善。著传谕高晋、亲往察勘。会同吴嗣爵、详细讲求。将该闸是否必须拆修。或祇须黏补修整。抑或仍存其旧之处。逐一查核明确。即行据实覆奏。寻高晋、吴嗣爵奏、查闸身业已通体坐陷串漏。皆因年久。底桩巧烂空虚。关石俱已移动。该闸为淮水入运首闸。水势赖其节制。必须拆卸到底。从新签桩。逐层砌造。灌满□浆。如式修建。以收启闭之益。该闸本有越闸、可通舟楫。应于正闸煞坝兴修后。凡往来船只。俱由越闸行走。不致阻碍。工完、仍旧留坝拦护。历过夏秋冬三季。察看浆汁坚凝。通身胶固。然后放水。工程既可经久。而于节宣亦无窒碍。得旨、自当如此。　　

○庚寅。谕曰、顺天府尹刘纯炜、现在交部议处。例应降调。府丞卜宁一、亦具呈告病。顺天府事务。不可无人办理。蒋赐棨、昨岁获罪之案。固所自取。今事隔年余。伊亦颇知感愧自励。且念其前管府尹时。尚能认真办事。蒋赐棨、著加恩补授顺天府尹。此系朕格外恩施。弃瑕录用。蒋赐棨务宜益加慎勉供职。以策后效。　　

○督理粮饷山西巡抚鄂宝、河南布政使颜希深奏、我兵鼓勇前进。攻克纳木迪、斯底叶安、巴克必巴扎木日斯满等处地方已与甲索一路官兵会合所有达尔图、得楞、基木斯丹当噶等处驻防官兵。现经调赴新得山梁驻守。其运道台站又当相机办理。查旧站、自俄坡至大营计程四站今官兵既已移驻、日斯满等处。而大营现又拟移斯底叶安。应请将达尔图得楞、基木斯丹当噶三站。全行裁彻。改于木克尔、安设一站。分运兵粮。运道既免纡回。经费亦可节省。至应安人夫。除日斯满一站。仅随营收放。无庸议设。惟木克尔一站。系分运日斯满、斯底叶安、两处军粮。应请仍安夫三百名分运。其运日斯满者。作为一站。运斯底叶安者。作为半站。更属便捷。再查裁彻达尔图、得楞、基木斯丹当噶三站。共夫九百名。除分安木克尔一站外。尚余夫六百名。本应及时裁彻。但本地收存南路陆续运到之米尚多。该处额夫。不敷赶运。应请将前项余夫六百名暂留。分添木池、觉木交两站。帮运存粮。以期迅速竣事。一俟存米运完。即行裁彻。得旨嘉奖。　　

○护理山东巡抚布政使国泰疏报、诸城县乾隆三十八年、开垦荒地一顷五十一亩有奇。　　

○旌表守正捐躯之奉天宁海县民宋玉春妻赵氏。　　

○辛卯。上御乾清门听政。　　

○以詹事胡高望为内阁学士、兼礼部侍郎。　　

○壬辰。上诣皇太后宫问安。　　

○幸瀛台。　　

○谕军机大臣曰、明亮等奏、自碾占进兵。攻得克尔甲尔古、日格德木牛、两处碉卡。现拟即拏木栅。就近攻打日盖古洛。相机冞入。所办甚好。若能乘势压下。攻克乃当。扫荡甲杂。则河西一带。即可廓清。且破其狡窟。逆酋更无从窜逸。伫听捷音。至前此额森特、驻守勒乌围。于堵御河西、及科布曲一带之贼。责任甚重。今额森特、随阿桂等进兵。其勒乌围。惟留伍岱、富兴等看守。富兴本系病躯。难以策其出力。即伍岱计画调度。亦未必及额森特之优。现在阿桂军营。不但海兰察勇略超群。其余领队大臣侍卫。内能带兵勇往者甚多。可无藉额森特一人。随同进剿。著传谕阿桂、即令额森特、仍回勒乌围驻守。严切防御。勿使河西之贼。得以偷越。设稍有疎虞。惟额森特是问。　　

○吏部议奏、失察长随窃用旧废印花、捏写借约之顺天府尹刘纯炜、照例降调。得旨、刘纯炜著降一级调用。　　

○豁除湖北监利县坍废屯田一顷七十一亩有奇额赋。　　

○癸巳。谕军机大臣等、据李侍尧等奏、发往广东披甲之俄罗斯伊宛、年六十六岁。于本年闰十月初九日潜逃。所有管束不严之协领二达色、佐领德克精额等、请交部议处。伊宛、俟拏获日即行正法等语。除管束不严之协领二达色等、交部严加议处之处。另降谕旨外。俄罗斯伊宛、系发往广州披甲之人。支食钱粮有年。胆敢潜逃。情实可恶自应严行查拏。一面具奏。一面即行正法。至伊宛与内地语言不通。形貌亦异。伊又能往何处逃走。著传谕李侍尧等、严饬广东、广西、上紧查拏务获。一面具奏。一面即行正法。仍传谕各省督抚。一体严行查拏。于何处拏获。即于何处正法。断不可令其兔脱。　　

○两广总督李侍尧奏、广东镶白旗满洲披甲俄罗斯伊宛逃走。皆由该管官员。不能管束所致请饬将该旗协领等、交部议处得旨、不能将俄罗斯伊宛严加管束。以致脱逃之协领二达色、佐领德克精额、防御西登额、委署骁骑校西登额、著交该部分别议处。　　

○甲午谕福建海坛镇总兵员缺。著陈汝捷补授。所遗广东碣石镇总兵员缺著许时中调补。所遗河南南阳镇总兵员缺。著吴抡元补授。吴抡元、现署直隶天津镇总兵印务。其天津镇员缺前经有旨令阿桂于军营出力人员内拣选奏补。俟功成凯旋。再至天津任事。吴抡元此时。且不必前赴南阳镇新任。所有该镇总兵印务。著徐绩于通省副将内选员奏闻暂署　　

○又谕、三法司核议江苏巡抚萨载题宿迁县民刘俊、强抢良家妻女奸占拟以绞候自属按律办理。惟将刘俊之父刘殿臣。照为从拟以杖流未为允协。刘殿臣、系刘俊之父。当伊子告知。欲抢孟池之女为妻。即应严斥禁阻。乃转同往帮抢。实属悖理。自有应得之罪若于其子犯案内。照为从问拟。则名不正而言不顺。何可为训。明刑所以弼教。岂有定父兄为子弟从犯之理。此乃风化所系。谳狱者不宜掉以轻心。海内之大。亿兆之众。良楛本自不齐如果父戒其子。兄勉其弟。使蹈网者稀岂不甚善。总因德教未臻上理。朕方引以为歉。讵可不为天下申明大义乎。夫父兄之教不先。已难辞不能约束之咎。今刘殿臣、明知其子强暴横行。反亲往增势。以成其恶。此即败类之尤。不可不示以惩儆。而律以为从。则断不可。著交刑部、将父兄不能管束子弟转同行加功者。如何按本犯科条、分别定罪之处。即行悉心妥议具奏。此案自议定后。遵照办理。并将此通谕知之。　　

○又谕曰、兵部尚书嵇璜、工部尚书阎循琦、左都御史阿思哈、俱年逾六十五岁。直隶总督周元理、现届七旬均著加恩在紫禁城骑马。户部尚书王际华明年亦届六十且在内廷行走甚勤著一体加恩在紫禁城内骑马。　　

○谕军机大臣曰、钟音等参奏革职州同潘复和、讳罪冒捐主事一摺已批交该部矣。潘复和健讼滋事扰害民番叠经犯案。褫革责惩。复违例冒捐主事自应斥革。追照缴销。此等怙恶不悛之犯。非但海外不可容留。即福建内地。亦不宜令其居停滋事。著传谕钟音等、检齐各案卷。派委妥员。将该犯押解来京。交刑部审明治罪并饬委员沿途小心管押。毋致疎脱　　

○又谕、据勒尔谨奏、大通县扎马图地方。办理金砂一摺。将图字译作兔字。实属大谬。勒尔谨身系满洲于此等对音字面不应讹舛若此前因内外各衙门。遇清文音汉字样。任意混写错误甚多曾命军机大臣、酌拟十二字头对音定式朕亲为阅定刊刻颁行。即应遵照妥办且今年五月内朕因明史内于元时人地名对音尚沿旧习。有将图作兔者。于字音无当。而用意更鄙薄不堪。特降旨改正。传钞通谕该督岂未见此旨。乃于陈进奏函。惟凭庸胥劣幕。随手讹写。竟不亲加检点。有是理乎。勒尔谨、著传旨严行申饬。至摺内所称哈布塔垓哈喇山、开采金砂但云该处现在土脉凝结。不能施工。已照例停工封厂等语并不将该处是否因冬令天寒。暂停开采。抑系永远封禁之处声明。亦属含混。并著该督明白奏覆。　　

○又谕曰、台湾镇总兵颜鸣皋、恭请陛见一摺。所奏非是。台湾为海外要缺。向例三年更换。原因远隔大洋。更调非易。是以定有期限。以省往来委署之烦。颜鸣皋、自应俟年满换回后。再行奏请陛见。乃亦拘泥内地总兵之例。遽行奏请。殊属不知事体轻重。颜鸣皋、著申饬。并著传谕钟音、嗣后台湾镇总兵。俟调回内地。方准奏请陛见。并交兵部存档查核。　　
</div>
    <div class="pagination">
<a href="清实录乾隆朝实录_page1320.html">上一页</a><span>...</span><a href="清实录乾隆朝实录_page1316.html">1316</a><a href="清实录乾隆朝实录_page1317.html">1317</a><a href="清实录乾隆朝实录_page1318.html">1318</a><a href="清实录乾隆朝实录_page1319.html">1319</a><a href="清实录乾隆朝实录_page1320.html">1320</a><span class="current-page">1321</span><a href="清实录乾隆朝实录_page1322.html">1322</a><a href="清实录乾隆朝实录_page1323.html">1323</a><a href="清实录乾隆朝实录_page1324.html">1324</a><a href="清实录乾隆朝实录_page1325.html">1325</a><a href="清实录乾隆朝实录_page1326.html">1326</a><span>...</span><a href="清实录乾隆朝实录_page1322.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
