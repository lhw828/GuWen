<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1774 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1774 页/共 1860 页
  </h1>
  <div class="content">
   ○谕军机大臣等、步军统领衙门奏、直隶万全县民人王泰来、呈控伊子王世文、被齐齐哈尔索伦松安保杀害。呈控该副都统。不为究办等因一摺。王泰来所控伊子王世文、被松安保杀害。并将尸身残毁。如果属实。自当严审办理。即或王世文与松安保之妻通奸。若已离奸所。则非奸所杀奸。仍当照律定拟。况属指奸。尚在疑似之间。乃该副都统并不虚衷研鞫。仅将松安保杖责完案、迨王泰来亲往控诉。反勒令尸亲具结领尸。难保无袒护情弊。不可不切实究办。以成信谳。昨苏凌阿派往盛京审办事件。著传谕苏凌阿、于前案审竣时。即前赴该处。提集犯证。秉公严审定拟具奏。勿得稍存回护。以副委任。　　

○又谕、昨因福康安等奏、贼匪呈递禀帖内、称沙玛尔巴、已于五月十五日病毙。恐贼匪诡诈多端。藉口掩饰。已有旨令福康安等留心查察。如竟属假毁。务须设法生致解京。尽法处治。如果伏冥诛。究属幸逃显戮。藏内羊八井地方。有伊旧住庙宇。未便仍令红教徒众。在彼安居。著传谕福康安等、于事定后。无论其病毙与否。总应将庙宇改给黄教喇嘛居住。徒众概勒令还俗。分发闽、粤、浙江、江西、等处安插。以抒众愤。再撒迦沟红帽喇嘛。于上年贼匪路过时。递送哈达。尤属可恶。若仍令在彼处居住。恐复煽惑滋事。莫若趁大兵彻回之便。慑以军威。将该喇嘛等移至内地。酌量安插。并著福康安等、一并留心酌办。　　

○顺天乡试。以刑部右侍郎伊龄阿、礼部左侍郎刘权之、为监临官。礼部尚书刘墉、为正考官。刑部右侍郎王昶、祭酒瑚图礼、为副考官。　　

○癸酉。秋分。夕月于西郊。遣豫亲王裕丰行礼。　　

○谕曰、福康安统领大兵剿捕廓尔喀。自进兵以来。督率将弁兵丁。摧坚破险。屡战屡捷。无不鼓勇争先于调度布置一切机宜。悉中窾要。且经越艰险。冒雨步战。手足胼胝。用兵之难。为从来所未有。实属奋勇出力。现在大功将次告成。福康安、著加恩实授为大学士。孙士毅自署川督以来。办理一切粮运。督率所属。尚属认真。且伊系汉人。能由察木多一带驰赴卫藏。会同和琳等、筹备军需。俾资源源接济。甚为出力。孙士毅、亦著加恩实授为大学士。和琳自到藏后。催办粮运。实心整顿。设法劝惩。俾该处疲玩积习。日有起色。昨经奏请驰赴宗喀、济咙一带。与福康安所奏适合。现复奏报即日迅赴该处。赶紧催趱。俾军食接济充裕。无误师行。奋勉可嘉。所有吏部满尚书员缺。著金简调补。其工部尚书员缺。即著和琳补授。和琳未回京以前。工部尚书事务。仍著金简兼署。吏部汉尚书员缺。著刘墉调补。纪均著补授礼部尚书。都察院左都御史员缺。著窦光鼐补授。所遗礼部侍郎员缺。著刘跃云补授。　　

○又谕、昨因停止进哨。降旨令自京前来之前锋护军等营弁兵。毋庸前赴热河矣。但伊等已起程在途。且回銮时。又需热河密云官兵扈从。所有前来之各营官兵。著即留行在当差。　　

○又谕、据琅玕奏、内地回民李子重等十八人。私随叶尔羌回人迈玛第敏、学习经卷。审拟具奏等语。内地回民潜往新疆。私习经卷。实属不法。若发伊犁塔尔巴哈台。恐致传习彼处回民。著发往黑龙江、给索伦达呼尔为奴。迈玛第敏、引诱回民。违例教经。亦属可恶。仍发回疆。不足示惩。著解交勒保、由彼发往烟瘴。　　

○甲戌。豁除河南兰阳、仪封、商邱、宁陵、睢州等五厅州县。临河新滩地四千九百七十八顷三十亩有奇额赋。　　

○旌表守正捐躯直隶永清县民陈宾妻张氏。　　

○乙亥。太宗文皇帝忌辰。遣官祭昭陵。　　

○谕、前据李奉翰等奏、黄河水势情形。时届白露。河水安澜。兹据书麟等奏、节逾白露。黄河水势。旋长旋消。各工平稳各等语。本年江南河南黄河水势情形。七月以来。间有长水处所。埽坝各工。遇有吃紧工段。经各该督等督率所属。随时修护稳固。溜势平宁。现在时逾秋分。河流顺噢。庆慰安澜、书麟、兰第锡、李奉翰、穆和蔺、俱著交部议叙。其在工出力人员。亦著该督等查明。一并咨部议叙。以示鼓励。　　

○又谕曰、诺穆亲等奏、坐粮厅吉纶、现届报满。请再留一年。以资运务一摺。坐粮厅有稽察督催之责。若一时满汉厅员。并行更换。或可酌留熟手。以资经理。今汉员张灼、到任已逾半年。原系参差更换本年粮运。即已经手办理。何必又将报满之员。率行保奏。向来坐粮厅得项优厚。人皆视为美缺。岂可任意奏留。听其恋栈。嗣后无论满汉厅员。凡届报满应行更换之期。俱不准奏请留任。以杜营竞而励官方。　　

○又谕、前因三河县为蝗蝻自起之处。梁肯堂摺内、未经将三河一路提出。含混其词。不但不将该县知县李培荣参奏。转以之请升通州知州。因降旨令其明白回奏。今梁肯堂止将署三河县知县州判陈馨洲、奏请革职。而于李培荣一员。则仍称于五月初十日。即经接署通州印务。三河有蝗之时。系在李培荣卸事之后等语。是总欲出脱此人。始终回护劣员。实不可解。蝻子之起。向在卑湿之地。多于三四月内。即行化生。今年又有闰四月。今李培荣系于五月初十日。始行接署通州印务。是蝻孽蠕生。至迟亦在该员任内之事。未能及早实力留心。搜捕净尽。以致蔓延他境。已属咎无可辞。即谓李培荣已署通州。与三河无涉。通州地方。亦有飞蝗间蚀禾稼之处。李培荣既未据实禀报。又不实力扑捕。则通州之蝗。李培荣又将谁诿。此等情节。梁肯堂岂不能见及。乃仍以该员卸事为词。再三执奏。代为开脱。直欲卸过于微末州判。而令李培荣得以置身局外。仍获升擢。岂谓朕前可以朦混具奏。遂尔了事耶。著再传旨严行申饬。仍令再行明白回奏。毋再执迷不悟。始终回护。致干重戾也。李培荣著革职。交刑部问罪。看梁肯堂何以救之。　　

○又谕曰、福康安等奏、请将热索桥、胁布噜、博尔东拉、东觉等处。打仗奋勉官兵。加恩鼓励一摺。此次攻克热索桥等处。巴图鲁侍卫等、冒雨陟险。踰越山梁。夺取碉卡。实为奋勇可嘉。护军统领台斐英阿、著赏给都统衔。头等侍卫额勒登保、珠尔杭阿、健锐营翼长德楞泰、著赏给副都统衔。二等侍卫安禄。著赏给哈锡巴巴图鲁。永德、著赏给伊青阿巴图鲁。三等侍卫鄂尼保、著赏给噶勒珠巴图鲁。前锋参领七十五、著赏给哈齐显巴图鲁。护军参领额勒金保、著赏给鑫欢巴图鲁。甘肃副将达音太、著赏给武尔古勒吉巴图鲁。呼伦贝尔佐领委参领讷色勒图。著赏给楚鲁巴图鲁。索伦骁骑校委参领色穆博鼐。著赏给库齐特巴图鲁。明安图、著赏给都济尔巴图鲁。索伦额外骁骑校委防御迪穆博鼐。著赏给索多巴图鲁。蓝翎侍卫伦布春、著赏给色默尔亨巴图鲁。蓝翎索伦马甲毕什勒甘、著赏给哈锡巴巴图鲁。降番都司嘎噶尔普穆、著赏给章布巴图鲁。绰斯嘉、著赏给定布巴图鲁。巴塘游击雅噜苏穆、著赏给则吉克巴图鲁。小金川屯练都司安都尔、著赏给额巴尔巴图鲁。九子寨屯都司库苏尔济、著赏给图布丹巴图鲁。阿勒古塔尔、著赏给喇布登巴图鲁。下孟东屯游击阿噶尔库穆布穆、著赏给嘉穆巴巴图鲁都司班达尔嘉、著赏给绰瓦巴图鲁。上孟东屯守备嘉尔木、著赏给色当巴图鲁。绰斯甲大头人安朋、著赏给志布噜巴图鲁。杂谷脑屯都司安普穆、著赏给恺丹巴图鲁。甘普屯都司嘉木绰斯嘉、著赏给德罗特巴图鲁。嘉噶尔、著赏给巴特博巴图鲁。哲珑番都司萨尔嘉、著赏给喇布章巴图鲁。杂谷脑屯守备阿拉、著赏给罗丹巴图鲁。本布塔尔、著赏给噶图布巴图鲁。巴旺守备多尔嘉、著赏给吉特卓巴图鲁。仍各赏银一百两。以示朕轸念戎行。普行施惠至意。　　

○谕军机大臣等、藏内气候骤冷。九月以后。冰雪封山。今岁节气较早。计九月中旬。雪霰已在所不免。若非及早蒇事彻兵。设粮运稍有不继。是进不能直捣贼巢。退又为大雪所阻。所关匪细。早经降旨、令福康安就近筹酌。如实在万难进取。不妨据实奏明。受降完事。朕远在万里之外。不能一一遥为指示。福康安受恩深重。历经委任。不肯畏难迁就。惟在临机应变。妥速蒇功也。　　

○又谕曰、郭世勋奏、暹罗国遣陪臣具表入贡。七月初一日。正副使船。陡遇飓风。漂至新宁县海晏汛等处洋面搁浅。现将方物起卸。拨运来省。并飞行该地方文武。将贡使人等妥为照料。由省河另雇船只、拨送赴省等语。暹罗国王郑华、素称恭顺。本年届正贡之期。备进表文方物。自当准其呈进。但该贡使等陡遇飓风。在洋搁浅。虽据该署督派员妥为照料。竟不妨令其缓程行走。于年前到京。彼时安南国王阮光平、亦有使臣前来具表纳贡。与各国陪臣、同时并沾恩宴。共迓春祺。更为两便。将此传谕知之。　　

○军机大臣等议准、直隶总督梁肯堂奏称、勘明宁河县七里海地方。有焦案官地六十五顷。距保定不远。水草甚便。请于此项地内、拨四十五顷零。作驻防官兵马厂。分立界址。饬该城守尉、届每岁马匹出青时牧放。毋许越界肇衅。从之。　　

○丙子。谕军机大臣等、昨因藏内气候骤冷。已有旨谕令福康安等通盘筹画。朕又思今年节气较早。以热河而论。现在气候、已觉凉于往年。况藏地崇山峻岭。往年九月以后。即不免冰雪封山。今年下雪自必更早。万一福康安等锐于进取。冒险深入。转瞬冬令。设至进退两难。关系尤为重大。著再传谕福康安等、如实不能进取。巴都尔萨野、亦不敢亲自来营。即趁其畏惧恳乞。谕知该贼匪、以尔既畏惧乞降。情词尚属恭顺。本大将军代为转奏。蒙大皇帝准尔遣如萨野等大头人进京。具表纳贡。悔罪投诚。如此则福康安系遵旨受降。彻兵蒇局。更足以尊国体。福康安等彻兵后。将善后各事宜。会同和琳、熟商妥办具奏。再行回京。至宗喀一带粮运迟误。鄂辉亦难辞咎。袁国璜、彭承尧等所带后起各官兵。途次行走。恐不免迟延。阅福康安等奏到摺内。亦隐跃其词。微露兵粮不足之意。否则福康安等攻克济咙、热索桥、协布噜、东觉等处。所向克捷。何不乘破竹之势。迅捣贼巢。而为此按兵不动之举。著福康安等、将是否因兵粮不足、不能进攻。并鄂辉、袁国璜等有无贻误之处。据实覆奏。勿稍含混。　　

○丁丑。太祖高皇帝忌辰。遣官祭福陵。　　

○谕、前因顺天各属。间有飞蝗残蚀禾稼之处。节经降旨严饬梁肯堂、蒋赐棨等、督率所属。实力扑捕。并特派大臣分路查勘。核对所奏情形。蝗蝻自起之处。当在蓟州、三河一带。复经降旨令梁肯堂、蒋赐棨等、确查实在起蝗处所。将该州县据实严参。嗣据蒋赐棨等查奏、蝻孽蠕生。系由三河所起。而梁肯堂覆奏摺内。含混其词。并不将三河一路提出。转请将三河县知县李培荣升擢通州。又经降旨询问并令该督明白回奏。乃该督覆奏之摺。仅将署三河县知县州判陈馨洲、参奏革职。而于李培荣、则称该员于五月内委署通州印务。三河有蝗之时。在该员卸事之后等语。朕谓蝻孽之生。多在二三四月内。即或至迟。亦不出闰四月李培荣系于五月内始署通州。蝻孽生时。即在该员三河任内之事。乃梁肯堂欲为该员规避处分。豫调署理别州县。今又称满城地处冲衢。事务紧要。是以委令署理。查满城本系简缺。而该员三河本任。转属要缺。今以本居要缺之员。调署简缺。而转以地冲事繁为词。且亦并未曾奏闻。显系有心捏饰。欲盖弥彰。为该员开脱。而卸罪于微末州判以完此局。此等伎俩。岂能逃朕之洞鉴。且即以通州而论。该处亦有飞蝗。李培荣并未据实禀报。实力扑捕。其咎又将谁诿。昨已降旨将李培荣革职。交刑部治罪。梁肯堂始终为李培荣开脱。欲其置身局外。仍邀升擢。袒护劣员。冀图朦混了事。以致简要倒置。是诚何心。梁肯堂、著再交部严加议处。至蝗蝻残蚀禾稼。最为民害。惟在及早实力搜捕蝻子。不致成蝗飞起。方不致蔓延贻患。如或地方官玩视民瘼。讳匿不报。及捕蝗不力之员。定例綦严。从前乾隆二三十年间。经朕屡降谕旨。节次严加惩创。地方大小各员。稍知儆畏留心。近因并无蝗蝻。二十余年。从未降旨饬询。是以地方官日久玩生。遂致心存讳饰。岂朕痌瘝在抱。拯害恤民之意。嗣后除云贵闽粤等省。向不闻有蝗外。其余各省。凡有沮洳卑湿之地。即防蝻子化生。各该督抚务严饬所属。每年于二三月内。实力搜查。据实禀报。各该督抚等具奏一次。倘复玩忽从事。有心讳饰。一经发觉。必当重治其罪。断不稍为宽贷。将此通谕知之。　　

○又谕、据吏部参奏秦承恩会同勒保奏、请将推升广西庆远府同知之知县张廷杰、留于陕省差遣委用。并声明庆远府同知、已据陈用敷请将肃崇阿补授。均未便准行。请令该抚即饬该员速赴新任一摺。向来边省烟瘴等缺。例严规避。今张廷杰于本年四月内。推升广西庆远府同知。张抚等并未饬赴新任。迟至半年。乃复违例会同奏请留陕。名以藉资熟手为词。办理驿站非一人所独能。此奏实为属员规避远省起见。陈用敷亦不候部行知。辄行移咨陕省。此端一开。必启外省趋避之渐。勒保、秦承恩、陈用敷、均属不合。著传旨严行申饬。即饬该员迅赴新任。不得藉词逗留。致干咎戾。　　

○又谕、各省学政。现届应行更换之期。除顺天学政吴省兰、福建学政邹奕孝、山东学政翁方纲、山西学政戈源、均任事未久。毋庸更换外。江苏学政胡高望、著再留一任。浙江学政。著李潢去。江西学政。著沈初去。安徽学政。著赵佑去。河南学政。著曹振镛去。湖北学政。著查莹去。湖南学政。著石韫玉去。四川学政。著吴树萱去。广东学政。著戴衢亨去。广西学政。著刘凤诰去。陕甘学政。著吴荫暄去。云南学政。著李传熊去。贵州学政。著洪亮吉去。以上各员内。有现出试差者。即著于出闱后。各赴新任。不必前来请训。　　

○以故贵州麻哈州属乐平长官司宋圣宣子兆图、袭职。　　

○戊寅。和硕特扎萨克贝子鄂齐尔、土尔扈特公扎萨克台吉阿咱喇、青海扎萨克贝子齐默特巴、乌梁海散秩大臣默罗木达尔扎、总管巴雅尔图等入觐。上御卷阿胜境召见。同扈从王公大臣、及蒙古王贝勒贝子公额驸台吉等赐食。至辛巳皆如之。　　

○谕曰、土尔扈特头等台吉阿咱喇、上年一闻萨迈林捏禀之事。即将人犯送出。曾赏给公职衔。近来办理游牧事务。甚属妥协。现因谢恩入觐。看来颇可造就。著加恩授为辅国公。赏戴双眼翎。以示鼓励。　　

○己卯。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣。官员、及蒙古王贝勒贝子公额驸台吉等、行庆贺礼。　　

○庚辰。谕、从前普福驻藏时。廓尔喀遣大头目苏必达多喇拉木等来称、拉特纳巴都尔等业经封王。请赏俸禄地方。经普福饬驳。并晓示天朝特封王爵。并优加赏赉。已属格外施恩。且现在纳贡之国甚多。从无赏给地土俸禄之例。所办尚属得体。此等关系外藩之事。应据实奏闻。乃当时既未入告。及陛见时。又未面陈。实属错谬。不便稍为宽宥。著博兴驰往库抡。代理事务。传旨将普福革职。拏送刑部治罪。　　

○谕军机大臣等、据秦承恩奏、查勘泾阳等四县。秋禾彼旱较重。现在各处均得有雨泽。正可及时播种。现经饬属查明。实系无力农民。即日开仓出借。并飞饬蒲城、韩城等属。如果农民望借甚急。亦即确查一体办理等语。所办好。陕省泾阳等四县。本年秋谷被旱较重。现届秋分种麦之期。各该处既得有雨泽。自当及时赶种。但该处当被旱之后。民力不无拮据。著传谕秦承恩、即饬所过各地方官确切查明。如有应行赈济者。即一面具奏。一面饬令各属。即日开仓出粜。其有无力农民、应须借给耔种者。亦即酌量借给。俾得及时布种。其蒲城、韩城等属。并著查明。分别办理。该抚务须督饬所属。尽心妥办。俾小民均沾实惠。毋任不肖官吏。从中侵克。以副朕轸念灾黎。有加无己至意。　　

○又谕曰、和琳奏、行抵浪噶子、接准福康安咨会。未便转回前藏。移明孙士毅、提讯俘习浑、雅满泰等语。所奏甚是。看此情形。宗喀、济咙、一带粮饷。似未能充足。是以和琳欲赶紧前往催办。实为可嘉。连日恐藏地骤冷。若非及早蒇事彻兵。或为大雪所阻。节经传谕福康安、通盘筹画。昨复令军机大臣、询之阿尔曾萨野、及扎萨克喇嘛等。据供、聂拉木一路。向来自九月至次年正二月。雪大封山后。即不能行走。宗喀、济咙一路。有绕道。山虽险峻。雪不甚大。尚可绕行等语。是将来彻兵。即或遇有雪霰。尽可绕路行走。想福康安等身亲经历。更无难询悉其详。又据孙士毅奏、廓尔喀差人恳求赏给俸禄地方一节。询系普福任内之事。经普福严行斥回。普福告知雅满泰、雅满泰又告知俘习浑。普福到京后。并未奏闻。亦未告知军机大臣。殊不可解。已派博兴驰往库抡办事。即传旨将普福革职拏问。解交刑部治罪。至俘习浑、雅满泰、既经闻知此事。亦并未奏及。其昏愦糊涂。更不可解。俘习浑、雅满泰、著孙士毅、监看重责四十板。以示惩儆。　　

○辛巳。谕、前据福康安等奏、兵丁王刚、带出丹津班珠尔等、寄唐古忒番目书信。内称、达萨尔乃尔兴、向伊告知。上次廓尔喀差哈哩萨野进京。仰蒙大皇帝施恩。即欲遣人谢恩。沙玛尔巴妄称、既受天朝封号。例应食俸。或赏给地方。贼酋等即差大头人苏必达多喇拉木、并小头目翁玛拉、同赴前藏。未经办成等语。廓尔喀贼酋。听信沙玛尔巴妄言。思欲赏给俸禄地方。既已差人前来。自向驻藏大臣禀诉。彼地俘习浑、雅满泰、岂有遇此等紧要事件。匿不具奏之理。因降旨令孙士毅、和琳、提讯俘习浑等、据实具奏。并经福康安一面具奏。一面咨会查明办理。昨据孙士毅奏、廓尔喀于五十五年秋间。差人来藏。恳求赏给俸禄地方一节。其时系普福任内之事。经普福严行斥驳。普福告之雅满泰、雅满泰又告之俘习浑等语。此事前据福康安等奏到时。朕以若系俘习浑、雅满泰、匿不具奏。其罪竟无可逭。今据孙士毅讯明。其时驻藏大臣。尚系普福。当经降旨将普福革职拏问。解交刑部治罪。俘习浑、雅满泰、知情不举。其罪尚居其次。降旨令孙士毅监看。再各重责四十板。以示惩儆。五十五年秋间。廓尔喀差人来藏。恳赏俸禄地方。事关抚驭边徼。最为紧要。普福既经斥回。若即以据实入告。朕必嘉其得体。而于廓尔喀、亦必留心另有所办。乃普福竟隐饰不奏。其到京召见时。亦未面陈。殊不可解。我国家纲纪肃清。朕临御以来。凡遇大小臣工陈奏事件。无不躬亲综理。随时核办。内而大学士九卿。外而督抚、及新疆驻劄大臣。设有纵恣贻误。一被指参。无不立时惩究。谁敢匿不上闻。况边隘重情。尤当钜细毕陈。候朕裁夺。乃普福首先隐匿。俘习浑、雅满泰、亦知而不举。此而不分别严惩。何以肃政治而儆官常。著将此案办理缘由。通谕中外。嗣后各直省督抚、及新疆驻藏大臣、遇有地方及边隘事情。均宜据实奏闻。如有隐匿不行陈奏者。一经发觉。必当重治其罪。普福等即其前车之鉴也。并著将此旨。令督抚及新疆大臣、各录一通。入于交代。俾各触目警心。毋蹈覆辙。负朕谆切诰诫之意。　　

○谕军机大臣等、前据琅玕奏、叶尔羌回子迈玛第敏、私教内地前往贸易回民李子重等十八名。摇头默念。大干例禁。已将迈玛第敏、改发烟瘴。李子重等、改发黑龙江、给索伦达呼尔为奴矣。老教回子念诵经典。向不摇头。高声朗诵。惟新教有此念法。从前苏四十三、田五等、俱因学习新教。滋生事端。经官兵平定后。叠加饬禁。始知歛戢。今迈玛第敏、又于叶尔羌地方。创兴新教。李子重等私相传习。已有十八人之多。看来竟因为时稍久。回民等查禁渐懈。以致故智复萌。歛钱惑众。不可不杜其渐。著传谕勒保、务宜留心查察。如回民等有私习新教情事。即严拏办理。以断根株。不得日久疎懈。其李子重等十八犯。亦未便发往黑龙江等处。致滋煽惑。并著勒保、于该犯解到甘省时。即饬转解刑部审明治罪。定以重辟。将来即不予勾。亦当永远监禁。庶不在外滋事也。并谕刑部堂官知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。八月。壬午。谕、向来每年支给拉旺多尔济米五百石。前因伊假旋游牧。经年未来觐谒。年节亦未遣使请安。将伊米石裁除。用示惩戒。惟念拉旺多尔济、游牧处稍远。在京家口众多。若不支给米石。无以为养赡之资。从前支给米五百石。未免过多。著加恩于春秋二季。各赏给米一百石。俾资养赡。以示朕轸恤至意。　　

○甲申。谕、蝗蝻蚀伤禾稼。最为民害。地方大小各官。俱应及早实力搜捕。方不致蔓延贻患。其有讳匿不报、及扑捕不力者。定例处分綦重。从前乾隆二三十年间。节经严示惩创。近因并无蝗蝻。二十余年。未复降旨饬训。地方各官。遂日久生懈。以致三河等处。复有飞蝗伤稼之事。本应将该县、及同知等、即照部议。分别拏问革职。姑念此次蝗蝻。究因朕久未饬训。地方各官、亦遂玩懈所致。且伤谷不过一二分。未致大害禾稼。所有议以革职拏问之署三河县事州判陈馨洲、昌平州知州李棠、顺义县知县陆显曾、及虽经立时扑灭。不即禀报之宛平县知县马光晖、房山县知县任衔蕙、署良乡县知县汪应楏、俱著革职。免其拏问。议以革职之同知吴于宣、蒋如燕、知县王作霖、沈振鹏、俱著从宽改为革职留任。八年无过。方准开复。此系朕格外施恩。地方大小各员。嗣后务宜遵照前旨。于二三四月间、实力查察。豫为搜挖。以期保卫田禾。倘再有玩延贻误。不特不能照此次之从宽办理。并当于定例之外。加倍治罪。以示严惩。　　

○乙酉。谕曰、玉德奏、审明浙江新城县典史马二偗、禀揭该县知县吴斌、侵那恩赏老民银两一案。系马二偗擅受民词。恐被吴斌揭参。砌词诬告。冀图先发制人。将马二偗革职。发往伊犁。其办理遗漏迟延之知县、分别议处。各上司请查取职名。一并交部察议等语。该县恩赏老民银两。既经玉德委员、带同马二偗、亲赴各乡村、按名查询。俱已于上年十一月领过。所有遗漏老民七名。其咎尚轻。且经补行给发。是此案竟系马二偗挟嫌诬告。但该典史既已问拟伊犁。其罪亦无可再加。若复将该县、及各上司、一并交部。如此办理。岂不成两败俱伤。恐启将来告讦之风。所请将该县交部、及查取各上司职名之处。俱著宽免。　　

○丙戌。遣官祭贤良祠。　　

○谕、据理藩院奏、喀尔喀公衔台吉达玛琳缺出。达玛琳并无子嗣。或令其弟敏珠尔承袭。或削去公衔。祇袭头等台吉之处等、语。此等赏衔。系朕格外恩施。非行阵勤劳。得有锡赉者可比。嗣后倘有曾袭二次。查明另有劳绩者。候朕定夺。如系寻常赏衔。即著削去。止令承袭本职。著为令。现在达玛琳遗缺。即照此办理。　　

○丁亥。谕、前因屯土各兵。远道赴剿廓尔喀。一路步行。殊堪轸念。曾经降旨、令福康安等、酌量情形。特加赏赉。此次剿捕贼匪。屯土及随营各兵。冒雨夜战。攻夺碉卡。打仗杀贼。均属奋勉出力。除福康安等、业经遵旨按名赏给银两外。所有现在军营随同打仗出力之索伦屯土各兵。著再加恩。每名各赏给一月钱粮。其随同成德一路各兵。未经多得地方。亦未甚受劳苦。著按名赏给半月钱粮。以示体恤而励戎行。　　

○又谕、据福康安等奏、此次带兵侍卫。奋勇打仗。甚为出力。请酌量加恩等语。著照所请。总管兼头等侍卫阿木勒塔、著赏给副都统衔。乾清门二等侍卫阿尼雅布、著赏多托哩巴图鲁。三等侍卫多隆武、著赏托莫尔欢巴图鲁。默陈保、著赏硕隆武巴图鲁。二等侍卫巴彦泰、即著授为头等侍卫。三等侍卫萨宁阿、阿哈保、德勒克依、色玉慎、武勒呼纳、朝保、俱授为二等侍卫。蓝翎侍卫温保、伦布春、前锋校巴兰、俱著授为三等侍卫。以示鼓励。　　

○又谕、昨召见新用四川雅州府知府恒溥、不特清语平常。人亦平庸无能。断难胜方面之任。因思各部院保举京察。原备外任之选。此时遇有道府缺出。经朕简用。如果才具出众。将来即可擢任两司。所关甚重。该堂官等、或以人才难得。见其平日供职勤勉。人亦体面。因而登之荐剡。此则尚可。但初次引见。经朕圈出后。令该堂官分别内外任时。即当慎重遴选。详加甄别。岂得以循分供职之员。使膺方面表率之责。除将雅州府知府员缺。另行简补外。恒溥虽不胜外任。念其并无过失。著仍回御史本任。所有率行保荐之都察院堂官、著交部察议。向来都察院衙门。保送京察人员。原不及六部。而该堂官以相沿保送。或瞻徇情面。又在所不免。即仓场衙门。亦蹈此弊。此次因从前未经饬训。是以仅将都察院堂官交部察议。嗣后若复有似此徇情滥送情事。不必俟该员到任后。另有贪酷劣迹。但一经朕看出其人才具平常者。即当将该堂官从重严处。不能复如此次从宽办理。至各部所送京察人员。虽皆去得。但都察院既有滥送之事。恐将来各部亦不免效尤率保。并著一体加意留心。核实甄别。以副朕慎重地方。遴选人才至意。　　

○谕军机大臣曰、福康安等奏、攻克噶勒拉、堆补木、夺桥过河。打仗杀贼情形一摺。据称、藏地雪下最早。宗喀、通拉山等处。八九月间大雪封山。今年节气较早。须赶封山前蒇事彻兵等语。前恐藏内气候骤冷。若非及早竣事彻兵。或为大雪所阻。屡降旨令福康安等妥速蒇功。今福康安等已筹计及此。朕心转为稍慰。前福康安等、遣朗穆几尔帮哩等回巢。令谕知贼酋、将各山梁拒守贼众、全数彻回。檄经数日。尚未彻动。福康安等自以进攻为是。各官兵分路攻剿。攀援登陟。虽见有中枪阵亡者。并不退怯。仍直前抛掷火弹。痛歼贼众。将噶勒拉、堆补木、石卡木城。全行占夺。可嘉可悯。几于不忍披阅。阿满泰、墨尔根保等、皆中枪阵亡。尤堪轸惜。嗣后与贼接仗。所有得力之巴图鲁侍卫等。不可复使冒险轻进。致有伤损。并传谕。福康安等、如贼匪经官兵连次痛歼。望风胆落。必差人赴营递禀乞降。即可趁其畏惧哀恳。传旨允准。现为节候所限。亦不得不如此办理。至额勒登保、珠尔杭阿、德楞泰、已赏给副都统衔。此时带兵乏人。额勒登保等、即令作为领队。又福康安等摺内。台斐英阿等、直前射死红衣贼目。又称、台斐英阿、及二等侍卫英贵、佐领棍德依、中枪阵亡等语。是否止系英贵、棍德依、中枪阵亡。抑系台斐英阿、亦中贼枪。所奏尚未明晰。著福康安等据实覆奏。再降谕旨。其阿满泰、墨尔根保等、统俟福康安等查明奏到。交部赏恤。又称、成德一路。攻得利底、大山、贼卡二座。前据福康安等奏、成德等攻克多洛卡、陇冈等处。未据续奏。今将攻得利底各员保奏。则该处打仗情形。成德自必一并呈报。何以未据奏明。前经军机大臣、讯之阿尔曾萨野等。据供、聂拉木一路。向来冬雪较大。封山后不能行走等语。著福康安等、将成德所带兵丁。现在何处。曾否前进。将来不致为雪所阻之处。一并查明具奏。　　

○转礼部右侍郎刘权之、为左侍郎。授刘跃云为右侍郎。
  </div>
  <div class="pagination">
   <a href="清实录乾隆朝实录_page1773.html">
    上一页
   </a>
   <span>
    ...
   </span>
   <a href="清实录乾隆朝实录_page1769.html">
    1769
   </a>
   <a href="清实录乾隆朝实录_page1770.html">
    1770
   </a>
   <a href="清实录乾隆朝实录_page1771.html">
    1771
   </a>
   <a href="清实录乾隆朝实录_page1772.html">
    1772
   </a>
   <a href="清实录乾隆朝实录_page1773.html">
    1773
   </a>
   <span class="current-page">
    1774
   </span>
   <a href="清实录乾隆朝实录_page1775.html">
    1775
   </a>
   <a href="清实录乾隆朝实录_page1776.html">
    1776
   </a>
   <a href="清实录乾隆朝实录_page1777.html">
    1777
   </a>
   <a href="清实录乾隆朝实录_page1778.html">
    1778
   </a>
   <a href="清实录乾隆朝实录_page1779.html">
    1779
   </a>
   <span>
    ...
   </span>
   <a href="清实录乾隆朝实录_page1775.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
