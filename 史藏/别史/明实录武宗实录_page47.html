<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 47 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 47 页/共 127 页</h1>
    <div class="content">　　○乙未命广宁伯刘佶坐奋武营管操
　　○狭西秦州洪其山崩伤室庐禾稼畜产甚众又龙王沟口山崩水溢溺男女四十余人
　　○丙申升刑部署郎中王源为四川按察司佥事
　　○董卜韩胡宣慰使司加渴瓦寺都纲番僧哽滕领占等来朝贡赐宴及赏彩叚表里绢钞有差
　　○雷震万全卫柴沟堡墩军死者四人
　　○京营官军援赦例乞免徵倒失马价名桩头银者兵部谓非赦例所及但京军实贫窘宜免其已徵者仍输太仆寺从之
　　○丁酉户部覆题右佥都御史王宪核实过甘肃等处一十五卫所新旧水旱田共一十万二千九百六十余顷为粮四十八万七千七百四十余石为草四百一十七万八千一百六十余束为地亩银六千五百三十余两抽选军士共三千一百四十名又收买麦粮料草查处余盐草束银俱各斟酌轻重规画得宜其内外镇守等官更代不常所据给拨餋廉地请各照顷亩四至立石志之永为遵守  上是之令俱如拟行养廉地纪于石毋得移换侵占
　　○戊戌命恭顺侯吴世兴三千营坐司管操
　　○己亥  上谕礼部曰庆王懿亲恪守藩辅未尝有失近寘鐇构逆强索宝纛诸物王欲具奏又为所遏及逆贼擒王＜锍-釒＞陈至再情词恳切朕深悯之兹特加赏用示慰劳王金三百银五千丰林弘农真宁巩昌诸郡王各金五十银二千其写敕遣行人致之
○大同镇巡等官叶椿等奏都御史周南户部郎中孙禄各以任内浥烂粮草罚令加倍偿纳久系未完近遇恩诏例应原免以请有旨罪南等迁延踰限以图苟免第免其加倍仍如原数追陪完日乃放为民又诘责原监追并原籍有司徇私怠事令责限追完一并参奏凡为事罚未踰限未纳者皆从而趣之限内者如诏旨行前此宁夏之变瑾知人心怨愤稍自歛戢乃从内阁议诏谕中外少更其刻核之政及寘鐇既平旋即悔之故虽诏恩所及皆不得开释云
　　○赐都督同知刘景祥本身妻及三代诰命景祥逆瑾兄也冒功为锦衣卫指挥管南镇抚司事至是疾笃瑾为乞恩遂进都督同知并与诰命
　　○工部左侍郎兼右副都御史崔岩奏顷奉命治河自祥符县董盆口浚四十余里荥泽县孙家渡浚十余里贾鲁河浚八十余里亳州浚四十余里及长垣诸县决口修筑已渐有绪曹县外堤染靖决口未塞者止四丈为骤雨崩溃臣询诸父老皆云黄河变迁自有适然之数若正统间沙湾之决弘治间黄陵冈之决为患数年所费不赀后上流水势稍缓方克成功今河势冲荡益甚且流入王子河亦河故道若非上流多杀水势决口恐难卒塞莫若于曹单丰沛沿河处增筑堤防毋令北徙庶可护障运道且乞别命内外大臣知水利者与臣共议仍俟秋成之时施功工部议覆有旨责岩治河无方仍令与诸镇巡官详议务期成功
　　○庚子添设江西赣州南安瑞州福建汀州漳州湖广郧阳狭西汉中四川保宁夔州及两广各府捕盗通判各一员江西饶州广信湖广武昌岳州衡州永州四川重庆七府亦暂设捕盗通判俟盗平革之从兵部议也
　　○命铸大庆法王西天觉道圆明自在大定慧佛金印兼给诰命大庆法王盖  上所自命也及铸印成定为天字一号云
　　○发银三万两于延绥一万于宁夏买马
　　○辛丑降监察御史储珊为岢岚州判官夺山东左布政使车玺按察使萧翀俸六月珊巡按山东与玺等勘报按察司经历温佩政迹谓岁赋悉佩所办集吏部尚书张彩以为山东岁赋不赀而独归功于佩一人况非其职掌何以致是因劾珊及玺等勘报不实故及于罪既而彩复奏玺贪懦有旨勒为民仍夺诰命
　　○分守镇番右参将李恺奏达贼驻牧大沙河臣夜率马步军出城袭之比旦至贼所斩首四十一级获马驼一百二十余匹器械甚众还至井泉贼复来攻臣督兵与战贼遁去既而谍报贼三千余骑伏堡后沙中又斩首二级捷闻赐恺敕奖励奏捷人升一级赏纻丝衣一袭钞一千贯镇巡官宋彬等所遣奏捷者亦各升一级
　　○赐协守延绥中路参将都指挥佥事张杰织金飞鱼服从其陈乞也
　　○后军都督府都督同知刘景祥卒以瑾兄赐祭葬加等公卿以下吊赙惟恐后车马日填塞于东华私第至不能容将葬又往设祭重致钱币谓之辞灵瑾败之夕密旨封瑾门景祥柩曳出弃于路既而追削其官焚其尸闻者快之初京师里巷私语籍籍谓八月十五日倾朝送葬瑾已密与二三同恶定计欲为变是时夜禁甚严犯者至死星出后寂然无鸡犬声有中夜窃听者闻兵甲声铮然相继及瑾败先景祥葬期二日云
　　○壬寅升南京刑部右侍郎李善为南京工部尚书
　　○升山东布政司右布政使张遇为本司左布政使
○给晋府故辅国将军奇澢夫人傅氏养赡米岁五十石从晋王请也
　　○改中都留守司署正留守尹竲为山东都司都指挥同知掌印兼督未完屯粮修理河道
　　○癸卯兵部以五年考选军政请会锦衣卫掌印官考选本卫千百户以下有旨令本卫自考选时绾卫印者杨玉瑾之党也尝引例欲免考至是遂不会兵部任意去留阴受赂者輙署上考其谨愿可用者以无赂或至调卫人以故怨之
　　○甲辰晓刻雾
　　○升狭西苑马寺卿陈振为山东布政司右布政使
　　○初荆王见橚并其子祐枘降为庶人乃以靖王嫡孙都梁王祐橺进封荆王而其子厚烇仍袭都梁王及祐橺薨厚烇进为王复请以其庶弟厚焜袭都梁之封  上令查例以闻礼部言郡王次子止封镇国将军惟进封亲王者其次子始有奏请加封郡王例如辽庆周三王其次子皆袭封郡王然出持恩乃许厚焜袭都梁王
　　○山西按察司提学副使陈凤梧＜锍-釒＞言提学所奉敕谕不许布按二司及巡按御史侵越职事顷年各布政司乡试提学官已将应试生儒考定入场而巡按御史又会二司覆考重加去取实为侵越  上曰巡按者自有监临职任如有奸弊则当纠察考试属之提学各官宜勿预
　　○升临清卫指挥使万广为署都指挥佥事初广巡捕至高唐南镇店遇强贼王大川等三十余骑广率其子仪接斗射伤贼七人父子亦被重伤兵部言大川等横行畿甸以及山东不闻有奋身当之者广父子乃能如是宜议升赏乃升广署职仍旧守备仪赏银五两
　　○丙午少傅兼太子太傅吏部尚书文渊阁大学士刘宇以展祭还至是乞致仕许之仍赐之敕令有司月给米四石岁夫六名
　　○丁未是日昏刻有流星如盏赤色自北起西南行至近浊
　　○戊申调行人司司副蒋恺为霸州判官恺华亭人因差往南京枉道至武进请其父一见被逮命降二级调外吏部言新例公差枉道过三程在家过二日者不原今恺止枉一日宜免降乃得对品调焉
　　○尚宝卿吴世忠言蓟州等处各卫所官军舍余多抽补守边所存无几不胜征役之苦而贴守于边者又无盔甲器械以之守关无益且遵化一路视宣大诸镇不同欲以各卫所贴守舍余择其精壮者补正军均其粮赏俟守边缺伍即拨补之其余仍掣回本城操守兵部请如其言报可
　　○庚戌  孝庄睿皇后忌辰  奉先殿行祭礼遣驸马都尉马诚祭  裕陵
　　○升山东按察使萧翀为山东右布政使贵州右参议李王□赞为狭西苑马寺卿
　　○命河南都司都指挥佥事李淳领本司秋班官军大同备御
　　○设石陂巡检司于郴州□□徐口巡检司于兴宁县迁白沙巡检司于宜章县之梅田复立赤石巡检司于宜章革临武县赤土巡检司及蓝山县小山堡张家陂二巡检司从巡抚湖广都御史王纶奏也
　　○辛亥吏部右侍郎李瀚三年考绩有旨谓瀚查理盐法多效勤劳升俸一级
　　○升南京大理寺卿戈瑄为南京刑部右侍郎太仆寺卿郭绅为南京大理寺卿改巡抚辽东右佥都御史王彦奇于南京升太仆寺少卿王宪为右副都御史巡抚辽东
　　○添设狭西延宁二镇巡按御史一员兼理灵州大小盐池并临巩盐课
　　○先是惠州之河源龙川兴宁潮州之程乡贼首林贵等啸聚攻劫久而滋蔓流劫邻境远近绎骚乃命总督军务右都御史林廷选等发兵五万人讨平之捷闻廷选及太监潘忠等俱赐敕奖励奏捷人升赏如例
　　○壬子  孝穆皇太后忌辰  奉慈殿行祭礼遣驸马都尉马诚祭  茂陵
　　○升赏大同烂草沟等处有功官军一十八人有差
　　○升建州右卫都指挥佥事克里哈逞家奴俱都指挥同知都指挥佥事撒哈良男老察引赤干男童子亦指挥佥事哈剌男阿里忽哈俱令袭职
　　○癸丑升广西按察司佥事卢宅仁为贵州布政司右参议
　　○甲寅升山东按察司副使夏时为本司按察使
　　大明武宗毅皇帝实录卷之六十四终
大明武宗毅皇帝实录卷之六十五
　　正德五年秋七月乙卯朔享  太庙遣驸马都尉樊凯代行礼
　　○遣神乐观乐舞生赍香帛令所在有司祭历代帝王陵寝
　　○升云南左布政使俞深为南京太仆寺卿昆阳州知州陈阳为广西按察司佥事
　　○兵科左给事中张王□赞等劾奏肃州参将苏泰等边方失事宜罢黜太监宋彬总兵官卫勇白琮都御史张翼巡按御史阎睿不即举奏俱宜究治诏以泰等失误事情令巡按御史查勘明白奏来处治彬等令首实以闻
　　○丙辰升山西布政司右参议何宗理为山东按察司副使
　　○复怀柔伯施王□赞俸先是王□赞镇守贵州以贪懦罢处南京支半俸至是援赦自陈复为言官所劾诏以王□赞贪懦无显迹既遇赦复之○丁巳转江西右布政使魏英为云南左布政使
　　○降原调副使甯杲为山西右参议杲为佥都御史抚治真定时强贼张茂于内丘县劫丁忧修撰康海财物海刘瑾乡人也素与厚贻书于瑾嘱其捕贼瑾令所司停顺德知府郭纴及捕盗官俸督责之又以杲勘报稽迟遂降官海言于纴曰所失非吾财皆瑾寄橐也纴乃敛诸州县民财至数千两偿海海复书于瑾其事乃已后瑾败海竟坐罢
　　○戊午  仁孝文皇后忌辰  奉先殿行祭礼遣驸马都尉崔元祭  长陵
　　○己未赐分守镇番地方右参将都指挥佥事李恺金织飞鱼文绮一袭从其乞也
　　○先是巡按湖广御史郑宣清军御史王钦事竣将复命惧刘瑾索厚贿布政使陈良器为宣移借官库银二千余两江夏县以钦原发赃罚银八百余两角□羊送钦会查盘御史冯颙至事觉仍以其银输库颙因奏劾时宣已调兴化推官矣诏仍降二级钦以未曾交受仅停俸六月良器三月赃罚银角□羊京
　　○南京工部尚书俞俊卒俊字尚贤浙江丽水县人成化壬辰进士授湖广江陵知县擢监察御史升贵州按察司副使整饬威清兵备弘治癸丑平铜鼓等寨苗贼擒斩俘获甚众甲寅复平大坝等寨及招抚密勇勾等提督军务右副都御史邓廷王□赞上其功寻升江西参政守制服阕改福建历山西左布政使顺天府尹工部右侍郎寻升南京工部尚书至是卒赐祭葬如制俊为人峭厉居官亦有能声然急于进取会逆瑾用事俊巧于迎合瑾悦之骤至六卿为士论所鄙
　　○庚申加魏国公徐俌成国公朱辅太子太傅俌掌南京左军都督府事以老乞谢事  上以辅世臣勋旧公廉著闻不允辞特加宫傅以示优眷以辅守备南京清谨效劳故并及之
　　○壬戌升江西按察使胡华为江西右布政使
　　○楚王均鈋薨王东安恭定王长子母夫人邢氏景泰庚午正月二十六日生以楚康王无后嗣封楚王至是薨年六十有一讣闻辍朝三日遣官祭葬如制谥曰靖
　　○巡按福建御史屠奎查盘所部钱粮以亏折数多劾布政使常麟按察副使龚嵩知府尹灏运使蔡余庆等及御史饶榶罗善韩廉等五十余人俱宜罪但已遇赦其非侵盗者乞放免诏侵盗者逮问监追其余免问
　　○癸亥加巡盐御史萧选俸二级选巡盐河东数月之间督办盐课至二百三万六百余引瑾以选勤劳特录之
　　○致仕南京工部尚书韩重卒重字淳夫绛州人成化戊戌进士授礼科给事中历升本科都给事中弘治初进狭西右参政右布政使升应天顺天府尹寻升右副都御史巡抚辽东改湖广升南京兵部右侍郎改北京复升南京工部尚书致仕至是卒祭葬如例重为人外若和易谦厚而内实阴险狠戾在科时大臣有所不悦者辄嗾重劾去之及为尚书纵其子与揽头输纳颜料以营厚利甚为士论所鄙
　　○兵部奏太监张永都御史杨一清擒获叛贼何锦余党申居敬等五十八人功勤可嘉得旨永一清各写敕奖励赍奏都指挥同知马钊指挥同知朱德谷大中魏添爵指挥佥事山玉各升一级仍赏衣一袭钞千贯  昏刻东方流星如盏青白色尾迹光烛地起自奎宿东北行至近浊有三小星随之同夜东方流星如砥赤色有光起自垒壁阵东南行至近浊尾迹炸散后有五小星随之
　　○甲子升广东按察司副使郑岳为江西按察使
　　○赐敕奖励兵部右侍郎兼都察院左佥都御史陈震令回京寘鐇之变震往宁夏督粮调兵至是事平故有是命
　　○乙丑  太皇太后圣节免命妇朝贺赐文武百官宴于午门
　　○命翰林院侍读学士蒋冕侍读朱希周为应天府考试官
　　○丙寅兵部言延绥游击将军时源奏缺马四百余匹宜行太仆寺会同镇巡官买补但源不由镇巡衙门奏闻有乖旧式宜究治诏宥源罪仍令副参游击等官有事务呈镇巡转奏如镇巡官推调阻格者罪之马匹照数买补
　　○丁卯兵部奏申明袭替事例今后保送袭替其父祖果因缉获谋反妖言强盗升至总小旗者许世袭升至百户以上擒获强盗者不许袭替擒获谋反者许袭替二辈擒获妖言者许袭替一辈若先以传奉乞恩报捷纳米纳银等项升总小旗又缉获强盗妖言谋反累升官职者袭替之日照例将传奉乞恩报捷纳米纳银等项所升职役革去止将强盗妖言谋反功次查对如例袭如擒获强盗升至总旗后又擒获妖言升至试百户者许袭试百户一辈如升至总旗二级内有妖言一级后又擒获强盗升至试百户者其试百户不许袭替前项录功袭替正为曾效勤劳曲加激劝非军功比若使又有军功积累官高不加区别未免过滥今后由擒获谋反妖言强盗升至总旗又由军功升至正千户者减去原升小旗一级升至指挥佥事以上者减去原升总小旗二级如此递减袭替庶几世官无泛滥之弊矣从之
　　○昏刻火星犯房宿北第二星
　　○兵部覆延绥镇巡官奏本镇切近虏境近缺游兵三千人至选墩军以充又增修墩台乏军防守旧有招募土兵一万三百余名及归农舍余一千一百余人宜行各官于土兵内精选五千人收发各卫编伍食粮以备战守其余分为两班备御冬春遇有警急听将归农舍余取拨防守从之
　　○锦衣卫舍人万瑞求袭父岩百户职兵部以非军功不可许得旨瑞系  英庙宸妃侄准袭一辈不为例
　　○戊辰以河南睢州知州宋景大理寺左评事张景旸曹雷直隶枣强县知县徐赞为监察御史景河南道景旸江西道雷广东道赞山西道○故镇守宁夏总兵官都督佥事姜汉子奭奏臣父先年守御边方多所斩获顷寘鐇变为贼众迫协不从遇害乞赐祭葬礼部议宜量加恩典以励臣节  上命加祭一坛有司造坟安葬已而奭请袭榆林卫原职仍许于原职上升一级管事
　　○己巳  元节遣驸马都尉蔡震樊凯崔元分祭  长陵  献陵  景陵  裕陵  茂陵  泰陵文武诸司各分官陪祭
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○升江西布政司右参议俞谏为广东按察司副使
　　○先是广西猺贼流劫郴永日久  上命巡抚湖广都御史王纶统兵抚剿纶分布参将黄焘都指挥宋英屯桂阳许时卢震屯宜章俱出广东界邀击擒斩千余级坠溺死者无算捷闻兵部请议功过赏罚得旨纶写敕奖励有功官军并各项事情令巡按御史勘报赍奏人赏纻丝衣一袭
　　○庚午大学士杨廷和以父春疾乞归省  上遣医士徐宗嗣往视疾平宗嗣复命春驰奏谢恩廷和亦上＜锍-釒＞云臣世受国恩身承简任既不获问安尝药以尽私情又不能奉职宣力以裨  圣化仰勤  陛下推恩广爱逈出常科勉以忠孝之心慰其喜惧之念自臣之身暨于子姓兄弟靡不衔戴思报国恩  上下其章于礼部
　　○翰林院编修焦黄中奏乞送父芳致仕还乡并言内阁官例有恩荫诏以芳致仕未有荫叙升黄中为侍读乘传还芳父子附瑾势烁焰可畏故黄中越资骤进时议耻之
　　○兵科给事中王昂查盘宁夏固原等卫所城堡仓库钱粮并劾千户等官宋珍等那移浥烂之罪  上以各官遇赦俱免究问侵盗者仍如数追陪○准升甘肃都指挥同知朱瑄署都指挥佥事柳涌把总指挥同知赵元纳级都指挥佥事丁浩副千户武振各一级以副都御史王宪奏其有丈量地土之劳也
　　○辛未升监察御史王钦为四川布政司右参议
　　○狭西总兵官曹雄自陈讨平逆藩事多专擅愿示黜罚且称诸将之功宜加异等升赏下兵部覆奏以为雄不惟归过于已抑且推功于人即其有功不伐应合从重升赏得旨雄闻邻境大变即统兵赴援分制要害调取游兵合谋讨贼仓卒之间动中机会遂成大功已降敕赏劳方将别议升擢却乃引咎自归尤见谨厚其安心镇守地方用过赈济给赏钱粮不必补还有功官军待勘报至日奏闻
　　○兵部覆查锦衣卫考选本卫并镇抚司千百户等官郝凯等贤否老幼等第凡九百一十三人＜锍-釒＞名上请得旨职业不修等项并年老官员但系文职子孙各调原藉附近卫所其余俱调在京别卫带俸差操其公勤干济抚恤军士才识可取政务不废者俱存留办事既而兵部复具列各调注卫分以闻诏以年六十以上者免调仍令本卫带俸待子孙袭替日奏来裁处余如议
　　○调涿鹿三卫军士三百人防守渤海守御千户所其未足之数以法司问拟谪戍者充之以渤海密邻边境从兵部请也
　　○壬申  太宗文皇帝忌辰  奉先殿行祭礼遣驸马都尉蔡震祭  长陵
　　○升江西按察司佥事陈顺为本布政司右参议
　　○湖广沔阳州等处贼平初贼首杨清丘仁等僣号天王将军往来洞庭上下纵横剽掠围岳州府城攻破临湘县治杀人无数官兵敌死者亦以百计又分其部曲称芦林千户所势甚猖獗至是总制军务尚书洪钟总兵官毛伦调土汉官兵委都指挥番勋柴奎右布政陈镐副使蒋昪及宣慰舍人彭明辅把总田镇等分道夹攻麻穰滩等处遂平之擒斩七百四十余人俘获贼属六十余人毁其船百余只捷闻钟伦各赐敕奖励赍奏人各赏纻丝衣一袭伦所遣者又升一级赏新钞千贯
　　○甘肃镇守太监宋彬巡抚都御史张翼总兵官卫勇奏虏入临水堡抢掠臣等督率将士追至硝池墩迤北遇贼二千余骑各奋勇剿杀共斩获一百二十九级获马一百三十二匹驼一十三只兵器什物一千八百三十余件官军被伤及死者一百九十有奇马死六百九十余匹奏至彬等赐敕奖励赍奏人各升一级赏纻丝衣一袭钞千贯
　　○命署都指挥佥事袁杰守备天津三卫地方时方多盗兵部奏宜添设守备且荐杰可用故也
　　○癸酉四川镇巡官奏流贼仍往来通巴广元袁川龙州等处劫杀参议黄王□赞佥事钱朝凤署都指挥佥事陆震防备欠严宜究治兵部请行御史俞缁核实以闻仍行总制尚书洪钟速行抚剿得旨流贼为患日久令钟同镇巡等官设法抚剿务期成功其误事官员待事宁令巡按御史查勘以闻
　　○甲戌改监察御史陈茂烈为福建晋江县儒学教谕茂烈兴化人先以母老乞归养清苦不能自存至是吏部请改授邻县儒官使得资禄以养俟亲终仍以原职起用从之
　　○升辽东总兵官署都督佥事等官韩玺等二十人各一级以佥都御史魏讷奏其有丈量地土之劳也
　　○乙亥初纂修官翰林院侍读徐穆调南京礼部员外郎至是吏部以穆服阕适南京兵部有缺乃改兵部员外郎
　　○升监察御史高宾为江西按察司佥事
　　○丙子故武平伯陈勋无子弟熹乞袭祖爵许之仍令月给米止一石于国子监读书俟一年考有进益以闻
　　○申刻雨雹
</div>
    <div class="pagination">
<a href="明实录武宗实录_page46.html">上一页</a><span>...</span><a href="明实录武宗实录_page42.html">42</a><a href="明实录武宗实录_page43.html">43</a><a href="明实录武宗实录_page44.html">44</a><a href="明实录武宗实录_page45.html">45</a><a href="明实录武宗实录_page46.html">46</a><span class="current-page">47</span><a href="明实录武宗实录_page48.html">48</a><a href="明实录武宗实录_page49.html">49</a><a href="明实录武宗实录_page50.html">50</a><a href="明实录武宗实录_page51.html">51</a><a href="明实录武宗实录_page52.html">52</a><span>...</span><a href="明实录武宗实录_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
