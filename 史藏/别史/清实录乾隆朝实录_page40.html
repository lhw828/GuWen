<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 40 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 40 页/共 1860 页</h1>
    <div class="content">
○大学士总理浙江海塘管理总督嵇曾筠奏、感激训诲。敬陈愚悃。得旨、朕之训谕、原系泛论为臣之道。并非谓卿有避劳怨之事也。所奏知道了。　　

○署江西按察使凌燽奏、用药迷人未死、而止得其财者。请照强盗例、将为从之人、量予末减。得旨、此事徒滋纷更、而究无益于明刑弼教之实。不便交部也。　　

○又奏、敬陈江省民俗情形。及现办事宜。得旨、览。勉力为之。汝等外省大员之能称职与否、断难逃朕之照察。总在日后还朕一是字。不在片摺之奏、谓可了事也。　　

○福建漳洲总兵官李荫樾、奏修理军装。得旨、知道了汝等外省大吏、似此指摘前任之过以显已长者、不一而足。即武进升到漳之时、岂无此一番奏报乎。则所谓整饬者何在。且即汝离任之所、后任总兵、恐未必无似此之奏也。竟成虚文、究于营制何益。然护庇前人之过、群成党援之习。亦朕所不喜。而王法具在、谅亦不能逃也。将朕此谕交与督抚、令其转谕通省大吏、咸使知之。以共图实心实政。莫负朕委任之意。　　

○又奏接收存留银两一摺。得旨、此等锱铢之数、朕实不能算。但云蠲免赋税、赏给钱粮、何止数百万计。此乃为兵为民、朕有所不惜。而非以资贪官污吏之饕餮也。若因此而开冒销之门、则朕所免向之所谓家产尽绝之人、皆汝等之炯鉴。不可不戒也。将此旨亦交与督抚共观之。　　

○山西巡抚石麟奏得雨情形。得旨、八月初一始得雨、而谓禾稼勃然长发。吾谁欺乎。此可见汝等年成之奏报、不足为凭矣。　　

○大学士仍管川陕总督查郎阿奏、川省文武情形。并严饬缘由。得旨、知道了。四川诸事不妥、文武不和。诚有如卿所云者。整饬之方、惟卿是赖。朕亦不迫卿见效。但三年而无成、则卿亦不可辞其责矣。勉力振刷、以救诸弊习。杨馝系一苍滑不肯出力人、非无才也。伊回任时、朕已谆谆训谕矣。此番若再不肯实心任事、卿当据实陈奏。　　

○又奏、采买沙州粮石、以裕边储。得旨、知道了。军务虽竣、而多储蓄以备不虞、亦极是之举。但不可使之陈陈相因、归于红朽。以致虚费国帑耳。　　

○又奏、遵旨防范豫备缘由。得旨、大凡膺镇守之责者、居无事之时、不可不如有事之豫备。当有事之际、不可不如无事之镇静。北路偷马之贼、不过小窃耳。况今已远去矣。但卿等此议、非特一日二日之计也。当永远如是防范、而不可少弛者也。　　

○总统驻防哈密赤靖等处官兵陕西固原提督樊廷奏、遵旨豫备料理准噶尔缘由。得旨、知道了。想准噶尔恐彻兵之说不实、故著人试探。北路并未与之对敌、亦未穷追。料理颇是。今贼夷已杳无踪迹矣。据此、则今冬伊再遣使、亦未可定。汝等和衷豫备之说、甚是。但不可仗兵力而生事。夷使若来、更当款待、伴送来京。即有贼夷盗窃马匹、亦宜相机而动。不可激变、亦不可损威。汝等永遵此旨、时刻莫忽也。　　

○广东提督张溥、奏雨水飓风情形。得旨、知道了。督抚赈恤、实力与否、据实奏闻。　　

○云贵总督尹继善、奏两省雨水情形。得旨、知道了。春雨缺少之奏一至、朕南顾之忧、无时或释。今经许久、始行奏闻。可谓不体朕爱养元元之心矣。已有旨交大学士等转发矣。　　

○贵州总兵官崔善元、奏明地方情形。得旨、览。整饬营伍、是汝专责。惟在实力奉行。不在片摺陈奏。　　

○定边左副将军额驸策凌奏、遵旨小心保护臣母。得旨、知道了。此旨非为汝母子二人。亦是国家大计。为众喀尔喀之表率也。当永远遵行。大清高宗法天隆运至诚先觉体元立极敷文奋武孝慈神圣纯皇帝实录卷之二十五


大清高宗法天隆运至诚先觉体元立极敷文奋武孝慈神圣纯皇帝实录卷之二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。九月。壬辰朔。上诣皇太后宫问安。　　

○兵部议准、广州将军张正兴奏、各直省武职。除地方实有紧要戎务者、不准终养外。其余有祖父母父母年老。该员果无伯叔兄弟、家无次丁者、应准其终养。又旗人出仕外省、业照汉官例、准其终养。其各省驻防旗员。或路远不能迎养。家无次丁者。亦照此例。从之。　　

○又议准、张正兴奏、请将该标四营内、食粮虽未及二十年之外委千把。行走谨慎之经制千把。及配驾游巡失水兵丁。一切因公身殉兵丁。均不拘食粮年分。身后、其子弟遇有本营兵丁缺出。验其人材弓马。顶补名粮。以资养赡。从之。　　

○福建漳洲总兵官李荫樾、奏请留任守制。得旨、不谓天下竟有汝此等不孝无耻之人。想求督抚而不准、故冒昧为此奏耳。　　

○补通政使司通政使福善为原官。　　

○除河南荥泽县坍塌地亩二百二十余顷额赋、一千三百两有奇。　　

○癸巳。谕、据福建漳州总兵官李荫樾奏称、继母顾氏病故。例应丁忧回籍。惟是到任未久、即闻母讣。臣自幼即离故乡。服官以来、清白自矢。原籍宁夏、并无一椽寸土。搬丧无力。家口嗷嗷。伏思上年曾奉有地方职任紧要者、酌准在任守制之谕旨。可否援照台湾总兵马骥之例、仍留原任。俾仰足以宣力国家。俯足以养育妻子。忠孝之道、得以两全。倘格于成例。或将臣胞兄千总李元侯、恩赏守备、俾得养赡家口。臣庶可拮据还乡等语。自古求忠臣必于孝子之门、未有不能尽孝而能尽忠者。至于在任守制之事。实因其地其事其任、难于更换。万不得已、或降特旨、或从督抚之请、偶一权宜行之耳。朕意被留之人、不知何如之仓皇迫切、辗转靡宁。以冀遂其私情者。从前谕旨甚明。今李荫樾乃援引此例、陈请于朕前。贪恋爵位、而忍忘其亲。公然自奏、而不以为愧。朕从未见世间有此等无耻之人。且沾沾以家业贫寒为虑、垦将伊兄升为守备、为养赡家口之计。更属贪鄙。其操守亦可想见。朕不知伊兄有何功绩、而当邀越格之迁除也。朕以孝治天下。李荫樾以不孝之事奏请。甚属可恶。著交部严察议奏。寻议、李荫樾但知有妻子、不知有父母。灭性灭情。无礼无法。诚有玷于圣世。不齿于人伦。应请旨将李荫樾革职。交刑部治罪。以为不孝者戒。从之。　　

○总理事务王大臣议准、大学士仍管川陕总督查郎阿议、大通之流移蒙古安插事宜。据称大通虽在口外。然既安营设汛、不便汉夷杂处。请查明分晰安插。如原有该管之扎萨克者、请交该部落收管。其无管辖者、交德龄查附近各部落安插。立有产业者、地方官确估给价。令赴安插处、另立产业。中有毫无产业之人、本因生计艰难、是以流移。若不设法料理、必致出外偷窃滋事。应令逐户查明。按其人口、赏给大口羊六只。小口四只、所需羊、即以甘州收牧鄂尔多斯之军需羊内拨给。令该扎萨克派人支领。此后违例容留、重治其罪。仍将失察各官议处。从之。　　

○准噶尔部人博勒、克达什来降。赏给安插如例。　　

○甲午。吏部议准、御史冯丙疏请、更定解员处分。嗣后护送饷鞘有失。除不由大道挂号。并分赔限内不完。及虽经分赔、地方官未经缉获贼犯者。该解员仍不准开复外。如解官经由大道、执票挂号。所失钱粮、限内赔完者。该地方官获贼之日、将解员革职之案、附请开复。贼犯虽未缉获、该解官果能限内独赔完项、亦应准开复。从之。　　

○闽浙总督衔专管福建事务郝玉麟、奏请李荫樾在任守制。并请蔡勇实授。得旨、蔡勇实授之处、照卿所请、有旨谕部。昨据李荫樾自奏请在任守制、朕降旨甚明。卿自得知。已将伊交部议处矣。此奏若非因伊求则可。设或有之、后莫如是。一切处为人之念、毫不可存。此即皇考十三年以来教训臣工之宝训。朕惟有谨遵而已。漳洲总兵、亦有旨谕部。　　

○实授福建漳洲镇总兵官蔡勇、为海坛镇总兵官。调广东高州镇总兵官谭行义、为漳州镇总兵官。以独石口副将任怀德、为高州镇总兵官。　　

○乙未。上诣皇太后宫问安。　　

○谕总理事务王大臣、据办理泰陵事务恒亲王弘晊、内大臣户部尚书海望奏称、世宗宪皇帝梓宫安奉泰陵地宫。请照景陵之例、安设龙山石。其随入地宫之分位。并万年后应留之分位。相应请旨等语。朕敬将万年后应留分位之处、奏请皇太后懿旨。奉皇太后懿旨、世宗宪皇帝梓宫奉安地宫之后、以永远肃静为是。若将来复行开动。揆以尊卑之义、于心实有未安。况有我朝昭西陵孝东陵成宪可遵。泰陵地宫、不必预留分位。朕伏承懿旨、仰见皇太后坤德恭谨。圣虑周详。自当恪敬遵奉。仿照昭西陵孝东陵之例、另卜万年吉壤。候朕详酌、再降谕旨。至皇考梓宫奉安地宫时、著照例安设龙山石。其随入地宫之皇妣孝敬宪皇后梓宫应居左。稍后。敦肃皇贵妃金棺、应居右。比孝敬宪皇后梓宫稍后。　　

○户部议覆、狼山镇总兵官许仕盛奏、请定米谷偷运出口之例。应如所请、地棍奸牙、将米谷偷运出口。及在洋接济奸匪者。该管文武各官、除通同受贿、知情故纵、仍照违禁货物出口律治罪外。如失察偷运米一百石以上、谷二百石以上者、降一级留任。一百石二百石以下者、罚俸一年。不及十石二十石者、罚俸六个月。从之。　　

○丙申。总理事务王大臣、会同刑部等议奏、遵旨会审古州苗疆一案。革职刑部尚书张照怀私挟诈、扰乱军机。革职贵州提督哈元生、观望逗遛、失陷城寨。均应拟斩监候。革职湖广提督董芳、擅调官兵。革职贵州巡抚元展成、抚驭乖方。均应佥妻发边远充军。革职副都御史德希寿、巧诈不实。应枷号鞭责。再张照、德希寿、糜费兵饷。俟查明确数、勒限严追。得旨、从前经理古州苗疆、原非皇考圣意。因臣工陈奏、降旨询问大学士鄂尔泰、伊以为可行。然后命张广泗从事。比时规模粗定、而善后未周。鄂尔泰即离总督之任。上年逆苗蠢动、扰害地方。鄂尔泰具疏引咎、请削伯爵。又因患病、恳解大学士之任。我皇考允其所请、削去伯爵。并解大学士任。是鄂尔泰经理未善之处、已奉谕旨处分结案矣。及解任之后、圣心深为眷注。赐俸赐药、恩礼频加。此廷臣所共知者。八月二十三日、钦奉遗诏辅政。迄今一载、恪共厥职。在朕今日、若泯其现在佐理之功、而复论其从前已结之案。大非情理。况鄂尔泰节制三省时、其所安定之苗疆甚多。至今宁谧、民无扰累。其劳绩不可念乎。至张广泗奉鄂尔泰之委、办理古州。鄂尔泰远在云南。张广泗身在黔省。凡区画布置之不协、张广泗无可推卸。此亦中外所共知者。但伊自为经略以来、殚心调度、悉合机宜。荡涤苗氛。抚绥黎众。是此日之功、已可掩从前之过。揆诸圣人罪疑惟轻功疑惟重之义、张广泗仍当交部议叙、以奖军功。至于哈元生、身为全省提督。乃苗人造逆、不能觉察于机先。及贼众肆行、又复稽迟于临事。按律治罪、亦复何辞。但念伊粗鄙武夫、知识短浅。尚非有心贻误军机。且从前征剿乌蒙、曾经效力。今既革职拏问、著从宽免死释放。张照、受恩深重。且自请经理苗疆、膺兹钜任。而乃怀私挟诈、种种妄行。罪莫可逭。朕是以降旨、将伊革职拏问。但念伊浮躁性成、又误听道路传闻播弄之言、遂立意与哈元生龃龉。哈元生之罪既已从宽、张照亦著免死释放。至于元展成、本属中材、适值地方难办之事。兼之文武不和、诸凡掣肘。遂至仓皇错乱、莫展一筹。董芳、身为副将军。不能和衷共济。负恩实甚。但伊初到黔省、办理军务、为时尚浅。德希寿、一无所知。诸事听张照之指使。此三人者、虽有应得之罪。尚有可原之情。既已革职拏问、其治罪之处、俱著宽免。古州苗疆一案。上年起事之时。朕即奉皇考谕旨、同王大臣计议办理。仰承圣谕指示、凡地方之情形。军机之得失。与官弁之优劣贤否。无不洞悉周知。即位以来、深知张照、董芳、元展成、哈元生等、在彼。各逞私怀、但以彼此攻击为事。断无益于公务。是以陆续降旨、将伊等拏解来京。而以经略之任、专畀于张广泗。俾伊一无牵制、庶可迅速成功。夏秋以来、军务渐次就绪。今王大臣及法司衙门、将哈元生等、分别定拟具奏。朕酌其情罪、特降斯旨。凡从前诸人革职拏问先后之不同。与此次之从宽赦宥。悉皆断自朕心。惟期肤功克奏、永靖苗疆。不但大学士鄂尔泰、未曾旁置一语。即总理事务王大臣、亦未曾襄赞一词也。且此数人者、岂皆与鄂尔泰不合者乎。则非其所主、亦已明矣。倘无知之人。复有如崔起潜者、妄生疑议。以为朕听臣工之陈奏、如此办理。而疑公正大臣之有所偏党。则愚昧错谬之甚。将此一并晓谕知之。余依议。　　

○大学士总理浙江海塘兼管总督巡抚事务嵇曾筠疏报、定海、山阴、等六县、开垦雍正十三年分民田、荡、地、四十四顷。新城、镇海等十七县、垦复额内荒缺田、地、山、塘、二百五十三顷有奇。招回人丁、七十二丁口。　　

○丁酉。上诣雍和宫梓宫前供奠。　　

○谕总理事务王大臣、陕西标营派出操演之兵、所需器械、有应制造添补者。前经大学士仍管川陕总督查郎阿等奏请、借给兵丁银两备办。于饷银内分年坐扣。朕思陕甘各标营。自西路用兵以来、出征者、既效力行间。存营者、亦差遣繁重。今操演各兵所需器械、现据查郎阿将各项收贮之军器、可以拨给者、并堪以修补者、俱逐一查出料理。其所需修补工价、并添制器械所用银两、著免其在各兵饷银内坐扣。俟工完之日、据实造册报部、作正开销。　　

○礼部尚书杨名时遗疏闻。得旨、杨名时系皇祖简用旧臣。服官年久。学问醇正。品行端方。朕仰体皇考圣意、宣召来京。正资委用。今闻溘逝。深为悯恻。已赏内库银一千两、遣内务府官一员、经纪其丧。派散秩大臣、带领侍卫十员、赐奠茶酒。再著加赠太子太傅。准入贤良祠。其应得恤典、该部察例具奏。　　

○以故格尔吉部落百户古鲁丹忠之子旺查尔、策旺之子噶尔嘛达什、阿里克部落百户荐参之子安达克、袭职。　　

○加赏驻藏及哈密官兵钱粮。　　

○戊戌。上诣皇太后宫问安。　　

○谕总理事务王大臣、十月十一日、朕亲送皇考梓宫、前往山陵。朕躬缟素。其随往之王大臣官员等、俱素服。冠摘缨纬。到陵后回銮时、各官冠缀缨纬。俱服行衣。　　

○又谕、尔等所议奉移皇考世宗宪皇帝梓宫、送至陵寝。照从前世宗宪皇帝、孝恭仁皇后、恭送圣祖仁皇帝梓宫之例。内称皇太后宫眷、于每日早晨先行。由别修道路、预至芦殿恭候。驻次、于朕黄幔城之右稍后等语。虽云天子行营宜居正中。但朕心实为不安。伏思皇太后恭送梓宫。宜瞻望梓宫起行后、稍间在后随行。驻次、亦应于梓宫营内。至回京时、皇太后仍由原行路回京。则既与理相合。亦不致劳民动众、修垫三道。著总理事务王大臣、会同再议具奏。寻议、奉移世宗宪皇帝梓宫日、皇上于梓宫前祭酒三爵。皇太后于梓宫旁祭酒三爵。皇太后宫眷、皇后宫眷、瞻望梓宫起行后、由阜成门出。候梓宫过、随行。驻次、请于芦殿大营东边稍后、建立行营。设皇太后黄幔城。每日早晨、瞻望梓宫起行后、稍间随行。晚间、停止进谒。至日、由驻次所修新路、先至隆恩门西所黄幔城恭候。回銮时、仍由去时所行道路还京。从之。　　

○又谕、刑部尚书员缺、著庆复补授。仍兼管吏部事务。果亲王体气素弱。近因病后、尤须调理。王既总理事务、又管理藩院、及户部三库、职任已多。刑部事务颇繁、著不必兼管。新授兵部尚书那苏图、尚未来京。其兵部事务、仍著傅鼐暂行署理。　　

○己亥。谕总理事务王大臣、派出守护泰陵之贝勒、公、大臣、官员等、于本月十一日起身。朕于十月十一日、亲送皇考梓宫、前往山陵。此次随行之兵丁、人夫、跟役等类甚多。难保无在途生事。或强买物件。扰累居民者。著各该管官员、时刻稽查。约束手下之人、遵守法度。敬谨办差。倘有生事扰民者、或经访闻。或被巡察御史纠参。除本人从重治罪外。其该管官员、亦必加以处分。著将此旨通行传谕知之。　　

○旌表守正捐躯之山东汶上县民胡公臣女、胡氏。　　

○庚子。上诣皇太后宫问安。　　

○命各省秋审情实人犯、停止勾决。兵部议覆、宁夏将军阿鲁奏、驻防兵丁。有亲祖父母父母。家无次丁。欲将伊子孙调回就养者。请照官员养亲之例、准其退甲调回。应如所请。其伯叔父母、虽无就养之条。但本身并无子嗣、例应将伊侄过继承祧养赡者。俱令该族长佐领等、查明咨部、调回养赡。永著为例。从之。　　

○刑部议奏、张扬成诬指妻徐氏、与弟张洪仁通奸、杀死张洪仁徐氏一案。查律、兄殴弟故杀者、杖一百。流二千里。故杀妻者、绞。二罪俱发、以重者论。张扬成应拟绞监候。得旨、张扬成依拟应绞、著监候、秋后处决。余依议。此本内称律载兄故杀弟者、杖一百。流二千里。故杀妻者绞、等语。朕思弟乃手足之亲、较妻为重。兄故杀弟、残忍已极。今杀妻拟抵、而杀弟转轻。于情理未协。其如何更定律例之处。著九卿会议具奏。寻议、伏查大功小功缌麻尊长、殴卑幼死者、绞、故杀、亦绞。殴大功堂弟妹死者、杖一百。流三千里。故杀者、绞。今应请将故杀期亲弟妹。照故杀大功弟妹者律、均拟绞监候。至故杀期亲弟妹、既更定拟绞。则殴期亲弟妹至死者、亦应请改正、照本律满徒加一等。杖一百。流二千里。从之。　　

○旌表守正捐躯之江苏沛县民王小报妻、李氏。广东东莞县民李乔木妻、陈氏。阳山县民余观保妻、邓氏。　　

</div>
    <div class="pagination">
<a href="清实录乾隆朝实录_page39.html">上一页</a><span>...</span><a href="清实录乾隆朝实录_page35.html">35</a><a href="清实录乾隆朝实录_page36.html">36</a><a href="清实录乾隆朝实录_page37.html">37</a><a href="清实录乾隆朝实录_page38.html">38</a><a href="清实录乾隆朝实录_page39.html">39</a><span class="current-page">40</span><a href="清实录乾隆朝实录_page41.html">41</a><a href="清实录乾隆朝实录_page42.html">42</a><a href="清实录乾隆朝实录_page43.html">43</a><a href="清实录乾隆朝实录_page44.html">44</a><a href="清实录乾隆朝实录_page45.html">45</a><span>...</span><a href="清实录乾隆朝实录_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
