<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 117 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 117 页/共 502 页
  </h1>
  <div class="content">
   ○又谕、据奕湘奏称、皖城失守。逆匪顺流东下。恐其占踞炮台。窜出外洋。句连海匪。亟宜豫为防范。请饬调外海水师。守御江苏福山江口。以堵逆匪出洋之路等语。现在贼偪江甯。城大兵单。急待援应。著怡良、黄宗汉、飞饬提督叶绍春、总兵陈世忠、即统带水师镇将。挑选精壮兵丁。驶驾战船。由福山口进兵。迅赴上游迎击。以资救援。怡良距浙省尚远。黄宗汉接奉此旨。即行就近飞调。毋得往返札商。致稽时日。将此由六百里各谕令知之。　　

○钦差大臣江甯将军祥厚等奏、贼势紧急。援兵未到。省城危在旦夕。得旨。初五日接阅周天爵奏报。知江南势甚危急。已速饬向荣等赴援矣。并有谕祥厚等寄谕。不知能接到否。该署督等、婴城固守。多守一日。可待援兵速到。合力攻击。朕惟有仰吁昊天。拯救万人。莫赦一人之罪谴也。　　

○贵州巡抚蒋霨远奏、察考各属。并缮单呈览。得旨。朕观摺单。似出一手。大属非是。密奏之件。必应手缮。　　

○壬午。孝淑睿皇后忌辰。遣官祭昌陵。　　

○谕内阁、前因讷尔经额覆奏、官兵行抵良乡。并无滋扰各情。不实不尽。当令再行详查。并宣化镇官兵滋扰。一并查明具奏。兹据奏称、山永协带兵把总张运隆等、欲将滋事兵丁送县。递回本营。因该县令其备文移送。该把总旋将该兵丁带回启程。宣化镇带兵千总丁文有等、既向良乡县、偪领兵丁廪给钱文。复在定兴县、与办差家人喧嚷。虽无别项需索滋扰情事。实属任性妄为。所有宣化镇中营千总丁文有、署宣化镇中营经制外委、城守营额外外委胡吉祥、山永协左营把总张运隆、右营把总郭承恩、著一并革职。以示惩儆。至未行确究禀明之候补知县瑞庆、良乡县知县薛荣、均著交部议处。该督率行据禀入奏。亦著交部议处。　　

○谕军机大臣等、琦善、陈金绶、统带重兵。假以事权。原期其督催诸将。迅速应援。为朕稍释南顾之忧。乃明知骡驮不敷。不肯用夫摃解运。藉词迁延。并陈金绶亦牵制不进。以致安庆夫守。贻误事机。今江甯望援甚急。若再不能如期应援。设有疏失。江南半壁。又遭荼炭。该大臣等、自问当得何罪。陈金绶著仍遵前旨。星速渡江。直抵江甯。以救危急。沿江船只。岂不能设法购觅。即木篺亦可从上游浮渡。若全不豫筹。又以无船藉口。安用尔大帅为耶。琦善统率大兵。著即兼程前往。为陈金绶接应。毋得再有迟误。陈金绶抵江甯时。如向荣大兵已到。即著会同合力夹击。不惟立解省城之围。并可殄除贼氛。以慰朕念也。将此由六百里加紧各谕令知之。　　

○又谕、杨文定驰奏、军情紧急、乞师防剿一摺。贼匪现犯江甯。杨文定拟在常州驻劄。设立粮台。适中转运。惟镇江为苏省门户。而东坝直达苏州。皆为紧要。该抚务须分派重兵。小心防守。毋任贼匪阑入。所调浙江精兵二千。既已飞咨该抚豫为拣派。著即飞催来苏。帮同剿捕。近来军营恶习。往往藉防堵为名。株守一隅。各顾疆圉。以致逆匪肆无忌惮。扰及数省。若不力图补救。东南半壁。尚可问乎。江甯待援甚急。该抚亦知以剿为防。若援兵既集。而苏常一带。布置已妥。该抚即带兵前进。以解江省之围。更为妥善。前有旨。令吴健彰、雇募上海商船。由海入江。以资攻剿。该道如已雇就。即著该道、就近拨派文武员弁。迅速带往京口等处听用。毋庸往返禀商。又稽时日。现在海运事宜紧要。倪良燿、务当督率妥速办理。俟经手事竣。再行奏明赴任。将此由六百里加紧谕知杨文定、并传谕联英、倪良燿、吴健彰知之。　　

○又谕、讷尔经额奏、遵旨密察直隶与豫省交界地方情形一摺。所称保甲、联庄、团练、积谷、修城、均系及时应办之件。而整饬营伍。日勤操练。使器械火药马匹等项。一一足用。尤为要务。但须实力稽察。认真办理。不得仅据属员禀报空言。一奏塞责。图说留中。将此谕令知之。　　

○又谕、寄谕漕运总督杨殿邦等、前有人奏、江苏丰县匪徒皇甫棠、夥党甚多。分布水陆要隘。屡经地方官查拏未获。当降旨。交陆建瀛、杨文定等、派员带兵严密查拏。兹复有人奏、丰县匪徒皇甫金、又名皇甫棠、聚众数百。在铜、砀、丰、沛、一带抢掠等语。该犯现在是否就获。未据陆建瀛等奏报。粤匪已窜扰江甯。是淮北一带。最为吃紧。所有本地土匪。必须严密查拏。以杜句结。该督等、务须相度机宜。或锄其首恶。散其党与。或设法招致。责令杀贼立功赎罪。著即斟酌办理。毋使蔓延。原片著钞给阅看。将此由四百里各谕令知之。　　

○又谕、寄谕署湖广总督张亮基、署湖北巡抚骆秉章、署山西巡抚哈芬、有人奏、湖北德安府知府易容之、熟悉洋务。若购求洋炮。制造火箭。及雇募善用火器之人。均属可靠。山西汾州府通判王韶光、前在广东带勇。著有劳绩。请饬赴军营。必能设法侦探等语。著该署督抚等、确切查明。该员等、如果才尚可用。即行奏明发往向荣军营。听候差委。傥名实不符。即毋庸议。将此由四百里各谕令知之。　　

○两江总督陆建瀛等奏、江甯布政使祁宿藻、办理筹防。积劳病故。得旨。使陆建瀛不退至省垣。祁宿藻或可稍尽丹忱。皆由该革员畏葸丧胆所致。　　

○以左春坊左庶子冯誉骥、翰林院编修吴存义、署日讲起居注官。　　

○以江苏按察使倪良燿、为江甯布政使。调甘肃按察使查文经、为江苏按察使。以甘肃镇迪道常绩、为按察使。　　

○云南腾越镇总兵官金刚保、因病解任。以贵州大定协副将常存、为云南腾越镇总兵官。　　

○命在籍前任兵部侍郎孙葆元、浙江巡抚梁宝常等、办理直隶团练事宜。　　

○命在籍前任广西巡抚周之琦、内阁学士祝庆蕃、广东布政使王庭兰等、办理河南团练事宜。　　

○命在籍前任山西巡抚梁萼涵、江苏布政使李璋煜、河南布政使王简、浙江按察使孙毓溎、湖南按察使王允中、四川按察使刘耀椿等、办理山东团练事宜。　　

○癸未。上诣雍和宫行礼。　　

○诣文庙行释奠礼。礼成。御彝伦堂。更衮衣。亲临辟雍讲学。王、公、衍圣公、大学士、九卿、詹事、起居注官、入侍。至圣后裔、五经博士、各氏后裔、及学官、进士、举人、荫生、贡监生等、圜桥肃立。上赐讲官坐。大学士裕诚、祁寯藻、进讲四书。致中和。天地位焉。万物育焉。讲毕。上宣御论曰。圣人之学。基于戒惧慎独之一心。推而致之。遂及于广大而不可限量。所为推而致之者。非有所为而为也。圣人之心。与天地万物为一体。所谓中者。即天地自然之理也。所谓和者。即万物自然之气也。天地之理。本无偏倚。万物之气。本无乖戾。特吾戒惧慎独之功。或有未至。则天地万物。亦不能无缺憾之处。盖吾之心未极其正。则至静之中。未能偏倚胥无。而中之体或不立。吾之心未极其精。则应物之处。未能差谬悉泯。而和之用或不行。惟圣人知其然也。自其存养省察之功。推而至于德盛化神之妙。故中则极其中。和则极其和。中之至。则天命之性。皆浑涵于吾心。而天地自安其所矣。和之至。则率性之道。皆阐发于吾心。而万物自遂其生矣。易曰。财成天地之道。辅相天地之宜。又曰。范围天地而不过。曲成万物而不遗。非致中和之圣人。孰能功效如此其盛乎。国子监祭酒讷尔济、龙元僖、进讲书经。惟天无亲。克敬惟亲。民罔常怀。怀于有仁。讲毕。上宣御论曰。书曰天难谌。惟克敬克仁者。天之所与。即民之所归也。然岂易言哉。创业之君。忧勤惕励。所以承天眷孚民情者。固非易易。然较之守成之君之动循法则。罔敢怠荒。彼不易。此难也。试论之。夫万事草创。定鸿规。基大业。受命而兴。仁敷胞与。救民于水火之中。以治继乱。其时其势不易也。非难也。若夫以祖宗之心为心。以祖宗之政为政。夙兴夜寐。惠鲜鳏寡。虽中主亦知。然甚难矣。盖蒙业而安者。其心易肆。其志易骄。苟非乾惕为意。视民如伤。知创业之不易。时加警觉。则有违天心。民心自涣。民心日离。天将夺之。由是观之。难也。非不易也。至若极敬之功。推仁之量。载之编籍。论之详矣。兹无复赘。因申伊尹告太甲之旨。又发明创业守成之难不易。仰止高皇作说之深意。告我后人。且自警焉。时王公百官、及听讲之进士、举人、荫生、贡监生等、跪聆圣训毕。王以下各官、行三跪九叩礼。祭酒、司业、率学官诸生谢恩礼成。恩赉进讲大学士、祭酒、并衍圣公、圣贤后裔、国子监官、观礼进士、举人、荫生、贡监生等、有差。广太学乙卯科乡试中额十五名。　　

○遣官祭关帝庙。　　

○谕内阁、原任协办大学士晋赠太师大学士杜受田、于道光十六年。蒙皇考简用上书房师傅。与朕朝夕讲贯。发明唐虞三代心传。十余年间。敦诲不倦。朕亲承启迪。获益良多。即位后。咨访古今政治利弊。暨民生疾苦。无不尽心匡弼。献纳嘉谋。傥能久在左右。于时事艰虞。尚冀多所补救。本日临雍讲学。追思曩日讨论之功。宜沛恩施。以昭笃眷。杜受田之父杜堮、前已赏加礼部尚书衔。著再加恩。赏食全俸。杜受田灵柩。尚未归里。著派惇郡王奕誴、前往赐祭一次。用示朕崇儒重道之至意。　　

○谕军机大臣等、周天爵奏、统筹全局形势、防剿机宜一摺。据称、安徽巡抚。任重事繁。势难兼顾。自系实在情形。惟淮徐一带。亦关紧要。所有江北防堵。该署抚即督同地方官认真妥办。一俟吕贤基到皖。会同筹备一切。务期各郡互相保卫。毋令奸匪潜踪。又据奏、池州府失守。该城文武如何下落。并该藩臬等下落。一并确查具奏。另片奏、庐州形势。较安庆扼要。请迁省城等语。俟李嘉端到任后。察看情形。会同妥议具奏。将此由六百里谕令知之。　　

○署山西巡抚哈芬、奏报到任日期。得旨。汝虽初膺外任。朕观汝事事能认真办理。既能认真。尤贵戒因循。刻刻留心。不畏难。不苟安。虚心讲求。所谓虚心者。非漫无主张。一味靠人行事也。志之。　　

○江苏巡抚杨文定、奏谢革职留任恩。并缕陈前次出省情由。得旨。汝虽依谕移驻。于事无益。阿胆大若此。截留米银等项。作何办理。著妥速筹及。汝断断莫再拘泥。应否移驻别处。斟酌行之。观汝此奏。不过希冀即行拏问。得以置身局外。批回摺。著由六百里加紧发回。　　

○命安徽巡抚周天爵、仍以兵部侍郎衔。办理江北防剿事务。以刑部左侍郎李嘉端、为安徽巡抚。　　

○甲申。遣官祭先医之神。　　

○谕军机大臣等、陈金绶、胜保奏、带兵将入皖境、沿途情形一摺。阅该提督本月初二日所发奏报。甫经行抵蕲水。一何濡滞若此。现在江甯危急。陈金绶、胜保、即著星速驰赴江甯。与向荣合力援应。前因该提督兵力尚单。曾谕琦善、添拨官兵四五千名。一并前往江南。交该提督调度。此项兵丁。如尚未到。著即迅速迎提。务令兼程东下。以资攻剿。琦善究在何处。岂仍驻应山。尚未前进耶。江南之与湖北。孰重孰轻。若既纡道行走。又复沿途耽阁。是直欲以无贼之区。为藏身之固。岂大臣公忠为国之心乎。琦善所带之兵。除拨出外。尚复不少。昨已谕令驻劄江北浦口一带。为陈金绶接应。并著陈金绶、胜保、飞催前进。至该提督久历戎行。于一切用兵之法。自必悉合机宜。仍与胜保和衷商搉。计出万全。将此由六百里加紧各谕令知之。　　

○又谕、文艺奏、贼匪东下、京口情势紧急一摺。逆匪水陆并进。偪攻江甯。其下游瓜州镇江各口。防堵俱为紧要。该副都统奏称、金山京畿岭、北固山、虽均分拨防兵。而兵力甚为单薄。自系实在情形。向荣所带大兵。正月杪。已由九江觅得船只。计此时谅可驶到江甯。现在江甯待援急迫。一俟水陆大兵俱到。可望解围。即京口等处。亦可藉以无虞。该副都统、惟有督同在城文武、率领旗营各兵、相机守御。以待援兵。仍与杨殿邦、杨文定等、和衷商搉。俾贼踪不致窜入。以保严城。将此由六百里加紧各谕令知之。　　

○又谕、前因荆州防堵紧要。有旨。令舒兴阿等、调陕西绿营官兵一千名。复令琦善等、将已抵南阳之西安驻防满兵一千名。拨赴荆州。现在贼匪东窜。荆襄渐就肃清。江甯需兵甚急。所有陕西录营官兵一千名。并甘州陕安官兵七百余员名。即饬副将锡普常阿、都司雍恰布等、管带。迅赴向荣军营候拨。其西安满兵一千名。即饬副都统常春等、带领。驰赴陈金绶军营、听候调遣。并著饬令迅速前进。毋稍延缓。将此由六百里谕令知之。　　

○又谕、胜保奏、行入楚境。查有著名土匪。逞凶肆抢。并开单呈览。据称、湖北黄陂县属大城潭。相去二十余里。有金鼓莲会匪。结党千余人。潜处金鼓山中。蓄置枪炮。伺隙鸣锣抢掠。地方官不敢入穴捦渠。当粤贼破武昌府时。该匪有潜通消息接济之事。又黄冈县旧街附近地方。有王姓一门。啸聚数百死党。乘省城破后。逞强抢夺。并杀伤多命。被害者畏不敢报。恐地方官不行拏办。反致加害等语。此等亡命之徒。胆敢鸣锣聚众。肆行抢杀。若不及早扑灭。必致养痈贻患。著张亮基等、接照单开姓名住址。遴派文武干员。带兵前往。严密查拏。尽法惩治。傥查办不力。致令该匪蔓延。酿成大患。朕惟该署督抚等是问。原单著钞给阅看。将此由六百里谕令知之。　　

○陕甘总督舒兴阿奏、筹办商州防堵情形。并添派前荆州左翼副都统忠灵、驰往武关驻劄。以资得力。得旨。所办妥。各处要隘。可绘图呈览。　　

○候补四品京堂胜保、奏报谢恩。并与陈金绶、和衷襄办军事。得旨。和衷办理。亦可增汝识见。朕素悉陈金绶、朴诚勇往。必能与汝相商。此摺与陈金绶同看。　　

○命在籍前任闽浙总督刘韵珂、广东巡抚黄恩彤、江苏巡抚傅绳勋、湖南巡抚冯德馨等、督办山东团练事宜。　　

○赏衍圣公孔繁灏、太子太保。　　

○以都察院左副都御史罗惇衍、为刑部左侍郎。太常寺少卿雷以諴、为都察院左副都御史。内阁学士潘曾莹、署工部左侍郎。　　

○以安徽庐凤道奎绶、署安徽布政使。调云南按察使张印塘、为安徽按察使。　　

○准截留浙江委解云南铜本银十万四千两。备安徽筹防支放。　　

○乙酉。谕内阁、李僡奏、官兵沿途需索、请饬查办等语。山东青州驻防官兵。经过河南裕州地方。强搬草料。抢取食物。勒折钱文。佐领以下各员。及兵丁马匹车辆。自行开单索取钱文。又勒取饭钱程仪。稍不遂意。辄恃众殴打人役。又有前站湘姓多姓。声称正红旗常姓。正黄旗胆姓。正红旗会姓。镶白旗愿姓。实用车辆外。再折每辆车价钱十千文。共折价四十一辆。似此种种需索。实属大干例禁。著河南巡抚陆应谷、带兵青州副都统常清、按照所参各款。确实查明。据实参办。无稍徇隐。　　

○又谕、李僡、奏参护送贡使各员、沿途骚扰、请交部严议一摺。广东潮州府知府刘浔、惠州府知府苏学健、升补督标参将雷树勋、护送暹罗国贡使。由山东进京。沿途需用车马人夫。较别项差使。多至数倍。现当军务倥□□匆之时。岂容该委员等、藉差骚扰。贻累地方。刘浔、苏学健、雷树勋、均著交部严加议处。并著该部、将该国使臣折回应用之车马人夫船只。核定数目。飞咨各省支应。其护送委员车马等项。均著自行发价。不准取给地方。　　

○谕军机大臣等、据李僡奏、接据带兵赴皖之参将游击等禀称、所带官兵。经安徽巡抚、派令在北关外马山驻劄。地势腹背受敌。正月十七日。贼匪蜂拥而至。参将嵩瑞等、分兵攻击。正在相持。忽北门拥出逆匪千余。围偪营盘。抛掷火器。互相杀伤。官兵冲围而出。嗣又攻战三日一夜。裹粮已尽。现在四路觅食。再图进剿等语。当安庆失守时。贼党竟伏城中。里迎外合。以致该参将等、孤军无援。甚至无粮接济。枵腹持戟。殊出情理之外。所有山东莱州营参将嵩瑞、寿张营游击冯化青、所带兵丁。现在散往何处。著周天爵迅速查明。酌量接济。或饬赴军营。或留该省防御。不致以有用之兵。置之无用之地。至新任巡抚李嘉端、到任尚须时日。周天爵现署巡抚。若久驻宿州。于省城重地。不足以资控驭。仍宜到省查看。或令臬司张印塘、先往弹压。知府知县各缺。亦应派员署理。使沿江一带。不至空虚。土匪不敢乘机抢掠。以卫闾阎。又据周天爵驰奏、统筹全局各摺片。处处设防。家家能战。固属善策。惟千有余里。鞭长莫及。一时何能措办。该署抚先就皖省。实力整顿。认真团练。俾人人俱成劲旅。土匪无从窃发。一俟大兵到齐。即当驰抵江甯。会同截击。方为不负委任。至官兵过皖。俱备金陵之用。万不可任意截留。所有前留山东官兵五百名。仍著驰赴江甯。交向荣调度。据奏、吉顺统兵三千名。已抵皖城。著即飞催渡江。援应江甯。万勿迟误。此外如有续到官兵。亦即饬赴江甯应援。不可迟缓。此次请筹饷银。现在部中筹画。该署抚雇勇无多。并未接战。务须撙节动用。无稍浮糜。总兵王鹏飞、不知去向。著与安徽藩臬道府文武各员、一并查访明确。据实具奏。如有怯懦无能。先期逃避。情罪重大。例应严惩者。均著奏明请旨。将此由六百里加紧谕令知之。寻周天爵奏、总兵王鹏飞已正法。报闻。　　

○又谕、本日据祥厚等驰奏、逆匪日益猖獗。现在极力防守一摺。据称、逆匪水陆并进。自前月二十九。至本月初二等日。炮毙该逆千余名。复调回东西梁山师船。击毙水路各逆。亦不下千余名。逆匪抵死抗拒。现仍攻打各城。并盘踞城外天后宫、静海寺等处。恳饬大兵速赴江南、以解重围等语。琦善、陈金绶、带兵由黄州黄梅一带、前赴江甯。向荣二月初间。亦可赶到。该大臣等、务当督率在城绅民兵勇。竭力固守。以待外援。俟大兵云集。内外夹攻。必可解围。贼匪诡计百出。总宜严防奸细。以杜内应。将此由六百里加紧谕令知之。　　

○又谕、杨殿邦奏、请派劲兵、分赴淮安、清江、为扬州后援等语。现在山东已无可调之兵。所有北方劲旅。皆在琦善、陈金绶、军营。叠经降旨。命陈金绶、带兵援救江甯。琦善、驻劄江北浦口一带。以为后应。如琦善兵到。即与仪徵扬州等处。地方毗连。正可互为声援。至该漕督、请俟所调各兵到齐后。亲往上游援应江甯之处。筹办尚合机宜。该漕督启程后。可令但明伦、督带存兵。择要扼守。并即于所调镇将中、留下一二员。以为后应。目前江甯吃重。不得不先其所急。难以分兵驻劄淮城。该漕督、业经募勇添船。以壮声势。著即严密防堵。毋致疏虞。将此由六百里谕令知之。　　

○又谕、据李僡奏、将各渡口船只。归并刘家口、董家口、二处。不准别口私渡。又另派弁兵驻劄。会同印委各员。严密盘诘等语。逆匪窜入安庆。现又窜出肆扰。难民逃徙愈多。恐奸细溷迹。冀图偷渡黄河。潜行窥探。江苏淮徐两府属、滨河地方。十分吃紧。黄河南北两岸。自河南孟县、巩县、氾水以下。地多平畴。防范尤应周密。其山东曹单两县、迤西沿河。尚有直隶地面。亦须一体设防。著讷尔经额、杨以增、福济、杨文定、陆应谷、督饬所属厅营州县。各按所管地段。认真稽查。严防偷渡。并遴派妥员。随同巡缉。遇有紧急。将船只收入北岸。勿任奸匪潜越。至各处渡口。必归并一二大渡。盘查始觉严密。著该督抚等、体察情形。迅速筹办。不可稍涉大意。将此由六百里各谕令知之。　　

○甯夏将军成凯奏、遵奉朱谕。训练兵丁。断不敢有名无实。稍存怠忽。得旨。除备战兵外。余俱应勤加练习。不可置之不顾。　　

○福州将军兼署闽浙总督怡良等奏、体察闽省渔船。可以随时雇用。不能常川配带。得旨。既有成法。惟在实力奉行耳。　　

○署湖南巡抚潘铎、奏报署任日期。得旨。汝应力加振作。不可仍若前任豫抚时、诸事因循。　　

○革职留任福建水师提督郑高祥、奏陈洋面匪踪无定。此追彼窜。迄未能得手。得旨。此等办事。甚可笑了。岂有水师提督。在洋面追捕。未获一匪。尚靦颜具奏耶。朕观汝未必亲身出洋。　　

○以四川建昌道刘裕鉁、为安徽布政使。甘肃兰州道清盛、为云南按察使。　　

○命江南苏松镇总兵官叶常春等、赴漕运总督杨殿邦军营差委。　　

○命礼部铸给湖北巡抚、按察使、安徽巡抚、布政使、按察使、各关防印信。
  </div>
  <div class="pagination">
   <a href="清实录咸丰朝实录_page116.html">
    上一页
   </a>
   <span>
    ...
   </span>
   <a href="清实录咸丰朝实录_page112.html">
    112
   </a>
   <a href="清实录咸丰朝实录_page113.html">
    113
   </a>
   <a href="清实录咸丰朝实录_page114.html">
    114
   </a>
   <a href="清实录咸丰朝实录_page115.html">
    115
   </a>
   <a href="清实录咸丰朝实录_page116.html">
    116
   </a>
   <span class="current-page">
    117
   </span>
   <a href="清实录咸丰朝实录_page118.html">
    118
   </a>
   <a href="清实录咸丰朝实录_page119.html">
    119
   </a>
   <a href="清实录咸丰朝实录_page120.html">
    120
   </a>
   <a href="清实录咸丰朝实录_page121.html">
    121
   </a>
   <a href="清实录咸丰朝实录_page122.html">
    122
   </a>
   <span>
    ...
   </span>
   <a href="清实录咸丰朝实录_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
