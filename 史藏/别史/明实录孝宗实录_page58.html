<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 58 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 58 页/共 128 页</h1>
    <div class="content">　　○丁丑太子太保兵部尚书马文升奏比来各处灾异迭见皆赋重役繁小民嗟怨所感且什一而税古之常制今日田亩什税四五近来宗藩位多武职太滥边务方殷小民之粮尽拨京边上纳每粮一石少则用银八九钱多则一两一二钱豊年用粮八九石方得易银一两歉年则借取富室加倍偿还往年京师仓库钱粮易于上纳近年使用之钱过于所纳之数至若丝绵花绒阔布大绢一切物料交纳尤难非经揽头小民不敢上纳所以在京米粮虽贱价值日增每一布政司该徵银百万余两而备用马价擡柴夫役京班及诸司官柴薪皂隶驿递马驴船只又该银数十万两其他买办颜料织造叚疋供用之物不在数中江南兑运京仓并各衙门粮米运至京师者每正粮一石亦该二石之上甚至三四石者桑枣尽鬻而丝绢不免田亩尽卖而税粮犹存赋重民困未有甚于此时者也好逸恶劳人之常情今天下之民河南者因黄河迁徙不常岁起夫五六万每夫道里费须银一二两逐年挑塞以为常近因修筑决河又起河南山东夫不下二十万江南苏松等府挑浚海道亦起夫二十万南北直隶河南山东沿河沿江烧造官甎及湖广前后修吉兴岐雍四王府用夫匠役不下五十余万江西前后修益寿二王府山东青州修衡王府二布政司又该用夫数十万先后用银岂止数百万两今两广用兵民之供运馈饷者不知几何山狭之民供给各边粮饷终岁劳苦尤甚及佥派天下各王府校尉厨役斋郎礼生每当一名必至倾家荡产即今在京各项工程亦众操军连岁少休及在外诸司官私造作者亦多里河一带直抵南京近因三次亲王之国接应夫役不下数十余万役繁民困未有甚于近岁者也此等事情关系甚大乞通行各处守臣思朝廷委托之重体  皇上恤民之仁边仓粮价斟酌定夺比前量减银数而各边管粮官亦不可多收及下所属凡遇分派税粮将京边粮料先尽上户次及中户起运下户人等俱作存留其徵收之时亦须酌量缓急次第催纳不许严刑峻法逼民逃窜一钱不许擅科一夫不许擅役仍乞敕湖广江西先次修造王府官作急完备不许迁延并谕今次差去湖广江西山东修盖王府官相度各府城池若是城狭人密不必拘北方王府周围丈尺如修筑已就将原起人夫或分班做工或疏放一半仍查内外节年修盖派出料物若工程已完未曾送纳者准作后来应用不必再派如此民虽不能尽遂休餋亦可少苏困敝更乞节财用省造作以培植邦本崇正学抑邪术以端澄  圣心庶几  天意可回灾异可弭而国家万万年无疆基叶实在于是疏入命所司看详以闻
　　○郑王祁锳薨王靖王嫡子母妃张氏宣德六年生正统八年册封为世子成化四年袭封郑王至是薨年六十讣闻辍朝三日遣官谕祭命有司治葬谥曰简
　　○戊寅四川马湖府土官知府安鳌有罪伏诛鳌性残忍暴虐其民计口赋钱岁得银以万计其所征丝麻并板价数亦如之每祭祀进贡则又缘以掊克奸民王大经等左右之土人有美妇女多淫之将嫁必禀命于鳌有至老不敢适人者尝遣沐川土民四千余人运木于大汶溪岁暮逃归疑为夷祥庆所诱令叔骆率家僮杨党等百余邀于途执而支角□羊之杀其从者九人弃尸水中祥庆即鳌妻之父也其弟祥佐告于巡抚都御史鳌绐骆独任其辜又令人从旁曲证之后惧事露又遣党等执骆子孙及家人妇女四十二人悉囊沙压死以灭口骆遂瘦死狱中鳌以祥佐尚在必欲致之死闻妖僧百足能为魇魅之术乃于郊外生采割一人依其法咒之亦不验亡僧有周姓者曾讦奏其祖鳌衔之掘墓粉其骨把事萧孟宣不与党恶则髡而漆之遣蛮夷长官司长官文昌保诬奏一佥事昌保不从而畏鳌灭其家投缳而死其子博告袭鳌遂夺其官以与仲子屡遣王闰富等杀之不得后令土吏杨思贤持书与弟鲢令杀博思贤实不知有司受鳌贿乃坐思贤死罪鳌闻思贤妾欲称冤遂并虏其妻强配于人而禁之出入投其二子于河又令王冲□鸟等杀平夷长官司长官王大庆大庆知而避之乃杀其二弟又有百户曹璇者追捕他囚入其境鳌以为仇家壻夜遣人杀之土人前后遭鳌杀害者无虑数百人冢墓遭发掘者百八十余所庐舍遭焚毁者三百四十余家仇家屡奏其事下有司验治多为之掩护迁延狱不能决者余二十年最后巡按御史张鸾按察佥事曲锐檄叙州知府吴愈按得其实鳌屡欲污之而鸾锐治之益力鳌自度罪恶深重私造甲胄兵戈招土人为拒捕计久之无肯应者乃就擒至是都察院具狱以闻鳌所犯凌迟罪八斩罪十二绞罪三应凌迟处死鲢等五人应斩闰富等二人应绞大经等四人应赎  上从之以大经等情重律轻并家属械发边卫永远充军安氏自唐宋以来世据马湖国初有安本者归附遂命为本府知府子孙世袭至鳌已五世矣民苦鳌之毒而不敢言虽缙绅仕于朝者亦易姓名占籍他郡以避祸至是以罪诛一方之民若角□羊倒悬云
　　○己卯命守备山西宁武关都指挥佥事刘淮充大同游击将军
　　○复设广西横州海棠桥递运所
　　○贵州安南卫连日地震
　　明孝宗敬皇帝实录卷之一百三
　明孝宗敬皇帝实录卷之一百四
　　弘治八年九月辛巳朔南京礼部尚书童轩复引年乞致仕不允
　　○贵州安南卫地震
　　○夜东方流星大如盏色青白光烛地自天仓东南行至近浊尾迹炸散
　　○壬午复设山东布政司右参政一员提督劝农兼管水利升云南楚雄府知府邵敏为之
　　○以修河工完命内官监太监李兴岁加禄米二百十四石平江伯陈锐加太保兼太子太傅仍岁加禄米二百石都察院右副都御史刘大夏升左副都御史各赏银二十两纻丝二表里○大宁都司都指挥佥事庞通中都留守司都指挥佥事董昂山东都司都指挥佥事杨胜河南都司都指挥佥事刘軏俱领班军赴京操备通所部未到者四千余人昂二千余人胜軏皆八百人下刑部鞫之拟赎杖还职通昂仍罚俸三月从之
　　○癸未升浙江布政司左参政周季麟为河南右布政使
　　○以旱灾免河南彰德卫辉怀庆三府并所属州县正官明年朝觐从巡抚等官奏也
　　○命辽府世子宠涭全支故辽王今岁禄米以助丧祭
　　○以旱灾免山西太原平阳二府及泽潞等州县正官明年朝觐从巡抚等官奏也
　　○甲申  孝恭章皇后忌辰  上祭奉先殿遣驸马都尉蔡震祭  景陵
　　○分守密云右监丞王增奏密云去蓟州千里而听受蓟州镇守官节制不便兵部言近者三卫虏贼入寇势渐猖獗本路兵力寡弱非借重蓟州镇守之援恐缓急不足以自卫宜仍受节制得旨令免听节制
　　○乙酉升浙江布政司右参议韩镐为本司左参政
　　○朝鲜国王李＜忄隆＞遣臣议政府右议正郑佸等奉表贡方物谢恩赐宴并彩叚衣服等物有差
　　○丁亥升兵部郎中吴纪为浙江布政司右参议
　　○戊子暹罗国夷人挨瓦等六人舟被风飘至琼州府境广东按察司以闻命给之口粮俟有进贡夷使还令携归本国
　　○福建福州府地震○己丑重阳节赐百官宴于午门
　　○辛卯朝鲜国王李＜忄隆＞遣陪臣金碔等奉笺文方物贺  皇太子千秋节赐宴并彩叚衣服等物有差
　　○命山西都司都指挥同知周英守备宁武关
　　○壬辰鲁府东阿王泰野薨王靖王庶第五子母蔡氏永乐十五年生正统二年册封至是薨年七十九讣闻辍朝一日赐祭葬如制谥曰端懿
　　○南京守备司礼监太监陈祖生奏魏国公徐俌每承命  孝陵致祭皆由红券门并金门陵门之右门入至殿内行礼事属僣踰宜令改正俌上章辩以为入必由红券门者所以重  祖宗之祭尊  皇上之命出则由傍小门者所以守臣下之分循守故事几及百年岂敢擅易事下礼部议谓今  长陵等陵及  太庙每遣官致祭所由之门并行礼殿内与  孝陵事体大略相同宜令俌如旧行礼从之
　　○癸巳爪哇国王不剌各得那眉遣使入贡遇风舟坏溺死者百万人并漂没方物所余者惟金叶表文提督广东市舶司事太监王宣等以闻请别遣人赍表文以进从之
　　○甲午广东潮州等府飓风暴雨坏城垣庐舍溺死人畜
　　○贵州安南卫地震有声自是日至二十一日凡十有二次
　　○乙未命四川马湖府改设流官知府增设府同知一员
　　○丙申命以山东修理决河余银三万七千四百两有奇及折收临清税课局弘治八年十月至十年十月课钞银三万两有奇助建衡王府第之费
　　○戊戌太子少保都察院左都御史屠滽以亲老乞归餋  上曰卿总司风纪方切委任岂宜以亲老求归所请不允
　　○给晋府故镇国将军钟钾夫人赵氏米岁三十石
　　○宁王觐钧奏乞调南昌左卫仍为本府护卫  上曰王府护卫  皇祖改调自有定制已经岁久今岂可轻变不允
　　○兵科给事中蔚春奏福建备倭署都指挥佥事黄忠守备仪真署都指挥佥事杜裕奔竞无耻已经劾奏随复举用众论不协宜行罢黜兵部覆请得旨黄忠杜裕推用未久仍令巡抚巡按官访察其到任后行事实迹以闻
　　○己亥赐晋府奉国将军表欑表柱诰命冠服如制
　　○庚子以河南山东等处锁巡等官尝与有修河之功赏太监蓝忠李全都御史徐恪熊翀史琳监察御史阎价王槐白金彩叚有差
　　○南京刑部郎中喻宗府陈八事一清差役谓河南各府州县有里甲之弊往年都御史韩雍虑里长科派无度命该年里甲出银收库以足一年之用贪官乘此以十派百任意花销又有借差之害遇有工役卒然借用贪乘此将殷实人户百计侵渔二弊最为民害乞一切禁止一重守令谓今之守令多出进士举人台部所属其在外上司迎接之间少拂其意则搜求细故凌辱百端虽刚介正人未免阿顺乞下各处抚按并二司等官今后接待守令务持大体勿轻挫辱一久边任谓近来各处边巡抚官不二三年輙便召用官既转任法必更张或致夷虏乘隙边患荐起今后湏历年久远不可轻动功策显著就彼升用其巡抚腹里并淮杨漕运者亦须久任果有功绩升用与边臣同一简巡捕谓南京巡捕官员捕获盗贼监禁私家多指攀平人以索财物乞行京内外守备凡有巡捕官缺务举行止端庄者委任有罗织平人致死者坐以故勘之罪一清勘合谓各处工匠到京率被无藉之徒伪称作头雕成假印诈取财物乞行南京工部清查各色班匠先一年备开姓名类行各布政司下所属审实俱令出银角□羊部转送各衙门雇役则奸弊可革一公考察谓近来以来南京都察院考察庶官御史多徇私意众皆不平乞敕吏部凡选南京各道御史须推用老成者其河南一道尤宜精择一严旧例谓南京卫所官但遇新军角□羊到即便卖放乞行南京兵部申明旧例凡选军逃走事发者不分有无赃私通将掌印指挥等官问罪五名以上降一级十名以上降二级一禁诓骗谓南京有无藉之徒专探听愬讼人等诱取财物今后有犯者乞枷号三月发边卫充军命所司看详以闻
　　○辛丑迁广东广州府从化县并守御千户所于番禺县之马场田裁革县丞主簿各一员原所属狮岭巡检司改隶番禺县别以番禺之流溪巡检司及南海李石岐马驿隶之又开设龙门县于番禺增城二县之交而迁所属龙门巡检司于县东之黄沙凹设知县典史儒学教谕训导阴阳医学训术训科各一员其龙门巡检司增设土官副巡检一员
　　○癸卯给秦府故保安荣穆王母妃陈氏何氏餋赡米月十石
　　○进士高台奏方今镇守官类多带从人广营第宅又恣其下营谋书记主写文案包替卒役永充班头需索民财侵扰商人阻坏盐法亏害驿递奸民又因之投充行户以避徭役骚扰地方其害不一乞皆禁止命下所司知之先是浙江镇守太监张庆以病取回台浙人故上此奏
　　○虏入辽东开原境掠戍卒七人以去诏守备指挥张端等六人下巡按御史逮问罚分守右参将焦元俸三月与太监蓝莹俱仍戴罪杀贼
　　○甲辰  皇太子千秋节赐百官宴于午门天下诸司及外夷庆贺官员人等宴于阙左门
　　○夜月犯御女星
　　○命平江伯陈锐所加禄米二百石全支本色
　　○升山东都司都指挥佥事丁全浙江都指挥佥事吴昇河南都指挥佥事王曰□永刘胜俱署都指挥同知江西署都指挥佥事戴贤与实授睢阳卫指挥使王佐署都指挥佥事俱以与修河有功也
　　○吏部奉旨查理修河有功官工部郎中陈绮山东右布政使吴珉河南右参议陈以忠按察司副使邓庠等四十六员请各升俸一级邳州知州李惟聪历任年深请俟考满升用右通政张缙左布政使高铨等七员升任未及及文思院把总工匠三十八文查无升官例请各给赏以旌其劳从之
　　○乙巳镇守两广伏羗伯毛锐自陈有疾乞回京  上曰卿有疾宜用心调理以副委任不允所请
　　○丙午山东观城郓城寿张范县各地震有声濮州地连震声如雷
　　○丁未赐代府福山郡君并仪宾姬文伊府平谷县主并仪宾贾轼宜良县主并仪宾庞进辅晋府武缘县主并仪宾黄继诰命冠服如制
　　○贵州程番长官司土  长官程汉遣头目来贡赐彩叚钞锭有差
　　○裁革淮安扬州二府管河通判及山阳清河睢宁仪真四县管河主簿各一员
　　○以旱灾免狭西延安临洮巩昌庆阳平凉五府并所属州县正官明年朝觐从巡抚等官奏也
　　○戊申先是户部奏准募人就辽东纳银四十两或草一千五百束者给冠带至是管粮郎中王璘言二者之间轻重稍偏请纳银者减十两纳草者增千束庶为适中
　　上从之
　　○户部议覆工科给事中童瑞所陈其曰纳粟义官多因奸人窃得空印纸填写职衔卖与富家宜令抚按等官清查痛治之其曰编徭役有司一任里书为奸贫富不均宜令两司巡守官亲历地方严责守令酌其贫富者而定拟徭役其曰各处商贾常年在外弃父母妻子不顾皆有司贪利妄给文引所致宜令南北直隶各省有司凡商贾给引务在核实冒名者不允定以一年一缴违者以逃民治之议入从之
　　○南京户部尚书秦纮乞致仕  上曰卿年虽老精力尚健宜勉尽职务以副委任不允所辞
　　明孝宗敬皇帝实录卷之一百四终
　明孝宗敬皇帝实录卷之一百五
　　弘治八年十月庚戌朔孟冬享  太庙
　　○遣内官祭司井之神
　　○遣驸马都尉黄镛崔元分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○辽东广宁地震有声如雷
　　○壬子大同镇巡等官奉旨修理边墙东至宣府西阳河西至偏头关延袤六里三十五里至是功成  上命通政使司左通政毛伦往阅视之
　　○增设四川酉阳宣抚司俊宁江巡检司
　　○癸丑命故山西行都司都指挥使陈玉之子淮袭原职大同后卫指挥使
　　○命南京江阴卫带俸都指挥佥事耿麟之子瑛代为本卫指挥同知
　　○甲寅改户部右侍郎侣钟为吏部右侍郎○乙卯升监察御史蒋勋王相南京监察御史徐礼刑部员外郎贾时俱为按察司佥事勋河南相礼俱广东时山西
　　○给蓟州等处及居庸关官军民舍银六千七百七十三两准岁例衣鞋之数
　　○丁巳命广东都司署都指挥佥事杨雄总督备倭
　　○戊午改南京工部右侍郎樊莹为都察院左副都御史巡抚湖广兼赞理军务
　　○给荆府故镇国将军见淲夫人及其故兄见滏宫眷岁米二百石不为例
　　○夜南方流星大如盏色青白光烛地自参宿东南行至弧矢尾迹渐散
　　○己未赐沈府陵川王长子勋瀼镇国将军勋洌楚府辅国将军荣汝均鋋荣洽荣淕奉国将军荣浨镇国中尉显栯代府辅国将军成锥成鈂诰命冠服如制○总督两广军务都察院右都御史唐珣卒珣字廷贵直隶华亭县人天顺元年进士授四川合州知州锄疆植弱有能声升南京刑部员外郎郎中出为福州知府时有男子诈为中贵人入闽威势张甚佥事以下多被笞辱莫敢谁何珣独疑之乃壁人于浴室窥之得实即座上执之寘于法诸司骇服升湖广右参政布政使寻入为顺天府府尹剸治繁剧事皆办集秉法不阿豪贵歛戢升右副都御史整饬蓟州等处兵备兼巡抚顺天等府以忧去服且阕命即其家起之升右都御史总督两广军务兼理巡抚岭海府卫州县咸畏惮其风裁旋以破贼寨功赐金币降敕奖谕未几卒赐祭葬如例广人士追惜之
　　○开设云南广西府儒学○庚申礼部尚书倪岳等言永乐宣德间造各王府规制俭约近来务极宏丽伤财害民乞敕内官监今后凡造王府悉遵永乐宣德间式样画图务从俭约以恤民困  上曰既永乐宣德间王府规制皆  祖宗所定诚宜遵奉所司其备查以闻
　　○辛酉授翰林院庶吉士顾清沈焘吴一鹏周玉黄澜为本院编修赵士贤杨昇王镇任良弼为给事中萧柯曹琼陈玉为监察御史士贤昇俱户科镇兵科良弼刑科柯云南道琼江西道玉福建道曹镤等四人为主事
　　○赐沈府宜山王诠鏋孝顺事实为善阴骘从其请也
　　○南京地震○壬戌南京太常寺卿郑纪进圣功图且言  太祖高皇帝尝建大本堂延四方名儒教皇太子诸王分番夜直选才俊之士以充伴读诲以崇德尚齿尊贤之道  太宗文皇帝亦有大华宝鉴之赐又命  皇太孙遍览农具欲令知小民稼穑艰难今  皇太子既正储位教法未立加冠有期宫臣未备臣谨采前代并  圣朝储君童冠受学践阼等事凡百条每条摘其事实图画于前又录其出处断论于后取易蒙卦之义名曰圣功图伏望宣付东宫讲官以备讲读庶  皇太子见此图画必乐观而易晓讲官因此图画可以指示而解说然后次第以及经书字史以广其见闻则教法立矣复选六卿有德望者兼宫臣师保之职别选儒臣方直骨鲠者补一府两坊之缺以内阁大臣领之俾更番侍直其近侍内臣亦必慎选年四五十以上读书知理质朴敢言者充之不用少年新进浮薄之人亦以司礼监官领之则宫臣备矣下所司知之纪所上图饰以金碧将取悦禁中谋为宫僚闻者耻之
　　○山东兖州府地震有声如雷
　　○直隶山阳赣榆二县地震有声海州自是日至十五日地震者九
　　○癸亥  圣慈仁寿太皇太后圣旦  上率亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○乙丑赐沈府安东郡主并仪宾程贤代府荔浦郡君并仪宾阎轲楚府武隆郡君并仪宾李彦哲营经县主并仪宾张桓晋府河曲县主并仪宾陈钺诰命冠服如制○占城国王古来遣王孙并正副使沙古性等奉金叶表文贡方物赐宴及冠带衣服彩叚如例仍回赐王及妃锦叚如例
　　○丙寅命南京户部尚书秦纮之子甸为国子监生从其请也
　　○虏数入辽东开原境士卒有被杀伤者守备都指挥李继祖指挥俞雄傅鉴等俱下巡按御史逮问拟边远充军  上以各犯情轻律重免充军继祖等四人各降一级
　　○内官监太监李兴平江伯陈锐都御史刘大夏奏河防粮运六事一谓漕河水利全藉泰山诸泉每年夏秋潴畜南旺等湖至旱乾时以济粮舟近豪强军民或决堤泄水以图栽莳或阻遏泉源以资灌溉乞照先年侍郎白昂奏行事例禁治一谓南北运河止是汶水分流接济春夏旱乾水源微细必藉各闸积水以时启闭庶可行船往往官员随到随开以致粮运阻滞乞申明  列圣诏旨严加榜示一谓管河官员责任太轻事多掣肘乞敕河南管河副使张鼐大名府带管堤防参政李瓒俱照管河管屯官事例常川巡视听其便宜行事巡抚等衙门不得有所阻挠一谓安平镇黄陵冈荆隆口及新筑于家店以下堤防俱用人守视水涸则积土备用水涨则防护修筑若有重大工程临时调附近丁夫协同修理一谓大名府所筑长堤必须递年增修庶保经久乞行参政李瓒以所属堤北人户编定班次每年农隙之时调发若干增修一月疏放堤北军屯与寄居人户亦一体从轻编定轮流调发庶免起夫科扰之弊一谓济宁迤北南旺开河戴家庙一带比之他处最要而安平镇地方土脉疏薄新筑决口尤须提调官员不时检点今自济宁直抵通州相去一千八百余里而天津北上逆水尤难若止责与一人提调恐致误事乞敕该部依臣等前奏仍分其地为三南北各设工部郎中一员中间增设通政一员提调下工部覆奏俱从之
　　○狭西肃州天鼓鸣
　　○丁卯  诚孝昭皇后忌辰  上祭  奉先殿遣驸马都尉马诚祭  献陵
　　○升都察院左副都御史刘大夏为户部右侍郎
　　○旌表孝子八人节妇二十二人孟振顺天府蓟州人韩廷玉直隶迁安县人徐协祥昆山县人周潭丰县人沈珵嘉定县人熊玻狭西泾阳县人甘准湖广湘阴县人黄济之浙江余姚县人俱亲丧庐墓及亲疾茹素吁天各旌其门曰孝行陈氏浙江乌程县民尹士安妻刘氏直隶昌黎县民白瑛妻郁氏直隶上海县民孔瑜妻许氏直隶沈阳中屯卫副千户何敬妻赖氏江西宁都县民苏克璋妻郑淑婉福建莆田县民陈铨妻祝氏浙江宁海县儒士许潭妻王氏山西清源县民侯景新妻周氏江西万安县民刘广妻董氏浙江龙游县民劳载是妻王氏山西静乐县民徐亨泰妻董氏沈阳中屯卫百户高宇妻张氏江西新昌县民漆修德妻江氏民刘习恭妻万氏民张凤翔妻史氏狭西岐山县举人梁茂妻谢氏民梁伦妻欧阳氏江西泰和县民白甫善妻李氏河南孟县民梁仁妻毕氏民李昇妻范氏民李岩妻王氏狭西陇西县民杨镒妻俱早寡守节各旌其门曰贞节
　　○是日晓刻木星犯亢宿
　　○戊辰乌思藏大乘法王陆竹坚参巴藏卜遣番僧劄癿藏卜等来贡及灌顶国师藏卜领占遣番僧绰哲教等谢恩袭职赐宴并彩叚衣服有差
　　○法司会审罪囚情真者九十一人情可矜疑者二十九人奏请裁处者十七人有词者二十五人  上命情真者依律处决可矜疑者再奏请旨有词者再问法司覆奏得旨处决及监候者各十一人免死充军者二十三人内三人仍杖一百发遣妇人不孝者一人杖而释之
　　○己巳詹事府少詹事兼翰林院侍讲学士谢迁先是已被内阁之命至是丁忧服阕至京  上命升本府詹事仍兼旧职入内阁供事迁具＜锍-釒＞辞  上曰卿学行纯谨特兹简任所辞不允
　　○大理寺左寺丞陈璚丁忧服阕翰林院编修吴俨病痊至京俱复除原职
</div>
    <div class="pagination">
<a href="明实录孝宗实录_page57.html">上一页</a><span>...</span><a href="明实录孝宗实录_page53.html">53</a><a href="明实录孝宗实录_page54.html">54</a><a href="明实录孝宗实录_page55.html">55</a><a href="明实录孝宗实录_page56.html">56</a><a href="明实录孝宗实录_page57.html">57</a><span class="current-page">58</span><a href="明实录孝宗实录_page59.html">59</a><a href="明实录孝宗实录_page60.html">60</a><a href="明实录孝宗实录_page61.html">61</a><a href="明实录孝宗实录_page62.html">62</a><a href="明实录孝宗实录_page63.html">63</a><span>...</span><a href="明实录孝宗实录_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
