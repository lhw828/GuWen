<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 124 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 124 页/共 216 页
  </h1>
  <div class="content">
   ○己卯。谕内阁。恭查陵寝祭祀。需用黍稷果菜。是以设立园头庄头。给与地亩。俾其种植灌溉。按时供办。康熙三年。圣祖仁皇帝于孝陵设立庄头园头。共给地四百一十晌。至康熙三十九年。又增给地一百五十三晌。据礼臣查奏、此二项地亩。已足供办祭品。朕伏念陵寝祀礼。关系重大。所需时献品物。必承办之人。充实丰裕。然后嘉谷珍蔬。繁茂鲜洁。庶可展孝思而达诚敬今欲加增地亩若干。赏给庄头园头。使之供应饶裕。著三陵总管大臣、详悉查议。到日交与该部议奏。寻议。请拨附近膏腴之地二百七十五晌。增给庄头园头。令其办理陵寝祭品。饶裕鲜洁。以达诚敬。从之　　

○贵州巡抚张广泗疏报。贵筑等十三县、开垦雍正七年分田地九千九百亩有奇。下部知之　　

○赈江西大庾县、水灾饥民　　

○庚辰。谕兵部。驻藏兵丁。其家口在家。著照出征兵丁之例。给与坐粮以为养赡之资。若家有喜丧事件。亦照出征兵丁例。赏给银两　　

○吏部议覆、礼部侍郎傅德条奏。天坛内牺牲所。牧养牺牲。关系祀典。其所牧所副等官。向例拣选年老之护军校骁骑校补用。以致管理不周。渐生侵蚀等弊。嗣后、所牧所副员缺。请令八旗满洲都统。于拜他喇布勒哈番、拖沙喇哈番等官内。拣选家道殷实、年富才优者。咨送兵部。引见补授。专司牧养。如办理五年称职。令太常寺堂官保题。交与该部。以应升之缺用。应如所请。从之　　

○赈云南南宁县、水灾饥民　　

○辛巳。喀尔喀辅国公三济扎卜故。遣官致祭　　

○壬午。吏部带领各督抚保举之知府耿觐谟等引见。上谕曰。知府一官。承上接下。以察吏安民为要务。督抚统辖全省。地方辽阔。属官多至百数十员。察核贤否。自难人人确当。所赖者汝等府道耳。一府所属、其多者不过十余州县。耳目易于周知。如能与督抚同心协力。则举劾悉当。吏治自然肃清。但不得背公违理。迎合督抚之意。如属员果贤、督抚或有苛求。尔等须竭力保全。不可搜求详揭。若系不肖之员、虽督抚密露庇护之意。亦不可委曲顺从。盖劣员贻误地方。即此时顺从督抚。曲为徇庇。将来傥被新任督抚题参。徒然贻累己身。若秉公察吏。获罪上司。即被参劾至于降革。朕调来引见。面加询问。果系情真理当。必将误参之上司。严加处分。在汝等何害乎。至秉公持正之督抚。尔等又不得与所属人员。通同欺诈蒙蔽。譬如督抚与朕、必能一德一心。方可整官方而清吏治。若各怀欺隐之心。朕亦难于办理矣。从来人才难得。朕欲尔等察吏。并非苛刻搜求细事。以参劾详揭为能。如属员之过、出于无心。情有可恕。务必尽心教训。冀其悛改。至再蹈前辙。然后参揭。方不屈抑人才。尔等皆有志上进之人。若能协同督抚。报效国家。抚绥百姓。将来升授大员时。自有贤能属员。来相赞助也。古语云。使天下无一夫不获其所。实非人力不能之事。一府之大、或一人之力不能周到。若一州县得一好官。则一方百姓。自受其福庇。推之天下州县、各得其人。岂非匹夫匹妇各得其所之明验乎。所以治天下之道、惟在察吏一事。再、近来外官。多有视督抚之行事以为进退者。如遇才守兼优。不徇情面。不避嫌怨之督抚。即踊跃向前。若遇中等督抚。则凡事因循观望。不肯尽心。殊非臣子竭诚供职之道。尔等总宜改除陋习。勉尽职守。以图上进。若不公忠勤慎。报效尽职。不惟深负朕恩。且有何颜面以对保举之人。而忍遗累于知己之上司耶。尔等赴任。务期夙夜凛遵。毋负朕谆切训诲之至意　　

○癸未。谕王大臣等。向来觉罗佐领。或有或无。俱未画一。今既将下五旗觉罗佐领。由各该王属下撤出、作为公中佐领。朕意均派八旗方为妥协。前者宗人府设立宗学。祗令教习宗室未及觉罗。觉罗人众。今若一概归并宗学。教者势难遍及。应每旗各立一衙门。管辖觉罗。或王或公。派委一员统理。令其于各该旗觉罗内拣选老成练达、品行端方者一二人分管。即于该旗衙门之旁。各设一学。除情愿在家学习者外。择其可教之人。令其读书学射。满汉兼习。所派出之管辖人员。不时训诲稽察。如内有行止不端、不知守法安分者。即回明宗人府王等。令在该旗衙门居住学习。禁止出门。俟其改行迁善之后。再许出门。年底汇疏具题。如此、则于觉罗少年子弟。大有裨益。而人人皆可成就。著宗人府王公等。会同满洲大学士。六部尚书。详悉议奏寻议。向设觉罗佐领共三十二分。分属镶黄、正黄、正红、镶白、镶红、正蓝、镶蓝七旗。今请均匀移置八旗。每旗定为觉罗佐领四分。再、八旗各择官房一所。立为衙署。旁设清汉各一学。八旗觉罗内、自八岁以上。十八岁以下子弟。俱令入学。分读满汉书。有愿在家读书者听之。其十八岁以上、未曾读书者。于每月朔望传集公署。宣讲圣谕广训。每旗派出王公等为总管。觉罗二人为教长。于笔帖式内、拣选能繙译者一人。教授清书。礼部教习一人。教授汉书。兵部拣选善射一人。令其教射。仍著宗人府不时稽查。每年春秋二季。该王公亲身考试。登记档案。觉罗内有取进文生员、繙译生员者。将满汉教习、交部议叙至一切支给公费等项。俱照宗学之例行。从之　　

○谕内阁。历年各省贡监等。赴部考职。不过得一空衔。在本人无选用之期。在国家无引见之例。是以伊等相沿陋习。托人代考。习以为常。朕深知其弊。曾经降上□日申饬。而此风仍未止息。前年于考试后特令通行引见。一则欲察其真赝如何。一则欲广收人材于稠人之中、以备州县佐贰之用。不使至于遗弃也。比时应试者一千二百余人。而报名引见者仅二百人。朕就其中举止从容、应对明白者。拔取数十人。交与吏部、陆续选用。及后再加访察。此等引见得官之人。仍有代人考试、并冒行引见者。可谓愍不畏法之徒矣。因思若逐一严查。或致生事扰累。于是特颁谕上□日。令本人自行出首。酌量免其重罪。并令从前代考得官者。亦准自首。此格外矜全之恩也。年来各省督抚题奏。自首代考得官、实由于捐纳者。朕俱开恩免其议处。近闻外省地方官。不问其人之得官与否。概将历年考职之人。加以盘诘。逼令自首。甚至胥吏乡约。逐户严查。讐家挟私讦告。种种纷扰。多生事端。此则有司奉行不善之所致也。朕上□日原言代考得官者而今则并及远年空衔之人。朕上□日原令本人自首、而今则添官吏严查苛索之弊。著该部行文各省。通行晓谕。凡考职人员。止得空衔、未曾得官者。其自行出首与否。听本人之意。若得官之人、应行自首而隐匿不首者。别经发觉。自有国法。再者、前因纂修一统志书。内载本朝名宦乡贤孝子节妇、一应事实。行令详悉查报、以备纂修。该地方有司。自应确查纪载。采访乡评。据实秉公咨送书馆。以彰直道。今闻外省郡县中。竟有胥吏作奸。借端生事。向本家查取事实。高下其手。希图财贿者。似此、则有力者。滥窃褒扬。而无力者不能表见。何以副国家彰善旌贤之典。著各省督抚等通行严禁。傥有仍蹈故辙者。将该地方官、即行查参　　

○谕吏部。朕见近来官员等、彼此互揭之案甚多。如上官揭报属员。而属员随即列款揭告上官。知县揭报教官。而教官随即列款揭报知县。似此、若果出于公道。则何不控告于未揭之前。而乃报复于既揭之后。其为挟讐反噬。情弊显然。但其中、或有探知上官欲行揭报、而先行详揭者。亦有逆料下属必行揭报、而先发制人者。其情伪虚实。种种不一。总在督抚等悉心详察。秉公审理。从庚戌年为始。凡挟私互揭之案。如所揭款迹。件件审实。则照定例归结。傥数款之中、有一款审虚。仍照诬告律治罪。若件件皆虚。将挟私互揭之人、严加治罪。文武官员。一体遵行。著预行晓谕。咸使闻知　　

○办理陕西宁夏渠工兵部侍郎通智疏报、宁夏等属修浚之大渠。并六羊改渠。一切工程告峻。所有新渠、宝丰、宁夏、平罗四县田亩。均沾灌溉。请定两渠嘉名。以垂永久。得上□日、大渠著名惠农渠。六羊渠改名昌润渠。　　

○予故户部右侍郎单畴书、祭葬如例　　

○甲申。谕户部。各省解送钱粮。差委杂职领解。此等微末之员。功名甚轻。或有中途盗隐、捏报劫失之弊。再、失鞘银两。令地方文武官均赔。亦未允协。著查议具奏。寻议。各省领解钱粮。例系巡检典史等员。遇有失事。如但加以革职处分。恐其假劫窃之名。行偷盗之弊。嗣后失鞘银两请令失事地方文员、分赔一半。其一半令解官分赔二分。该省差委之大员、分赔三分。傥解官实系微末穷员。其二分亦著差委之大员赔补。地方武员、免其分赔。至于解官不由通途。不赴州县挂号者。其失鞘银两、责令解官全赔。其州县官。照道路村庄失事例。限年承缉。将此永著为例。直省一体遵行。从之　　

○又谕。各省解部钱粮、及各项物件。俱有批回。向例解官于各部掣批之后。即将所掣批回、赴科挂号。原无六道挂号之例。盖既经各部查核其数目。又经各科查验其迟速。则事已完备矣。乃近年泥于科道一体稽查之说。因于六科挂号之后。又赴御史衙门挂号。致令解官多候时日。且开不肖书吏需索之端。于事件甚属无益。嗣后、著将六道挂号之处。概行停止　　

○免江南靖江县、雍正六年分雹灾额赋有差　　

○乙酉。以翰林院编修吴应棻、为河南乡试正考官。修撰彭启丰、为副考官。户部郎中潘允敏、为山东乡试正考官。宗人府主事张钺、为副考官。左春坊左赞善许王猷、为山西乡试正考官。浙江道御史陈弘谋、为副考官　　

○江南江宁将军来文、缘事革职。调浙江杭州将军鄂弥达、为江南江宁将军。升河南副都统阿里衮、为浙江杭州将军。调湖广荆州左翼副都统白清格、为河南副都统。升署镶白旗满洲副都统阿克山、为湖广荆州左翼副都统。调齐齐哈尔副都统额尔勤、为奉天副都统。升齐齐哈尔协领卓尔海、为齐齐哈尔副都统　　

○丙戌。旌表广东保昌县烈妇、甘作栋妻张氏。拒奸不污。被刃殒命。给银建坊、入祠致祭如例　　

○丁亥。兵部议覆、川陕总督岳钟琪疏言。陕西官兵马匹。向例不报倒毙。嗣后、请照各省之例。准其开报。不得过十分之三。甘属等处。除番民贡马抵补外。其有不敷。亦照例给与马价买补。应如所请。从之　　

○戊子。解浙江提督陈天培任。升广东潮州总兵官尚潆、为浙江提督。调广东右翼总兵官马纪勋、为广东潮州总兵官。升广西浔州副将李万仓、为广东右翼总兵官　　

○己丑。改直隶石匣营游击、为顺义营游击。石匣营中军守备、为顺义营中军守备。并添拨兵丁三百名。驻顺义。移漕河把总、驻牛栏山顺义把总、驻杨各庄。从署直隶古北口提督魏经国请也　　

○庚寅。谕内阁。科道乃朝廷耳目之官。专以进言为职。朕令于露章之外、复行密奏者。盖欲其时进谠言。匡朕之不逮。有益于吏治民生也。既系密奏、则当加意谨慎。不谋于人。不洩于外。方无忝于事君之义。而不愧言官之任。乃近见科道等之密奏。并无直言规谏、及有益于吏治民生之处。而沽名邀誉之习。仍然未除。如科臣邱尚志、密奏崇文门饭银一事。公然露洩于外。而御史李元直、于未行密奏之先。遍访他人密奏之事。而后入奏。是皆不知其出于何心。夫言官进言之意。不过欲见诸施行也。今邱尚志所奏。朕已降密上□日准行矣。而彼仍然露洩于众。是彼进言之意、专为一己之名。则何不见之于露章。而乃隐之于密摺乎。邱尚志于陈奏之事。不肯慎密。李元直察访他人密奏之事。而又捏造附会之言。此即朋比党援、作威作福之渐也。本应严加根究。以儆浇风。姑念二人尚系初犯。著分别罚俸以示薄惩。嗣后傥有密奏之事。朕未将本人姓名发出。而本人自行露洩、或私自存稿者。一经发觉。朕必严行究讯。重治其罪　　

○谕兵部。满洲准入武场考试。原为造就人材起见。伊等中式武举。正宜策励。再试进士。如有材艺出众。朕即挑选侍卫。加恩擢用。今满洲中式武举后。例以门千总补用。未免小就。即将来升补守备。若系巡捕营。尚可就近学习。傥升用外省。恐伊等未谙外省营务。不甚相宜。嗣后、满洲由武举补用之门千总。并武进士。或以京营守备用。或以本旗护军校、骁骑校等缺用。并将作何升转、及以何项补用之处。该部详议具奏。寻议。嗣后满洲武举、补授内九门千总者。遇会试之年。仍准入场考试。平时令步军统领时加考验。限以三年。材技优长者、补授巡捕营守备。中平者、补授本佐领下护军校、并本旗骁骑校等缺。平常者、留门当差。学习有成、再行保送。至满洲武进士。除钦点侍卫外。其余武进士。仍以京营守备、与骁骑校、护军校等缺补授。从之　　

○辛卯。升直隶河间府属之沧州为直隶州。管辖南皮盐山、庆云、东光四县。从原署直隶总督杨鲲请也　　

○壬辰。旌表直隶大名县烈妇、王三妻景氏。拒奸不污。被刃殒命。给银建坊、入祠祭如例　　

○癸巳。谕内阁。凡州县官新旧交代。如钱粮仓谷驿马等项。自应据实查盘秉公授受。在上司不得徇庇前官。抑勒交代。在后官不得留难前任。挟诈行私。斯于理为至当。于法为得平。即以仓谷驿马二事言之。若果米谷红朽。糠秕不堪。自当据实揭报。但闻有刻薄之人、恣意苛索。于搧扬之时。高下其手。好米亦有亏折。以致前任之官。畏其搧扬。勉强议帮银两。而后得以交代离任。驿马若果疲瘦。不能应差。自应退还前官。著落赔补。又闻有故意勒掯者。将好马退还。强令交银。又托言需马应差。以贱价买其原马。余银入己。此等恶习。各省州县官。每尝有之。朕曾经访闻。即督抚大臣。亦有以此入告。请定例通行严禁者。朕思前后交盘乃国家政治之所关。亦本人考成之所系。如果前任之人、事事清楚。岂后任者皆属无良之人而好为刻核之事。今接任之干系既重。而又不令其舒展盘查情理实未允协。况不肖之员、往往于将近离任之时。百计侵蚀扣克、以贻后人之累。则其过又不在接任之员矣。是以前后之间。宽严之际。难以概论。亦难以法律相绳。惟在督抚大吏等。于未交代之先、推诚训诫。正交代之际、留心察访。既交代之后、体其情理。即此可知属员之立志为人矣。若过在前任。则参处前任。过在后任。则参处后任。不存成见。不涉偏徇。耳目能周。赏罚悉当。则吏治事事可望肃清矣。至于训诫属员。又当动以天良晓以利害。傥前官欲贻累于后人。后官欲苛求于前任。是皆损人利己。假公济私。目前之获利有限。暗中之造罪无穷。天道好还。国法具在。恐究不能免于贪刻之报。著通行晓谕各省大小官员知之　　

○以正红旗蒙古都统特古忒、署镶黄旗蒙古都统　　

○改云南楚雄府属之定边县、归蒙化府同知管辖。裁知县典史教谕训导缺。添设定边巡检一员。从云贵广西总督鄂尔泰请也　　

○乙未。免甘肃靖远厅、雍正六年分雹灾额赋有差　　

○丙申。谕内阁。朕耕耤之初。雍正二年三年。耤田所产嘉禾、一茎四五穗者。实系瑞谷。后来府尹等所进十余穗。及今所进二十四穗者。乃本来多穗之谷。名曰龙爪谷。当日播种时。不应将此谷种搀入其中。著该府尹等知之。嗣后不可被小人愚诈　　

○谕吏部。凡远省烟瘴地方、文武官员之缺。例将本省熟悉风土之人调补。朕思烟瘴地方。大半系边远简僻之缺。若概行调补。不令升补。未免强干之员、转驻简僻之所。止图挨俸。无所表见。而才具可用、有志上进之人。或生苟且因循之念。亦未可定。嗣后凡遇烟瘴地方、文武官员缺出。向例调补者著该抚提镇等。于属员内、秉公酌量。若有可以题升之员。即具题请上□日升授。若系应调之员。仍照旧调补。升调兼行。不拘一格。总期人地相宜。材职相当。以副朕鼓舞裁成之至意。傥有应行调补之人、不愿前往。而该管上司听其规避者。或有不应题升之人、而该管上司徇情题升者。经朕察出。定行从重议处　　

○丁酉。谕内阁。八旗之贡监生员、已经考取小京官笔帖式者。若愿就乡试。俱准其与举子等、一同入场。使片善寸长。不致遗弃。以副国家教养人材之典　　

○吏部议覆、云贵广西总督鄂尔泰、条奏滇省建置事宜。一、元江府所辖之普洱地方。请增置普洱一府。设知府一员。经历一员。其原设之普洱通判、移驻思茅。一、普洱所属之攸乐地方。请设同知一员。游击一员。猛乌整董二处。各设盐课大使一员。俱隶普洱府管辖。一、新设之普洱府应建立学校。请于元江府学调拨训导一员。董率启迪。入学额数照滇省小学例取进八名。其从前附入元江府各生俱拨归普洱府学。一、请裁元江协副将、普威营参将二缺。另置普洱镇。设总兵一员。分中左右三营。设游击三员。守备三员。千总六员。把总十二员。改元江协为元江营。设游击一员。中军守备一员。千总二员。把总四员。共兵三千二百名。分汛防守。俱听普洱总兵官统辖。均应如所请。从之　　

○戊戌。谕户部。各州县之设立常平仓。积贮米谷。原以备地方一时缓急之需。所关甚重。朕为此备极焦劳。多方筹画。务期仓储有备。旱潦无虞。年来所颁谕上□日。亦深切著明矣。夫收贮米谷、必须仓廒坚固。始可为经久之计。是以从前降上□日。将仓廒完整与否。一并入于交盘之内。以为州县官考成。今闻各省中、偏僻之邑。竟有向来本无仓廒。而有司苟且因循。不行详请。督抚藩司等。亦漫不查察。致将养民备荒之具或寄顿于寺庙。或借放于绅士富户之家。而霉烂亏折、生事滋扰之弊多由此起。大非朕慎重民储之意。凡各省未有仓廒之州县。著督抚详悉查明。即行商酌建造　　

○己亥。添设太医院七品御医五员。其原设吏目三十员。定为八品吏目十员。九品吏目二十员　　

○以故苏尼特扎萨克多罗杜楞郡王达礼扎布子旺青齐斯隆、袭爵　　

○庚子。谕前锋统领等。前锋营之前锋长。鸟枪长。既赏穿补服。戴顶戴翎。著每月加赐银一两　　

○吏部议覆、御史张仕遇条奏。一、各省候选杂职等员。吏部铨选之后。将文凭移送该省。往往因病故年老。缴凭开缺。再行铨选。嗣后请将考授八品以下吏员。令各该督抚府尹传集秉公验看。年老者令其休致。果系精壮可用之员。俱造册报部挨用。至各馆年满供事。仍照旧例铨选。一、各省官员。完解罚俸银两。向因各省督抚有单咨汇册之不同。以致销案升转先后不齐。嗣后请按定四季。报明户部、户部按季查核。转咨吏部。逐案查销。庶各员之升转得以均平。一、各省候选杂职人员。请令赴本地方官。呈明祖籍。开载赴选册内。吏部查明祖籍之缺。照例回避。其顺天等处吏员、及各馆供事、礼部儒士等。册结巳经送部者。取具同乡官印结。将应行回避之处注明。报部存案。一、品级考久未较订。其间添改裁汰处。历年重加酌定者。请查明交与现修则例官员。纂修成书。以昭画一。俱应如所请。从之　　

○辛丑。谕户部。闻直隶地方有寄庄寄粮之弊。往往地寄此处。粮寄他处。相隔百余里、或数百余里之远。即如宣化府怀安一县。有人地俱在怀安、而寄粮于宣化万全者。有人地俱在宣化万全、而寄粮于怀安者。更有现在怀安纳粮、而寄地于顺天府之宝坻丰润三河、相隔五百余里者。在徵粮者、则鞭长莫及。而寄地者、则彼此无关。脱漏欺隐之弊。势所不免。地方有司。实难稽察催徵。著直隶总督详查。妥议更正改隶。再、各省有似此寄庄寄粮者。亦著该督抚斟酌办理　　

○谕礼部。各省拔贡。闻已陆续来京。伊等既不能应本省之乡试。则当准其应试北闱。俾得观光盛典。凡拔贡之有贡单者。俱著该部咨送顺天府。令其应试。再修书各馆内。从前有外省生员、在馆效力者。若情愿入场考试。著取同乡官印结。保送顺天府。亦准入场　　

○户部议覆、本部左侍郎常德寿条奏。旧例钱粮岁内全完者。定有议叙纪录之条。其中催徵等官。希图纪录。未免过于急迫。且多捏报之弊嗣后、请将岁内全完议叙之例停止。其奏销以前通完者。仍予议叙。以示鼓励。应如所请。从之　　

○壬寅。加署山东巡抚山西布政使岳浚、佥都御史衔。调广东布政使蒋泂、为山西布政使司布政使。实授王士俊、为广东布政使司布政使　　

○调广东左翼总兵官李顺为广东琼州总兵官。广东琼州总兵官施廷专、为广东左翼总兵官。云南临元总兵官邱名扬、为云南普洱总兵官。云南楚姚总兵官张应宗、为云南临元总兵官。升贵州定广副将官禄、为云南楚姚总兵官。　　

○裁贵州平远协游击一缺。千总一缺。把总二缺。增设摆顶游击一员。千总一员。兵二百名。龙场守备一员。兵一百二十名。摆罗千总一员。兵五十名。克坐、克孟、牛场、大若、四处把总各一员。兵各四十五名。鼠场河、打汪、由亭三处外委把总各一员。兵各二十五名。俱听摆顶游击管辖。名为归化营。从云贵广西总督鄂尔泰请也　　

大清世宗敬天昌运建中表正文武英明宽仁信毅大孝至诚宪皇帝实录卷之八十四



大清世宗敬天昌运建中表正文武英明宽仁信毅大孝至诚宪皇帝实录卷之八十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修
  </div>
  <div class="pagination">
   <a href="清实录雍正朝实录_page123.html">
    上一页
   </a>
   <span>
    ...
   </span>
   <a href="清实录雍正朝实录_page119.html">
    119
   </a>
   <a href="清实录雍正朝实录_page120.html">
    120
   </a>
   <a href="清实录雍正朝实录_page121.html">
    121
   </a>
   <a href="清实录雍正朝实录_page122.html">
    122
   </a>
   <a href="清实录雍正朝实录_page123.html">
    123
   </a>
   <span class="current-page">
    124
   </span>
   <a href="清实录雍正朝实录_page125.html">
    125
   </a>
   <a href="清实录雍正朝实录_page126.html">
    126
   </a>
   <a href="清实录雍正朝实录_page127.html">
    127
   </a>
   <a href="清实录雍正朝实录_page128.html">
    128
   </a>
   <a href="清实录雍正朝实录_page129.html">
    129
   </a>
   <span>
    ...
   </span>
   <a href="清实录雍正朝实录_page125.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
