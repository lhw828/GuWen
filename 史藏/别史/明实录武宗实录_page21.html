<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 21 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 21 页/共 127 页</h1>
    <div class="content">　　○命岷州卫指挥使庞寿守备西固城地方以都指挥体统行事
　　○壬午兵部请会推宣府副总兵内批特以参将刘淮充之
　　○癸未以取回巡抚保定等府兼提督紫荆等关都察院右佥都御史韩福总督苏松等处粮储
　　○甲申命守备朔州都指挥佥事施澐充右参将分守顺圣川蔚州等地方
　　○乙酉兵部言锦衣卫中所銮舆司冠带总旗李通欲比例袭父顺副千户职于例不应内批太监李义奉侍累朝劳勚可嘉通其孙也准袭
　　○丙戌南京都察院右副都御史汪舜民卒舜民字从仁徽州婺源县人成化戊戌进士授行人擢河南道监察御史巡按陕西甘肃等处多所举剌从父奎以御史言事廷杖舜民扶腋之坐谪云南蒙自卫经历历迁广东东筦县知县擢江西按察司佥事详谳明允剖决如流擢云南副使孟养余孽思六叛据孟密承檄往抚定之以母忧归服阕赴京会淮扬大侵议遣官赈济之用荐改注山东理其事兼徐州兵备以便宜出纳奏停不急之徵流冗多复业擢福建按察使盗窃福清县库怨家有所诬指狱已成舜民廉得真盗而罪诬者脱三十人于死擢河南右布政转左擢都察院右副都御史抚郧阳居一月例召还道改南京都察院遂卒舜民有才略平生亦矫矫以风节自励者
　　○戊子右军都督府管府事武定侯郭良卒郭字存忠其先临淮人高祖英封武定侯再传至珍当侯而为其从弟玹所夺后珍子昌复侯良其子也幼而孤未袭及长玹子力与争遂罢侯而授良锦衣卫指挥佥事至弘治壬戌良母以请始复得侯至是卒辍朝赐葬祭如例良世勋戚赀中落独好聚书为诗乐与文儒交其为指挥尝中武举推理卫事既侯掌中军都督府事领京营牧马虏犯大同充左参将简兵俟命不果行而罢因上言备边六策盖武弁中之杰然者
　　○赏大同等处获功在京官军一千五十二人宣府官军六百一十二人大同官军一千六百一十二人山西官军四十四人狭西官军三百人计银四千四百二十八两绢七百七十二疋布二千九百八十一疋是赏仍有冲锋破敌先入贼阵三次当先之名边功自此益滥矣
　　○己丑江西镇守太监姚举奏今年三月以来广东强贼梁世昌等越兴宁县流劫委官督捕虽擒斩数多而我军亦被伤死诚恐潜匿他境殄绝无期乞令广东守臣会兵缉捕事下兵部言贼之巢穴地连两省必湏会剿庶克有济宜命广东守巡官调兵往赴相机会剿从之
　　○庚寅升浙江布政司右参议马辂为本司右参政督理粮储
　　○庆成王奇浈奏本府原赐侍卫官军近改隶太原右卫供役缺人乞取回本府管束更番往大同操备兵部言王听侍卫官军之谋杀人无算抵法者十余人王亦议禠命服  先帝从该部奏处止留正军百人改校尉畀之余皆改隶正所以保全之也王请不可许得旨如王奏俱回府仍旧供役
　　○命都督同知庄鉴孙椿为署都指挥同知椿应袭祖职指挥使以武举中式例升署职二级故加升
　　○辛卯赐大同左副总兵温恭大红织金飞鱼纻丝衣一袭从恭请也
　　○复锦衣卫带俸指挥使邵英实授百户邵喜职弘治十八年登极之诏英革为正千户喜革职至是以戚畹陈乞许之　　○壬辰命广东都司佥书署都指挥同知何清掌都司事神策卫带俸都指挥佥事于大经佐贰佥书
　　○癸巳升工部郎中白圻为浙江布政司右参议
　　○以济宁州税课局税钱全给泾王从其请也
　　○甲午荫兵部左侍郎文贵子三畏为国子生
　　○乙未岁给徽庄王宫眷餋赡米三千石从徽世子请也
　　○丙申授知县舒晟张羽冼光洪范吴祺罗缙严纮田墀仇惠王璠谢琛推官冯显林季琼李云贺泰为试监察御史晟浙江道羽江西道显季琼河南道光云狭西道范祺云南道缙湖广道纮山西道泰广东道墀广西道惠贵州道璠山东道琛南京福建道
　　○以浙江都司都指挥佥事牛洪掌印管事
　　○太监李荣传旨以御马监太监何名分守大同右卫地方宋彬改调左卫守备召蔡恩还
　　○丁酉修历代通鉴纂要成少师兼太子太师吏部尚书华盖殿大学士李东阳等于文华殿进呈赐东阳等宴于礼部以  孝宗敬皇帝禫祭未举不簪花作乐
　　○巡按四川御史杨璋奏四川僻在一隅人民恋土耕种鲜有营生于四外者盖由山川阻隔路道不通闻湖广夷陵州有小路仅十日可抵夔州宜开辟宽平量置驿铺则可以通□利民而于公务亦便  上以年久不行寝其议
　　○戊戌  孝庄睿皇后忌辰  奉先殿行祭礼遣驸马都尉黄镛祭  裕陵
　　○狭西固原卫地方骤雨河涨平地水高四尺坏城垣庐舍人畜有溺死者
　　○己亥巡抚大同都御史崔岩奏大同刍粮告乏请给淮浙引盐课银及时籴买户部覆奏欲以两浙运司见解到部银两及两淮运司弘治十八年见在盐课开卖二十万引仍查一切私盐并没官掣割等项□盐依时值易银并送大同以备边饷诏怒岩擅奏及镇守太监总兵坐视不会奏俱令具状自劾以闻
　　○庚子  孝穆皇太后忌辰  奉慈殿行祭礼遣驸马都尉黄镛祭  茂陵
　　○辛丑命右都督毛伦坐效勇营管操
　　○黜监察御史高胤先为民胤先养病家居以借用官车为东厂官校所发逮系锦衣狱拟赎徒诏杖而黜之
　　大明武宗毅皇帝实录卷之二十七
大明武宗毅皇帝实录卷之二十八
　　正德二年秋七月壬寅朔享  太庙
　　○遣内官祭司门之神
　　○韩胡碉等寨寺番僧寨首小和尚等各来朝贡方物赐宴及钞锭彩叚等物有差
　　○癸卯通鉴纂要进呈后司礼监官即至内阁传示  圣意令刊刻板本中官督刊刻者检其中有一二纸装潢颠倒复持至内阁见示欲更定其序耳是日值大学士李东阳家居惟同官焦芳王鏊在阁芳以为编纂总于东阳非己责也慢其人不加礼遇其人怒遂以白于瑾瑾方欲以事裁抑儒臣初一日早朝毕集府部大臣科道等官于左顺门以进呈本出示遍摘其中字画之浓淡不均及微有差讹者百余处以为罪给事中潘铎御史杨武等遂劾礼部左侍郎兼翰林院学士刘玑等受命编纂光禄寺卿周文通等职专誊写不能研精其事俱宜究治东阳等夫于检点责亦难辞瑾矫诏是其言令所司详核书内差讹及誊写官姓名以闻于是东阳等奏谓其书卷籍浩穰事务繁冗日期已定校阅不周仓卒之间致有差错臣等不能无罪有旨卿等政务繁冗其勿问既而纂修誊写等官各具＜锍-釒＞自劾乃夺玑及学士刘春太常寺少卿兼翰林院侍读费宏侍读徐穆编修王王□赞俸两月文通及吏部稽勋司郎中沈冬魁大理寺左寺正赵式中书舍人乔宗方英李淇徐富鸿胪寺序班汪麟等俸三月太仆寺少卿季通礼部祠祭司郎中胡清大理寺左寺副何泽右寺副刘学右评事李珵中书舍人王珙刘讯鸿胪寺序班周令林应禧钱禄张天保等俱令致仕中书舍人沈世隆吴瑶鸿胪寺主薄董汉序班郭晟沉秀康世凤朱昇何珍张祚张昆及举人华淳监生张元澄邵文恩汪惇王王□赞高仑张桓许鲁黄清汪克章等俱为民时东阳等详核誊写差讹者惟沈世隆吴瑶张桓华淳邵文恩五人而瑾并黜二十余人其专恣如此
　　○复除服阕按察司佥事查焕于山东
　　○先是盗发唐家岭兵部尚书刘宇参巡视居庸关御史王涣虽尝以病在告未许更代而失于奏报难逭其责有旨械系镇抚司考鞫涣坐推避擅缴敕书印信而掌道御史邢昭擅与收印呈院署经历冉继志亦不禀查涣杖三十为民昭继志杖二十昭降二级与继志俱调外任昭为高密县丞继志为长子知县
　　○山东兖州府沂州地震有声如雷○甲辰巡抚湖广右副都御史汤全乞致仕许之赐乘传归
　　○乙巳  仁孝文皇后忌辰  奉先殿行祭礼遣驸马都尉游泰祭  长陵
　　○以兵部右侍郎韩重为南京工部尚书
　　○升大兴隆寺僧人真泰为僧录司右讲经定晓为左觉义与右讲经性道俱兼大兴隆寺住持僧录司右讲经兼坛住文明为右善世兼永恩寺住持道录司左玄义张溥荣为本司正一道士刘奇清为右玄义兼宣灵庙住持俱司礼监太监李荣传旨也
　　○阳曲王府辅国将军奇潭乞请生母丁氏封号礼部议例不当予  上以奇潭母年迈七十子孝行可嘉许封夫人不为例
　　○郑府盟津王兄氵□葱先以罪革爵为庶人幽于高墙既而以恩赦回至是奏请复原爵  上从礼部议不许仍岁给半禄赡之本色折色均支
　　○丁未命致仕礼部司务孙聪改注兵部赴大同镇守太监侯能下赞画军务聪瑾之妹夫也巡抚大同都御史崔岩及能会荐之因得起用
　　○戊申顺天府丰润县有隙地曰魏家店为顷一万二千有奇县民褚銮及梁城千户所指挥杨辉辉之叔华等计五百四十户以其业相邻也于界内积渐开耕一千七百余顷阜城等县流民高稳等又开耕一百七十余顷英国公张懋庄田之在车辆山者亦与魏家店邻其管庄之仆赵文才乃为伪契云界内地其主皆尝以价买之因听稳谋侵居民刘钦等所垦招聚流民佃之而私其租入杂谷鸡鹅等物则纳于懋之子指挥铭钦等屡愬于官文才坚不就讯兵备官乃谕逐流民为文才佃种者各归其乡稳等无所恃遂以前地赴京献于官弘治十年初遣中官偕户部郎中王璘往勘定成熟地一千八十二顷继遣郎中王勤会巡按御史金献民往勘定芦苇及水占地之可税者一千二百余顷因立为皇庄而命中官张璇等督理之文才固以界内近东顷亩为其主之业不听拨付勘官如其言筑立封堆璇奏所勘界限未明辉及文才等欺隐地税屡遣户部郎中何文缙员外郎胡经胡雍刑部员外郎陈辅顺天府通判杜萱及移文巡抚都御史柳应辰勘处皆惧文才凶恶仅如前造册缴报雍之往也文才又紏华及銮等聚众拒阻且掷石伤雍雍隐忍亦不以闻于是遣司礼监左监丞张淮户部左侍郎张缙都察院左佥都御史张鸾锦衣卫都指挥佥事杨玉同往覆勘缙等具奏成熟地视旧增九百八十二顷但其地＜酉兼＞洼每亩宜减租银一分四厘庶旧额不亏而进纳无误芦苇水占地视旧增二千五百三十余顷宜听璇等随地所产易银类进其原勘不堪用地六千四百七十余顷宜听居民樵牧因劾应辰雍萱及懋铭俱有罪勤文缙经献民等则多去任迁官且遇赦宜免究诏执铭及雍萱等下镇抚司考讯懋令自具罪状勤等承委勘地不能尽心以致历年奏扰事久不决在外见任者行巡按御史逮至京鞫之致仕并去任改选者所司仍备查处治已而户部查覆文缙经献民等七员俱在外见任当逮问致仕者顺天府治中周钦等二员去任者应辰及辅等四员复命锦衣卫遣官校往执之惟勤等五员已死者免
　　○改守备紫荆关都指挥杜雄于大同朔州城以金吾左卫署都指挥佥事崔灏代雄
　　○命浙江署都指挥佥事陈璠军政管屯兼局事升杭州右卫指挥同知张奎为署都指挥佥事代璠军政兼管运粮
　　○云南师宗州贼首阿本等不听抚谕率众敌杀官军镇守太监崔安总兵官沐昆巡抚都御史吴文度巡按御史陈天祥等议遣左参议陈一经等督兵二万余人分为三哨自师宗州罗雄弥勒三路并进又于盘江贼巢后路分兵守截前后斩获四百七十六级生擒一百二十九人俘获贼属三百九十一人牛马器械甚众自首贼首二人听抚投降四百九十五人惟贼首阿本未获捷至诏安等俱写敕奖励差来人各赏绮衣一袭新钞千贯
　　○河间府景州知州马驭与致仕佥事孙博构怨博发其非刑杀人及科罚事命大理寺官同巡按御史勘问坐驭故勘平人致死论斩驭奏辩复命刑部锦衣卫官往勘又经审录无异而驭诉不已  上特宥其死杖之百充边卫军
　　○己酉  孝宗敬皇帝禫祭  上免朝遣驸马都尉蔡震祭  泰陵诸司皆分官陪祀
　　○以巡抚狭西右副都御史曹元为兵部右侍郎遂命尽取修边银输送京师
　　○命金吾左卫指挥同知程鹏守备仪真高邮等处地方寻以鹏陈乞升署都指挥佥事
　　○升阳和卫指挥许鉴为署都指挥佥事充左参将分守大同东路宣府前卫都指挥佥事陈勋充右参将分守大同西路平虏卫指挥同知刘继守备大同左卫城玉林卫指挥佥事徐俊守备阳和城  宁王宸濠奏请妾方氏徐氏封号诏封为夫人
　　○庚戌赐郑府繁昌王圣学心法易经集注各一部
　　○湖广散毛宣抚司宣抚覃显琮等遣把事黄子虎等庆贺贡马及方物赐宴并钞锭彩叚等物有差
　　○榆林并好地平等族番人癿麻哈并药竹等各来朝贡马及方物赐宴并钞锭彩叚等物有差
　　○平虏卫地震有声如雷
　　○辛亥锦衣卫原任指挥同知季英王荣闲住正千户王钦百户万岩张赟刘智各求复原职百户邵喜求代侄英指挥使下兵部议不可诏俱允之不为例英以保毋恩余皆戚畹云
　　○给辽东清河等堡夜不收并墩军死于贼者二十四人之家各银五两其子孙仍升授一级其有父母无子孙侍养者给银倍之
　　○福建武平县大风雨毁廨宇城楼及居民房屋
　　○壬子  太皇太后圣旦命妇朝贺赐百官宴于午门
　　○赏兵部尚书刘宇银三十两纻丝二表里仍荫子为锦衣卫实授百户宇奏先为总制时修堡砦编夫甲缮器械有劳乞行巡按御史阅实至是覆奏因特与赏荫而同事有功者俱得升赏宇复辞荫不允乃请以次男俸受荫又乞量加资级及世袭见任上竟从其请闻者莫不鄙之
　　○癸丑命巡抚江西都察院右副都御史柴昇巡抚狭西巡抚四川右佥都御史刘缨巡抚湖广兼赞理军务
　　○命左春坊左谕德兼翰林院侍读傅圭侍读顾清为应天府考试官
　　○命兵部左侍郎文贵清理军职贴黄
　　○升锦衣卫指挥使赵良为都指挥佥事正千户扶俊等十一人各一级赏总旗李淮等各纻丝一表里银五两以唐家岭获贼功也
　　○司礼监太监刘瑾御马监太监谷大周丘聚各奏选差官校擒获僣号贼首张华请论功升赏兵部尚书刘宇因据瑾等所奏分别升赏等第而极言大用瑾聚制胜有方其功尤伟赏不可以例拘诏大用瑾聚各岁加禄米十二石升指挥谷大＜王已＞千户朱德于永百户朱成刘景祥丘成各二级指挥使童祥等二十三人冠带小旗李经等六人副千户杨敔等八人各一级俱与实授世袭且见任赏为从有功官旗勇士米胜等三十五人彭钰等十一人徐瑾等十八人人纻丝一表里银五两
　　○升锦衣都指挥叶广俸一级正千户未杰陆宣等二十六人升赏有差俱以擒获张华贼党功也
　　○乙卯周王睦＜木审＞奏本府禄米自永乐洪熙年间一再加至二万石弘治初止如定制支给岁用不足乞如旧加赐户部覆议加赐乃  先朝特恩非  祖训定制也诏以周王始封祖定王  太宗文皇帝同胞至亲也准岁加二千石各王府不得援以为例
　　○英国公张懋以其子铭纵管庄之仆赵文才凶恶害民奉旨自劾  上曰懋为国大臣不能制其家扰民生事法当究问但念其先世勋劳特宥之○浙江台州府知府徐鹏举奏宋儒朱熹仕于浙东讲明道学修举荒政浚河筑堤民享灌溉台人德之立祠以祀但祀典不出于朝廷岁远则废乞令有司拨人役护视祠宇岁供祭品每春秋祭主以本府正官庶报功之典可久而台人之愿亦伸矣礼部议覆  上曰朱熹有功斯道遗爱在台固宜有祠其如鹏举所奏行之
　　○南京监察御史郭郛奏  孝陵行香诸司大小官通行陪祀而怠惰不至者甚多宜仿  天寿山诸陵礼制每遇时序分官行礼仍置籍以备监礼官察举礼部议覆  天寿山诸陵去京城百里外陪祭官往返必三阅日若  孝陵则在南京朝阳门外往返甚易与北不同且行香礼仪行之百年已为定制但日久玩易不免废弛宜令南京文武百官遵守如故其有假托偷惰者听监礼御史具名以闻庶乎人心知惧而典礼不谬从之
　　○升赏凉州卫昌隆铺平崖有功官舍旗军六十五人有差
　　○丙辰中元节遣驸马都尉马诚崔元林岳祭  长陵  献陵  景陵  裕陵  茂陵  泰陵文武诸司各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○诏许辽东军民舍余并客□人等纳银冠带仍免其杂泛差役以巡抚都御史邓璋奏修边费广仓廪空虗故也
　　○命添送宣府年例银五万两更开中两淮长芦盐共二十万引以守臣奏虏势方炽故也
　　○丁巳署承运库太监李时以九江等七处钞关旧收银两近为司钥库所请改收钱钞而比者银两正乏乞仍旧收银更开浙江等处矿坑并督催云南积逋之课下户部集议诸关正德三年四年俱收钱钞送司钥库以后仍收银送承运库若开矿则所得不偿所费课多小民陪纳先年压死矿夫数百害多利少况奉诏填塞未敢轻议宜行守臣勘报可否议之而云南逋课宜查追解纳及令各处一切赃罚金银尽输内库诏准议
　　○戊午  太宗文皇帝忌辰  奉先殿行祭礼遣驸马都尉林岳祭  长陵
　　○己未巡按云南御史陈天祥请仍设金腾兵备副使下吏部议得旨兵备近已裁革天祥何乃妄奏其令具自劾状
　　○虏五百余骑入庄浪镇羌等堡杀掠人畜按伏指挥佥事朱敬防守不严下巡按御史逮问拟谪戍以情轻律重诏免戍降二级带俸差操
　　○诏锦衣等卫收人匠一千名月廪冬衣如例后有缺仍令佥补
　　○命山东修理曾子庙从巡按御史金洪请也
　　○福建建宁右卫风雨迅雷击碎临江门新建城楼柱三瓴甓如故
　　○庚申仍以河南府税课司钱钞给赐伊王成化弘治间王奏岁禄止二千石食用不足乞税课  宪庙  孝庙皆允其请近以内帑缺用诸税尽取还官王复陈乞从之
　　○辛酉青石山等族番人中卜等各来朝贡马及盔甲等物赐宴并钞锭彩叚等物有差
　　○升赏大同会宁等处有功官军四百五十二人有差太监侯能岁加禄米十二石都御史崔岩赏文绮二袭白金十两总兵吴江监丞韦忠参将杨彪蔡瑁游击将军温恭都指挥佥事李鋐各升一级御史郭东山郎中王翀副使夏景和参议吕镗各赏文绮一袭白金五两
　　○巡抚辽东右佥都御史邓璋以修边预备无蓄言先年所定军职免比试并枪纳银之数太重欲更定指挥入银十五两千户镇抚八两百户所镇抚五两总小旗三两俟储足而止诏允之而罢修筑之议
　　○锦衣卫减级百户胡玺求复原职指挥佥事许之玺  宣庙章皇后侄孙也
　　○壬戌给成山伯王镛先世诰券二十二道初镛之曾祖真洪武中从军阵没以功追封金乡侯谥忠壮子通袭武义伯又加封成山侯锡之诰券宣德初伐交趾失利降为齐民尽夺其所封锡者毁之天顺初通子琮复伯爵传镛而诰券未给因其请还之
　　○庆阳伯夏儒奏请追赠三代许之给诰券如例
　　○太监李荣传旨遣御用监太监甄瑾往湖广太岳太和山奉安圣像
　　○福建瓯宁县灾
　　○癸亥南京协同守备武靖伯赵承庆卒承庆父辅成化间以军功由都督同知封伯后进封侯辅卒承庆以成化二十三年袭伯爵弘治初专管操江注南京前府掌印后转协同守备掌南京右府事元年刘瑾专政斥逐辅臣邸报至承庆首传之言官乃连＜锍-釒＞请留大学士刘健谢迁而罢黜太监高凤坐是忤瑾遂罢官削禄至是卒赐祭葬如例
　　○甲子镇守云南太监崔安奏先年银场矿生之时俱被闸办管埸指挥等官袁斌等二百七十三员侵渔私用后因洞远矿微采办艰难久不交纳自弘治四年至十八年负课六万八千九百余两欲逮斌等如数监追户部言监追于众恐有不堪宜仍行镇巡官查审除弘治十六年以前采办不敷以致未完者勘明除豁内有侵欺者乃究之十七年以后逋负之数则稽其多寡立限比较诏镇巡等官依期完解不许仍怠
　　○乙丑黜翰林院编修谢丕为民初丕乞归省至是复以疾请刘瑾怒其父迁及丕焉
　　○丙寅升赏广西富贺等县广东连州等处平贼有功官军五千九百五十三人有差太监潘忠岁加米十二石总兵毛锐四十石巡抚都御史熊绣已致仕赏文绮二袭白金十两都指挥李铭王春纪功御史张津陈霖各文绮一袭白金五两参政王臣翁健之副使郑岳佥事吴廷举各文绮一袭参政管琪参议钟文俊佥事丁隆李希颜各白金三两
　　○升赏辽阳东州并开原镇北二堡有功官旗军舍五十三人有差
　　○丁卯仍以万县盐银之半给寿王  先帝时尝从王请赐以盐银近以内帑缺用诸税尽取还官王复请从之
　　○改嘉祥长公主东安县香火地土为皇庄本府阍者鲁才奏本地逐年逋欠租银当一万六千余两乞赐修理坟茔诏令户部以见在部银六千两与主家以一万两输内承运库而本地逋租之数付户部徐追之
</div>
    <div class="pagination">
<a href="明实录武宗实录_page20.html">上一页</a><span>...</span><a href="明实录武宗实录_page16.html">16</a><a href="明实录武宗实录_page17.html">17</a><a href="明实录武宗实录_page18.html">18</a><a href="明实录武宗实录_page19.html">19</a><a href="明实录武宗实录_page20.html">20</a><span class="current-page">21</span><a href="明实录武宗实录_page22.html">22</a><a href="明实录武宗实录_page23.html">23</a><a href="明实录武宗实录_page24.html">24</a><a href="明实录武宗实录_page25.html">25</a><a href="明实录武宗实录_page26.html">26</a><span>...</span><a href="明实录武宗实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
