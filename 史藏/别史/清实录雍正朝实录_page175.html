<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 175 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 175 页/共 216 页</h1>
    <div class="content">
○镶红旗蒙古都统銮仪使公噶尔萨、缘事革职。以散秩大臣公讷亲、为銮仪卫銮仪使　　

○移直隶永宁路原驻柳沟守备一员、带兵三十名。并添派永宁城、四海冶堡、周四沟堡三处、兵三十一名。驻防岔道城。拨永宁路外委把总一员、驻防柳沟。从署直隶提督路振扬请也　　

○庚寅。上以怡贤亲王次日发引。复亲诣殡所。奠酒　　

○调镶白旗汉军副都统倭星额、为本旗满洲副都统　　

○命署两江总督尹继善、来京陛见。以漕运总督魏廷珍、署两江总督。兵部尚书性桂、署漕运总督　　

○署贵州巡抚元展成疏报。安顺、思南等府。开垦雍正九年分田地、一百四十顷有奇。下部知之　　

○壬辰。谕办理军机大臣等。康亲王崇安母妃患病。著将抚远大将军印。交与归化城都统丹晋收贮。崇安即速来京　　

○谕内阁。今年江浙地方。海潮骤长。沿海居民。被水冲溢。朕已敕令该督抚等、加意抚绥。毋使穷民失所。近闻江南南汇县、下砂头二三场等处。灶户盐丁。被水者甚众。著将商捐义仓。及嘉兴存贮米石。动支赈恤。迅速料理。俾获宁居　　

○癸巳。谕办理军机大臣等。朕念博尔屯之祖、旧日劳绩。将博尔屯屡加任用。伊并不黾勉向前。因命往扎克拜达里克马尔赛军前效力。乃王丹津多尔济等。在厄尔得尼招、大歼贼众之后。所有疲困奔逃之贼。前至扎克拜达里克。伊有精兵万余。并不邀击。懦怯观望。俾其遁去。博尔屯、如曾劝马尔赛而不允。其罪尚轻。如并未经劝过。则伊之首领亦难保矣。一切情节。著据实回奏。其参赞大臣、内大臣、都统、俱著革去。以闲散公在军前效力行走　　

○甲午。升署仓场侍郎兆华、为盛京户部侍郎　　

○命宁古塔将军常德、前往北路军营。以正白旗满洲副都统杜赉、署宁古塔将军　　

○旌表直隶广平县烈妇、张文玉妻王氏。拒奸不从。被殴殒命。给银建坊。入祠致祭如例　　

○乙未。谕青海王贝勒贝子等。今年七月间。准噶尔策零敦多卜、带领三万贼众。侵扰内地。被喀尔喀副将军王丹津多尔济等。带领满洲等兵二万。将贼兵截杀几尽。喀尔喀等既能如此奋勇杀贼。尔等何独不能乎。各宜鼓舞振兴。踊跃效命。贼兵前来侵扰青海。祗有噶斯一路。尔等须在紧要隘口。预备看守。傥有贼兵前来。务期协力追杀。悉行巢□刀除。将此晓谕尔等部落知之　　

○大学士伯督巡陕甘经略军务鄂尔泰奏言、北路逆贼、于八月初五日。在厄尔得尼招地方。被我兵大败。由鄂尔昆河源、向推河地方逃去。查毕济一带。乃逆贼败遁必由之路。中间有衮他马哈之沙碛。系毕济要隘。离巴尔库尔、不过三百余里。臣随于八月二十八日。咨行护宁远大将军印务张广泗。令其挑选满洲察哈尔精兵二千名。交前锋统领阿思海总统。佐以副都统达什。选绿旗精兵一千名。交总兵官张存孝总统。佐以副将冯廷雄。即日起程。前往衮他马哈堵截。并令阿思海等。一到衮他马哈。即遣弁兵、哨探毕济一带。如有贼踪。飞报张广泗。领兵追巢□刀。又令张广泗备兵数千名。遣发继进。以壮声援。得上□日、鄂尔泰、身在肃州。一闻信息。即调遣兵丁。截杀贼众。斯可谓为国之大臣。达尔济、诺尔浑、钦拜等。拥兵万余。驻劄扎克拜达里克。遇准噶尔穷寇、徒手奔逃。并不迎击。待其已过虚作追赶之势。怯懦不堪。将此寄与伊等知之　　

○改湖南衡州府属桂阳州、为直隶桂阳州。管辖临武、蓝山、嘉禾三县。从湖南巡抚赵弘恩请也　　

○丙申。工部议覆、湖南巡抚赵弘恩疏言、六里苖疆新设永绥协。驻劄兵丁。查有吉多坪、地势宽广。实为扼要。请建造城垣官署。并设仓廒数间。贮谷以备兵食。至乾州向设百户。请照旧安设。令与汛弁一同居住。额徵杂粮。即令各百户按数徵收。再、苗民渐知向化。所有永绥民苖兵丁。应许其互结姻亲。并于每里设立义学二处。以资教导。均应如所请。从之　　

○丁酉。谕喀尔喀七旗王、贝勒、贝子、公、台吉属下人等。去年朕降上□日、令尔等移居内地。尔等并不感悦遵行。朕又屡次催促。始勉强迁移。此次准噶尔贼兵前来。幸王丹津多尔济等、带领大兵。将贼兵杀败。尔等始得脱免。否则尔等部落、岂能保护产业牲畜。朕思尔众喀尔喀、本属一体。岂有甘居庸懦、受人庇护之理。嗣后各宜激烈奋发。将贼兵悉心巢□刀灭。不特永享昇平。抑且垂光史册矣。勉之　　

○浙江布政使张元怀、缘事革职。调江西布政使王纮、为浙江布政使司布政使。以原任通政使司右通政宋筠、署江西布政使司布政使。升河南南汝道卢焯、为河南按察使司按察使　　

○授故奉恩将军佛照弟多义、为奉恩将军　　

○旌表山东济宁州烈妇、徐国柱妻吴氏。拒奸不从。服毒殒命。给银建坊。入祠致祭如例　　

○庚子。谕内阁。颖俊、懦弱、两营兵丁二千名。欲其马上娴熟。故给马二百匹。令其学习。今闻两营兵丁内。有骑射可观者。亦有骑射虽属生疎、而马上尚能发矢者。以此观之。则学习至一二年后。马上可以娴熟矣。八旗操演兵丁。虽令学习步射鸟枪走远等技。但满洲兵丁。以马上娴熟为要。著计八旗满洲兵丁数目。每十名给马一匹。即将旗下餧养之官马拨给。俾兵丁等于马上操演。并令小心秣饲。勿致损伤　　

○以领侍卫内大臣拉锡、署太仆寺卿　　

○护宁远大将军印务张广泗奏言、穆垒一处。难以驻兵。业经臣等备奏情形。并请移驻阔舍图地方在案。今于八月二十八日。臣与署镇安将军卓鼐、参赞顾鲁、暨在营镇将等密商。将大营全撤。自穆垒起程。于三十日。已回阔舍图。但细阅阔舍图地方。路径丛杂。气候严寒。兼之城堡尚未筑完。四处草厂、尽被贼人烧毁。实亦难于久驻。臣等不敢固执前议。请将大兵、尽行撤回巴尔库尔。惟于附近紧要处。酌量安兵驻守。查得陶赖、无克克二处。系贼人南来径路。各安兵一千五百名。搜济、察罕哈麻尔二处。系贼人西来大路。各安兵一千名。又镜儿泉、噶顺、并乌普土克尔忒克三处。在巴尔库尔之北。贼人或由沙碛。或由北山。皆可前来。应于镜儿泉、安兵二千名。噶顺、安兵五百名。乌普土克尔忒克、安兵一千名。又图古里克、图尔库尔二处。在巴尔库尔之东北。乃贼人自阿济毕济、越沙碛而来之要路。应各安兵一千名。仍于一切要隘之处。分安小卡伦、远行哨探。另派兵丁。看守牧厂。哈密、塔尔那沁二处。亦俱添兵防守。再、穆垒大兵既撤。则吐鲁番孤悬一隅。所当预筹驻兵运粮之道。查吐鲁番原驻兵八千名。并现留押运粮糈之兵丁五百名。系分驻鲁谷庆、哈喇火州、皮禅、洋海、勒木津、塞木津、汉墩七处。查勒木津、塞木津、汉墩三处。俱与贼近。声势不能联络。请将三处官兵、速行撤回。归并鲁谷庆、哈喇火州、皮禅、洋海四处分驻。并将三处回民。亦俱移至鲁谷庆等处城内居住。庶免贼人窥伺。而我兵亦易于防范矣。奏入。报闻　　

○辛丑。喀尔喀扎萨克图汗副将军策旺扎布、缘事革爵。以其族弟多罗郡王格勒克颜木聘尔、袭替　　

○壬寅。谕办理军机大臣等。喀尔喀贝勒策穆楚克纳木扎尔、带伊属下兵丁。前往军营。因中途病足。令伊弟与子将兵前往。伊自回部。猝遇色卜腾旺布属下奇尔吉斯等、背叛。伊率属下人拒战。身受枪伤而亡。其属下兵丁、奋击奇尔吉斯等。悉行斩杀。甚属可嘉。著顺承亲王查明。有已故受伤者、议叙恩赏。策穆楚克纳木扎尔受伤身故。朕心轸念。著派侍卫部属各一员。前往祭奠。赏银一千两　　

○以正黄旗满洲副都统噶尔锡、署正红旗蒙古都统　　

○癸卯。谕八旗汉军都统等。朕从前因八旗汉军佐领下、壮丁多寡不均。特降谕上□日。著令均匀。当日办理此事之大臣等。应将世袭佐领之壮丁。仍添入壮丁不足之世袭佐领内。不应将公中佐领之壮丁。添入世袭佐领之内。乃正红旗从前匀派壮丁时。将内务府拨出之人添入。甚属错谬。八旗汉军、有似此办理者。俱著查明。其壮丁不足之世袭佐领。仍将世袭佐领之壮丁拨补。量其壮丁之多寡。或将两姓合为一分佐领。或将三姓合为一分佐领。令其轮流管理。则将来补授佐领时、亦易得人。再、公中佐领之壮丁不足者。仍将公中佐领之壮丁拨补。著八旗汉军都统等、公同详查。画一办理　　

○乙巳。谕办理军机大臣等。据索伦总管博尔本察等奏称、呼伦贝尔等处。今岁所种地亩。因旱歉收。俟明年多为种植等语。朕思种地一事。如交与伊等。则训练兵丁。必致贻误。著行文将军卓尔海。于齐齐哈尔、爱浑、墨尔根三处台丁。及水手屯丁内。拨派五百名。动用彼处存贮正项钱粮。酌量给与盘费。并置办犁具籽种等项。令其前往呼伦贝尔地方。于明年春间。及时耕种。至秋后。著卓尔海将如何收获之处。据实奏闻。其动用银两。仍著报部照数解还　　

○丁未。升都察院左都御史彭维新、为户部尚书　　

○戊申。解广东按察使黄文伟任。升广东肇罗道张渠、为广东按察使司按察使　　

○大学士伯督巡陕甘经略军务鄂尔泰、条奏边地屯田事宜。一、总理屯务副都御史孔毓璞、请颁给关防。以昭信守。一、客民首报地亩。应分别给与工价。每籽种一石。上等地给银二两。中等一两五钱。下等一两二钱。其夫役人等。除每月给与工价口粮外。每年再加赏银一两。皮衣皮帽银二两。至所委监种人员、暨跟役。每日给银六钱。庶食用有资而驱遣无误。一、屯田所需夫役。俱在甘凉肃一带雇募。令各地方官出具保结。以免逃逸。其口内口外。沿途往返。给与口食。并筑土堡一座。酌量可容夫役居住。牛畜亦即于此圈餧。一、屯田各处。一应雇募夫役。添补农具。以及给散工价。收获禾稼等事。俱著地方官、协同稽查办理。庶免迟延偷窃等弊。一、各项动用银两。应令总理屯务大臣奏报。在军需银内动支。另行报销。从之　　

○己酉。谕办理军机大臣等。据顺承亲王锡保奏称、傅尔丹在乌孙珠尔地方。并不整备官兵。预筹堵御之策。辄轻调官兵进击。以致有误军机。傅尔丹、著革去公爵、并令侍卫内大臣、振武将军　　

○又谕。北路军营。现有大将军印信。其振武将军印信。著收贮。若有调遣之处。请上□日派人掌管　　

○封故恒亲王允祺子弘晊、为和硕恒亲王　　

○升理藩院侍郎僧格、为镶红旗蒙古都统。仍留西藏。以理藩院侍郎纳延泰、署镶红旗蒙古都统　　

○护宁远大将军印务张广泗奏言、臣等于八月二十八日。自穆垒撤兵。酌量分派。令太原总兵官王绪级等。带兵四千五百余名。由南路往陶赖、无克克、搜济等处驻劄。又派松潘总兵官张元佐等。带兵四千余名。由北路往镜儿泉、噶顺、察罕哈麻尔等处驻劄。臣与副将军常赉、署镇安将军卓鼐等。领兵六千余名。由中路行过噶顺沟。即将大兵交与常赉等管领。臣轻骑兼程。于初八日、已抵巴尔库尔。办理一切机宜。常赉等大兵。随于初十日、亦抵巴尔库尔驻劄。其分派由南北两路前往之官兵。亦于初八九十等日、各抵驻劄之处。沿途慎重防维。并无贼人窥探尾袭等情。奏入。报闻　　

○庚戌。谕内阁。各部院堂官、职任綦重。必秉公洁己。方能表率属员。朕谆谆训谕。奚啻再三。近闻各部院堂官内。尚有私受馈送者。此端渐不可开。尔等当反躬自省。各加勉励。至于承办国家事务。惟期恪循天理。至当至公。不可稍涉偏私。以致宽严失中。又若本衙门堂官、为司官书吏所朦蔽。而别衙门堂官、有所见闻。即宜互为规戒。休戚相关。不得谓于己无与。漠然不顾也。尔等皆国家大臣。聆朕谕上□日。当各自警惕。遏抑私情。和衷交勉。以成昇平之治　　

○调正蓝旗蒙古都统青保、为镶黄旗满洲都统。仍留西藏。命大学士鄂尔泰、署镶黄旗满洲都统　　

○大学士伯督巡陕甘经略军务鄂尔泰奏言、边地屯田。最关紧要。查肃州城南九家窰地方。有荒地一区。土高无水。不能播种。其九家窰之北。上寨、中寨、水堡、上盐池等四堡。俱系熟田。亦因水源不足。兼有漏沙。每岁不过薄收。请于上流凿山开洞。引千人坝之水。逆流而上。以避漏沙。则九家窰荒地可垦。且余水下注。则上寨等四堡熟地。更可加倍丰收。于民生军需。均有裨益。从之　　

○辛亥。孝慈高皇后忌辰。遣官祭福陵　　

○壬子。上回宫　　

○癸丑。孝敬皇后周年忌辰。遣官致祭　　

○谕办理军机大臣等。察罕叟尔城甚小。止可屯积米石。是以顺承亲王、又修木城。朕意欲照扎克拜达里克城。开展阔大。著行文顺承亲王。明岁动支钱粮修筑。或令彼处兵丁。或由京师遣工匠前去。著顺承亲王、一并议奏　　

○授故奉恩将军基寿子四十一、为奉恩将军　　

○甲寅。添设江南漕标城守营把总一员。外委把总一员。漕标左右两营把总各一员。外委千总把总各一员。从漕运总督魏廷珍请也　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十三



大清世宗敬天昌运建中表正文武英明宽仁信毅大孝至诚宪皇帝实录卷之一百二十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修
</div>
    <div class="pagination">
<a href="清实录雍正朝实录_page174.html">上一页</a><span>...</span><a href="清实录雍正朝实录_page170.html">170</a><a href="清实录雍正朝实录_page171.html">171</a><a href="清实录雍正朝实录_page172.html">172</a><a href="清实录雍正朝实录_page173.html">173</a><a href="清实录雍正朝实录_page174.html">174</a><span class="current-page">175</span><a href="清实录雍正朝实录_page176.html">176</a><a href="清实录雍正朝实录_page177.html">177</a><a href="清实录雍正朝实录_page178.html">178</a><a href="清实录雍正朝实录_page179.html">179</a><a href="清实录雍正朝实录_page180.html">180</a><span>...</span><a href="清实录雍正朝实录_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
