<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 349 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 349 页/共 502 页</h1>
    <div class="content">
○以拏获江西临江窜贼、及守御永丰出力。赏知县冒溶、花翎。文童柯申等、蓝翎。知县章澂等、加衔升叙有差。予吉安进贤等处阵亡千总彭景维、李义胜、刘凤山、萧有贞、外委谢华学、胡献廷、沈余有、罗金山、谢锦益、祭葬世职。　　

○丙寅。谕内阁、前有人奏、山西夏县知县赵彭寿、讳盗为窃。获贼纵放。榆次县知县陈曜图、纵容丁书。索诈事主。当经谕令恒福、按照所奏各情。据实查参。兹据该抚查明覆奏。赵彭寿被参窃劫各案。虽无讳盗纵贼情事。惟详报迟延。逸犯尚多未获。究属玩延。陈曜图、亦无纵容丁书索诈等情。惟逸盗日久未获。实属疏懈。赵彭寿、陈曜图、均著交部议处。仍著该抚严饬该员等、将各案逸犯。赶紧缉拏。务获究办。如仍前延玩。即行严参。　　

○复引见京察一等人员。得旨。此次京察一等。复带领引见各员内。除董似谷、奎昌、黄安绶、文衡、王继庭、暹福、德林、高镇、衡龄、振兴、治昌、张兆栋、勒方锜、琦成额、崇筠、哈丰阿、毓通、颜培瑚、李培祜、毋庸记名外。文麟、清安、刘长绂、李德仪、孙衣言、张桐、徐嵩生、彭瑞毓、邓兆熊、曾璧光、宗室明益、贵肇、恽世临、哈兴阿、成琦、恭钊、卢定勋、王正谊、光泰、裕安、康锡龄、宗室灵杰、章倬标、张澐卿、恭錱、书绅、高倬、觉罗常筠、陈立、程祖诰、沈丙莹、蒋锡绶、瑞琇、李德莪、铨儒、清恩、英桂、松寿、博麟、吴惠元、英汇、扎克丹布、刘子城、方浚颐、德克津泰、夏家泰、俱著交军机处记名以道府用。文恒、著记名以关差道府用。　　

○丁卯。上诣清夏斋、问如皇贵太妃安。　　

○谕内阁、僧格林沁、文彩奏、查讯副都统挑缺不公。供词互异。请分别暂行解任革职等语。此案据副都统伦恭供称、向来挑缺。并不信任参领等保举。而据副参领松明供称。阿淩阿系伊姻侄。挑缺时曾向伦恭回明。阿淩阿在印房当差效力。供词互异。显有请托情事。必应严切根究。伦恭、著暂行解任。松明、著即革职。一并交僧格林沁等、讯明具奏。　　

○又谕、杨能格奏、军需紧急、请将本省钱粮、照旧充饷一摺。江苏省江北各属地丁等项钱粮。自咸丰四年起。历经准其拨充江北军营兵饷。现在德兴阿等、进攻江浦。饷需极关紧要。所有淮扬等各属、咸丰七年未完、及八年分应徵地丁等款。著准其援照前案。仍归江北粮台。提充军饷。其江甯等处各标营、常年兵饷。著户部另行筹拨。　　

○谕军机大臣等、前因蒋玉龙、已授贵州提督。谕令王庆云、于川省将弁内、遴员前赴贵州。接管该提督原带川兵。嗣因思南府城。被匪阑入。复允王庆云所请。令该提督即由镇远、绕出思南之北。相机进剿。本日复据王庆云奏、黔省桐梓等处。匪徒复炽。应否即由蒋玉龙一手剿办等语。蒋玉龙、既经简放贵州提督。全省军务。皆归调度。现在下游麻哈等处。正当剿办吃紧之际。佟攀梅、既以贻误革职。恐该处统兵乏之。傥王庆云所派接替之员。能即日前往。则桐梓匪徒。即可责成该员剿办。俾蒋玉龙得以回顾下游。若由思南再至桐梓。恐与麻哈、都匀、相去渐远。著王庆云、酌量情形。应如何分投援剿之处。即行知照该提督。由何路进兵。免致两歧。至协济饷需。据称已解银一万两。此后仍著源源接济。黔省饷项无出。该督当已稔知。即蒋玉龙一军。不在桐梓一路。亦当设法筹解。无使缺乏。将此由五百里谕令知之。　　

○复引见内务府三院等处京察一等人员。得旨。此次内务府三院等处京察一等。复带引见各员内。除鹤昶、晋英、松瑔、祥庆、恩连、文明、毋庸记名外。经文图、毓桂、文勋、文熊、师曾、铭海、中福、恩麟、祥恒、福瑞、宽惠、毓泰、恒起、贵宝、俱著交军机处记名。　　

○予江西南康等处阵亡外委萧万辉、赖相球、祭葬世职。　　

○以督救顺贞门内火。予王大臣、暨各衙门值差官员、加级有差。弁兵等五百三名、赏给银两。　　

○戊辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、载容等奏、修理公主飨堂、应行礼节一摺。此次修理慧安和硕公主、慧愍固伦公主飨堂。一切礼节。著即援照道光二十五年。修理纯懿皇贵妃园寝成案办理。嗣后应如何酌定章程之处。著礼部妥议具奏。　　

○谕军机大臣等、福兴奏、缕陈浙江吃紧情形、请饬迅筹重兵堵扼一摺。据称洪逆以金陵危急。数次求援于石逆。石逆遂率抚建新淦之匪。倾巢而出。该逆自统大队。号称十余万。拟先据广信。直犯苏杭。以分金陵之势。现在逆匪已越广丰而北。窜至大南桥。饶廷选、已退劄玉山。福兴所有之兵。只能专顾信郡。其旁窜浙疆之路。在在空虚。恐误大局各等语。逆贼因金陵围攻甚紧。率其大股。旁窜浙疆。意图分我兵力。设一旦令其阑入。不独金陵功败垂成。东南大局。岂堪设想。著和春等、即调拨劲兵二三千名。选派得力大员管带。星驰前往常山玉山一带。扼要截击。并与饶廷选会商进剿机宜。并力堵御。保全浙境。即所以截断金陵援贼。自顾藩篱。该大臣等、当以大局为重。毋稍延缓。致误事机。将此由六百里加紧谕令知之。　　

○又谕、前因江西贼匪图犯广信。并分窜铅山等处。谕令王懿德、于闽省派兵一二千名。或由邵武进剿建昌。或由崇安前进。与江西兵勇会剿。以分贼势。本日据福兴奏、贼匪自窜踞河口镇后。复沿河东上。去广信府城十余里。据拏获贼党供称、石逆因金陵逆贼。叠次求援。欲由江西东路。直犯苏杭。以掣金陵大兵之肘。贼众倾巢而出。分作六起。号称十余万。如攻扑广信。不能得手。即由广丰窜扑江山等处。以图直入浙境。现在贼已窜过广丰。饶廷选一军。退至玉山。情形危急。请饬拨兵援救等语。本日已谕令和春、于江南军营。酌拨兵二三千名。前往常玉山等处会剿。惟贼势极为狓猖。江南正在围攻金陵。所拨兵能否即到。尚未可知。福兴一军。断难兼顾玉山等处。王懿德接奉前旨后。谅已酌派兵勇出境。第此时贼既专注浙省。则进攻抚建。转非要策。自以堵贼犯浙之路为急。粮道赵印川、带兵素称得力。此时尚在邵武一路。著王懿德、速于闽省各标营内、抽拨劲旅数千名。或即交赵印川统带。由崇安前进。绕出贼前。相机堵剿。一切粮饷军装。均著迅为筹备。贼势剽悍。非重兵不能堵御。该督务当注以全力。并不得稍涉迟缓。以致贻误大局。又上年曾调广东兵二千名。据叶名琛奏称、九月间已令启程。由福建汀州取道、赴抚建救援。迄今未见报到。著王懿德、迎探广东潮州镇总兵寿山、曾否带兵行抵抚建等处。或在何处逗遛。并著催提赴援常玉山等处。是为至要。将此由六百里加紧谕令知之。　　

○又谕、前因各夷酋投递照会。欲来上海。当经谕知何桂清等、设法令其回粤。再由黄宗汉与之理论。本日据何桂清奏、黄宗汉、已于二月初三日、由苏州启程赴浙。并称上海续到火轮船三只。又有＜口英＞夷兵船二只。俄夷兵船一只。寄舶吴淞外洋。尚无动静。与本日柏贵等所奏、夷船陆续开行之语相符。现在柏贵等在粤。已与该夷开市通商。并据奏称各夷酋等、均已欢悦而去。现只夷兵数百人。尚在城中。惟不肯搬移出城。必欲俟大局议定。始肯退出等语。上海地方。不便与之理论。止能谕令回帆。已密谕何桂清、妥为筹办。而广东业与通商。已非上年情形可比。前此谕令罗惇衍等、集团驱逐。日久未见覆奏。想系柏贵等、恐开衅端。不令遽行举动。或该夷酋闻有此举。虑其受亏。故舍广东而趋上海。柏贵等遂信为民夷相安。总须黄宗汉迅速抵粤。方能相机筹办。著将柏贵等本日摺件。钞给黄宗汉阅看。务须将前次谕示机宜。及该省现办情形。参酌办理。朕亦不为遥制。现在中原多事。兵饷两亏。上海正行海运。固以息事为宜。但国体攸关。岂可遂其要求之志。致令他国复起效尤之念。黄宗汉到后。仍未可轻易入城。伍崇曜、既为该夷说合通商。即可令其探夷酋之意。如仍有需索兵费之事。当告以焚烧商民房屋货物。先须赔补。借绅民之力。以杜其讹索之端。然后相机筹办。刚柔并用。操纵在我。不可一味迁就。致失国体而启戎心。水师提督吴元猷、疏防夷船阑入省河。已降旨革职。暂行留任。该督到后。即饬令严防海口。以固藩篱。将此由六百里密谕知之。　　

○又谕、何桂清奏、上海夷务情形、并请饬严防天津等语。上海为海运受兑地方。自应设法羁縻。不令滋扰。本日据柏贵、穆克德讷等奏、广东筹办各情。已谕令黄宗汉、酌度办理矣。现在广东省城。夷兵渐次撤减。夷酋搬回香港。并因各国吁请通商。业已开港贸易。傥＜口英＞咪口□佛三酋到沪时。著即派员、谕以广东现已开市通商。情形与上月不同。新任总督到后。自有办理之法。上海与该夷等、本无嫌隙。令其回粤商办。傥该夷欲赴天津。但当告以徒劳无益。亦不必过于阻止。转示以疑畏之意。惟该夷居心叵测。仍当密饬地方官。不动声色。妥为防范。并催令兑竣沙船。迅速放洋。毋稍稽滞。新授上海道史翼久、系军营捐输保举之员。如于此缺未能胜任。著该督抚据实具奏。柏贵等摺。著钞给阅看。将此由六百里密谕知之。　　

○命前任湖南布政使徐有壬、驰赴江苏。办理江南军营粮台事务。　　

○以疏防夷船驶入省河。革广东水师提督吴元猷职。责令严防海口。　　

○改铸江苏新阳县知县印信、从巡抚稍德辙请也。　　

○己巳。谕内阁、前据御史李培祜、奏参山西临汾县知县王应昌、杖毙良民。该省上司意存消弭各情。当派成凯、会同恒福查讯。兹据成凯等审明定拟具奏。所有撤任临汾县知县王应昌、及书差皂役人等。应得罪名。均著刑部议奏。太原府知府保龄、候补知府万济、虽讯无消弭勒结各情。惟于滥刑毙命重案。未能究出实情。率行禀请发回本府。显系推诿。平阳府知府王溥、近在同城。迨事隔三月。始行禀揭。又未将在逃要证缉获。并添改尸亲甘结。均属不合。著一并交部分别议处。按察使沈兆澐、总理刑名。毫无觉察。且案未讯结。遽将该县详请回任。难免意存徇庇。恒福于此案承审各员。日久讯未得实。未能查参。著一并交部议处。　　

○谕军机大臣等、本日据黄宗汉奏、行抵苏常之时。因上海并非总办夷务之地。恐一经羁留。该夷得以要求挟制。转致苏省骚动。所见甚是。现在该督已由浙启程。沿途既无可带之兵。即福建官兵。昨已有旨、令其选派赴援江西。恐亦无可分拨。漳泉一带。如有精练之勇。札调带往。当能得力。粤省现无军械。并可由闽酌带前往备用。览钞呈信件。有柏贵禁止义兵之语。可见受其挟制。不能不迁就羁縻。然该夷一闻各乡标贴长红。即将开市改期。该夷酋亦即回香港。未尝无畏惧之心。该督到粤后。仍当借绅民之力。慑以虚声。始能令其有所忌惮。前年九月间。该夷烧我民房九千余家。此次入城。所烧房屋。亦复不少。试问该夷作何赔补。如其不向中国讹索。则此事自当别筹办法。若仍有赔还夷货。需索兵费等情。惟有任听绅商。向其索赔。即使群起为难。亦不能为该夷庇护。至该夷憾叶名琛之拒绝。构怨称兵。已属背约。乃入城之后。柏贵委曲求全。而该夷复劫去库银。放出监犯。收取将军衙门军器。直似形同盗贼。况其轿夫带用红顶翎支。有意轻慢中国。尤为可恶。闻此皆吧嗄口□礼所为。该夷以叶名琛倨傲。致有攻城之举。今该国吧嗄口□礼、如此狂悖。应得何罪。该公使何不闻究办。此等情节。亦可与之理论。至柏贵现办通商。系伍崇曜从中说合。该绅虽熟悉夷情。究系洋商。与夷人多有交涉。其谋亦未可尽用。若事关机密。仍由该督筹画定议。勿先宣露为要。所请随带各员。均著准其带往。将此由六百里密谕知之。　　

○庚午。遣官祭贤良祠。　　

○谕内阁、和春奏、官军叠获胜仗、克复秣陵关一摺。金陵逆贼。分踞秣陵关。叠经官军痛剿。尚复恃险抗拒。正月二十四等日。总兵李若珠等、移营节节进偪。贼匪由东南北各关。叠次倾巢出扑。均经击退。二月初二日之战。歼毙贼匪尤众。凶焰始衰。官军遂渡河。绕出郭家桥劄营。横截秣陵殷巷之冲。断贼粮药。贼愈汹惧。十二、十三日。复将黄泥庵、白塘村、王家庄等贼垒。悉数踏平。关内贼势不支。遂图窜逸。十四日。李若珠等、派兵潜赴关北葛塘寺等处。分路埋伏。以备截剿窜贼。遂派副将刘季三等攻东关。游击马得昭等攻北关。游击刘成元等攻西南两关。兵勇踊跃用命。赋时进偪。马得昭等、奋不顾身。斩关直入。大队缘附而上。内外贼巢。同时火发。官军尽力击剿。即于是日亥刻。将秣陵关克复。逃窜贼匪。亦经伏兵截击。歼馘无遗。不留余孽。秣陵关为金陵南面屏蔽。逆贼失此险要。不难一鼓歼除。该大臣等、通筹全局。布置悉合机宜。仍著督饬将士。迅图克复金陵。同膺懋赏。　　

○谕军机大臣等、和春奏、移兵围攻金陵、需用军火甚钜、请饬直隶、山东、山西、陕西、等省拨解一摺。现在秣陵关已经攻克。大兵围攻金陵。正在吃紧。需用军火较钜。江苏军需局制造不及。系属实在情形。著谭廷襄、崇恩、恒福、曾望颜、各拨火药四万斤。仍按照火药斤数。各配擡炮鸟枪子火绳七成。分起派员解赴和春军营。以资攻剿。此系刻不可缓之需。各督抚等、务须迅速筹解。毋稍延缓贻误。将此由五百里各谕令知之。　　

○又谕、和春另片奏、蒙宿官兵、及福兴咨调援兵、均属无可分拨等语。蒙宿一带。毗连北路。尚可由山东等省调派。惟广信为浙江门户。石逆以大股来犯。已越广丰而北。进援之总兵饶廷选、退至玉山。贼势甚为猖獗。福兴一军。万难堵御。浙江为完善之区。稍有疏虞。苏杭震动。大局可虑。石逆此次内犯。实为金陵逆众求援而来。故尽率抚建之贼。倾巢出扑。迥非寻常窥伺可比。虽据福兴奏、浙省兵勇。共有二千三百余名。而未经行阵。深恐不能得力。除江南大营外。实无可调劲旅。昨所发寄谕。业已详晰指示。和春等不可视为泛常。著即克日酌调。务须凑足二三千名。方敷剿办。现在围攻金陵之兵。自未可抽调。此外除邓绍良、及东坝、高淳、等处防兵。亦不可掣动。著于各处留守官兵内、酌量调派。其统带将领。必须实在得力之员。始能以少御众。著和春等、迅速选派。即令由浙江前赴常山玉山等处助剿。至粮台总办。已另派前任湖南布政使徐有壬、前往接办。军饷本不应浮滥。惟因功在垂成。姑准照旧支领。复经叠降谕旨。俟金陵克复后。先将不受约束之兵。遣撤归伍。其素有纪律者。令何桂清于例饷之外。筹给赏需。所以体恤兵丁。实其既往者。不可谓不至。若再桀骜把持。不能迅图克复。是徒以厚饷养骄兵。断不能再事姑息。但使金陵早克一日。即兵费早省一日。当此饷源未裕。而事机正有可乘。该大臣自当奋迅图功。力求撙节也。芜湖为金陵上游。江路贼援。未能断绝。尤应严为之防。著和春等、严饬水师。实力堵截。即日金陵克复。贼由水路内窜。亦不可不防。并著豫筹布置。勿稍疏漏。将此由六百里谕令知之。　　

○以克复江南秣陵关。赏钦差大臣和春、太子太保衔。湖南提督张国梁、双眼花翎。三品顶带许乃钊、以三品京堂候补。总兵官李若珠等、升叙有差。予阵亡总兵官虎坤元、祭葬世职。并于死事地方。及溧水湖墅。建立专祠。把总周玉洪、外委萧振邦、李逢春、傅吉顺、祭葬世职。　　

○命丁忧云南鹤丽镇总兵官周天培、仍留江南军营助剿。事竣后回籍终制。　　

○以捐田赡族。赏吏部侍郎张祥河御书匾额。曰谊笃宗支。　　

○辛未。上御含辉楼、阅侍卫等步射。　　

○谕军机大臣等、彭蕴章等奏、会议海运米石、分成仍归河运、请饬有漕各督抚、筹画试行一摺。海运漕粮。本属一时权宜之计。现在瓜镇克复。江路已通。运河设法挑浚。人力可施。黄河一带。商船停泊不少。自应将粮石酌分成数。河海并运。以图经久之规。著何桂清、庚长、李钧、邵灿、赵德辙、晏端书、崇恩、按照所奏。各就地方情形。通盘筹画。本届如可试行。即于海运漕粮内。分定成数。改归河运。傥因赶办不及。须俟来年。亦应豫为筹定。惟所称以三成试归河运。以七成仍由海运。河运米数。未免太少。能酌加成数。更为妥善。至引水济漕。雇船节费。并严禁地方加派河工开销等弊。是在各该督抚、认真稽查。并遴派妥员。实心督办。一切章程。均著会同妥议。迅速具奏。原摺著钞给阅看。将此由五百里各谕令知之。寻奏、江浙新漕。仍请全由海运。毋庸另议更张。从之。　　

○又谕、本日据何桂清奏、募勇增饷、筹款艰难等语。复据文煜、沥陈军营积弊一摺。前因江南官军。进捣金陵。急盼奏功。是以特允该督所请。于兵勇口粮。量予加增。以冀众心感奋。若各营任意虚糜。原应酌量核减。何桂清、筹饷艰难。朕所深悉。即文煜调办江南粮台。撙节度支。亦无不合。惟和春所统兵勇。溢领积习。相沿已久。如该藩司所称营员侵吞肥己。兵勇冒领重支。此等弊窦。岂能不加查核。现派徐有壬接办。仍须该督筹画调度。何桂清与和春等、商办军务。意见素能浃洽。傥因军饷而致文武不和。于大局恐有妨碍。所议添募壮勇。若因节费。置之不理。亦恐军中有所藉口。仍著该督酌量添募。总期迅速成功。即是节费之道。另摺奏、密探夷情。恐赴天津等语。仍著何桂清、饬令薛焕、与吴健彰、设法开导。粤事须归粤办。现在新简大臣黄宗汉、计日可抵广东。速令回帆。听候秉公办理。万一不遵开导。驶至天津。该处已有防备。＜口英＞口□佛二酋。朋比为奸。罪不容恕。惟现当中原用兵。又行海运。诸多掣肘。不得不用柔远之方。为羁縻之计耳。将此由五百里谕令知之。　　

○又谕、本日据何桂清、赵德辙奏、＜口英＞咪二酋。于二月十二日。已到上海。欲俟口□佛酋一到。即赴天津。截至十四日。共到＜口英＞咪俄三国兵船火轮船九只。传闻口□佛酋现赴小吕宋借拨兵船。并计有四五十号。夷兵四五千人。请饬直隶总督、傥有夷船到津。设法羁縻等语。逆夷驶赴上海。因钦差大臣黄宗汉、业已过苏。欲径赴天津。情形实属叵测。天津海口防堵事宜。业经谭廷襄严密布置。但该夷如果到津。未必遽行滋扰。本日已派崇纶、前赴天津。办理海运。著传谕藩司钱炘和、迅速赴津。会同崇纶、务商一切。上年俄酋到津。始而不收其来文。后乃令文谦等接见。此次各夷前来。如钱炘和等遽往接见。恐俄夷有所藉口。应先派明干委员。谕以广东大臣。办理不善。大皇帝业已另派钦差大臣。赴粤查办。并闻署总督柏贵、因各国吁请。已准通商。尔等到彼。自能秉公会议。酌量办理。天津既非通商之地。又无专办夷务大员。到此无可商议。看其如何动静。再行奏明办理。至俄罗斯上年至津。投递公文。藉词防堵＜口英＞夷。今则与该夷等同恶相济。居心尤为谲诈。但中国与俄夷和好。已百有余年。并无嫌隙。与＜口英＞口

□佛等夷不同。相待之礼。亦当稍有区别。如接晤普提雅廷、仍当以礼貌相待。谕以和好多年。不应干预＜口英＞口□佛等国无理之事。咪夷在粤。并未助恶。亦可嘉其守信。俾知感服。如先解散俄咪两酋。不至助逆。则＜口英＞口□佛之势已孤。再观其要求何事。从长计议。＜口英＞夷罪无可恕。口□佛夷党恶。亦属可恨。惟现在中原未靖。又行海运。一经骚动。诸多掣肘。不得不思柔远之方。为羁縻之计。张殿元、达年等、此时当不动声色。严密防范。若夷船到后。自宜多拨兵勇。张大声势。使该夷不敢轻视。该督并密饬地方官。禁止沿海奸民。私与贸易。及接济食物为要。将此密谕谭廷襄、张殿元、并传谕钱炘和、达年知之。　　

○又谕、本日据何桂清、赵德辙奏、密探夷情。＜口英＞咪俄各酋会议。有不遵回粤。俟口

□佛酋到来。即赴天津吁恳恩施。傥不蒙俯允。即在天津、及沿江沿海滋生事端之谣。该督等、已飞咨盛京直隶等省。并饬沿海各镇。严行防范等语。该夷等现有兵船火轮船九只。传闻口□佛酋赴小吕宋借拨兵船。约计四五十号。装载夷兵四五千人。虽系虚声恫喝。藉肆要求。惟既有此语。亦难保其必无是事。盛京为沿海要区。自应严为之备。以免疏虞。著庆祺、西拉布、督饬沿海各员弁。于海口各要隘。不动声色。密加防范。傥有夷船驶到。务须严禁沿海居民。勿令接济食物。私通贸易。一面即豫为准备。毋得稍涉张皇。是为至要。将此密谕知之。　　

○改命仓场侍郎崇纶、会同工部尚书文彩、前赴天津。仓场侍郎李菡、会同户部右侍郎杜＜乔羽＞、在通州验收海运米石。　　

○旌表守正捐躯。河南固始县民杨清合妻傅氏。　　

○壬申。孝昭仁皇后忌辰。遣官祭景陵。　　

○谕内阁、吴振棫等、奏请催解拨饷等语。所有云南省部拨饷银十五万两。并陕西短解云南银一万两。著该部严催各该省。如数速行拨解。以济要需。　　

○谕军机大臣等、吴振棫等奏、宣威剿匪获胜、并省回就抚、散练滋事等语。吴振棫驻劄曲靖。与桑春荣、筹办省城安抚事宜。已渐有定局。乃宣威回匪。竟敢裹胁汉夷各匪。攻扑州城。经张亮基、督同司道。简选兵练。立行击退。此等冥顽回匪。自当慑以兵威。使已经受抚者。不敢相率效尤。仍不外分别良莠。剿抚兼施。至曲靖距宣威甚近。急应加意抚绥。不令煽惑句结。张亮基带兵前进。吴振棫仍宜严防后路。不可大意。现在省城回众。既经具结不复滋事。即系良民。岂容散练任意戕害。除已获各犯。业经正法外。著桑春荣、将余犯按名弋获。执法重惩。以安回众之心。将此由六百里各谕令知之。　　

○又谕、福济奏、寿春镇总兵郑魁士、性情骄蹇。与诸镇不和。颇难驾驭。请饬赴江南军营。听候和春调遣。即饬傅振邦酌带精兵。前赴庐州。并将秦定三带去之吉林营总关保、富和、两起马队带回。以资分拨等语。庐州防备北路。固属紧要。惟江南正当围攻金陵吃紧之际。傅振邦帮同邓绍良、保守甯国。亦属得力之员。能否前赴庐州。与郑魁士对调。著和春酌量情形。奏明办理。如傅振邦未能抽身。此外另有可调之员。并著酌派。俟该员到庐后。再令郑魁士前赴江南。其关保一员。前经和春奏明。带领伤病兵丁回旗。此外马队。是否可以调拨。并著体察情形。酌办可也。将此由五百里谕令知之。　　

○又谕、福济等奏、庐军需饷紧急。江苏分拨二万。今岁尚无报解。山东欠解皖饷一百五十万两。屡催罔应。陕西每月二万。亦数月不闻起解。请旨饬催等语。现在粤捻各匪。窜扰庐州。分投援剿。饷项必须应手。著何桂清、曾望颜、各按月准拨饷银二万两。解赴福济军营。并著崇恩、筹拨饷银四五万两。派员解赴庐州。以资接济。将此由五百里各谕令知之。

　　

○命山东山西各巡抚。筹备火药火绳。迅解安徽庐州军营备用。　　

○以云南省城安辑汉回出力。赏知县陈庆椿、花翎。以同知直隶州知州用。予宣威阵亡外委舒大猷、祭葬世职。　　

○蠲缓安徽宿、阜阳、五河、合肥、寿、怀远、定远、凤台、含山、泗、灵壁、凤阳、太和、盱眙、天长、滁、来安、全椒、建平、广德、霍邱、亳、蒙城、南陵、泾、二十五州县、并屯坐各卫。被水被旱被风被蝗被兵地方。新旧额赋。　　

○癸酉。上御含辉楼、阅侍卫等步射。　　

○谕内阁、今日射鹄。乾清门头等侍卫图库尔、中箭三枝。加恩著赏穿黄马褂。副都统衔头等侍卫蕴秀、箭射无准。著罚俸三个月。　　
</div>
    <div class="pagination">
<a href="清实录咸丰朝实录_page348.html">上一页</a><span>...</span><a href="清实录咸丰朝实录_page344.html">344</a><a href="清实录咸丰朝实录_page345.html">345</a><a href="清实录咸丰朝实录_page346.html">346</a><a href="清实录咸丰朝实录_page347.html">347</a><a href="清实录咸丰朝实录_page348.html">348</a><span class="current-page">349</span><a href="清实录咸丰朝实录_page350.html">350</a><a href="清实录咸丰朝实录_page351.html">351</a><a href="清实录咸丰朝实录_page352.html">352</a><a href="清实录咸丰朝实录_page353.html">353</a><a href="清实录咸丰朝实录_page354.html">354</a><span>...</span><a href="清实录咸丰朝实录_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
