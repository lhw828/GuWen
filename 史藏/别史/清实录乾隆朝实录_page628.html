<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 628 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 628 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之四百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。三月。辛亥朔。上诣雍和宫行礼。　　

○幸履亲王第、视定太妃疾。　　

○军机大臣等奏、现在遣往军营兵。沿途台站。需马五千余匹。臣等行查各牧场、及科尔沁、喀喇沁、土默特、马数。所有内扎萨克买存马。乾隆八年调用后。业将选剩之马。赏给伊等。毋庸查办。惟伊克昭尚有马七千余匹。检查旧案。此项马、当时扎萨克等解送军营。全行倒毙。议令伊等赔补。雍正十三年七月。因大兵既彻。暂免追赔。令其孽生。豫备将来拨用在案。乾隆八年。未经调用。是以未入豁免。数年以来。该扎萨克屡报被灾不能赔补。俱经理藩院议驳。伏思内扎萨克马、因动用一次。是以赏给。至伊克昭马、今虽不能按数著追。亦未便概行豁免。请令派出之侍卫等。于伊克昭应赔马内、选择五千匹。送往各台站豫备应用。不能如数。再行动项采买。其选剩马、恳恩免追。以结积年未结之案。从之。　　

○又奏。北路军营。本年防秋紧要。遣往兵、应用马驼。俱宜宽为豫备。查自张家口至北路军营。计四千四五百里。应令口外蒙古扎萨克。共采买马二万匹。分为四起。以备官兵更换骑用。驼二千只。以备驮载。再于张家口。买马二千匹。驼三百只。多伦诺尔。买马三千匹。驼五百只。归化城。买马五千匹。驼八百只。喀尔喀土谢图汗。扎萨克图汗部落。买马五千匹。驼四百只。伊克昭前有购备军需存贮马七千余匹。即于此内选用五千匹。此次采买。马价。不得过八两。驼价、不得过十八两。俱令户部核计数目。筹拨支发。并行文该大臣及各扎萨克等。将此项。采买马驼。派出贤能官兵。加意牧放。如能妥协无误。量加赏赉。倘有倒毙疲瘦。将该大臣扎萨克官兵。一并参处。至军行沿途需用口粮。查庆丰司三旗牧厂。现有羊二十一万五千余只。达里冈爱牧厂。现有羊八万三千二百余只。应于此内。以三万只。为遣往军营官兵口粮。其七万只、派员陆续送赴北路军营。交将军成衮扎布等备用。从之。　　

○吏部议覆、据钦差尚书刘统勋等参奏、自乾隆十一年后。历任河员。动支河库办公银项。较从前达部数目。每年多用五七千两、至一万九千余两、不等。又将存库水利余平银五万七百余两。全行支用等语。除高斌、张师载、何煟、李宏、业经革职外。应将前任江南河道总督、今调河东河道总督顾琮、照存心浮冒例革职。得旨、顾琮、著来京候旨。其员缺、著白钟山补授。　　

○贷浙江钱塘、富阳、临安、新城、于潜、象山、诸暨、宁海、天台、永康、西安、江山、桐庐、永嘉、乐清、瑞安、平阳等、十七县。玉环厅。杭州、台州、二卫、衢州、严州、二所。玉泉场。乾隆十八年旱灾贫民灶户耔本。并分别蠲缓应徵额赋有差。　　

○壬子。上御乾清门听政。　　

○谕、河东河道总督。已降旨著白钟山补授。白钟山未到任之前。著山东巡抚杨应琚、暂行署理。　　

○又谕、据舒赫德奏称、准噶尔乌梁海等、已远过唐努山。徙至俄罗斯接壤地方居住。再阿睦尔撒纳、与达瓦齐构衅。阿睦尔撒纳、同讷默库等、俱欲前来投顺。现在阿尔台雪大。阿睦尔撒纳、未得前来等语。乌梁海等现在被逐。在阿尔台以外。而又遇堵御来投之阿睦尔撒纳。无处容身。前往潜避至唐努山、阿勒坦诺尔等处。已属穷困。乌梁海人、惟恐令伊迁徙耳。今如准其投顺后。每年进贡减半。不令迁徙。自必倾心归顺。前已降旨令萨喇勒办理。著将此旨仍交与萨喇勒等、遵照晓谕。妥协办理。　　

○以内阁学士徐以烜、为礼部侍郎。仍留顺天学政之任。　　

○癸丑。上诣畅春园、问皇太后安。　　

○幸圆明园。　　

○谕军机大臣等、据班第奏称、何廷琚挟嫌诬揭周绍华、雕刻假印二案。于封印期内、严督赶办。即行核题。俾奸徒各知警戒等语。所办甚好。已于摺内批谕矣。但粤省僻处海峤。民风刁恶。必宜加意整饬。从前班第在粤。尚不过暂令署理。今策楞又经差往军营。俟差竣回京。方能往代。可传谕班第、于一切地方事务。仍须实力查办。不得视为五日京兆。稍存将就了事之见。以致懈弛也。　　

○又谕、据舒赫德等奏称、投诚车凌等、马驼俱已疲乏。而带来牛羊。亦属无几。应令就近在推河、拜达里克、库尔奇勒等处。暂行种地游牧。令麒麟保等、于通肯呼裕尔等处、可否居住之处。查明再行移住等语。车凌等、始从远处投降。所有驼马。俱已疲乏。若遽令迁移远处驻劄。殊非体恤之意。应如舒赫德等所奏、本年车凌等在推河、拜达里克等处、可以种地之处居住。应需种地耔种。令玉保、麒麟保、酌量向归化城地方取用赏给。至通肯呼裕尔等处、应否可以居住之处。俟查明具奏。再行酌定。并著赏给车凌、车凌乌巴什、羊各五千只。车凌孟克、羊三千只。以资养赡。　　

○又谕、据张若震奏称、历俸十年知州舒成龙、知县刘育杰、于上年保举堪胜知府。刘育杰、又于大计附荐卓异。通判王瑄、上年大计。奉旨不准卓异。以上三员。甫经引见。应否毋庸送部等语。朕因直省地方有司。或有中材。藏拙简任。乃苦不自知。转以久处下僚。自伤屈抑者。是以降旨调取十年以上人员。来京引见。今舒成龙、刘育杰、已于上年交部记名。以备简擢。即可毋庸再行送部。至王瑄一员。虽大计时曾经保举。但既未准其卓异。仍著送部引见。传谕张若震知之。　　

○钦差尚书舒赫德奏报、萨喇勒现在卓克索招降乌梁海。今于二月二十四日。臣舒赫德等、亦赴卓克索会办。臣玉保。往台吉车凌等游牧处。办理分立旗分、编设佐领事务。报闻。　　

○以詹事府詹事程景伊、为内阁学士、兼礼部侍郎。　　

○甲寅。谕、上下两江。上年被水地方。经朕多方筹画。加意抚绥。但成灾甚重。积水消涸。先后不齐。或尚有未尽耕耨之处。今年遇闰。麦秋较晚。青黄不接。为日更长。嗷嗷小民。良深廑念。著传谕该督抚等、将被灾州县。再行详查。应如保再加分别赈粜之处。一面奏闻。一面酌量办理。俾未尽涸之区。得资糊口。该部遵谕速行。　　

○又谕、据总督喀尔吉善等奏称、浙江粮储道善德、到任两年有余。虽无别项劣迹。于漕储事务。亦留心学习。而限于才力。实属竭蹶。即稽察属员。约束丁役。均不能周到妥协。浙江连年截漕停运。帮疲丁困。若不及早整顿。且恐贻误等语。善德、著送部引见。浙江粮储道员缺。著德文调补。所遗杭嘉湖道员缺。著许宗智补授。　　

○谕军机大臣等、上年江南水灾甚重。积水消涸。先后不齐。恐尚未尽能耕获。且今年闰月。节候较迟。成熟尚远。照常平粜。未必即敷接济。已明颁谕旨。令该督抚等、再行查明酌量分别办理。可传谕鄂容安、庄有恭、卫哲治、务令督率所属。实力详查。毋遗毋滥。一面奏闻。一面办理。俾灾黎均沾实惠。以慰朕怀。　　

○又谕、据尹继善覆奏、周冕全完亏空减流一摺。所办仍属非是。南河亏空之员。不止周冕一人。周冕既已依限完缴。自不必即行正法。至其应得之罪应仍监禁。统俟此案最后之人、限满归结之日。未完者、次第各依限遵前旨。一面正法。一面奏闻。所余已完者、再行核其情罪。请旨分别办理。此时何必汲汲为一周冕、办理完案耶。又庄有恭奏、查审涂士炳等、勒追银两一摺。据称惟将办料有据之项。准其抵销。余不准作抵等语。河工积习相沿。流弊已极。此番特示创惩。不可不从严办理。令知自作之孽。不可稍逭。不惟房产借项。不应官为追变。即办运之项。亦总应听自行清理。不得准其作抵。使得指以藉口。辗转迁延。腾那时日也。总之此番法在必行。不仅为帑项起见。将此一并传谕尹继善、鄂容安、庄有恭、知之。　　

○乙卯。谕军机大臣等、北路军营。往返差人送事。驿马不敷。例应就附近蒙古等马匹应用。此时差往军营之人稍多。台路附近蒙古等、各备马匹。供应公事。勤勉可嘉。应加恩鼓励。著派副都统富德、往返巡查。户部派员、备持布疋茶叶。酌量加恩赏赉。以示优恤。　　

○移广东东莞县中堂司巡检、驻麻涌。并建衙署。从署总督班第请也。　　

○丙辰。上诣畅春园、问皇太后安。　　

○谕曰、奉天府府尹郡宝奏称、题升承德县富昌、现在丁忧。承德为奉天首县。现值大差。尤关紧要。奉省实无合例胜任之人。请将富昌、留奉任事。俟服阕再行送部引见等语。丁忧人员。自应遵例回旗守制。非势不得已。不当因系旗员。稍存歧视。今奉天现有大差。一切钱粮事务。既均系该员经手。姑照该府尹所请、准其在任守制。非因旗员回京。例得分部。遂可通融办理也。嗣后不得援此为例。　　

○又谕、黑龙江近年收获歉薄。庄丁等历年借欠谷石。若全行催徵。丁力不无拮据。著加恩将乾隆十六年分、借出口粮一千四百余石。暂停催徵。其雍正十三年分、旧欠谷九百余石。乾隆十八年分、旧欠谷一千九百三十余石。俱著全行豁免。俾庄丁生计。益臻充裕。　　

○军机大臣等议奏、八旗满洲等、考试繙译满文。定例三年考取生员二次。举人一次。进士一次。查晓习繙译之人。皆可考取内阁中书、及笔帖式、库使、等项。原不藉乡会试为进身之阶。请嗣后除繙译生员、仍照旧考试。留为考取中书、笔帖式之地。其乡、会、二试。及繙译进士升转翰、詹、官员之处。应停止。至将来考取繙译生员时。但令专作清字文论二篇。不必仍取繙译。徒滋记诵陋习。从之。　　

○命礼部左侍郎邹一桂、为会试知贡举。大学士陈世倌、为正考官。礼部左侍郎介福、内阁学士钱维城、为副考官。　　

○命侍郎兆惠、协理军营事务。舒赫德、成衮扎布、萨喇勒、来京面领谕旨。喀尔喀亲王额琳沁多尔济、管理喀尔喀兵丁事务。贝子车木楚克扎布、公齐旺、随同策楞等办事。　　

○丁巳。铸给江苏华亭县分驻管塘县丞关防、宝山县管塘盐巡主簿钤记、从巡抚庄有恭请也。　　

○戊午。谕曰、三姓副都统德宁、著往军营。所遗员缺。著副都统三格、暂行兼署。　　

○己未。上诣畅春园。问皇太后安。　　

○遣官祭历代帝王庙。　　

○庚申。谕、据黄廷桂奏、提督岳钟琪、因逆匪陈琨一案发觉。力疾前赴重庆。督缉要犯。擒获过半。始行回蜀。中途病故等语。岳钟琪宣力有年。劳绩懋著。兹以督缉匪犯。力疾亲往。奋勉可嘉。患病溘逝。深为悼惜。前伊子岳浚巡抚任内、应完库项不敷银四千九百余两。已降旨加恩。免其追缴。其已经抵交估变之产。著再加恩。悉予给还。所有应得恤典。仍著察例具奏。　　

○谕军机大臣等、据舒赫德奏称、遵旨传谕军营大臣。所办事宜。令其自行奏闻等语。朕谕令伊等自行具奏者。专指有关军机要务而言。伊等若不谅其紧要与否。以为有此谕旨。于谢恩请安等事。亦皆自行具奏。徒劳驿站。且与朕降旨之意不符。即如安崇阿。彻令驻劄密尔城。伊又有何应奏之事。可令舒赫德等、明白晓谕。伊等如实有应奏紧要军机。一面呈报将军。一面自行陈奏。余著照前遵行。　　

○吏部议准、署两广总督班第奏、广东新会县地方。有潮连、江门、二处。向设潮连司巡检一员。驻劄潮连。兼辖江门。嗣因江门地更冲繁。将巡检改驻江门。但距潮连较远。未免顾此失彼。查新会原有县丞一员。应请移驻江门。其潮连司巡检。仍请回驻潮连。又东莞县地方。有京山司巡检。所辖石龙、茶山、各处。地广难以兼顾。应将东莞县县丞、移驻石龙。京山巡检、移驻茶山。从之。　　

○调广西提督岳钟璜、为四川提督。甘肃提督豆斌、为广西提督。以陕西延绥镇总兵官武进升、为甘肃提督。调江南狼山镇总兵官傅魁、为陕西延绥镇总兵官。　　

○加赈湖北潜江、沔阳、天门、三州县。沔阳卫。乾隆十八年水灾饥民。并分别蠲缓应徵额赋。　　

○辛酉。孝贤皇后忌辰。遣官祭陵寝。　　

○谕军机大臣等曰、方观承所奏、流犯李季夏、援例赎罪一摺。已敕部议奏。但该犯之兄李时中、既有力代弟捐赎。则该犯谅亦非赤贫之人。何至因欠钱细故。与债主扭殴。致毙人命。获此重罪。则其当日案情。或尚有未确之处。可传谕方观承、令其查明。据实覆奏。寻奏、节经研审。委无别情报闻。　　

○以原任福建台湾镇总兵官陈林每、为江南狼山镇总兵官。　　

○壬戌。军机大臣等议奏、兵丁著有功绩。现经归伍食粮者。既得邀章服之荣。其随征出力者。应酌筹鼓励之道。臣等酌议、嗣后兵丁在军前初次立功。注明档册。其有立功最多。向例应给何项职衔者。即照应得品级。给与顶带服用。以示鼓励。再有功兵丁、事竣后。除中等劳绩。仅得把总顶带者。仍令归伍食粮。该督抚等、照例酌量拔补外。其有累著功绩。加至千总以上顶带者。统令陆续咨送兵部。带领引见。候旨遵行。从之。　　

○癸亥。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○上请畅春园、问皇太后安。　　

○诣寿皇殿行礼。　　

</div>
    <div class="pagination">
<a href="清实录乾隆朝实录_page627.html">上一页</a><span>...</span><a href="清实录乾隆朝实录_page623.html">623</a><a href="清实录乾隆朝实录_page624.html">624</a><a href="清实录乾隆朝实录_page625.html">625</a><a href="清实录乾隆朝实录_page626.html">626</a><a href="清实录乾隆朝实录_page627.html">627</a><span class="current-page">628</span><a href="清实录乾隆朝实录_page629.html">629</a><a href="清实录乾隆朝实录_page630.html">630</a><a href="清实录乾隆朝实录_page631.html">631</a><a href="清实录乾隆朝实录_page632.html">632</a><a href="清实录乾隆朝实录_page633.html">633</a><span>...</span><a href="清实录乾隆朝实录_page629.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
