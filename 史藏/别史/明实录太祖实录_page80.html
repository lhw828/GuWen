<!DOCTYPE html>
<html>
<head>
    <meta charset="UTF-8">
    <title>明实录太祖实录 - 第 80 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太祖实录 - 第 80 页/共 121 页</h1>
    <div class="content">　　○乙卯四川布政使司请募商人于黎州纳粟中盐从之
　　○丙辰旌表衡州府来阳县民陈合大妻李氏延安府甘泉县民许舒妻曹氏鄜州民贺谷荣妻唐氏临洮府狄道县民王绍春妻魏氏贞节
　　○增置镇江卫中左千户所
　　○钦天监刻漏博士元统言历日之法其来尚矣盖一代之兴必有一代之制随时修改以合天道  皇上承运以来历虽以大统为名而积分犹授时之数况授时历法以至元辛巳为历元至今洪武甲子积一百四年以历法推之得三亿七千六百一十九万九千七百七十五分经云大约七十年而差一度每岁差一分五十杪辛巳至今年远数盈渐差天度拟合修改臣今以洪武甲子岁前冬至为大统历元推演得授时历辛巳闰准分二十万二千五十分洪武甲子闰准分一十八万二千七十分一十八杪授时历辛巳气准分五十五万六百分洪武甲子气准分五十五万三百七十五分授时历辛巳转准分一十三万二百五分洪武甲子转准分二十万九千六百九十分授时历辛巳交准分二十六万三百八十八分洪武甲子交准分一十一万五千一百五分八杪盖七政之源有迟疾逆顺伏见不齐其理深奥实难推演臣闻磨勘司令王道亨有师郭伯玉者西安府郿人也精明九数之理深通历数之源若得此人推演大统历法庶几可成一代之制盖天道无端惟数可以推其机天道至妙因数可以明其理是理因数显数从理出故理数可相倚而不可相违也臣等职在观占推步以验民时诚不敢以肤浅之学自用愿得慱闻洽见之人任之庶可以少副  皇上敬天之心也书奏  上是其言
　　○夜填星犯井宿
　　○戊午  上谕兵部臣曰闻太行山尚有余寇潜伏不时出劫行旅宜遣人往谕其地居民有勇略能擒捕贼者复其家三年仍厚赏之
　　○庚申象州土吏覃仁用言其父景安故元时尝任本州巡检有兵獞二百人今皆为民请收集为军  上不许因谕之曰兵獞既为民矣国家之兵岂少此二百人朕尝下令凡故元时士卒隶民籍者不许相告岂可以尔之一言而格朝廷之令乎○辛酉置辽东都指挥使司儒学设教授一员训导四员金复海盖四州儒学学正各一员训导各四员教武官子弟复命皆立孔子庙给祭器乐器以供祀事
　　○壬戌苏州府言昆山县民八十余户有田六顷九十余亩为水所没诏除其租仍给钞赈之
　　○癸亥礼部尚书赵瑁言自设置僧道二司未及三年天下僧道已二万九百五十四人今来者益多其实假此以避有司差役请三年一次出给度牒且严加考试庶革其弊从之
　　○赐国子监师生及京民冬至节钱
　　○是月大明清类天文分野书成其书以十二分野星次分配天下郡县于郡县之下又详载古今建置沿革之由通为二十四卷诏颁赐秦晋  今上周楚齐六王
　　○召魏国公徐达还京
　　大明太祖圣神文武钦明启运俊德成功统天大孝高皇帝实录卷之一百六十七



太祖高皇帝实录卷之一百六十八
　　洪武十七年十一月甲子朔冬至  上御奉天殿受朝贺
　　○四川镇南等宣抚司土官必剌什用等来朝贡方物诏赐钞锭有差
　　○乙丑  上御东阁从容谓侍臣曰责难之辞人所难受明君受之为无难謟谀之语人所易从昏主信之为易入朕观唐虞君臣赓歌责难之际气象雍容后世以謟谀相欢如陈后主江总辈污秽简策贻讥千古此诚可为戒右春坊右赞善董伦对曰诚如陛下所谕惟明主则能慎择之  上曰责难不入于昏君而謟谀难动于明主人臣以道事君惟在守之以正若患得患失则无所不至矣○丙寅江西布政使司参议胡昱言纳哈出窃据金山恃强为患元嗣君帖古思帖木儿孱弱不能制纳哈出名虽元臣其实跋扈然其麾下哈剌章蛮子阿纳失里诸将各相猜忌又势孤援绝若发兵击之可一举而擒也  上曰利其弱而取之非武也因其衅而乘之非仁也纳哈出之为人朕素知之不过假元世臣之名以威其众尔然人心外合内离亦岂能久今姑待之若其一旦觉悟念昔释归之恩幡然而来不犹愈于用兵乎不然为恶不悛将自取亡灭尔言虽善然未可遽动是故元降将也
　　○戊辰旌表和州范得辛妻董氏贞节
　　○己巳以孔子五十六世孙希大为曲阜世职知县敕曰朕惟孔子德侔天地道合四时删述之功万世永赖故帝王相继历代优崇封号至极享祀无穷嫡泒子孙世有爵禄迩者曲阜知县缺员尔希大系出先圣宗族推贤今特命尔为曲阜知县阙里乡邑庙堂所在民庶具瞻尔其敬哉
　　○诏吏部凡文职官年七十者听其致仕给以诰敕吏部尚书余熂因言洪武十二年已有定制凡三品以上官致仕者止从见任品级四品以下者递升一等皆以致仕诰敕给之历事未及一考及有罪降用者但以本等职事致仕不给诰敕宜如旧制从之
　　○赐天下武官冬衣
　　○召云南左布政使吴印还京以右布政使张紞为左布政使
　　○庚午  上谓礼部臣曰近命辽东立学校或言边境不必建学夫圣人之教犹天也天有风雨霜露无所不施圣人之教亦无往不行昔箕子居朝鲜施八条之约故男遵礼义女尚贞信管宁居辽东讲诗书陈俎豆餙威仪明礼让而民化其德曾谓边境之民不可以教乎夫越与鲁相去甚远使越人而居鲁久则必鲁矣鲁人而居越久则必越矣非人性有鲁越之异风俗所移然也况武臣子弟久居边境鲜闻礼教恐渐移其性今使之诵诗书习礼义非但可以造就其才他日亦可资用
　　○壬申以牛城为驸马都尉尚第三皇女崇宁公主
　　○云南鹤庆府知府董赐率其千夫长百夫长二十五人来朝贡马及方物赐以织金文绮布帛钞锭及冠带
　　○癸酉云南武定军民府知府商胜贡马赐以绮帛钞锭○巩昌侯郭子兴卒子兴临濠人生有膂力善骑射岁癸巳从郭元帅起兵乙未从  上渡江丙申定金陵授管军总官丁酉升统军元帅攻常州身冒矢石凡七阅而克又克宣州取江阴宜兴己亥克安庆衢州壬寅破南昌癸卯从  上破陈友谅战于鄱阳湖功居多甲辰从  上征武昌多所俘获擢鹰扬卫指挥使克庐州拔安丰乙巳平襄阳下衡州取澧州辰州丙午取高邮淮安克湖州进攻姑苏吴元年平姑苏子兴每褁创力战功绩尤著升镇国上将军大都督府佥事洪武元年守潼关二年移镇巩昌招抚逋逃严辑部伍西戎帖然三年克定西及大封功臣赐号开国辅运推诚宣力武臣阶荣禄大夫勋柱国爵巩昌侯四年伐蜀五年征甘肃六年征察罕脑儿八年征氊帽山皆与有功军还居京师至是以疾卒年五十四诏追封狭国公谥宣武
　　○乙亥赐山西太原等卫征南将校一百二十九人钞有差
　　○丙子宣宁侯曹泰自贵州水西市马还得马五百匹
　　○韶州府翁源县奏自洪武十四年十五年山寇作乱民多离散田皆荒芜租税无徵诏免之
　　○丁丑五军断事官邵文德言本司与刑部都察院皆掌天下刑名而刑部分设四部各有郎中员外郎主事都察院置十二道有监察御史以分掌之部又有尚书侍郎院又有都御史以总其纲犹虑壅滞不决惟断事官独员实难其任乞增置员数分隶五府各掌其事庶几狱讼易理而无稽违之患  上命廷臣议之吏部尚书余熂定议五军都督府宜各设左右断事二人提控案牍一人司吏三人典吏六人以分理刑狱从之
　　○旌表汝宁府汝阳县民庄十一妻范氏贞节范氏夫亡年二十七舅姑老子幼贫无以为赀所亲咸劝之他适范曰妾闻烈女不更二夫遂截发自誓纺绩以养舅姑甘历难苦恪守妇道至是年八十五有司以闻诏旌表之
　　○己卯礼部尚书赵瑁言四川金筑安抚司进贺表笺过期方至事涉不敬请罪之  上曰蛮夷之人跋涉险远是以过期若即罪之非所以示柔远人之道也○命故荣阳侯杨璟子通袭爵谕之曰昔尔父尽心事朕南征北伐多著勋劳故锡封营阳以报其功今者既殁复命尔通嗣爵尔其夙夜敬慎以光前人
　　○以思南宣抚司隶施州卫
　　○癸未命秦州河州茶马司以所市马五百六十匹分给狭西骑士
　　○夜太阴犯太微西垣上将○乙酉狭西都司获贩私茶者悉送至京诏贷罪充军先是西安中护卫军人言巴山西乡由子午谷入山越秦岭之南皆荒僻深邃凡士卒逋逃及贩卖私茶者往往于此潜匿多为奸盗  上命狭西都指挥使司发兵搜捕至是获之凡百四十人并私茶送京师有司论当死  上曰逋逃聚山泽为盗与私茶犯禁者不可不捕然原其情以衣食饥寒之故亦有可矜其宥死谪戍宁波昌国私茶以赐捕获军士
　　○丁亥旌表河南府钧州民刘彦深妻陶氏山西平陆县民毛伟妻王氏贞节○己丑给河南诸卫征南将校一百一十八人钞万一千一百六十锭
　　○庚寅升审刑司试左审刑王惠迪为刑部尚书试左详议葛循为刑部左侍郎
　　○播州宣慰使杨铿遣其侄彝贡马赐以绮帛钞锭
　　○辛卯诏亲王仪仗内交椅盆罐用银者悉改用金
　　大明太祖圣神文武钦明启运俊德成功统天大孝高皇帝实录卷之一百六十八


　太祖高皇帝实录卷之一百六十九
　　洪武十七年十二月甲午朔
　　○乙未诏定官民居室器用之制凡居室不得施重栱藻井重檐惟楼居重檐不禁公侯前厅七间两厦九架中堂七间九架后堂七间七架门屋三间五架门用金漆兽面锡环家庙三间五架俱覆以黑板瓦脊用花样瓦兽梁栋用斗栱檐角彩色绘饰门窗枋柱用金漆或黑油饰其余廊庑庖库不得过五间七架一品二品厅堂五间九架脊用瓦兽梁栋檐桷青碧绘饰门屋三间五架门用绿油兽面锡环三品至五品厅堂五间七架脊用瓦兽梁栋檐桷青碧绘饰正门三间三架门用黑油锡环六品至九品厅堂三间七架梁栋饰以土黄正门一间三架黑油门铁环凡器皿公侯酒注酒盏用金不许钑花漆器金棱不许用朱一品二品酒注酒盏用金余用银俱不许钑花漆器柿红金漆银棱不许用朱三品至五品酒注酒盏俱用银余用磁漆器银棱六品至九品酒注酒盏用银余用磁漆庶民所居堂舍不过三间五架不许斗栱彩色雕饰酒注用锡酒盏用银余用磁漆
　　○丙申初昏太白犯垒壁阵　　○丁酉乌撒军民府知府实卜贡马诏赐绮帛钞锭
　　○旌表大同府灵丘县民张文德妻刘氏王彦祥妻李氏汾州平遥县民相仲礼妻于氏贞节
　　○命内外军卫士卒无余丁及幼军无父兄者皆增给月粮一石
　　○戊戌腊日祭  孝慈皇后陵
　　○己亥  上谕侍臣曰孔子云十室之邑必有忠信朕屡敕有司荐举贤才而所荐者多非其人岂山林岩穴真无贤者乎特在位者弗体朕意滥举以塞责尔昔常何荐马周唐太宗喜其有知人之明今荐举者若能致一马周朕岂爱爵赏惜无以副朕望者是以延伫之心朝夕不忘
　　○壬寅翰林院待诏朱善言有国者重世臣有家者重世婚臣见民间婚姻之讼甚多问之非姑舅之子若女即两姨之子若女盖以于法不当为婚故为讎家所讼或已聘而见绝或既婚而复离或成婚有年儿女成行有司逼而夺之使夫妇生离子母永隔冤愤抑郁无所控诉悲号于道路亲戚为之感伤行人为之嗟叹议律不精其祸乃至于此痛哉按律尊属卑幼相与为婚者有禁若谓父母之姊妹与己之身是为姑舅两姨皆为己之尊属己不可以卑幼而匹之若己为姑舅两姨之子彼为姑舅两姨之女是无尊卑之嫌以门地则相匹以才德则相称以年之长幼则相若为子择妇为女择壻宜莫先于此古人未尝以为非也成周之时王朝所与为婚者不过齐宋陈杞数国而已故当时称异姓大国曰伯舅小国曰叔舅其世为婚姻可知也至于列国之君若齐宋鲁卫陈郑秦晋亦各自为甥舅之国降及后世如晋之王谢唐之崔卢潘杨之睦朱陈之好无不以世婚为重其显然可证者如温峤之玉镜台此以舅之子而娶姑之女也吕荣公夫人张氏乃待制张昷之女而待制夫人即荥公母申国夫人之姊又非以小姨之子娶大姨之女乎朱子小学一书正所以明人伦也而荥公之事有取焉如果以为不可则必不在所取矣今江西两浙此弊尤甚以致狱讼繁兴贿赂公行风俗凋敝愿以臣所奏下群臣议弛其禁庶几刑清讼简而风俗可厚也  上然其言
　　○甲辰给杭州等卫军士六万四百余人绵布凡十一万七千四百匹
　　○乙巳左都御史詹徽奏太平府民有殴伤孕妇至死者律当绞其子乞代父受刑奏请裁决诏大理寺详议大理寺卿邹俊议曰子代父死情固可矜然死妇系二人之命冤曷由伸犯人当二死之条律何由贷与其存犯法之父孰若全无辜之男诏从其议
　　○己酉立春宴群臣于华盖殿
　　○两淮都转运盐使司言灶户既已验丁煎盐复应有司徭役恐妨岁课如蠲其他役增其盐额实为民便  上曰既免他役而增盐额与不免同岂诚心爱民哉今蠲其杂役盐额如故○庚戌刑部尚书王惠迪言凡民间乞餋义女虽非己生然皆自幼抚养同居而食已有尊卑之分若帷薄不脩有伤风化宜比同宗无服之亲律加一等杖六十徒一年其女归宗请著为令从之
　　○壬子户部言云南布政使司自十四年至十六年多被霜灾田租一十一万九百五十石无从徵纳诏皆免之
　　○云南左布政使张紞奏今后秋租请以金银海贝布漆朱砂水银之属折纳诏许之
　　○癸丑海南卫指挥佥事张信讨儋州宜伦县贼破之杀贼五十四人生擒一百六十二人及家属二百余人首贼唐那虎郑银等遁走信追擒之及其属送京师知州魏世吉受贿纵银窜去上谓兵部臣曰知州不能捕贼及官军捕至而反纵之为政之道果如是乎命遣力士即其州杖之责擒捕所纵之人
　　○甲寅皇从曾孙赞伦生靖江王第六子也
　　○西平侯沐英奏近者发兵捕讨普定蛮寇已平今复已师剪除广南维摩余孽以通田州粮道巡抚临安而还  上曰英能如是朕无南顾之忧矣○刑部左侍郎葛循言凡民赴通政使司诉状者本司代其奏闻即同亲奏有不实者宜以迎车驾及击登闻鼓伸诉不实律罪之所诬罪重者从重论  上曰通政司诉状不实止可同诸司诉状不实论若如所议岂不太重第以诬告抵罪可也
　　○贵州都司送所市马四百匹至京师
　　○乙卯东川侯胡海奏招集山东故元军士凡一千四百四十余人
　　○丙辰赐袭封衍圣公孔纳衣一袭　○以鄠县教谕张绅为都察院右佥都御史用通政使蔡瑄荐也
　　○丁巳皇第十九孙济炫生晋王第四子也
　　○戊午诏旌表延安府肤施县民何黑丹妻康氏贞节
　　○己未潮州卫火城楼厅事军士卢舍仓库兵仗图籍焚毁无遗
　　○夜太阴犯牛宿　○庚申诏湖广岳州等府造马船运送马匹初四川云南市易马骡及蛮夷酋长贡马者皆由大江以达京师有司载送悉用民船至是命武昌岳州荆州归州各造马船五十艘每艘定民夫三十人以备转送
　　○四川都指挥使司言松潘安抚司所辖八积簇老虎等寨蛮人作乱已发兵击破之获其马一百二十犏牛三百氂牛五百九十景川侯曹震已择其马之良者贡京师余以散给军士其犏牛氂牛非中国所宜畜请就本地易粮饷军从之
　　○辛酉享太庙　○祭  孝慈皇后陵
　　○是月国子助教杨盘等使安南还陈炜复遣其臣黎亚夫等随盘进表贺明年正旦且贡阉竖三十人
　　○是岁改作功臣庙
　　○兵部奏是岁四川碉门茶马司以茶易马骡五百九十六匹
　　大明太祖圣神文武钦明启运俊德成功统天大孝高皇帝实录卷之一百六十九



太祖高皇帝实录卷之一百七十
　　洪武十八年春正月癸亥朔  上御奉天殿受朝贺大宴群臣于谨身殿
　　○高丽暹罗琉球等国遣使贡方物上表贺
　　○甲子建昌卫指挥使月鲁帖木儿普定知府者额来朝贡方物及马三百余匹诏赐绮帛钞锭有差
　　○擢太原府同知温祥卿为兵部尚书以山东左布政使徐铎为户部尚书户部试尚书郭桓为右侍郎　○乙丑降工部尚书麦至德为本部左侍郎以广东左布政使徐本为工部尚书磨勘司令王道亨为户部左侍郎右佥都御史张绅为浙江左布政使起复山西致仕左布政使何真为浙江右布政使
　　○丙寅以西番班竹儿为乌思藏都指挥使
　　○丁卯贵州宣慰使霭翠上表贡马及方物
　　○河南府知府武进道等八人入觐  上闵其衰老皆赐诰敕使致仕　○赐琉球国朝贡使者文绮钞锭及以驼纽镀金银印二赐山南王承察度山北王帕尼芝又赐中山王察度山南王承察度海舟各一
　　○定朵甘思宣慰使司秩正三品朵甘万户府朵甘招讨司朵甘东道万户府乌思藏必力公瓦万户府秩皆正四品朵甘塔尔千户所乌思藏葛剌汤千户所秩皆正五品
　　○戊辰夜荧惑犯外屏○庚午赏杭州等卫征南将校百八十二人钞凡七千九百锭
　　○辛未大祀天地于南郊
　　○赐内外武臣文绮帛各三匹钞一锭
　　○遣使往四川祭征南战殁及病故武臣仍给其家米布有差
　　○金筑安抚使密定遣其弟保珠普定长河窝各番长官龙昌等来朝贡马
　　○癸酉皇从曾孙赞杰生靖江王第七子也　○四川永宁宣抚使禄肇遣弟阿居来言比年以来岁赋马匹皆已输足惟粮不能如数缘大军南征蛮夷惊窜耕种失时加以兵后疫疠死亡者多故输纳不及  上命蠲之
　　○吏部言天下布政使司按察司及府州县朝觐官凡四千一百一十七人考其政绩称职四百三十五人平常二千八百九十七人不称职四百七十一人贪污百七十一人阘茸百四十三人诏称职者升平常者复其职不称职者降贪污者付法司罪之阘茸者免为民
　　○四川贵州二都司送所市马一万一千六百匹至京师　○甲戌享太庙
　　○以儒士刘三吾为左春坊左赞善三吾名昆孙茶陵人兄耕孙焘孙皆仕元耕孙元史有传三吾少习举子业元季避兵广西行省承制授三吾靖江路教授迁儒学副提举王师克广西乃归茶陵至是通政使茹瑺荐之授左春坊左赞善三吾虽老而应对详敏博览善记侍  上承顾问多称旨  上甚重之寻升翰林院学士
　　○乙亥给留守等卫旗军三万一千三百九十二人米四万九千三百余石绵布三万三千六百匹　　○赏成都等卫将校二十八人文绮八十一匹帛如之以征云南功也
　　○丙子桂阳州税课局火毁及卷历惟课钞存有司穷治之  上以其失火出不意命勿问
　　○给京卫军士夏布人五匹
</div>
    <div class="pagination">
<a href="明实录太祖实录_page79.html">上一页</a><span>...</span><a href="明实录太祖实录_page75.html">75</a><a href="明实录太祖实录_page76.html">76</a><a href="明实录太祖实录_page77.html">77</a><a href="明实录太祖实录_page78.html">78</a><a href="明实录太祖实录_page79.html">79</a><span class="current-page">80</span><a href="明实录太祖实录_page81.html">81</a><a href="明实录太祖实录_page82.html">82</a><a href="明实录太祖实录_page83.html">83</a><a href="明实录太祖实录_page84.html">84</a><a href="明实录太祖实录_page85.html">85</a><span>...</span><a href="明实录太祖实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
