<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 7 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 7 页/共 111 页</h1>
    <div class="content">　　○壬申岁暮遣公朱纯臣驸马万炜行  大洽礼遣太常寺官祭太岁月将五祀之神○是岁山东省城及泰安肥城皆雨土泰安岱庙神口喷火云南各府俱猛雨狂风昼晦地震省城产羊妖湖广荆襄承天州县各地震江西鄱阳广信大冰雹狭西岔山堡产牛妖广东肇庆惠州各县地大震礼部类奏又言辇毂之下屡见数日□□田□□□出白气横天流星坠地然犹八月以前灾异也  皇上嗣登大宝纯孝昭格宜其嘉祥交至而哕鸾回禄至惊  先灵且秋冬雨雪不沾三农悬望因请亟加修省  上纳之
　　○南京太常寺添注少卿曹珍言  先帝升遐未明乞明诏辅臣严查阴谋不淂以含糊结局至内庭宿蠹可虑尤不可与外廷隔绝再诏辅臣倍加拥护警察非尝前事已误今日不容再误报已有旨
　　○是岁天下户口田赋之数户九百八十三万五千四百二十六户口五千一百六十五万五千四百五十九口官民田土共七百四十三万九千三百一十九顷八十三亩八厘九毫七忽四微三纤二沙八尘五渺米二千一百四十九万三千五百六十三石一斗一升一合二勺九抄八撮麦四百三十万八十二石六斗九升八合八勺八抄二撮丝绵折绢二十万六千二百八十二疋三丈一尺丝绵一万一千一百九十七斤四两三分绵布一十二万九千五百二十一疋一丈七尺五寸绵花绒一十二万一千二百一十六斤三两苎麻布三千四百二十八疋一丈三尺洞蛮麻布二百五十九条一丈五尺苎麻九十六斤一十一两五钱二分八厘租税钞八万一千一百三十七锭二贯三百二十三文金价银五千五百六十九两银三百二万三千七百一十八两九分六厘六毫一丝七忽七微户口盐钞银二十五万九千七百三两三钱七分三厘六毫八丝牧地子粒银二万八千六百四两七分七厘五毫五丝屯折银二万四千八百二十二两八钱八分七厘六毫牛租谷二百一石一斗八升五合三勺马草二千四百七十五万七千九百三十九束四斤十三两六钱五分朱砂一十六斤八两水银二百二十九斤黄蜡一千六百九十四斤十二两红花三万斤漕运米四百万石又支运德州仓粮六万石内除新旧例灾伤永折暂折粮四十五万五千一百三十一石二斗九升原派天津昌平蓟州密云各边仓兑改粮四十三万四千五百八十三石截留天津五十万四千二百五十五石一斗九升皇城四门仓并新添惠桂二府粮三万四千六百八十九石实该进京运二仓兑改粮二百六十三万一千三百四十一石二斗一石额行盐共二百一十六万二千八百六十九引岁办盐一千二百三十九万九千五百二十斤额徵角□羊京盐课并赃罚等银共一百四十五万五千四百三十五两七钱九分各运司径角□羊宣大山狭等镇银共二十五万九千九十二两五钱二分九厘二毫广东福建四川云南本省留充兵饷银共六万六千九百八十七两八分太仓银库共收过浙江等处布政司并南北直隶等府州角□羊纳税银粮马草绢布钱钞子粒黄白蜡扣价舡料商税税契盐课赃罚事例富户协济俸粮附余辽饷漕折等项五百八十三万二百四十六两九分四厘九毫八丝三忽铜钱三千九百三十五万七千九百四文共放过京边辽饷等银六百八万六千六百九十二两八豕六分一厘一毫六丝九忽铜钱三千六百六十万六千六百一十六文
　　○山东道御史田珍言武备积弱武士当餋宜立武学于省直各郡收人之有勇力及善技艺者教训之其考试出入司之兵道其巾服优免仿之青衿又非此必不以与武科之选而豪士一网尽矣但开设武学或虑其创始之难优免之多窃以为各郡公所之余者似可改用而青衿冒滥无穷稍捐有余以补不足是亦通变之一术也章下所司○是岁各省直所奏孝义节烈礼部俱于次年方汇题旌表惟江西吴焕八世同居贵州杨通炤通杰兄弟为母碎身或义风可师百世或孝烈可泣鬼神故特于抚按＜锍-釒＞中表出之
　　明熹宗悊皇帝实录卷之四
大明熹宗哲皇帝实录卷之五
　　天启元年正月癸酉朔  上不御朝百官行礼于午门外大学士刘一燝等诣仁德门称贺是日赐上尊珍馔  正旦节遣镇远侯顾大礼隆平侯张国彦武安侯郑惟孝怀宁侯孙承荫武进伯朱自洪清平伯吴遵周广宁伯刘嗣爵忻城伯赵之龙彭城伯张嘉猷永年伯王明辅祭  长陵  献陵  景陵  裕陵  茂陵  泰陵  康陵  永陵  昭陵  定陵
　　○遣阳武侯薛濂祭  恭仁康定景皇帝  陵寝遣左都督郭振明祭  孝元贞皇后  陵园  遣都指挥使杨光夔祭  哀冲庄敬二太子坟园
　　○免百官宴赐节钱钞
　　○吏科都给事中薛□翔陈饬吏四事一备官联一稽实历一＜锍-釒＞壅滞一核材品命所司议覆
　　○福建道御史倪应眷参论南京工部尚书丁宾  上谓丁宾四朝耆旧不必苛求
　　○甲戌宴朝鲜国陪臣  穆庙奇妃叶氏薨丧礼命依淑妃秦氏例行
　　○予原任协理京营戎政右都御史李春光祭葬如例
　　○河南道御史袁化中＜锍-釒＞荐黄  长孙玮高举鲍应鳌刘策孙居相曹于汴张延登劾徐兆魁李徵仪诏该部从公议覆
　　○礼部奏准凡从点水加落字者俱改为雒字凡从木旁加交字者俱改为较字惟督学称较字未妥改为学政各王府及文武职官有犯  庙讳御名者悉改之
　　○乙亥  宣宗章皇帝忌辰  遣武靖伯赵祖芳祭  景陵
　　○户部尚书李汝华条辽饷之数自万历四十六年闰四月二十五日起至泰昌元年  月十七日止共发银一千九百九十三万二千五百六十两零自泰昌元年十月十八日起至十二月二十六日止共发银二十五万五千八百六两总计发银之款二千□□□万八千三百六十六两
　　○丁丑大学士刘一燝等请择日开讲命以十二日
　　○遣御史袁化中巡按宣大
　　○己卯谕户部朕惟辽饷一事该部屡奉明旨自当讲求良策不误军需何至外解中断动以请帑为事况内帑自有经费近岁给发事多如内帑亦乏该部又何所指借且该部所请前后数目参差何从凭据但今彼中告急饷库一空军士枵腹深轸朕衷姑准发帑五十万作速解发以救然眉还著经略各该衙门如法给散官军别项不得借用乡部仍照屡旨集九卿科道各官作速会议足饷清饷画一之策具奏如某处拖欠某处冒破即行查参治罪该部不得仍前因循姑息致误军需故谕
　　○庚辰孟□  上亲享  太庙
　　○遣太常寺官祭太岁月将之神
　　○
　　○遣中官祭司户之神
　　○命御史胡继升巡按真定
　　○辛巳户科给事中王继曾言顷者司农以军需告匮集议长策臣思自请帑而外则有折色颜料之可议夫四方颜料如弓矢胶漆皆不堪用且岁贮不乏诚令折色一年可得百万金散天府之朽蠹出民间所乐输可使朝檄下而夕辐辏矣至如内府各衙门钱粮之欺隐也各监局匠役之冗食也团营行伍之虚冒也锦衣卫老弱之寄籍也此内一爬梳振刷可使富国息民而相沿不讲不幸有事第欲得桑孔什百辈向市井析秋毫取赢于万里之外可慨也章下所司
　　○大学士孙如游奏臣蒙  圣恩特简祗缘衰病控辞乃  皇上谓屡谕不遵臣不胜悚惧谨于元旦同尚书周嘉谟等遵谕入朝恭申拜祝但职居密勿进退不敢不慎伏思今月十二日初开日讲敢不力疾以侍讲幄然不能入阁办事  上勉以视事
　　○都给事中杨涟李若圭屡＜锍-釒＞求去至是吏部为二臣以病请得旨许之
　　○壬午吏科左给事中杨道寅言诸臣初入班行皆首陈一＜锍-釒＞以表靖献而欲示风力者遂寻端九列而齮龁之臣以为忧盛危明虽人各有心然太烦则诚意正心之厌闻亦可虑也是是非非虽人各有口然太烦则丰熙绍圣之报复又可虑也故当忠厚和平毋叫嚣诟谇当简易明白毋艰深枝蔓务使  睿览易竟下情易达议自省功实自臻是亦新政之一助也虽然此时迎  上听之方新而引之不倦在辅臣之感格维持焉顷科臣韦蕃参李维翰而云维翰为民听勘著严奏结则媚虏召侮丧地辱国而罪仅削籍尽乎待勘奏而后结乎参张鹤鸣而云方有才望不必深求则穷诛杀以侈功生戎心而遗祸可谓有才望乎可不必深求乎况于几逢重谴薄罚示惩仰息辅相之营救而后徼  圣意之宽释臣惧今之言路名通而实塞矣得旨省议论良是李维翰已有屡旨张鹤鸣以屡荐推升未任令朝廷将何凭据该部议奏
　　○户科给事中陈胤丛条奏三事曰发帑宜速曰日讲宜蚤其三则进守宜议经略欲进守抚顺以据要地然将不得人士不习练且兵分虞弱饷分虞阙画地分守而虞其观望不可不长虑＜锍-釒＞奏报闻其辽左进守事宜下所司议覆
　　○吏部以来岁朝觐之期先事申饬条开六款其三为朝觐官员应朝有规不得托故奏留馈遗有禁不得科歛需索跟随有限不得多扰驿递其一为委官署印须遴正途出身及才守素端者不得滥用匪人而其二则申饬抚按言近来举劾有二弊一在失平优容于方面而苛责有司偏重于甲科而摉求杂流见任者曲为保全去任者极力指摘推升行取者论劾十无二三劣处左迁者议罢十尝八九此以偏重失平者也一在失实抚按寄耳目于委官委官又寄耳目于群小采听风闻抄誊旧藁或将前官考语填入新官或将别人事迹指作本人属官借之以揭上司奸民因之而持官府又或彼此交徇上下相蒙或当路有亲知则群庇而罪莫与发或上司有嫌忤则群诋而枉莫与申此以遍徇失实者也今后举劾造报务宜矢公矢慎真见真闻有蹈袭前弊者容臣等密访果真指名参究  上曰朝觐大典朕方举新政察吏安民所奏俱依拟仍行与抚按官将所属官员贤否核实注考务协公确以凭黜陟该部临期再加酌访有不遵者指名参奏
　　○延绥巡抚董国光以病告部覆许之
　　○癸未  考恪皇后忌辰遣彭城伯张嘉猷祭  永陵
　　○礼科给事中周士朴＜锍-釒＞陈五事以敬  天法  祖崇俭恤民纳谏为劝报闻
　　○甲申  上御文华殿讲读
　　○刑科都给事中魏应嘉言近有一种习气中于人之膏肓而不可解者曰居间而已如吏兵两部其间大升除大推举有一一秉心至公者乎但使执簿呼名犹愈于居间乱法夫所言公公言之或众质于朝房或昌言于奏牍人谁敢为罔上行私之奸而借尺牍以潜通援钱神为说客乎今后吏兵二部用人不论廷推铨选但有独身嘱托私宅通书者该部即明白开具其人其书以奏如该部不惜名器不顾地方用非其人或以他途进者容臣等以白简随其后至于一切恩恤之陈乞庶狱之出入关榷之分司将作之差遣凡各该部俱宜矢公矢慎勿执偏见勿徇情分以共襄  皇上平明之治  上是其言戒各部堂上官尽杜私谒不得徇情瞻顾果有遍私科道官据实紏驳
　　○给事中魏应嘉萧基熊德阳毛士龙御史马逢皋方震孺周宗建倪应眷俱惜杨涟之去言杨涟功在  社稷然从无居功之心乞召还以光言路俱报闻
　　○浙江道御史左光斗＜锍-釒＞论新辅孙如游言数月以来中旨之争频见章奏开中旨者自用如游始则塞中旨者亦必自罢如游始如游去而天下晓然知不得以私意用一人不得不以公议去一人伟端不启而公道旁昭矣  上曰累朝简用阁臣俱凭宸断前论已明如何又来渎扰如游因上＜锍-釒＞乞罢  上慰留不允
　　○乙酉先是有诏选净身男子三千人入宫时民间求选者至二万余人蜂拥部门喧嚷无赖礼科都给事中李若圭恐其生变上＜锍-釒＞乞敕部院设法善处令之早散仍颁示顺天等处以后严自宫之禁兵科给事中尹同皋复言此辈进不得选退无别门情窘势穷多致自尽谁非人子而令至此臣意自额选外见今三王桐封随用若干稍广其途以开生路仍诏抚按严行地方禁止阉割但有犯者即坐以杀人之罪然臣又有说焉成周内官不过百人皆统于冢宰有所制而不敢为恶至汉唐宋人数递增祸亦递烈我  朝洞知其弊敕不得与政二百年来内外肃清即间有黠猾旋就芟除今  皇上神圣文武操纵自有妙用惟是中旨不时恐有炀灶之患  皇上独处深宫即不能离却此辈但须每事审察老成谙练口无妄言行无妄动者择置左右至猾稽闪烁好言他人之短长好阻朝廷之德意者痛加斥逐无生厉阶得旨令该部拟议具奏  上随谕礼部曰朕御极之初典礼浩繁见今各衙门缺人数多委不敷用昨览兵科给事中尹同皋所奏朕心悯恻准再收一千五百名礼部左侍郎周道登奏言我  皇上浩荡之恩人人沾被苐自宫之禁不严则私割之祸更惨乞将  先朝禁例严为申饬  上然之
　　○命辽东武职子孙应袭者赴巡按告给宪票都司告给印批赴关往返查发照尝袭替先是以奴患方棘禁辽左世胄不许进关至是阅科姚宗文为请部覆从之
　　○丙戌土星逆犯井宿
　　○大学士刘一燝等请开  经筵命礼部遵旧制择日举行
　　○河南道御史谢文锦言方今大患无逾辽左借箸既无奇谋请帑岂为长策则除清查冒滥而外惟有诸大典礼折衷节省一著各库本色酌量改折一著至于公论国之元气关系最重但郁结既久＜孛攵＞发方新主见不无殊途持议岂能一致臣以为欲核其真请循其本人生履历非居乡则游宧乡有月旦宦有官评一人有一人之本末不可执此以概彼一事有一事之端委难容溷异以为同局将残而必更论历久而自定则何不沃洗肺肠铲平畛域和衷励翼矢同舟共济之谊得旨一体和衷殊切时宜余报闻
　　○经略辽东兵部右侍郎袁应泰请复抚顺言抚顺为奴酋出入经繇之处彼可以来我可以往是必争之地也自抚顺既失奴酋以为屯兵之所欲南则南欲北则北来去若风雨刹人若草菅而沈奉危矣臣曾会抚按并道臣诸将问以方略皆曰宜复抚顺清河度用兵机何曰原议十八万大将几员曰抚顺六员清河三员宽叆一员今议抚顺用监军道高出邢慎言总兵贺世贤李秉诚陈策尚少三员议副总兵尤世功升摠兵官朱万良复总兵职徇与副总兵童仲＜忄癸＞各行总兵官事将步骑各一万清河用监军道牛维曜总兵官侯世禄尚少二员议副总兵梁仲善并见调姜弼各行总兵事亦将步骑各一万宽叆用金复道胡嘉模副总兵刘光祚行总兵官事将步兵九千骑兵四千并见调水兵七千共二万外以二万守辽阳总兵刘孔胤统之尚少一员于续到副将内选委用旧兵一万守沈阳一万守蒲河以七千守奉集兵将尚缺而蒲河为抚顺后劲为三岔儿要冲且兼防两虏况已残破提兵应援非良将不可查得甘肃总兵祁秉忠智勇兼资威名夙著且多蓄徤卒应调守蒲河而沈阳奉集亦于援将内选委外备兵一二万为临时调遣之用奴若攻旅顺我坚壁相持而清河宽叆出锐师以捣其旧寨奴若出三岔儿我蒲河之师且战且守而抚顺捣其新寨奴若南趋清河宽奠我抚顺之师直捣新寨而蒲河遂为后援至临敌出奇招降用间未可先定若是而抚顺清河可复也抚清复而相地筑城且急议屯田于抚清一带以充军实然后灭奴有机盖奴酋举动视马力强弱其马弱惟在春初我之乘时断宜在春而兵马钱粮须齐集于二月之前大约能战而后能守能守而后能战惟祈计出万全而已章下兵部署兵部事刑部尚书黄克缵具覆如经略议因言我兵既进守抚顺则六万师之粮必运至抚顺其途远在百八十里一月粮二万四千石马料不与焉未易致也六万兵之外必有营寨接连方可首尾相应若彼来攻作何救援待沈阳出兵又觉稍远蒲沈一带既为三岔儿要冲兼以西虏要挟兵各止一万其势觉轻或裒宽叆之多以益其寡此在经臣临时调度兵固难以遥度也得旨战守机宜听经略各官审势相机便宜从事朝廷原不中制但责成功尤世功等升复调补俱依拟贺世贤侯世禄节次功捷著作速勘奏升叙
　　○内帑发解赏边银蓟辽昌易八十八万四千九百六两宣大山西四十二万九千四百三十八两延绥宁夏一十五万五千六百八十四两固原甘肃二十七万二千七百四十六两
　　○命铸提督陵工内监关防
　　○升湖广布政使司左参政谈自省为浙江按察使
　　○改广东布政使司右参议黄于郊为广西布政使司右参议提督学政
　　○丁亥立春顺天府官进春是日颁赐辅臣刘一燝等上尊珍馔复以上元节赐酒膳
　　○免百官宴赐节钱钞
　　○以恩诏给南京兵部尚书卫一凤南京都察院右都御史何熊祥总督漕运户部右侍郎李养正总督两广兵部右侍郎陈邦瞻提督操江南京都察院右副都御史陈道亨南京通政使严一鹏巡抚南赣右佥都御史周应秋国子监祭酒公鼐各诰命
　　○准安远侯柳祚昌袭祖爵
　　○改南京刑部郎中满朝荐为尚宝司司丞仍支正五品俸
　　○河南道御史易应昌言近日中旨屡宣群情疑惑  皇上之魁柄未尝旁属也天下人窃窃焉疑其为旁属之渐也阁臣之行径未尝中通也天下人窃窃焉疑其有中通之息也愿尽罢中旨还票拟于阁臣以监  先朝之成宪省日后之纷纭报闻
　　○候补御史周宗建以应谥诸臣犹间有未经廷议者为原任太仆寺卿顾存仁及光禄寺少卿顾宪成国子监祭酒陶望龄南京刑部尚书王世贞请谥宪成等品行文章世所共推存仁于  世庙中为给事中申救杨慎吕泾等指斥叶凝素赵真人等受杖于廷故宗建首推之
　　○戊子命大学士韩爌相度  山陵爌以制敕房办事中书舍人陈明晰颇习形家言挟以从因具＜锍-釒＞告谒  定陵
　　○户科左给事中韦蕃条奏足饷六事一加派一商税一裁冗员一广铸钱一查税契一严出纳并议通海运开胶河章下所司
　　○户科给事中赵时用言发奸摘伏莫大于议论而使贤奸不辨摘发失真者亦莫弊于议论因历陈四弊曰误曰刻曰拗曰谲得旨近来议论参差几成聚讼这所奏折衷协公深于国是人材有禆下所司知之
　　○御史汪泗论刑科都给事中魏应嘉俱＜锍-釒＞请召对得旨候举行
　　○荫原任户部尚书赵世卿子金□卖国子生
　　○己丑  英宗睿皇帝忌辰遣丰城侯李承祚祭  裕陵
　　○金复道臣胡嘉栋改给监军道关防敕书以宽叆镇江并隶之
　　○庚寅礼科左给事中周希令言国初马政事例查民间有田二顷人十丁者令养见马一匹有田三顷人十五丁者令养骡马各一匹田不起科丁不编徭谓之养丁田此外另设牧马场息马厂共计地有六十万顷弘治元年南京兵部题行各马政官镌石开载顷亩四址与南冏旧志相同嗣经南京湖广道御史于有年题称南直产马矮小不堪因而变马价解种其场厂地亩人得就便开垦矣至嘉靖十年御史刘节张心查得国初养马田概同民间丁田一例起科当差并场厂地已经行垦者立为三则每岁仅收银万两贮南部分司万历七年南京兵部尚书方逢时十二年兵部尚书张学颜户部尚书王遴万历二十一年南冏卿萧森徐用俭等前后各题称马政中变养马之户不得佃种开垦豪家势要碍占多年甚至转卖转典网收厚利殊非细故务选清正公慎官一员著实清察要见原额已垦未垦各若干有无荒芜侵渔各若干内马户佃种各若干有无假名兼并每亩年照何则例起科务使田有定税民有定业屡奉谕旨未经题覆则场厂地土之当清查其来久矣然先臣止言起科者盖承平之时未可轻议变价但当查明以存旧制今辽饷匮极外帑如洗民间自买田土重叠加派况场厂原系官地可曰河南南阳不可问乎臣谓有南冏旧志则其地原额原处俱可查既得原额原地则今之已垦未垦孰种孰荒孰佃孰占并可查而六十万顷者直按图索之矣但既索之后不必更穷治已前侵占匿税等情明示以地可归民价当输官若凤阳地硗田四五两不等又不须概以此律之但照北京官房变价事例每地一亩量变价一两计六十万顷可得价银六千万两即再减一半亦三千万两矣在上以官地与民征之不为无名在下以轻价得地输之不为无实上下相利计无便于此者然臣不患其难行也患在行之无专责若以文移行县邑则奸民之阻抑多方各官之迁转不尝彼此推诿往返徒淹岁月伏乞  皇上特差风力官一员驻劄南直适中去处敕同抚按地方等官按旧志查场厂照地亩变价随徵随解定则起科禆益国计良非浅鲜章下所司
　　○奴扬兵抚顺破二十余屯边吏匿不以闻
　　○以原任副总兵薛永寿管甘州西路事
　　○辛卯以  光宗陵寝开工遣侯梁世勋薛濂宋光夏孙承荫朱国弼李诚铭伯焦梦熊张嘉猷李守锜王明辅祭告  各陵伯王国柱祭后土尚书王佐祭  天寿山侍郎王永光祭司工
　　○皇城巡视御史徐扬先言  祖宗额设四门守卫之军八千有奇士卒非不众多而排立门阙者有几额设大汉将军红盔明甲围子手等分班入直威仪非不整齐而守宿直房者有几盖惟事属之内则有隐占有包侵殊不可穷也惟法行之内则有忌器有掣肘竟不胜格也试观素封之家尚欲责成守者时谨启闭大内深旷尽弛其防宁无左右窥伺之患臣望  皇上申明旧制严饬内臣使法行自近宫禁肃清乃臣反覆思维在京城有提督大将而在皇城仅用两员把总此其故不可解巡视科道又无附近公署昼而理事夜而直宿何怪人心不肃而偷玩因之似当议置一所于左右长安内外令科道部臣轮宿查点时御史王一中兵部主事黄文星皆＜锍-釒＞言之一中又言禁门非贸易之所则内市断当外移工作滋溷入之端则缮司断当验核而文星＜锍-釒＞中复乞铸关防以重巡视事权俱下所司兵部覆奏以为禁旅空虚皆繇勋戚貂珰诡名隐占宜严饬稽查尽除宿弊九门锁钥以时启闭一切闲杂人等悉行驱逐直卫官员以勤惰为殿最至于特设公署以便巡查新铸关防以重事权俱当如诸臣议得旨禁地守卫官军及工作出入巡视科道并该司官严加查验内侍著该监官一体申饬内市照旧但严加巡缉不得喧杂该部所覆依议行
　　○内侍王添爵选净身男子以索贿激变兵科给事中尹同皋劾之  上命司礼监查明具奏添爵止降级
　　○调礼科给事中倪思辉于吏科
　　○壬辰发马价银七千五百两于蓟镇以督抚＜锍-釒＞称山海永平等处骑兵乏马故也
　　○经略袁应泰议摘调各镇家丁一万名赴辽应用以备战守省畿辅募兵与彭象乾土兵一万八千之数部覆如议调发从之
○革宁夏总兵都督佥事王汝金坐营陈应武职行巡按御史提问追赃时有诏令各镇召买兵马赴辽汝金委应武所募率疲弱不堪领兵曹登衢等发其侵克罪状经略袁应泰以以闻乞从重究处兵部具覆从之
○礼部署部事左侍郎周道登言应谥名臣除万历三十七年题二十九人已拟谥号恭候钦点其四十四人尚未奉命拟谥今将雍泰毕锵赵参鲁王之诰张佳胤余懋学马理曹端李梦旸贺钦朱冠谭太初叚民魏学曾朱鸿谟魏时亮庞尚鹏陈茂烈姜洪黄巩汪宗伊林泮杨起元江治李中杨慎裴应章盛讷曾朝节黄凤翔姜廷颐何源陶望龄刘一儒傅新德沈节甫周怡庄曰□永王宗沐张允济李棠董尧封冯应京敖文顺等职名行实查照原＜锍-釒＞开列上请得旨准与谥
　　○赠原任吏部左侍郎刘元震礼部尚书荫一子国子生
　　○起升原任广东道御史吴礼嘉为尚宝司司丞
　　○加升山东登州道副使陶朗先为本省按察使仍管本道事务
　　○复除原任福建布政使司右参议陈大绶于四川
　　○命新任南京后府署都督佥事何斌臣仍照旧管潮漳副总兵事以两广总督许弘纲广东巡按王命璇会＜锍-釒＞请留故也
　　○留新升倒马关参将马炯仍管墙子路事
　　○以布衣张思任为军前参谋孟淑孔等为都司佥书等官从经略袁应泰之请也
　　○癸巳大学士韩爌至自  天寿山以新卜吉地形势规摹十九日祭告启土风日熙明具状上闻又言建造奉旨一准  昭陵该内监赍有工部原绘  陵图遍示诸臣中加石桥一道尤为合法更于宝城后因山增筑庶称尽美  上曰  皇考新陵启土订议佥同天人叶顺朕心忻慰其宝城因山增筑尤见周慎下所司知之寻赐爌银币
　　○升太仆寺少卿王象恒大理寺寺丞房壮丽狭西左布政使张之厚俱右佥都御史象恒巡抚应天壮丽巡抚江西之厚巡抚延绥
　　○调顺天府丞刘蔚于外任命太常寺少卿官应震俟察典议处新起光禄寺寺丞刘光复照有疾致仕以御史张慎言等交章参其冒滥也
　　○吏部续考科道等官李精白萧基明时举王志道朱钦相俱给事中精白礼科基时举俱兵科志道钦相候补邹复宣张纮毕佐周李日宣徐景濂温皋谟陈保泰夏之令晏春鸣王祚昌吴其贵俱试御史候补曾熙丙南京河南道御史报可
　　○甲午  上以卯时加冠命公朱纯臣祭  南郊侯陈良弼祭  北郊驸马万炜祭  太庙大学士刘一燝摄太师英国公张惟贤摄太尉各行礼颁赐惟贤一燝韩爌银币有差
　　○是日皇极门竖柱遣工部尚书王佐行礼大学士刘一燝等恭视赐茶
　　○御史方震孺言今日人心有不平者三一曰国本之事言张差一案贻累多人如王之采陆大受李俸等沉郁已久至今无见天之日则不平一曰门户之说言门户二字葛藤未已如叶茂才朱世守董应举赵南星魏云中马孟祯高攀龙刘策李邦华鲍应鳌刘宗周等摧折已尽至今无出山之色则不平一曰移宫之事谓移宫之始末事关  圣躬同为臣子决不敢先选侍而后  皇上则科臣杨涟似可幸无罪而不知何以有居功之说也何以又有交通之疑也  先帝宾天原出仓卒假令涟能呼吸之间交结宦侍声色不动而置  皇上衽席之安此固狄梁公所费踌躇者恐涟无此手叚耳而或者谓涟参新辅种祸有根即微移宫亦且不免如是而又何以服人心也倘播之史册传之天下谓  皇上尧舜在上真有交通近侍之臣且肘腋之间有敢于矫旨之阉宦而  皇上不及知所关  圣德  圣政岂其渺细恳祈  皇上召对以释天下之疑  上以＜锍-釒＞内受累多官令部院从公会议具覆仍谕移宫事屡旨甚明前谕乃朕面发阁部大臣后谕乃朕腹心未竟之言左右不及知者有何交通矫旨召对报闻
　　○原任南京礼部右侍郎今起召入阁沈＜氵隺＞因御史董羽宸参论恳辞新命温旨趋令就道
　　○吏部右侍郎盛以弘＜锍-釒＞辞新命不允
　　○乙未赐瑞王惠王桂王养赡庄田先是三府请养赡田地及庄店租银  上许给田地其店租银两著照旧解进大学士刘一燝等言此项租银为福藩设立分给三府岁入亦不甚多且藩封已定之国有期暂准养赡以体  皇祖顾复之恩  皇考友于之爱谅亦  皇上所不靳也  上如所请
　　○服除庶吉士萧命官仍命入馆肄业
　　○工科给事中霍守典因会议辽饷言议饷者先计兵今调募兵将所在逃溃河上通州昌平屡见告矣多兵多乱将焉用之至若摉括既苦于竭泽加派又极于剜肉苟再为剥削恐民穷思逞不惟加派之饷不可得恐正供亦难完也臣以为今日辽兵断当以十三万为率辽饷断当以加派五百万为止夫增兵者欲以城抚顺然胜著未握未可轻动不如坚壁清野以守之又为三军迭出之法以扰之如是者一二年问奴可坐困也加饷者谓本折不敷然臣观该部请饷之＜锍-釒＞每兵每月大约本折可用二两十三万兵一年可用饷银三百一十余万两再加以马六万匹大约可用银四百万两是于原加派之饷尚余一百余万两也与其诘之而不应不能清其流何如按月而给发以清其源之为得也夫国依于民民依于食加派既难尝恃则屯田所宜急行若曰辽东扰攘之际难以举耜而辽西独不可沟洫乎西北诸边又不可施行乎虽有占冒难清而令其首实为永业稍加子粒则得一钟亦可省太仓一钟之粟也不然规模不定大计不行区区为苟且之术臣恐民怨日深土崩瓦解此时即辽左万全无恙亦何益于成败之数哉得旨所司一并会议
　　○巡按直隶监察御史申廷撰奉  上命以帑金大赉边士行次昌平  九陵护军拥众要挟欲与营路一视同仁廷撰不得已开名散赏后廉访其实则内监刘尚忠等为之指画号招也因上＜锍-釒＞言陵军惟隶貂监全无统辖核实则终年脱伍挟赏则众哄同声乞归昌平道统辖以严操练仍治刘尚忠等主使之罪章下所司
　　○礼科给事中周士朴言净身男子之激变也王添爵等以受贿而开乱今陵军之挟赏也刘尚忠等以求贿而倡乱均不容于尧舜之世乞敕法司正二宦之罪刑科给事中熊德阳亦以为言兼责申廷撰不能约束受其要挟礼部不能规正发觉又追论旧冬南京营军听备监言逼科臣晏文辉大其公署科臣踰垣仅免祈大奋乾断早绝祸萌得旨法纪陵夷委宜振刷所奏已知悉
　　○山西道御史周昌晋奏称国家之患莫大乎意见分而人才不收其用尤莫大乎议论淆而人才不知所用惟矫偏以归于当虚衷以平其衡而国是定矣因劾亓诗教孙居相官应震王之采并荐王绍徽刘宗周杨鹤朱世守许维新袁崇友熊化得旨近来品隲人才一彼一此部院不为评核朝廷将何适从本内各官有与先后诸＜锍-釒＞异同者须从公从实分别拟奏
　　○遣御史张慎言管烙马屯田御史安伸巡仓
　　○升应天府丞郑璧为通政使司右通政吏科左给事中杨道寅为礼科都给事中刑科韩继思户科王继曾吏科周朝瑞工科张其庭刑科董承业各右给事中继思吏科继曾户科朝瑞礼科其庭兵科承业刑科
　　○授王志道礼科给事中
　　○升江西按察司佥事梅国楼为广东布政使司右参议分守岭东道福建泉州府知府赵士许为浙江按察司副使分巡嘉湖道
　　○丙申狭西道御史高弘图指陈八患一在章奏多壅一在政府幸窃一在掖垣强半投林一在会计如沃焦釜一在加编不闻乘除之策一在起用不免稽滞之叹一在名婚挂漏于宗室一在刑狱宽缓于罪臣报闻
</div>
    <div class="pagination">
<a href="明实录熹宗实录_page6.html">上一页</a><span>...</span><a href="明实录熹宗实录_page2.html">2</a><a href="明实录熹宗实录_page3.html">3</a><a href="明实录熹宗实录_page4.html">4</a><a href="明实录熹宗实录_page5.html">5</a><a href="明实录熹宗实录_page6.html">6</a><span class="current-page">7</span><a href="明实录熹宗实录_page8.html">8</a><a href="明实录熹宗实录_page9.html">9</a><a href="明实录熹宗实录_page10.html">10</a><a href="明实录熹宗实录_page11.html">11</a><a href="明实录熹宗实录_page12.html">12</a><span>...</span><a href="明实录熹宗实录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
