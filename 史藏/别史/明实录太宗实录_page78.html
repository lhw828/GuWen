<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 78 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 78 页/共 95 页</h1>
    <div class="content">　　○升行在山东道监察御史范宁为鸿胪寺右寺丞奉化县学谕李沾为工科给事中光县学训导张俊为礼科给事中东昌府学训导部琏裕州学训导蒋辅阳城县学训导郑孜济阳县学训导王汝器应州学正张谨俱为刑科给事中蒲州学正李锡为吏科给事中九江府学训导林道安为兵科给事中礼部郎中叶仕学为陕西布司左参政户部郎中孙蔼为广东布政司左参政户部郎中史翼为河南布政司右参政刑部郎中卢信为山东布政司右参政刑部郎中郭文为浙江布政司右参政北京刑部郎中叶林为江西布政司右参政礼部员外郎李寅为山东布政司左参议北京刑部员外郎王和为江布政司左参议李永年为河南布政司右参议孙郁为湖广布政司右参议浙江道监察御史魏清为四川按察司副使广东道监察御史成均为广西按察司副使湖广道御史杨修为河南按察司副使河南道御史宋谦为广东按察司副使江西道御史叶嵩为云南按察司副使吏科给事中苏弼为湖广按察司副使户科给事中纪文为江西按察司副使擢太平府推官刘隆为河南道监察御史监生费观山东道监察御史△交阯布政司副理问卢文政言交阯之人习于夷俗父母死止服黔衣土官生员吏遭父母丧亦不守制请以国朝所定丧礼颁示民间俾知遵守土官生员吏丧父母者悉解见识役丁忧庶几渐革夷习  上览奏谕行在礼部臣曰三年之丧古今通制天下岂有无父母之人其悉从所言
　　○辛亥
　　○有司请以平江伯陈瑄所统运粮军士明年俱赴北京营造岁用粮储宜令各处粮自输北京  上曰国以农为本人之劳莫如农三时耕获力殚形瘵旱暯水溢岁则寡收辛足供税而官吏需索不出终岁不免饥寒又可令输数千里之外乎且令秋收后运来则北方河以冻候春暖冻开又妨农作如其所言公私俱不便其令户部议两便者于是行在户部议宜令浙江江西湖广及直隶应天安庆池州太平宁国和州量调民于淮安临清诸路给粮转运其余各处岁徵原在淮安等处输纳者如故庶官民两便从之
　　○壬子
　　○琉球国中山王思绍遣使贡方物赐之钞币
　　○癸丑  命故泰宁侯陈圭次子愉袭封泰宁侯
　　○乙卯
　　○晋王济熿奏请以其府中般在河南者悉予被处官司牧用赐敕谕曰昔尔父之国时  皇考特赐之船今朝往来不必劳民为山西水路止于河南故船就河南停泊以护卫军士守之其来已久今何所嫌疑而欲弃尔父旧物哉所奏不允
　　○丙辰
　　○命故辽东都指挥同知巩和子真为定辽卫指挥挥使真应袭指挥同知以和平定九门功特升之
　　○丁巳
　　○下锦衣卫掌卫事都指挥刘忠狱时后军都督府奏山西行都司都指挥李谦罪  上察所言妄命忠执后府首领官付狱忠乃都督程宽于狱于是行在兵部尚书方宾及山西道监察御史顾敏等敕奏忠擅执大臣敕付都察院鞫治
　　○戊午  上谕行在五军都督府臣曰武臣子弟初袭职者非徒使食禄而以期为他日之用苟不先时练习一旦有急临阵对敌岂不误事自今在京袭职军官悉领成国公朱勇总率操练其应付班上直者别差人代之
　　○夜金星犯天樽中星
　　○庚申
　　○遣镇远侯顾兴祖巡视吕梁洪初  上以洪险滋舟楫邂逅多倾覆特命忻城伯赵寻镇徐州兼理洪道而寻以贪纵废事至是复遣兴祖巡视仍以敕谕寻曰  朕急于利民念徐州吕梁洪险泥命尔督理尔乃溺于酒色货贿坐视民患恬不究心得免于罪乎今姑宥不问宜改志易行以盖前愆△官军自西洋还  上谕行在礼部臣曰将士涉历海洋逾十数载万里经数十国盖亦劳矣宜赏劳之于是都指挥人赏钞二十锭指挥人十八锭千百户卫所镇抚人十六锭火长人等八十五锭旗军人等十三锭
　　○辛酉
　　○泰宁等卫指挥把安台等贡马千匹赐赉有加
　　○壬戌
　　○晋王济熿第四子生赐名羙封
　　○丙寅  皇太子千秋节免贺礼
　　○戊辰
　　○改云南布政司左参议吴存于陕西布政司
　　大明太宗文皇帝实录卷二百十四


大明太宗文皇帝实录卷二百十五
　　永乐十七年秋八月癸酉朔
　　○乙亥
　　○设交阯靖安州珠场局置大使一员
　　○丁丑
　　○遣官释奠先师孔子
　　○戊寅
　　○祭  太社  太稷  命皇太子行礼
　　○己卯
　　○升山东布政司左参议唐鉴为长芦盐运司永州知府余彦成为陕西河东盐运司
　　○辛巳
　　○升  天地坛祠祭署奉祀冯仲彝为太常寺丞赐冠带衣服
　　○壬午
　　○遣官祭历代帝皇△交阯清化贼首黎利以众掠磊江都指挥黄诚等击之贼败复遁入老挝
　　○夜星如碗大赤黄色光烛地起自毕宿西南行至游气尾迹后散
　　○癸未  命皇太子祭太岁风云雷雨岳镇海渎山川等神遣官祭旗纛  敕皇太孙曰尔年已长正宜读书明理以成大器自古  帝皇莫不以读书明理为本未有不读书明理而能齐家治国平天下者尔克勤学问他日用之不穷  宗社得以永安平天下皆蒙福泽尔勉之哉△交阯乂安府土官知府潘僚季佑子也初季佑事陈季扩为伪少保大军征之势穷季佑遣僚诣军门降总兵官英国公张辅承制以季佑为交阯按察司副使掌又安府事亦授僚官季死以僚继父任至是为中官马骐非理凌虐遂反于衙仪县与土官千户陈苔等聚众焚掠州县杀官吏而乂安卫土官指挥路文律亦从之总兵官豊城侯李斌率师进讨贼众溃散僚趋玉麻州依土官知州琴责彬遣人追捕之
　　○庚寅
　　○册中兵马指挥王孜女为汉王第二子瞻圻妃
　　○壬辰
　　○交阯进白马
　　○癸巳
　　○金星犯轩辕大星
　　○甲午
　　○旦寿星见
　　○丙辰
　　○设交阯谅山府之七源镇及三江府之归化镇宣化府之宣光镇金场局局置大使二员副使四员
　　大明太宗文皇帝实录卷二百十五


大明太宗文皇帝实录卷二百十六
　　永乐十七年秋九月癸卯朔  上尝览列仙传因命侍臣博采重加纂辑至是成赐名神仙传  上亲制序冠之
　　○丙午
　　○满剌加等十七国王亦思罕答儿沙等进金镂表文贡宝石珊瑚龙涎鹤顶犀角象牙狮子犀牛神鹿天马骆驼阿罗国王子叚阿剌沙喃渤利国王子沙者罕亦遣使贡方物赐织金龙衣白金铜钱纻丝纱罗彩绢有差△夜土星犯上将星
　　○己酉
　　○西安府进嘉禾有一茎八九穗至十四五穗者
　　○辛亥
　　○重阳节赐文武群臣宴
　　○壬子
　　○辽东总兵官都督刘江被召至封奉天翊卫宣力武臣特进荣禄大夫柱国光宁伯食禄千百二石子孙世袭初名荣其父名江隶燕山左护卫兵籍有疾荣代役因冒父名至是始复其初名云△宴满剌加国王并阿鲁国王喃渤利国使臣于奉天门
　　○甲寅
　　○重建天妃宫于南京仪凤门外△擢进士徐爵为北京道监察御史升湖广道监察御史贾旭为云南按察司佥事改江西按察司佥事梁谦为浙江按察司佥事两浙盐运使王泰为福建盐运司运使
　　○乙卯
　　○造宝船四十一艘
　　○丙辰
　　○卿云见钦天监言占书卿云喜气也太平之应又曰天子孝则卿云见君圣臣贤天下顺心则日旁气如龙凤兹实上瑞行在礼部请率文武百官上表贺敕免之且谕侍臣曰昔帝舜之世万邦协和故百工有卿云相和之歌朕寝食之间虑政事有缺民未生安安敢恃此为祥纵是  上天委贶朕与卿等正当忧勤惕厉以答  天眷何以贺为△并交阯化州之地蓬思蓉二县入士荣县乍令蒲良蒲苔三县入化州顺州之利调安仁不兰巴阆四县入顺州新平府之福康县入衙仪县南灵州左平县入平州乂安府之罗土油二县入衙仪县土黄县入古杜县真福县入欢州偈江县入古塘县南靖州之盘县入本州奇罗县入河华县欢州之东岸县入本州清化府之安定县入永宁县梁江县入古雷县东山县入古藤县清化州之安乐县入本州磊江县俄乐县爱州之宋江县九真州之农贡县各入本州谅山府之下文州入上文州下思郎州入上思郎州七源州之脱县入渊县宣化府之文安县入广县一县入底江县太原府之司农县入安定县洞喜县入富良县太慈县入宣县谅江府之凤山谅江州之安宁县清远县那岸县入陆那县谅江州之保禄古陇二县入本州之上洪州之锦唐安二县入本州逮平府之望瀛太湾二县入懿安县长安州之黎平县本州建昌府之布县入建昌县快州芙蓉县入本州东结县入永涸县新安府之至灵县入南策县东湖州之水棠县下洪州之四岐县各入本州清沔县入同利县靖安州之支封县入和安县云屯县入靖安州三江府洮江州之清波县入本州麻溪县入夏华县沱江州之古农县宣江州之西栏县各入本州交州府福安州之清潭县入东关县芙□□留县入福安州三带州之安郎县入安乐县芙宁县入立石县威蛮州之清州县利仁州之利仁县各入本州北江府之超类县武宁州之东岸县并入嘉林县慈州县武宁威之细江善二县北江州之善誓县广威州之美良县安化州之安立县嘉兴州之蒙笼二县宁化州之赤土二县演州之茶清县各入本州革镇蛮府之镇蛮州以所隶古兰廷二县并入本州多翼县入太平县奉化府为奉化州以所隶羙禄顺为二县并入本州西州县入胶水县革谅山府之镇夷仓谅江府芹站仓奉化府广积仓北江府东岸县税课局△夜有星如盏大赤色光烛地出垒壁阵南行至北落师门旁
　　○丁巳
　　○哈密等处使臣及经商回回满赖撒丁等二百五十人贡马三千五百四十六匹及貂鼠皮硵砂等物赐钞三万二千锭文绮百匹绢千五百匹遣还
　　○(乙)[己]未
　　○贵州都司普安卫言本卫山多地少不足军士屯种且舟楫不通别无馈运令召商中纳盐粮以给军士在例川盐每引米八斗今经一年绝无中者乞将旧定则例减半纳米以来客商庶几边储有备官民两便  上命依洪武旧例每引米二斗△通政司右参议孙瑛鸿胪寺丞高庆坐罪谪交阯
　　○庚申
　　○册中兵马指挥郑谭女为远安王贵爕妃
　　○辛酉  敕工部尚书宋礼曰卿采材于蜀数年殚竭心力可谓劳矣今材以足用可回京视事卿既老疾特免朝参事有当上闻者今侍代之
　　○甲子
　　○录辽东捕戮倭寇功赏广宁伯刘荣等以下二百九十四人钞币有差
　　○戊辰
　　○永城郡主薨讣闻遣官赐祭命有司治丧葬主周定王第五女也
　　○辛未  命永安王孟炯长子季垺为镇国将军
　　大明太宗文皇帝实录卷二百十六


大明太宗文皇帝实录卷二百十七
　　永乐十七年冬十月壬申朔享  太庙命皇太子行礼  赐营造军民夫匹胖袄裤鞋胡椒苏木各有差△交阯反寇范软等聚众据俄乐巨勒册是日总兵官豊城侯李彬遣都指挥徐謜率兵禽之斩软等以狥
　　○丙子
　　○夜有星如盏大青白色有光起自弧矢旁东南行至近浊
　　○壬午
　　○尸□立凉州卫都指挥保住等以召至京献马三十疋  上谕之曰朝廷召汝期效力尔马者汝之所资今留十匹领尔之诚意余悉还汝仍命行在礼部给所留马价△设通州之北关张家湾漷县武清县之河西务杨村五巡检司
　　○癸未
　　○遣使谕暹罗国王三赖波磨剌扎的曰朕祗膺  天命君主华夷体  天地好生之心以为治一视同仁无间彼此王能敬天事大修职奉贡朕心所嘉盖非一日比者满剌加国王亦思罕答儿沙嗣立能继乃父之志躬率妻子诣阙朝贡其事大之诚与王无异然闻王无故欲加之兵夫兵者凶器两兵相斗势必俱伤故好兵非仁者之心况满剌加国王已内属则为朝廷之臣彼如有过当申理于朝廷不务出此而輙加兵是不有朝廷矣此必非王之意或者左右假王之名弄兵以逞私忿王宜深思勿为所惑辑睦邻国无侵越并受其福岂有穷哉王其留意焉
　　○遣中官杨三保等赍敕往赐乌思藏正觉大乘法王昆泽思巴怕木竹巴灌顶国师阐化王吉剌思巴监藏巴里藏卜必力工瓦阐教王领真巴儿吉藏思辅教王喃渴烈思巴灵藏灌顶国师赞善王著思巴儿监藏灌顶弘善西天佛子大国师释迦也天等佛像法器袈裟禅衣及绒锦彩币表里有差盖答其遣使朝贡之诚也
　　○丙戌
　　○朝鲜国王李祹遣陪臣郑易贡方物谢赐敕训励及颁为善阴隲
　　○丁亥  敕交阯总兵官豊城侯李彬今乂安贼人潘僚等虽已败败而根柢犹在宜早督军进讨毋遗民患
　　○戊子
　　○擢监生石有贤为山西道监察御史改顺天府尹陈谔为湖广按察使
</div>
    <div class="pagination">
<a href="明实录太宗实录_page77.html">上一页</a><span>...</span><a href="明实录太宗实录_page73.html">73</a><a href="明实录太宗实录_page74.html">74</a><a href="明实录太宗实录_page75.html">75</a><a href="明实录太宗实录_page76.html">76</a><a href="明实录太宗实录_page77.html">77</a><span class="current-page">78</span><a href="明实录太宗实录_page79.html">79</a><a href="明实录太宗实录_page80.html">80</a><a href="明实录太宗实录_page81.html">81</a><a href="明实录太宗实录_page82.html">82</a><a href="明实录太宗实录_page83.html">83</a><span>...</span><a href="明实录太宗实录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
