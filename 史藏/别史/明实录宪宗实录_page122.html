<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 122 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 122 页/共 152 页</h1>
    <div class="content">　　○升顺天府府尹杜谦为工部左侍郎
　　○乙亥四川泸州及长宁等县地震有声如雷
　　○丙子以水灾免万全都司所属怀安等九卫所粮七千一百四十余石草一万三千三百余束
　　○旌表节妇侯氏等五人侯氏山东馆陶县人赠光禄寺少卿郭惟贞妻以子良贵封太宜人桂氏海豊县民王贵妻罗氏广宁前屯卫署都指挥佥事叶兴妻张氏陕西朝邑县民韩显妻靳氏民王亨妻皆以夫亡守节表其门曰贞节
　　○丁丑实授试监察御史刘恺于南京浙江道
　　○命锦衣卫带俸都指挥使吴玉协守宁夏西路广武营地方陕西署都督同知刘永协守宁夏东路兴武营地方
　　○夜月犯五诸侯东第二星○戊寅顺天府府尹谈伦服阕复任
　　○赐德王见潾章丘县白云湖地一千三百二十余顷因免民人水利课钞岁二千余贯
　　○开设广西庆远府河池县儒学
　　○江西鄱阳县民王莹十二以多田横恣乡里间民有程戍宗曹晶七者与为仇敌莹十二数陵轹之每岁俟其种莳既成輙率众蹂其田其后程曹二家亦聚众追斗王氏死者四人讼数年未决会上司遣千户姜辅陈奎捕盗乡中程族人故有被人告强盗者莹十二令人绐千户以众往捕身率子弟僮仆间从攻程氏入其家杀十有四人且赂千户以强盗拒捕报上司程氏讼冤于巡按御史下分巡佥事逮捕莹十二等皆亡去令家人诉冤阙下命刑部郎中冯兰锦衣卫千户杨义往会巡按御史等官即讯莹十二等捕淂皆服并淂其平日贼杀人以十数他所犯小法不可胜纪当莹十二罪凌迟处死余当斩绞及徒杖有差因劾镇守太监刘倜先巡视南京刑部侍郎金绅已故及巡按御史叚正熊翀都指挥叚晟张泰布政使王克复参政黄缙参议宋纳陈迁按察使侯英佥事叶稠黄诏及知府推官知县等皆承行迟误或失于觉举俱有罪都察院以具狱覆奏有旨王莹十二及莹七等十八人俱依律处决姜辅陈奎并从者三人俱发贵州边卫充军黄缙承行未久并刘倜免之失于觉举者黄诏宋讷张泰叚正熊翀叚晟王克复侯英俱停俸六月余悉坐罪如律
　　○定僧道犯公罪不还俗之令巡抚南直隶兵部尚书兼左副都御史王恕奏言律法僧道犯罪曾经决罚者并令还俗而江南僧道多因被人侵占田土负欠租粮诖误致罪者请同常人收赎法勿令还俗都察院会六部议覆奏从之著为令
　　○己卯录延绥宁夏杀贼有功官军七十二员名升赏有差以兵部言延绥二路参将岳嵩郭镛宁夏参将张翊等部下官军各于东路清水营西路深河堡宁夏马鞍山等处获功共九百余人因查审未结久怀愿望但三次杀贼止获九级功少人多难概行赏乞将斩首一颗为首者九人并阵亡者二人俱升一级二人共斩首一颗为从者九人并阵伤者五十二人俱量给赏庶无冒滥从之
　　○申明犯罪充军不勾丁补役之例监察御史姜昂言天下官民犯罪充军者宣德十年诏令止终本身今有司遇凡逃亡事故率多勾丁补役殊失罚弗及嗣之义并违旧制章下兵部言比因巡抚陕西都御史阮勤之言已尝如例禁止今宜再加申明通行天下从之
　　○庚辰朝鲜国王李娎遣陪臣李克增等奉表贡马及方物来朝贺明年正旦节
　　○赐弗提卫都督同知塔失祭及香币以都督撒哈等奏请也
　　○辛巳录兵部左侍郎李震男江为锦衣卫所镇抚江援其曾祖礼部左侍郎嘉父兵部左侍郎震并兄宁各有军功乞恩授官特允之
　　○岷世子膺鉟居父顺王丧不循礼日与伴读钟宁并群小博戏饮酒会新除承奉刘忠到府见世子多过失屡有所禁制世子积不能平他日自外醉归遇忠遂摔其首痛殴之锁之膳房二旬谋于校尉万义隆并钟宁等敺杀之仪宾夏隆先尝启请释忠为世子所怒至是奏之朝并发其毁坏金册奸淫诸事命太监萧敬大理寺丞张锦锦衣卫指挥刘纲往会镇守巡抚巡按等官杂治淂其状奏之都察院以具狱覆奏有旨膺鉟狎信群小谋死职官奸父妾母毁坏金册有违  祖训革去冠带不许请封仍下敕切责万义隆故用凶器加功敺死平人即斩之钟宁等拨置陷害杖一百发原籍为民知杀人而左右之者一人同博戏者四人俱发广东边卫充军夏隆奏事不实准拟敕萧敬等如旨施行
　　○壬午黜河南按察使陈相巡按御史戴中劾奏相素无清誉晚益贪淂令其子韶冒管内新郑县户籍欲举为周府教授其他所行多不法者乞罢之且自劾乞罢  上曰陈相冠带闲住戴中既自劾勿问
　　○癸未立春顺天府官进春  上御奉天殿受之文武群臣行庆贺礼复诣文华殿庆贺  皇太子赐宴于午门
　　○甲申海西成讨温等卫野人女直都督康尼等益实左卫野人女直都督三赤哈等各来朝贡马及方物赐宴并金织衣彩叚等物有差
　　○命府军左卫致仕指挥使张玹男傅仍于锦衣卫带俸玹  诚孝昭皇后侄孙袭其伯祖旭职为锦衣卫指挥使因随侍东宫改府军左卫至是乞复原卫从之
　　○夜月犯进贤星○丙戌南京大理寺卿宋钦以疾乞致仕不许
　　○太监李荣传奉  圣旨授神宫监太监尚亨弟兴为锦衣卫所镇抚
　　○丁亥礼部奏正旦节例赐百官宴  上令免宴赐以节钱钞
　　○以巡抚贵州右副都御史陈俨为南京刑部右侍郎南京通政司右通政万翼为南京兵部右侍郎
　　○赐达官都指挥同知王政等一十三员祭
　　○甘肃总兵官右军署都督同知王玺等奏比因虏寇于境外莱伏山杀掠哨望军马即与分守右参将李俊率军三千余赤斤夷兵百人往击之至狼心山黑河西擒斩二十七级夺获驼马牛羊等畜八百余兵伏辎重共一千九百余虏大败遁走奏至  上降敕奖励之
　　○戊子致仕南京户部左侍郎马谅卒谅字子谅直隶和州人宣德癸丑进士为行在吏科给事中正统九年升山东右参议景泰时入为应天府府尹天顺初进南京户部左侍郎以母忧去位服除莅事户部复改南京户部满九载将叙迁为言官所劾因请致仕至是卒年七十有七讣闻赐祭葬如例谅体貌豊硕性通敏究心吏治所至能举其职云
　　○己丑敕湔除在京文武官过名仍令法司移文于在外诸司
　　○加授征南将军黔国公沐琮太子太傅先是在廷文武大臣皆进太子保傅等官琮在外独不与至是上＜锍-釒＞自言其功且以为请  上以琮守边年久故特加之
　　○监察御史刘乔照刷在京各衙门文卷自成化十二年正月至成化十五年十二月凡埋没违错失错等项几八千事因劾奏承行等项文武职官太子太傅英国公张懋等总六千有二人有旨埋没钱粮军丁数多者逮治其罪数少者责取招收停俸一月其余违错稽迟等项俱宥之
　　○庚寅升河南右布政使吴节为左布政使
　　○升美峪千户所带俸指挥杨荣为万全署都指挥佥事管理屯田巡捕盗贼
　　○辛卯通州右卫军余金凤等总三百九十一人自宫以求进下都察院治其罪中百三十四人俱未及十五岁法当收赎五十九人才十岁以下乃其父兄教令为之者当坐教令之人因奏凡自宫者本身处死全家发烟瘴地面充军乃近日禁例犯者益众于是大理寺议拟并援例上请有旨俱贷其死金凤等百九十八人枷项示众满一月仍杖一百并年幼者俱如拟皆发原籍原卫收管
　　○壬辰赐荆王见潚第五子名曰祐椫
　　○升剌麻锁南锉为国师
　　○锦衣卫将军吴秉彝等十人俱以带刀侍卫及随侍经筵援例陈乞升职兵部言内惟吴秉彝张林张雄杨永已及五年郭纪李云白景元郭玉卫孝俱未满五年之例比淂旨令检查正统年间事例然其时不拘年限俱淂升授初无定例取旨裁处  上曰正统间既无定例年限吴秉彝张林张雄杨永且俱升试百户郭纪等满五年之期许如例后湏待八年之上方许奏闻升授
　　○癸巳岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉周景蔡震分祭  长陵  献陵  景陵  裕陵游泰祭  景皇帝陵寝
　　○遣内官祭  恭让章皇后陵寝
　　○是岁京通各仓实在粮二千二百五万二千一百四十余石豆一十八万五千七百九十余石草八百一十万二千二十余束粮草等项折银五十三万二千四百一十四两有奇钱二百二十五万三千四百余文
　　○是岁天下户九百二十二万二千三百八十九户口六千二百四十五万二千六百七十七口田地四百七十八万一千六百八十八顷三十亩有奇田赋米二千二百一十四万六千二百七十七石麦四百三十一万六千二百八十七石丝九万二千七百七十八斤绵一十万五千两绢二十八万六千六百三十四疋布六十一万六千六十三疋绵花二十五万九千八百一十八斤折色钞八十四万二千二百九十一锭杂课钞二千八百二十六万二千二百九十一锭米三万四千三百四十二石有奇麦二千五百八十三石布七百六十九疋盐课盐三百七十九万二千六百三十二引米五千七百八十七石有奇布三万三千五十六疋茶课茶五十六万三千九百八十九斤屯田子粒三百四十六万三千六百一十一石采纳银四万九千八十两水银二百四十七斤朱砂一十七斤一十两漕运京师儧运粮三百七十石各处运纳粮五百八十七万三千七百一十石减免天下官田等项税粮四十八万三百三十六石
　　明宪宗纯皇帝实录卷之二百三十五
明宪宗纯皇帝实录卷之二百三十六
　　成化十九年春正月□午朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○丙申  宣宗章皇帝忌辰  奉先殿行祭礼遣驸马都尉周景祭  景陵
　　○丁酉命广东都指挥佥事叚玉充左参将分守雷廉高肇地方
　　○分守大同东路左监丞杨雄左参将都督同知卢钦以私忿相讦奏降敕切责之敕曰尔雄言钦专恣尔钦言雄挟私法司议尔等俱合逮治朕以西北重镇急在用人姑从宽贷夫天下之事和则成不和则偾今尔等承分守之托无事之时矛盾如此倘遇警急岂不误事今后务改过协心济理边事以副委任若再蹈前非必罪不宥因通戒各边内外将臣务相协和济事
　　○庚子孟春享  太庙
　　○遣内官祭司户之神
　　○壬寅诏四川岁运茶十万斤分贮狭西茶马司以给番僧先是巡抚副都御史阮勤奏狭西岁办茶止二万六千余斤而给赐进贡番僧岁或至四五万斤遂致各僧候支有迟至一二年者日费廪饩坐耗边储乞岁运四川保宁所收茶课十万斤付狭西接界官司转运各茶马司给之其余则以为招番易马给军士骑操之用事下户部覆奏从之
　　○癸卯以大祀  天地  上御奉天殿誓戒文武群臣致斋三日
　　○甲辰以上元节赐文武群臣假十日
　　○丙午大祀  天地于南郊毕  上还宫谒  皇太后出御奉天殿文武群臣行庆贺礼
　　○丁未以郊祀庆成  上御奉天殿大晏文武群臣及四夷朝使
　　○庚戌  英宗睿皇帝忌辰  奉先殿行祭礼遣驸马都尉王增祭  裕陵
　　○南京守备成国公朱仪等以去年南京工部火劾奏署部事并巡风等官俱有罪宜下南京刑部逮问从之
　　○甲寅成讨温卫女直都督佥事康尼以两进海青乞升职并赐蟒衣玉带  上曰朕于远物素所不宝但念远夷效顺故勉受之康尼准升一级视常赐外加彩叚二表里亦足以答其意矣蟒衣玉带胡可滥及其已之
　　○丙辰升南京吏部郎中姜英为广东布政司左参议工部郎中潘洪为广西右参议
　　○增置云南北胜州流官知州一员洪武中州隶澜沧卫正统间改隶布政司至是澜沧千户孙源等奏欲仍隶本卫或设流官知州治之吏部移文巡抚等官议设流官便从之
　　○赐荆王见潚庶子名曰祐橙楚府辅国将军均镧庶第二子名曰荣滹
　　○升南京鹰扬卫指挥同知徐昇龙虎左卫指挥佥事夏坚俱为署都指挥佥事以总漕岁久故也
　　○命工部左侍郎杜谦督工修筑芦沟桥堤岸
　　○丁巳总督漕运兼巡抚凤阳等处右副都御史徐英奏淮扬凤阳频年旱涝仓库无积人民饥窘恐来春流民四集酿成别患乞将淮扬两处船料及各府□税课钞每贯收米一升两季而止其各府州县考满官役满吏并照旧例纳米备荒准给田办事为便从之
　　○赐朝鲜国贺正旦陪臣李克增等晏并金织衣彩叚等物有差
　　○襄王赡墡妃靖氏薨妃东城兵马指挥安之女宣德丁未册封为襄王妃至是薨讣闻赐祭葬如制
　　○锦衣卫千户潘旺以勘瑞州民毛凤事被逮东厂官校因缉其受司府赂遗又为人请托赃至银千五百两坐受财枉法论死例当立功五年至是刑部以具狱上有旨旺情犯深重难循常例发充广东边卫军
　　○戊午总督粮储户部尚书殷谦奏京通二处仓廒数少乞展地添造招拨官军一万人命太监张兴都督冯昇工部右侍郎张颐董其役
　　○己未升四川布政司右参议李清为本寺左参政
　　○庚申六科十三道奏掌鸿胪寺事礼部尚书施纯等朦胧奏请通事葛山等冠带诏下臣等议其罪状臣等窃见成化十八年礼部奏定鸿胪寺戴平巾通事办事三年试中与之廪食又三年冠带通九年实授序班已著为令今山等未及六年纯等輙为之请既为礼部所论令自陈状顾乃巧为掩饰怙宠玩法乞寘于理＜锍-釒＞入  上是之命姑宥其罪停纯俸半年卿贾斌等三月再犯不宥
　　○泰宁等卫都督脱脱孛罗遣头目苦领阿等建州左等卫都指挥滩塔等海西兀者及益实左等卫野人女直都督三赤哈察安察等各来朝贡马及貂皮赐晏并金织衣彩叚等物有差
　　○辛酉以四川左布政使谢曰□永为都察院右副都御史巡抚贵州
　　○以水灾免营州中屯等五十六卫所去年屯种子粒共七万三千八百余石榖草七千六百七十余束
　　○赐大隆善护国寺国师锁南坚锉诰命
　　○太监覃昌传奉  圣旨升大能仁寺灌顶大国师结斡锁占为佛子
　　○壬戌狭西西宁静宁等寺妙胜慧济灌顶大国师锁南领占等完卜剌麻番僧锁南巴藏等并岷州卫边爵等簇番人捏古等洮州卫阿着等簇番人劄卜节等各来朝贡马驼及佛像盔甲等物赐晏并彩叚绢钞有差
　　○命云南陇川宣抚司宣抚多歪孟子亨法代职
　　○癸亥定给湖广太岳太和山官香蜡自成化十九年至二十一年止蜡二万三千四百三十余斤香一万三千八百四十余斤令于襄阳府夏税折收给之  免山西大同府卫去年税粮一万八千一百六十余石草一万二千九百余束以雨雹伤稼故也明宪宗纯皇帝实录卷之二百三十七
　　成化十九年二月甲子朔赵府洛川王祁鋹薨王惠王第五子也母妃王氏正统丁巳生景泰庚午册封为洛川王至是薨年四十有七讣闻辍朝一日赐祭葬如制谥曰靖懿  丁卯释奠先师孔子遣太子太傅吏部尚书兼华盖殿大学士万安行礼
　　○夜月犯天阴星
　　○戊辰祭  太社  太稷
　　○遣顺天府官祭先农之神
　　○己巳免应天府上元等六县去年夏税麦七千三百五十石有奇以旱灾故也
　　○庚午太监怀恩传奉  圣旨升锦衣卫指挥使朱骥为都指挥佥事署指挥同知刘良实授指挥佥事仍署同知俱莅事如旧
　　○升南京兵部郎中金泽为四川布政司右参议
　　○辛未赐太子太保户部尚书兼谨身殿大学士刘珝太子太保礼部尚书兼武英殿大学士刘吉诰命追封三代时珝奏其父年八十有三乞预赐诰命使得以生享荣恩  上特许之因并赐吉
　　○命浙江萧山县祀故南京吏部尚书魏骥于德惠祠祠邑人以祀宋县令杨时者也骥家居日躬率乡民修筑海堤以溉田民享其利邑人沈安辈谓骥之功与时等赴京具奏请以骥配享于时之祠故有是命
　　○命王府长史司移文各卫皆帖下经历司呈堂卫照会经历司呈长史司时西安左卫与秦府长史司文移往来互争上下各诉于巡抚狭西都御史阮勤勤为咨礼部请于朝故有是命
　　○晋府宁河王府火自成化十七年以来有妖见王府每夜或为神像或为王侯需索酒肉时举火将焚宫十八年十二月十八日夜果焚府第无遗冠服器用皆荡尽妖亦随绝至是巡抚都御史边镛以闻既而王奏亦至  上命布政司给绢三十疋布五十疋米六十石周之
　　○甲戌命户部尚书殷谦祭京都太仓之神
　　○遣顺天府官祭宋丞相文天祥
　　○以水灾免直隶卢龙卫成化十七年屯种子粒二千六百三十余石
　　○狭西伏羌县地震
　　○命总兵官太子太保襄城候李瑾统军夫万人修大慈恩寺
　　○乙亥建丰盈仓于丰润县以贮岁运粮储先是提督永平等处粮草户部郎中官廉奏永平山海边关官军俱于蓟州仓支粮远者五六百里近者三四百里往还颇艰丰润县有河西流经玉田县折而南与蓟州运河相通宜于丰润立仓以便支给仍将一带河道量起丁夫＜锍-釒＞浚以通粮运从之  免山西平凉府去年秋粮米四千二百四十余石草五千三百余束洮州卫屯粮四千三十余石草六千余束以是年八月陨霜杀粟故也○命镇守凉州都督同知赵英子铉世袭临洮卫指挥使
　　○召甘肃左副总兵康永还京永与总兵署都督同知王玺不相能每自言有心疾镇守太监覃礼等以状闻故召之还
　　○襄王祁镛奏母妃靖氏合葬乞量拨人力  上命有司给之
　　○丙子分守延绥东路右参将都指挥郭镛先以虏寇三入境内杀掠人畜戴罪杀贼后镛率军三千追虏至三里塔生擒一人斩首七十九级获马三百五十三弓箭盔甲七百九十一奏捷于朝兵部以为可赎前罪得旨镛功颇优其升署职一级方镛战三里塔时别有虏犯其境大柏油川镇守巡抚等官复请罪镛于是镛上奏自辩都察院覆奏  上曰三塔里柏油川皆郭镛分守地方顾此失彼其势不能两全况既出战与他闭门畏缩者不同设更罪之不已甚乎姑从宽宥俾知感激庶可励其异日立功之志
</div>
    <div class="pagination">
<a href="明实录宪宗实录_page121.html">上一页</a><span>...</span><a href="明实录宪宗实录_page117.html">117</a><a href="明实录宪宗实录_page118.html">118</a><a href="明实录宪宗实录_page119.html">119</a><a href="明实录宪宗实录_page120.html">120</a><a href="明实录宪宗实录_page121.html">121</a><span class="current-page">122</span><a href="明实录宪宗实录_page123.html">123</a><a href="明实录宪宗实录_page124.html">124</a><a href="明实录宪宗实录_page125.html">125</a><a href="明实录宪宗实录_page126.html">126</a><a href="明实录宪宗实录_page127.html">127</a><span>...</span><a href="明实录宪宗实录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
