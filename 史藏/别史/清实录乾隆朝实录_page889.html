<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 889 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 889 页/共 1860 页
  </h1>
  <div class="content">
   ○谕、前据侍郎兼管顺天府府尹事钱汝诚等奏称、恭逢皇太后七旬万寿。普天同庆。顺属绅士。虔设经坛共申顶祝等语。今岁圣母七袠大庆。海宇臣民。同登寿域。欢腾遐迩敬效嵩呼。而京师首善之地。近仰慈晖。抒忱弥切允宜特沛渥恩。以光盛典。所有顺天府属恭与祝厘各绅士等著照乾隆十六年之例。休致候补候选。及现在原有职衔者俱著各加一级革职者复还原衔。俾邀章服之荣。用普福祥之泽　　

○谕军机大臣等据明德奏到拏获成县投递逆书要犯王献璧。取名王寂元一摺此等恶逆之徒。不但编造歌谣肆行煽惑且胆敢将逆书回学政投掷。现在既讯供直认不讳。向来甘省民风。尚称淳朴似此逆徒妖言倡惑。于地方甚有关系非尽法惩治。无以示儆著传谕明德。即将该犯因何赍投缘由。并平日有无同恶党羽。及曾否招集何人之处。逐一详细严鞫明确。速将该犯正法。庶足儆愚顽而彰风教。并谕杨应琚知之　　

○丙午。谕据徐垣奏、黔省新开南明河。徒劳无益请查勘停止。此奏似属公论但具奏于调任之后。其意乃在取巧向以藩臬陈奏。多属具文屡经降旨申饬任两司者。宜无不明体朕意。凡遇地方政务。督抚办理未能悉协者所见既确即当力为规正倘固执不从。亦当自行奏闻。方为无忝厥职。且今日之藩臬即将来之督抚。使一时依违附和。而离任之后。始以非其所属。乘间自明异同。其情视缄默者相去有几。在督抚以调任纠参属员。或可谓不避嫌怨在两司以调任摺奏督抚之事。得谓之不畏上官乎。自以为巧。适足见轻于朕耳。此事已交该督查办。徐垣。著传旨申饬。该部知道　　

○谕军机大臣等、据徐垣奏黔省新开南明河。徒劳无益。请查勘停止一摺。已有旨谕部。前此周人骥。奏请开河。原为运铅而设。若仍不利舟行。且于官民均有未便。自不应复行回护前说。贻累地方。但爱必达前任总督数年。此事原委。谅必深悉。何以未行奏闻。著将该处河道实在情形若何。及该抚前后办理。有无意存回护之处。一并据实奏覆。并著传谕吴达善、令其秉公确勘实在情形即行据实妥议具奏。寻爱必达奏、此河前经抚臣亲往察阅。果易开修。会摺奏准。随委员办理试运。嗣臣赴楚过黔询据抚臣称、河道现无阻滞。须岁修可久。至黔省各处河道。均一线溪流。今由新河运铅。实较川江为稳。惟远雇水手。未悉路径。不免浅阻耽延。得旨览此语究属回护。吴达善奏、现自滇赴黔。勘明另奏。得旨、周人骥办事。究竟如何。据实奏来　　

○丁未。圣祖仁皇帝忌辰。遣官祭景陵　　

○上诣奉先殿。寿皇殿。行礼　　

○谕、户部议覆、豫省漕粮漕项分别蠲缓一摺。自属照例定议。第念该省今秋被水较重。闾阎生计。未免拮据。自难概拘成例。所有祥符等四十三州县漕粮漕项蠲缓分数。著加恩。准照侍郎裘曰修等所请行　　

○谕军机大臣等永贵奏称、回部伯克等、往往朘削所属。其奸徒又喜造言生事。摇惑众心。请遍行晓谕。嗣后大小回人。倘事有欺饰。除按情定罪外。量其事体之轻重。生计之贫富。酌量罚取牲只什物归公。遇有廉谨之伯克头目。良善之回人。加以奖赏待语。化导回人。迁善改过。有犯必惩。自属应行之事。若事有欺饰。即定为罚项。既非赎锾之义。不过徒滋繁琐耳。且所罚牲只什物。或办理不善。致有侵蚀。反贻回人口实。尤为非体。总之办理回众事务。宜因其性情风俗而利导之非可尽以内地之法治也。即内地人等岂竟全无欺饰耶。回人等果系奸恶。自当明正典刑不止罚赎若欺饰之事。安能保其必无。惟应惩创者惩创之。应约束者约束之。如谓区区牲只什物。遂可以赏善罚恶。于政体人情。均不可行著传谕麋贵知之　　

○吏部议覆、江西按察使石礼嘉奏称佐杂人员。自六品至未入流。与督抚藩臬。接见甚稀地广人众。考察难周该管州府。县。以素所亲近。遇计典时。曲从宽。假。应如所请。嗣后各督抚、于此等人员。接算前后俸满六年者。悉调验甄别。衰老者。勒令休致。才庸不胜任者。斥革。勤慎供职者。准咨部留任。其未及六年之员。届满照例办理。如有贪劣怠玩者。即不得拘年限。始行纠劾。至所称、其中有人材出众。堪膺保荐人员。亦应如所奏。该督抚出考送部引见。归卓异班。以应升缺升用。从之　　

○戊申。上诣畅春园、问皇太后安　　

○幸圆明园　　

○谕曰、原任侍郎钱陈群。久历卿贰兼直内廷年逾七旬。学问优裕。前以养疴回籍。有旨在家食俸。用资颐养。今来京庆祝。召对之次见其神明。不衰而居乡素称恪谨。著加恩赏给尚书衔。以昭优眷　　

○己酉。上奉皇太后还宫　　

○上还宫　　

○谕、朕恭奉圣母皇太后御大安辇还宫。所有奉辇之校尉。俱极恭敬整齐。慈体安豫。朕心深为悦愉。著加恩。照乾隆十六年之例。交该堂官查明赏赉　　

○吏部议覆、江西按察使石礼嘉奏、州县自理词讼。多施延不结。请按季参处等语。查未完案件。例于每月底汇奏。恐日久渐弛。应再行各督抚、饬该州县。务将每月循环号簿。造送府州查核。并令巡道提验。如逾限不结。移司详报督抚咨参。仍勒限速结。于下月册内查销。该管道府不查催开参。督抚分别参处。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十八


大清高宗法天隆运至诚先觉体元立极敷文奋武孝慈神圣纯皇帝实录卷之六百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年辛巳十一月庚戌上奉皇太后幸寿安宫。侍膳至癸丑皆如之　　

○辛亥。谕曰、孔昭焕、嵇璜、沉德潜、钱陈群、俱著各赏缎六疋。程元章、田懋、齐召南、庄存与、蔡新、范灿、邹一桂、武进升、俱著各赏缎四疋。叶一栋、陈浩、程盛修、朱必阶、徐以烜、袁承宠、吴炜、彭树葵、许王猷、俱著各赏缎二疋　　

○又谕、各省来京叩祝之在籍文武大臣等以次推恩赐赉。现在时届仲冬。其中半系年老之人庆典既成。自当早令俶装俾资颐养。可于二十二日行礼后。随便择日起程回籍。以示体恤　　

○谕军机大臣等、苏昌等奏酌办夷情一摺。其于＜口英＞咭唎夷商投递番文恳求释放洪任辉及请免归公规例等事。该督持正驳回办理甚当第不准夷人进见及拟发回文词语未免迹涉选懦。尚失严正剀切驾驭外夷之道。夷商来粤贸易惟在该监督等、饬令行商公平交易不可图占便益俾得速为销售早整归棹若该商等稍有不知安分之处仍宜严加约束示之体制至国家四海之大内地所产。何所不有所以准通洋船者特系怀柔远人之道则然。乃该夷来文内有与天朝有益之语。该督等不但当行文笼统饬拜宜明切晓谕使知来广贸易实为夷众有益起见天朝并不藉此些微远物也若伊果有面禀监督之事原不妨令其进见以通夷情若拒而不纳。转似有所顾忌。并致行商通事人等、得以乘间滋事。殊多未协。该督等、既欲俟夷船归国。给发回文。著将此详悉传谕苏昌。托恩多。尤拔世。令将回文改写得体。再行给发　　

○户部议准、前署两江总督高晋等疏称、山阳、阜宁、清河、桃源、安东、盐城、高邮、泰州、甘泉、兴化、宝应、铜山、沛县、萧县、砀山、邳州、宿迁、睢宁、徐州卫、海州、沭阳等、二十一州县卫。勘明水沉地亩。终难涸复。请自本年为始。减徵民屯田地一万四千六百一十顷有奇。拜豁民屯学田湖荡草。滩四千七百六十顷有奇额赋。其逐年冬勘田亩。应徵银米拜豁。免其冬勘。从之　　

○壬子。以上崇庆慈宣康惠敦和裕寿纯禧皇太后尊号。遣官告察天、地、宗庙、大社、大稷　　

○谕、今年恭逢圣母皇太后七旬万寿。普天同庆。在京及各省在籍人员。恳请设立经坛共申庆祝。经礼部及军机大臣等先后具奏、共一千数百人。该员等或尚在需次。或已就废闲。并非现任可比。且有跋涉远来者。宜敷渥泽以广慈恩。所有休致。及候补候选降调。现有职衔之员。俱著加一级。其革职大员。除锡特库卢焯二员外文职三品。及在京四品以上武职二品以上者。俱著各降二等。赏给职衔。其余革职文武各官。俟查明缘事公私情节。再行分别降旨。用昭锡类推仁盛典　　

○谕军机大臣等、安泰驻乌噜木齐二年。每年办理哈萨克贸易数次。本年自五月贸易后。迄今未来。哈萨克等见小贪利。若概从优渥。则难乎为继。或过示减省。则远人疑阻。惟在大臣等、悉心等酌。调剂得宜。今旌额理等接办时。宜加意体察。固不可刻核以阻归顺之忱。亦不可虚糜以启觊觎之渐。总之内地货物有余。而边境马匹最要。化无用为有用。莫善于此。但不可因朕此旨。遂不知节制。著传谕旌额理等悉心妥协办理　　

○军机大臣等议覆副都统安泰等奏称、玛纳斯、库尔喀喇乌苏、晶河、三处屯田。需绿旗兵八百名。请派驻防都司守备。各一员。千总二员。把总六员。查玛纳斯。距罗克伦较近。堪令该处巡检。兼管粮务晶河等处派员办理。仍令范时绶驻劄三屯中。往来巡察。官兵盐菜银两玛纳斯等处。由乌噜木齐支领。晶河由伊犁支领。需用马驼按照情形支给。均应如所奏。从之　　

○以山西按察使索琳。为浙江布政使。调河南按察使梁翥鸿。为山西按察使。以甘肃肃州道辅德。为河南按察使　　

○癸丑。恭上皇太后奏书。上礼服。于中和殿恭阅奏书毕上升舆。由右翼门至永康左门降舆。大学士捧奏书。由中路前行。至慈宁门下。上由东阶升。至门下东旁立。皇太后礼服。升慈宁宫座。仪驾全设中和韶乐作上诣正中拜位跪。大学士捧奏书在左跪进。上受奏书。恭献授右旁大学士跪接置正中黄案上。宣读官捧起。跪宣奏书讫。上九拜礼成奏书曰。福缘德致名以实归德乖裕而弥崇。名显扬而莫罄徽章允协庆典宜隆。钦惟圣母崇庆慈宣康惠敦和裕寿纯禧皇太后。中和敛福仁厚延禧。爱日高悬煦阳和于四海。慈云普覆。覃膏泽于万方。藉福荫而景运攸隆版图式廓协天心而鸿庥毕致舀禄永绥兹逢七袠之开祥。正际一阳之应候添晴晖于彩线。万年之化日方长。占协气于璇筒。三极之鸿钧乍转瑞符骈集。纯嘏弥增拜庆萱帏萃东赆西琛而献祝。称觞兰殿。宣金泥玉检以腾辉钜典攸昭。崇称永焕。伏祈圣鉴。俯赐慈俞。不胜拳拳之至。谨奏　　

○谕、本日尚书伍龄安。读加上皇太后尊号表文。舛错甚多。复不相连属本年皇太后七旬庆典。天下臣民。同深欢跃执事人员。自应倍加敬慎。伍龄安前因赞读较优。加恩擢至大员。此次读表。并不敬谨娴诵。致有舛错实属怠忽。非寻常失仪可比。著革职。赏给赞礼郎衔。仍在赞礼郎上效力赎罪　　

○又谕、据扬应琚覆奏、安西提督刘顺。现在尚需调理明岁巴里坤移驻。无可派之员。请以肃州镇总兵五福署理提篆等语著照所请。刘顺准其暂行解任调理其安西提督印务。即著五福署理并令带兵移驻巴里坤　　

○谕军机大臣等许松佶奏该省凤、颍、泗等属。因今岁豫省中牟漫口尚未合龙下游积水。至今不能消涸。恐明岁二麦失收等语。杨桥漫口。经朕特派大臣会同该抚等、及时董率办理。已于本月初一日堵筑工竣。想许松佶具摺时。在未经合龙以前。是以尚有此奏今上游既已堵塞。凤、颍、泗等一带。自应日就消涸著传谕托庸。令将初一日以来撰处水退后涸出地亩。是否无碍补种二麦。实在情形。详悉覆奏　　

○又谕、前因回人旧习凡迫克等多朘削所属。是以赏给各城阿奇木伯克等钱币地亩及供役之人。俾得奉公自爱近闻叶尔羌伯克鄂对。喀什噶尔伯克噶岱默特等颇知安分。无苛扰回人之事深属可嘉念伊等归城日久。效力有年著于官给六百腾格外。再加二百。以示鼓励。此次系出自特恩。不可援以为例　　

○甲寅恭上皇太后徽号册宝。上礼服于太和殿。恭阅册宝毕。奉安彩亭上前行。上升舆随后。由右翼门至永康左门。上降舆。行至慈宁门外。东旁立册。宝。仍设正中黄案上。皇太后礼服。升慈宁宫座。仪驾全设中和韶乐作。上诣正中拜位跪。左旁大学士捧册。宝依次跪进。上受恭献。授右旁大学士跪接。置正中黄案上。宣册官。宣宝官。跪宣册。宝讫。上九拜礼成册文曰。瑶枢乖曜。普天乐脂日之长。宝册凝徽。薄海仰慈云之荫。祝九如之纯嘏。舞效嵩呼。合六宇之欢心。诚孚葵向。恩覃中外。庆洽邦家。钦惟圣母崇庆慈宣康惠敦和裕寿纯禧皇太后陛下。德合安贞。功符厚载纯粹中正乖内教于椒庭。富寿康宁。集殊祥于箕范。大安祇奉。群钦恭穆之型。长乐早朝。每领宽仁之诲廿六载畴咨政治。禀懿训以维勤。二万里式廓昄章。承慈庥以遍被。兹届七旬之大庆。恰邻南至之嘉辰。玉琯迎阳三百六旬之干支伊始。璇闱迪吉。亿万斯年之福禄逾增。璧合珠联。纪瑞聿徵于元日。天花法雨延厘遥应乎文殊。献益地之瑶图。来从悬圃。奏钧天之广乐。响叶仙韶。翠辂亲扶。荷春晖之久照霞觞跪捧乐湛露之均沾。惠泽浃于寰中齐上延洪之颂尊养隆以天下。宜加显懿之称。庸定彝章。虔申忱悃。谨告天地、宗庙、社稷。率诸王、贝勒、文武群臣。恭奉册。宝。上徽号曰崇庆慈宣康惠敦和裕寿纯禧恭懿皇太后。伏愿修龄永茂。嘉祉丕膺。申锡无疆。与清宁而并寿。含章有庆。昭符瑞以常新。谨言　　

○谕、礼部尚书员缺。著永贵补授。永贵未到京之前。著阿里衮署理　　

○谕军机大臣等、阿尔泰奏登州镇南汛二五两号战船。及东汛七号艍船。现届拆造之年。验明船板钉锔。尚属坚固毋庸拆造。应请大修一次等语。甚得核实办公之道。向来各省于修造船只。徒循大小修。及拆造例限。初不问其实在应行修造与否。在承办者利于开销。而上官亦但知岁月相符。并不悉心查勘。此皆故套相沿。于公事视同膜外最为恶习。前此已经传谕各省矣。今阿尔泰能力破流弊。加意厘正洵可为各省法式。著将此摺钞寄各该督。抚将军等、令其一体实力查验。照此办理。毋任稍有冒滥。致滋弊窦。仍令每次具摺奏闻　　

○乙卯。以加上崇庆慈宣康惠敦和裕寿纯禧恭懿皇太后徽号礼成。颁诏天下诏曰。帝王恭膺景命孝治当先。肃奉徽仪。恩施用溥。际泰平之上理溯源必始于宫闱。昭色养之隆文行庆聿周于海＜宀禹＞万国被康宁之福。千秋扬颂祷之声显号遐宣。蕃茂集钦惟圣毋崇庆慈宣康惠敦和裕寿纯禧皇太后陛下。仁心笃庆。懿德凝庥。含章允协于坤元。厚载常昭于泰运。恩乖启迪。勖宵旰以维勤。业广敷施。敕几康于无斁。托慈云之普覆。闿泽群沾。仰爱日之长悬。阳和遍煦寿宇开而版图式廓。春台陟而嘉应骈臻。兹逢辛巳之仲冬。恭庆七旬之圣寿。自天申命。聿昭保定之符。率土腾欢特著尊崇之义。爰祇告天、地、宗庙、社稷。于乾隆二十六年十一月二十日率王。公文武群臣。恭捧册。宝加上圣母崇庆慈宣康惠敦和裕寿纯禧皇太后徽号曰。崇庆慈宣康惠敦和裕寿纯禧恭懿皇太后。舀禄永绥。光启寿昌之运彝章具举。化敦敷锡之原钜典攸昭。隆恩式展所有应行事宜。开列于后。一、历代帝王陵寝。先师孔子阙里应遣官致祭著察例举行。一、五岳四渎等祀应遣官致祭著照例举行。一王妃以下奉恩将军之妻以上俱加恩赐。一、满汉大臣命。妇。年六十以上者俱加恩赐。一外藩王妃以下。公妻以上。俱加恩赐。一、在京满汉文武各官。俱加一级。一、内外大小各官。除各以现在品级。已得封赠外凡升级及改任者。著照新衔封赠。一、在籍休致告假官员。来京庆祝万寿。除从前已经得过封典。毋庸另给外。其现在京师者。著加恩准其一体照原衔请封。一、凡试俸各员。俱准实授。一、满洲兵丁。原系披甲效力行间。因疾病年老闲住者。著加恩赐一、八旗满洲蒙古汉军兵丁及内扎萨克。喀尔喀等蒙古。年七十八九十以上者。分别赏赉。至百岁者。题明给与建坊银两一。军民年七十以上者。许一子侍养。免其杂派差役。八十以上者。给绢一疋。棉一斤米一石。肉十斤九十以上者倍之。至百岁者。题请给与建坊银两。一、满汉孝子。顺孙。义夫节妇。该管官细加咨访。确具事实奏闻。礼部核实。以凭旌表。一、各省儒学。以正贡作恩贡。次贡作岁贡。一、国子监贡监生。及各官学教习。免坐监期一个月。一、凡岳镇海渎庙宇。有倾颓者。该地方官估计价值。具奏修葺。以昭诚敬。一、历代帝王陵寝有毁坏者该督抚、察明具奏修葺。一、直省有坍没田地。人户逃亡其虚粮仍相沿追纳者该地方官查明咨部奏请豁免一各省道路桥梁间有损坏者地方官查明修理以利行旅于戏介慈厘而锡福万年之景祚弥长。崇庆典以推恩四海之惟心毕洽布告天下咸使闻知上诸慈宁宫侍皇太后宴。彩舞奉觞亲王。皇子皇孙额驸等、以次进舞礼成　　

○谕曰高恒奏两淮商人等呈称世享昇平受恩优渥明春恭遇省方盛典行庆施惠情愿公捐银一百万两以备赏赉等语明岁朕恭奉圣母安舆巡幸江浙。一应推恩锡赉。俱经各衙门照例动用正项豫备。第该商等素称踊跃急公。今既抒诚吁恳情词肫切著于此内拨银三十万两交与尹继善办理差务即赏给两淮二十万两为伊等修理行宫等项之需酌留十万两以备赏赐其余四十万两著解交河南巡抚胡宝瑔备充工程赈恤之用。该商等并著交部议叙以示嘉奖　　

○丙辰上以二十五日诣南郊斋宫斋宿豫行庆贺皇太后圣寿节诣寿康宫行礼王大臣于慈宁门众官于午门行礼御制圣母皇太后七旬万寿连珠书屏恭进皇太后曰臣闻山川纳禄厥彰祥源苞符延洪斯引福纪是以泰筴执契推贞恒于璇庭洛文则书敷元吉于瑶戺臣闻壬以任养乎物坤珍既阐申以重巽乎命天庥是滋是以璇流毓庆岁阳聿徵大德。金根兆祉支位用辑繁禧臣闻子半肇统。斯天地见于复律元正候则钟吕还为宫。是以迎长日之至。履端挠甲求中声之先。萌柢伶筒。臣闻轩瑟调徽。帝纮畅其醳攫。羲画观象。天数谐乎挂揲。是以上琼袆之曼寿。探万万以介大年溯锦帨之诞祥。合五五乃叶令节。臣闻一六。乘数。七得相生之始。万亿基算。十为递成之积。以是宝箓骈羡而凝祚。譬诸章启蔀元。玑籥撙总以迓厘。时其图衍畴策。臣闻四府统元。蠉蠕怀而喣妪五德盛木。勾萌郁以＜茷-戈兑＞茂是以承天育物。则啿啿登春。安土长人。乃穰穰绥寿。臣闻鸿化烟熅。亭育博其爱醇意弥浃。恩勤大其慈。是以合万国之欢。惟殷祈颂。依三春之晖。敢曰报施。臣闻融风翕习。八纮欨于大顺。协气汜濩六幕蒸为太和是以挹祥辉者。式金玉之度。诵德音者谱韶韺之歌。臣闻燠沭垂温布德孔时。徽柔导。孚心有惠。是以恩纪渥洽。迩泽怀其子良。庆骈丰施逖光函其恺悌。臣闻居敬直内允俪乎方仪作肃秉心载锡之纯佑是以盘盂之琢。由戢孔训而安。珩璜之型惟服周铭则寿。臣闻通复有源。含万而立帱载所积。得一以凝。是以德渊恳款。为圣人之本景撰悠远惟至诚之徵臣闻符乾媲昊乃以时行齐日得天。曰惟久照。是以华钟景兴。躬表矱于求衣铜漏课勚先劬心于问燎臣闻示本于俗。太素扶其质。崇俭于上皇风播其徽。是以训垂国闱。不侈罽軿之御。道端宸掖。惟曳繻练之衣。臣闻霄雯佑德。厖禠洽于化光。虹枢迪熙醰粹孚乎旭卉是以笃昊縡之祐。静言申虔禀渊谧之榘。蘉惟寅畏臣闻有邰诒庆厥初显昭。周原建家克昌基本是以思齐式礼。嗣音于徽牒。怀福履绥。缵顺于懿壸。臣闻坤舆厚载。广轮资其大生箕范敷锡。繇条用以藩庑。是以泰元富厘。德亨乎品物。圆舒丽象。好从乎风雨。臣闻澍润般裔。鸣鼓时应。甘滋震洒。满缶有吉。是以彻雕御而节步。速委云于雨□丰霳。降扣砌以达忱。大嘉贶于太乙。臣闻三盆效功。美利其溥六騩兴事。前典斯劭。是以鞠衣时荐。分茧练以令辰。桑坛岁临。濯龙宣夫徽诏臣闻星轩承曜。顺彰皇闱。兰掖景化。职懋彤史。是以母范作则。四教迪穆雍之祥。内政式序。九御宪令善之轨。臣闻文母贻绪。麟振其趾。豳室衍支。瓜绵其瓞。是以含长乐之饴。兆千亿以蕃盛。环大安之舆。裕云礽而愉悦。臣闻族云垂于霄堮。荫匝磐石。荣光烛于宿海。润盈玉潢是以为善之乐。甄埴乎谊美。展亲之隆。泳翱乎德洋。臣闻苹润淑化。渐讫九服。雁塞熙度靖共六珈。是以油軿朝正。拜尧舜于宫。椒殿燕喜。合中外为家。臣闻鞮译万里。宣徽则通。渊竁亿臣。慕义斯至。是以干吕入律。占慈仁而奉琛。航澥梯嶂闻锡类而献贽。臣闻卭笼虽嶚。棱武可詟槃木虽犷嘉信所怀是以镵碉橹而鞠旅威畅筰徼傃猁略而底绩格先干阶。臣闻来庭肇功常武昔谱于乙亥。款关拓疆。都护初置以戊巳是以扫伊犁之穴。竹书纪而符吉。铭格登之崖。鸿称熙而归美臣闻蒲类以西。凿空所未度蒙汜之滨仰流则偕徕是以櫜弓定勋。版图既综隶属国磨盾告捷云物乃象禧观台。臣闻瑶池弹璈。必陈充庭之乐兰陛协律。广集介雅之章。是以鞮鞻新歌。贡音于僸裔。花门小部。列伎于舞场臣闻宝盈丹邱。露瓮琢琼。珍荟若水。桂实纂枣。是以于阗缫英。三采则擢蕊碧树。筠冲匦甘。四核则扇芬萐草。臣闻金萱荣庭。亿叶煌扈。星筠周阿。贯时□与。是以敞高闱而翼祺。则笃其庆。巩慈宫以歛福。有那其居。臣闻阆风畅于昆崚。九光爥彩。恒春蔼于峦雉四序伫馥。是以西那所都。松竹秩其芋宁。南陔载循。堂室剂以凉燠臣闻虞磬九成。仪足节以乐心。莱彩五色。舞斓斒以隆养。是以钧庭辨华。进千万寿而燕衎。曾城苕亭。奏十二安而音鬯。臣闻履安之吉。静而充符恒固之应动若操券是以颐性时泰。备庥徵以用康。禔躬日强叶亨衢以行健臣闻万八千岁之朔。摄提贞孟。三百六旬之首。羲和授图。是以朝元长信。率臣采而拜阊阖。上寿慈宁。具家庆而饴□□者□□稣臣闻榑桑曣温。候晷知赢。昭华隶通。龡琯依永。是以揣称爱日驻轮于鼌阳。怡颜献春。调饍于初景臣闻农祥庆其丰凫藻翔洽夫亿兆。泰蔟鸣其豫凤哕雝喈乎二六是以洞庭斯张。导和轩枢。豳堂用跻。羾情文囿臣闻鳌炬冠山烂若霞电。龙烛煇夜爚如星虹。是以月宇嘉娱。焰鹤腾上而扈扈。霄峥丽赏火蛾缀空其熊熊。臣闻蕤宾亭午。引年以昌阳九节长赢殷仲延箓以杂组万缕。是以回屿舣鹢玉鲙罗于蓬池。撇波跃龙。金支扬于华涍臣闻洞渊之蘤蓲蘛。瑛琢其鄂昆流之苓窋穴□吒。珠垂其房是以文疏引薰。泽芝馡于五沃。芳盌调露冰藕侑以千常。臣闻三五而盈。璧爓朗乎澄颢。八千为秋。桂窅窊其古柯。是以庆霄延望舒之规琅磬锵韵。修龄酌皋涂之液。金罂穆波。臣闻菊潭渗甘滋其永年。萸林缀朱。佩以阳日是以芳醴鬯节。则九英载馨粉餈饫丰。则万宝咸实臣闻玉积县圃。不若北陆冱泽鸿戏镜海奚翅南溟培风是以太液硙即。国俗循而习武嘉平储与。慈幰莅而旌功臣闻缭垣规圜惟南乃以建其极。襟苑宅奥。非海莫能喻其大是以饮池鹿驯。扈斑麟之车。比屋麟次翼仪鸾之盖。臣闻高山天作度其隰原丰水东注自彼沮涞。是以掖辇长白。则骈苞之树森溯涧混同。则圆折之珠出。臣闻霞砂毖泉。温池濎濙。云根呀谷。古岚霮＜雨对＞。是以气霁波籞。葆生之汞既长。翠积岩馆。都福之庭斯在。臣闻脩序冲景。暄凊所以均节。秀皋清区。爽垲所以承豫是以锤峰嘉凉升眺昭其宜。镜波澄华憩游得其助。臣闻怀琼之兽呦。而林衡告狝籋云之驷同。则圉奚载銮。是以镂象导夫金郊。迈彼甫草珍庖尚以馨饍藐乎上兰。臣闻填星贯于中央。标建珠纬。崇门詄乎太室简储石函。是以胥庭俶瑞启洞天之六。交路展卫。呼曼龄者三臣闻东为群物之始虞狩肆觐。岱惟方岳之长鲁瞻奄有。是以青社班春。诩苍祇之荣滋日观宾旸。睎若华之曜久臣闻岷江导源川增其长勾吴茂俗富熅于地。是以藻舟翼泛棹鼓奉安悆之祺鳞隰穱秀。檐茨拜温给之赐臣闻东南之美竹箭橚矗。斗牛之野。桑麻铺棻是以陟虎林而缋湖则八茧摛锦临樟亭而祝海。则千岩蔚云臣闻台怀悬居。妙持清凉之宇。室利演乘。普现吉祥之云是以昙霏金花。最上应瑞乎香界。鬘涌宝卍。无量同寿乎秘文。臣闻一和扶干。阶符繁其荫。三雍育才黉市荣其枝。是以嘉植承楙乎绛旬。协洽开秩。乔柯兆菀于丰雅棫朴诵诗。臣闻金方致环。伻来琳馆。梁邹即鹿祝敶亩邱。是以甲子周绮。称兕穈至于象译。庚辛媲纯。灵麅驯伏于塞秋。臣闻钩钤之润。可以在玉衡之平旗翼之寿。可以窥瑶光之正。是以溟岳和晏。筦运乎璇极盖舆清怡囊括乎金镜。臣闻丰融昷于穹宰。而农扈告稔。盈冲芔于柔祇。而富媪披英是以阴阳蓲敷。则调烛布其大洽柯穗土□臿土□＜显-页＞则普淖诵其宗生臣闻锡羡阜运则衢多期颐之嬉含淳敦风。则居有萃睦之协是以闽耆牉乐皆熙光所陶陕闾烝义实蔼所浃臣闻重光协乎凤纪次先甲之三。已盛苞乎星序际正阳之四。是以峤西介景。百昌若时而悉新弧南表瑞。万物成章以方炽臣闻轩闱祚绵。万区陶珍于胊鼎祁幄祉锡九寰＜奭斗＞醲乎衢尊。是以景飈融贶镠检跻而流庆湛瀣覃泽鹄书翔而逮恩臣闻霱荫之垂。不遗被褐祥风所洒暨乎窐衡。是以作人左右。倬为章于寿考。宣誉先后。笃惟德于周京臣闻万年赓庥。拜嘉于召虎三。寿颂眉延喜于子鱼。是以舀禄引康。翙羽集彼蔼吉炽昌式燕。黄发宜兹乐胥臣闻以天下养者。膺禔孔厚。惟庶民从者欨愉大同。是以台莱统尊。＜月卺＞称阗夫苍赤川阜增嘏胪欢讫于瀛蒙臣闻大圜彪列萝图辑于尧纪泰鸿环均藻华昌乎姬箓是以三光同衡行肇祚觇祥袠增七政比躔以摛耀。俪纬词属臣闻象载炘炘九垓均禧。伟兆郁郁亿龄展盛是以洊申无疆慈善膺洪算之茂。诞畀多益。保佑锡纯嘏之庆　　

○谕曰、翰林院编修傅王露检讨职衔周中规。并年登耄耋。远来京师。献册庆祝。洵属昇平人瑞。俱著赏给赞善职衔。并各加赏缎二疋　　

○谕军机大臣等、永贵等奏回部各城阿奇木等伯克。俱由办事大臣给与印信执照。开载职掌造册报明军机处等语。军机处承办颇多。理藩院专理蒙古事务尚可兼办回部著将理藩院五司内。派出一司。专办回部事务其酌拟司名。及应设官员数目承办事宜该部详悉定议具奏　　

○又谕曰海明等奏、阿克苏阿奇木伯克色提巴勒氐同众伯克回人。带领百岁男妇等恭进皇太后圣寿节贡物。此等年老回人地处荒徼输诚进献。甚属可嘉著寄知海明等令加倍赏赉。并谕伊等知之　　

○又谕曰永贵等奏原任布政使傅靖在阿克苏、喀什噶尔、效力赎罪。颇知勤慎等语。傅靖著加恩赏给七品笔帖式职衔　　

○以吏部左侍郎勒尔森为左都御史。署兵部右侍郎德保为吏部侍郎　　

○以户部尚书李侍尧。兼理正红旗汉军都统　　

○以上驷院卿九十七署正蓝旗满洲副都统。工部右侍郎纳世通。为镶黄旗汉军副都统
  </div>
  <div class="pagination">
   <a href="清实录乾隆朝实录_page888.html">
    上一页
   </a>
   <span>
    ...
   </span>
   <a href="清实录乾隆朝实录_page884.html">
    884
   </a>
   <a href="清实录乾隆朝实录_page885.html">
    885
   </a>
   <a href="清实录乾隆朝实录_page886.html">
    886
   </a>
   <a href="清实录乾隆朝实录_page887.html">
    887
   </a>
   <a href="清实录乾隆朝实录_page888.html">
    888
   </a>
   <span class="current-page">
    889
   </span>
   <a href="清实录乾隆朝实录_page890.html">
    890
   </a>
   <a href="清实录乾隆朝实录_page891.html">
    891
   </a>
   <a href="清实录乾隆朝实录_page892.html">
    892
   </a>
   <a href="清实录乾隆朝实录_page893.html">
    893
   </a>
   <a href="清实录乾隆朝实录_page894.html">
    894
   </a>
   <span>
    ...
   </span>
   <a href="清实录乾隆朝实录_page890.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
