<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1197 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1197 页/共 1860 页
  </h1>
  <div class="content">
   ○乙亥。谕军机大臣等据吴嗣爵参奏、邳睢南岸守备沉子明。所做埽工。多未坚实。欹斜不整。压土浮松。种种未协。请旨革职。并查明经手工料。有无未清。另行查办等语。所办非是。已降旨将沉子明革职。交与高晋审拟具奏矣。沉子明承办埽工。不能修做坚实。以致欹斜浮松显有侵冒情弊。吴嗣爵因高晋告知。既亲往勘明。即应奏请革职审讯。仅于摺尾声叙。查明经手工料。有无未清。另行查办。未免意存姑息。试问埽工既不坚实。则经手工料之未清可知。何待查明另办。吴嗣爵所办殊未当理。著传旨申饬　　

○都察院奏、河南鲁山县贡生张进孝。呈控本县知县吴居澳侵克派累滥罚酷刑诸款。请派员带往会讯。得旨、此案著派玛兴阿。驰驿前往。会同该抚何煟、查审具奏。所有来京呈探之贡生张进孝。即著一并带往　　

○蠲免甘肃陇西、宁远、通渭、岷州、会宁、安定、伏羌、漳县、平凉、崇信、静宁灵台、隆德、镇原、庄浪、固原、盐茶、安化、宁州、正宁、合水、环县、平番、宁夏、宁朔、灵州、中卫、平罗、花马池州同、秦州、秦安、礼县、西固等、三十三厅州县、乾隆三十五年、夏秋雹、水、旱、霜、等灾。地亩额赋有差。并豁除阶州初水冲坍地。三顷二十七亩有奇额赋　　

○丙子。谕、刑部等衙门议覆、河南巡抚何煟审拟。林朱氏与林朝富通奸。商谋买药毒死伊媳黄氏一本。将林朝富照该抚所拟。定以斩候。系属按律定拟。其林朱氏拟发伊犁等处。给厄鲁特兵丁为奴之处。虽比该抚原拟发驻防兵丁为奴。稍为加重。而核其情罪。实不足以蔽辜。凡故杀子孙定例。以子孙先有违犯。或因其不肖。一时忿激所致。是以照例科断。若其中别有因事起意致死。情节较重。已不得复援寻常尊卑长幼之律定拟。从前是以改拟发遣为奴成案具在。若林朱氏与林朝富通奸。为伊媳黄氏撞见。始则欲污之以塞口。及黄氏不从。复虑其碍眼。商谋药死。甘廉耻尽丧。处心惨毒。姑媳之恩。至此已绝。不但无长幼名分可言。又岂可仅照发遣完案。俾得靦颜存活。使伦常风化之大闲。罔知惩创。而坚贞之烈妇。无人抵命。含冤地下。将明刑弼教之谓何。嗣后凡有尊长故杀卑幼案件内。有似此等败伦伤化。恩义已绝之罪犯。纵不至立行正法。亦应照平人谋杀之律。定拟监候。秋审时入于情实。以儆无良而昭法纪。著将此通谕中外问刑衙门知之。所有林朱氏一案。即著三法司照此改拟具题完结　　

○谕军机大臣等、昨据都察院奏、鲁山县贡生张进孝、控告知县吴居澳一案。已有旨派署刑部侍郎玛兴阿。驰驿前往。会同何煟审理。但现在筹备京兵赴川。已改由河南一路行走。著传谕该抚、先期督率办理。恐于会审之事。无暇兼顾。此案玛兴阿著即会同布政使巴延三审办。俾何煟得以专心料理兵差事务。并将此传谕巴延三知之　　

○又谕曰、温福奏、现驻巴朗拉。俟原调之贵州兵三千名全到。即相机督办。甚属勇往任事。但与贼力争碉卡。亦属不易。总宜遵照前旨。审慎而行。勿锐于轻进。以期有济。又据称、毕旺拉西之曾头沟。系从前进兵大道。挑拨三杂谷土兵。同续调之固原兵一千名。同往攻剿。曾头沟既有路可进。自当选派将领。统兵进攻。且三杂谷强壮得用。如果驾驭有方。未尝不可资其向导之益。亦犹南路之克复明正侵地。用巴旺。布拉克底之力也。据称由曾头沟进攻。与泽旺更住之底木达地方最近。阅图果然。第美诺系僧格桑巢穴。自应急为攻取。擒获凶渠。则其余要隘。不攻自解。至底木达。不过泽旺所居。其地僻处一隅。即使攻得。亦未为据其要害。且约咱一路。前已攻取贼寨今复攻得约咱东山碉卡。现在赶搭浮桥。绕道攻取甲木。桂林等既已得手。即当乘胜深入。其地距美诺贼巢甚近。较甲金达巴朗拉两处。尤为吃紧。惟前据桂林等奏、该处除分拨防守外现兵只有二千名。恐贼人绕出官兵之后。阻截山径。是约咱一路。不可无大兵继进。以壮声援。曾经传谕温福酌办。且桂林等又攻得数处。其险要路口。既不得不分兵防守。则伊等所统之兵。更不免于单弱。今温福奏原调贵州之三千兵。初十日间可到。统率进攻。原可听其留用。至所称续调之陕甘兵三千名。分一千与五福由曾头沟进攻。余二千亦留于西路备用。其续调贵州兵二千。令赴甲金达一路盖温福尚未深悉南路情形。仍以原数八千计算。故谓可以毋庸再添。今桂林等、既渐逼贼巢。需兵甚急。自当速为筹拨。除原调贵州兵三千。已至西路。无庸复行调往。其续调之贵州兵二千。及陕甘兵三千。已据该督抚奏报起程。现谕带兵之总兵书明阿。王万邦。兼程前进。著传谕温福、桂林等、酌量此两处之兵。何者可以先到。即飞调二三千名。速赴约咱。以为策应。就现在情形而论。约咱一路。最为紧要。温福等务须通盘筹画。迅速妥办　　

○丁丑。谕、现在新疆地方宁谧。额敏和卓宣力多年著即回游牧休息。如有用伊之处。再降谕旨。伊次子茂萨。所遗协理旗务伯克之缺。即令伊四子色伊普拉补授　　

○又谕曰、富德。著加恩免罪。在三等侍卫上行走　　

○又谕曰、车布登扎布。现授将军。其扎萨克印信。著照伊所奏。令伊子萨木丕勒多尔济掌管。办理旗务。　　

○谕军机大臣等、前据勒尔谨奏、来京陛见。于十一月二十六日起程。此时计已行次中途。但川省办理小金川一事。现有豫备选派京拴前往沿途均须先期筹办。西安仅有布政使毕沅在省。著传谕该抚、接到此旨，即速仍回陕省。不必来京陛见。此旨著于沿途迎探勒尔谨所到之处。迅即寄知　　

○又谕、据富明安等奏李拔到楚后。即选派捕役弁兵等随行。听其由京山随州一带。随地相机躧缉等语。所办甚好。但严金龙为首逆重犯。罪大恶极。断不容漏网稽诛今虽派令李拔访缉。而实力查拏。究属地方官专责。恐地方文武。因有李拔在彼访捕。转致懈其承缉之责。则大不可。著传谕富明安等严饬所属。务须设法上紧密速搜捕。毋得稍有观望迁延。致逆犯得稽显戮。至该督等另摺奏、续获逆党审拟一摺。于知情不首。及缘坐各犯。止照叛案例定拟。尚属未协。现已批交三法司速行核拟具奏著一并谕令该督等知之　　

○戊寅。上诣皇太后宫问安　　

○谕、前以批阅通鉴辑览。见前史所载辽金元人地官名。率多承讹袭谬。展转失真，又复诠解附会。支离无当甚于对音中曲寓褒贬尤为鄙陋可笑。盖由章句迂生。既不能深通译语兼且逞其私智。高下基手。讹以传讹从未有能正其失者。我国家当一统同文之盛。凡索伦蒙古之隶臣仆。供宿卫者。朕皆得亲为咨访。于其言语音声。俱能一一稽考。无纤微之误。是以每因摛文评史。推阐及之并命馆臣就辽金元史国语解内人地职官氏族。及一切名物象数。详晰厘正。每条兼系以国书。证以三合切韵。俾一字一音。咸归吻合。并为分类笺释。各从本来意义。以次进呈。朕为亲加裁定。期于折衷至是。一订旧史之蹶驳。今金国语解。业已订正蒇事。而诸史原文。尚未改定。若俟辽元国语续成汇订。未免多需时日。著交方略馆即将金史原本先行校勘除史中事实久布方策。无庸复有增损外。其人地职官氏族等。俱依新定字音确核改正。其辽元二史。俟国语解告竣后。亦即视金史之例。次第厘订画一。仍添派纂修官。分司其事。总裁等综理考核。分帙进览候定。用昭阐疑传信之至意。一切事宜。著总裁等即行议奏。不可濡滞　　

○谕军机大臣等、桂林等攻得约咱以后。现在统兵冞入。其后路策应之兵。最关紧要。昨已飞谕桂林等、于续调之陕甘贵州五千兵内。量其可以先到者。檄调遄赴约咱一路。以壮声援。但恐两路官兵。未能克期即至。而金川所占革布什咱地方。距我兵取道章谷之处不远。贼番性情诡狡。万一见官兵将抵贼巢。两酋惧而相保。或纠集贼众。由革布什咱而出。阻我归路。不但大军孤悬可虑。即饷道台站。稍有梗滞。所关甚重。今进攻卡丫。现有桂林、铁保。宋元俊等、在彼督兵剿击。阿尔泰即回驻章谷。迅调就近兵练千余。于要隘处所。严禁防守。将饷道驿站等事。不时往来照应。以壮军声。待续调官兵继进。方为周妥　　

○又谕、据莽古赉等奏、土司索诺木。差往藏内熬茶之人。不宜照常遣回。已派干练诚实之人。随从防守。送至打箭炉。并咨会阿尔泰等语。所办甚是。现今正筹办金川。索诺木所遣之人。岂可遣回原处。阿尔泰接咨、并未具奏。殊属非是。阿尔泰办理金川。始终苟且了事。意存姑息。全不细心。理应从重治罪。但朕初意亦不欲办此事。是以未治其罪。留在彼处。效力行走。近因攻夺贼碉。用伊所铸大炮。甚为得力。复加恩赏给散秩大臣职衔。阿尔泰倘不感戴朕恩。竭情尽力。必将伊从重治罪。著先传旨严行申饬　　

○吏部等部议覆、护理山西巡抚布政使朱圭奏称、平阳府属之霍州。路当孔道。政务冲繁。请改为直隶州。以赵城。灵石。两县隶之。吉州一缺。所属乡宁一县。僻处山陬。民淳事少。请将吉州改为散州。与乡宁县。并隶平阳府管辖。应如所请。从之　　

○己卯。上御乾清门听政　　

○谕、办理小金川一事。总由阿尔泰一味意存迁就致逆酋不知畏惧。遂成养痈之患。不得已于申讨。前已降旨宣示。而朕不欲用兵之本怀。众尚未能悉喻。不可不明白申谕。前此绰斯甲布各土司。间与金川前鬨。节经督提等戒谕辑和。朕以番蛮彼此仇杀。习性使然。亦只可随宜驾驭。不足烦弧矢之威。昨岁小金川。与沃克什土司。构怨攻杀。经阿尔泰。董天弼。亲往查办。朕复以蛮触相争。互存曲直。不宜有所偏向。轻议加兵。及阿尔泰等、既至土境。僧格桑随即悔罪受约。退地归巢。遂亦宥其既往。熟意僧格桑怙恶不悛。抗违教约。复乘间攻围沃克什。并侵及明正土司地界。是逆酋竟视督。提为专事调停。肆无忌惮。岂可复以口舌化诲。即使其仍前面从。勉强敛迹。而我兵甫回。贼复滋衅。致令封疆大吏。仆仆道路。为彼和事之人。成何事体。况小金川以服属土酋。敢于反覆不驯。弁髦国法。此而不声罪致讨。大示创惩。则懦弱者几无以自存。而犷悍者必效尤滋甚。朝廷之威令。复安在乎。揆其情形。今昔异宜。不得复执从前专务抚靖之说。贻误边圉也。乃阿尔泰始终不度事机。一味欲从姑息。已不能善体朕意。及朕知其事难于中止。屡谕督促进兵。而阿尔泰尚锢守前见。观望迁延。旷日玩寇。致逆酋得豫作准备。设碉抗拒。是僧格桑之罪更不容诛。而阿尔泰之咎。亦实无可逭。然迹其所以误会之由。究因朕之未能先机果断。祗期就事完事。至今实深悔之。是以于阿尔泰格外原宥。虽将伊大学士总督革退。旋因攻得约咱。仍录其铸炮微劳。授以散秩大臣令其自效。设使竟出自阿尔泰之意。岂肯仅予以斥革示儆。旋复赏衔乎。总之抚驭蛮夷。惟在畏怀并用。苟其自作不靖即当早示创惩。使诸番共知慑服若一味因循姑息。渐致长其桀骜之气。所谓方长不折。将寻斧柯。是意在息事宁人者。贻误实无底止。明季畏葸苟安。遇事委靡不振其弊率由于此。我大清国正当全盛之时。中外一家。岂容徼内土司。独梗化外。现今桂林等、统兵冞入。攻破约咱贼寨。将抵贼巢。如能擒获小金川之僧格桑。速正刑诛。则金川之索诺木。自必闻风敛退原可早完此局。设僧格桑势穷力迫。窜入金川。而索诺木尚知畏惧兵威。立将凶竖擒献。并归还革布什咱侵地。亦无须再调征兵。固朕所深愿。若索诺木敢与僧格桑。狼狈为奸。匿逋抗命。即当选发劲旅。一举并为殄灭。此在事势机宜。断不容已。并非好为穷兵黩武也。设使朕于蕞尔蛮陬。必欲勤师远陟。稍存好大喜功之见。则当阿尔泰等办理之初。何难即为兴兵申讨。又岂肯听其屡次之调处了事耶。朕于佳兵之戒。实所深知。况一经用兵。即不免运筹宵旰。批览军书。焦劳至于废寝。朕又何乐而为此。至于不得已而用兵。朕实审慎再三。不肯轻举妄动。然亦不能违日中不熭之义。此即为君难之一端。将此详晰宣谕中外知之　　

○谕军机大臣等、据何煟奏信阳州地方。盘获楚省逆案重犯何士荣何士清二名。即赴该处审明办理等语。所办甚好。已于摺内批示矣。何士荣听从严金龙邀约结盟。谋为不轨。同恶相济。情节自与严金龙无异自宜审明即置重典。但该犯兄弟。既于豫省盘获。其首逆严金龙。焉知不于相近荒僻之处。暂图匿迹。从此根究物色。无难迅速就获。该抚亲往督办。甚属妥协。果能将严金龙一并克期缉获。必将承办各员。另为加恩奖励。著传谕该抚务即设法购线密捕。勿使逆犯稍稽显戮。所有署信阳州。吴塽。看来尚属能事。并著该抚查其平日居官若何。出具考语。送部引见。并将此传谕富明安知之　　

○军机大臣等议准领侍卫内大臣努三奏称、从前健锐营兵。在昆明湖操演水战。不甚熟习。奉旨由广东、福建等省。保送千总十员。赏戴蓝翎。在水师教习上行走。数年来。本处委署把总。俱熟于掌舵观风。足敷操演。请裁去蓝翎千总。于把总内挑取四员委署。现在年满之蓝翎千总四员。拨回原省。应如所请。从之　　

○实授玛兴阿、为刑部左侍郎　　

○庚辰。礼部议覆、湖南学政褚廷璋奏称、永州府属东安、永明二县。猺籍童生。不过数人。佳卷甚少。定额三名。似觉过多。宁远县、猺籍童生。每试录送百余名。依额取进。尚多可采。请将东安、永明、各减一名。作定额二名。所减二名。拨入宁远、作定额五名等语。查东安、永明、二县猺童。于数人之中。额取二名。仍属过优应各减二名。定为一名。所减四名内。酌拨宁远二名。从之　　

○定边右副将军大学士温福奏、查金川索诺木现在情形。虽未敢显然助恶。而彼此久已勾通。屡询答沃克什逸出之人。知索诺木曾遣头人。在美诺寨中帮僧格桑办事。且据索诺木有赏给革布什咱地方。不帮小金川之语。其要挟内地情殊可恶。将来小金川办竣后。索诺木倘稍有不顺。断不可不严加惩创。惟是就今所有兵力。克复沃克什。剿办小金川。无虞不足。若平定小金川后。移讨索诺木。自应厚集兵力。方可济事。查征剿金川。以地势而论。跬步皆悬崖峭壁。马兵无所施力。即大臣官员。亦皆步战。是以绿营未尝不可得力。邻近省分中。惟贵州陕甘二省。尚可各调二三千名。行军机要。有备无患。若令各该省先为选定豫备。如须添兵。一面奏闻。一面飞调。自无迟误。并可省多调京兵之烦。报闻　　

○辛巳。上御太和殿视朝。文武升转各官谢恩　　

○谕、据舒赫德奏、领队大臣伯鄂津、胆敢派伊随甲人等种地。又分取众兵所种地亩中水泽。灌溉其田。那借牲只耔种使用。并将盛贮交纳粮石口袋收留。甚属不堪。请将鄂津交该部严加议处等语。此事殊堪骇异。朕以鄂津身系世家。尚堪造就是以加恩予以奋勉之路。令其在伊犁学习行走。鄂津自应感激朕恩。办理一切事宜。当知大体。乃知此贪图小利。甚属卑污。不顾颜面。且领队大臣等、各有养廉银两。养赡身家。颇为宽裕。何事窘迫至于此极。鄂津如此行事。实出意想之外。不惟深恩。亦有玷伊祖父颜面。鄂津著革职。在彼枷号。俾众共知炯戒。伊勒图身任将军。在伊犁有年。乃鄂津如此行事。并未查明参奏、殊属非是。伊勒图著交部严察议奏。伊昌阿系鄂津属员。因畏惧鄂津。不敢揭报。其咎亦难辞。伊昌阿著交部察议　　

○又谕曰、福昌身系满洲。且为总兵大员。乃自七月间。驻卧龙关外。至今半载。一味逗遛观望。并未见其实心奋勉。屡经传旨训饬。今据温福奏称。该镇原属无用之人。不但打仗进攻。不知纪律。即寻常亦不能整饬营伍等语。福昌著革职。留于军营。自备资斧。效力赎罪。其松潘镇总兵员缺。即著宋元俊补授。仍令其随桂林等带兵进剿　　

○又谕、前据富明安等奏、湖北京山县逆犯严金龙。纠众不法一案。竟敢于私制衣帽。设令伪号伪官。图劫仓库。是其谋反之迹。已属昭著。实为罪大恶极。今该督审拟续获逆党严在和等、将案内缘坐之严喜儿。仅照谋叛亲属律。发功臣之家为奴。所拟殊未允协。已据三法司另行改拟矣。向来谋反谋叛。文各有专条盖谋叛乃指谋背本国。潜从他国者而言。其情罪较谋反迥别。是以问拟缘坐。亦轻重不同。且谋叛之条。原系沿用旧律。方今天下一家。岂复有此国彼国。可以叛往之处。又岂严金龙之显然谋反者所得比附乎。今该督以首恶胞侄严喜儿仅照谋叛家属问拟。必系胥吏人等、瞻徇同乡。因而避重就轻。以逞高下其手之计。而幕宾无识。亦遂以多活数囚。妄谓可积阴德。此种锢习。最为可恨。富明安于刑名律例。原未谙习。但不细检律条。确切比拟。亦属疎略。现已传旨申饬。至于奏谳重案。乃臬司专责。何竟率意拟转。不加详核。以致轻重失当乎。所有湖北按察使良秉愉。著交部察议　　

○又谕、拟福僧阿奏称、金川需用满兵。现将西安八旗兵内。选派乌枪兵二千名备用。著照所请。调用时。即派书麟带往　　

○谕军机大臣等、富明安奏、审拟续获逆犯严在和等一摺。所拟殊多失当。已交三法司另行改拟。向来谋反谋叛。各有专条。盖谋叛乃指谋背本国。潜从他国者而言。较谋反之不利于国。情罪迥然不同。是以律文所载。问拟各分轻重。今此案首恶严金龙等、纠合祭神。敢于设立伪号伪官。图劫仓库。此而不谓之反将必如何而后谓之反耶。该督原拟。将案内缘坐之严喜儿。仅照谋叛亲属律。拟发功臣之家为奴。殊未允协。不知谋叛之条。系相沿旧律原文。方今天下一家。岂复有此国彼国可以叛往之处。又岂严金龙之显然谋反逆犯。所当比附乎。此必胥吏人等、瞻顾同乡。因而避重就轻。巧为开脱。以逞高下其手之计。而无识幕宾。亦遂欲多活数囚。妄谓可以潜积阴德。此种锢习。最为可恨。富明安于刑名律例。素非谙习。固未能贯通律意。逐一摺斥讲求。而其平日为人。尚属诚实。谅亦不敢有心轻纵。但于此等有关世俗人心之逆犯家属。定拟罪名。自当细检律条。确切引用。何竟为幕吏所愚。致令罪名出。入失明刑弼教之义乎。至于办理刑名。乃臬司专责。今引律未协。臬司更无可辞咎。现将刘秉愉交部察议。富明安著传旨申饬。仍谕其知所警勉。嗣后于奏谳重案一切详慎妥办毋再因循取戾　　

○又谕、据吴嗣爵奏、淮关署内被盗一案。该处营汛不隶河标。未据营县禀报等语。因交兵部查板闸汛地属淮安城守营。该营参将。系漕运督标统辖。是疏防之咎。在吴嗣爵原可毋庸议处。但该处总河驻劄之地。与板闸相近亦应派委员弁。一体严缉。不可稍存畛域之见。至此案以关署被盗。事堪该异。但细揣案情。所劫银两。系在该关管帐。家人房内。其中不无疑窦。且闻外论。亦有谓被盗情形。恐未甚确者。在方体浴身为关差。断无掩饰妄报之事。而家人情伪难知。或系平日别有花销亏缺。无可委卸。因而装点盗劫情状。以愚家主。亦未可定。其在专司之文武员弁。自必乐闻此语。冀免处分。而吴嗣爵系事外之人。谅不致代人粉饰。且关署被盗。事属罕有。其真伪亦难掩众人耳目。无难询察而知。著传谕吴嗣爵。就近留心密访。有无前项情事。即据实奏闻　　

○又谕、朕以约咱一路。与美诺相距不远。现已攻破东山梁碉卡。逼近贼巢。不可无续进策应之兵。是以谕令书明阿、王万邦、何人可以先到。即飞调二三千名。速赴约咱。其余再行分给。旋据桂林奏到。尚需兵八千名。适符朕之豫料。即交军机大臣、议将续调之陕甘贵州兵五千名。全赴约咱一路。听桂林等调用。其尚需三千名之数。并令文绶于陕甘两省。再派兵三千名。迅速赴川。至曾头沟一路。温福指派书明阿。带领固原兵一千名。会同五福进剿。昨因桂林等一路。需兵紧要。令陕甘贵州续调之五千兵。全赴约咱策应。是固原兵即不能分往曾头沟。而桂林等自得约咱后。又攻破其东山梁等处碉卡。现在分路进取贼巢。其兵力自属多多益善。若能攻得美诺。擒获逆酋。则其余各路。不待攻而自解。倘桂林等约咱进攻之兵。略需时日。而曾头沟为小金川后户。或从间道进兵夹击。以击贼势。亦未为不可。著温福与桂林等、彼此知会熟商。应作何分路进兵之处。妥协办理。惟是温福奏称、巴朗拉与约咱。相去二千数百里。未及会商。而桂林昨奏亦有相距巴朗拉。往返几五千里之语。温福、桂林、同办一事。必须声息时通。方可彼此会筹全局。酌定机宜。若按摺报递。京六百里程限而计。则二千余里。亦四日可达。何至难于得信。恐此两路文报往来。其沿途驿站。尚未能如摺报之驰送迅速。此于军务。甚有关系。昨已令阿尔泰。回驻章谷策应。查办军站之事。自可兼顾。并令李本。派委妥员。将此两路军营台站。照摺报一体稽查催趱。务令文移往返。毋稍濡滞　　

○定边右副将军大学士温福奏、查山川形势。本为军行要务。番境崇山叠岭。其程途远近。道路险易。从前约略成图。不无舛谬。臣前赴南路军营。行至清溪而返。所有章谷、约咱、等处情形。无从得知确切。至木坪、尧迹、一路。仅于经过雅州时。询知大概。仍未深悉。若仅仿照旧图绘画。终恐失实。西路自汶川以外。均为番地。由卧龙关、山神沟、邓仍、以至巴朗拉。此外即小金川贼人占据之地。臣经历各处。留心体察。就此一带。详细绘图。并将巴朗拉所有贼人碉卡。一并绘入呈览。至巴朗拉以外。沃克什。小金川各寨。据地方官所送舆图。及询之经过之人。略知梗概。另绘一图进呈。其间山川形势。及各处道路。佥称险竣。因其说不一。未敢遽为绘入。将来攻得一处。即将一处山川道路情形。陆续补绘进呈。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十八


大清高宗法天隆运至诚先觉体元立极敷文奋武孝慈神圣纯皇帝实录卷之八百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。十二月。丁卯朔。谕、据钟音等奏、兴化府学增生柯俊彦、年九十六岁。应辛卯科乡试。三场完卷等语。本年恭遇圣母皇太后八旬万寿。顺天等省乡试。耄年士子。踊跃观光。节经加恩赏给举人。俾得共酬夙愿。今福建省之柯俊彦年近期颐。矍铄应试。虽未能获隽。而壮志殊堪嘉尚。著一体加恩。赏给举人。用彰儒林耆瑞　　

○又谕曰、九公主著指配公扎兰泰于明年成婚。封为和硕公主。一切应行典礼。交各该衙门照例办理。公扎兰泰授为散秩大臣。仍在御前行走　　

○又谕曰、塔尼布著赏给副都统衔。前往伊犁。交舒赫德差遣　　

○戊辰。上诣皇太后宫问安　　

○幸瀛台　　

○谕、据富勒浑参奏定海县知县李青。于闽省匪船。抢劫璩全兴报盗一案。始则牵连提究。继复教供勒认捏报。居心狡诈。纵盗殃民。请革职留于该处协缉等语。李青著革职。仍留该省。自备资斧协缉。俟三年后。核其能否实心捕获。再行奏闻请旨　　

○谕军机大臣等、据何煟奏、楚省讯供。逆犯严金龙。逃往郧阳之竹山房县等处。该地西通川陕。北界豫省。更恐窜入伏牛山。已委员于路通川陕之处。及附近随州东南一路。分往搜拏等语。严金龙一犯。罪大恶极。必须上紧擒获。早正刑诛。前曾谕河南、贵州、广西、西川等省。一体严拏务获。嗣据河南省。将济恶要犯何士荣等、盘获正法。而首犯严金龙。尚未弋获。今既知其有逃匿郧阳一带之信。恐该犯闻官捕紧急。窜入川陕等省。以冀苟延残喘。不可不并力速捕。毋任稽诛。除四川省已交李本督缉。应令该布政使。再饬属迅速查拏。并著传谕勒尔谨。即速选派妥干员弁。于陕楚交界处所。设法购捕。务使逆犯迅速就擒。勿致远扬漏网。仍各将作何协缉情形。即行覆奏　　

○吏部奏请大学士温福、应定何殿阁及兼衔。得旨、温福著为武英殿大学士。兼兵部尚书　　

○己巳。谕、据舒赫德奏称、永庆五年期满应行更换。所遗塔尔巴哈台领队大臣之缺。即著塔尼布补授。将永庆换回　　

○以浙江盐法道达尔吉善。为直隶按察使　　

○庚午。定边右副将军大学士温福等奏、臣等带领满洲绿营兵二千。从山神沟起程。十八日至向阳坪地方。察看巴朗拉山势峻险。山顶贼建大碉七座。又于右手山梁。设卡防守。其上尚有高峰。东手两碉之间。又一峰。较各卡更峻。若将右手山梁卡座夺取。占据高峰。再将两碉中间山峰占取。向下夹攻。贼必弃碉卡而逃二十一日分派侍卫官兵。将右手山梁攻克。并将两碉中间山峰抢夺。围住贼碉。连夺贼卡六处。占据东面碉后高峰。贼兵二次来援。俱被官兵击败。无如所领绿营。皆随董天弼打仗受伤。心存畏怯。守至二十二日子时。贼人呐喊来冲。兵丁惊退。将已占山峰失去臣等谨遵不可扑碉。多损官兵之旨。暂行收兵。即在向阳坪驻劄。此次打仗。毙贼甚多。满洲绿营官兵。亦有阵亡受伤者。查明办理。看来四川绿营。全不可用。俟黔兵到日攻剿。臣等冒昧进攻。请严加治罪。再川省总兵内。并无经历行阵之员。且均已调赴军营。所有续调黔兵二千。已令威宁镇总兵王万邦统领。请调陕甘兵。恳于该省提镇内。酌派一二员统兵赴川。谕曰、温福等带领满洲官兵。攻打巴朗拉碉卡。杀贼颇多。殊属实心任事。惜其时兵数无多。而绿营士卒。又皆懦怯不克成功。温福、伍岱、何罪之有。俱著交部议叙。至我满洲官兵。不过数十名。而全无顾虑。惟知奋勇。方不愧为我满洲臣仆。甚属可嘉。此内侍卫章京等、有分外著绩。应赏给巴图鲁名号者。著温福等奏闻赏给。仍将效力官兵。一并查出。交与该部从优议叙。所有满洲绿营兵丁内。受伤阵亡者。亦著查明造册咨部。照例议恤。至占辟纳。纳兰图。向在军营。均属奋勇。此次殁于行阵。殊为可惜。著格外施恩。将占辟纳。纳兰图。本身原有军功世职。合计此次应予何官。查明加赠。并将伊子带领引见　　

○四川总督桂林等奏、臣等于十八九等日。用炮轰击贼碉。残缺更甚。二十一日。合力分取。抢占碉卡。贼番惊窜。生擒四。杀死一百十三。割首级三十一。尚有不及逃出者。退守寨碉。我兵四面合围。贼番于东面山沟潜来救援。官兵施放枪炮。击败救援之番。又擒贼二杀死三十四。割首级九。约咱地方。已全攻获。此次进攻。副将宋元俊。深知感奋。参将薛琮都司沈宽往来督率。奋勇攻扑。甚为出力阵亡兵练三十三名。其带伤及勇往杀贼弁兵。分别赏赉。生擒贼番。全行正法。至僧格桑闻约咱已失。势必固守卡丫。若进取稍迟。该酋得以豫为准备。查扎功拉东山梁。尚有大碉石卡数处。贼番防守。臣等先派兵攻夺。并分兵由西面山沟。攻取喇嘛寺。一面酌抽各隘官兵。俟东山梁碉卡一得。即速搭桥。克期前进直取卡丫。谕、据桂林等奏、已于十一月二十一日。攻得约咱贼寨。官兵合力奋击。摧夺碉卡。歼毙贼番一百四十余名。现乘贼人丧胆之时。派兵绕山夺隘。直取卡丫等语。小金川逆酋。恣肆不法罪恶难逭。现在官兵分路进剿。桂林等督励将士。奋勇攻获约咱大碉。自此摧坚冞入。不日自可捣穴擒渠。军营大有起钹。副将宋元俊前因率领兵练。克复明正土司地方。曾予加衔示奖。兹复感恩奋勇。著绩戎行。殊堪嘉尚。著加恩赏给总兵衔。有缺即补。以示鼓励。参将薛琮。都司沈宽等、协力攻剿。亦能奋往用命。著一体加恩。交部从优议叙。阿尔泰前此节节迁延贻误。本属咎无可逭。但伊所铸大炮。此次攻碉轰击。颇为得力。一节之善。朕亦不肯轻没。阿尔泰著赏给散秩大臣衔。令其仍督办粮饷军需等项。以观后效至董天弼身任提督。军行是其专责。其罪本与阿尔泰相等。乃自西路进兵以来。已经半载。深染绿营恶习。一味观望逡巡。前在德尔密。已得石卡。既不能固守。反改途赴木坪一路。惟知缘边绕道。旷日玩时。坐失机会。比至甲金达山梁。濡迟匝月。致已经攻得之牛厂。又得而复失。且于前驻巴朗拉时。所有绿营兵。择其可用者。携以自随。所余疲惫无用之卒。付之福昌。全不适用。以致巴朗拉一路。不能克期破垒。直前夹击。其罪更重。看来此次用兵。始终皆由总督提督二人。意存延玩所致。是阿尔泰与董天弼。厥罪惟均。今阿尔泰既经斥革。董天弼岂宜复留原职。董天弼著革去提督。以兵丁留于军营、效力赎罪。四川提督员缺。即著阿桂署理。董天弼交与阿桂差遣委用。倘仍不知痛自悛改。稍有退缩。即于军前正法示众。无庸再行请旨。朕于诸臣功罪。一秉大公。其人果有劳绩。必加奖擢。如不知感奋效力。亦不能稍存姑息。一切赏罚悉视其人之自取。将此通谕中外知之　　

○谕军机大臣等、据桂林等奏、攻得约咱贼寨。办理大有起色。可见事在人为。桂林能实力奋往。遂见速效。前已授伊为总督。似此方克受朕恩眷。其在事感奋著绩之副将宋元俊。现降旨赏给总兵衔。参将薛琮都司沈宽等、并交部从优议叙。以示奖励。阿尔泰。前此养痈玩寇。咎无可辞。但此次攻碉。颇得大炮之力。铸炮乃阿尔泰所办。朕不肯没其善。亦有旨赏给散秩大臣衔。令其仍督办粮饷等项。以观后效。至所称一面分兵。由西山沟攻取喇嘛寺。一面抽调各隘官兵。攻取东山梁碉卡。一俟攻得。即由河口赶搭浮桥。克其前进。直取卡丫。以期制胜等语。所办甚合机宜。桂林等于攻得东山梁后。即速搭桥济师。径取美诺。乘贼人丧胆之时。使之猝不及备。自可迅望捣穴擒渠。益加努力。伫听捷音。至董天弼在甲金达山梁。逗遛不进。并已经攻取之牛厂。得而复失。与前在德尔密时。得卡不能固守。俱有应得之罪。且伊自赴西路以来。至今已将半载。迁延玩日。及由山神沟。至木坪。尧碛。又复纡绕程途。致贼酋得以处处豫为准备。是小金川之事。始终由阿尔泰。董天弼。贻误所致。今阿尔泰已经革职。董天弼厥罪惟均。岂宜令其仍任提督。况现在巴朗拉一路。兵力既单。又俱系董天弼在山神沟挫失疲惫之余。不堪应用。此更董天弼调度乖方。咎无可逭。已有旨将董天弼革去提督。留于军营当兵效力赎罪。所有提督员缺。即令阿桂署理。著将董天弼交阿桂差委。如再不知改悔。退缩玩误。即在军营正法示众。至甲金达一路。距美诺不远。且为援解达木巴宗最要之处。攻剿不宜稍缓。阿桂奉到谕旨。迅即驰赴甲金达军营。接印任事。督兵速往解围。前此沃克什土司。曾遣其弟投禀。俟官兵一到。即行向外夹击。其势自易。阿桂务须努力为之。于巴朗拉一路。山既峻险。雪后冰冻。尤难著力。且绿营土练。为数既少。又皆畏葸不堪。所仗惟满洲兵二百名。究觉单弱率尔奋锐进攻。实无把握。况贼人悉众抗拒。碉卡既坚。自难专以力取。温福等不可不慎。至避碉觅间。固为出奇制胜之策。但山神沟小路。贼已设卡阻拒。难以再往。而毕旺拉一路亦恐贼人潜已设防。不可堕其狡计。前已有谕旨。温福不宜造次轻进。务遵旨详审而行。且阅桂林等前奏地图形势。约咱距美诺为近。而巴郎拉相去甚远。似巴朗拉一路。非剿贼捷径。即图样不甚真确。亦断不至相悬太甚。此时桂林等、已督兵由约咱进攻美诺。若已擒获僧格桑。则巴朗拉贼众。不待攻而自溃。若贼酋就缚。稍需时日。而温温远隔贼巢。与贼众相持。不能遽下。似为非计。且桂林等、现已乘胜进攻美诺。其后路亦不可无官兵策应。以防贼众绕路。截我饷道。朕意留总兵一员。统兵在巴朗拉驻守。以缀贼势。温福即往约咱一路。以壮声援。或觉合宜。但此乃遥度。温福当酌而行之　　

○又谕、昨据文绶等奏、接准川省咨调陕甘兵三千名。已派定总兵书明阿统领。并派带兵副游都守六员。多选枪手。调取火药铅丸。以备克期调发等语。现据桂林等奏、业已攻得约咱。督兵深入。自此各路会合夹攻。及时厚集兵力。扫穴擒渠。可以克期蒇事。所有陕甘已派定之三千兵。自应迅速前进。以资协助。著传谕书明阿。即带领所派官兵。立即起程赴川。并谕文绶、毕沅。督饬沿途地方。将一切夫马口粮驻宿等项。妥协料理其火药铅丸迅速运往备用。毋得稍有迟误
  </div>
  <div class="pagination">
   <a href="清实录乾隆朝实录_page1196.html">
    上一页
   </a>
   <span>
    ...
   </span>
   <a href="清实录乾隆朝实录_page1192.html">
    1192
   </a>
   <a href="清实录乾隆朝实录_page1193.html">
    1193
   </a>
   <a href="清实录乾隆朝实录_page1194.html">
    1194
   </a>
   <a href="清实录乾隆朝实录_page1195.html">
    1195
   </a>
   <a href="清实录乾隆朝实录_page1196.html">
    1196
   </a>
   <span class="current-page">
    1197
   </span>
   <a href="清实录乾隆朝实录_page1198.html">
    1198
   </a>
   <a href="清实录乾隆朝实录_page1199.html">
    1199
   </a>
   <a href="清实录乾隆朝实录_page1200.html">
    1200
   </a>
   <a href="清实录乾隆朝实录_page1201.html">
    1201
   </a>
   <a href="清实录乾隆朝实录_page1202.html">
    1202
   </a>
   <span>
    ...
   </span>
   <a href="清实录乾隆朝实录_page1198.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
