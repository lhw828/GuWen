<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1215 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1215 页/共 1860 页
  </h1>
  <div class="content">
   ○予故湖广总督加赠太子太保富明安、祭葬如例。谥恭恪　　

○丙申。谕、前因陕甘两省。节次调拨绿营兵二万一千名。该兵丁等起程时。均有照例应给之项。该二省现在贮库银两。是否宽余。曾降旨该督抚、即行查明具奏。今文绶尚未奉到谕旨。据奏、甘省奉调官兵。俸赏行装各项银两。均于新疆经费内、借支动用。请拨银七十万两。以便还款等语。著照所请。交户部于甘肃附近省分。查明照数递行酌拨。即令该督抚、遴委妥员解往。以资备用。该部遵谕速行　　

○户部议覆、调任广西巡抚陈辉祖奏称、各省岁运滇铜。每百斤、例带余铜一斤。请嗣后委员运回本省。兑足额铜后。将余铜归官给价。免其补税。查委员所带余铜。系在滇酌给。备补正项亏折。如果沿途折耗。添补无存。原可无庸置议。倘有存余。亦属官项。应饬江西、湖北、广东、广西、福建等、五省各督抚、嗣后照浙江、江苏、陕西等、三省。将余铜尽数交局并不发价之例。一律办理。从之　　

○丁酉。谕、据温福等奏报、攻剿小金川情形。于北山攻得美美卡旁、碉卡二处。南山攻得固布济石卡、木城二处等语。温福、丰昇额、实力督率。其将领弁兵等、奋勉出力。均属可嘉。著交部一并议叙。又据奏、攻美美卡之第二卡时。有固原兵丁陈世宝、由卡外之沟。首先缘上。贼众惊见掷石。陈世宝中石滚下。旋复超跃出沟。同众登上。遂得贼卡等语。陈世宝实属奋勉出力。著赏给千总。遇缺即补。并赏银五十两。以示奖励　　

○谕军机大臣等、抄截后路。乃贼番惯技。自当于要隘处、严密防备。无稍疏虞。著传谕温福、阿桂等、随路留心。不可日久生懈。至前因南路情形。急切难于进取。或酌量留兵牵制贼势。余兵改拨西路。并力攻剿。今贼番因西路攻打甚紧。将南路防守之贼。彻往西路。是现在南路一带。贼番守拒必疏。阿桂尤当时刻留心察探。一有可进之机。即当乘虚攻捣。以期冞入　　

○又谕曰、富勒浑、已补授湖广总督。所遗浙江巡抚员缺。已令熊学鹏署理。该抚久任浙江。于地方事务。素所谙练。不必再赴行在请训。著即速赴浙江任事。至湖广总督印务。现有陈辉祖署理。富勒浑、俟熊学鹏到浙后。即来请训。再赴湖广新任。将此由四百里传谕知之　　

○实授勒尔谨、为陕甘总督　　

○戊戌。谕、前因川省进剿两金川。军务尚未告竣。曾降旨令户部于相近湖广省分。递拨银二百万两。解川接济。现在所调官兵。陆续抵川。克期集事。军需用项。自应宽为豫备。著户部再于部库内、拨银一百万两。即拣派妥员。解往备用。该部遵谕速行。　　

○谕军机大臣等、军行粮饷不继。所关甚重。朕因此益增系念。阿桂向来遇事持重。此次进攻。必实有可进之机。断不致冒险轻进。现已严饬阿尔泰、上紧趱运军粮。以资接济。朕惟盼捷音速至耳　　

○又谕曰、阿尔泰自上年赏给散秩大臣。令其专办粮务。伊久任川省总督。文武皆其旧属。不得委为呼应不灵。何办理半年余。尚贻误若此。阿尔泰、著严行申饬。今阿桂现由东山觅间进兵。粮食所关。尤为紧要。阿尔泰务即上紧办运。以资接济。若有迟误。惟阿尔泰是问。现派鄂宝、往南路同办粮运。阿尔泰倘稍存倚仗推诿之心。则自取罪戾矣　　

○又谕、据索诺木策凌奏称、移驻乌噜木齐之凉州庄浪兵。应照伊犁每人给鸟枪一杆。该处所贮。不敷分给。请著陕甘总督添制等语。从前驻防伊犁满兵。曾于伊犁库存乌枪内动给。该处如尚有余存。即解送乌噜木齐。给与兵丁。如无存贮。索诺木策凌、再交陕甘总督。如数制造　　

○旌表守正捐躯之浙江镇海县民顾文贵妻李氏　　

○己亥。上奉皇太后幸卷阿胜境、侍早晚膳　　

○广东巡抚德保奏、各省同知知州等员。不胜知府之任。仍留原任者。才具本属平常。一经停升。自知上进无阶。于公务旷废必多。请嗣后自回任日始。定以年限。由司道递加考察。详报督抚甄别。其有精神颓废者。勒令休致。庶该员无敢慢忽。得旨、所奏是。下部议奏。寻议、应如所奏。自回任日始。定以三年限满。督抚悉心甄别。称职者准留任。颓废者勒令休致。如贪劣不职。该管道随时揭报。毋拘年限。从之　　

○庚子。兵部议覆、西安将军福僧阿奏称、陕西向于八旗满洲蒙古闲散人内。挑选二十名。为巡抚亲丁。给与绿营马兵钱粮。伊等俱系现应移驻巴里坤之人。业补入新添之马甲拜唐阿等数内。遗缺无人可补。此项亲丁。向无差遣。应请裁。查各省巡抚。各有标营兵差遣。前因西安附近边陲。挑给满洲亲丁。既系现应移驻巴里坤数内之人。且向无差遣。应如所请停挑。再自定伊犁回部以来。边陲俱属内地。应通行各省驻防。有似此挑取满洲亲丁者。概行停止。从之　　

○辛丑。谕军机大臣等、前据国泰奏、请于臬司衙门。添设捕役一摺。朕初因臬司有弭盗安民之责。各省或皆设有捕役。而山东独无。是以批交徐绩议奏。其后曾将此事咨询于众。知各省臬司衙门。并无专设捕役。原以臬司系通省刑名总汇。审驳谳牍。是所专司。至一切查拏躧缉。州县均有额设捕役。自当责成州县。设有迟玩。原可飞檄提催。若臬司添设捕役一项。差令在外缉捕要犯。地方官转得藉以推诿。且恐若辈遇事生风。必多藉端滋扰。其事断不可行。但此摺于六月初九日批发。迄今已及一月。何以尚未见该抚覆奏。徐绩平日办事。颇为迅速。此事又非难于定议。因何迟延若此。该抚亦必知其事实难准行。第因今春东省协缉严金龙一事。朕曾嘉予国泰。并令徐绩、不得因此猜嫌。遂尔心存瞻顾。未肯遽行议驳。以致犹豫逾期。若果如此。岂封疆大臣公正办事之道。国泰摺毋庸再议。将此详谕徐绩知之。　　

○又谕、前此薛琮由墨垄沟进攻告急时。桂林曾令宋元俊、带兵赴援。渠以不得进路为词。去而复返。又欲改由革布什咱取道。亦未成行。已有迟误之咎。其于桂林用银赎人一款。种种情节。俱不能无罪。因念其于番地情形。尚所熟悉。特从宽宥。仍令带兵往绰斯甲布。督率土司兵练进攻。宋元俊如知感恩奋勉。实心筹办。将来功罪原可相抵。若竟能得间冞入。捣穴擒渠。必更膺酬勋渥典。或竟意存观望。惟蹈绿营虚夸积习。则其取戾更大。宋元俊自游击不数月擢至总兵。受恩较常人尤重。益当力图自勉。朕办事一秉大公。祸福惟其自取。将此严切饬谕宋元俊知之　　

○予故翁牛特固山贝子巴勒丹、祭如例　　

○旌表守正捐躯之安徽蒙城县民陆乾午侄女陆氏　　

○壬寅。上诣皇太后行宫问安　　

○谕军机大臣等、内库失银一案。前交留京办事王大臣、会同英廉查办。据两次奏到之摺。祇称现在讯究躧缉。而于赃贼下落。并未得有端绪。此事发觉已逾两旬。何至毫无踪影。况此等匪徒。敢于窃去库银至一千两之多。岂能不随时花用。以贫乏之人。挥霍多金。非若富家巨室、素有囊赀者可比。若果由此物色。无难立穷底里。此皆由承缉之人。不实心躧访所致。内库被窃。事关重大。岂宜视同泛常。著再传谕留京办事王大臣等、即速上紧设法查讯。毋再因循延缓。至英廉现署提督。缉捕之事。尤为专责。更不宜稍有懈忽。著即严饬番役等、迅速寻访踪线。加紧弋获。仍将现在缉审情形。据实具奏。将此一并传谕知之　　

○又谕、前据高晋等奏、淮关被盗一案。拏获正犯董秀山等、供出八人同夥行劫。江南豫东三省。已共获七犯。一面咨提归案审结。止有张秀川一名未获。现在严拏务获等语。当经批令速行定拟。不必以一二人未获。迟待迁延。高晋等前奏、系五月二十八日批发。迄今已四十余日。何以尚未据审拟完结。此等剧盗。辄敢行劫衙署。情罪甚为可恶。原属不分首从。无可宽贷。况江省现获各盗。及山东续解之犯。均已供认不讳。即河南拏获二犯。虽未解赴江省。其供词赃据。亦俱确凿可凭。无须质讯。自应速行结案。将各盗即正典刑。以昭法纪。至原奏内所称、各犯内尚有在安徽亳州行劫之事。与此案轻重判然。原可就现犯所供。俟彼案获犯后。另行审办。何得以小节牵连。致重案要犯。久稽显戮。著传谕高晋等、即就江省现有各犯。迅速核议具奏。毋再延缓。至何煟于六月二十三日奏到。金林、徐亮、二犯。未便长途移解。曾批示以何不速即定案。亦尚未据奏覆。并著传谕何煟、亦即速行定拟具奏　　

○癸卯。孝懿仁皇后忌辰。遣官祭景陵　　

○谕、陕甘贵州各省。调赴进剿金川官兵。在营均知奋勉出力。节经降旨、加赏钱粮。以示鼓励。现在时交秋令。兵丁等均须皮棉衣具御寒。且到营已久。鞋帽亦须添换。兹据文绶奏、甘省各营。已饬令将弁等、于各兵应得钱粮内。制办运往。念其程途较远。运送稍艰。已传谕勒尔谨、妥协办理。并交该地方官、速行运送军营。所有运价。著加恩赏给。准入军需项下报销。其陕西、贵州、调往之兵。并著一体办理。即湖广、云南、及陕甘续调之兵。虽系初派。该督抚等、亦当于起程前后。酌量妥办。俾军营将士。人人有挟纩之欢。以期感奋集事。该部即遵谕行　　

○谕军机大臣等、昨据留京办事王大臣奏到、询取色布腾巴勒珠尔供词。其中情节。与伍岱、明德、原供。均属不符。因令军机大臣、复向伍岱明德质问。所供仍与色布腾巴勒珠尔之供不同。色布腾巴勒珠尔、自去冬以来。告请出兵。心甚诚切。意其奋勉出力。何以一至军营。即问温福以因何不令金川来人进见。必系沿途为明德怂恿。希图迁就完事。不然。何以顿改初心。至覆审伍岱时。转向伍岱、询问温福过失。尤不可解。据明德供、色布腾巴勒珠尔接奉覆审之旨。见有孰是孰非一语。心中疑惑。遂尔错误等语。色布腾巴勒珠尔、人本糊涂。如果错认旨意。尚属情理所有。是否当日真情。抑系明德饰说。著传谕留京办事王大臣等、再向色布腾巴勒珠尔询明据实具奏。并将伍岱等供词折角处。一并询问　　

○又谕曰、阿桂从东山梁进攻。虽得有数卡。歼戮贼番、及其头目。兵气稍觉奋扬。但以路险山高。不敢冞入。旋即彻回。仍属有名无实。是该处形势。进取颇难。据阿桂另摺奏称、昭通湖广兵各三千名。到日可期得力。如果阿桂访有僻路。可绕过僧格宗。前后夹攻。添此新到之兵。自属甚善。若不过漫为筹画。何如仍遵前旨。将续调及现有余兵。概行调往西路。并势进攻。阿桂仍驻劄南路。以缀贼势。遇有暇隙。仍可相机进剿。是南路坐守牵掣之功。西路实资多兵之助。著传谕阿桂、速行妥议具奏　　

○又谕、现在进剿小金川后。必须并剿金川。屡降谕旨甚明。但向于进剿金川一节。恐其闻风豫防。未经宣露。因思索诺木、与僧格桑党恶。敢于助兵抗拒。谅必早作准备。且其恶迹已彰。莫若明斥其罪。使知鬼蜮伎俩。不能潜匿。抉其微、庶足以褫其魄。并使番众知索诺木罪大恶极。为覆载所难容。不值舍死助逆。自罹诛戮。或可令番心离散。翦其党羽。自属先声制胜之道。竟当传檄金川云。尔金川昔年郎卡、恃远跳梁。致烦天讨。及王师压境。破在旦夕。郎卡悔罪投诚。蒙大皇帝格外矜全。允其降服。郎卡感恩畏法。恭顺如初。二十余年。恪奉土职。故番众尚得安享太平。乃自郎卡没后。索诺木辄敢逞其犷悍之性。不遵父训。不感国恩。阴与僧格桑狼狈为奸。侵扰邻境土司。僧格桑违背总督教约。甚至抗拒天兵。罪在不赦。初以索诺木或稍有人心。速将僧格桑擒献。尚可自赎其罪。继闻尔金川有帮兵之事。旋据索诺木具禀云。因伊姊在彼。遣人往护。及大兵屡次攻剿小金川贼寨。凡属险隘。皆尔金川贼番拒守迎敌。并节经俘擒丑类。俱供尔索诺木、派有头人丹巴沃咱尔等、带领贼众。在小金川代其分路抗拒。是狼子肺肝。已经毕见。岂尚得以护姊为词。其罪实与僧格桑相等。今本将军等、调集各省精兵。每路数万。携带大炮。分道进攻。摧坚易如拉朽。胜兵冞入。玉石俱焚。尔索诺木若能幡然悔过。即将帮助小金川之贼。尽行彻回。并将逆酋僧格桑、立时擒缚军门。本将军等代为奏闻。大皇帝或念尔父郎卡、昔年效顺之诚。加恩赦尔一死。若仍执迷不悟。则是尔索诺木恶贯已满。自取灭亡。及至大兵临境。命悬呼吸。始行摇尾乞怜。断不复为轻宥。昔尔父郎卡、尚可云无知初犯。特予矜全。今尔索诺木、怙终稔恶。法在必诛。岂能复思效尔父郎卡之故智乎。至尔金川番众。本属良民。久安作息。自索诺木肆恶以来。尔等为其驱遣。代小金川死守穷碉。捐弃室家。身撄锋镝。已属非计。向或不知索诺木逆恶。甘心为尔土司出力。今将索诺木罪迹宣布。尔等知索诺木不遵父训。即为不孝。不感国恩。即为不忠。抗拒天朝。即为叛逆。似此不忠不孝叛逆凶竖。与禽兽何异。尔等良善番众。何必为禽兽致力取死。虽至愚必不出此。尔番众等、如能明于顺逆之道。及早投降。仍令尔等安居善地。原可饱暖乐善。倘或不知审择。甘助逆渠。即属逆党。将来大兵一至。有诛无赦。悔之晚矣。其索诺木兄弟。若有能体尔父郎卡之志、思保世业者。速将索诺木擒献。即令承袭土司。全其一脉。设或袒助凶酋。则有逆党缘坐例在。悉皆骈戮。虽已出家充当喇嘛。亦不能赦。天理王法。顺逆显然。祸福惟视尔等自取。特此明切传檄云云。照此译成番字。誊写多张。于两路军营。分头宣布。或选土兵持往。或择俘获无用之人。赍回宣示。是亦解散众心之一法。温福等、仍按应行政进之路。俟众兵调齐。分道并剿。不可因有此谕。稍存坐待之见　　

○又谕曰、阿桂奏、南路侍卫章京。俱令与绿营之领兵官同住。所办甚是。侍卫章京等、系派往剿贼之人。一切攻剿情形。必须亲驻其地。详细体察。兵丁出力与否。亦必朝夕同处。彼此相习。方能调度得宜。若平素均在营盘附近居住。临阵方领兵行走。官兵何能合为一心。此必从前桂林为总督时。将伊等宾客相待。所以有此错谬。今阿桂既将伊等分发领队。著传谕温福等、西路军营。亦即照此办理　　

○湖北巡抚陈辉祖奏、湖北省兵米。除荆州等二十府州县。均系印官经管。及卫昌一营。附近无员可管。且为数无多。应仍旧责成长乐县县丞办理外。其武昌、襄阳、郧阳、三通判、旧管兵米。及存贮襄漕米谷。请俱改归三知府就近经管。下部知之　　

○甲辰。谕军机大臣等、据福德奏称、去岁与土尔扈特同来之乌梁海衮楚克扎布称、系果勒卓辉之孙。呼哩木称、系瓜车凌之子。请将旧附果勒卓辉之乌梁海等掣出。作为一旗。令衮楚克扎布管理。呼哩木从前并无附驻属人。请赏给呼哩木佐领虚衔。管束带来人户等语。福德所奏非是。果勒卓辉、瓜车凌、从前归附。朕曾授为总管。伊等并不感恩。寻又逃入俄罗斯。今其子孙复来。朕不治罪。仍令同乌梁海居住。即属格外施恩。岂有将旧居此处之人。掣出给伊之理。著传谕福德、赏给衮楚克扎布、呼哩木、骁骑校虚衔。仍附乌尔图纳逊、伊苏特等旗分。率领现带来人居住。以示鼓舞。如果效力勤慎。俟该旗骁骑校缺出补放　　

○以正蓝旗汉军参领周大儒、为正白旗汉军副都统。镶蓝旗汉军参领陈国僖、为镶红旗汉军副都统。　　

○豁免湖北江陵县新开地方。筑堤挖压民田四顷六十五亩有奇额赋　　

○乙巳。上奉皇太后幸卷阿胜境、侍早晚膳　　

○谕、朕驻跸避暑山庄。所有八旗带来引见补放步军校人员。其拟陪之护军校、骁骑校等、俱系微员。由京往还。徒多繁费。又不得升用。伊等未免拮据。著加恩此次补放步军校。拟陪之护军校、骁骑校等、照外省补放骁骑校例。将拟陪之人记名。俟有步军校缺出。即行坐补。不必带来引见。嗣后遇朕驻跸避暑山庄时。以此为例　　

○谕军机大臣等、前据彰宝奏、缅匪得鲁蕴、差头目到关。请限六月初十日纳贡还人之说。全属虚谎。现在驰抵永昌。催提缅子孟矣等四人。及现来之□□罢夷拉撒等二人。严究确情驰奏。并委员解京一摺。当经传谕彰宝、所办甚是。本日该督有由驿驰递之摺。朕意其必系到永昌后。将孟矣等讯有确供。及缅酋此次因忽有诡称纳贡还人之语。逐一穷究明晰。据词入告。及阅其奏到各摺。一系拨解川省火药。一系鄂兰病痊赴川。而于孟矣等之曾否讯供解京。竟未提及。殊不可解。此等边务夷情。关系紧要。彰宝既到永昌。何以视同泛常。尚未办及。可谓不知事理轻重。彰宝著传旨申饬。仍令即将孟矣等严行审讯。录取确实供词。一面遴委妥员解京。一面即行奏闻。并将各关隘近日有无缅匪到关探听信息之处。一并迅速覆奏　　

○定边右副将军大学士温福等奏、从美美卡攻取贼卡后。逼近色尔渠大寨。连拏石木名卡十数处。仍派乌什哈达等、分左右设伏。又派彰霭、巴三泰等、带兵据西北山峰。以截别斯满来援之贼。派丕亨保、设伏北山下。截杀败往色尔渠之贼。臣等率兵突入。杀贼甚众。其窜逸者。又经伏兵痛歼三十余名。谕军机大臣等、色尔渠乃一大寨。碉房百数。拒守之贼甚多。所杀仅三十余贼。不足舒愤申威。贼匪蚁聚支拒。一见碉卡垂破。望风溃窜。此固若辈长技。但费力攻得一寨。自应尽力穷追。纵蹑逐不及。亦当枪击炮轰。期于歼殪多人。庶使游魂丧胆。若竟听其漏网逋诛。贼众必仍向前途要隘聚守。是我得贼寨。转须派人防守。分我兵力。而贼失此一寨。复留余孽。为彼寨添人。实为非计。著传谕温福等、嗣后务须设法追剿。或量其形势。豫为邀截。毋使兔脱　　

○钦差尚书公福隆安奏、前蒙垂询南路情形。谕将所有余兵。并拨西路攻剿。查南路地险碉坚。较西路为甚。现业至达乌。前距美诺不远。若厚集兵力。觅路由绰斯甲布进取。兼为剿灭金川之地。使两金川疲于支守。久当自溃。西路固为切要。南路亦无不可办之情形。应饬温福、阿桂、覆奏定局。谕军机大臣等、朕前因达乌一带。路径险仄。难以容集多人。与其顿兵无用之地。不若酌量拨并西路。可资实济。今福隆安既有此奏。著传谕阿桂、令其自行酌量。如添调云南湖广之兵。即能乘势冞入。缚贼擒渠。自当檄催滇楚兵丁六千。遄赴南路。迅速妥办。若多集兵丁。徒令株守山蹊。仍属有名无实。即一面奏闻。一面饬知滇楚带兵将领、径赴西路应用。阿桂务就实在情形。筹度万全。祇期于事有益。南路西路。本无区别。并将此谕令温福等知之　　

○丙午。户部议覆、云南巡抚李湖奏称、黔省赴滇采买铜觔。查汤丹、大碌、等厂。专供京局。其余各厂。供本省鼓铸。及外省采买。第小厂每年祇出铜数千斤、至三五万斤不等。惟金钗一厂。可获铜一百数十万斤。缘成色稍低。每百斤加耗二十三斤。又补余铜一斤。例与高铜配给各省领运。黔省亦应一体办理。或铸钱色黯。可仿福建、广西、等省。用白铅配铸。钱文一律光润。无庸另议提炼。应如所奏。再称运铜脚费。自厂至省。归滇报销。自滇至黔。归黔报销。亦应如所奏。再滇省铜厂散处。其中远厂。应于何处截算分销。近厂不经省城者。或可无庸在滇给费。应令该抚饬司查办。从之　　

○丁未。谕、今日据永德奏到属员贤否一摺。内有左江道宋淇源、思恩府同知宋清源、籍贯均隶苏州。名字亦属相仿。似系兄弟排行。思恩虽非左江道所辖。但近在同省。其该管道府。均系该道同僚。难保其必无嘱托照应。而该上司亦不免于瞻顾徇情。殊非杜渐防微之道。嗣后道府以上等官。如有同胞及同祖兄弟叔侄。共在一省为丞倅牧令等官者。虽非该管本属。并著该督抚查明具奏。量于邻省对调。以昭慎重。该部即酌议定例具奏。所有宋淇源、宋清源、著永德查明。即遵照新例办理。寻奏、嗣后道府以上等官。如有同胞及同祖兄弟叔侄。在一省为同知通判州县等官。俱令官小者回避。于总督所辖之邻省。奏明对调。如无所辖邻省。即给咨赴部另补。请通行各省。并载入则例。从之　　

○又谕、据永德代在籍刑部主事陈兰森、请将本身应得封典。貤赠祖父陈宏谋一摺。所请非是。覃恩旧有貤封之例。原以子孙已列通显。而祖若曾。或未登仕版。或原秩较卑。因准广为推恩。以遂显扬之志。若子孙官品。不及祖父之崇。则父为大夫。子为士。记有明文。向即照其祖父原阶封赠。定例本未允协。如已故大学士陈宏谋、曾任纶扉。其身后饰终令典。并照正一品之例。立碑赐葬。业已备荷殊荣。岂复藉一封诰之有无为光宠。而陈兰森仅官主事。辄请照伊祖原官貤赠。于事理亦复不顺。所请不准行。嗣后凡子孙职大、祖父职小者。自应广锡类之恩。其子孙职小、祖父职大者。虽其在任时。未得封典。亦不当因子孙遇有覃恩。仍照原官封赠。其如何定例之处。著该部详晰另议具奏。寻奏、嗣后文武各官。除子孙职大于祖父者。仍照子孙官阶封赠外。其祖父职大于子孙。照祖父原官封赠之例。请停止。再妇人因子封赠。其父官高于子者。嫡母继母。从父官封赠之例。亦请停止。至庶出之子。身登仕版。其生母从子官请封赠者。仍照旧例办理。请通行内外各衙门。并载入则例。从之　　

○谕军机大臣等、据李本奏、川省现在进剿金川。府厅州县等官。多委办军营粮站。其本缺印务。若委员署理。例应正署四六分食养廉。恐差员资斧竭蹙。现令佐杂代办。其仓库监狱。竟有乏人专管之虑。而一应民词。及重大事件。均非微员所可擅理。请照滇省派赴军营之例。令办差人员。全支本任养廉。其员缺悉行委员接署。接应食四分之数。另于截旷项下动支等语。所奏非是。地方官自当以民事为重。四川虽现在用兵。不过本省应办事宜之一节。岂可因委办军务。遂置地方政事于不问。已为顾此失彼。况此等办差人员。在任时、久经全食廉俸。即偶遇公事派办。实属分所当然。且尚有六分支给。以资用度。亦何至遽形拮据。若伊等办理军务。果能奋勉。事竣核奏。自可量其功能。迁擢议叙。是现任各员办差。亦不得谓之独劳偏苦。该上司等、本不当以此为属员鳃鳃过计。至虑其不得全支养廉。因而不另委员接署。以致民事废弛。尤为因噎废食。川省自去岁用兵以来。已一年有余。正佐各官员缺久悬。地方公务。贻误不知凡几。于吏治民生。甚有关系。此皆阿尔泰等、从前办理不善所致。著传谕文绶、即将川省出差各缺。速委妥员接署。实力整顿。毋使稍有丛脞。所有应得养廉。仍照定例四六支给。至该布政使李本、不以废弛公事为重。祇以各员养廉沾沾奏请。殊属错谬。著传旨严行申饬。将此遇军报之便发往　　

○豁免直隶永定河下口永清县、筑堤占用民地三顷八十八亩有奇额赋　　

○戊申。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、前据温福奏、川省支给兵米口粮。前后数目不符。请定章程一摺即批令军机大臣速议。随据议、照平定西陲新例。止准日给口粮八合三勺。不应复援旧案。概以一升给与。朕以兵丁等、正当奋勇进攻之时。自应格外优恤。因降旨加恩、仍准日给米一升。所有多给之数。系阿尔泰、及军需局员误办。著落分赔示儆。今据阿尔泰奏到认赔一摺。内称上年十月内。曾将军需各款咨部。其口粮一项。照旧例日支米一升。经部覆准在案。因阿尔泰奏摺不甚明晰。面询于敏中等。据奏、前此议覆温福摺。因关系军务。即日议覆。约计西陲平定事例。不及检查部档。旋即查到覆准之案。恐部覆照金川旧例一升之处。办理错误。复寄询承办之员。据覆称、日给口粮八合三勺。系满洲兵定例。绿营兵虽给米一升。其所得盐菜银两。较满洲兵为少。是以定例如此。并非多给。实系臣等错误。惶悚请罪。是此项兵米口粮。并非阿尔泰等违例妄费。乃军机大臣意在节省钱粮。未加详查档案所致。所有阿尔泰等请赔之项。著宽免。其原议之军机大臣等、著交部察议。　　

○又谕曰、文绶自去岁以来。办事俱属妥协。现又经理军务。著赏戴花翎。以示鼓励　　

○又谕曰、阿桂此次办理。甚属用心奋勉。著加恩赏戴花翎。至绰斯甲布等、差人投禀。尤为极好机会。自当速筹进取。所有该处军粮。饬令阿尔泰、即行趱运。并著文绶加紧督催。毋稍迟缓　　

○谕军机大臣等、内库失银一案。节据留京办事王大臣等奏称、一面审讯根究。一面严行躧缉。迄今已将一月。并无实在踪迹。徒然拘集多人。笼统诘问。总未得其端绪。殊属不成事体。虽据内务府原奏、雍正年间。曾有护军私配锁匙、偷窃银两之事。或伊等复蹈故辙。亦未可知。即果如所云。亦断非发觉之日。该班护军所为。设欲就本日究诘。亦当讯是夜该班之人。早间何人最先散出。并查前次开库之夜。何人该班。何人先散。自当就此两层确讯。或有踪线可寻。至此项银两。据报于六月十七日查明被窃。当时开库之司员、及库长库丁拜唐阿苏拉人等。究系何人先行看出。自当向伊等诘问。又此项银两。于何日兑足装贮布袋。兑存以后。距发觉之日。中间开库几次。前次开库时。曾否点查原封无缺。并系何人点查。上届开库。距此又隔几日。其中俱有紧要关键。可以推原。王大臣等亦曾见及于此。逐细推问否。乃概就所有人众。漫为鞫讯。全未能切中窾要。可谓不善问事。而案久不结。株累多人。亦甚无谓。著传谕王大臣等、先将应办之护军等、酌量当以失察责处。其管库官员人等、分别议赔议罪。将此案即行完结。仍令英廉、一面严饬番捕。上紧躧缉。实力根究。务获正犯真赃。另行审拟具奏　　

○又谕、前因宋元俊为人阴险。丧尽天良。断不可留其在军营偾事。已传谕将宋元俊革职拏问。旋因福隆安、阿桂奏、令其仍带兵往绰斯甲布。朕以其人既不足信。实属非宜。若已起程。即将前旨暂留不发。但其居心可恶。岂宜令其复拥赀财。保妻子。随传谕高晋、令将宋元俊原籍家产。及其亲属。密为查点看守。且不必即行抄没。高晋自应早已接奉遵办。但续据福隆安奏、宋元俊在川。于番情颇为熟悉。绰斯甲布一路。若令宋元俊前往。尚可驾驭得力。所有节次原奉查办宋元俊谕旨。密封寄交阿桂、密存勿洩。是宋元俊带兵之事已定。既因不得已而用之。又不宜令其别有见闻。心存疑惧。甚至中怀怨望。不肯实力妥办。并致有意外之虞。于军务甚有关系。高晋既往查其家产。伊家属及其亲族。断无不差觅急足、送信宋元俊之理。不可不严为防范。现已谕令高晋严密防查。但恐此旨未到以前。其江南家属等、业已寄信。则在江省难于查办。著传谕文绶、于自安徽赴川总要路口。密派妥人盘诘。如有宋元俊家书。该督存留。不可发往宋元俊处。该督务须妥密办理。毋令宋元俊知而疑惧。仍即遇便覆奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十二
  </div>
  <div class="pagination">
   <a href="清实录乾隆朝实录_page1214.html">
    上一页
   </a>
   <span>
    ...
   </span>
   <a href="清实录乾隆朝实录_page1210.html">
    1210
   </a>
   <a href="清实录乾隆朝实录_page1211.html">
    1211
   </a>
   <a href="清实录乾隆朝实录_page1212.html">
    1212
   </a>
   <a href="清实录乾隆朝实录_page1213.html">
    1213
   </a>
   <a href="清实录乾隆朝实录_page1214.html">
    1214
   </a>
   <span class="current-page">
    1215
   </span>
   <a href="清实录乾隆朝实录_page1216.html">
    1216
   </a>
   <a href="清实录乾隆朝实录_page1217.html">
    1217
   </a>
   <a href="清实录乾隆朝实录_page1218.html">
    1218
   </a>
   <a href="清实录乾隆朝实录_page1219.html">
    1219
   </a>
   <a href="清实录乾隆朝实录_page1220.html">
    1220
   </a>
   <span>
    ...
   </span>
   <a href="清实录乾隆朝实录_page1216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
