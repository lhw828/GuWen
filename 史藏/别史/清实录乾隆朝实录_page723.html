<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 723 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 723 页/共 1860 页</h1>
    <div class="content">○予故散秩大臣兼公中佐领塞尔图、祭葬如例。　　

○予故喀尔喀郡王车凌拜都布、多罗贝勒旺沁、贝子罗布藏车楞、致祭如例。　　

○赏恤因公溺毙之广东南澳镇右营千总李英豪如例。　　

○己巳。孝惠章皇后忌辰。遣官祭孝东陵。　　

○谕、据雅尔哈善奏称、策楞、玉保、由西路军营拏解。途间遇厄鲁特贼众被害等语。从前令将策楞、玉保、拏解来京。特以伊等身系将军参赞大臣。专任擒拏阿逆之事。乃各怀私意。并不勇往向前。即如达永阿、自阿逆处脱出。即向玉保言、阿逆相离仅一日程途。趱行即可追及。玉保理应速行前往。乃并不追赶。祇令达永阿转告策楞。以卸其责。维时策楞、与玉保相距亦仅隔一程。而策楞又托言无马。置若罔闻。径回伊犁。兵丁马匹。即使难得。策楞岂亦无乘骑之马。且使果无马匹。又何以将哈萨克锡喇遣往。而伊等又何以返至伊犁耶。其意盖以不能追及阿逆。罪尚可诿。若追及而不能擒获。则罪滋大。是以如此故为推卸。任其远扬其心尚可问乎如伊等彼时以去贼不远。奋勇直前。即使不获成擒。朕必自有曲谅。乃伊等已得逆贼实信。反心存观望。坐失事机。致令逆贼兔脱。情罪显然矣。朕前降旨、将伊等拏解来京。盖欲审明情节。通行晓谕。明正其罪。今策楞、玉保、俱于途次遇贼被害。在二人俱身获重罪。固无足惜。然使将伊等解京。审明情节。既可以显彰国宪。亦可使共见朕心。今伊等恶孽满盈。致干天谴。死于乱贼。假使伊等不如此推诿。能擒获逆贼。受朕何等重恩。不然。使伊二人果悉力追捕。即不能擒获逆贼。而身亡战阵。朕亦必加以优恤。同为一死。视今日之为贼所害者为何如耶。此皆不以国事为重。挟私误公。为天所恶之所致也。著将此通行晓谕。至同时被害、解送策楞玉保之官员兵丁。虽与阵亡者有间。然因公差遣。遇贼身亡。殊属可悯。著交雅尔哈善等查明。交该部将如何恩恤之处议奏。　　

○谕军机大臣等、雅尔哈善等奏、拏获莽噶里克遣至哈密回人色梯巴勒氐等。请旨即行正法等语。色梯巴勒氐等。系莽噶里克所遣之人。声言抢掠哈密、巴里坤。摇惑众听。甚属可恶。应照所奏办理。第在彼处正法。莽噶里克闻知。易生疑惧。著解至肃州。交黄廷桂严行监禁。　　

○直隶总督方观承奏、察哈尔、吉林兵到京。系前后陆续起程。臣于良乡以南四大站。每站安设大车两班。足敷一千兵之用。如察哈尔兵过完之后。吉林兵尚无到京确期。暂令州县带回车辆。俟将到之前二日齐集。不致有误。再察哈尔进口道所。所骑本马。行走自易。其吉林赴京较远。此次更须便捷。已饬令于百里外。多备住宿处所。不必以上届程途为准。兼于沿途酌备车辆。遇有马匹疲乏者。即行接应。得旨、诸凡甚妥。　　

○庚午。上诣皇太后宫问安。　　

○加赈山西介休、汾阳二县。本年水灾饥民。并缓徵额赋。　　

○辛未。上诣大高殿行礼。　　

○谕军机大臣等、据成衮扎布奏称、逆贼青滚杂卜、逃往齐斯吉特地方。已派纳木扎勒、领兵追擒。不日即可就缚等语。成衮扎布办理勇往。俟擒获逆贼时。加恩优叙。至哲布尊丹巴呼图克图。于青滚杂卜、煽惑众喀尔喀时。即齐集各部落王公等。申明大义。晓示利害。俾不为逆贼所惑。深堪嘉予。著晋加敷教安众喇嘛名号。赏给缎疋。派侍卫黑达色赍往。以示奖励其车登扎布车布登等。与贼同谋。应一并治罪。著于擒拏青滚杂卜后。俱解送来京候朕降旨。　　

○吏部议准、山西巡抚明德奏称、汾州府介休县之张兰镇地当冲要。向仅巡检驻劄。应以汾州府同知移驻。管理该镇及附近村庄事务。其张兰镇巡检应裁。即以巡检旧署。酌改同知衙署。员缺定为要缺。在外拣补。从之。　　

○壬申。上诣皇太后宫问安。　　

○谕、据卢焯奏、接奉廷寄新任巡抚陈宏谋谕旨二道。即一面先行筹办一面专差赍递等语。所办甚合机宜。封疆大臣。本不当存彼此之见。若以已经调任。遂谓与已无涉。或拘泥以为非所当与。皆非实心任事之道。卢焯能知大体。实属可嘉。至所奏粮饷。即就陕省现贮仓谷内动拨。无庸归化城等处运补。既省脚费。且于晋省边储有益。亦得缓急轻重之宜。卢焯以京卿署理抚篆。至陕后、未见有所作为。因军需事重。恐不胜任。故改调湖北。今以办理此事观之。尚克副委任。著加恩实授湖北巡抚。　　

○谕军机大臣等、彭家屏禀覆朱＜日冉＞赎罪一案情节。著钞录分寄尹继善、爱必达、阅看。至此案该督抚等奉到前旨。想已现在查办。著将查办情形。即行据实奏闻。寻奏、臣等驰至苏州。遵将巡抚衙门案据细阅。并据升任按察使许松佶禀称、庄有恭曾论朱＜日冉＞、因顾五图奸。止行殴打。不令殴杀。而顾五系＜日冉＞仆人梅二雇工。亦与常人有间。但平日为富不仁。今既愿罚。即留为该地方公用。以快人心。俟完银之日奏明。后该犯陆续完银一万六千两。尚未完银一万四千两。松佶曾经请示。庄有恭云。若先奏准免罪。恐朱＜日冉＞视为罪已邀免。银仍拖欠。致蹈欺罔。必俟全完。方可入奏。值丁忧。始奏请交新任接办。此系具奏迟延之实情等语。再四穷诘。矢口不移。臣恐朱＜日冉＞别有营求请托情弊。现在飞饬泰兴县。速将案犯朱＜日冉＞、及弟朱煦、解省亲审。有无别情。据实另奏。得旨此案始末。许松佶必知之甚详。著解任严审。汝等若于此案稍涉瞻徇了事。试思朕为何如主也。又批、有如此悖谬之事而总督尚在不知之理乎。且此事汝等所审甚迟。尹继善必俟爱必达共审。是又何心。速行奏来。　　

○宗人府奏、前经奏准、八旗宗室中每旗简派二名。授为总族长。查八旗宗室族长。向有图记。总族长之任较重于族长请照族长例、每旗各给关防一。从之。　　

○加赈山东金乡、鱼台、济宁、峄县、邹县、嘉祥、滕县、济宁卫、荷泽、单县、城武、曹县、定陶、钜野、临清卫、乐安、寿光、平度昌邑潍县、高密、等二十一州县卫、本年水灾饥民。并缓徵额赋。　　

○癸酉。谕、苏巴什里、著仍授为内大臣。在乾清门行走。　　

○吏部议准盛京兵部侍郎富僧额奏称、盛京各部衙门满洲笔帖式。向例不论旗分于考取繙译人员内挨补蒙古笔帖式。由京补放。惟汉军笔帖式十缺论旗补放八缺。其二缺、作为两翼公缺补用。选法不一。请嗣后汉军笔帖式缺出毋庸拘定本旗即照现在额缺。作为左右两翼。缺出于考取人员内挨补。从之。　　

○缓徵浙江杭、嘉、湖、绍、等四府属本年水灾漕项钱粮。　　

○调青州将军舍图肯、为宁夏将军。以蒙古正红旗都统达色、为青州将军。　　

○甲戌。豁除陕西盩厔、高陵、郿县、武功、等四县本年水灾民屯钱粮。并盩厔县马厂余地一半租银。　　

○旌表守正捐躯之河南登封县民刘文达妻孙氏。　　

○乙亥。钦差侍郎裘曰修奏、肃州备用之马。多多益善。此次只解送五千匹。恐尚不敷已告知西安将军扬桑阿、抚臣卢焯、再于满营及绿营内。豫备四五千匹。俟臣到肃。商之黄廷桂。如有拨调。即令续解。得旨、甚好。　　

○丙子。上诣皇太后宫问安。　　

○谕、河南现有应办军需事务。图勒炳阿、料理俱属妥协。著仍留河南巡抚之任。蒋炳即著署理湖南巡抚。仍照前旨、俟服阕日实授。　　

○谕军机大臣等、伯都讷副都统爱隆阿、奏请前往军营效力。著照所请、会同满福、带领吉林兵丁。前往巴里坤。听候调遣。　　

○丁丑。谕军机大臣等、昨降旨令傅魁、马得胜、带兵二千名。赴巴里坤驻劄。原以豫备不虞。恐有意外之事。并非用为进剿。若大兵一到巴里坤。并可不必多兵。黄廷桂所奏、固原、西宁、两镇。各调兵一千名之处。殊属不必。亟宜传谕停止。并明示此非大事。不用多调绿旗兵丁。免致内地讹传。至现派察哈尔兵一千名。吉林兵一千名。索伦兵二千名。阿拉善兵五百名。合之兆惠带出兵二千余名。约共兵六千余名。以为进剿之用。其由内地行走者。止察哈尔吉林、阿拉善、兵二千五百名。其在直隶、河南境。每五百名为一起。入陕以后。或量为分拨。每台所备车马。不过足供二三百兵之用。惟期通行无误。原奏每台安马一千六百匹。其数自可大减。至所称邻省购买骡头驼只等项。已谕卢焯于西安买骡一千头。就近解甘。豫省已起运米面。令其将驮载骡头。一并留甘应用。晋省现令购驼二三千只。运赴甘省。不必再办骡头。川省协济马一千匹。已传谕开泰、取径捷道路运往。其直隶办马五千匹。已经起解。自可计日到陕。黄廷桂前奏、膘壮马三万匹。谕令就近先备二万匹。供应大兵进剿。务须餧养膘壮。此系该督专责。至所奏白和卓一事。亦属覊縻之意。今思若径解送京师。则莽噶里克、以为伊子不能保全身命。转致坚其叛念。现在可暂时拘禁肃州。该督遣使传谕莽噶里克。俾早归命投诚。以为伊父子自全之计。亦自可行。至大兵进剿之事。不可稍令知觉。以致远扬。或走漏声息。若恐去人不妥。则莫若竟不遣去。盖黄廷桂不知莽噶里克之致书报信。原为计出伊子也。此事额敏和卓、已密报玉素布。确有可据。其子必不宜遣去脱网也。适又据雅尔哈善奏到、和起家人。备述莽噶里克首先设计。调远驼马。戕害大臣官兵。情罪深为可恶。此时只可暂为覊縻笼络。统俟大兵进剿之时。声罪诛殛可耳。将此一并传谕知之。　　

○又谕、前黄廷桂奏、请于晋省购买驼二三千只。已有旨令直隶、山西、两省。如数购办解往。今据黄廷桂奏称、驼只一项。宜多为筹备。务须购足二三千只。迅速解往等语。昨裘曰修称大同一带。见商驼甚多。若及时购买。尚属易得。著传谕明德、即速委员。多方购办二三千只。解甘应用。　　

○大学士管陕甘总督黄廷桂奏、前奉廷寄。命三省转运军粮。但约计运费。共需四十余万两。不特用车太多。为时迟久。且明春军行之际。粮车与兵马。壅塞难行。查巴里坤现贮粮二万六千余石。哈密现贮粮八万一千余石。似可不必远计转输。得旨、甚好。谕军机大臣等、据黄廷桂奏、哈密、巴里坤、两处现贮粮石。自可不必远计转输等语。著传谕图勒炳阿、将办运麦面、业已起运者。仍令运往。其未经起运者。著停止运送。所有驮载骡头。即留甘应用。视骡力为行程期。到甘仍适用也。不必过急。将此传谕图勒炳阿知之。　　

○又奏、陕甘两省台站。多寡悬殊。计陕省自潼关至长武、仅八站。而甘省自泾至肃州。共二十八站。又陇西、红城、镇羌、三处。因道路过长。添设三腰站。臣拟略为变通。令陕省将送兵马骡。再递送泾州至瓦亭驿三站。即将此三站应备马骡。帮协前站。庶劳逸均而办理裕如。得旨、好。　　

○以理藩院员外郎兼副都统衔唐喀禄、为理藩院左侍郎。　　

○戊寅。谕、据定边左副将军亲王成衮扎布等奏称、参赞大臣纳木扎勒、带兵追捕叛贼和托辉特青滚杂卜、于十一月二十八日。追至俄罗斯交界、杭哈奖噶斯地方擒获。现在派委官兵。押解来京等语。和托辉特青滚杂卜、乃喀尔喀部落之人。自其祖父以来。世受本朝厚恩。即此次用兵准噶尔。亦专为保护伊等游牧久远之计。伊既奉派出师。自应倍加奋勉。力图报效。乃与阿逆私相交结。竟自军营逃归伊部。将所有卡座台站。悉行彻回。复敢散布流言。多方引诱。朕早洞鉴伊一人负恩背叛。不过自取诛灭。其众喀尔喀等。必不致为其煽惑。但此等逆贼。若不即行擒拏。伊得窜身远扬。致稽显戮。亦何以彰国宪而昭炯戒耶。是以即命亲王成衮扎布、仍为副将军。董众讨罪。而亲王成衮扎布等、奉命进剿。实心协力。迅速奏功。深属可嘉。亲王成衮扎布著加恩赏给黄带。封伊子一人为世子。以奖忠勤。参赞大臣纳木扎勒、带兵追擒。一闻逆贼所在。疾驰前进。立为掩获。不致兔脱。甚为勇往出力。著加恩封为一等伯爵。世袭罔替。其在事大臣官员、及蒙古王公台吉等。俱著交部从优议叙。所有随带官兵、及报信人等。俱著查明报部。分别奖赏。可将此通行传谕知之。　　

○谕军机大臣等、前降旨令方观承、将直隶所购马五千匹。解往西安。甘肃之马。逐次更换。调赴军营。以期宽裕备用。但陕甘各营驿。屡经调拨。马匹现在缺乏。自应及时筹备。以资接济。著传谕方观承、于豫备南巡马匹内。再挑选五千匹。派委妥干员弁。解送西安。仍令西安、甘肃之马。遵照前旨。逐次更调。既免长途运赴。可保膘分。而豫备军营调遣。更属充裕。至南巡应用马匹。折给价值。令其自行雇备。另交总理行营大臣办理。差务自不致有误。可传谕该督、一面遵照速行办理。仍著将办理之处奏闻。并传谕陕西巡抚知之。寻方观承奏、豫备南巡官马。共一万二千五百八十余匹。此内挑五千匹。解送西安。另带余马二百五十匹。应按各标营道路。派定先后日期起程。第查前送西安马。系自井陉一路。经由山西。现在接次进发。此次若仍由山西。恐致拥挤。兼虞夫役草豆。供支短缺。臣酌令自磁州一路。由河南前赴西安。两路分行较便。已飞咨河南、陕西、抚臣遵照。并饬各营送至保定。均照定送旗马例。自行派兵牵送。其自保定以南。分定起数。归入总路之后。始由驿递雇夫充用。得旨、甚妥。　　

○谕喀尔喀王公等曰、前因逆贼青滚杂卜、负恩叛逆。散布流言。尔喀尔喀王公等。间有擅回游牧者。经朕降旨宣谕。尔等旋知悔悟。各奉职守。不致堕贼术中。今逆贼已经擒获。其前此党同附贼人等。应分别治罪。以彰国法。第念喀尔喀王公等。为国家臣仆百余年。误听浮言。致干罪戾。并非有心附贼。俱著加恩免其查究嗣后益宜仰体朕恩。湔涤前愆。约束所属。各安本业。永受太平之福。倘再罹法网。朕亦不能曲为宽宥。勉之。　　

○钦差侍郎吉庆、刘纶、直隶总督方观承奏、查丈直属十三州县马厂地。内天津、静海、青县、沧州、盐山、五州县。较旧册多出地一万九千五百三十七顷三十五亩零。此内已垦地亩。计升科者、六千七百九十四顷三十七亩零。未升科者、一万四千八百三十六顷八十六亩零。应令地方官、将已升科之大地查明。照额归清。余令按亩升科。毋庸仍袭大地名色。致滋牵混。其八州县均照办。所余未垦地亩。一并交地方官、陆续查办。报闻。　　

○旌表守正捐躯之福建平和县民朱赫妻杜氏。　　

○是日、丁丑年立春。顺天府进土牛春山宝座。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十八


大清高宗法天隆运至诚先觉体元立极敷文奋武孝慈神圣纯皇帝实录卷之五百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。十二月。己卯。上御乾清门听政。　　

○诣皇太后宫问安。　　

○谕军机大臣等、青滚杂卜、已经擒获。军营无应办之事。所有车臣汗部落属人齐木齐格特等、及该部落肆窃为匪人众。伊等与俄罗斯接壤。易生事端。前已派瑚图灵阿、多尔济等、前往查办。著再派纳木扎勒前往。会同巴雅尔什第、德木楚克等。即将此项人等严行办理。并著纳木扎勒、带侍卫四五员。或于现在所彻索伦、巴尔虎兵内。调取五百名。或照前旨调呼伦贝尔兵丁五百名。听其酌量。纳木扎勒到日。留集福同办事务。瑚图灵阿、多尔齐、俱著回京办事。　　

○直隶总督方观承奏、军机处议令官兵行走。须四十日以内到肃。臣思安站必须远近适均。俾官兵易行。方可速到。今将正定至安阳五站酌改。计正腰站南北相就。均不过数十里。可省腰站一处。头起官兵。于十四日自京起程。二十二日即可至安阳。得旨、甚好。　　

○缓徵安徽宿州、虹县、灵璧、凤阳、凤台、怀远、泗州、盱眙、五河、凤阳卫、长淮、等十一州县卫。新旧漕粮。　　

○以散秩大臣兆德、为正红旗蒙古都统。　　

○予故广东新会县岁贡胡方噙、入祀乡贤祠。　　
</div>
    <div class="pagination">
<a href="清实录乾隆朝实录_page722.html">上一页</a><span>...</span><a href="清实录乾隆朝实录_page718.html">718</a><a href="清实录乾隆朝实录_page719.html">719</a><a href="清实录乾隆朝实录_page720.html">720</a><a href="清实录乾隆朝实录_page721.html">721</a><a href="清实录乾隆朝实录_page722.html">722</a><span class="current-page">723</span><a href="清实录乾隆朝实录_page724.html">724</a><a href="清实录乾隆朝实录_page725.html">725</a><a href="清实录乾隆朝实录_page726.html">726</a><a href="清实录乾隆朝实录_page727.html">727</a><a href="清实录乾隆朝实录_page728.html">728</a><span>...</span><a href="清实录乾隆朝实录_page724.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
