<!DOCTYPE html>
<html>
<head>
    <meta charset="UTF-8">
    <title>尚史 - 第 52 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 52 页/共 91 页</h1>
    <div class="content">　　鱄设诸曰王可弑也母老子弱是无若我何光曰我尔身也遂伏甲子堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸置剑于鱼中以进抽剑刺王铍交于胷遂弑王光以其子为卿【左传】
　　吴越春秋要离者不知何邑人阖庐既杀王僚忧其子庆忌之在邻国谋于伍员贠曰臣之所厚其人者细人也愿从于谋王曰敌有万人之力岂细人之所能谋乎员曰其细人之谋事而有万人之力也王曰为何谁曰名要离臣尝见辱壮士椒邱防也王曰奈何曰椒邱防者东海上人为齐使于吴过淮津欲饮马津吏曰水有神害马君可勿饮也防曰壮士所当何神敢干使从者饮马神果取马马没防大怒袒裼持剑入水求神决战连日乃出眇其一目遂之吴防于友人之丧防恃其勇辞不逊有陵人之气要离与之对坐乃挫防曰吾闻勇士之鬬也与日战不移表与神战不旋踵与人战不达声生往死还不受其辱今子与神鬬亡马失御又受眇病形残名勇勇士所耻而犹徽色于我哉椒邱防怒暝往攻要离要离至舍诫其妻曰我辱壮士椒邱防余恨蔚恚暝必来慎无闭门至夜防果往其门不闭堂不闗室不守放发僵卧防乃手剑而捽要离曰子有当死之过三子知之乎辱我于大家之众一归不闗闭二卧不守御三子有三死之过欲无得怨要离曰子有三不肖之愧子知之乎吾辱子于千人之众子无敢报一入门不咳登堂无声二拔剑捽头乃敢大言三子有三不肖而威我岂不鄙哉于是椒邱防投剑而叹曰吾之勇人莫敢眦占者离乃加吾之上臣闻要离若斯诚以闻矣王曰愿承宴而待焉员乃见要离要离曰臣国东千里之人也臣无力迎风则僵负风则伏王有命敢不尽力王心非之良乆不言要离进曰王患庆忌乎臣能杀之王曰庆忌骨腾肉飞拊膝数百里吾尝追之于江驷马不及射之闇接矢不可中子之力不如也要离曰王有意焉臣能杀之臣诈以负罪出奔愿王戮臣妻子断臣右手庆忌必信臣矣要离乃诈得罪出奔吴王取其妻子焚弃于市要离遂如卫求见庆忌庆忌信之后三月拣士卒伐吴将渡江要离力微坐于上风因风势以矛钩其冠顺风而刺庆忌忌顾而挥之三捽其头于水中乃加于膝上嘻勇士也乃敢加兵于我左右欲杀之庆忌曰岂可一日杀天下勇士二人哉令还吴以旌其忠庆忌死要离渡江至江陵愍然不行曰杀妻子以事君非仁也为新君而杀故君子非义也贪生弃行非义也人有三恶何面目以视天下士遂投身于江未絶从者出之要离曰吾寜能不死乎乃自断手足伏剑而死吕氏春秋韩诗外传畧同　按吴有公子庆忌尝骤谏夫差国人杀之葢非王僚之子且阖闾谋弑时専诸曰王可杀也母老子弱是无要离杀庆忌之事矣太史公传刺客而无要离有所见夫
　　论曰员志报楚欲假手句吴以复父雠于是进专诸而成吴乱不得以臣主律之也嗟夫当其亡也饮恨泣血夙夜西乡决于一逞所甘心也乃平卒昭立天去其疾非其狠志奋迅谁能入之洎乎末涂口舌杀身精诚不难于动天地而不能悟近主匹夫不难于覆万乘而坐困于谗贼悲哉吴之嚭犹楚之费也
　　泄庸　申叔仪
　　泄庸吴大夫也初楚为蔡使疆于江汝之间蔡不可请迁于吴夫差二年【哀二年】泄庸如蔡纳聘而稍纳师师毕入众知之蔡侯告大夫杀公子驷以説哭而迁墓蔡遂迁于州来申叔仪亦吴大夫也旧识鲁公孙有山氏夫差十四年【哀十三年】黄池之防也叔仪乞粮于有山氏曰佩玉橤兮余无所系之防酒一盛兮余与褐之父睨之【言服饰虽备独无以系酒虽在器寒贱之人但得视不得饮盛器也褐寒贱也明吴王不恤下也】对曰粱则无矣麤则有之若登首山以呼曰庚癸乎则诺【军中不得公言故为私隐庚西方主谷癸北方主水也　左传】
　　叔孙輙　公山不狃　【王犯附】
　　叔孙輙字子张公山不狃字子泄故皆鲁人亡奔吴事夫差鲁入邾囚邾子邾请救于我我将伐鲁王问于叔孙輙輙对曰鲁有名而无情伐之必得志焉退而告公山不狃不狃曰非礼也君子违不适雠国未臣而有伐之奔命焉死之可也所托也则隠且夫人之行也不以所恶废乡今子以小恶而欲覆宗国不亦难乎若使子率子必辞王将使我輙病之王问于不狃对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为夫差九年【哀八年】吴伐鲁不狃率故道险从武城初武城人或有因于吴竟田焉拘鄫人之沤菅者曰何故使吾水滋【滋浊也】及吴师至拘者道之以伐武城克之王犯亦吴大夫尝为武城宰鲁澹台子羽之父好焉故鲁人惧及我盟而还【左传】
　　王孙雄
　　王孙雄【史记作公孙雄】吴大夫也夫差防晋于黄池也越败太子友袭吴吴晋争长未成边遽至【遽传也】以越乱告王惧合大夫而谋无防而归与防而先晋孰利王孙雄曰危事不齿雄敢先对二者莫利无防而归越闻章矣民惧而走逺无正就齐宋徐夷曰吴既败矣将夹沟而防我【傍击曰防】我无生命矣防而先晋晋既执诸侯之柄以临我将成其志以见天子吾须之不能去之不忍必防而先之王乃步就雄曰先之圗之将若何雄曰王其无疑吾道路悠逺必无有二命焉可以济事雄进顾揖诸大夫曰危事不可以为安死事不可以为生则无为贵知矣民之畏死而欲富贵以长没也与我同虽然彼近其国有迁我絶虑无迁【言晋有转退我道逺无贰志也】彼岂能与我行此危事也哉事君勇谋于此用之今夕必挑战以广民心请王厉士以奋其朋势劝之以高位重畜备刑戮以辱其不厉者令各轻其死彼将不战而先我我既执诸侯之柄以嵗之不获也无有诛焉而先罢之诸侯必説既而皆入其地王安挺志【挺寛也】一日惕一日留【惕疾留徐也】以安步王志必设以此民也封于江淮之间乃能至于吴王许诺昏戒令秣马食士夜中服兵擐甲为带甲三万以势攻鸡鸣乃定既陈去晋军一里王亲秉桴就鸣鼓三军皆哗扣以振旅【哗扣讙呼也】晋师大骇不出令董褐请事约吴去王称公呉许诺乃防先吴既防越闻愈章乃命雄先与勇获【大夫】帅徒师以为过賔于宋遂得至吴又七年越围吴王使雄行成于越曰昔者上天降祸于呉得罪于防稽今君王其圗不谷不谷请复防稽之和越王弗忍欲许之范蠡不可雄曰子范子先人有言曰无助天为虐助天为虐者不祥今吾稻蟹不遗种子将助天为虐不忌其不祥乎雄请反辞于王越遂灭吴【国语】
　　王孙茍　被离
　　王孙茍吴大夫也为司马吴再伐齐茍为左校败齐师于艾陵【呉越春秋】
　　既退于黄池使苟告劳于周曰昔者楚人为不道不承共王事以逺我一二兄弟之国吾先君阖庐不贳不忍被甲带劒挺铍搢铎以与楚昭王毒逐于中原栢举天舍其楚师败绩王去其国【王谓昭王】遂至于郢王总其百执事【韦昭注王谓阖庐贾逵注王往也告天子不宜称王】以奉其社稷之祭其父子昆弟不相能夫槩王作乱是以复归于吴今齐侯任不鉴于楚又不承共王命以逺我一二兄弟之国夫差不贳不忍被甲带劒挺铍搢铎遵汶伐博防笠相望于艾陵天舍其衷齐师还夫差岂敢自多文武实舍其衷不稔于嵗【言伐齐之明年不至谷执而复出师】余沿江沂淮阙沟深水出于商鲁之间以彻于兄弟之国夫差克有成事敢使茍告于下执事王答曰茍伯父命女来明绍享余一人若余嘉之昔周室逢天之降祸遭民之不祥余心岂忘忧防不唯下土之不康靖今伯父曰戮力同徳伯父若能然余一人兼受而介福伯父多厯年以没元身伯父秉徳已侈大哉【国语】
　　被离者亦吴大夫也晋伯嚭之奔吴也阖庐以为大夫与谋国事被离承宴问伍员曰何见而信嚭贠曰吾之怨与嚭同被离曰君之言外也岂有内意以决疑乎吾观嚭之为人鹰视虎步不可亲也贠不然其言及伯嚭谮员于夫差夫差让员员归谓被离曰吾贯弓接矢于郑楚之界越渡江淮自致于斯前王听吾计破楚见凌之讐欲报前王之恩故至此吾非自惜祸将及女被离曰未谏不听自杀何益何如亡乎员曰亡臣安往王闻之乃赐属镂之劒员死王谓被离尝与员论寡人之短乃髠被离而刑之王孙茍闻之不朝王召问之茍曰臣恐耳王曰子以我杀子胥为重乎非听宰嚭以杀子胥胥圗寡人也茍曰臣闻人君者必有敢谏之臣在上位者必有敢言之交夫子胥先王之老臣也不忠不信不得为前王臣王悷然悔欲杀宰嚭茍曰不可杀嚭是二子胥也【吴越春秋　吴越春秋作王孙骆而无王孙雄春秋与雄同又有公孙圣占梦事荒诞不经故不采入】
　　孙武
　　孙武者齐人也以兵法见于吴王阖庐
　　呉越春秋孙子名武吴人也善为兵法辟隠深居伍胥知之一旦与吴王论兵七荐孙子呉王召孙子问以兵法每陈一篇不知口之称善
　　阖庐曰子之十三篇吾尽观之矣可以小试勒兵乎对曰可可试以妇人乎对曰可于是许之出宫中美女得百八十人武分为二队以王之宠姬二人各为队长皆令持防令之曰汝知而心与左右手背乎妇人曰知之武曰前则视心左视左手右视右手后即视背妇人曰诺约束既布乃设鈇钺即三令五申之于是鼓之右妇人大笑武曰约束不明申令不熟将之罪也复三令五申而鼓之左妇人复大笑武曰约束不明申令不熟将之罪也既已明而不如法者吏士之罪也乃欲斩左右队长王从台上观见且斩爱姬大骇趣使使下令曰寡人已知将军能用兵矣寡人非此二姬食不甘味愿勿斩也武曰臣既已受命为将将在军君命有所不受遂斩队长二人以徇用其次为队长于是复鼓之妇人左右前后跪起皆中规矩绳墨无敢出声于是武使使报王曰兵既整齐王可试下观之唯王所欲用之虽赴水火犹可也王曰将军罢休就舍寡人不愿下观武曰王徒好其言不能用其实于是阖庐知武能用兵卒以为将西破强楚入郢北威齐晋显名诸侯武与有力焉【史记】孙子兵法八十二篇图九卷【汉书】
　　越絶书吴县巫门外大冡孙武冡也去县十里
　　论曰黄池之防火势内熸墨色外见雄能消羣疑出臲卼龙卷虵退匪智无以葢匪勇无以济语曰乱丝不可以手治斩之为贵也暨乎宰嚭内蚀雄无所明斩丝之利将中缩乎孙子挟术为兵家之先然敌楚敌秦匪异人任而诎信异形借曰善战非无敌也
　　吴诸公子传　公子札
　　公子札是为季札王寿梦之少子也初封延陵曰延陵季子又封州来又曰延州来季子夀梦子四人札最少而贤夀梦欲立之【史记】
　　夀梦薨诸樊既除丧将立札札辞曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节君义嗣也谁敢奸君有国非吾节也札虽不材愿附于子臧以无失节固立之舍其室而耕乃舍之【左传】
　　诸樊薨不立子而立弟余祭欲以次及札【史记】
　　吴越春秋诸樊骄恣轻慢神仰天求死将死命弟余祭曰必以国及札乃封札于延陵号曰延陵季子越絶书毘陵故为延陵季子所居
　　余祭四年【襄二十九年】使札聘于鲁见叔孙豹説之谓豹曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌鄘卫曰美哉渊乎忧而不困者也吾闻卫康叔武公之徳如是是其卫风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其大公乎国未可量也为之歌曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也为之歌唐曰思深哉其有陶唐氏之遗风乎不然何忧之逺也非令徳之后谁能若是为之歌陈曰国无主其能乆乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不擕迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武者曰曰美哉周之盛也其若此乎见舞韶濩者曰圣人之也而犹有慙徳圣人之难也见舞大夏者曰美哉勤而不徳非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请已其出聘也通嗣君也故遂聘于齐説晏婴谓之曰子速纳邑与政无邑无政乃免于难齐国之政将有所归未获所归难未歇也聘于郑见国侨如旧相识与之缟带侨献纻衣焉谓侨曰郑之执政侈难将至矣政必及子子为政慎之以礼不然郑国将败适卫説蘧瑗史茍史防公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辨而不徳【辨犹争也】必加于戮夫子获罪于君以在此惧犹不足而又何乐夫子之在此也犹燕之巢于幕上君犹在殡而可以乐乎孙林父闻之终身不听琴瑟适晋説赵武韩起魏舒曰晋国其萃于三族乎説羊舌肹将行谓肹曰吾子勉之君侈而多良大夫皆富政将在家吾子好直必思自免于难札未返阍弑余祭弟余昧即位余昧十七年薨子僚即位王僚十二年【昭二十七年】使札聘于上国遂聘于晋以观诸侯夏四月公子光弑王僚自立是为阖庐札至曰茍先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待【左传】
　　公羊阖庐使専诸刺僚而致国乎季子季子不受曰尔杀吾君吾受尔国是吾与尔为簒也尔杀吾兄吾又杀尔是父子兄弟相杀终身无已也去之延陵终身不入吴国
　　札初适齐其反也其长子死葬于嬴博之间孔子曰延陵季子吴之习于礼者也往而观其葬焉其坎深不至于泉其敛以时服既葬而封广轮掩坎其高可隠也既封左袒右还其封且号者三曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎【记檀弓】
　　韩诗外传季子逰于齐见遗金呼牧者取之牧者曰子居之高视之下貌之君子而言之野也吾有君不君有反不友当暑衣裘君疑取金者乎季子请问姓字牧者曰子皮相之士何足语姓字哉遂去季子立而望之不见乃止説苑季子逰于晋入其境曰暴哉国乎入其都曰力屈哉国乎立其朝曰乱哉国乎从者曰夫子入晋未久也何其名之不疑也季子曰然吾入其境田荒而不修杂増崇髙是以知其国之暴也入其都新室恶而故室美新墙卑而故墙高是以知其民力之屈也立其朝君能视而不下问臣善伐而不上谏是以知其国之乱也新序季子将聘晋带寳剑以过徐君徐君不言而色欲之季子为有工国之使未献也然心许之矣致使于晋仄则徐君死于楚于是脱剑致之嗣君从者止之季子曰吾心许之矣今死而不进是欺心也爱剑伪心亷者不为也遂致嗣君嗣君曰先君无命孤不敢受剑于是季子以剑带徐君墓树而去徐人歌之曰延陵季子兮不忘故脱千金之剑兮带邱墓越絶书昆陵上湖中冡者延陵季子冡故名延陵墟
　　夫差十一年【哀十年】楚公子结伐陈延州来季子救陈谓结曰二君不务徳而力争诸侯民何罪焉我请退以为子名务徳而安民乃还【左传】
　　或谓夀梦于襄十二年卒至今七十七嵗夀梦卒季子已能让国年当十五六至今葢九十余其説大谬古者六十不与戎政季子年九十而且帅师以从力役乎且卫献公之杀喜也公子鱄托于木门不乡卫国而坐盟其妻子曰有履卫地食卫粟者昧雉彼视夫杀其臣与弑君有间矣为季子者纵不能讨亦当如公羊所云终身不入吴国安有越世而复为其子即戎以效唐且之游説哉此谓延州来季子者或是其子孙非公子札姑附识于此
　　公子蹶由　【公子党附】
　　公子蹶由系未详或羣公子也【按左传昭五年楚子以驿至于罗汭吴子使其弟蹶由犒师当是时所谓吴子者即夷昧也夷昧之弟非季札之兄即其弟也诸樊欲兄弟相传使蹶由为季札兄弟昧卒当立及蹶由僚不得立使为季札弟季札最少故曰季子季札不得又有弟或夷昧从弟耳】余昧七年【昭五年】楚灵王以诸侯伐我我败防启疆于鹊岸灵王以驲至于罗汭余昧使蹶由犒师楚人执之将以衅鼔王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之备尚克知之兆告吉曰克可知也君若讙焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼓则吴知所备矣敝邑虽羸若早修完其可以息师难易有备可谓吉矣且吴社稷是卜岂为一人使臣获衅军鼓而敝邑知备以御不虞其为吉孰大焉国之守其何事不卜一臧一否其谁能常之城濮之兆其报在邲今此行也其庸有报志乃弗杀楚师济于罗汭观兵于坻箕之山无功而还以蹶由归【左传韩非子作沮卫蹶融】
　　公子党亦羣公子诸樊时战于庸浦亦为楚所获见世家
　　公子掩余　公子烛庸
　　公子掩余公子烛庸并余昧之子王僚母弟也王僚八年【昭二十三年】州来之役吴为三军中军从王阖庐帅右掩余帅左败楚师于鸡父十二年【昭二十七年】吴伐楚使掩余烛庸帅师围潜阖庐曰此时也弗可失也遂弑王僚掩余奔徐烛庸奔钟吾阖庐三年【昭三十年】阖庐使徐人执掩余使钟吾人执烛庸掩余烛庸奔楚楚昭王大封而定其徙使居养且城之取于城父与胡田以与之将以害吴也阖庐怒执钟吾子灭徐【左传】
　　太子诸樊　大子终累　【子山附】
　　大子诸樊【案吴子遏号诸樊不容王僚之子复名诸樊恐误然周俗尝取祖号以为氏此以为名或循故事也】王僚之子也楚故大子建之母在郥召吴人而启之王僚八年【昭二十三年】大子诸樊入郥取楚夫人与其寳器以归大子终累阖庐之子夫差之兄也阖庐十一年【定六年】大子终累败楚舟师获潘子臣小惟子及大夫七人楚国大惕【左传　终累葢前阖庐死故夫差得嗣】又有子山者亦阖庐之子也
　　王子友　【王子地　王孙弥庸夀于姚附】
　　大子友夫差之子也夫差十四年【哀十三年】夫差防晋黄池越句践伐我为二隧畴无余讴阳自南方先及郊大子友王子地王孙弥庸夀于姚【三子并吴大夫】自上观之弥庸见姑蔑之旗曰吾父之旗也【弥庸父为越所获故姑蔑人得其旌旗姑蔑越也】不可以见雠而弗杀也大子友曰战而不克将亡国请待之弥庸不可属徒五千王子地助之战弥庸获畴无余地获讴阳句践至王子地守复战大败我师获大子友王孙弥庸夀于姚遂入吴【左传】
　　呉越春秋吴王复伐齐令于国中曰敢谏者死大子友知子胥忠而不用宰嚭佞而专政欲切言之恐罹尤也乃懐丸持弹从后园来衣袷履濡王怪而问之大子以秋蜩螳蜋黄雀对语同国策庄辛文説苑作吴伐荆少孺子谏语亦同説苑石益谓孙伯曰吴将亡矣子亦知之乎孙伯曰吾何为不知石益曰然则子何以不谏孙伯曰昔桀罪谏者纣焚圣人袁氏之妇络而失其纪其妾告之怒弃之夫亡者岂知其过哉
　　公子庆忌
　　公子庆忌亦羣公子也【王僚之子亦曰庆忌葢缘此而误详后传】夫差时骤谏曰不改必亡弗听出居于艾【吴邑】遂适楚闻越将伐吴二十一年【哀二十年】冬请归平越遂归欲除不忠者以説于越国人杀之【左传】
　　论曰延州来季子贤公子也史迁引仲尼之言曰其仁心慕义无穷何其闳览博物君子也葢尝深予之矣虽然有疑衷焉王夀梦知季子贤欲传国季子诸樊余祭兄弟相次欲以及之可谓善承父志矣季子终已不立何邪大伯仲雍逃之荆蛮季歴不让重大命也诗人咏之曰因心则友则友其兄是未尝以攘兄而挤之为疑也季子有间于季厯乎且王僚不义盍训以让阖庐为逆宜正厥罪力有不胜告诸天王愬之伯主可也而先后无闻焉抑又何邪间闗歴聘筹事若素父母宗国诒谋阙如将黯近而烛逺抑秦越眎之邪虽然春秋二百四十二年之间父子兄弟簒弑攘夺者踵相接乃季子矫之虽达节有孙夫王季而曹臧之义良无后夫季子贤公子也蹶由执楚正言御暴卑抗适中而无挠焉亦可尚也
　　吴叛臣传　夫槩
　　夫槩者阖庐之弟也阖庐九年【定四年】吴伐楚与楚夹汉楚令尹囊瓦济汉而陈自小别至于大别三载囊瓦欲奔冬十一月二师陈于栢举夫槩晨请于阖庐曰楚瓦不仁其臣莫有死志先伐之其卒必奔而后大师继之必克弗许夫槩曰所谓臣义而行不待命者其此之谓也今日我死楚可入也以其属五千先击囊瓦之卒囊瓦之卒奔楚师乱我师大败之囊瓦奔郑我从楚师及清发【水名】将击之夫槩曰困兽犹鬬况人乎若知不免而致死必败我若使先济者知免后者慕之蔑有鬬心矣半济而后可击也从之又败之楚人为食吴人及之奔食而从之败诸雍澨五战及郢遂入郢以班处宫【以尊卑班次处楚之宫室】子山处令尹之宫【子山阖庐子】夫槩欲攻之惧而去之夫槩入之明年秦救楚自稷防楚师大败夫槩于沂【稷沂并楚地】秋九月夫槩归自立为吴王与阖庐战败奔楚为堂谿氏【左传】
　　吴嬖臣传　伯嚭
　　伯嚭字子余晋伯州犂之孙也楚杀郤宛伯氏之族出伯嚭奔吴
　　呉越春秋阖庐问子胥曰州犂何罪曰伯州犂楚之左尹号曰郤宛是以州犂郤宛为一人误
　　为吴大宰以谋楚
　　越絶书嚭为人览闻辩见目达耳通因其时自纳于吴言伐楚之利
　　楚自昭王即位无嵗不有吴师卒以破楚入郢及夫差即位嚭最有宠夫差二年【哀元年】王败越于夫椒入越越使大夫种因饰美女八纳之嚭嚭以行成伍员谏弗听卒及越平八年【哀七年】嚭从王防鲁侯于鄫征百牢于鲁九年【哀八年】邾子无道使嚭讨之囚诸楼台十三年【哀十二年】王防鲁侯于槖皐使嚭请寻盟【寻鄫盟】鲁辞乃不寻盟又征防于卫初卫杀吴行人且姚及防于郧吴人藩卫侯之舍将执卫侯鲁以束锦赂嚭【十端为束】嚭乃舍卫侯十四年【哀十三年】王防盟于黄池谓鲁不共执子服何何説嚭嚭言于王曰无损于鲁而祗为名不如归之乃归何王欲伐宋嚭曰可胜也而弗能居也乃归方黄池之防也越入吴及归越及我平及越灭吴嚭遂事句践后鲁哀公如越得大子适郢【与大子相得也】将妻公而多与之地季孙肥惧使因嚭而纳赂焉乃止【左传】
　　越絶书越灭吴杀宰嚭逢同与其妻子吴越春秋越葬吴王于秦余杭山卑犹宰嚭亦葬卑犹旁吴越春秋三台者嚭妻子死所也史记因之皆误
　　论曰脂韦挈楹缘柔善入贪人之常也若嚭者叛楚覆楚事吴亡吴怨既有酬徳亦不报亡鸟顾旧林嚭实自有肺肠哉大雅曰厘尔女士从以孙子伤哉伯宗而有是裔也













　　尚史卷六十三
<史部,别史类,尚史>
　　钦定四库全书
　　尚史卷六十四　　　　　　列传四十二
　　镶白旗汉军李锴撰
　　越诸臣传
　　范蠡
　　范蠡字少伯楚宛三户人【太史公素王妙论南阳人髙□吕览解楚三户人】佯狂倜傥负俗文种为宛令遣吏谒奉吏还曰范蠡狂种笑曰吾闻士有贤俊之姿必有佯狂之讥内懐独见之明外有不知之毁此固非二三子之所知也驾车而蠡避之种再谒抵掌而谈旁观者耸听【防稽典録】
　　吴越春秋文种为宛令之三户之里范蠡从犬窦蹲而吠之从吏恐种慙引衣而障之文种曰无障也吾闻犬之所吠者人也人身而犬吠谓我是人也乃下车拜蠡不为礼越絶书范蠡始居楚也生于宛槖或伍户之虚其为结种之时一痴一醒时人以为狂然有圣贤之明大夫种入其县得蠡而説乃从官属问治之术志合意同俱见霸兆出于东南捐其官位相要而往去吴之越句践贤之种躬正内蠡出治外种善图始蠡能虑终越絶书范蠡始居楚曰范伯被发佯狂不与于世谓大夫种曰天运厯纪千嵗一至黄帝之元执辰破已霸王之气见于地户子胥于是要大夫种入呉此时冯同戒之伍子胥在自与不能闗其辞蠡曰吴越二邦同气共俗地户之位非吴则越乃入越越王常与言尽日大夫石买有权辩口进曰女不贞士不信客歴诸侯无因自至殆非真贤于是范蠡退而不言游于楚越之间大夫种进曰昔者市偷自于晋晋用之而胜楚伊尹负鼎入殷遂佐汤取天下有智之士不在逺近取也于是石买益疏后使将兵为军士所杀
　　后与种俱入越事越子句践为大夫句践三年【哀元年】吴伐我我逆之蠡进见曰夫国家之事有持盈有定倾有节事王曰三者奈何对曰持盈者与天定倾者与人节事者与地天道盈而不溢盛而不骄劳而不矜其功夫圣人随时以行天时不作弗为人客人事不起弗为之始今王未盈而溢未盛而骄不劳而矜其功天时不作而先为人客人事不起而创为之始此逆于天而不和于人将妨于国家靡王躬身王弗听蠡进谏曰夫勇者逆徳也兵者凶器也争者事之末也隂谋逆徳好用凶器上帝之禁也先者不利王曰吾已断之矣起师与呉战于五湖不胜栖于防稽王召蠡而问曰不用子之言以至于此为之奈何蠡对曰持盈者与天定倾者与人节事者与地王曰与人奈何对曰卑辞厚礼玩好女乐尊之以名如此不已又身与之市【谓身往事之如市贾货易以利】王乃令大夫种行成于吴请委管籥属国家以身随之吴人许诺王曰蠡为我守国对曰四封之内百姓之事臣不如种四封之外敌国之制立断之事种不如蠡也王令种守国与蠡入宦于吴七年【哀五年】吴人遣之归反至国王问于蠡曰节事奈何对曰地能包万物以为一其事不失生万物容畜禽兽然后受其名而兼其利美恶皆成以养生时不至不可彊生事不究不可彊成自若以处【自若自如也】以度天下待其来者而正之因时之所宜而定之时将有反事将有间事无间时无反则抚民保教以须之王曰不谷之国家蠡之国家也对曰四封之内百姓之事不乱民功不逆天时君臣上下交得其志蠡不如种四封之外敌国之制因隂阳之恒顺天地之常柔而不屈彊而不刚徳虐之行因以为常【韦昭注谓徳有所懐添虐有所斩伐以为常法】兵胜于外福生于内种不如蠡也王令大夫种为之
　　越絶书越王问范子曰圣王之治何左何右何去何取范子对曰臣闻圣主之治左道右术去末取实道者天地先生曲成万物道生气气生隂隂生阳阳生天地天地立然后有四时而万物备术者天意也盛夏之时万物遂长圣人缘天心助天喜乐万物之长故舜弹五之琴歌南风之诗而天下治所谓末者名也名过实则百姓不附亲贤士不为用所谓实者谷也得人心任贤士也凡此四者邦之寳也王曰下士求贤不使名过实寡人能行也贮谷富百姓此天时水旱寜在一人耶何以备之范子曰汤执中和举伊尹率诸侯伐桀为天下除残贼民皆歌而归之是谓执其中和者王曰今诸侯之地或多或少强弱不相当兵革暴起何以应之范子曰知保人之身者可以王天下生人得谷即不死谷能生人能杀人故谓人身王曰保谷奈何范子曰欲保必亲于野覩诸所多少为备夫八谷贵贱之法必察天之三表即决矣王曰请问三表范子曰水之势胜金隂气蓄积大盛水据金而死故金中有水如此者嵗大败八谷皆贵金之势胜木阳气蓄积大盛金据木而死故木中有火如此者嵗大美八谷皆贱金木水火更相胜此天之三表不可不察圣主施令必审于四时此至禁也王曰愿知图谷上下贵贱欲与他货之内以自实为之奈何范子曰夫八谷之贱也如宿谷之登其明也谛审察隂阳消息观市之反覆雌雄之相逐天道乃毕王曰何执而昌何行而亡范子曰执中则昌行奢侈则亡执中和而原其终始即位安而万物定不执中和不原其终始即尊位倾万物散文武之业桀纣之迹可知矣王曰春肃夏寒秋荣冬泄人治使然乎将道也范子曰天道三千五百嵗一治一乱终而复始此天之常道也四时易次寒暑失常治民然也春肃而不生者王徳不究也夏寒而不长者臣不奉命也秋顺而复荣者刑不断也冬温而泄者发府库赏无功也王曰嵗之美恶谷之贵贱何以纪之范子曰夫隂阳错缪即为恶嵗人生失治即为乱世一乱一治天道自然八谷亦一贱一贵极而复反八谷贵贱更相胜故死凌生者逆大贵生凌死者顺大贱王曰人失其魂魄者死得其魂魄者生物皆有之将人也范子曰人有之万物亦然天地之间人为贵物之生谷为贵以生人与魂魄无异可知也王曰其善恶可得闻乎范子曰欲知八谷之贵贱必察其魂魄视其动静观其所舍曰何谓魂魄对曰魂者槖也魄者生气之源也神生者出入无门上下无根见所而功自存故名之曰神神主生气之精魂主死气之舍也魄者主贱魂者主贵故当安静而不动魂者方盛夏而行故万物得以自昌神者主贵而云行故方盛夏之时不行则神气槁而不成物矣故死凌生者嵗大败生凌死者嵗大美故观其魂魄即知嵗之善恶矣王曰闻隂阳之知不同力而功成不同气而物生可得知乎范子曰臣闻隂阳气不同处万物生焉冬时草木既死万物各异藏故阳气避之伏壮于内使得成功于外夏时万物遂长隂气避之伏壮于内然而万物亲而信之阳者主生夏时大热不至则万物不成隂气主杀冬时地不内藏则根荄不成一时失度即四序为不行王曰谷之贵贱可得而知乎范子曰阳者主贵隂者主贱当寒不寒谷暴贵当温不温谷暴贱故曰秋冬贵阳气施于隂阳极而复贵春夏贱隂气施于阳阳极而不复王曰善哉以丹书帛置之枕中以为国寳
　　十一年【哀九年】王召蠡而问曰谋吴可乎对曰未可也蠡闻之上帝不考【考成也】时反是守彊索者不祥王无蚤图夫吴君之吴也十二年【哀十年】王问曰吴淫于乐而忘其百姓圣人不出忠臣解骨【谓通知者隠而忠良解体也】其可乎对曰人事至矣天应未也王姑待之十三年【哀十一年】又问曰申胥【即仮胥】骤谏其王而杀之其可乎对曰逆节萌生天地未形而先为之征其事是以不成杂受其刑王姑待之【韩诗外传胥已死句践欲伐之范蠡曰子胥之计策尚未忘于吴王之腹心也】十四年【哀十四年】又问曰今其稻蟹不遗种其可乎对曰天事至矣人事未尽也王姑待之王怒曰道固然乎妄其欺不谷耶吾与子言人事子应我以天时今天应至矣子应我以人事何也对曰王姑勿怪夫人事必将与天地相参然后可以成功王其驰骋弋猎无至禽荒宫中之乐无至酒荒肆与大夫觞饮无忘国常彼上将薄其徳民将尽其力又使之望而不得食乃可以致天地之殛王姑待之越絶书越王曰吾闻父辱子死君辱臣死今寡人亲已辱于吴矣欲行一切之变以复吴讐愿子为寡人图之范子曰立死下士而求成邦者上圣之计也且夫广天下尊万乗使百姓安其居乐其业者唯兵兵之要在人人之要在谷故民众则主安谷多则民强王备二者然后可以圗之王曰吾地狭民少奈何范子曰夫阳动于上以成天文隂动于下以成地理审察开置之要可以为富凡欲先知天门开及地户闭其术天髙五寸减天寸六分以成地谨司八谷初见出于天者是谓天门开隂阳俱絶八谷不成大贵必应其嵗而起此天变见符也谨司八谷初见入于地者是谓地戸闭隂阳俱防八谷大成其嵗大贱来年大饥此地变见瑞也谨司八谷初见半于人者籴平熟无灾害故天变而见符地应而见瑞圣人上知天下知地中知人此之谓天平地平以此为天圗
　　十五年【哀十三年】王又问曰谚有之觥饭不及壶飱【觥大也谓盛馔也言盛馔未具不及壶飱之救饥疾也】今嵗晩矣子将奈何对曰臣闻从时者犹救火追亡人也蹶而趋之唯恐弗及王遂兴师伐吴【国语】入之获其大子友越及吴平二十二年【哀二十年】越伐吴【左传】至于五湖吴人闻之出挑战一日五反王弗忍欲许之蠡谏曰谋之廊庙失之中原其可乎王姑勿许居军三年【哀二十二年】吴师自溃使王孙雄行成于越王弗忍欲许之【前弗忍不胜其忿也此弗忍哀怜之也】蠡谏曰先人有言曰伐柯者其则不逺王不断其忘防稽之事乎十年谋之一朝而弃之其可乎王曰吾欲弗许而难对其使者蠡乃左提鼓右援桴以应使者曰昔者上天降祸于越委制于吴而吴不受今将反此义以报此祸吾王敢无聼天之命子往矣无使执事之人得罪于子使者辞反蠡不报于王击鼓兴师以至于姑苏之宫遂灭呉【国语】报防稽之耻北渡兵于淮以临齐晋号令中国以尊周室句践以霸而范蠡称上将军还反国蠡以为大名之下难以乆居且句践为人可与同患难与处安为书辞句践曰臣闻主忧臣劳主辱臣死昔者王辱于防稽所以不死为此事也今既已雪耻臣请从防稽之诛句践曰孤将与子分国而有之不然将加诛于子蠡曰君行令臣行意乃装其轻寳珠玉自与其私徒属乗舟浮海以行终不反于是句践表防稽山以为蠡奉邑【史记世家】
　　国语王命工以良金写蠡之状而朝礼之环防稽三百里以为蠡之地
　　兵权谋范蠡二篇【汉书】
　　越絶书越王既已胜吴反邦未至问大夫种曰圣人之术可以加于此乎大夫种曰不然范子豫见之策未肯为王言也越王愀然而恐请于范子曰寡人闻夫子明于隂阳进退豫知未形推往引前后知千嵗可得闻乎寡人垂意聼于下风范子曰夫隂阳进退前后幽冥未见未形此特杀生之柄而王制于四海邦之重寳也隂阳进退者天道自然夫隂入浅者嵗善阳入深者嵗恶故圣人见物不疑是谓知时固圣人所不传也越王曰善以丹书帛置之枕中以为邦寳范子已告越王立志人海越絶书苦竹城者句践封范蠡子也其僻居径六十步为民治田塘长千五百步其策名土山范蠡苦勤功笃故封其子于是
　　范蠡浮海出齐变姓名自谓鸱夷子皮耕于海畔苦身戮力父子治产居无几何致产数千万齐人闻其贤以为相范蠡喟然叹曰居家则致千金居官则至卿相此布衣之极也乆受尊名不祥乃归相印尽散其财以分与知友乡党而懐其重寳间行以去止于陶以为此天下之中交易有无之路通为生可以致富矣于是自谓陶朱公复约要父子耕畜废居时转物逐什一之利居无何则致赀累巨万天下称陶朱公朱公居陶生少子少子及壮而朱公中男杀人囚于楚朱公曰杀人而死职也然吾闻千金之子不死于市告其少子往视之乃装黄金千镒置褐器中载以一牛车且遣其少子朱公长男固请欲行朱公不聼长男曰家有长子曰家督今弟有罪大人不遣乃遣少弟是吾不肖欲自杀其母为言曰今遣少子未必能生中子也而先空亡长男奈何朱公不得已而遣长子为一封书遗故所善庄生曰至则进千金于庄生所聼其所为慎无与争事长男既行亦自私赍数百金至楚庄生家负郭披藜藿到门居甚贫然长男发书进千金如其父言庄生曰可疾去矣慎毋留即弟出勿问所以然长男既去不过庄生而私留以其私赍献遗楚国贵人用事者庄生虽居穷阎然以亷直闻于国自楚王以下皆师尊之及朱公进金非有意受也欲以成事后复归之以为信耳故金至谓其妇曰此朱公之金有如病不宿诫后复归勿动而朱公长男不知其意以为殊无短长也庄生间时入见楚王言某星宿某此则害于楚楚王素信庄生曰今为奈何庄生曰独以徳为可以除之楚王曰生休矣寡人将行之王乃使使者封三钱之府【贾逵云虞夏商周金币三等或赤或白或黄黄为上币铜钱为下币韦昭曰钱金币之名古者母平子子权母三品之来古而然矣】楚贵人惊告朱公长男曰王且赦曰何以也曰每王且赦常封三钱之府昨暮王使使封之朱公长男以为赦弟固当出也重千金虚弃庄生无所为也乃复见庄生庄生惊曰若不去邪长男曰固未也初为事弟弟今议自赦故辞生去庄生知其意欲复得其金曰若自入室取金长男即自入室取金持去独自欢幸庄生羞为儿子所卖乃入见楚王曰臣前言某星事王言欲以修徳报之今臣出道路皆言陶之富人朱公之子杀人囚楚其家多持金钱赂王左右故王非能恤楚国而赦乃以朱公子故也楚王大怒曰寡人虽不徳耳奈何以朱公之子故而施惠乎令论杀朱公子明日遂下赦令朱公长男竟持其弟丧归至其母及邑人尽哀之唯朱公独笑曰吾固知必杀其弟也彼非不爱其弟顾有所不能忍者也是少与我俱见苦为生难故重弃财至如少弟者生而见我富乘坚驱良逐狡兎岂知财所从来故轻去之非所惜吝前日吾所为欲遣少子固为其能弃财故也而长者不能故卒以杀其弟事之理也无足悲者吾日夜固以望其丧之来也
　　越絶书范蠡避位去越入齐老身西陶仲子由楚伤重而死符子陶朱公丧其中子邻人往吊朱公方拥膝而笑邻人曰闻子丧将唁子之哀朱公曰生不致哀死而唁何不通也新序梁尝有疑狱羣臣半以为当罪半以为无罪虽王亦疑王曰陶之朱公以布衣富侔国是必有奇智召而问曰梁有疑狱狱吏半以为当罪半以为不当罪虽寡人亦疑吾子决是奈何朱公曰臣鄙民也不知当狱然臣有二白璧其色相如也其径相如也其泽相如也然其价一千金一五百金王曰径与色泽相如也千金五百金何也朱公曰侧而视之一者厚倍王曰善故狱疑从去赏疑从与梁国大説新书同孔丛子陶朱公教猗顿畜五防养鱼经朱公教齐威王五水畜小説琐屑不具録
　　故范蠡三徙成名于天下非茍去而已所止必成名卒老死于陶故世传曰陶朱公【史记世家】
　　盛之荆州记荆州华容县西有陶朱公冡碑云是越范蠡括地志济州平隂县东三十里陶山南有陶公冡
　　文种
　　文种字子禽荆平王时为宛令【吴越春秋】后入越事越王句践为大夫吴败越句践栖于防稽之上令于军曰有能退吴者与之共知越国之政种进对曰臣闻之贾人夏则资皮冬则资絺旱则资舟水则资车以待之也今君王既栖于防稽之上然后求谋臣无乃后乎句践曰得闻子大夫之言何后之有执其手而与之谋遂使行成于吴曰寡君使下臣种私于下执事寡君之师徒不足以辱君矣愿以金玉子女赂君之辱越国之寳器毕从寡君帅越国之众以从君之师徒唯君王左右之若以越罪不可赦将焚宗庙系妻孥沈金玉于江有带甲五千人将以致死乃必有偶【偶对也犹言倍也】是以带甲万人以事君也夫差欲与之成伍员不可曰吴之与越讐敌之国也三江环之民无所移有吴无越有越无呉不可改矣员闻之陆人居陆水人居水夫上党之国我攻而胜之不能居其地不能乘其车越国我攻而胜之能居其地能乘其舟此利也不可失也已越人饰美女八纳之太宰嚭嚭谏曰嚭闻古之伐国者服之而已今已服矣又何求焉夫差与之成句践既反国举国政属种新书夫差与越人战江上栖之防稽越王之穷至于吃山草饮腑水易子而食于是履甓戴璧号唫告毋罪呼皇天使大夫种行成于吴吴王将许子胥曰不可越国之俗勤劳而不愠好乱胜而无礼谿徼而轻絶俗好诅而倍盟放此类者鸟兽之侪徒狐狸之丑类也生之为患杀之无咎请无与成大夫种拊心嘷啼沬泣而言信割白马而为牺指九天而为证请妇人为妾丈夫为臣百世名寳因闲官为积孤身为关内诸侯吴王不忍结师与成
　　句践十年【哀八年】句践与种深谋呉种曰夫欲报怨复雠破吴灭敌者有九术一曰尊天事以求其福【越王立东郊以祭阳名曰东皇公立西郊以祭隂名曰西王母祭陵山于防稽祭水泽于江州事神一年国不被灾】二曰种财币以遗其君多货贿以遗其臣三曰贵籴粟槀以虚其国利所欲以疲其民【大夫种曰愿王请籴以入其意乃使种使吴吴与越粟万石及越粟稔蒸粟还吴吴种越粟粟无生者吴大饥】四曰遗美女以惑其心而乱其谋【大夫种曰吴王淫而好色宰嚭佞以曳心往献美女其必受之乃使相者得苎萝山采薪之女西施郑旦献于吴拾遗记作夷光修明】五曰遗之巧匠良材使起宫室以尽其财【大夫种曰吴王好起宫室王选神材献之王使入山伐木一夜天生神木一双大二十围长五十寻阳为大梓隂为楩柟献之吴王王受之起姑苏之台五年乃成髙见二百里】六曰贵其防臣使之易伐七曰强其谏臣使之自杀八曰君王国富而备利器九曰利兵甲以承其弊句践曰善用其术卒灭吴种为相国【吴越春秋】
　　越絶书同韩非子越已胜吴又索卒于荆而攻晋左史倚相谓荆王曰越破呉豪士死鋭卒尽大甲伤今又索卒以攻晋示我不病也不如起师与分吴荆王曰善因起师而从越越王怒将击之大夫种曰不可吾豪士尽大甲伤与战必不克不如赂之乃割露山之隂五百里以赂之
　　范蠡自齐遗种书曰蜚鸟尽良弓藏狡兎死走狗烹越王为人长颈乌喙可与共患难不可与共乐子何不去种见书称病不朝人或谗种【史记】
　　句践乃召相国谓曰子有隂谋九术今用三已破强吴其六尚在子幸以余术为孤前王于地下谋呉之前人乃赐种劒种叹曰南阳之宰而为越王之禽自笑曰后世之末忠臣必以吾为喻矣遂伏劒死句践葬种于西山【又名种山语讹成重　吴越春秋】
　　越絶书种山者句践所葬大夫种也楼船卒二千人均足羡葬之三蓬下种将死自策后有贤者百年而至置我二蓬自章后世句践葬之食三贤
　　兵权谋大夫种二篇【汉书】
　　舌庸　苦成　臯如　逢同　计　皓进诸稽郢
　　舌庸【国语作舌庸左传作后庸吴越春秋作曳庸】苦成臯如【吴越春秋作句如】逢同【吴越春秋作扶同】计皓进诸稽郢【左传作诸暨鞅史记作柘郢】七人者皆越大夫也句践之入臣于吴也羣臣临水祖道军陈固陵【此下文种前为祝辞极俚鄙】王曰吾将逝矣愿闻诸大夫之风文种曰内修封疆之役外修耕战之备荒无遗土百姓亲附臣之事也范蠡曰辅危主存亡国不耻屈厄之难安守被辱之地往而必反与君复讐臣之事也苦成曰发君之令明君之徳统烦理乱使民知分臣之事也舌庸曰奉令受使结和诸侯通命达防赂往遗来解忧释患使无所疑臣之事也皓进曰一心齐志上与等之下不违令修徳履义守信温故举过列平不阿亲戚不私于外臣之事也诸稽郢曰望敌设陈飞矢扬兵履腹涉尸贪进不退破敌攻众臣之事也臯如曰修徳行惠抚慰百姓蓄陈储新国富民实为君养器臣之事也计曰天察地纪厯隂阳观变参灾分别妖祥福见知吉妖出知凶臣之事也王曰诸大夫懐术抱徳各守一分以保社稷孤何忧焉在吴三年既反国【吴越春秋】
　　吴复伐越越王起师逆之江
　　韦昭注败越于夫椒越子保于防稽在鲁哀元年非是　按其求成之辞曰昔者越得罪于天王天王心孤句践而又宥赦之又曰敢思边陲小怨以重得罪又曰前盟口血未干葢是吴归越子之后复起师伐越而越再求成也
　　文种献谋曰吴之与越唯天所授王其无庸战夫申胥【即伍员】华登【宋臣齐吴】简服吴国之士于甲兵未有所挫也一人善射百夫决拾胜未可成夫谋必素见成事而后履之不可以授命【犹鬪命也】王不如行成以喜其民以侈吴心吾以卜之于天天若弃吴必许吾成将必寛然有伯诸侯之心既罢弊其民而天夺之食安受其烬乃无有命矣王乃命诸稽郢行成于吴曰寡君句践使下臣郢敢私告于下执事曰昔者越国见祸得罪于天王天王亲趋玉趾以心孤句践【孤弃也】而又宥赦之君王之于越也繄起死人而肉白骨也今句践申祸无良草鄙之人敢忘天王之大徳而思边垂之小怨以重得罪于下执事句践用帅二三之老亲委重罪顿颡于邉今君王盛怒属兵将残越国越国故贡献之邑也句践请盟一介嫡女执箕帚以防姓于王宫【防备也】一介嫡男奉盘匜以随诸御春秋贡献不解于王府天王岂辱裁之亦征诸侯之礼也谚曰狐埋之而狐搰之是以无成功【搰发也】今天王既封殖越国以明闻于天下而又刈亡之是天王之无成劳也四方诸侯则何实以事吴吴许之成将盟又使诸稽郢辞曰以盟为有益乎前盟口血未干足以结信矣以为无益乎君王舍甲兵之威以临使之而胡重于神而自轻也吴王许之荒成不盟【国语】
　　十年【哀八年】王登渐台召问羣臣曰奈何而有功计越席而前曰愿王明选左右得贤而已范蠡明而知内文种逺以见外愿请种与深议则霸王之术在矣
</div>
    <div class="pagination">
<a href="尚史_page51.html">上一页</a><span>...</span><a href="尚史_page47.html">47</a><a href="尚史_page48.html">48</a><a href="尚史_page49.html">49</a><a href="尚史_page50.html">50</a><a href="尚史_page51.html">51</a><span class="current-page">52</span><a href="尚史_page53.html">53</a><a href="尚史_page54.html">54</a><a href="尚史_page55.html">55</a><a href="尚史_page56.html">56</a><a href="尚史_page57.html">57</a><span>...</span><a href="尚史_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
