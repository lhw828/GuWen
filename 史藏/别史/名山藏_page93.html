<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 93 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 93 页/共 112 页
  </h1>
  <div class="content">
   ○戚贤 

　　嘉靖二十年给事中戚贤劾翊国公郭勋逞肆凶狂假擅威福督理营工占役卖放田园甲第吞并徧于京师水运陆输掊克及于天下勋疏乞罢上优报之巳六科给事中李凤来等因庙灾陈言言迩来勋戚权豪之家广置店房滥收无籍索耴地钱擅科私税举放子钱兑折男女稍有违抗即挟以官刑幽絷私狱疏下都察院都御史王廷相等覆参当禁得旨令指实陈奏都察院下廵城御史核勘未覆给事中章允贤复言皇上侧身修行特咨民隐一闻臣等豪强擅利小民受害之奏即令都察院指实奏闻命下四十余日迁延不举畏豪势慢朝廷如国典何得旨勋戚私开大店横索民财白昼大都敢于公行作奸犯法该院既巳参论必是廉得其真如何逡廵畏势久不回奏其亟以实上于是院以五城御史车邦佑所核京城内外诸勋戚店舍详列以闻内惟勋事迹为多因参勋骄贪恣纵请敕锦衣卫逮其奸党恶少孙澐等上曰国家榷货之法自有宣课等司先朝权奸假托朝廷开立皇店罔利害人朕即位初年巳经降革治罪勋等乃敢蔑视国法广置店舍几千余区滥收无艺用官刑阻绝经商暗损国课奸党恶少其悉逮送镇抚司拷讯令勋从实陈状既而副都御史胡守中复讦勋以族叔宪理东厂刑而以后府监狱侵虐无辜甚众得旨勋朝廷自有处分宪巳辞退余犯着法司一并拷讯勋疏辩所置店房但赁人居未尝坛索地钱所令看守经理之人乘机生事臣多不知上准勋辩初春月廵视工程科道官以各工军役奸弊多端乞敕团营提督文臣与勋臣同为派拨上允之命给以敕勋私心不便敕具久不领至是科道官复参其抗肆作奸植党勋疏辩中有臣奸何事臣党何人又有何必更劳赐敕等语上大怒恶其不逊责王廷相扶同抗违不自奏白令从实对状革廷相职为民于是刑科都给事中高时等遂尽发勋奸利事且言其交通张延龄者上方恶延龄令锦衣逮勋送镇抚司并问加时俸一级寻念勋旧劳令卫司释刑具即问奏处分巳镇抚司参鞫具奏奉日送法司拟罪当紊乱朝政律论死从应议之条请会官廷议报可其奸党恶少孙澐等押烟瘴地面永远充军顷之上复谕法司胡不如言官劾疏详列勋罪者于是十三道御史周亮等因参镇抚司指挥孙铜刑部尚书吴山所司郎中钱德洪本科主事冯焕与镇抚司掌印指挥倪旻扶同罪得旨下钢焕法司逮问德洪镇抚司拷讯夺山旻俸三月巴给事中刘大直等复劾勋未尽奸恶数其变乱朝政凡十三事并列其使孙钢拷杀官军多命诏并下法司究问巳都察院拟德洪罪有旨刑官不习法律何以厌服罪人之心且旨令卫令宽刑散收如何又敢违旨即与不领敕者罪均德共下镇抚司重加拷讯于是法司集官会讯始尽依科道诸疏所指悉从供实应坐交结朋党紊乱朝政律论死孙钢比依官挟私故禁平人因而致死者律绞余各拟罪有差得旨敕令法司详议孙钢处绞如律家产没官冯焕降边方杂职钱德洪革职为民孙澐等发烟瘴地面永远充军家产没入久之勋子守礼请袭侯上许之曰郭英勋戚未可便因凶嗣废祖功 

　　○仇鸾 

　　仇鸾宁夏人祖钺以佣卒给事总兵府便嬖适总兵意遂令继仇总旗掌其兵稍迁指挥擢宁夏游击将军安化王窴鐇反钺屯堡在外自度妻子昌及孙长生皆在城中昌病风不足惜长生六岁桀黠可念也遂帅师归垂弢解甲入见即称骤中风风甚不能出指挥周昂丁广者从窴鐇反就钺视疾问计既出颇疑钺疾无状谓其下曰明日再来省仇仇不出相与入杀之其下以告钺度众心动可转与成事谓仆曰昂广来则扑杀昂广明日昂广诣钺钺出见甚喜立庭中与语反事方手茶相盘辟仆立搏昂广斩其首遂提首示城中城中兵皆反正而窴鐇就擒封咸宁伯以总边军灭流贼进封侯予也钺慎事人江彬用事诸将党比多及祸钺独以侯终钺死昌疾鸾嗣侯长生鸾小字也兵部尚书彭泽为名鸾字之曰伯翔鸾居京师小巷俭如京官第而泽为鸾延誉公卿问世宗欲征安南使鸾为总兵鸾至广东挟所捧敕书欲镇守总兵安远侯珣以戎服蒲伏见珣不听鸾遂劾珣上责鸾轻傲召鸾还其后复总兵宁夏以副将军扈从承天再为河西总兵加宫保坐与曾铣构下狱及铣自下狱鸾自狱中讦奏铣得出嘉靖二十九年虏入大同总兵张达林椿战死起鸾镇守复宫保如故有时义者提督时陈仆侯荣者太原伶人二人便巧可用鸾嬖之鸾复多收陕西兵之为通事者用为耳目属虏逼大同鸾念前将败则大惊义荣曰主公无忧虏方请市廷议未定政可说也即为鸾持货币走入虏结俺荅义子脱脱使言中国且许市即过大同毋入也俺荅受义荣货币遗之箭纛以为信契而与之盟虏入不犯大同望京师东义荣曰虏骑东主公宜自请人卫可以为功而上结于天子鸾悦即佯奏臣侦虏东行且犯蓟镇诚恐京师震惊请以便宜应援或随贼搏战或径趋通州为防守惟上之所命而上壮之诏鸾留壁居庸关闻警入援鸾即露开市意于天子言诸边虏患宣大为最繇虏巢穴在我边内我有墩台虏割守之我有军士虏与往来交通虏得我逃民叛卒辄抚安之虏齿浩繁百事内仰求之不得则必入寇彼聚而强我散而弱彼以抚安我叛卒逃民知我动静而我坐而昧彼事机是以每岁深入无不得利往岁请贡廷议未定前将周尚文乘其効顺私与市易虏稍如愿得不入寇夫与其使边臣私通于下孰若朝廷明赏于上如皇上霈然发诏令与辽东甘萧蓟州喜峰一体互市彼且世世为外臣比于边军吏自相结纳者功相万也上是鸾疏而马市之议自此始矣居顷之虏果繇蓟镇攻古北口入犯京师上益信鸾诏入援鸾与副总兵徐珏游击张腾等率兵陈通州河西居二日虏渡河西向前锋七百骑至安定门外鸾不能战尾之而巳珏邀虏白河孤山斩首十三夺马十匹鸾即以闻上上喜谓鸾功即军中拜平虏大将军节制文臣三品以下武官总兵以下不用命者许以军法治鸾尾虏至东直门下复得死虏首六级献曰战得之是时廵抚保定都御史守谦亦帅师入援上亦擢为兵部左侍郎乃守谦慎战不敢直犯虏上益谓鸾能矣先是朵颜三卫夷索赏亡厌蓟镇都御史王汝孝出境扑杀之诸夷怨遂引虏数盗边虏之此来实朵颜引之虏故称朵颜军为辽阳军也乃鸾所部通事辄自诡辽阳军辫发胡服掠京南诸处守通州都御史王仪则捕系之上捕系仪曰大同兵首先入援即有犯出饥疲尔何穷之兵部尚书丁汝夔承上旨下令毋得捕治大同兵也而民间终以为辽阳军汝夔女婿方为辽阳军将汝夔又山东人民即讹言汝夔庇女婿私其乡人而民间苦鸾兵过虏矣既虏西退鸾出兵尾至白羊口白羊守将扼之反东还鸾军猝与遇大惊散鸾更道耴死虏及平民首八十余级上之既遇朝上加鸾太保兼太子太保而汝夔守谦诛矣于是上奋然谋击虏定兵制改十二团营为三大营以鸾为都督使吏部右侍郎王邦瑞为兵部左侍郎兼右都御史恊理之故翰林编修赵时春主事申旞知兵事起添注兵部主事为廵视凡鸾所言上上无不从者赐范金图书得密论事而鸾始谋轧大学士嵩即大受覆军诸将贿赂奏起之益张虏势陕西人多知鸾通虏者鸾恐发觉因言顷者营制一新臣仰严旨欲大振往时玩愒之习但恐人情不便或兴摇谤乞责臣等毋有所避并禁戢流言者上许之复许鸾自举战将不必繇兵部必驱虏三千里外如皇祖时鸾对方冬虏马肥请以来春乞假臣经略名臣赴宣大适中地伺虏动静为进止必不贻皇上北顾忧上喜优荅之示鸾对于兵部顷之申燧上书言戎政事于鸾暗有指上示鸾鸾言上上下镇抚司拷讯遂革廵视官其明年马市议成使经略侍郎史道主之兵部主事杨继盛諌阻坐斥为狄道典史矣而鸾尚于上前大言谋击虏其所言调军卒修车马皆诞谩非计然兵部不敢尽阻鸾说而上更命悉从鸾鸾不能发一矢向虏虏藉市往来无忌所市马要以瘦老卤获不可生者即获布数十万厌饫汉珍美酒果官寺有司廪饩稍拂意辄閧诟黠者易汉人服入堡奸妇女边将畏而不敢严虏虏小入闭不闻军士拒死虏者抵死之矣我有叛人萧芹教虏扰边鸾既不能发一矢向虏则与史道赂虏以求芹虏送芹来鸾遂言时义缚得之以为义功义得升指挥佥事而鸾加太子太保益禄及荫矣时中朝皆知与虏市非计顾上宠鸾深不敢有所言虏更言贫者无马可市徒有牛羊请以易菽豆于是朝议皆言虏无餍不可许鸾及请战而上召史道还其秋八月鸾又领京边兵马二万七千有奇费户兵工三部夫马糗械各数万赴白羊口阅关隘又不敢直趋虏则言朵颜引虏入犯请移兵先征之总督何栋言鸾此行费军兴数万为征虏也而暇移力于朵颜鸾议格居一月还会我有导虏叛人哈舟儿陈通事遁入朵颜栋诱而擒之上亦论鸾功加太子太师益禄予荫而其明年虏数盗边朝议籍籍咎鸾鸾期谬言每镇选敢死万人待臣战虏入犯令诸将毋遏纵其南臣死战于内出精兵外捣夹攻而破之兵部尚书赵锦马又又鸾说畿辅也可使虏衡行战之捷也都邑尚震惊若其不捷将如之何顷之虏犯大同益数鸾不自安请往征上问嵩嵩久与鸾相失幸暴其败缺即对宜从鸾言然必擒斩虏酋始得论上功上慰鸾曰零贼耳第调兵逐剿之居有间虏大入指挥佥事王恭死焉上谕嵩以示兵部兵部尚书锦言臣智识寡昧不能仰副升下靖虏安边至意运筹调兵食审虏情机臣事也大将军鸾所调兵总三万八千诸路枭锐略尽此而宣大额兵十二余万不在此数殄绝凶类以报陛下是在大将军上乃命鸾帅兵至大同车马糗械复半前秋之役会虏战泥河鸾家丁先入其巢军败赖游击时陈殿得逸参将欧阳安旁击之获二十余级还而大学士嵩益言鸾不战非计上传示鸾必一大创虏鸾反言前月兵出泥河斩虏首二十余坐游击陈参将安不勇未大捷臣当秣马砺刃收犂庭功鸾在大同与其家丁争妓守备沙潮不善事鸾鸾挟苦之潮自刎死边人恶焉居一月上言臣出师镇川堡至猫儿庄虏伏起沟下我军虽有死伤顾斩虏首五级获马三十因为诸将请赏兵部尚书锦言出师伐虏当耴全胜非若羗胡起毂下猝应之者得血战为功也上曰诸将暴露赏之更大赏鸾而以虏报急召鸾还止勿调诸边兵鸾复不自安乞罢不许遂归亡何虏报复至鸾疽发背请舆疾赴军上知鸾不足恃止之诏纳还敕印以时陈代鸾而大学士徐阶遂密疏鸾通虏误国状上大惊命锦衣陆炳密访之炳素恶鸾常伺察其动静左右行财奸用事者悉知铢两顾欲即发鸾尚恐无案验令人诱义荣亟亡入虏义荣信之各亡去炳使人遮擒之乃言鸾镇大同时私通虏遗货币诸物虏亦与鸾箭纛为信契义等久承遣往来今惧发亡虏中欲引之入犯是为鸾死前一日上大怒而鸾已死即命炳会三法司拟罪奏鸾当谋反律宜追戮诏剖鸾棺枭鸾首传示于九边父母妻子及时义侯荣皆斩妾女孙发功臣家为奴财产没入官家属流置诸党恶□□□发配有差而炳以此加少保兼太子太傅矣给事中郭钥言兵部尚书锦故自大同廵抚召入为本兵缘鸾进光禄寺卿董懋中向为职方郎中并与锦曲意事鸾既见边事日非败形露乃外稍示抵牾持两端顾其误国朋奸不可一二数上曰朕亦知之令锦充军极边懋中发口外为民而兵部侍郎蒋应奎通政使唐国相皆坐窜其子姓籍伍中功为千百户廷扑削为民鸾以口辩数当重寄凡八佩将军印国朝八佩将军印者惟朱永仇鸾两人而巳 

　　名山藏卷之九十三 

　　●名山藏卷之□□□ 

　　晋江何乔远　譔 

　　臣林杂记（四） 

　　◆臣林杂记（四） 

　　万安 
　　刘吉 
　　严嵩 
　　赵文华 

　　万　安　　刘　吉　　严　嵩　　赵文华 

　　○万安 

　　万安眉山人正统十三年进士选授为编修累官礼部侍郎长身魁硕眉目如刻画外宽然长者内深刺骨在宫初无学术外事嘱贿内结阉宦而万贵妃有宠于宪宗其兄通为锦衣都指挥通妻出入掖庭安喜与同姓阴使人结通往来于家于是通妻母子之间设语相谩妻问母曰及记家贫时以妹妾人今安在母谬曰第记适眉州万编修者安闻曰吾旧为编修正是因谬使其妾过通妻相呼以小字叙姊妹悲欢而安与通乃为大小姨夫安缘此得入内阁矣商辂去位安进为首相所以媚贵妃益至至时私进房中术于上妖僧继晓所繇得幸皆缘安进江西人李孜省者以能幻术幸上安从学士彭华与深相结也贵妃居昭德宫宠闻中外中外有夤缘内使以宝货进昭德者即传旨赏赐或与之官一时府库竭而爵赏滥安与刘珝刘吉同相殊无诤匡时人为之语曰纸糊三阁老泥塑六尚书安嫉侮方正深于仇雠保养奸回亲于肉骨交无离合有内援者则与之士无贤腮有内援者则进之同时词臣若邢让陈鉴方正之士如王怒马文升耿裕秦纮皆相继疏斥吏部尚书尹旻左都御史王越与珝别为一党与安华相倾久之安以计排去珝越与旻相继罢珝乡人在朝者为一空而邹智李文祥之徒皆以论劾安耴罪矣孝宗即位言者谓纪太后所以暴崩繇万贵妃请逮治当时诸医并万氏眷属曾出入宫禁者安惊曰我与万家不往来久矣他日孝宗简安所进宪宗疏得一小簏皆房中术使太监怀恩持示之恩每展一疏则曰是大臣所为耶安惭汗不能出语巳为科道官所紏劾恩复持科道疏令人捧读安跽起频仍怆恻自解初无去意恩摘其牙牌曰请公出矣安在内阁者二十年初有讽之去者安曰惟有一死报国耳既出道中犹望三台星也安赀贿巨万安死妾媵子弟怀以奔人无余者子翼为南京礼部侍郎孙弘璧为编修皆淫纵不度后相继死而安绝 

　　○刘吉 

　　刘吉博野人以礼部左侍郎兼翰林学士入内阁与万安同时弘治初累进太子太师吏部尚书华盖殿大孚士为人沈深不见辞色遇事有断外为正论阳耴名内阴刻宪宗朝在内阁者十九年万安尹直罢吉更为首五年左庶子张升因天变上言为政以人才为先尤重辅导之臣属者言官交攻大学士万安尹直刘吉安直以次罢吉偃然独存宠信殊过乃阿结诸言官昏暮款门许以超擢柔佞倾侧冀免劾紏以致人无复言奸计获遂臣姑举吉一二贵戚万喜依凭官壸凶焰肆行吉与缔姻泰山是倚及喜下狱犹为营救吉与父异居殊爨父死甫殓亟贿贵戚近幸图获起复对客笑谈无复戚怛盛耴艳姬朝夕淫乐闾巷相传以为笑柄吉请托遍公府货赂委私门李林甫之口腹蜜剑贾似道之牢笼言路合而为一伏望奋发干刚亟行罢遣都给事中韩重监察御史魏璋等皆吉之人劾升尝侍春宫因从龙恩转不惬所望遂归咎吉左迁升南工部郎人目吉曰棉花吉裁抑汤鼐邹智李文祥诸人讥王恕好名凡事与之相左恕不敢明言屡疏求退而巳吉票旨留恕初无温词第曰不必深辨居久之上欲封张皇后家伯爵吉言必尽封周王二后子弟乃可上素恶吉使谕之自陈同事者票旨极其褒美上皆削去留所辞不允四字及再陈遂许致仕濒行京师人拦街指目棉花去矣而好事之人举所辞不允与不必深辨为四字对云初或言于吉目公棉花者监中一老举人为之谓公耐弹吉因奏定举人监生毋过三科试吉去禁除吉家居大盗入其舍惊怖死 

　　○严嵩 

　　严嵩者分宜人童言宿生颖悟绝人瘦削而神甚王温如也始为翰林请告归钤山读书十年乃出其为文章清润雅栗交游皆知名士士以此慕之嘉靖中积资至礼卿以和媚称上遂召入内阁年六十余矣嵩科第先夏言位次之言恃天子宠傲然据嵩上而嵩事言甚谨尝具启至言第请言酒言辞不见嵩布虚坐展启跽读嵩每见言卑娵下气于是言以嵩为伏巳不之防也世宗既用河套事怒言嵩故厉声抗闻上所言大惊公平日乃不如是言诛而嵩为首相矣始上尊事上玄西苑坛而醮命辅臣冠道士冠诣坛上香言不奉旨嵩独笼纱帽而入既诣坛脱帽见冠上香言故以此得罪而天子久内亲嵩嵩既为首相念自幸于天子即朝夕直苑中板房不敢洗沐私家天子称嵩忠勤敏达每召对便殿辄至夜分赏赐频繁踰等嵩相二十许年不近女色精心从上奉玄别以文章交驩士大夫而以朝政内委其子世蕃凡九卿科道官有所请则曰小儿识天下大体可与商世蕃以父任为工部侍郎狡谲有机智颇记识往牒是时四方多故世蕃遇疑难事皆能援巳然参所见以对其父嵩依所对以闻上时时契上意嵩益谓世蕃能世蕃嗜酒凶诞姬妾满前倚父宠窃国柄无忌受四方财贿累数百万有不得其意者阴借上旨杀之于是嘉靖之季严氏之势震天下然上在位久要威福自操事事出上意嵩承夏言之后不敢有可否间有所左右直微引其词至揣上所欲杀而不得免者无所匡诤而巳世蕃既外引嵩所左右者示德于天下则凡上意所欲杀者天下竞指嵩矣嵩尝请上建延恩阁其里中以奉贮所赐玄像及先后谕札江西都御史张岳给千金为之布按两司为请益岳辄不肻曰此之为多矣岳寒骨棱棱有马革一张而巳巳嵩贻书谢岳公伯夷之筑也林一新者以佥事分廵嵩仆有不法执笞之一新入贺京师嵩甚加敬礼其能重贤士大夫若此也乃有鄢楙卿赵文华数辈为世蕃狎客光禄寺少卿白启常者至以粉墨涂面供世蕃欢笑文华拜嵩为干子尤密数从世蕃于预朝政外贪横于有司中朝恣睢公卿间于是嵩名益污辱世蕃赃私狼藉浊乱纲纪京师称大小丞相嘉靖末债帅懦将大坏边事时论皆以咎嵩嵩为相二十余年年八十余上雅意望寿考数问嵩卿如何长生以是久见留嵩父子谄谀以欺上贪污以率下守法度者以为固滞巧弥缝者以为有才励廉介者以为矫激善奔走者以为练事而天下之士风坏矣嵩妻死上厚其恤典过故事而世蕃不欲扶柩还嵩乃为请曰臣老不可一日无世蕃侍许之令世蕃无守制世蕃挟客曲宴拥姬妾日歌舞世蕃子效忠安坐京师两广都御史为上功曰在军门杀贼效忠死以次孙鹄袭朁叙为锦衣千户而嵩家僮罗龙文列衔中书齿缙绅间矣家僮年世蕃所昵士大夫之亡耻者竞呼年别号称为先生不敢名也刑部郎中徐学诗都给事中厉汝进锦衣经历沈炼南京御史王宗茂兵部郎中杨继盛周冕给事中吴时来邢部主事张翀董传策先后论劾嵩皆及于谴继盛至坐诛沈炼插入妖人爰书论死朝野摇手莫敢复及嵩嵩结纳诸奄人侦西内动静朝夕数至嵩随巨细褁金劳之因得以将迎上心上所欲为唯唯从顺上虽微知世蕃外所为念嵩妩媚不欲发久之方士蓝道行以箕进上问箕今羣臣孰贪箕下书相嵩贪天子心动外莫知也御史邹应龙避雨一内侍所内侍为应龙言应龙遂发嵩父子前后事曰如臣言不实愿斩臣首以谢嵩父子嵩乃以得罪令致仕去世蕃戍烟瘴地世蕃子鹄及龙文皆边远充军年锢于狱而宥鸿为民吏侍嵩老嵩既去天子思嵩佐奉玄谨悒包不乐世蕃揣知上意在也营金左右毁道行道行亦坐下狱论死世蕃不之戍所大治家第南京御史林润劾言其南通倭北通虏且为朏天子于是即令润家逮世蕃下刑部狱籍嵩财产守廵官至嵩家点简嵩从旁视之叹曰吾壹不知至此籍时得帊一箱缘四角两角系螳螂金钩皆怪不知所制久之知奉为夫人经裩裆矣有送白金溺器者自署姓名其底其秽藉如此然润所劾嵩财过当有司竟旁连其亲党乃得足世蕃短项肥体眇一目久系狱殊不知上意欲杀之一日隶拘缚之江西司世蕃曰吾死矣缇骑之士标白帜柙赴西市骑往来长安道世蕃行至某处辄报入上前既诛不知其尸所在而嵩出宿于野寺亦病死 

　　○赵文华 

　　赵文华慈溪人秀才时为人授馆东家出二三杯饮文华文华醉掷破之既举进士授兵部主事蔚然有文名坐豪宕不饬谪东平州同知复改为南京稽勋主事改刑部主事历升通政使拜严嵩为干子嵩告世宗曰师生为人豪纵慓恔好以气势凌人为通政者久之吏部尚书万镗推为郧阳廵抚文华不喜补外会兵科右给事中朱伯辰论文华邪媚奔竞宠赂滋章乡党缙绅合訾共鄙亟宜罢黜以重台宪文华不德镗推举乃言通政使朝廷左右之官例不外补万镗意在出臣嗾所亲言官论劾必去臣乃快镗前为右都御史复从侍郎起用尚书作欺通俸筭考今文以不得一品心怀怨望上怒黜镗并伯辰为民文华留如故顷之升工部侍郎倭大毒江南文华上御倭七事首言倭居海上宜祷海神上方尊事上玄文华言合上意上为之罢兵部尚书聂豹文华遂得视师江南以祭告海神往文华负挟恣睢黩货殃民稍睚眦立摧什之是时御倭者南京兵部尚书张经上委为大帅节制当天下半得便宜行事开府辟召经慷慨平贼顾雅贵侈袭承平风气而所倚大将何卿沈希仪老不可用新进慓猾之士果往速退连战不利望实不无损文华与浙江廵按御史胡宗宪两自喜负谓经不足办灭倭颐指凌其上而经以大臣为自重不与文华深计文华疏劾经坐诛文华谓倭无足灭日夜与宗宪督战而倭益猖獗复委言代经者周珫病不任而浙江廵抚都御史李天宠嗜酒上罢珫为民天宠坐论死而宗宪代天宠矣时江南倭有二一出掠于溧水一据华亭之陶宅溧水倭南下至浒墅关苏松廵抚都御史曹邦辅恐其合陶宅倭与佥事董邦政扼而歼庂文华闻欲攘为功趋至浒墅邦辅巳奏捷辄大恨与宗宪身将浙兵约邦辅以宜隶兵会剿陶宅巳皆败文华掩不言反劾邦辅邦政不恊攻疏下邦辅坐不得叙浒墅功而下邦政总督都御史逮问矣给事中浚栻先后言文华欺诞负简命江南人称邦辅功不容口而文华妬捷掩败上不闻也邦辅见文华劾巳整兵与再击陶宅倭则又败他倭来日盛浙东西破军杀将羽书狎闻文华乃知贼未易卒图会游击曹克新总兵俞大猷有小捷文华遂有归志遽言贼解请还阙许之是为嘉靖三十四年明年文华还顾倭日甚不能蔽即言臣还时南寇大都灭独零贼未尽耳上疑之数诘问嵩嵩为支吾对时代珫总督者杨宜文华因言南中零贼所未尽者坐宜不称帅独宗宪可以代之上又为之罢宜也吏部尚书李默推代宜者不用宗宪以他名上默自其为郎时受上知所至尚书皆上特简用是不附嵩恶文华时时于公卿间沮折之文华大恨至是虑情露密奏臣还京时零贼可指日灭至今未殄坐督抚不称此繇吏部尚书默恨臣劾逮其同乡张经为之报复臣论劾曹邦辅默嗾给事中浚栻媒孽宗宪反臣久留邦辅今江南事坏矣而浙直总督又不推宗宪上他名默党逆不容诛抑默部试选人策目引用汉武唐宪始以英锐兴晚节任用匪人以至败默谤讪无忧国奉公之心上大怒逮默诏狱论死卒月宗宪代宜而文华为工部尚书矣默既下狱文华过默直髣谓礼部尚书王用宾曰公何不令人涤除之吾旦夕与公同直也盖上是时欲用文学之臣以备玄撰嵩举文华文华佹得之然上竟用中允份也巳而江南倭猖獗日甚上复数谕嵩令嵩语文华以实情对时上巳遣兵部侍郎沈良才复视师于江南嵩知上觉文华欺教文华自以意请复往而内言上良才不胜任也江南人引领望文华上复命文华往贼势既巳衰则与宗宪竟平之其明年归仍为工部尚书方士金制百花酒曰仙酒文华以进言臣师嵩当服之是以寿上问嵩嵩不知即对臣之能老不知其故非关仙酒也嵩诘文华君何诬罔至是上赐文华衣文华饮世蕃所归醉拜赐上闻滋不怿是时觉其在江南殃黩状正欲斥之会上欲亟修毁殿以观于述职朝贡之吏文华不趣办遂命回籍心谓未尽辜乃科道官无敢论者上怒无所泄而文华子锦衣千户恩怿请送父归家其上疏之日犯上所禁封遂革文华职削恩怿官道戍之中外大快当文华诬讦李默时有举人江宗上文华书曰宗不才曩岁之秋与宗母兄同游太学其时望见公畴众中踔然有独立之风倏然有远举之玫虽皆年少实知慕义愿一投交既而幸获所图果欢无间时吾三人意气自许固将上师大贤下摩胜友俯仰今昔忽焉如昨人事代谢莫可胜说母兄虽博一第邅回仕途不遭而罢宗奔走道路未尝有一日之幸行返丘壑以卒余齿天实为之公道与时逢命随才达受知圣主千载一时宗与公自信形势豸艮绝心志孚通诚谓公今日位大矣宠盛矣圣主知而信矣切计以畴昔自树之心感慨愿効之节而当国家安危之计生民休戚之关必念之至熟筹之至精于斯庂时有举朝蓄缩不敢形口者公奋其刚迈上报遇合则言焉必合策焉必行着不朽之令闻流美誉于冠绅也不意闻诸道路疏论李公党逆谤讪以为罪词宗时伏枕揽衣遽起肃然叹曰李公诚然则尧代共驩公无妄发宜尔宜尔既而稍征事实则所谓党逆者讦其与乡人比而所谓谤讪者摘其引策目讽也宗伤愕移时喟然长吁不觉泣下夫李公□□厥位奸以就列则亦明数其章烛之迹诛殛流窜□上所裁今也恶其人求其罪知不足用为扑灭之计乃猎其无据之诞词不明之隐慝使俛首吞声以就戮辱不亦悲哉李公党比与否非宗得知至其援古发策则率尔应酬常虑不逮苟深求逆探何所不有谗者流闻于公公亦过听文致周内以逄天怒传曰欲加之罪其无辞乎主上神圣有过唐虞公不能繇羣后德让之风以共承临御宽简之化顾有诗人言翕訿背憎忮忒相倾之智岂不为盛明显比之朝一大累也匡衡论治以为公卿大夫相与循理恭让则民不争宽柔和惠则众相爱呜呼吾何繇得见此于今日哉颜子戒叔孙武叔之好讥议也曰闻诸夫子言人之恶非所以善巳也言人之枉非所以正巳也故君子攻其恶无攻人之恶故忿欲繇是而惩仁恕繇是而行夫岂肻以喜怒之私乱是非之实兴诬构之祸哉唐开元中都督有罪张嘉贞请加诏杖而张说以虑及争朝宋富彦国恶高邮守馈遗海寇将请杀之而范希文以手滑悟友故夫君子上存国体下为士大夫儌措足之地议法尚宽虑事欲远也今李公六卿之首百僚之率也摧败酷烈于佚倾之间单词片言未繇自白行路伤心士类掩泣而莫能知其负国之显实罪衅之繇来公于此时岂本心邪直初不慊其人噤齘久之遇于一发而不可制亦不虞横溃至是今亦岂无恻然之意噫其巳甚之悔乎易曰君子作事谋始又曰思其终也思其复也宗与公有久故之谊蒙被周恤匡导之勤载在肺腑适以此时数在左右遇公行事有不然者令徒内怀愤切而隐情惜巳甘同凡人岂惟自失初心窃计公悔悟之余当亦无耴宗之循默也文华嗜酒病蛊被斥后偶扪腹五脏悉出死 

　　名山藏卷之九十四 

　　●名山藏卷之□□□ 

　　晋江何乔远　譔 

　　宦者杂记 

　　◆宦者杂记 

　　王振 
　　汪直 
　　刘瑾（张彩　焦芳　刘宇　曹元附） 

　　王　振　　汪　直　　刘　瑾　　（张　彩　　焦　芳　　刘　宇　　曹　元附） 

　　○王振 

　　王振者宣府人初侍英宗东宫及即位掌司礼数以武导上上使阅武于将台振试骑射殿最之所举首辄超迁于是渐与政赖张太后裁抑之太后一日御便殿召张辅杨士奇杨荣杨漙入见数振罪女官刃加颈以上故罢他日福建佥事廖谟杖死驿丞丞漙乡故佥事士奇乡故也漙欲坐佥事抵命士奇欲坐佥事因公杀人争论不决请裁太后振言二人皆挟乡故之私抵命太重因公太轻对品降调是为得之太后如振言振自是渐摭内阁过失而权渐归振矣太后崩振益恣请修大兴隆寺壮丽甲京城费以巨万天子至亲为临幸麓川酋思任发叛令王骥发江南诸道十五万往征其役自振发之翰林侍讲刘球上封事言及麓川事振摘他条下之狱支解之自是中朝士俛首杜口望风拜跽称为父翁虽贤者虑祸亦不免为卑巽兵部尚书徐僖工部侍郎王佑俱□弗振而佑尤为最不肖佑美而无须振忽然形问佐曰老爷所无佑安敢有都御史陈镒王文能臣也见振并俛首长跽连唯急诺有如小吏而士大夫之间气节荡然矣宫门外故有铁牌高三尺许铸内臣不得预政其上是洪武初所置一夕失之大理寺少卿薛瑄持振侄子山狱几刑西市祭酒李时勉坐伐国学堂前树枷脰国子门霸州知州张需旌异赐宴坐杖牧马者收需将杀之李御史见不跽亦下锦衣捶楚几毙于是振势转横虽天子亦以先生呼之三殿成宴百官□使觇振振方大怒曰周公辅成王我胡为不可与百官宴上闻蹙然乃命开东华中门听振从中出入振及门百官皆候拜矣十一年赐振白金宝楮币诸物命振侄为锦衣卫世袭指挥命佥事赐振敕曰朕唯旌德报功帝王大典忠君报国臣子至情尔振性资忠孝度量宏深昔皇曾祖时特用内臣选拔事我皇祖教以诗书玉成令器眷爱既隆勤诚弥笃肆我皇考□尔先帝所重简朕左右朕自在春宫至登大位几二十年尔夙夜在侧寝食弗违保护赞辅克尽乃心正言忠告裨益实至特兹敕赏擢尔后官诗云无德不报书曰谨终如始朕昕夕念劳尔□至意国家有无疆之休尔亦有无疆之闻而振权益重十四年春虏酋也先遣二千人来贡马诡□□千振怒其诈减所贡马直也先大恨其冬大举寇大同辽东城堡多没羽檄日数十至振谋挟上亲讨之发兵五十万以往百官伏阙诤不得上行大臣扈从匆扰失措过怀来抵宣府人情汹汹败书数至诸臣连疏止上行振下令凡言止者皆令赴行间掠阵未至大同已乏食僵尸枕籍而虏益日南引至大同振促上北向逆之益迫胁勋重成国公朱勇至膝行听命户部尚书王佐竟日跪伏军中钦天监正彭德清诤曰象纬示变不可复前设有疏虞乘舆陷草莽谁任咎振怒骂即有此亦天命也会暮有黑云如伞既而雷雨大作营中人畜惊扰振方疑怪适前军没虏败书复至镇守大同中官郭敬以为言始有南意明日有诏班师大同副总兵郭登请车驾从紫荆关入振不听自大同抵鸡鸣山虏已迫率兵五万御之为虏遮杀殆尽兵部尚书邝埜请车驾疾驱入关严兵为殿振怒曰竖儒安知兵事明日上至土木日晡去怀来城二十里欲入保怀来以振辎重千余辆在后须之遂驻土木傍无泉水明日欲行虏巳迫四面合围大营不敢动又人马不饮水者三日虏见我师不行伪退而稍北遣使持书通和上召曹鼐草敕遣二通事往和虏振急令移营行不三四里虏复急进随搏我兵我兵大乱虏蹂阵出入裸袒相蹈藉死者蔽野乘舆遂北边堡储蓄及军中辎重悉为虏得护卫将军樊忠者安州人从上旁以所持瓜捶死振护驾突围复棰死虏百余人死之报至百官请族诛振振所亲马顺及长随王某毛某俱在朝中为百官所殴死郕王命籍振家并其党振从子山脔于市族属无少长皆斩振宅在京城内外凡数处重堂邃阁拟于宸居器服绮丽上方不逮玉盘二十面珊瑚树高六七尺金银以库计者六十有余天顺改元上尚思振讳言其为忠所杀诏复振官刻香木为振形招魂以葬塑像智化寺祀之赐额曰旌忠 

　　○汪直 

　　汪直者大藤峡猺种也猺贼平直以幼男入禁中为昭德宫内使升御马太监为人便谲足任而宪宗宠之成化十二年黑眚见内宫有物焉或如狸或如犬能侵囓人其来如风不可捉捕上怪之未几易州民有侯得权者出家为僧游户至河南少林封遇术士江朝宗推其禄命当大贵诛自喜复遇道士田道真传与妖书有云陕西长安县曲江村有男子居母孕十四月而生生时红光满室白蛇盘绕其人姓李名子龙得权闻而心异之变易姓名曰李龙蓄发往来真定间夤缘得入内府内使鲍石郑忠等北面受学称为上师而得权晏然受之锦衣官较闻而发其事执下狱与其党与皆伏诛上自是锐意诇察外事以使直直布衣小帽乘驴骡往来都下莫重也久之大小政事方言俚语悉采上闻上悦之为别创西厂使锦衣官较百余人从之声势赫然起矣百户韦瑛者故无赖子投内官为家人蒙其姓从征功得升百户正欲从直刺事无繇而福建人都指挥杨曅者少师荣曾孙也坐致死人朝命提勘亡入京师营解匿其姨夫中书舍人董玙所玙为求瑛许之以资贿瑛因潜往报直而直亦正欲用其恣睢未有路则喜甚夜过瑛酣饮发较尉掩捕就鞫之搜得其拟贿日数内阁商辂及法司堂上官司礼太监黄赐陈祖生皆有名旦奏下追所拟贿黄白二金皆不服使较人琶之琶凡三琶者锦衣酷刑也以加人人骨节辄离寸许曅玙被琶不胜苦即妄言寄曅叔武选主事仕伟处直不用驾帖令数较捽仕伟至拷掠如之即捉掠其妻孥翰林侍讲陈音与伟比舍乘墉骂所提掠人其人曰尔何人不畏西厂耶音曰我翰林侍讲也其人即以其妻孥去 【 音莆田人问学深博学者席不能容为古文歌诗简而有则四方购者无虚日为人孝友婢皇旅寓者视贫富疏戚为赒施有急则力赴之与人交乐易信厚有过则箴切不少贷平居细事多不经意或遭嘲谑无所较至分别义利界限截立有毅然不可夺者】 顾仕伟实不受寄金被琶之楚哀号彻昼夜曅仕伟皆以数日死直复使瑛入福建籍曅赀产逮其家口赴京又搜得其岁贿廵按御史及当道籍噤齘之曰吾且言上于是右通政方宾刑部郎中武清礼部郎中乐章御史黄本太医院判蒋宗武诸人直辄使瑛先后执系狱鞫无实者不以闻奏而缙绅士大夫重足侧目矣至其烦密苛细民间鬬骂纵犬争鸡者并痛捶责有犯封闭其家或夜搜之所掠辱妻孥皆去衣受杖遣人四出侦王府镇守总兵诸处亦辄私有擒械而人情大骚江西男子福者为崇府内使或言其貌似直福即妄为直挟亡赖子为较尉自言奉命诇察历江以南莫不震动其熏灼如此居一年大学士商辂万安刘珝刘吉等言近日京师伺察太繁法令太急刑网太密人心汹汹各怀疑惧非承平之世宜容皆缘陛下委听汪直而汪直寄心羣小往者曹钦之变皆繇逯杲生事臣谓不去汪直天下安危未可知也因疏直十罪闻上怒曰用一内臣奈何辄系安危于天下使中使怀恩等至阁传旨诘问上令汪直缉奸有何坏事辄欲害之谁先主者辂曰朝臣无大小有罪皆请旨收问而汪直敢擅执三品以上京官大同宣府北门锁钥守者不可一日缺直一日擒械数人南京祖宗根本重地留守大臣直擅捕之朝廷近侍直辄自换易汪直不去安乎危乎臣所不敢知也辂等同心一意无有先后而珝奋泣曰臣等侍皇上东宫几二十年幸而朝廷清明四方无事忽尔汪直为害远近不安臣等何忍坐观之安吉亦皆相继有言怀恩以闻上传旨曰朕不知汪直坏事乃尔卿言良是便革去西厂散遣官较皆顿首谢而兵部尚书项忠者尝遇直于涂不觉直骑过趋谢之直心不驩于是亦倡率诸部大臣共劾直上遂使怀恩数直罪责之退还本监谪戍瑛于宣府而人心大快直所执系狱其人猥多皆无籍按至是西厂骤革各自散去而蒋宗武衣囚衣返其家家人犹未之觉也初直在西厂士大夫无与往还独都御史王越日往候之而吏部尚书尹旻因越与厚辂疏之明日忠会诸大臣具草使武选郎璧持赴旻署名旻曰疏出本兵即本兵自首之璧曰公长六卿旻怒曰今日方知有六卿长耶即遣人报瑛虽署名实出自兵部是为十三年之三月直既退泣诉上前曰奴得罪皆黄赐陈祖生为之非外廷意而南京御史戴缙者柔奸人也会以考绩入京乃上言近年以来灾变荐臻伏蒙皇上谕两京大臣同加修省未闻大臣进何贤才退何不肖亦不闻羣臣革何宿弊劾何嘉猷独有太监汪直缉奸捕贪允合公论足以服人警众直其部下韦瑛等行事张皇大臣奏允即蒙革罢伏望陛下推诚任人及时行政即命两京大臣自陈去留决自圣衷复西厂如故始上心疑商辂诸人受杨曅金徒以大臣故置不问至是出赐祖生司香南京用直刺事如故盖踰日耳而御史王亿亦言汪直所行不特可以禁戢一时且可以传之后世四方传闻鄙訿缙亿比之禽行矣直衔项忠之劾已也既出厂即嘱官较发江西都司佥书刘江与指挥黄宾事谓宾求于兄太监黄赐嘱武选郎璧得繇京卫升江西都司科道官交论忠违法词连其子锦衣千户绶上命三法司锦衣廷鞫忠忠坐赃罢而商辂亦致仕矣于是大臣附直者乘势嗾科道诋排异巳许各自陈九卿劾退者百余如尚书薛远董方都御史李宾侍郎程万里滕昭远等俱乞休致而戴缙未再朞内传奉累迁右都御史矣尹旻见直益行长跪礼而诸卿皆从之王越即向旻曰岂有跪人六卿旻曰吾瞷公矣不敢自异越为都御史直复用锦衣千户吴绶为指挥缉京事内外相比奸如山也廵抚辽东都御史陈钺者在镇不职女直建州夷入贡诬以为盗边执之诸夷忿将为乱上遣兵部马文升往抚而直亦自请视文升故轻钺钺不自安会直至戎服远迎除道饬厨传叩伏趋走甚恭直见之大悦而马文升接直平视交揖而已钺即使其子父直更言文升于直建州夷所入盗边者缘马公禁阻铁器出关彼无以为锄镃不能安生相率反耳直还言文升于上上下文升狱戍之自是钺与直两相得也钺故为山东布政使为廵抚者牟俸俸钺两人并强干苛刻不相能钺复言俸于直直还会俸以议事来京直发俸贪暴事奏逮之并逮其所属官吏侍讲学士江朝宗者俸姻属皆连逮贬谪拷掠牛俸究赃以万计俸不胜拷行贿于绶绶讽所逮属官吏代俸输牛乃罢谪戍之钺说直曰公今威名赫奕顾因别有捕寇斩虏功乃可以自结于上而外着勋伐于天下直心然之即上言虏酋伏当伽将合三卫入寇请出师讨之下兵部议尚书余子俊以为不可直不听入告上上遗抚宁侯朱永充总兵郎中王宗彝督饷而直监其军直山广宁建州夷六十人入贡遂掩杀之出不意入建州建州夷悉逃匿直杀掳老弱焚其庐幕掘枯髅为功是年辽饷之积仓储满盈为直一空而直得论功加禄米三千石而永进爵保国公钺加秩右都御史寻改户部尚书宗彝升太仆寺少卿寻进佥都御史廵抚辽东矣未几虏以复雠为辞大肆杀掠廵按御史强珍劾钺直罪直怒耴中旨械珍下诏狱即戍之辽东时直势倾中外阿附者□蒙显荣忤之者即遭祸谴天下重足一时士缙趋走其门矣直更欲用兵安南为职方郎陆容刘大夏所沮而兵部尚书余子俊亦力持之十六年春直被命监督十二团营其冬廵大同边与都御史王越出师至威宁海伺虏近边驻牧者夜袭其营斩获其老幼妇女而是时张颐为廵抚都御史倾府库以媚之尽报为功次复加直禄米颐升工部右侍郎越得封为威宁伯诸家子侄奴仆随征者皆得升锦衣官有差直既启边衅虏辄数犯边得中国人辄毒害之皆以执仇为词上固疑之会廵抚大同佥都御史郭镗奏直与总兵共事互生嫌隙宁则恐直见陵直则忌宁相轧傥猝遇虏寇且贷边事上降敕切责调直南马监先是直有廵边之役所至都御史铠甲戎装望尘伏道须过乃兴至馆易小帽曳撒叩头监道出半跪有如役隶时人为之语曰都宪叩头如捣蒜侍郎扯腿如烧葱其熏灼如此至是道出曲阳有司皆避匿不见困卧驿馆孤烛夜荧而已直先出使道出定州知州裴泰故以供具为直所悦至是以事至而阳直向泰求食曰吾非复曩比矣上意且不可测为语曲阳公诘卒骑使得就道足矣十九年八月御史徐镛等极论直奸恶乞明正典刑籍没家产以为奸臣结党欺国之戒命会官廷议俱请逮治上曰直等结党乱政欺罔弄权开启边衅排摈正直引用奸邪当置显戮姑从轻典乃降直为奉御除王越名安置之安陆州戴缙吴绶并革职为民张颐致仕而文升忠珍各复职致仕陈钺以前致仕置不问二十年籍其党司礼太监尚铭发南京净军种菜孝陆籍铭家得赀数万辇送内府不绝者累日 

　　○刘瑾（张彩　焦芳　刘宇　曹元附） 

　　刘瑾陕兴平人故性淡景泰间自宫为刘太监名下因其姓纯帝时领教坊见幸敬帝初摈茂陵司香其后得侍东宫以俳弄为太子所悦太子即位为毅帝时瑾掌锺鼓司锺鼓司内侍之微者也瑾朝夕与其党八人者为狗马鹰犬歌舞角抵以娱帝帝狎焉八人者马永成高凤罗祥魏材丘聚谷大用张永其一瑾八人中瑾尤狯绘颇通古今常慕王振之为人也刘健谢迁李东阳闻上与八人为亡度之戏连疏请诛皆留中言官攻益急户部尚书韩文等继之帝遣司礼太监李荣王岳范亨徐智等入阁谕曰朕将改矣姑置之健等曰八人者祖宗罪人也惟陛下立决而正之刑帝不忍至惊泣不食使岳亨智等持议日三反曰且安置之南京刘健椎案恸哭曰必无赦岳刚厉嫉邪方掌东厂健等因密语必不可得诸臣且伏阙争公等从中应之皆曰诺其明日帝召诸臣左顺门使荣传旨曰卿等劝朕早朝则朕听劝朕罢晏乐则朕听惟去八人者朕不听也吾少狎焉长习焉诸臣相顾未发荣转诘文此举出公公云何韩文进曰今海内民穷盗起水旱频仍天变日增陛下始践祚远旧故弛万几游晏亡度而狎宵人文等备员卿执靡匡捄得无言耶荣曰上岂不知今欲宽之耳上固有处诸公退吏部侍郎王鏊曰脱不处奈何曰是在荣荣颈褁铁耶敢误国及入见岳亨智与之偕切言上诛八人上勉许之遂使捕付外会日莫而吏部尚书焦芳者先泄其谋八人夜绕帝前泣抢地曰微上恩奴侪磔餧狗矣瑾辄进曰害奴侪者岳也帝曰何也曰岳掌东厂也外谓諌官诸先生有言第言而阁议时岳又独称是此何情也夫狗马鹰犬岳买献否乃独咎奴侪帝怒曰吾收岳矣瑾曰夫狗马鹰犬何损万几今左班官敢哗亡忌者繇司礼监无人也有则倡优侏儒之欢不绝于前驰骋弋猎之观不辍于□快意当前惟陛下耳帝于是立超迁瑾为司礼太监命永成丘聚掌东厂大用掌西厂瑾夜传命搒笞岳亨智逐之南而外廷未知也晨伏阙则旨下健等知事不可为即疏辞官帝亦立听之瑾寻矫诏追杀岳亨于途击折徐智臂捕治诸言官论捄健迁而请诛斥之者褫韩文官援焦芳为大学士使兼掌吏部事于是内揣合帝意外日以深文诛求诸臣急法中之使自捄不赡而莫敢进言帝喜谓瑾可任悉委之瑾杂构戏玩娱帝候帝娱则多上章奏请省决帝曰吾安用尔为而一烦朕瑾繇是自决政用其妹夫故司务孙聪客松江人张文冕助之李荣虽位瑾上画诺而已瑾选乖觉官较百余不时四出察私事创新例以重法绳人作大枷桾及三品以下官员坐事罚米动百千石委科道官查盘远岁钱谷非侵盗虽浥损者悉钩索令偿又使倍之科道还报以参劾多而贿赂重者为称职不则系挞随至于是缙绅相区支自为吞噬民间稍有违禁事觉即合家收捕坐及邻佑无邻者坐四远华衣怒马时时至下邑偏州而人人重足立矣瑾之为司礼监也盖正德元年冬其十二月使禁直指挥点视六科官辰入酉出母离其次矫旨令左都御史张敷华掌大理寺工部尚书杨守随致仕二年以户部员外郎李梦阳南京御史潘镗党韩文兵部主事王纶党刘大夏矫旨谪梦阳纶官褫镗职为民以官寮下锦衣狱者指挥佥事牟斌善视之矫旨杖斌三十降为百户廵按江西御史王良臣论捄给事中戴铣矫旨械杖黜为民东厂旗较言尚宝司卿璇按察副使祥郎中玮肩舆都门外瑾矫旨枷以大枷警于长安两门戍铁岭东厂旗较言廵按直隶御史王时中刻酷讼系赃吏殆百余人瑾矫旨枷以大桾警于都察院前戍铁岭东厂旗较言廵抚山东都御史朱钦严酒禁行连坐法使济南推官元魁觉察之总甲汝林之邻人为酒林惧自缢其母欲奏闻元魁与知府璜予母粟若金瑾矫旨械系钦等诏狱令钦致仕璜为民元魁谪永戍东厂旗较言户部郎中绎督储辽东滥役人夫储多入少出瑾矫旨枷以大枷警于户部门三月辛未瑾矫诏列刘健谢迁韩文等五十三人为奸党令罪未尽者悉致仕跪百官金水桥南敬听诏锦衣卫百户景祥小旗锦官较缙等九人坐王岳党矫旨杖戍之瑾破故事凡日官奉使莅任者毋过家南京刷卷御史允中治指挥翰等罪翰奏允中过家犯禁逮杖发遣之郝序为其父故刑部侍郎志义乞祭葬瑾矫旨送刑部狱主事璋拟杖赎瑾矫旨杖降之并及署郎印者主事承芳锦衣卫都指挥杨玉者瑾党顺天府丞玺移玉文用关玉奏玺轻朝廷陵武职瑾矫旨逮杖之毙杖下兵部员外郎昆主事廸御史伯安坐忤兵部尚书宇瑾矫旨令廸致仕昆伯安外调之宁王宸濠厚赂瑾请复其先世已革护卫瑾矫旨与之东厂旗较言御史胤先病告借用官车瑾矫旨逮杖黜为民七月壬寅朔既朝退瑾止廷臣左顺门出李东阳所进纂修通鉴摘其书画不精者遍示科道官使劾东阳等不敬矫旨夺礼部侍郎兼翰林院学士刘机等四十余人俸令太仆少卿通等十一人致仕中书舍人世隆等二十人为民使改书居顷之书成文华殿书办等官骏等二十人乃皆超叙装潢匠瑁等七人升文思院副使晖等三人不与书率迁授谢迁子编修丕再请告瑾矫旨黜为民兰州知州闳与游击将军谦相讦会虏入庄浪廵按御史高使兵备副使张天衢治谦罪天衢弘治中为御史廷紏瑾至是并高闳永戍之晋府镇国将军表槏等其父追封为亲王身以加封郡王请礼部尚书杰言追封亲王子加封郡王高皇帝祖训无载也先帝时周悼王睦栜有请固不许陛下推亲亲恩许亦宜瑾矫旨许之而诘杰曰祖训无载谁闭止睦栜封也令自劾杰言礼部尚书张升前左侍郎今南京吏部尚书王华前仪制郎中者今参议琮前员外郎者今知府忱前主事者今考功员外郎台瑾矫旨褫升致仕后所予散官人夫月米曰使杰自劾者杰又委罪前人令与华俱致仕琮等皆调降之徽府争民田知县讷不与参政约御史阳都御史琰如讷所上状使户部侍郎泮往覆之曰先朝有赐焉瑾矫旨悉令捕系降谪之英国公懋家人文才侵占官民田刑部问拟减等徒杖罪瑾矫旨文才律轻情重也大理不参驳法吏邪寺正中寺副云鹏评事铎等悉降庂故中山王达有赐田于无锡久失之无锡罢吏许禄教魏国公俌与县民塾妙相院僧争故田廵按御史大有使羣有司视之俌无田俌不伏再遣给事中忱等会廵抚都御史艾璞覆勘璞使群有司再视之亦曰俌无田俌大赂瑾瑾矫旨三遣户部侍郎佐大理少卿鼎等往佐等具奏有许禄云瑾矫旨械系前后官京师杖艾璞五十编其合家海南加升佐等俸一级给事中珝等奏查盘辽东诸卫仓场有浥烂亏折者繇知州英管粮郎中荩绎分守参政今都御史政右参议巨故廵抚今右都御史鼐致仕侍郎赐今廵抚都御史璋失验察瑾矫旨悉逮治之诏狱瑾破故事令外官赴任者身领凭京师毋待人赍付三水民恕故妻与私夫谋杀恕论死系狱久之恕自诬为解廵按御史洪为改杖继洪者御史春论如初刑部审录员外郎廉复如洪拟瑾矫旨褒春褫洪廉职以都御史泰失参驳令致仕四川副使翼之故以御史廵按贵州千户锐与百户鉴讼翼之系锐锐逃使追之其仆溺渡死锐反诬奏翼之使御史纟正刑部员外郎锦衣卫千户即讯纟正还劾翼之第所坐故公事又赦前可无罪瑾矫旨降翼之县丞夺纟正鉴珍俸京山县民书伦杀人论死审录大理寺正习以为可矜疑奏请再问廵按御史李天赋论如前罪瑾矫旨验问尝鞫斯狱者与习并逮讯以天赋决狱断许需擢京堂官廵抚宁夏都御史蓝章乞肩舆之官瑾矫旨都御史四品不得肩舆章不恤军士自便奉降为通判给事中奎奏宁夏刍稾十四万三千余朿火毁也先任都御史宪管粮佥事时乃报曰浥烂瑾矫旨逮系宪等责偿宪死焉三年吏部都院院考察百官既上奏翰林学士俨家故富瑾尝有所求俨不与御史南金者都御史刘宇庭挞之不堪辱养病去瑾矫旨缀奏尾曰学士俨帷幙不修其致仕御史南金诈欺无病其为民揽头杰逋官银监追二年不就刑部如例类奏请保外完纳瑾矫旨责刑部玩法曲庇人不念钱榖重逮员外郎宅仁主事铨降罚之令自后犯者即尽偿家产仍枷三月边戍之不得以赦论廵抚四川都御史缨廵按御史章参政彦华副使贯参议祥鹏谓蜀水恶请开通巫山道可自夷陵达夔州旨未下缨等皆去任彦华独开道不待旨瑾矫旨并械系缨章等谪罚之徽世子奏民朋等负税侵耕地朋亦奏世子贪暴遣太监即讯辞连河南参政约南阳知府智及诸州县官瑾矫旨发朋戍诸官俱落职以刑部侍郎陶琰故廵抚河南亦令之闲住光禄寺丞松归省违限吏部据例复职瑾矫旨罚俸曰凡省亲养病者皆矌职营私自后违四五月限者罚如松六七月者逮问八九月者致仕十月以上者削仕籍养病一年以上者致仕亡何御史学服阕称病违八月如新旨当致仕瑾乃黜为民瑾破故事令升迁府州官五品以上者悉推二人请如推风宪官者广东云南四川缺佥事吏部推御史善御史钦可广东郎瑾郎埙可云南同知山朝凤可四川瑾破故事越吏部所上序舍置善钦连点埙瑾朝凤焉滨州民苦重赋遣给事中豸视豸言滨有官民活鹻地若干顷可备常赋死鹻地若干顷可折纳布钞宽民力民苦赋重者繇前廵抚都御史徐源朱钦不为奏处瑾矫旨勒钦源为民瑾上奏请严边储马政之罚粮储浥烂马匹羸乏者商人解户悉谪戍于是法益酷廵抚辽东都御史鼎中锡璋参政政参议矩管粮郎中绎荩监收知州瑾英廵抚大同都御史南管粮郎中禄坐粮草浥烂皆身系诏狱责其家人倍偿于任所久之不能偿鼎等奏乞诣囚任所令家人还乡鬻产业可之犹令镇廵官偿后验送镇抚司奏处发为民永平管粮郎中干知县议通判泰指挥英以草朿烧毁下廵按御史逮问干请遣代而后诣理以无废边政瑾怒矫旨令毋就御史逮讯之京师瑾与焦芳欲私其乡较士风言官请增河陕山东西解士之额陕西六十五人瑾矫旨增至百河南八十人以芳故增至九十五山东七十五人山西六十五人皆增至九十芳子黄中登进士嘱其同官得拔二甲首瑾矫旨破故事并与三甲首名并授翰林官录其殿试所对策若一甲者判官张兰为其故父副都御史韦文请祭葬瑾破故事曰韦文久致仕法不得下兰狱查盘陕西边储者给事中奎御史彧奏右参政思明惟学副使崇熙经参议勋都御史一清先后理储多亏折瑾矫旨皆逮鞫于京师奎彧亦坐参奏不别白下狱考讯枷项者久之河南民斌与其再从兄凯谋杀再从弟泽俱论死而凯巳死于械系署大理者工部尚书杨守随谓凯死械系即欲轻斌驳御史房瀛改拟杖都察院疑其轻疏请自上裁瑾故恶守随时守随巳致仕家居矫旨即家逮之罚赎米千石并逮瀛与署名者寺亟鼎寺正讷评事富等谪罚有差讷自纳于瑾又免久侍郎贵以修边用不足请借户部太仓银尚书佐言往借太仓修边今尚未抵不可许瑾矫旨往岁借不抵何不索者令佐自劾并郎翀等皆夺俸侍郎琼既迁吏部不自劾瑾曰向犹有分职何自恕亦改之南京监察御史玉刷诸司文卷多所奏劾瑾矫旨玉弹紏诸司殆可嘉者乃公廉者不别举降三级外调之兵科给事中希曾监察御史之励查湖广边储亦有所劾奏瑾矫旨希曾之励劾不尽逮系镇抚司杖而削其籍前廵抚湖广都御史全右参政福副使献民皆即其家捕之户部郎中干诺坐先为主事时监收今有亏折浥烂瑾矫旨皆送系廵按御史待追偿保定中卫指挥佥事永以索财捶属吏景致死故坐故杀论邢部员外郎麟审录以可矜请改永戍永犹讼下御史武验问如麟拟瑾从之犹矫旨以麟擅出死罪降二级除之边民登显为竞渡之戏旗较妄言民擅造龙舟者瑾矫旨籍其家瑾日益横恣内臣有为匿名书者籍瑾过恶阴授禁军使朝则弃之御道书兼追讼故尚书韩文举太监扶安黄伟可用六月壬辰上朝侍班御史奏瑾大怒上退朝矫旨跪百官奉天门下与诸监立门东监之有顷命大臣出小臣留翰林院官东向跪曰内监雅待众翰林敢尔亦使出御史寗杲等东向跪曰御史辈习知法度亦宁敢尔是或新进士瑾曰何预新进士者尔等败坏朝廷事不一一稍处分即皆怨太祖法度即不见岂不曾知闻大小官皆起立如朝班省视遗书处是何官立也黄伟曰四品以上朝序班余杂立耳遗书人宁复立故处瑾曰则皆跪之其邸中搜必得草伟曰为此者不以语妻孥宁存草乃止是日僵暑中者数人悉拽出伟忿曰帖子所言皆为国为民好男子死即死耳何不自出身徒嫁它人祸为瑾怒曰是何好男子好男子不露章乃匿名民间匿名固死也矧御前即拉诸内监曰我等皆入待李公自监之李公者李荣也瑾入荣曰入矣公等俛而舒内竖掷瓜焉荣曰公等拾啖之有顷瑾还来荣曰来矣来矣皆还硊瑾目之怒复入至暮尽送下诏狱长安鬻饭者争饭百官市中暴盖而死者刑部主事釴顺天推官臣进士伸暍而病者亡筭明日李东阳疏捄瑾微闻出内人乃罢帝手匿名书曰汝谓贤吾故不用汝谓不贤今用之遂退李荣黄伟任瑾首掌司礼监印于是瑾权益重内外章奏无大小先白瑾乃敢奏奏至不敢斥瑾名外镇廵官以白本奏闻以红本白瑾瑾不复干涉内阁持归私第与聪文冕撰伪旨付外益用其亲故曹元刘宇张彩并杨玉毛伦等布列要地变易吏兵二部选法任情升罢升而谢薄者立见罢加贿又辄升将官失律有反加封伯都督者时径自传奉时缀批别本惟意而巳又以事籍没故大臣家收适其妻孥日夜简括天下库藏添设廵捕廵盐等官四出搜索增益诸边屯田赋税以肥私家海内骚然以有窴鐇之变而卒及于祸太监荣奏甲字库收贮三梭布故备内宫内使之赏迩来以充文武官折俸包儿皆繇内外交通是致供赏空之瑾命少监淮与给事中御史户部郎中反一人盘验之矫旨论建议停征及擅拟折俸者百七十三人下侍郎俨等十三人狱夺其俸罚给事中禄御史榶等九十五人赎罪米百石余曰聊宽尔户部参浙江廵盐御史润督盐价迟延瑾矫旨下锦衣狱杖之法司望风拟润监守自盗黜为民因着令后有违者论死南京刑部缺郎中吏部尚书许进疏署员外郎主事者二人请谨矫旨何辄用署不实授者使皆实对进对无实授者以署亦故事瑾责进越制除官矫旨三诘之令致仕侍郎钺及文选司属皆夺俸宪庙郭惠妃弟勇言奸民侵其所赐田讼官久不决命户部员外郎凤羾往勘凤羾还报瑾矫旨追罚节年勘问官户部员外郎纪等十六人米五百石浙江廵盐御史岱奏萧山等县盐课等司积欠水乡草荡价银坐先任运使奇等违慢不综刷瑾矫旨令廵按御史各系其家属赔追凡十六人死者罚不宥南京监察御史葛浩陆昆先忤瑾为民瑾怒未弭至是坐劾武昌知府晦不实矫旨追论执杖之民如故给事中大显御史金参劾忤瑾意瑾矫旨系狱杖降之故给事中智故副使普坐事罚边米身死家贫户部为之请瑾矫旨仍令其家输百石京仓给事中思诚御史珊查盘辽东仓库并劾都御史王宗彝陈张鼐马中锡韩重前兵部尚书马文升侍郎熊绣前户部尚书佀锺顾佐韩文侍郎王俨李孟旸王佐张缙郎中陈大章参政缪昌廵按御史王献臣查盘给事中吴蕣等复十六人瑾矫旨重者罚米千石轻者五百以参劾不阿升思诚珊各一级工部缺尚书吏部推南京右都御史吴文度南京户部右侍郎王珩瑾矫旨升文度户部尚书乃令与珩俱致仕四川缺参政吏部推陕西副使蕃马湖知府铎瑾矫旨数蕃罪过仍升铎左参政令致仕已推武昌知府晦宝庆知府祥瑾矫旨用祥数晦罪过黜之四年吏部推南京光禄寺卿禄广西右布政使纶可湖广廵抚都御史瑾矫旨用纶令禄致仕自是吏部有所推举令致仕者种种矣给事中仪查盘宁夏固原等处仓库劾累年兵备等官副使隆等十六人廵抚都御史徐廷璋等十六人侍郎一人管粮郎中一人监收指挥鈇通判全等百八十八人瑾矫旨令情重者罚米各五百石致仕为民者半之仪又查盘马价盐课参劾廵抚宁夏右都御史宪廵抚陕西右都御史一清苑马寺卿霆佥事时平凉知府逵同知思忠指挥冕等八人瑾矫旨宪物故罚米五百石一清霆致仕三百石冕等情重者二百石轻百石德王奏赐田千余顷被小民占种当事承勘久不为核实追征户部复议因举承勘者姓名前布政使泰璟济南府同知文明通判佑新城知县莹行璟巳迁刑部侍郎泰等死久矣瑾矫旨罚泰文明佑莹家米百石璟三百石崇王言岁禄万石粮米一之粟米九之弘治间故廵抚都御史钱钺以土之宜耴粳易粟请如钺给者瑾矫旨钺易米与崇曷用不奏擅更成法与诸蕃通即死当追论收其妻孥及臧获妇女六十余人于京师下法司会讯之没其产戍其五子诸边虽有赦毋原仍罚承奉召长史颙等赎罪米人千石继钺受事者都御史韩文等布政使铨等御史清等府州县官子麟等以年月久近罚米有差当籍没时浙江布政使李赞涕不忍瑾闻亦使之致仕刑部吏逊告其本司郎中涤员外郎岳主事承范文韬盗易赃物瑾矫旨除涤等名即以逊为刑部司务军人允以鹿亳之地献徽王民讼焉遣户部郎王璘往勘璘并论旧勘当事者四十四人瑾矫旨罚见任者米百石罢黜半之浏阳民应龙与其族人道龙有仇前后谋杀其五人踪迹秘狱亦久悬遣给事中九叙往听九叙追劾先后听狱者御史天赋而下十有三人瑾矫旨悉降级罚米有差以九叙参详举其职升一级俸为后勘事官法先是刘健当阁草诏令四方举怀才抱德之士至是浙江推择余姚周礼徐子元许龙上虞徐文彪者四人瑾意四人谢迁里人也又草诏出刘健矫旨天下大矣何余姚多隐士下四人镇抚司鞫之辞连健迁矫旨黜为民四人谪戍吏部尚书刘宇复劾浙江布政使林符邵宝等七人及推官谌聪知县汪度举不当瑾矫旨罚符等米人二百石罢聪度职令余姚人从此毋选京朝官瑾以微文谴诃内外官坐事罚米者动以千石或五百石或三百或二百以为常因令户部为期示前后罚米诸官输不如期者劾如法则大同仓输千石者尚书韩文一人五百石者文及侍郎张缙等九人三百石者都御史徐节一人宣府仓输五百石者员外吴纪等十六人三百石者御史李进等三人太仓输二百石者指挥佥事张经等四人二百石者布政周季麟等六人百石者尚书侣锺等六十八人三十石者员外李梦阳一人宣大二镇输二百石者给事中吉时等三十四人二百石者给事中艾洪等十七人松潘输二百石者都御史刘洪一人大学士李东阳言边储粮草故有专职者廵抚都御史等官不过总其事而巳审有侵盗固宜追赔如法今第云督理不严若宜宽宥者瑾矫旨切责廵抚都御史因追数其素所恶者曰若刘健谢迁无故扣关王时中酷暴张绅马中锡等不职许进越制选官钱钺擅改禄米诸臣罪状平日难枚举当其廵抚时加总督参赞等名委任非轻治边储无方事发竟坐仓官小民藉令监追至死何所耴偿以此越律又奚恕也瑾请地数百顷费数十巨万作玄明宫朝阳门外以祝上厘复请猫竹厂地五十余顷毁民居千九百余家掘人二千五百余坟筑室僦民听其宿娼卖酒曰供赡玄明宫香火复请建关羽庙兴平马嵬镇令有司岁时祀乞颁敕立碑镌祭器堂楹之数侈其乡人示荣宠焉瑾东西二厂外复立内厂自领之矫旨逐京师游食人于城外使寡妇尽嫁丧未葬者悉焚弃之京师閧然游食人千余持白挺甘心瑾瑾心乃复之瑾故急贿诸司朝觐官槖不足率贷京师富家满瑾欲及还治则移官库倍偿之曰京债瑾闻复矫旨分遣科道官验天下库藏以自文于是有司又箕敛赔库而上下交征曰吾捄吾死或有藉以自封者矣宁都民凌谋杀其大功兄坐斩屡愬下都察院勘实瑾矫旨赦凌仍核前后问官分其罪三等前副使泗等四人俱逮问前御史恕罚米百石元三百石前贑州知府珏等三人人六十石前廵抚延绥都御史嵩坐尝发官帑召商纳粮草追征未竟瑾矫旨逮嵩诏狱嵩不胜拷诬服自盗论斩籍其家妻孥坐收者二十三人久之乃得免死戍瑾破故事矫旨令吏部不时考察京朝官毋待六年吏部言佥都御史陆完赴任违限三月宜治罪瑾破故事矫旨令为试佥都御史若初授御史然者上高县民克明诬奏其县人致仕礼部左侍郎黄景僭用龙袍诸不法事遣太监刑部锦衣卫各一人往按杂治经年无所得景尝与人争买产景家坊牌雕画龙虎宅傍井镌黄府焉瑾矫旨籍景家永戍之复分戍其子孙弟侄家人佃户五十八人令所在禁锢前后御史布按二司及诸府县官皆坐不举发各罚米五百石瑾复破故事廵抚在外迁转者令领敕于京师广东布政使升廵抚延绥久不赴京领敕瑾矫旨逮讯锦衣狱查盘给事中淳御史惠奏延绥宁夏折支拖欠虚出那移应偿金万九千三百余两因劾接管及奏乞者罪自尚书都御史佥事郎中长史而下凡三十九人瑾矫旨罚都御史杨一清佥事繻庆府长史养浩漙米三百石致仕户部尚书顾佐侣锺韩文郎中锺昭各半之犹谓淳惠不纎悉亦罚米如一清数查盘给事中涧奏前廵抚甘肃都御史毕亨借用军赃银买马误云借之备荒所费虽经奏辞实舛瑾矫旨罚亨米百石尚衣监太监軏进奉还京过淮安言知府赵俊等给传不时瑾矫旨罚后米三百石输边廵按御史赵时中亦罚百乐安县民能与其弟毒杀父以诬鬬者故论死刑部审录郎中纲以为疑廵按御史来旬移佥事经参政岩再谳能母妻诉京师自刎不殊以明能罪而纲巳死瑾矫旨逮系纲家罚米三百石来旬经岩各百石廵按三司官尝听断者令皆以名闻临胊县民狱成佥事焕以奏失列上司府县官与听狱者职名瑾矫旨皆罚米百石输边清江民英杰失盗有密告民元陆讼之官元陆不胜考自诬服更遣其子奏诉久不决刑部审录郎中孙燧与廵按御史臧凤白元陆冤未纵遣也廵按御史元谳上因劾前佥事启失入及前后承勘者布政使纶而下十一人滞狱罪燧凤虽白冤不究竟亦宜坐瑾矫旨逮启下狱罚纶等输边米率白石以上查盘给事中润奏甘肃等处钱榖亏折罪繇都御史等官侯瓒三十余人瑾矫旨各罚米二百石致□闲住者半之查盘给事中夔以大同宣府钱粮劾前都御史今刑部尚书刘宇及去任尚书韩文运使吕贤郎中孙禄等二十余人瑾矫旨罪重者罚米二百石轻者百石致仕者减半充军为民病故及巳罚米者得宥竟恶夔劾宇下锦衣卫狱与御史王潘并罚输边米三百故事纂修书与纂修者当升职至是孝宗实录成内阁循故事请瑾矫旨追论刘健在先朝纂修会典多糜费不当令李东阳覆定之因追革当时所升职于是东阳及吏部尚书兼翰林学士梁储户部尚书杨廷和礼部尚书白钺右侍郎靳贵左春坊左谕德兼侍讲毛纪丁忧礼部尚书刘机左春坊左庶子侍读毛澄侍读顾清致仕吏部侍郎杨守址南京吏部尚书王华皆降职有差瑾犹矫旨吏部奏拟尚隐欺姑存大体不深究焉尔居数日复论纂修孝宗实录功复东阳等职如故而附出编修顾清汪俊王九思徐穆吴一鹏李廷相崔锐温仁和穆孔晖汪伟翟銮易舒诰贾咏刘龙陆海李继先董玘等于南北部属名曰扩充政务曰是皆更事者编修董玘偶遗瑾复出之它奏自后令吏部拣选翰林官毋循故事徒繇内阁请上裁者兵部言肃州指挥忠弘治中出塞获虏首三级御史旻赐高吉等历勘不急为请赏瑾矫旨罚赐旻米二百石输边夺吉俸三月为民都御史刘孟坐枉道过家逮系京师刑部拟罪当为民瑾矫旨枷百斤枷于吏部门罚输边米三百松江府输布疋准米二石成化末尚书王恕为廵抚都御史与尚书樊莹故为知府时节其米摊他税布得五减一以相沿也至是以所输布疏窄不中追论其繇罚莹与前都御史彭韶佀锺王克复知府刘璟五百石前都御史何鉴魏绅艾璞前御史饶榶前知府刘琬同知敏各七百石知府洪千古都御史鍳千五百石惟恕以旧臣得宥查盘御史岱奏两浙亏折盐课拟令廵盐御史及运司官差次赔纳毋论身死者下至运判官犹纳千五百金也瑾尚矫旨坐岱漏参罚输边米八百石若运使杨奇久死家贫御史彭程以言谪戍死于谪所皆不得减免程亲党助程偿犹不能举其数仅一孙女乃鬻为商人妾焉是时瑾酷法绳人内外货赂不赀吏部尚书张彩过瑾从容为瑾言瑾殊纳之印绶少监宣锦衣卫指挥同知良与刑部左侍郎鸾勘讼江西还宣良大赂瑾瑾矫旨降宜奉御良百户亦命鸾致仕自廵抚都御史林俊而下三十一人皆坐不能早成狱罚米三百然终不能改也是岁瑾矫旨清核天下屯田遣官四出户部侍郎韩福往辽东希旨过严义锦等州军余真等不能堪因为变久乃定瑾罚备御都指挥佥事凤等人米二百石执其首恶三十余人诛之御史汤鼐者故谪戍肃州会赦归家其里人濡有讼事鼐兄盘诈耴其赂而鼐不知也濡诬奏鼐谬援赦文逃戍归家家居多诸犯禁事令给事中盘锦衣千户凯会廵按御史璞勘问上言濡奏鼐诬所引禁例奏鼐皆谩诞无稽罪瑾矫旨杖鼐五十仍遣之故戍令所在有司禁锢之陕西兵备副使旻肃州卫指挥杲以纵鼐归俱下御史逮问凯盘亦以拟罪不当下狱久之仍罚米百石瑾又欲裁冗员严紏劾之禁虽□名士在方而者遇裁职悉罢去其官不别补御史豸御史武希旨请令抚按官得不时紏劾所属瑾从中可之瑾所用侦事旗较虽□郡荒县无所不涉至是旗较有言远方吏不任者瑾悉耴中旨以为察瑾言南方人之官旁近皆奸熟不便于是破故事令南直隶浙江两广俱母选用邻省南京工部右侍郎毕亨稽核湖广管粮官员如例参劾四百余人开坐官之去留人之存亡与在事久近者请上裁瑾矫旨致仕为民病故者皆勿论它升降丁忧考满但粮有干涉者各罚米有差在事有专责而年深者负百万石以上罚千石十万石以上罚七百石一万石以上罚五百石五千石以上罚三百石四百石以上罚二百石有专责而年浅与无专责而年深者递减十之三焉陜西缺参议吏部推佥事阶佥事讷瑾矫旨径升讷为廵抚陕西右佥都御史许肩舆耴故都御史以归自是羣小有向瑾乞官者瑾辄拟旨其手本吏部不用奏廵抚辽东右副都御史李贡坐奏前任刘瓛所议济边银无实又先为布政使时钱榖多逋逮罚输边米五百石令致仕瑾又侨旨罚及南京工部尚书俞俊杜士忠胡瑞各米三百石既又以俊善追征免之而独坐忠瑞湖广民有与楚府军人争田者知府金判予民楚王以奏命中官与给事中会廵按御史勘既报瑾矫旨归田于王罚金输边米千石勒为民刑部尚书缺吏部会推南京礼部尚书孙需兵部尚书何鉴需治官廉瑾屡拔不谢矫旨留鉴如故予需致仕绍兴卫指挥俊督漕欲以湿漕米贸银输京漕运平江伯陈熊许之瑾素憾熊矫旨下俊诏狱使诬熊赃罪不法事械系熊京师莫敢论捄者遂枭俊首夺熊诰券籍没之发海南充军谓副都御史宝参将椿与共事不举奏勒宝致仕降椿职一级于是诘责科道官令吏兵二部悉按文武官坐事为民充军闲住者并夺诰敕如熊于是都给事中李宪者出瑾门下瑾有所赐则出夸于同官曰刘公遗我也至是与六科给事中十三道御史奏国家以爵赏待君子以刑罚绳小人文武官蒙恩被遇荣身及亲恩至渥矣奸回小人名无实秽行彰灼公论难庇以至除名坐罪然朝廷尚留宽大之恩巳妻父母上及三代封赠诰敕如故夫其名亡实秽行彰灼朝廷岂有赖焉不行追夺尚曷惩后若故大学士刘健谢迁及尚书马文升刘大夏韩文许进等诰命通宜夺毁瑾从中可其奏旧赏玉带服色并令还官凡夺六百七十余人五年瑾矫诏孔庙修理岁久未就岂无欺费者工部其按奏之工部以先后当事者名上瑾罚都御史而下何鉴等三十九人米有差则鉴千石御史濂等八百石都御史钦等六百石布政使元等刷卷御史崇熙等五百石布政使璟等三百石东厂旗较言南直隶廵□御史凤鸣与所部指挥玺会饮教场为投壶蹴踘之戏瑾矫旨编凤鸣为徐州驿弓手罚米五百石顷之凤鸣纳贿焉乃令御史廵□如故瑾法如秋荼矣而先是吏部侍郎张彩复请立稽考勘合法凡两京府部寺类行天下勘合在外官升任交代有未完者母得辄离去不者降二级新旧官交相为那移者罪如之于是御史斌廵按河南还礼部为勘合未完当论如新法瑾矫旨诘责吏部都察院科道官何不悉知奏乃礼部自举之皆罚俸有差礼科都给事中聪等河南道御史赋等尤当职加杖之二十南京锦衣卫□□炳者宁河王愈裔孙与其从弟昭光争愈所赐宅下南京三法司勘之炳及昭光不待勘复讼辨瑾矫旨彼中三法司刑部尚书吴洪都察院右都御史张宪大理寺胡富何不即勘问使得复讼辨俱令致仕刑部郎中赵永祯御史王辅寺正元稔等皆外调之仍各罚米百石万安人萧明举亡入满刺加国变夷名曰亚刘与其国人端亚智以国王之命来朝因与其党谋伪造符印入浡泥国索赏至广东劫杀亚智尽得其财物论罪有差瑾与焦芳恶彭华因矫旨缀爰书之末曰江西土俗繇来玩法如彭华李裕尹直徐琼李孜省黄景招引物议难以尽举今宜束其仕进之路其地乡试解额可损五十名仕者母得选除京职着为令是时瑾与芳尚谓王安石祸宋吴澄仕元欲榜其罪于朝大学士杨廷和曰盗贼往往有之王吴皆前代事偶因一盗有此举动骇人听闻瑾曰榜朝堂前代亦有之廷和曰非盛德事可累主上耶乃止查盘户部主事襗奏两广库藏有盐利军赏银六十余万见贮梧州府久不输京师宜更使会计之瑾敕太监韦霦科道官往还报襗言诬也梧州府银故以三之二计京贮其一焉先任布政锐廵抚都御史大夏廵按御史贤等视藏不综刷则有之凡参劾八百九十九人瑾矫旨释襗诬不治逮问锐等悉罚米有差致仕右都督神英贿瑾因自陈边镇旧故请封拜瑾矫旨与之吏兵二部稍执奏瑾辄诘责百余言下廷臣再议廷臣皆曰英当封遂封为泾阳伯瑾前后五岁株连之令蔓于士庶钳徒之役上于衣冠若工科都给事中许天锡者素寒□有气节在孝宗朝与言官何天衢倪天明者数言事京师称为三天正德二年六月朔日天锡手具登闻鼓状力陈时弊怀中不敢奏自经屋梁死给事中郗夔覆视榆林功次瑾私人功者多夔难所纪叙亦自经死给事中钥使还当贿瑾无所借资自刎桃源舟次终五年间惟大理评事罗侨抗疏得脱中外之人莫不壮而恮之于是士大夫虽雅砥名节者悉变为曲学应世而谀佞者不可胜道也瑾尝有所借以验士大夫应违一朝士某从其门下某请见某曰么公好近眉而冠君之中高奈何曰业定矣聊姑入及见瑾瞪视按其冠过目叱出之朝士大惊更低冠入谢瑾乃说祭酒王云凤先提学陕西榜笞生徒有同囚讯瑾闻而迁之云凤于思往见瑾瑾叱曰何物祭酒一嘴猪毛耶云凤惶恐谢既退请瑾临视太学如唐鱼朝恩故事复请较刻瑾近行法例永着为令中外守之于是给事中铨亦如云凤请刑部尚书璟数被诟惧当免因劾奏其属三人瑾谓璟能督责意乃说而给事中淓者承委有劾奏其父铨为都御史乃亦在劾中于是瑾以为无所不可为矣是时安化窴鐇者久有反谋而时会少卿周东度屯田宁夏希瑾过刻又多敛军士金钱为赂廵抚宁夏都御史安惟学亦数杖辱将士将士皆怨之其年之四月窴鐇因将士之怨移檄中外数瑾罪与何锦周昂丁广杀东学为变帝诏太监张永与故都御史杨一清讨之末至而窴鐇巳为仇钺所擒窴鐇之檄数瑾罪也莫敢闻上有指挥鲲者传檄示人瑾捕下狱论死因下赦宽恤以收人心及闻其擒悔乃欲反之方侈然自为功谓当得大封拜马永成与永等皆瑾故等夷不相下瑾尤忌永宁夏功八月朢日甲午永至自宁夏上迎之东华门献俘赐宴比夜瑾先退夜半永出疏怀中密白其反状永成等亦助之言上曰罢矣且饮酒永曰离此一步臣不复见陛下也上曰瑾且何为永对曰耴天下上曰天下任彼耴之永曰置陛下何地上悟自行至直房执瑾怒骂曰奴反耶瑾犹以为戏上拳之蹴之遂系缚菜厂封其内外舍明日降为奉御闲住之凤阳命廷臣议其罪瑾常招引四方术士余曰明余伦余子仁等出入其家妄称其侄刘二汉者当大贵以是有反心中外天灾地变率令禁勿奏太监孙和等尝私造衣甲弓弩遗瑾瑾皆受藏之窃窃有不轨图是月也瑾兄锦衣卫指挥景祥死公卿以下吊赙瑱门云将以八月甲午葬百官又为辞灵之祭赙公帛益多时瑾最严夜禁星出后衢道四寂有窃听者中夜闻兵甲声铮然里巷私语籍籍谓八月甲午倾朝送葬瑾且因为乱永之献俘也瑾使以乙未入永知即以甲午入以故得先发明日晏朝后外人微闻瑾得罪犹莫敢显言者及旨猝中发逻卒飞骑交驰于道黄纸黑索惊骇见闻衣冠失度府寺闾巷喧嚣如沸浃日乃定初上尚未有意诛瑾瑾闻凤阳之命曰犹不失富太监也及籍其家得金二十四万定又五万七千八百两元宝五百万定银八百万定又一百五十八万三千六百两宝石二斗金甲二金钩三千玉带四千百六十二朿狮蛮带二束金银汤古匋皿五百蟒衣四百七十袭玉琴一玉印一以上诸物又得金千二百五万七千八百银二万五千九百五十八两三千六百又得伪玺一衮袍四八金龙盔甲三千金牌三穿宫牌五百牙牌五百冬月团扇饰貂皮扇中置刀二衣甲千余弓弩五百上大怒曰瑾果反乃以付狱并其党吏部尚书张彩掌锦衣卫者指挥使杨玉掌镇抚者指挥使石文义皆送都察院狱于是六科给事中纳十三道御史贺泰乃共劾瑾上是之令法司锦衣卫执瑾午门会多官廷讯之都给事中李宪至是亦劾瑾瑾闻之笑曰宪亦劾我邪鞫之日刑部尚书刘璟犹噤不敢声瑾大言曰满朝公卿皆出我门谁敢问我者皆稍稍却辟驸马都尉蔡震曰我国戚也不出汝门得问汝瑾曰汝不尝为我罢领上直军乎震曰此樊凯非我也使人批瑾颊曰公卿皆朝廷所用云何繇汝抑汝何藏甲也曰以卫上震曰何藏之私室瑾语塞既上狱上命毋覆奏凌迟之三日枭其首榜狱词处决图于天下是日也都人鼓舞称庆儿童妇女亦以瓦石奋击争买其肉啖之仇家有以一钱易一脔生噉之者瑾亲属杰等十五人井二汉张文冕杨玉石文义等皆论斩它诸谪戍有差张彩等弣瑾致高位者四人其行事如左 

　　张彩 
　　焦芳 
　　刘宇 
　　曹元 

　　△张彩 

　　张彩巩昌人美丰仪弘治末年官吏部文选郎为马文升司属文升称其精敏公当亡何给事中刘论其颠倒选法彩引疾不辨而去士论高之刘瑾搜求告一年以上者尽籍名彩赴名补旧官时瑾好私其乡人彩既为瑾同乡又京师诸公多荾之者瑾益有意彩彩殊未知既谒朝尚书许进问曰自河下来矣彩曰何为河下河下瑾所居也居数日乃往见瑾见彩状貌益喜迎笑曰好乡里好乡里外官多不知事朝后即来知者谓彼自来不知者谓我要人如是乡里迟来最得也居亡何以边才升右佥都御史而合水韩鼎者亦繇瑾升户部侍郎与彩同廷谢鼎先谢老不任拜起又吃吃不能致词谷张魏马辈屏后羣笑之瑾甚愧曰且看此人既谢皆叹曰好男子好男子此不负所举矣彩归过瑾瑾设酒肴预待曰今日非都宪我显被老韩羞杀因欢挽竟日彩为选郎时夺其乡人抚州知府介妾平阳知府恕有妾又欲夺之恕不与遂陷恕公罪恕送妾始得论减其性资柔悦善佞瑾故爱之至其综核敏练亡如也既迁都御史吏部尚书刘宇不能举其政东厂侦较告瑾瑾未两月复迁彩吏部侍郎又亡何转彩代之彩自以起郎官不两岁至尚书因诣瑾辞瑾厉色曰公已二十年名进士有何不可昔太祖用布衣为宰相皂隶为知府但要举其官耳我不曾狥私要钱为朝廷用人何管迟骤彩不敢再言复自担曰不哭孩儿谁不会抱此时但能有所转移少息衣冠之祸百凡付诸天耳彩与朝士言称瑾才略过人常呼为老者进退人才不率旧章惟瑾意然彩言瑾亦无不听时乘间为诸公居间亦有之瑾尝谓彩祖法最严今乃久废我故欲大振之彩从容言曰明公所见甚高但祖法痛惩贪污今乃未免示人人生百年为期受用能几最可重者竹帛垂芳享之不穷不才家居见有司条件科敛当时为尽人明公之槖到京徐察乃知未然是怨则归公利遍于众何苦乃尔公自不用谁敢多耴耴既不多人当自服祖法不难振也瑾曰微宰教我几误一生即今内外堆积身后好了它人我自落得个骂名耳乃画暮夜辞金故事于太门之外御史欧阳云给事中吴仪少监李宣指挥赵良皆以多赂瑾为瑾所黜罢御史节馈瑾未至瑾先发之捕狱论死瑾谓彩曰鹭鹚不吃鹭鹚肉今也吃子南京祭酒其求转亚卿南北直隶提学一求大理少卿一祈免察各贩我千金以上三人管秀才掌风化乃如此不知败坏多少好子弟皆黜之始士大夫见瑾门画辞金皆笑既乃知繇彩彩又言于瑾曰公左右多骗财坏事瑾如所举名尽逐之然彩平日惟知敬瑾瑾疏同类同类以为彩教之彩有所推举悉不先白内阁诸公诸公亦衔焉一日瑾涕泣语彩曰始谷张诸人患外患籍我辈推余当之余以身狥天下所摧折衣冠多矣今天下之怨皆集于余诸人晏然享之余未知所税驾也彩因辟左右曰今上未子势必立宗室子若长且贤公受祸矣不如援幼弱者公长保富贵亡忧也瑾曰善君数日忽变曰无以宗室为吾自立耳彩告不可瑾怒以茗盌掷彩彩不敢言瑾败奉旨下都察院狱捕问午门前坐彩与瑾同叛彩訇哮曰皇天后土太祖太宗可鍳此心繇书生二十年位至尚书更复何望乃忍及此在上皆读书明忠孝请各求之于心瑾虽死所亲信子侄尚在请加追问有何指证左验何必问彩转呼打二十棍押回狱五十余日卒已有旨与杨玉石文义等剉尸长安市 

　　△焦芳 

　　焦芳泌阳人天顺中进士李贤以同乡故引入翰林芳事贤若厮养同列羞之同列多用才华自着独芳猜狠无文众尽畏其口或语万安曰不学如芳亦将为学士乎安曰焉得知芳闻曰是必彭华间我我不学士者且刺华长安道初命翰林纂修文华大训以为东□进讲其书独华等数人为之芳不与心耻焉时当讲辄摘其疵曰某当作某盖误芳素比尹杲父子及尹败坐系诏狱既出贬桂阳同知芳疑出华安衔两人者入骨弘治初升霍州知州寻升四川提学副使上书乞怜寻调湖广副使所以谋复翰林百方时宰畏之不得巳升为南通政以忧居家会李杰亦故出自翰林以南京祭酒服阕待除徐漙欲还杰故署刘健不可曰焦芳日夜伺此今日援杰它日能拒芳邪漙不听及杰芳入兼程至亦授太常少卿兼学士未几升礼部侍郎日于众中嫚骂健芳在礼部行文书有不可意即引笔抹去不关白尚书俄改吏部则马文升为尚书老臣矣亦时时姗侮之芳阴结言官使抨劾素所不快及在巳上者力求入阁谢迁抑焉亦怨迁每言及余姚江西人辄大骂也正德初户部尚书韩文疏论会计不足诏廷臣集议佥谓理财无奇术惟劝上节俭而巳芳知上左右有窃听者人言曰庶民家尚须用度况县官耶谚云无钱简故纸今天下逋租匿税何限不是简察乃独损上上闻之喜文升去遂以芳代之会八中官导上戏乐给事中刘陶谐等极諌韩文王鏊亦欲继上疏疏当首吏部走告芳芳曰我大臣也知格君心而巳既上召诸臣左顺门芳故曳履徐行曰今日之事为首者当之乃又泄伏阙谋于瑾瑾深德焉健迁去瑾援入内阁凡瑾所以浊乱海内变置旧章皆芳导佐之芳过瑾称千岁公公自称门下每事先得瑾意乃出言若一口四方赂瑾者先赂芳立应矣芳子黄中亦傲狼不学举进士廷试芳谋得状头李东阳王鏊为窴二甲之首芳言瑾径授翰林简讨又一年骤改编修然尚时时以其子不得状头移怒东阳骂詈之瑾闻曰黄中昨在吾家吾试之榴诗甚拙顾恨李耶瑾怒翰林官傲巳欲尽出之外张彩劝不可及纂修孝宗实录成瑾复持前议彩复力为劝瑾意良平而芳父子与其私人简讨炅辈文致诸翰林密投瑾是以有扩充政事之名芳大都恶南人其于江浙尤甚既怂恿瑾裁江西解额着令余姚江西人毋选除京朝官即见一南人退一北人进辄喜虽尚论古人亦辄誉北而诋南尝为南人不可为相图进瑾其与修孝宗实录也亦以笔恶南人若叶盛何乔新彭韶谢迁皆天下所推长者名卿芳肆情诬诋反自喜负曰今朝廷之上无如我直者始张彩为郎时芳荐以悦瑾意可其奸利既彩为尚书芳父子纳赂荐人无虚日彩不能满其意遂有隙而炅者见芳势衰转附彩尽发其阴事互构于瑾瑾大怒先是土官岑浚没入家口当给赐大臣芳闻浚妾美求得焉嬖之与其妻反目至干操刀芳病卧黄中与其妾乱瑾对人常斥芳也窴鐇平礼部以黄中充颁诏使瑾复沮黄中不与行芳惭乃乞归予致仕瑾败革去败官月米黄中黜为民芳居第宏丽治作劳数省赵风子等盗起至泌阳火之发窖仆墙多得藏金焉掘其先人塜墓杂烧以死盗骨曰使无择也求芳父子不得耴芳衣冠被庭树面缚如首罪状历数之使羣盗糜之以白刃曰吾得手诛此贼死不恨矣风子临死呼市中吾非反者恨焦芳父子二贼导刘瑾为乱欲诛之以谢天下未能也然老贼予巳屈辱之小贼逋诛为介介耳刘二汉亦曰吾死回当吾家所行后繇张彩始繇焦芳彩与我极刑芳晏然何也 

　　△刘宇 

　　刘宇禹州人躯干魁伟自知县擢监察御史累官至右副都御史廵抚大同用法多钩距所至刚愎自用然亦有能声掌凿品字窖制铁子炮以御虏孝宗以为才正德中以虏警升右都御史总制宣府大同军务奢糜无度奏带仆从数百人责有司供帐不赀至边克减边储首以万金赂瑾使其子俸拜瑾为父瑾自是赂千金者不复留视遂论修边功赐金帛荫子锦衣百户召入掌院事加太子少保敕未出而宇已至国门矣宇恃瑾横恣御史有所拂辄鞭朴之瑾以为能擢兵部尚书加太子太传时许进为吏部尚书瑾因事去进遂以宇代之寻加光禄大夫柱国少传屡受玉带蟒衣之赐宇在兵部赃赂狼藉迨转吏部缙绅之馈不逮债帅乃甚悔曰兵部自好何必吏也张彩为选郎事皆繇彩宇尸位而巳彩既迁宇益愦愦瑾乃复转彩为侍郎佐之瑾才彩甚亟欲援之尚书不忍罢去宇加宇大学士俾入内昅先日瑾诣阁中贺宇为瑾置酒其明日犹入瑾曰此地容彼入耶宇闻疏乞省墓归人谓宇偃然黄扉不及曹元流毒善良不及焦芳也 

　　△曹元 

　　曹元大宁前卫人徒以与瑾葭莩之旧繇山东布政使四年五迁吏部尚书兼文渊阁大学士日对人谐谑市井鄙语而巳瑾诛上言愿宥不职之罪开更生之门为太平之民守先人之墓其言甚哀诏许致仕顷之黜为民元老无子而盛治第京师每从瑾所饱饫出意气甚得瑾败耴所藏违禁服用窃夜焚之未几贫悴遂市其第贵家自作墓志曰即死谁铭我 

　　郎曰余传刘瑾而一时政事之凶忍贤士大夫之僇酷可以伤焉观其五年之间威柄号令一出其□天子矣瑾寝处士大夫若嚬笑报伏阙也彼何人斯云法太祖哉余读瑾爰书焦芳刘宇炎热之人耳谓张彩变乱选法故所坐独重彩故名士也予得见其弟继家状呜黯私恨良有可信其始托非也予以是悲之因为草次而存之 

　　名山藏卷之九十五





　　●名山藏卷之□□□
  </div>
  <div class="pagination">
   <a href="名山藏_page92.html">
    上一页
   </a>
   <span>
    ...
   </span>
   <a href="名山藏_page88.html">
    88
   </a>
   <a href="名山藏_page89.html">
    89
   </a>
   <a href="名山藏_page90.html">
    90
   </a>
   <a href="名山藏_page91.html">
    91
   </a>
   <a href="名山藏_page92.html">
    92
   </a>
   <span class="current-page">
    93
   </span>
   <a href="名山藏_page94.html">
    94
   </a>
   <a href="名山藏_page95.html">
    95
   </a>
   <a href="名山藏_page96.html">
    96
   </a>
   <a href="名山藏_page97.html">
    97
   </a>
   <a href="名山藏_page98.html">
    98
   </a>
   <span>
    ...
   </span>
   <a href="名山藏_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
