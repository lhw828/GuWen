<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 349 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 349 页/共 505 页</h1>
    <div class="content">○又谕、定安、桂成奏、沿河沿边一带道路及扼要处所绘图呈览。并截剿贼匪情形各摺片。贼党马系禁等三四千人。现在准噶尔旗南界古城哈喇寨及迤西拉拜山等处盘踞。该处路径崎岖。扎那格尔第、达尔济、以兵力过单。未便深入。即在沁札木招地方扼扎。距贼尚有百余里。此时河冰凝结。难保该逆不乘隙东窜。定安、桂成、务当饬令该贝子等督率所部严密防范。勤加侦探。遇有贼踪窜近。即行奋力截剿。毋任扰及河干。并令杜嘎尔、马升、督带官兵认真梭巡。毋稍大意。前调神机营马步各队及天津洋枪队。均已陆续起程。俟此项官兵到后。兵力较厚。即著定安、桂成、相机调度。饬令会合杜嘎尔所带之兵。探明贼踪。过河进剿。埽荡逆氛。将此由五百里各谕令知之。　　

○又谕、穆图善奏、官军攻克新路坡等处。现在进剿情形一摺。河州逆匪。久踞新路坡。经穆图善督军攻拔。乘胜收复泰子寺汛城。并蹋平祁家集逆巢。办理尚为得手。河州悍贼。俱在大东乡。而三甲集为大东乡咽喉。必须将该处攻克。方能次第埽荡。著穆图善檄饬各军稳扎稳进。将三甲集回匪克日歼除。以期节节进剿。廓清河州全境。甘省兵食久罄。各营刈草为羹。藉资果腹。困苦情形。殊堪矜悯。著左宗棠懔遵九月十八日谕旨。将甘饷源源分拨。以济饥军。傅先宗前已补授凉州镇总兵。该员现在请假回籍。著穆图善催令迅赴新任。以重职守。傅先宗简放是缺。能否胜任。并著穆图善查明覆奏。将此由六百里各谕令知之。寻奏、遵查傅先宗久历戎行。堪胜凉州总兵之任。报闻。　　

○又谕、曾璧光奏、攻克都匀府城。并请留楚军各摺片。逆首杨开帼久踞都匀府城经张文德督军攻拔余贼奔踞毛坡。亟应迅速埽荡方免孤军深入之虞。且逆首潜逃。尤应赶紧捕拏。以除巨憝。著曾璧光仍饬张文德等。迅将毛坡贼巢一律攻毁。歼捦首逆。毋任久稽显戮。清台苗逆。分扰铜仁石阡印江及麻阳晃州等境。楚黔边防吃紧。彭芝亮一军。驻扎思南。尚形单薄。若再撤回楚省。则该处更形空虚。设苗逆横出思南。胁降肆扰。缓急复何所恃。著刘昆仍令彭芝亮一军留驻思南。毋庸撤回楚省。席宝田假期已满。并著该抚催令该臬司懔遵叠次谕旨。督率所部。由黔省下游取道前进。毋再稽延。将此由五百里各谕令知之。　　

○河南巡抚李鹤年奏、提臣宋庆来豫。整队克日渡黄。并荥工紧要。拟会同河臣妥速兴修。得旨、著遵照前旨。饬令宋庆统率所部迅赴归绥。协同防剿。荥工紧要。著该抚会同苏廷魁并力进占。务于年内合龙。其沁河工程。亦著饬令迅速进筑。毋稍延误。　　

○以肃亲王华丰署镶黄旗领侍卫内大臣。　　

○以正黄旗蒙古都统载容兼署镶蓝旗蒙古都统。　　

○以克复贵州都匀府城。赏提督林从太、田荣显、汪柱元、一品封典。游击张盛琦、黎占魁、卢起贵、田兴贵、都司田庆谦、罗芳林、熊培崧、守备叶正雄、巴图鲁名号。同知俞怀信、游击杨佑春等花翎。余加衔升叙开复有差。予阵亡把总罗继美祭葬世职加等。　　

○以哈密击退贼匪出力。赏佐领达三布副都统衔。余升叙有差。　　

○庚子。以故车臣汗扎萨克郡王托克托呼图鲁子莽珠巴扎尔袭爵。　　

○辛丑。谕内阁、英桂奏、特参阘茸谬妄之武职各员。请旨分别降革议处一摺。浙江署理黄岩镇总兵淩应高、捕务废弛。于密饬拏办本标把总解广潮之父解宏高等句通买缺之案。并不慎密。以致人证脱逃。署理象山协左营都司石有元、不能钤束兵丁。任听滋扰。且有挟嫌妄控知县黄丙堃之案。实属任性妄为。淩应高著以都司降补。仍留于该地方。勒限两个月。饬令购拏案内人证解宏高等务获究办。傥逾限无获。即著从严参处。石有元著即行革职。署象山协副将准补福建参将倭什洪额、于饬查石有元妄控之案。并不秉公彻查。率据石有元禀词转覆。亦有不合。倭什洪额、著交部议处。以示惩儆。　　

○谕军机大臣等、苏廷魁、李鹤年奏、荥工两坝埽占情形。并防护凌汛各摺片。荥工口门。自本月初八日。溜势即走中洪。东西两坝埽占情形。均见轻缓。趁此事机顺利。著该署河督等督饬在工员弁赶购料物无分昼夜。竭力兴办。以期年内合龙。现在河冰虽未灙凌。但一经风雪。即转冱寒。冰凌不可不防。并著该署河督等饬属妥慎防护。力保无虞。毋稍大意。将此由五百里各谕令知之。　　

○又谕、左宗棠等奏、各路击贼获胜。现筹布置情形。郑敦谨奏、沿河击退窜匪。并请饬宋庆无庸入晋各摺片。绥德延安等处土回各匪。叠经成定康、刘厚填各军剿击。歼毙其多贼势渐已衰蹙。左宗棠檄令刘松山一军。由陕州茅津渡河入晋。径赴汾州。并以宋庆一军。北趋甯朔。为归绥后劲。所筹甚是。著即饬令刘松山于到汾后。择地驻扎。先固晋防。并探听军情。自酌进止。张曜不久即抵榆林。自可与金顺会商战事。惟黄河冰桥早结。秦之东北空虚。仍应力筹兼顾。扼贼东趋。著左宗棠、库克吉泰、刘典、迅饬刘端冕等分投追击。痛殄逆氛。使不得乘机北窜。其踞董志原之陕回。食竭求抚。能否就地安插。并著该大臣等随时酌办。沿河贼匪分窜永甯大甯等处。虽经晋军击回。难保不乘隙偷渡。仍著郑敦谨督率在防将士及沿河各地方文武。于河冰未泮之前。昼夜梭巡。见贼即击。不准稍有疏虞。宋庆现已由豫起程。该军行抵晋境时。该署抚当懔遵前旨。即令该提督统率所部径赴归绥。以资厚集。郭宝昌军需饷方殷。未便任其久待。郑敦谨仍饬该藩司按月筹拨。不必以苏饷抵解。致有缺乏。归绥地方紧要。定安等当就现有兵力妥为堵御。一面咨令马升加意严防。俟神机营所拨各队到绥。即会同杜嘎尔相机进击。用靖边陲。将此由六百里各谕令知之。　　

○又谕、左宗棠奏、刘松山军饷欠缺。杂款无著。请饬两江照旧解支。郑敦谨奏、江苏应协晋饷。尚未报解各摺片。刘松山一军饷银。前经谕令江苏每月协济银六万两。兹据左宗棠奏称、前拨该军饷银。合计刘松山现在所部新旧各营。每月尚缺额饷一万五六千两。此外应领帐篷等项杂款。更属无从筹给。请仍由江南照旧供支。自系实在情形。所有该军月饷著马新贻、丁日昌、仿照旧案供支。其帐篷车辆米价马价及员弁勇丁恤养等项。亦著一并源源接济毋令缺乏。至江苏应协山西每月饷银一万两。该处冬防。正在吃紧。并著迅速如数拨解。将此各谕令知之。　　

○又谕、英桂、卞宝第奏、台湾领事官纵令洋将违约妄为。请饬总理衙门办理一摺。台湾领事官吉必勋、于议结之案。忽然翻约。纵令口□茄当开炮掳船。占踞营署。偪死副将大员。杀伤兵勇。焚烧军火局库。索取兵费。种种违约。实属有心构衅。岂能稍事姑容。已谕令总理各国事务衙门知会英国公使办理矣。台湾物阜而民杂。近年各国通商。易于起衅。英桂、卞宝第、务择为守兼优通达事体之镇道大员前往。遇事刚柔互用。按约办理。并整顿营制吏治。以肃官方。不可稍涉大意。未结各案。即著饬令曾宪德等迅速办结。将此由五百里各谕令知之。　　

○以山东剿平捻匪。暨历年城防河防出力。赏总兵官萧绍荣一品封典。总兵官莫组绅、副将雷显扬、陈安邦、杨正琪、李楹、黄兆昇、刘得顺、参将黄增广、熊国志、王宝林、郭大胜、周森藻、刘万发、陈荣辉、杨飞鸿、游击何大培、官得禄、王仕旺、宋正文、莫在明、陈步云、都司陈连德、陈保宪、张仕忠、杨长华、刘德泰、守备刘培、巴图鲁名号。道员萧培元、参将廖楚胜等花翎。郎中高柏龄等蓝翎。副都统莫尔赓额等升叙开复有差。　　

○予福建台湾伤亡副将江国珍祭葬世职。　　

○壬寅。谕内阁、长善奏、讯明滋事官兵。请分别惩处一摺。黑龙江官兵。经过山海关地方。尽先佐领骁骑校委参领讷勒德依、辄因遗失物件。将店夥王维世等捆殴追赔。迨经控告查讯。又称失物均已寻获。显有讹诈情事。甲兵和勒善帮同捆缚。相助为虐。均应从严惩治。讷勒德依著即行革职。撤销升阶升衔。和勒善著革去披甲。并撤销保案。均交该将军严加管束。即补骁骑校委防御讷恩德善、并不劝阻。反行帮殴。佐领委营总博逊泰、身任营总。于所管官兵滋事。不能约束。均有应得之咎。讷恩德善、博逊泰、均著交部分别议处。以示惩儆。　　

○谕军机大臣等、麒庆奏、军务告蒇一摺。盗首任义溃及著名匪徒歼除殆尽。惟弥勒僧格在逃未获。该犯稔恶多年。岂得任令远扬。久稽显戮。且此犯一日不除。必至死灰复然。贻患将来。著都兴阿、额勒和布、恩锡、富明阿、麒庆、严饬各该地方文武员弁勤加躧探。认真捕拏务获。以绝根株。傥因兵勇既撤。渐生懈心。致令要犯漏网。恐该将军等不能当此重咎也。将此各谕令知之。　　

○以热河剿办奉天窜匪出力。予协领全亮以副都统＜??闲＞放。骁骑校全吉以佐领用。并赏花翎。知县文卜年蓝翎。余加衔升叙有差。　　

○癸卯。上复诣大高殿祈雪行礼。　　

○遣恭亲王奕?诣时应宫。醇郡王奕譞诣昭显庙。孚郡王奕譓诣宣仁庙。惠郡王奕详诣凝和庙。拈香。　　

○谕军机大臣等、林寿图奏、粮台饷项不继。请饬催欠饷一摺。雷正绾一军。驻扎甘肃平泾一带。防剿极关紧要。现在粮饷万分缺乏。兵勇困苦情形。不堪言状。亟应迅筹接济。著郑敦谨饬令河东道。于户部奏定协拨庆阳戊辰纲盐课项下。筹拨银五万两。赶紧批解。限十二月内到陕。毋稍迟误。林寿图于于此项饷银解到时。务当权衡缓急。妥为支放。左宗棠身任兼圻于甘军筹饷事宜。责无旁贷。该大臣当统筹兼顾。源源接济。以拯饥军。将此由五百里谕知左宗棠、郑敦谨、并传谕林寿图知之。　　

○追予甘肃庆阳阵亡知县倪之经祭葬世职加等。建专祠。


大清穆宗继天开运受中居正保大定功圣智诚孝信敏恭宽毅皇帝实录卷之二百四十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。十二月。甲辰朔。上诣绥履殿问慈安皇太后安。平安室问慈禧皇太后安。至壬申皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、崇实、吴棠奏、官军攻剿西昌交脚夷巢叠胜。招抚大小部落。乘胜进剿一摺。四川西昌县之交脚汛。为猓夷来往通衢。其闲部落如林。而竹黑大木杆吽牛坝等处。尤为强悍。句众掳掠。民闲被害甚惨。八月闲。经提督周达武与总兵李有恒等、四面雕剿。先后将竹黑大木杆夷堡一律平毁。官军进扎吽牛坝后山。十月十七十九等日。叠败贼于娄落赤碧玑等处。约姑落各踞匪。坚壁不出。官军分路设伏进攻。阵毙逆匪多名。贼股同时击退。竹黑大小夷部。悉诣军营求抚。剿办尚为得手。著崇实、吴棠、饬令周达武等乘胜进攻。节节埽荡。一面将吽牛坝遁匪摉除净尽。并檄饬地方文武各官妥筹善后。以靖边陲。　　

○谕军机大臣等、户部奏、遵拨东三省己巳年官兵俸饷银两。并直隶等省筹解甲寅等年欠饷各摺片。奉天吉林黑龙江三省己巳年应需俸饷。现经该部核议。除将各该省应徵之款尽数抵充外。其奉天余賸银十四万七千两零。即著留为该省缉捕官兵经费。吉林黑龙江两省不敷银两。在于盐课关税等项下拨给。所有户部指拨吉林之长卢己巳年应徵盐课银四万一千二百两零。指拨黑龙江之长芦己巳年应徵盐课银十万八千四百两。及东海关洋税银十万两。著官文、崇厚、丁宝桢、迅饬该监督运司等遵奉部文。按数分别委员径解吉林黑龙江。俾资放给。吉林应追佃户王泳详拖欠地租钱文。著富明阿赶紧查追。专案报部。所有各项支放银两。都兴阿、富明阿、德英、务各遵照部定折放章程。核实办理。并将用过银钱。于奏销时照例题报。其余賸之银。即著归于下年请领时声明备抵。毋稍浮冒。至直隶等省欠解东三省甲寅等年俸饷银。共二百余万两。并著官文、丁宝桢、李鹤年、刘典、饬各该藩运司。迅将欠解各数。陆续筹解奉省交纳。傥各该省仍前玩误。著户部查明参奏。以重饷需。原片著钞给官文、丁宝桢、李鹤年、刘典阅看。将此各谕令知之。　　

○又谕、刘昆奏、湘军攻克贵州天柱县城。现筹进剿情形一摺。逆目陈大六等占踞天柱县属之江口坉。陷没县城。句道苗逆。进巨逆李恒吉为首。久为黔楚之害。经刘昆饬席宝田督军分道进攻。先将援贼之悍苗九大白等股击退。攻入江口坉逆寨。捦斩甚多。巨逆李恒吉等死于军中。逆目陈大六等均经就获。并将县城收复。剿办尚为奋勉。即著刘昆饬令席宝田等。务将余匪摉捕净尽。所有天柱县善后事宜。妥为部署。即督军埽荡附近苗寨。东通镇远。西达清仁。期与川军会合。其分扰石阡铜仁等处之苗匪。并著刘昆严饬彭芝亮、罗孝连、黄润昌、迅速殄灭。毋任蔓延。古州逆目杨志汰等窥伺黎平。刘昆已饬戈鉴等募勇两营进剿。该处毗连粤西。著苏凤文迅选得力兵勇三四千人。派员带赴黔粤交界地方。与湘黔各军会攻。以收夹击之效。毋稍玩误。将此由五百里各谕令知之。　　

○以湖南官军克复贵州天柱县城。赏总兵官李金榜、副将陈贤胜、参将赵联升、巴图鲁名号。把总潘季光蓝翎。余加衔升叙有差。予阵亡游击吴诚富、都司曾阳春等、祭葬世职加等。　　

○予四川呷姑落阵亡知府杨秉璪祭葬世职加等。建专祠。副将董瑞麟、都司汤锡福、祭葬世职加等。附祀杨秉璪专祠。　　

○乙巳。谕内阁、前因金州副都统希拉布、与协领讷钦布、互相参讦。当谕令将该员等撤任解京。交刑部审讯。旋据刑部奏称、讷钦布到案后。自缢身死。并谕令该部严切根究。兹据刑部奏称、遵将希拉布揭参讷钦布及讷钦布禀讦希拉布各款。逐层研鞫。并将看守讷钦布之禁役严加审讯。定拟具奏。此案撤任金州副都统希拉布、原参讷钦布遇事轻动废弛营伍各款。未尽核实。其被讷钦布讦告收受奠仪。虽无其事。惟于丁役人等折贴班规。毫无觉察。派令兵丁护送妻柩出境。尤属违例。著照部议即行革职。撤任金州协领讷钦布、虽无擅动官军私散兵丁情事。惟于兵丁藉端讹索。不能弹压。挟嫌具禀。被参后复诬控希拉布勒贿一万余千。律应反坐。业已畏罪自尽。著无庸议。佐领文志俊、于希拉布拜摺后。辄听属追留摺差。殊属昬愦。著即行革职。讷钦布到案自缢。虽讯无禁役陵虐索诈别情。该提牢官不能先事防范。咎有应得。著查取职名。交部照例议处。金州各旗致送该副都统祭品及戈什哈盘费。均由兵饷内摊派。陋习相沿。殊属不成事体。著永远革除。并将舒什哈班规名目。一并永远禁革。　　

○以陕西剿办长武等处回匪出力。赏总兵官项上达、副将舒大富、守备李金凤、巴图鲁名号。游击刘正国等花翎。府经历李得瑚等蓝翎。余加衔升叙有差。　　

○丙午。谕内阁、衍秀、毕道远奏、部议挽回漕仓积弊章程。内有碍难遵办各条。请酌量变通。开单呈览一摺。据称漕粮进仓。各仓监督分别劝惩。及重惩棍徒搅乱仓务。严禁花户无故更替。修理堆拨栖止官兵各节。均照部定章程办理。至遴选经纪。体恤车户花户。暨收放款项随时报部等四条。或应仍照旧章。或宜稍就变通等语。所筹尚系实在情形。著照该侍郎等所议。所有津通经纪。仍著仓场侍郎照现行章程。认真选派。无庸会同江南山西各道御史签掣。以免纷扰。大通桥车户承领车价银两。仍由该桥监督照旧领放。如有书吏克扣。即行从重究办。傥该监督稍涉徇庇。即著仓场侍郎从严参处。仓茶果一项。仍著照旧章分款开销。无庸拘定以七成接济花户之议。并著仓场侍郎视库存银数若干。酌量发给花户。以示体恤。收放款项。仍照旧章报部。无庸分作两次开报。傥有不符。即由户部详核驳诘。衍秀、毕道远、务当逐款核实办理。以期仓务日有起色。毋得有名无实。日久弊生。另片奏、招募花户等语。花户空缺太多。亟应招募足额。著衍秀、毕道远、按照定例。通饬各仓监督认真挑募。毋许将就塞责。　　

○谕军机大臣等、户部奏、豫拨来年京饷一摺。据称历届京饷。均系年前豫拨。现届应拨同治八年京饷。拟在各省地丁盐课关税等款内。指拨银七百万两。请饬各该省于来年分批起解等语。京饷关系。最为紧要。现经该部就各省缓急情形斟酌动拨。自应遵照奏定数目。源源报解。以济要需。著各该将军通商大臣督抚盐政监督等、务于来年开印后。分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程。指名严参。原单均著钞给阅看。至本年未解京饷。前经该部节次奏咨飞催。现届年终。仍未如数解清。著各该督抚等迅速筹解。毋再迟延干咎。另片奏、内务府同治八年分应需经费。拟拨两淮盐课银六万两。两浙盐课银六万两。福建茶税银六万两。江汉关洋税银五万两。江海关洋税银五万两。闽海关常税银五万两。浙海关常税银五万两。九江关常洋两税银五万两。湖北盐厘银五万两。广东盐课银四万两。四川按粮津贴银四万两。太平关常税银三万两。淮安关常税银一万两。共银六十万两。请饬勒限完解等语。著该将军督抚盐政监督等、各按拨定数目。务于来年开印后。陆续径解内务府收纳。并将起程日期报部。限六月前解到一半。十二月初闲埽数解清。毋稍延缓。其九江等处薓价等项。应由该部催令按限报解。将此由五百里谕知福州将军、三口通商大臣、直隶两江湖广闽浙两广四川江苏安徽江西福建浙江湖北湖南山东山西广东各督抚、并传谕粤海淮安各关监督知之。　　

○又谕、定安等奏、贼匪窜近河干。各队防剿情形一摺。贼匪分扑包头镇昭君坟。大股在十里长滩等处。官军分路进剿。达尔济所部。小有失利。亟应速筹守御。扼贼窜扰东北之路。著定安、桂成、檄饬达尔济等军。防剿兼施。将偪近河干之匪。节节埽荡。悉数殄除。以期次第廓清。喇嘛湾对岸已见边马。托城防务吃紧。该将军现调驻扎萨拉齐之绥远步队一千名。分防包头托城。即著定安等就现有兵力。相机布置。严密防守。并著左宗棠督饬北路官军。觇贼所向。认真截击。毋令续窜边外。致匪势益肆蔓延。郑敦谨务当严檄沿河兵勇。实力堵御。不可稍有疏虞。宋庆现在行抵何处。著郑敦谨、李鹤年、催令该提督懔遵叠次谕旨。星夜遄行。径赴归绥。以厚兵力。神机营所拨各队及天津洋枪队。业经起程。著神机营王大臣催令该官兵兼程前进。迅速赴防协剿。毋稍迟滞。致误戎机。计黑龙江吉林等处官兵。刻下可抵杀虎口一带。如托清等处军情紧急。定安当饬就近径赴该处防剿。以免周折。萨拉齐包头为贼匪所垂涎。声东击西。是其故技。应如何严密布置之处。定安等当加意防范。毋稍疏忽。将此由六百里各谕令知之。　　

○礼部以明年元旦庆贺礼节请。得旨、是。照例行礼。奉慈安皇太后慈禧皇太后懿旨、停止筵宴。其在外公主福晋命妇进内行礼之处。并著停止。　　

○盛京将军都兴阿等奏、遵查围猎旧章。奉省部库无款可筹。惟内河小船。每年应徵粮货税小数钱三四十万千不等。拟请围猎届期。就近动用。下部知之。　　

○丁未。谕内阁、官文奏、获咎大员。曾膺重寄。谨举所知。可否录用一摺。已革陕西巡抚瑛棨、降调湖南巡抚恽世临、均著吏部带领引见。　　

○谕军机大臣等、麒庆奏、捦获要犯。保奏出力人员各摺片。已明降谕旨照所请奖励矣。弥勒僧格一犯。结党肆扰。罪大恶极。屡次被获脱逃。尤为凶狡。现在既经捦获。讯明确实。若再羁禁待质。傥致瘐毙囹圄。转得幸逃显戮。著麒庆接奉此旨后。即将该犯明正典刑。以彰国法。毋稍稽延。将此谕令知之。　　

○又谕、麟兴等奏、经费支绌。请旨饬催一摺。乌科两城。地处极边。情形困苦。现在防守尤关紧要。兵丁待饷孔殷。亟应迅筹接济。著郑敦谨速饬藩司。无论何款。将乌科二城应领本年经费银两。赶紧拨解。务于年内解赴归绥道衙门。饬交领饷委员。星速解赴乌里雅苏台。以资接济。不得稍有迟误。将此由五百里谕令知之。　　

○又谕、福济、锡纶奏、现存满兵。请改地安插一摺。伊犁巴燕岱乌噜木齐古城吐鲁番各城驻防满兵。自回逆倡乱以后。迁徒流亡。所余仅一百五十人。锋镝余生。殊堪矜悯。若留于西路征剿。亦不成一队。自应照福济等所请改地安置。即著于绥远城热河张家口三处。分别安插。毋庸改隶京旗。福济等即按定人数。妥筹赀遣。分隶各处。仍照该官兵等原有职任钱粮坐补。以示体恤。此项官兵到时。定安、麒庆、文盛、仍责令照常操演。毋令游手好闲。坐耗饷糈。布伦托海剿匪。应需兵力。著福济、锡纶、妥商筹办。毋稍贻误。将此各谕令知之。　　

○署安徽巡抚吴坤修奏、军务甫平。例案毁失。请将本年大计展缓举行。从之。　　

○以镶黄旗汉军都统春佑署镶黄旗领侍卫内大臣。　　

○以热河捦获逆匪弥勒僧格。赏同知庆康、台吉巴有扎布花翎。余加衔升叙有差。　　

○缓徵直隶永清、献、衡水、三县被水地方新旧额赋。并减免差徭。　　

○戊申。署陕西巡抚刘典奏、军务未竣。请将本年大计展缓举行。从之。　　

○以江苏淮安等处防汛出力。予道员刘咸等升叙加衔有差。　　
</div>
    <div class="pagination">
<a href="清实录同治朝实录_page348.html">上一页</a><span>...</span><a href="清实录同治朝实录_page344.html">344</a><a href="清实录同治朝实录_page345.html">345</a><a href="清实录同治朝实录_page346.html">346</a><a href="清实录同治朝实录_page347.html">347</a><a href="清实录同治朝实录_page348.html">348</a><span class="current-page">349</span><a href="清实录同治朝实录_page350.html">350</a><a href="清实录同治朝实录_page351.html">351</a><a href="清实录同治朝实录_page352.html">352</a><a href="清实录同治朝实录_page353.html">353</a><a href="清实录同治朝实录_page354.html">354</a><span>...</span><a href="清实录同治朝实录_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
