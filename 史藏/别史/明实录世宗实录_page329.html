<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 329 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 329 页/共 518 页</h1>
    <div class="content">　　嘉靖九年七月戊子朔时享  太庙  世庙
　　○兵部主事赵时春言迩者灾馑频仍  圣心隐恻敕群臣各陈所见臣有以仰窥  皇上之心直欲为唐虞三代之主为臣子者所当将顺顾自下诏求言已涉旬月而大小臣工类以虚语浮辞面谩
　　君父乃至因灾求言之诏未乾而庆贺  圣瑞之奏屡上盖始往年灵宝县官言河清受赏继而都御史汪鋐遂进甘露矣今则副都御史徐赞及训导范仲斌又进瑞麦矣指挥张楫又进嘉禾矣汪鋐杨东又进盐花矣礼部又再请称贺矣如范仲斌之流猥琐卑微不足责也汪鋐徐赞杨东等叨列宪臣风纪攸司当激浊扬清进忠补阙以称将明之任礼部尚书李时等官居八座职典三礼乃亦昧义徼利罔上要君坏士风伤政体此小臣所以抚膺流涕而不能已于言也若不严加禁遏恐此风渐长正气销软上下雷同大非国家之福伏望  皇上申令百官各直言时事无隐以后敢有依托符瑞巧设谀辞荧惑
　　圣听者即加诛谴庶几可化侫为忠而唐虞三代之治不难治矣＜锍-釒＞入有旨诘责时眷妄言且既云大臣科道皆无陈奏伊必有谠言善策其具陈以闻时春惶恐引咎  上怒趣令具陈于是时春言曰当今之务其最大者有四其最急者有三四者曰崇治本君心喜怒乃赏罚自出理乱所由徵也勿以逆心之事为可怒事苟善虽逆心者必赏勿以逊志之事为可喜果不善虽逊志者必罚则赏罚大公而天下治曰信号令号令者圣人所以鼓舞万民者也毋信一人之言必参诸公论毋狃一时之近必稽之永久利十而害一则利不必兴功百而费半则功不必举如是而天下享安静之福以归于恭默之化矣曰广延访宜仿古人轮对之制及我朝宣召之规使大臣台谏侍从各得敷纳于便殿之间而诸司群吏则以其职事召问之曰励廉耻大臣宜待之以理取其大节略其小过台谏宜待之以信其言是者用之非者亦宽容之庶臣工自爱而不敢不励其最急者曰惜人才凡得罪诸臣或才不可弃或过有可原幸霈然发命召其谴斥者还之旧秩且因  南郊礼成除谪戍之罪与之更始曰固边圉请严败军之律如临阵而退者裨将得以戮士卒大将得以戮裨将总制官得以戮大将其边将或任重而兵寡或屯远而援孤宜并为一军务令边鄙充实守御完备曰正治教请复古冠婚丧祭之礼绝醮祭祷祀之术凡佛老之徒敢有假称符录依托经忏幻化黄白飞昇遐景以干冒宠禄者即赐谴斥  上责其条奏不明惟掇拾陈词以卖忠直下锦衣卫拷讯
　　○福建平和县知县王禄＜锍-釒＞请建  献帝庙于安陆封崇仁王以主其祀不当  考献帝  伯孝宗以涉二本之嫌宗藩之子有幼而岐嶷者当预养宫中以备储贰之位＜锍-釒＞终又述其治县劳勚若征科听讼等事  上斥其轻率矜大下巡按御史逮治禄＜锍-釒＞上即角□羊县事归御史劾其擅离职守诏罢职不叙
　　○庚寅调通政使司添注右参议孙禬为光禄寺少卿禬以疾不能奏事故也
○南京内臣高昇以进贡鱼笋朘索舟夫不遂因置其笋止以鱼进兵部言迩者  皇上虑此辈徇私需扰特申省并之禁而昇等不遵反肆抗逆当罪之诏下南京兵部勘其贪刻实迹奏请处治
○辛卯  仁孝文皇后忌辰  奉先殿行祭礼遣彭城伯张钦祭  长陵
　　○提督四夷馆太常寺卿魏校乞休允之
　　○升江西右布政使黄芳为南京太常寺卿
　　○壬辰兵部尚书李承勋以疾求致仕  上优诏慰留不允
　　○癸巳升浙江按察司副使党以平福建按察司副使郭持平各本布政使司右参政广东惠州府知府顾遂为广西按察司副使
　　○甲午升广东左布政使刘士元为都察院右副都御史巡抚贵州
　　○礼部以  万寿圣节请先期习仪  上以恭建  圜丘大报未举暂免朝贺
　　○都给事中王汝梅御史赵兑俱以申敕各提学官正大命题严慎入学为请礼部覆其＜锍-釒＞  上曰国家以文取士文体所系全在提学一官必须崇雅黜浮然后士习可变且诸生廪增有额其附学者岂宜反过正数民间一切子弟规避徭役营求入学提学官多徇情市恩政纪何在其令从实校文简汰其老稚庸凡不堪作养者若奉行不实听抚按官参究以闻
　　○乙未授太常寺博士雒昂沈继美行人张玺王祯秦鳌傅学礼进士王崇叶洪曹汴祝咏王纳言管怀理郭应奎王玑薛甲潘大宾王□□正张裕王希文戴继丁湛赵国良蒋贯李士文俱给事中崇昂吏科洪汴咏纳言怀理户科玺应奎继美礼科玑祯甲大宾鳌兵科□□正裕希文学礼继刑科湛国良工科贯南京户科士文南京工科
　　○詹事霍韬以母丧去位
　　○先是隰川王俊柏以其父谪死高墙乞骸骨归葬  上许其往奠葬所至是复请每岁春秋得遣人行礼因进其所著太文录  上允其请以所著下礼部看详尚书李时等言其书大抵仿周子太极立为赞说推衍天地阴阳及国家人物之理用心虽勤于道无补恐不足以信今而传后  上曰俊柏所著诚多穿凿无裨至道但其好学一念可嘉其赐敕谕之俾务实归正以为宗室之劝
　　○丙申太常寺进  圣制祈榖乐章所叶音谱  上命留览
　　○己亥诏革协同镇守贵州右参将方仲铁岭备御指挥李春美金州备御都指挥刘尚德职各坐贪墨故也
　　○庚子升右春坊右谕德彭泽为提督四夷馆太常寺卿右赞善林文俊为南京国子监祭酒
　　○壬寅中元节遣成国公朱凤建昌侯张延龄等分祭  七陵仪宾周钺祭  景皇帝陵驸马都尉谢诏祭
　　悼灵皇后陵
　　○升广西按察使高公韶为广西右布政使四川按察司副使周廷用为江西按察使
○初诏荫尚书屠勋子应埙为国子生应埙登进士补荫勋次子应埈应埈亦登进士  上许以应埙子钶补荫已而复有恩荫不许再补之例至是钶始投牒吏部以为请言钶补荫在例前  上曰大臣子弟冒滥补荫俱出因仍私弊原非国典既有旨查革著为定例一应受荫之人后因别途出身并例后人文到部者一体改正不许再补
　　○癸卯巡按狭西御史胡明善劾镇守甘肃都督同知姜奭及都指挥莫愚芮刚等各侵夺盐利得旨莫愚等俱下巡按御史逮问姜奭令兵部看议以闻兵部言奭在任久无显过其所侵盐利有无多寡皆不可知请下巡按勘实以请  上从之
　　○先是锦衣卫千户陈纪奉差广东逮问陈洸巡按御史邵豳劾其奸赃等罪纪以御史陈大器出巡广西时嘱豳使劾已因摭大器罪状奏闻  上命纪与大器皆回籍听勘
　　○甲辰  上遣太常寺卿魏璄临视大学士桂萼翟銮疾且命病痊即出视事
　　○命詹事顾鼎臣掌詹事府事侍讲学士穆孔晖掌翰林院事
　　○乙巳  太宗文皇帝忌辰  奉先殿行祭礼遣建昌侯张延龄祭  长陵
　　○以赈荒有功命赏巡抚湖广都御史朱廷声布政使胡训巡按张禄各彩币一袭并奖犒副使侯纶等及府县官十二人
　　○武定侯郭勋以锦衣卫舍人张澜两＜锍-釒＞论其擅役营军逋藏逆党逃军罪因称病求罢  上优诏不允
　　○锦衣卫舍人樊名欲袭其伯樊通百户职兵部言通繇戚畹升者例不当袭  上曰武职不由军功不得承袭此宪令也迩缘乞升者有世袭等语遂致名器冒滥殊非国家劝功之典兵部其查选法旧例议奏已而部臣言军功冒滥迩时滋甚或斩首不及名数或巧名冒功而实无或混列当先等名而未常昈分别类乃与真功者同袭及查革之命一下则又多方影射以邀幸免甚至有斩首止百余级而升至千人以上计首级之数较诸所升者相去倍蓰请自今以后按其纪功尺籍一为综核必亲获首功者始得如例袭职至于文武内臣子侄假伎艺勤劳传乞升授者尤当尽革其戚畹后裔则亲有远近恩宜降杀亦当分别奏请乃今樊名虽系  英庙顺妃侄孙其伯通为百户通故再袭其兄聪亦越二世恩泽宜杀不可许  上悉从之仍命革樊氏职
　　○丙午工科都给事中赵汉言桂萼翟銮称病三越月未常恳辞去位不免鳏旷之讥张聪久预机务未闻求贤共济不免专擅之失若在萼有覆餗之戒在銮有伴食之诮在璁有夬履之嫌则有不暇深论者乞谕萼銮亟以病去仍简用两京大臣及家居耆旧有才德者以分璁之责任庶大臣之礼重而朝廷体统亦尊  上责汉＜锍-釒＞中误书聪字且谕璁母事引避命中使召之璁赴阁＜锍-釒＞谢  上复褒其忠诚勉以尽职璁因言内阁缺员已三奏请臣之心惟  圣明知之汉之忠于君谋当令其＜锍-釒＞名以进臣之庸劣乞赐退避  上曰卿常奏请增用阁臣朕已知悉赵汉谗间之辞不必介意即令汉举其所言耆旧才德者汉言臣见  陛下日应万机赞理之助尚在多贤是以冒昧论列欲璁引贤共济因概及两京大臣中必有可用者初无私主  上复责汉故违诏不以实对仍促其以名上汉对如前且言辅臣重任简命出自朝廷即有畴咨亦非小臣所敢干预  上乃宥之止夺俸一月萼銮亦各引疾求退  上俱不允
　　○左给事中孙应奎言方献夫当铨衡重任宜秉公持正以式百僚乃于用人之际不计年资惟私亲故衰老如冼光献夫友也卑陋如彭泽献夫亲也二臣资望未协舆情而献夫今日推光明日推泽庙堂之上顾岂乏贤而以若人进之恐自此幸进者多而守己之士将俛首下僚无自表见矣  上曰彭泽乃朕所自简者亦以四夷馆责任稍轻故特用之但部臣拟升太骤耳冼光令改用方献夫言光泽与臣同乡初非亲故光历知县御史所在有声绩居乡以孝友闻汪鋐言其可推佥都御史臣犹引嫌乃首推林有孚而以光次之至若泽之为人则誉实兼茂士论共与特以与议大礼为群情所猜忌太常之推亦非越次臣非有私也  上优诏褒答谕令勿辩已而吏部拟改光南京太仆寺少卿报可汪鋐言光之推实由于臣臣素知光足称都宪故特言之献夫然而光诚贤也恐不当以言官之论而辄调之上复从鋐言令光视事如故
　　○丁未都给事中夏言亦劾奏方献夫引用憸邪坏  祖宗成法如浙江参政黄卿为少傅璁所不悦辄有狭西之调而以温州兵备副使党以平代卿以温州知府丁瓒代以平卿无他故以一大臣私怒而斥之以平与瓒履任未久以温州故而改补之一时变置上下若奕棋然以平及瓒则得计矣卿何罪焉既私其乡人黄芳为卿于南京而兹者太常卿缺以彭泽补之泽之邪回见于言官所劾者具在也顾得踰等躐升实献夫欲以泽为赤帜将尽钳天下之口耳广东佥事刘乔见任在官该部误闻其死谩不加省而代以员外郎吴翀既知其非乃不自检举而复升乔广东副使且额员皆足未有见缺而易置名器有同戏剧他如以进表回任者不踰岁而升迁殆尽考绩者未出都门或至中途而升迁者十常六七吏部外补及左迁者无不得美官知县林初广东人也贪酷有声反擢州守判官吴爵彭泽亲也以吏胥而得通判此其交通贿赂之迹又有可疑者矣＜锍-釒＞末复有参照尚书方献夫引用乡曲布列两京大开私门颇彰贿迹再照少傅张璁喜怒任己好恶咈人擅易  天子之命吏阴使效力于私家等语且言  陛下万一以臣为诋斥庙堂亦乞放归田里以消众怒  上曰彭泽系朕点用张璁方献夫令安心供职勿得辞避今后用人务合公论黄卿等仍以旧官供职于是璁上＜锍-釒＞言臣与夏言素有嫌隙今日所以咎臣者亦有所自曩者吏部推言为佥都御史时言因人言辞免一日李时语臣曰夏给事朝廷今日虽准其辞待  郊坛礼成将大用之朝廷称其才不但可为佥都而已此夏给事自传言与人臣闻之愕然近者霍韬以忧去时复语臣曰夏给舍欲乘此机推补詹事已托严侍郎来致其说及臣等推顾鼎臣而不及言言咎臣深矣参政黄卿用刑过当臣乡民多冤之臣有所闻常语献夫至于党以平丁瓒之推吏部自有常格简用出自朝廷非臣所常与也且  陛下处臣辅弼之地凡人才贤否皆当与闻况官于臣之本乡者乎如言所奏必将使臣如喑如瞆一无臧否自此内阁吏部职掌当尽归言矣则将焉用臣等哉  上曰卿竭诚尽忠以辅国家夏言偶以郊礼议合正论及勘山西事情多所陈奏故朕因其辞职特赐谕其才不止为佥都御史耳昨日论卿等＜锍-釒＞末云云夫言言官也职在论列岂可又怀疑忌其情伪朕皆具知故朕昨谕卿云若我君臣生疑各自深辩是动中人之计也至于报复大礼之恨亦任彼为明则天下后世自有公议幽则鬼神察之朕与卿等当益思勉修职业以副  皇天所命不必介意黄卿待朝廷再访裁处璁又言献夫所以遭言之言者实臣招之也献夫常作书遗臣曰夏言自攻霍韬之后每悻悻语人云决不与此辈并立臣答之曰韬自获罪于君父非言所能攻即使言承
　　皇上信任之时而阴为前人行报复之计言之姓名已大书于明伦大典天下后世自有公论今乃不据是非以洩忿怒如此果大欲启衅发端矣使臣果欺  陛下义当与献夫同坐罪也上复温旨谕之方献夫亦上＜锍-釒＞言黄卿之调诚得之璁言然璁为地方计非私也党以平丁瓒之擢乃循资常格以为璁指使以为臣私尤非也亦请乞归  上曰卿昨以孙应奎言求去已有旨矣不必深辩献夫复言言官论列止宜就事论事法曹书狱乃有参照等语谓之断案且大臣予夺出自朝廷非奉诏逮问不得其参语而言＜锍-釒＞辄云参照臣罪且照及辅臣张璁辱又甚矣言平日疑臣忌臣之心已见于奏劾霍韬之＜锍-釒＞言云为韬辈侧目韬辈者为谁指臣与璁二三人耳前举言为佥都御史臣常力荐其才何常侧目之而顾忌臣以加之罪乎  上复优诏慰留已而夏言言张璁诬臣嘱李时求升詹事复嘱严嵩转请昨扈从  南郊得与时面证时白臣未常有此言及嵩亦无所嘱都御史汪鋐侍郎蒋瑶及中贵武臣皆预闻者即曩者臣荐佥都御史李如圭  陛下命以臣代之臣援包拯劾宋郊故事以避蹊田夺牛之讥詹事乃韬旧官臣常劾韬顾可蒙是讥乎佥都御史乃风纪重臣视詹事未可轩轾臣何故于已得者辞之而求其不可者乎今时与嵩固在  陛下试讯之至又揭臣辞职谕璁之旨以为臣传与人盖欲曲致臣罪谓不当露洩陛下密谕于外耳然当时璁自录  御札一道谕臣臣因时之问而直告之意以为此非不可对人言者岂无故而辄以告人哉至献夫论臣＜锍-釒＞不当用参照二字夫纠劾大臣参驳章奏皆臣等所司故劾曰参劾论曰参论奏曰参奏驳曰参驳看曰参看行曰参行至举正各司欺蔽惟曰参照为照再照献夫昧于事体以臣为不当言不知其何所据也  上报闻且曰尔宜用心供事副朕任用之意彭泽＜锍-釒＞乞解职  上不允后  上复谕献夫曰黄卿粗暴成性地方怨之本当别处且并党以平如前调用夏言妄言奏扰辄行参照大臣本当究治但念言官亦其职分姑已之今后务宜慎于事体以副朕任用献夫复以丁瓒为请  上令瓒同黄卿等如前拟供职
　　○大学士桂萼言属者岁比不登人至相食朝廷大发帑藏率费数十万金而不能致数万之粟则以未常预备故也乞敕户部发帑银数十万给天下及时收鬻麦豆可得数万而小民因得易钱以为生足以需他日赈饥之用若诸事宜有四其一随时查放米粟充常平仓粟可藏九年米可藏五年卑湿之地半之今天下义仓年久不发有化而为尘埃者宜命有司易置之毋令浥烂候收成之日增足前数其一因地置仓如河南洛口屯粟可备山狭之急辽东之近海有廒菜州之海仓有廒所以通海商荆襄有备可以救四川汉中有备可以救岷洮皆当查议而修举者也其一兼收杂粮今天下北地但知买粟南则稻米不知二麦诸豆其直殊轻诚兼收之较诸粟米可得二倍其一通融本折臣往年请于徐淮临德地方各以盐银收买粮料正以资南方飞挽之不足使南北皆可通融本折盖南方熟则本色必足而多听北方之折色北方熟则就近收贮而多听南方之折色此经久之策也事下户部议以帑银告匮不能给发当令有司取各边京库折银及各省贮库赃罚而其四事则皆体国裕民安边备荒之急务诏如议行
　　○刑部拟上律例所当改正者如亲属费用受寄财物不过因其所无而偶用之其情本轻至于相盗则利其所有而侵盗之其情本重今情之重者虽无服得减凡盗一等而情之轻者即有服反概拟于凡人之律人情律意胥失其平臣等以为亲属费用受寄者止拟不应杖罪似为情法允当今方纂修会典乞即附入为令  上命会同都察院大理寺再议停当公同奏请发付史馆采录
　　○戊申兵部尚书李承勋有疾上遣中使视之仍谕以病愈亟出视事
　　○己酉詹事顾鼎臣言翰林院内建敬一碑亭宜敕宛平大兴二县各佥人户二名责令守视报可
　　○庚戌刑部议覆巡抚湖广都御史朱廷声条陈应议事件其一申明例禁以涤烦苛言条例所称喇唬名色除平素凶恶之人犯该前罪照例问发其余斗争等项常事悉依本律断拟不许妄引前例滥及无辜其一区别夷夏以正婚姻各边军职与土官有统属防御之责乃交构姻＜女连＞不惟紊夷夏之体一或争竞作耗或泄露事情或互相容隐贻患将来实非细故宜严加禁约不分官军土民俱照例充发得旨允行
　　○辛亥詹事顾鼎臣言古帝王授受不越乎精一执中之旨三代以还时君世主未有知者  皇上以生知至圣而缉熙敏学万几之暇制敬一箴及注心箴视听言动四箴亲洒  宸翰勒诸贞珉建亭翰林院臣愚谓儒臣宜骋雄辞纪钜典咸谓事体重大谦让未遑幸  皇上谕之使言以昭示无极  上命内阁首臣撰文立石
　　○驸马都尉邬景和以守卫官缺奏请同锦衣卫官选补兵科都给事中张润身劾景和不遵诏旨会官选补而专擅行私景和复以为请  上命兵科委官会选
　　○壬子先是行人王祯奏请察内府工匠厨役医卜技艺人等额数汰其冗滥以省糜费太监黄锦等以缮造  郊坛工作乞暂缓清查已允所请王伫等复援例陈免  上曰各监局原有旨令清查正欲革除冗滥节省浮费如何奏扰以图侥幸除有旨暂免者罢余照旧清查不许朦胧具奏
　　○癸丑给事中张裕言人臣欲进言于上者靡不昼度夜思朝删夕改冀以诚意感悟君父若复加以诘责则辞无不穷摘其小疵则意无不格且人君以一人之身抚万几之冗多虑或以损心多忿或以伤气属词答难每至频繁非所以养和平而来直言也惟愿  皇上怡神接物定志图几大无我之心充受言之量如天地之兼容如日月之并照其善者从之其不善者亦优之则谠言日闻幽隐毕达而帝王之治不难致矣  上曰言官进奏率非忠言正论无益上下要名行私岂朝廷好为如是尔既欲有所言自当陈列如何以此烦扰姑不究
　　○惠安伯张伟广宁伯刘泰以坐营匿桩朋银事败  上责伟等自劾且命法司讯报至是都察院集刑部等议张伟事有左证刘泰阿从不举清平伯吴杰出纳不明俱属有罪至把总徐勇指挥王勋等因缘为奸罪各有差  上以伟泰勋戚大臣皆宥之其诸犯者各如拟已而张伟复＜锍-釒＞自白
　　上报曰已有旨免究不必深辩都给事中赵廷瑞等交章论伟事发已踰一年中间往复案勘文移无虑数十先属刑曹继付内台参之理寺会以锦衣卫事非专裁情已得实恐难轻宥且伟于正德六年以大将失机其罪当死同事都御史马中锡已死狱中而伟竟以幸免则又何有于今日之赃罪耶似不当姑息以长其奸御史叶奇等又言伟罪可脱赃不可贷  上以伟重臣竟不问○丙辰玉田伯蒋荣言臣以外戚带俸朝参与功臣不同不当赴国子监肄业  上曰凡勋戚年少受业成均正欲素教豫养使不习于奢靡以循礼度蒋荣如何不行遵奉自阻向学之志令国子监官通行稽考毋令怠惰
　　○总制尚书王琼言凉州卫军三百人番休守洮州者宜存之本卫而以裁革洮岷参将所退临洮卫军补之为是固原等处游击将军欲选庆阳河州临洮秦州西安左等卫军三千充游兵常驻庆阳但河州临洮秦州去庆阳千余里及平凉与西安道里远近不一遇警徵发每至迟误宜止于西安左等三卫选取之而游击即驻西安为便其镇守狭西都督驻劄固原增官军三千人自西安三卫固原卫二千余人外别选安会二县临洮府巩昌卫凤翔千户所及巩昌平凉二府土达民壮并召募舍余以足其数为当但土达及召募者与正军不同今乃与正奇兵一概调遣以致困累宜以原选西安三卫正兵发充游兵原选平凉卫游兵发充正兵其各府土达民壮令归本所操种其召募者亦宜放归原籍至若游击退回庆阳河州二卫游兵如旧归环庆河州各守备官部署其退回临洮及已革参将退回巩昌各卫官军则收入镇守都督听用若参将所退河州卫兵四百五十名则发戍沙井驿苦水湾各二百人其余还之本卫如此则守土者各有正兵防御征战者亦有应兵调集此两利之策也
　　上从之
　　○丁巳兵部尚书李承勋复以病乞休  上弗允命病痊亟出视事
　　明世宗肃皇帝实录卷之一百十五终
大明世宗肃皇帝实录卷之一百十六
　　嘉靖九年八月戊午朔给事中高金以下诏欲沙汰天下生员因陈其不可遽行者有七大略谓储才贵豫求才贵广地方人才多寡不同附学人数岂可嫌其过于增廪但当责成提学官严加可校以杜冒滥不必尽行此法且言老稚凡庸非尽附学在廪增亦有之今惟沙汰附学未免有偏  上责金不奉诏仍令礼部申谕各提学官务遵前诏廪增附生员一体抡选其附学名额不必视廪增原数许量准地方人才众寡为差
　　○庚申刑部覆南京刑部主事萧樟所言三事一重民命言凡南京五城兵马及各卫所所逮罪人惟机密重大关系地方者乃关白内外守备其争讼细故则听巡城御史付法司案治一明律例言大明律奥旨未易窥测问刑条例类皆节去全文意多未备当责所司取近时颁布律条＜锍-釒＞议及律解附例诸书讲求参考务求归一然后请自  圣裁著之会典一清词讼言诸曹各有职掌其所司词讼有当自理者有当听法司理者其事未竟不当赴愬他所彼此牵制以致事权不一适资影射之计诏从之
　　○壬戌弋阳王拱樻请得主山川社禝之祀礼部言逆濠不道变置社禝存诸有司拱樻不过约束宗室代理府事岂得与有司之事所请不可许  上从部议
　　○大学士翟銮以在告三月＜锍-釒＞请辞俸  上不许仍谕其病痊即出视事
○癸亥昌化伯邵杰复＜锍-釒＞请庄田  上不许
○升建州卫夷人都指挥同知卜剌答为都督佥事指挥使官奴郎秃滩秃克也木塞柱格失思可指挥同知王保奴俱都指挥佥事准故都督佥事王成男宋景都指挥佥事纳出男塔哈纳各袭其父膱
　　○甲子以水灾诏减应天太平安庆池州各府粮税有差
　　○乙丑给事中薛甲上言四事一扩茹纳以来忠谠草茅之言不识忌讳率尔敷奏或失和平倘罪罚一行人怀畏沮不咎己感格之无术而疑  陛下听言之未至乞曲赐优容以作敢言之气一正习俗以明体统昔在  先朝权臣窃柄正气销亡謟比成俗至于今日遂矫而成倾危之习如刘永昌以武夫而劾冡宰张澜以军余而议勋臣夫以股肱耳目之臣而使人得以指摘媒孽窃恐下陵上替之患不知所止今之议者未悉此弊犹复毛举细故未免推波助澜愿略苛细之言以存廉远堂高之义使小人之攻讦无自而入一勤延访以尽人材凡中外臣工章奏苟有可取时或召见以质所闻则政治得失生民休戚与人材之短长皆可参互而知一养和平以凝天休  陛下宵旰之余尝游神于文艺之末玩心于制度之微考订折衷悉求精当然恐用心太过劳弊精神夫人君执要臣人执共法制文为之详可无待于  陛下之亲为者伏望息虑凝精提纲执简以养和平之福  上以其奏下所司看详吏部覆甲言悉当可采行至谓正习俗明体统尤深切时弊请敕都察院严禁官吏军民诪张乱政者仍行两京科道及在外抚按官今后论事必先大体论人无责小疵毋伺察间隙以快私毋苛举细故以逞讦毋傅致难明之情污人以不根之谤议上报罢于是刑科右给事中饶秀劾甲阿附便佞甲所谓正习俗以明体统者其言若是而其意则非近时自刘永昌肆言后言官未闻有敢议大臣者独给事中夏言与孙应奎赵汉三臣议辅臣不识及于张璁方献夫等耳夫汉之言若出于无故已蒙  圣明诘谴至于言与应奎之言皆系用人行政之失而甲概之以为毛举细故则言官之于大臣必将无一言已乎必至于大谴大何而论列之乎  祖宗之法凡上言大臣德政皆处极刑而甲乃称诵大臣不已甲于辅臣等犹曰门生座主云耳若郭勋贪纵之迹彰彰明著而甲亦不欲人言其失如甲之议必欲  皇上端拱于上大臣横行于中群臣缄口于下万一有匪人厕其间而使言官习于泯默是甲以一言病天下也乞皇上亟责斥甲以为巧言误国之戒  上命吏部再议甲复上＜锍-釒＞自理  上怒其不俟部议輙先奏辩令降二级调外任用吏部以甲已奉旨处分不复更议  上责其延缓令置对乃夺尚书方献夫等俸一月司官二月遂补甲湖广布政司照磨
　　○丙寅御史孙锦以榆林荒因条备荒事宜其一言往时塞下仓廥常盈后因积畜既多改为纳价之例岁一不登食无所出当如旧徵收本色以备军饷之需其一言榆林道路崎崄一遇仓卒发银易米则民间转输费且不赀宜将内帑发去年例银两召□籴买责其如期完纳其一言朝廷中盐以为边计奈盐引一开将帅等官即乘时邀利至于豪右往往占中卖窝而□人不能自中者又重赂买之以致窝价日增兼值米价腾踊所得无几□且远遁矣宜严革其一言天下各设预备仓以储谷至于边方独不讲求乞发内帑银及所在有司赎罪银并虏中所获马匹尽行变卖以为籴谷之费贮之各营堡而命都御史李如圭主其事户部议其言举切边务可行诏从之
　　○丁卯  孝慈高皇后忌辰祭  奉先殿
　　○祭先师孔子命吏部尚书方献夫行礼
　　○壬申朝鲜国王李怿遣陪臣赵邦彦等及泰宁卫夷人塔卜歹等各进马贺  万寿圣节各宴赉如例
　　○甲戌户部覆南京光禄寺卿欧阳铎＜锍-釒＞二事一大官署每岁放支粮米科道官监收督察为法已严每遇开仓之始内守备得遣官盘验徒滋耗折所当裁革一珍羞署额设库子二名系句容县于见役里甲派拨八名按季更换该县不与酌定工食通县津贴多托言他费以朘民索财宜诏所司会同各监查  奉先殿并大庖厨所需物料悉为剂量行句容县派各里甲治办转输本寺支用若库子定给工食银十二两止令服役不得他有科取礼部覆铎＜锍-釒＞四事一解京鬻酒例已停造而所遗麦豆麸麯不免陈朽请令易价贮库以资他用一司牲所蓄种鸡鹅鸭岁取腌卵以荐新计食谷五百石役军三十名所费数多而解纳数少不若尽估鬻之徵其榖价以时收买此后谷可停派军可散还一言直隶滁州卫岁供活鴈天鹅鹚＜老鸟＞鹩鹑等类野性难驯多致损折惟  奉先殿荐新请纳本色其余俱听折价输部转送该寺收贮以备临时供应一言南京  奉先殿岁用羔羊一只外祭羊四只固宜预养至于祭浡泥国王坟止宜于抽分数内取给而今所养绵母羝羊多至百余所费刍秣无筭请悉革罢所遗羊只变价输官其司设监所徵羊毛合行停止诏俱如议行
　　○巡按直隶御史蒋旸＜锍-釒＞疾乞归都御史汪鋐论旸用刑过刻杖死真定县知县丛芝不以其罪臣尝按其行部无一可纪之绩今惧还京考察而遽疾托以＜矢见＞幸免请亟罢之诏革旸职回籍下抚臣核丛芝所由死状具实以闻
　　○以水灾停免湖广武汉等八府所派内府巾帽局物料
　　○乙亥命河南守臣奖劳怀庆府知府王得明以府中并产瑞麦嘉禾瑞瓜而郑王厚烷奏称得明善政所召故也
　　○四川播州宣慰使杨相遣长官杨守等贡马贺  万寿圣节赐赉如例
　　○广德州建平县妖人虞顺等聚众欲为乱未发知县连矿捕得悉诛之
○丙子巡抚甘肃都御史唐泽＜锍-釒＞疾乞休吏部言泽才足以筹边未宜引去  上曰甘肃为边陲要地且时值防秋泽受此重委岂可以疾为角□羊宜悉心任事
　　○户部主事梁乔升以母老＜锍-釒＞请终养吏部覆其情词恳切宜听其请候亲终服阕起用  上许之且让吏部令候亲终起复非教人子爱亲之道
　　○处州府知府吴仲言臣尝备员御史请开浚通惠闸河其时议者纷纷惟  圣断毅然以为当行浚方四月费才七千而舳舻且衔接于大通桥下矣迩者臣将之任道经可堧敢掇拾其所见编成一书名曰通惠河志谨录进呈臣又过计以为各边距京师皆有间道旋日可至虏若一据仓廒为患不测故土木之变于谦议毁通仓近者汪鋐欲包筑通州于城内皆此意也故臣请于大运未至乘其暇日将通仓所积粮米预输至京诚不劳力费财而潜消莫大之后患者＜锍-釒＞入  上命以志付史馆采入会典仍令工部梓行奏内应行事宜下所司会议以闻
　　○己卯  宪宗纯皇帝忌辰  奉先殿行祭礼遣国公张仑祭  茂陵
　　○太常卿陈道瀛以给事中田秋等劾其贪婪上＜锍-釒＞自劾求去不允
　　○庚辰革湖广布政司左参政韩士奇职闲住以御史张禄劾其贪污不职故也
　　○羽林卫指挥使刘永昌言人臣之恶其大纲有六曰贪赃曰嘱托曰私意曰苟延曰骄纵曰淫滥偾事之大纲亦有六曰欺君曰坏法曰误国曰害人曰用舍不公曰刑狱不平其他细目不能枚举复有一种小人比周结党私通关节以坏朝廷政事乞  圣明严察而亟除之又言臣闻  太祖罢丞相设府部院以分理庶务  太宗命史臣于文渊阁参预机务官止学士至于后世而加以师保重职于是虽无丞相之名而有丞相之权迩者杨廷和谬主大礼植私党以抗朝廷至于数年犹未定伏望  皇上存内阁以遵  太宗之制减事权以守  太祖之训再仿  祖宗之意令六部诸大臣更番入直以备访问因得以广益聪明考见贤否而倚任亦不患于无人矣＜锍-釒＞下所司
　　○辛巳大学士桂萼言圣人御极九功可歌以有实政与时偕行矣今夏小正月令时则诸书皆在则时之为义犹可考见至于分地任民体国经野则古法虽废而州县方域尚有乡都村鄙之图其经界俱可修复是任民之意固未泯也学士大夫不讲已久于是金木水火土榖正德利用厚生之功千有余年几于坠地  皇上缙服凡事不蹈故常必上律天时下袭水土以聿新一代之制兹者躬耕帝藉臣以足痿不能与分百执事一日之劳而赞襄之心不能自已谨力疾构思爰得二事一曰授时考一曰任民考各装成帙上呈  御览乞下之该部以备采择  上以二书下所司令看议以闻
　　○升河南道御史张景华为大理寺右寺丞广东按察司佥事林希元为南京大理寺右寺丞
　　○壬午大学士桂萼言臣屡以人言恳乞休致不荷俞允然臣至情有不容不去者四臣遭际  圣君而不能毕力辅佐使  陛下不免有任事之劳而未遂夫恭己无为之盛一当去臣不学无术昧于所择凡天下事一意担荷不顾毁誉利害虽杀身灭族可不旋踵不以时求去终无以全陛下进退大臣之道二当去臣入仕以来律身清苦自谓可质鬼神乃致谤讟纷纷为辱不已是诚何颜立于缙绅之间三当去顷者心悸伤脾足跛成痿近又力疾考求授时任民之说过用心力即致晕眩殆为终身痼瘵四当去乞赐矜悯放臣早归一息尚存犹当随时献纳  上不允报曰卿以疾可出视事甫三日何为又有此奏恐非所宜用于君臣之际也其二考事宜已令所司看议矣
　　○以水灾减免江西南昌等府及九江等卫粮税有差
　　○先是刑部尚书许赞条陈诏狱四事下都察院大理寺看议院臣等议入  上复命求归一之说至是复会议上其一禁嚣讼以安良善凡讼人不以实或代人构辞或越上妄诉者皆有常刑载在宪甲而法骫奸滋乃致无籍恶子如杨孝丁鉴之徒造为刁诈之术肆行辇谷之下当禁缉之以杜弊源至欲通政司格其状＜锍-釒＞不得封进则恐长壅蔽之渐不可其二求实情以释冤枉律书所载盗贼二十八条有得财不得财之辨杀人者二十条有成伤轻重保辜限期之分犯奸者十条犯盐法者十二条有捕获见发之别事例昈分至为明哲而刑曹不察往往苟且成狱当责其如例详鞫举得其实然后坐之其三明律意以平罪犯律言并赃计赃其意各有攸当所谓并赃者其款有三是并众人之赃而通论之所谓计赃者其款有十是计各人入己之赃而析论之二者其文自殊比而同之未免有失请一以律为准律所称并者即以并论称计者即以计论计之中有不得不并者亦以并论其三清刑禁以广仁政有司听讼不知矜恤或人犯已到不即鞫审连及无辜或罪轻者以有所候讯而不释或男妇不犯重罪而一切收系容所司以实参究若冬至以及立春时方冱寒则枷号者当暂为停止  上从其议
　　○癸未巡抚宣府都御史刘源清巡按直隶御史李宗枢各＜锍-釒＞言宣大二镇麦稍有秋乞出帤银及时收贮以备边饷下户部户部请发太仓并部库内粮草银十五万两内八万两准十一年分京运年例七万两借山东准九年分粮价并见存本镇银五万两盐二十九万余引总之得银盐三十三万二千余两及续到民运银听守臣会官协计及时召□籴买刍粟以备缓急其本镇屯粮共一十一万五千四百余石并草米折豆亦俱徵本色仍行各镇守臣以所贮尖丁公务牛具等类并所司赎罪银悉为查发籴米贮之别廒以专备赈济诏从之
　　○甲申  上谕辅臣曰廖道南尝言姚广孝弗宜配享  太庙夫广孝在我  皇祖时建功立事配享已久或不当遽更但广孝系释氏之徒使同诸功臣并食于  德祖  太祖之侧恐犹未安礼官虽曰遵畏成典实非敬崇  祖宗之道卿等其加思之至是礼部尚书李时同大学士张璁桂萼等议以广孝事  太宗虽有帷幄之谋厥后加以厚秩赐以显爵亦足偿其劳矣若削发披缁沾荣俎豆则非所宜信有如  皇上所谕者臣等议当撤去即移祀于大隆兴寺内每岁春秋遣太常寺致祭庶  宗庙血食之礼秩然有严而朝廷报功之意兼尽无遗矣  上从之仍命告于  皇祖以行
　　○时各边有男子自虏中逃回者皆报虏将入犯巡抚山西张瀚乞命延绥大同预备士马巡抚延绥李如圭乞命偏关大同预备士马而巡抚大同王大用则言大同势急不暇摘兵应援皆下兵部覆言大同三关延绥壤地相接俱为钜镇诸臣受兹重寄宜彼此协力救援今一遇虏警乃互词推避三关则称大同失御遗祸三关大同则以贼从由河套东渡为辞诿于应援不及具文饰说动輙千言不恭不和孰大于是宜戒谕诸臣三关兵寡自非至急不得擅徵若延大两镇或当虏至则彼此如期发兵相应毋得观望以至偾事  上然之仍诏有违误者即逮系赴京重罪无赦
　　○乙酉以秋谢建醮显灵宫是日当论不时处决囚法司具三覆奏御史詹宽言斋日且断屠况乃戮人恐妨斋事  上命以所当戮囚仍系法司待决而责刑曹于斋期内覆奏刑科给事中赵廷瑞等因上＜锍-釒＞自劾  上宥之各夺俸一月○丙戌大明集礼梓成礼部言是书旧惟缮录故中间章句图画类多残缺臣等以次诠补因为传注进览乞命史臣纂入以成全书  上曰大明集礼具载我国家一代典章汝等宜取善本并参考原集古典校正谬误补足缺文颁布天下
　　大明世宗肃皇帝实录卷之一百十六
大明世宗肃皇帝实录卷之一百十七
　　嘉靖九年九月丁亥朔
　　○庚寅  孝恭章皇后忌辰  奉先殿行祭礼遣昌化伯邵杰祭  景陵
　　○辛卯吏科都给事中夏言兵科都给事中张润身等各＜锍-釒＞言迩来人心玩愒朝参礼废或借言公差或妄称疾病填注门籍岁无虚月自今乞严示法程每月终将门籍查出紏举量情罚治其有屡经紏劾文官至三次武官至五次吏兵二部径自议处礼部覆议得旨迩来朝官多经年累月称疾不朝见在告者俱查核以闻余如所议
　　○都察院右都御史江鋐言国家于江北沿边各设重镇如甘肃延绥宁夏大同宣府每镇官军不下六七万人又设墩台城堡其为守御之计似无不周然每当虏入卒莫能御损伤官军动以千百计此其故何也盖墩台初无遏截之兵徒为瞭望之所而城堡又多不备所执兵器不能及远所以往往覆败为今之计当用臣所进佛郎机铳小如二十斤以下远可六百步者则用之墩台每墩一铳以三人守之大如七十斤以上远可五六里者则用之城堡每堡三铳以十人守之五里一墩十里一堡大小相依远近相应星列棋布无有空阙贼将无所容足可以收不战之功窃计每镇要害寇所必由者不出千里十里一堡则千里当用一百堡五里一墩则千里当用二百墩一堡十人则百堡当用一千人一墩三人则二百墩当用六百人然则一千六百人可以遍守一镇矣以更番之法一年分为四班则一千六百人当用六千四百人一镇之军士十用其一已有余裕分拨指挥千百户等官管领仍行巡按御史巡视稽考余军尽督之屯种仍十取其一更番操备于镇城则不必调客兵而常额之士且十可九耕不必出内帑开盐利而屯田之入且岁可数十万窃谓御虏之计当无出此＜锍-釒＞入  上嘉其筹边忠虑命户兵二部再加议处兵部尚书李承勋等覆奏曰佛郎机手铳诚为军中利器宜申饬各边如所议修墩堡拨军士给发教习为守堡守墩之具然墩堡可以预知虏之入而不能御虏使不入利器可以制力之所及而不能制力之所不及尤在为将领者远斥堠练士卒抚恤贫困以作锐气斯可以得人心之和而收不战之功耳  上然其言命各边督抚诸臣务率所属尽心修举勿虚应故事致误边防
　　○壬辰大学士张璁有疾  上遣医视之复遣内使赍赐酒米等物
　　○阿术等族番人安巴等来贡方物给赐如例
　　○兵科给事中高金奏曰  陛下龙御之初凡法祖法师国王佛子有害正道者尽从屏斥近又谕礼官革姚广孝之配享以其为释氏之徒不可并诸功臣也臣每心说叹服以为大圣人之崇正黜邪有如此者岂意有所谓真人邵元节者误蒙殊恩以为圣治累耶夫官禄者劝贤之资爵赏者砺世之具元节一道家流耳因真人李得晟之请而波及之纵使二人有恪修宗典阴翊皇度之功偿以金帛足矣岂可既显其师而赐之赠祭复荣其身而使之衣紫腰玉乎广孝既不可配享于  太庙则二人亦不可爵禄于  圣朝伏望削去真人之号禠其紫玉之贵夺其亲师赠祭之典庶乎异端辟而正道崇也  上曰金所言虽若纳忠正君而实则不然真人之封赠赐祭已久何至今日乃言此必有使之者其令锦衣卫逮问且因姚广孝配享之事谓朕不自克治之意礼部再议以闻于是礼部尚书李时等议奏曰  陛下撤广孝之配位者正祀典也容元节等之供事者存祈禳也祀典当正故虽以功臣之重去之而不疑祈禳可存故虽以道流之徵用之而不避高金因广孝之事遂论及元节固因事献忠之心而未知其事之不同也予夺之宜惟  上裁之得旨广孝配享当如前议改正会真人邵元节亦疏辞恩命  上不允令其安心供修本教勿以人言介意
　　○诏裁革云南镇守太监巡按云南御史毛凤韶言镇守太监非洪武永乐年间旧设扰害地方不可胜言近蒙  皇上明见万里将太监杜唐取回夷民欢颂有若更生更乞追复  祖制将续差太监停止以苏边徼之民疏下兵部议覆云南自古覊縻之地夷性难驯近年用兵军民困苦省官节用正今日所急况镇守太监原非  祖宗旧制宜如御史议裁革便报可
　　○癸巳先是庆云侯周瑛锦衣卫指挥使蒋山俱以开店河西务邀截□货侵渔小民亏损国课为巡按御史所劾罚禄俸三月而瑛山怙终开设如故至是户部监税主事翁万达复劾之  上以瑛山俱系国戚姑置不问店房俱令查革其投充家人拨置生事者下法司治之
　　○甲午泰和伯陈万言奏长孙陈书以父丧不赴国子监习业为祭酒许诰查参蒙旨逮书朴责第臣虽叨勋戚实出儒门乞听书守制终丧  上曰陈书既称回籍守制待服阕之日送监照旧肄业
　　○镇守宁夏总兵官赵瑛讦奏巡抚都御史翟鹏诸不法事诏下所司兵科都给事中张润身等言赵瑛始以失事为翟鹏所劾而瑛又挟私劾鹏镇巡不和互生嫌隙人心动摇内变将作安望其建御戎之策成威远之功哉况鹏既已被讦势难展布而瑛以老病寡谋师无纪律是二臣者俱未可以一朝居也乞速赐削夺别任才贤以代之因言狭西左布政使周叙可代鹏宁夏副总兵江桓可代瑛  上曰瑛奏虽出忿争事岂尽虚润身等方尔论奏岂宜辄荐代者俟部臣议覆朝廷自有处置
</div>
    <div class="pagination">
<a href="明实录世宗实录_page328.html">上一页</a><span>...</span><a href="明实录世宗实录_page324.html">324</a><a href="明实录世宗实录_page325.html">325</a><a href="明实录世宗实录_page326.html">326</a><a href="明实录世宗实录_page327.html">327</a><a href="明实录世宗实录_page328.html">328</a><span class="current-page">329</span><a href="明实录世宗实录_page330.html">330</a><a href="明实录世宗实录_page331.html">331</a><a href="明实录世宗实录_page332.html">332</a><a href="明实录世宗实录_page333.html">333</a><a href="明实录世宗实录_page334.html">334</a><span>...</span><a href="明实录世宗实录_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
