<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 199 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 199 页/共 681 页</h1>
    <div class="content">大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。秋。七月。癸巳朔。享太庙。遣内大臣塔达行礼　　

○予岳州阵亡正红旗佐领勒毕、祭葬如例　　

○甲午。宗人府遵上□日议、盛京三陵、每年四时祭祀、应令盛京将军、副都统、侍郎内、派令致祭。孝陵、仍遣在京大臣致祭。如有大事、致祭四陵、俱应于和硕亲王以下、镇国将军、及觉罗民官文武大臣内遣祭。得上□日、是　　

○河道总督靳辅疏言、淮河东岸、自翟家坝至周桥闸、乃淮扬运河上游门户、山盐等七州县民生关键也。当黄河循禹故道之时、淮流安澜直下、此地未闻水患、迨黄流南徙夺淮、淮流不能畅注、于是壅遏四漫、山阳、宝应、高邮、江都四州县、河西低洼之区、尽成泽国者、六百余年矣。明万历初、河道废坏、虽不若今日之甚、而清口淤、高堰决、与今日情形相似。彼时河臣潘季驯、筑堤堵决、治效班班可考、然此处不议加高、盖明代祖陵在西、故停河东之障以洩水。殊不知如虑淮涨西侵、何难两岸并筑、而顾留患门庭、历年既久、遂致成河九道、使淮扬叠受水灾、臣不能不憾潘季驯以善治河称、而亦有此失著也。皇上轸念运道民生、大发帑金、命臣遍为修治。今翟家坝成河九道之处、计共宽一千三百二十三丈二尺、今已尽合龙门。臣更查山阳、宝应、高邮、江都四州县、河西诸湖、今亦逐渐涸出。臣拟设法招垦、庶几增赋足民。下部知之　　

○乙未。上诣太皇太后宫、问安　　

○升刑部郎中索尔逊、为甘肃按察使司按察使　　

○吏部等衙门议奏、殉难首领佐贰等六品七品官之子、以县丞录用。八品九品官之子、以县主簿录用。未入流之子、以州吏目录用。著为例。从之　　

○赠殉难江西广昌县巡检舒学文、金山卫经历。荫一子入监读书　　

○丙申。以故一等阿思哈尼哈畨穆赫林之子他布代、袭职　　

○戊戌。予江西阵亡佐领傅喀、平凉阵亡佐领噶答浑、浙江阵亡佐领布席泰、各祭葬如例　　

○征南将军都统穆占疏报、招抚伪总兵路奇遇等、文武各官、共一百七十九员。下部议叙　　

○己亥。上诣太皇太后宫、问安　　

○抚蛮灭寇将军广西巡抚傅弘烈疏言、奉颁招抚敕谕、当即会同平南王尚之信、委佥事职衔王绳武、通判职衔俞音、赍往吴世琮营、被害。应赐恩恤。从之　　

○庚子。免山东新泰县、本年分雹灾额赋十之三　　

○户部郎中布詹等、奉差浙江巡海。上谕之曰、浙江沿海地方、关系紧要。尔等前往详察、设立巡海官兵。如额兵单弱、分防不敷、即酌议增设。至于奸恶兵民、贩卖粮米、因内地利少、出海利多、冒死越界、勾连贸易者有之。欲灭海寇、必断内地私贩。尔等宜加巡察。如将军督抚提镇所属人员、有犯禁者、即鞫审以闻。务期不时访缉、杜绝往来贩卖、庶奸宄屏迹、海氛可靖矣　　

○辛丑。升大理寺卿科尔坤、为都察院左副都御史　　

○升江南分巡江苏道金镇、为江苏按察使司按察使　　

○壬寅。刑部侍郎宜昌阿等疏言、大将军贝勒察尼军前、见有湖广经制随征绿旗兵、共二万七千人、宜令河南总兵官周邦宁、还豫镇守。得上□日、河南境内辽阔、提督既已裁缺、内乡淅川二县各口、俱在深山、今又值旱灾、总兵官周邦宁、可统标兵一千五百、即还豫镇守　　

○升太仆寺卿张问政、为通政使司通政使　　

○癸卯。上诣太皇太后皇太后宫、问安　　

○谕刑部、向来死罪重犯、因有论功免死之例、以致恶人希图幸免、临阵退缩、杀人劫财、恣肆愈多。以后死罪犯人、不得论功议免。著照其应得之罪、议拟具题、候上□日定夺　　

○平南王尚之信疏言、臣先因患痔、由横州还封川、今病日加、有事医疗、故臣于六月十八日还会城。上谕、今正进讨逆贼、剿抚并施之会、尚之信所部往定广西官兵、令学士孔郭岱等、尽率赴将军莽依图军前、听莽依图统摄调遣。孔郭岱等、即同莽依图进剿。其奋武大将军印敕、仍留与尚之信　　

○甲辰。靖逆将军甘肃提督侯张勇疏言、噶尔丹将侵吐鲁畨、渐次内移、住居西套。前哨已至哈密、去肃州仅十数日、传闻虽未可尽信、然其情叵测、谨以奏闻。上命檄知大将军图海　　

○乙巳。升蒙古副都统沙纳哈、为前锋统领　　

○免山东长山、益都等七县、本年分旱灾额赋有差　　

○丙午。先是、辅国公温齐等、围困岳州时、贼遁不追、且妄报杀贼之数。上令严取供词以闻。至是、大将军贝勒察尼等、取供具奏。上谕、我国家由来军法严明、曾无虚伪多报首功之事。温齐乃有罪之人、不思效力自赎、岳州徒步奔逸之寇、不即穷追、且杀贼不过三百余人、与原疏逈异。彼时一等台吉格勒尔图、尚欲追剿贼寇、乘胜复城。乃温齐反称道隘马疲、不可前进、选愞退却、又误军机。可削去温齐公爵。罢其参赞。署副都统达赖、削去阿思哈尼哈畨、佐领、及所加之级。喀住、削去副都统。麻尼、削去护军参领、佐领、及所加之级　　

○定远平寇大将军和硕安亲王岳乐疏报、招抚伪知府金世正等二百八十六员。下部议叙　　

○宣义将军尚之孝疏报、招抚伪总兵林兴隆等二十员、伪兵六千五百一十三名。下部议叙　　

○升郎中明爱、为大理寺卿　　

○丁未。中元节。遣官祭永陵、福陵、昭陵、孝陵、仁孝皇后、孝昭皇后　　

○和硕纯亲王隆禧疾笃。上亲诣王第视之。立传医调治。午时。还宫。以王疾奏闻太皇太后。上复诣王第视之。以王疾笃。还奏太皇太后。申时。王薨。上闻讣痛悼。传谕辍朝三日。随以王讣奏闻。太皇太后惊恸。欲亲临其丧。上奏曰、太皇太后痛念亡孙、洵属至情。但恐圣体万一劳顿、深为未便。再三劝谏方止。上欲诣王第。后奉太皇太后谕曰、尔日亲万几、若再悲哀、则尔身益瘁。可勿往。上敬遵慈谕。遂留太皇太后宫中。劝慰竟夕。未还宫　　

○定远平寇大将军和硕安亲王岳乐疏报、招抚伪总兵王熙忠等十二员、兵二千名。下部议叙　　

○戊申。上诣太皇太后皇太后宫、问安　　

○己酉。上两诣太皇太后宫、问安　　

○上临纯亲王隆禧第。举哀　　

○辛亥。上两诣太皇太后皇太后宫、问安　　

○定远平寇大将军和硕安亲王岳乐疏报、六月初七日、汉军都统释迦保等、率领满汉官兵、于宝庆府岩溪地方、大败逆贼伪杨总兵。斩首七百余级。获贼船四十余艘。下部议叙　　

○岳乐又疏报、汉军都统释迦保、招抚伪副将陈起凤、伪知县廖新等、及兵丁五百名。下部议叙　　

○壬子。上两诣太皇太后皇太后宫、问安　　

○遣官祭和硕纯亲王隆禧。命发帑、派内务府官、监修坟茔。立碑。加祭一次　　

○建义将军侯林兴珠疏言、投诚伪总兵王度冲、伪将军陈珀、标兵各一千人、见留军前、其父母妻子、俱在云南、恐乘间逸去、宣洩军情、请调内地补伍。上谕、投诚官兵、见随大兵进剿、若尽撤往内地、则此后归诚者、将瞻顾不前。大将军贝勒察尼等、身在常德、洞悉情形。其有家口在滇、实属可疑者、酌量设法、撤至内地、补入营伍　　

○癸丑。上两诣太皇太后皇太后宫、问安　　

○宁南靖寇大将军多罗顺承郡王勒尔锦等疏言、湖南各大将军麾下、所有蒙古兵、已尽遣还。其在彝陵襄阳等处蒙古兵一千七百余人、亦应撤回京师。得上□日、彝陵襄阳诸处蒙古兵、准令撤还。于荆州诸处满洲绿旗官兵内、酌量抽拨、镇守地方　　

○谕兵部、柯铎等投诚官员、遇便一一遣发荆州。即传谕大将军王、将军等知之　　

○甲寅。上两诣太皇太后皇太后宫、问安　　

○湖广提督徐治都疏言、设五板船一百艘、令彝陵镇臣胡世英统之、以备水路。臣亲调官兵、偕襄阳镇臣、水陆并发、前赴归州兴安巴东形胜之地、剿抚逆贼。得上□日、所用战舰、督抚等委官速造、毋误军需。徐治都、即偕彝陵襄阳总兵官、赴归州诸处讨贼。剿抚并用。速奏肤功　　

</div>
    <div class="pagination">
<a href="清实录康熙朝实录_page198.html">上一页</a><span>...</span><a href="清实录康熙朝实录_page194.html">194</a><a href="清实录康熙朝实录_page195.html">195</a><a href="清实录康熙朝实录_page196.html">196</a><a href="清实录康熙朝实录_page197.html">197</a><a href="清实录康熙朝实录_page198.html">198</a><span class="current-page">199</span><a href="清实录康熙朝实录_page200.html">200</a><a href="清实录康熙朝实录_page201.html">201</a><a href="清实录康熙朝实录_page202.html">202</a><a href="清实录康熙朝实录_page203.html">203</a><a href="清实录康熙朝实录_page204.html">204</a><span>...</span><a href="清实录康熙朝实录_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
