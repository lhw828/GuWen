<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 975 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 975 页/共 1860 页</h1>
    <div class="content">○河南巡抚阿思哈奏、祥符、中牟、阳武、荥泽、河阴、汲县、新乡、河内、济源等九县、水冲沙压、柳占等项地、九百五十一顷七十二亩。请豁银、三千八百九十两有奇。米价银、三百一十两有奇。报闻　　

○河东河道总督李宏奏、黄河北岸下北河厅属之兰阳汛耿家寨。上年秋汛。因对岸滩嘴愈长。埽前溜势险急。因将对面河滩。试挑引渠一道。长六百丈。冀其稍分溜势。今秋汛两次长水。大溜畅分入渠。冲刷得力。宽一百一二十丈。至一百五六十丈不等。深一丈四五六尺不等。正河渐窄。溜势平缓。工程稳固。报闻　　

○大学士管陕甘总督杨应琚奏、本年冬、应办送乌噜木齐等处户民。现已招有五百一十八户。昨与原驻乌噜木齐大臣旌额理面商。罗克伦屯兵。已拨六百名。迁移呼毕图。所遗兵房、仓房、可以居住。又有遗地、可以接垦。现照例给予车辆、口食。分五起。派员送赴罗克伦安插。报闻　　

○工部尚书署四川总督阿桂、四川总督阿尔泰、提督岳钟璜会奏、查绰斯甲布九土司会攻金酋一案。屡奉谕旨。令臣等熟筹妥办。窃以郎卡所恃。不过地险碉坚。然合计众土司之力。较金川多至数倍。若果奋力攻击。必可成功。是以番攻番。实为镇静办理之善策。查九土司内。如巴旺、革布什咱、地小后单。只可藉以牵制一面。沃日、不与金川接壤。又兵少力弱。杂谷之梭磨、松冈、卓克基、三部。地势隔绝。与金川相通者。只有一路。进攻颇难。又党坝一部、系杂谷土舍。于乾隆二十四年。始行分设土司。地小力微逼近金川。屡被侵陵。势难自立。惟绰斯甲布番部。其地势兵力。堪称金酋劲敌。且与金川连界之处甚户。进攻颇易。绰斯甲布与党坝。如果各思努力。再加以小金川之众。则金酋小丑。实有可图。第攻守之势既异。要须持之以久。方可使金酋疲敝。愚番只顾目前。必在随时提掇。酌加赏恤。以鼓其奋往。并于每岁金番种植收获时。四面环攻。使之顾彼失此。常时则惟相利而进。俾各土兵亦得休息。庶为有益。查前因川省余茶壅滞。经原任督臣开泰奏准。借动鼓铸余息购买。运交打箭炉。松潘。两路变卖。所获余息。暂为夷务赏项之费。除用外现有余存。臣等酌议。于明岁各部土兵进攻要紧之时。量给口食之费。并照现定赏格。或割获首级耳记。及阵亡带伤者。均予赏恤。如有不敷。另于别项通融办理。俟事定。将余茶一项。多办数年。亦可补苴。不至另筹正项。如此庶各部番兵。可期得力。数年可望成功。至于番性无常。临事机宜。难以豫定。臣阿尔泰。臣岳钟璜。悉心办理。随时据实。奏闻。从之　　

○云贵总督刘藻等奏、秋马土目罕朝玑。系土司罕国楷之侄。缘石牛厂徒周德惠等、从中诬构。彼此结怨成仇。若仍令聚居耿马。日久必滋事端。查例载土蛮猺獞应迁徙。系土司所辖者。发六百里之外营、县、安插。罕朝玑、应照例同家口迁徙省城。以杜后衅。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十九


大清高宗法天隆运至诚先觉体元立极敷文奋武孝慈神圣纯皇帝实录卷之七百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。冬。十月。己卯朔。享太庙。遣和亲王弘昼恭代行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆三十年时宪书　　

○是日、驻跸盘山行宫。至癸未。皆如之　　

○庚辰。上诣皇太后行宫问安　　

○谕、刑部审讯赖宏典案内书写逆词之钱忠、奏请即行正法一摺。于事理轻重。概置不问。拟议尤属乖谬。赖宏典身受朝命。为一邑长官。其名分迥非齐民可比。乃因行贿求升。目击此等狂悖隐语。汉然不动于心。居然付为契券。其自千重辟。固不待言。若钱忠不过一充当长随之小人。而其事又本系朱文豫设成心。为将来挟制之计。撰成此稿。该犯不过听从赖宏典照写。是钱忠不过为生事过付之人。其罪断不至与赖宏典同科。君臣大义。非所责于长随小人之流也。该堂官等直行拟以立决。且将其家属断令给付功臣。何至此乎。不独于明允之义。失之千里。是于朕前降有意从严自取罪戾之旨。岂亦未及寓目耶。舒赫德等、如因前此既经训饬。遂将案内续获之犯。悉以立决处之。则是有心混渎。故为剌谬其词。欲益显前此赖宏典之定谳为过当耳。其心尚可问耶。又岂以朕巡幸行在。于此等重案定罪之摺。竟不为留心衡断耶。著将该堂官交部严加议处。摺掷还。另行定拟具奏　　

○谕军机大臣等、乌噜木齐所有遣犯甚多。自应严行约束。毋任脱逃滋事。从前旌额理在彼。尚能约束安静。今更替回京。著传谕伍弥泰。务循照旌额理所办章程。加意约束。若少有疎懈。以致乘间逃走滋生事端。惟于伍弥泰是问。并传谕五福知之　　

○辛巳。吏部议覆、方略馆奏平定准噶尔方略前编五十四卷告竣。所有收掌、繙译、校对、及誊录供事。照例分别议叙。得旨、依议。其效力誊录八名。俱照原奏。准其顶补。此项人员。乃该馆奏明。经朕降旨准行之事。该部何因复行议驳。著该堂官查明具奏　　

○又议准、浙江巡抚熊学鹏疏称、台州府宁海县、亭旁地方。崇山峻岭。村落林立。民风刁玩。最易藏奸。实属紧要。今以台州府同知移驻该处。恐部选初任之员。未克胜任。请改为在外调补要缺。从之　　

○兵部议准、调任云贵总督吴达善奏称、云南昭通、维西、广南、镇雄、等营。副、参游、都、守、等官共十缺。原定边俸三年。今苗猓安化。人烟稠密。未便仍以三年俸满即升。匀请改为五年报满。其永顺、普洱、元江、等营。仍照旧例。三年报满。从之　　

○壬午。谕、据给事中瑭古泰查奏、盛京各衙门逾限事件。九十六案。请交部察议一摺。官司承办公事。自当一遵例限完竣。以免稽延。但其中有逾限仅止一二日以上者。其情尚在可原。应酌量从宽。免其交部。其在五日以上者。为时较多。如积次增加。易成阘茸之渐。其咎自属难辞。著交部照例察议　　

○癸未。上御行殿。勾到陕西。湖广。浙江。情实罪犯。停决陕西斩犯一人。湖广斩犯八人。余七十五人予勾　　

○谕曰、鄂宁前奏、所管汉军本旗内。有总兵吴应铨等、俱身在旗籍。而令伊子出旗为民。应将伊等治罪一摺。朕即交八旗大臣议奏。原欲各旗一体画一。将有似吴应铨等违例之人。通行查出治罪也。今八旗大臣。查出少卿秦炌等、俱系职官。曾经降旨不准出旗之人。伊等竟设法钻营。令伊伯叔子弟出旗为民。则伊等之不愿在旗。不问可知。前此垂念伊等身为大员。承受国恩日久。不便遽行出旗。是以特降谕旨。迨至议覆鄂宁摺奏。八旗大臣等、理应议令伊等照旧在旗。请旨议罪。方为允协。乃转欲将伊等一概出旗。其名似以斥令出旗。即为治罪之法。其实直如伊等所愿。为之准行矣。朕岂肯任其尝试朦混乎。八旗大臣等、倘暗受伊等干求。故意巧为办理。即属营私舞弊。朕若由此深究。恐伊等难以任受。如实系不晓事理所致。则其糊涂尤为可笑。且八旗大臣中。或有尚可将此自诿者。至王进泰所司何事。而亦可以不知自解乎。现在查出秦炌之子秦廷玺等、俱著彻归本旗。充当苦差行走。秦炌等、并著交部治罪。其从前准令伊等出旗之该管都统。及此次议令伊等出旗之八旗汉军都统。一并交部严加察议　　

○谕军机大臣等、李宏奏、现在蜀山、马踏、二湖水势。较之上年存水为小等语。东省运河。全赖各湖水柜。收蓄充盈。以济来春重运。今既水势略觉微弱。自应早为经理筹办。李清时前任运河道。于东省河务。素为熟悉。目下节令已过霜降南河并无紧要应办之事。著传谕高晋、于接到此旨时。即令李清时前往山东。协同河督李宏、巡崔应阶。将东省河湖诸务。妥协商办。仍回本任。将此谕令李宏、崔应阶知之。寻奏、臣崔应阶前往卫河。面同李宏。暨运河道何煟。细察河水情形。详核收蓄之次第。查东省运河。汶泗之水。冬间收入诸湖。为来春助济。须河道深通。俾重运遄往无滞。其淤浅应挑处。李清时到济日。臣等即与商辞。克期兴挑。又泗河之水。向年冬季。由金口坝达独山湖。春间开放临河十八水口。出济南阳以下之运。查济宁以北。有马场一湖。无水储蓄。是以坚筑金口坝小堰。截泗水以归马场湖。水势充盈。来岁济宁上下河道。可敷济用。其独山湖来源。尚有邹县之白马湖。查河尾浅窄。疏挑小沟数道。俾水势畅入独山湖。以资储蓄。至汶河之水。因南旺煞坝。由永泰等五闸。分入蜀山。马踏。二湖。马踏湖水。较上年尺寸相等。蜀山湖水。较上年少尺余。今岁煞坝之期。已早十日。湖中多收十日之水。重运自可敷用。查此湖为北运要需。存水愈多。运行愈得其济。现将永泰等闸。进水引沟。挑挖宽深。以期汶水入湖之路。倍加畅利。又查分水口以南。有南旺一湖。原系南运之水柜。向来夏秋汶水盛大。洩入此湖。豫为储蓄。今年伏秋汛内。汶水不大。进水无多。较往年少二尺余寸。此时汶河煞坝。无水可收。拟俟明春头进粮船已过。二进未临。长河无须用水之时。即将南旺上下之开河柳林。二闸闭板。使汶水由关家大闸。灌入南旺湖。以济南运。李清时于初九日。仍回本任。得旨、览奏俱悉　　

○甲申。上诣皇太后行宫问安　　

○工部尚书署四川总督阿桂奏、通江县知县刘上台、于伦纪攸关重案。任意捏供删改。应依律杖流。得旨、这本内玩视民命之通江令刘上台。虽据该署督。讯无徇私受贿情事。定拟杖流。但阿桂不过署事。未免有意从宽。否则承审各官。有意化大为小。以欺阿桂。亦属易事。此等关系伦常重案。身为县令。定谳实其专责。乃不惟检验草率。偏听诳言。甚至有意删改供词。几令案内凌迟斩绞重犯。因此漏网。其颠倒乖谬。岂寻常失出者可比。所拟实不足蔽辜。此本著驳回。令该督阿尔泰。严审定拟具奏　　

○是日、驻跸大新庄行宫　　

○乙酉。驻跸三家店行宫　　

○丙戌。上回銮。奉皇太后居畅春园　　

○诣安估宫行礼　　

○幸圆明园　　

○山东巡抚崖应阶奏、明岁銮辂南巡。经临东省。自德州至郯城。计陆路八百二里。分为十三站。内行宫四。大营九。类营二十二。回銮经由运河。自峄县至德州。计水路一千一百五十六里。分为十四站。除常家庄水营。归江省沛县承办外。东省共水营十三。及皇太后自德州至袁楼水营一。以上各处水陆尖营。桥梁道路。臣往来查勘。内如杨家庄大营。地势洼下。建设未甚妥协。查费县之万松山。旧系尖营。臣即添建数椽。拟备座落。其中尖营。亦酌量远近。撙匀一二处。又如禹城县陈家庄大营。稍南有晏子祠。泰安县魏家庄大营。左近有四贤祠。该处地势平坦。俱加筑围墙一道。瓦房数椽。稍供宸憩。再德州运河西岸。新挑引河一道。圣驾到德州。如循行旧路。则相隔重河。今恭拟往南里许。绕过引河。由运河浮桥。进恩泉行宫。得旨、知道了。屡有不必修建之旨。而汝竟已措办。所谓成事不说耳　　

○丁亥。上诣畅春园、问皇太后安　　

○谕军机大臣等、常钧等审奏、新宁县民罢市一摺。拟议甚属玩纵。此等刁徒纠众重案。关系人心风俗。该抚等、只将主谋首犯陈德世。定以斩决。意在归狱一人。颟顸了事。何以靖奸顽而肃法纪。且此案酿成事端。全在署府王锡蕃。并不亲提审鞫。直以原告发交被告所致。摺内并不为置论。亦不过援照寻常吏议完结。事理深未允协。现在已命阿永阿。前往审理。俟奏到时。再降谕旨。此摺著驳回　　

○戊子。谕曰、官保之正白旗蒙古副都统员缺。著书山署理。素城之正蓝旗汉军副都统员缺。著秦璜署理　　

○己丑。谕、前因嵩椿、成德、互相参奏。经朕降旨。交明德审办。嗣因成德又补参嵩椿。经朕降旨。令阿桂赴西安。会同明德审明具奏。兹据明德查奏各事件。著会同阿桂。一并审讯办理　　

○以福建台湾道余文仪、为福建按察使　　

○庚寅。谕军机大臣等、李景高奏、请派伊前往雅尔效力一摺。该处与乌噜木齐。俱系一体办事。并非有进兵要务。何必告请前往。若驻劄大臣。皆如此陈奏。则乌噜木齐、又将以何人办事乎。可见伊并非实心愿往。特因有留伊在乌噜木齐之旨。故以一奏塞责。且以见其有志奋勉耳。著传旨申饬　　

○以盛京工部侍郎奉宽、为内阁学士。兼礼部侍郎　　

○辛卯。上诣畅春园、问皇太后安　　

○诣大高殿、寿皇殿、行礼　　

○还宫　　

○壬辰。谕、据阿永阿等奏、新宁县罢市案内。应行审究之署知府王锡蕃。乘间自缢一摺。殊堪骇异。前经降旨。凡系应行看守重犯。倘有疎虞。惟该督抚是问。原为案情重大。恐该犯易有畏罪自戕情事。若此案王锡蕃特以不行亲审。转发错误。按其应得处分。至重不过止于革职。何至辄尔轻生。然王锡蕃为案内应行质讯。关系紧要之人。该抚臬等、正在承审之时。竟任其乘间自缢漫无防范。则其平日于地方诸事。不能认真办理。已可概见。乔光烈。何逢僖。著交部严察议奏　　

○癸巳。上御太和殿视朝。文武升转各官谢恩　　

○谕、朕明春恭奉皇太后安舆。巡幸江浙。扈从人等、需用船只。俱照每船水手。按名给与雇值。第念该船户等、在途驾驶。往还实为劳勚。其应行抵通船只。守候更不免需时。若照常价。每水手一名。日给口食银五分。资给或未能充裕。著加恩。将所有扈从船只。按照水手每名日增给银一分。抵通船只。每名日增给银三分。该督抚等、即于恩赏及上届余存银两内动支。并责成司船之员。稽查妥办。毋任胥役人等、从中侵蚀。俾船户均沾实惠　　

○吏部等部议覆、盛京将军舍图肯。奉天府府尹耀海等奏、奉属十二州县。已改满员。嗣后请将旗民徒罪以下事件。责令各城就近办理。俟完之日。呈报将军府尹查核。一面知照该管旗员约束。至命盗重案。及实犯军流者。旗人由州县呈送盛京刑部办理。民人由州县详解府尹覆核题咨。又缉凶捕盗案件。均应责归民员。但奉属地方辽阔。旗民杂处。稽查非易。各城旗员。亦有地方之责。倘有匪类不法等事。即令查拏。移送州县办理。疎防失察。照绿营武弁例。与文员一体查参。其州县审案内。遇有应讯旗人。如寻常人犯。仍移关旗员查提。紧要重犯。一面移会旗员查拏外。应令各州县径行缉拏。又兴京熊岳通判。分管界址。应以凤凰城、岫岩、适中之哨子河为界。熊岳城、界于盖平、复州之间。而岫岩城。亦与盖平、复州、宁海等州县连界。经管向有定界。应照旧办理。其兴京所属。抚顺地方。距兴京城一百八十余里。距承德县仅八十里。向归承德经管。应照从前原定界址。以二道房身为界。开原、铁岭、辽阳、熊岳、等处。以兴京、凤凰城、岫岩、三城。向定旗界为准。兴京、凤凰、二城。向未设有专管文员。命盗等案。俱系旗员办理。今锦州通判。移驻兴京。地方案件。应均归该通判较理。但兴京距凤凰城三百八十里。凤凰城至哨子河一百二十里。熊岳距岫岩二百余里。岫岩至哨子河一百二十里。道路遥远。往返需时。诚恐尸躯易腐。难以相验。劫夺案件。更难及时查拏。应仍责令二城城守尉。就近相验。严缉凶手。一面移知该通判审讯。其缉捕不力处分应与通判等一体查议。均应如所请。从之　　

○调贵州巡抚图勒炳阿、为湖南巡抚。以陕西布政使方世俊、为贵州巡抚。起革职湖北巡抚宋邦绥、为陕西布政使。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十

大清高宗法天隆运至诚先觉体元立极敷文奋武孝慈神圣纯皇帝实录卷之七百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
</div>
    <div class="pagination">
<a href="清实录乾隆朝实录_page974.html">上一页</a><span>...</span><a href="清实录乾隆朝实录_page970.html">970</a><a href="清实录乾隆朝实录_page971.html">971</a><a href="清实录乾隆朝实录_page972.html">972</a><a href="清实录乾隆朝实录_page973.html">973</a><a href="清实录乾隆朝实录_page974.html">974</a><span class="current-page">975</span><a href="清实录乾隆朝实录_page976.html">976</a><a href="清实录乾隆朝实录_page977.html">977</a><a href="清实录乾隆朝实录_page978.html">978</a><a href="清实录乾隆朝实录_page979.html">979</a><a href="清实录乾隆朝实录_page980.html">980</a><span>...</span><a href="清实录乾隆朝实录_page976.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
