<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1648 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1648 页/共 1860 页
  </h1>
  <div class="content">
   ○举行本年各驻防军政。盛京卓异官五员。罢软官三员。年老官一员。有疾官二员。才力不及官二员。西安卓异官一员。罢软官一员。年老官一员。江宁卓异官三员。有疾官一员。杭州卓异官二员。罢软官二员。荆州卓异官三员。宁夏卓异官一员。广州卓异官一员。年老官四员。成都卓异官二员。绥远城卓异官二员。有疾官一员。察哈尔卓异官二员。罢软官二员。有疾官四员。才力不及官二员。热河卓异官一员。密云卓异官二员。凉州卓异官一员。有疾官一员。青州卓异官一员。年老官一员。才力不及官一员。山海关卓异官一员。罢软官二员。年老官一员。乍浦卓异官一员。乌噜木齐卓异官三员。黑龙江不谨官一员。罢软官一员。有疾官一员。吉林罢软官三员。年老官二员。才力不及官四员。分别议叙处分如例。　　

○旌表守正捐躯广东海丰县民庄保雅妻曾氏。　　

○癸丑。缓徵甘肃隆德、静宁、张掖、河州、陇西、伏羌、平番、平凉、镇原、崇信、王子庄州同等、十一州厅县。本年霜雹灾地额赋。　　

○甲寅。上幸瀛台。　　

○浩齐特多罗郡王敏珠尔多尔济等二十一人。喀尔喀多罗贝勒齐默特多尔济等七人。青海扎萨克台吉吹忠扎布等二人。厄鲁特台吉瑚勒哈齐等四人。革布什咱安抚司诺尔布湛都尔等二十二人。琉球国正使翁秉仪等四人。于西苑门外瞻觐。　　

○谕、据海宁查奏、延庆州仓储亏短一摺。内称从前所亏仓库各款。二万四千两。现在查明。均已抵补有项。此外所缺仓豆一千七十五石。照例核算。计银五百三十七两五钱。业据参革知州纪闻歌、供认支用无存。请将纪闻歌、从重发往伊犁。充当苦差。所亏豆价。著落该管知府王衍绪名下追出。并请将刘峨、梁肯堂、及该管道府、历任藩司道府、交部分别议处等语。纪闻歌于仓贮豆石。亏缺至一千七十五石之多。现经海宁、讯据纪闻歌供称、所有亏短缘由。从前曾经详过上司。乃该督刘峨、及藩司梁肯堂、并不即时查办具奏。任其悬宕。至今尚未弥补足额。刘峨、梁肯堂、在直隶总督藩司任内有年。于所属仓储亏缺。置之不办。实属废弛。所有纪闻歌亏缺豆价。除著落该管知府王衍绪追缴外。刘峨、梁肯堂、仍著各加十倍罚出。并著交部严加议处。其该管道府、及历任该管上司。俱著交部一并严加议处。余俱著照海宁所奏办理。　　

○谕军机大臣等、向来年班回子伯克入觐。俱系十二月二十日到京。二十一日同外藩一体瞻觐。本年回子伯克等、至今未到。已节次差员迎探。据报本日丑刻。尚未行抵良乡等语。此等回子伯克、年例入觐。新经议令地方官派员妥为照料。该督岂未闻知。其过保定时。计算日期。若系迟延。该督自当一面查参具奏。一面令其加紧趱行。乃竟未据奏报。殊属漫不经心。著传谕该督严查。或因原派照料之官员。沿途行走迟滞。抑系直隶派出官员。未能照料妥速。夫马不齐。以致迟误之处。著该督据实查参。毋得稍存回护。　　

○乙卯。上幸宁寿宫、御景祺阁、赐王公大臣、及蒙古王公等食。　　

○谕、近来四川奏到摺内。凡遇番夷人名。译写多不成语。皆由地方官不谙西番语音。保宁虽系蒙古。自任总督后。未免亦仗幕友办事。于番语人名。全不留意。以致译写讹错。竟不成话。现在李世杰、复调任四川。系属汉人。该省官员内、无通晓番语之人。恐更易于讹错。贵州粮道索诺木扎木楚。系蒙古人员。由理藩院司员出身。较为谙习。著调补四川松茂道。其贵州粮道员缺。即著现任松茂道王凤仪调补。　　

○谕军机大臣等、四川总督衙门笔帖式两缺。皆由唐古忒学生出身人员调补。现在常德一员。即系由唐古忒学生出身。何以译写人名。每多讹错。自因该员不谙文义。又不留心所致。或系该督不令其与闻。今特将该处本年入觐土司土目等名字。译写汉字发往。著传谕该督等。嗣后遇有缮写番夷人名。即仿照此式译写。毋致再有讹错。以符体制而便观览。并谕鄂辉知之。　　

○又谕、据保宁等奏、拏获郭罗克抢掠拒捕番犯。审明定拟一摺。内称、讯据贼犯色赖、蚌借、供称、除同行窃掠各番。俱已供明外。其受伤逃散夥贼。不知何往。至同时窃掠。约共百十人。并不知部落姓名等语。此案郭罗克番人。肆行抢掠。现据获犯供出、同夥百有十人之多。乃获犯到案。及捕杀伤毙者。不过数人。其余各番尚未就获。不足以示惩儆。除色赖、蚌借二犯。自应即行正法传首外。至李世杰、此时谅已抵任。著传谕该督、及成德、严饬该土司。实力查拏。务将逸犯拏获多名。迅速报解。从重办理。俾番众共知儆畏。并著传谕鄂辉于台湾剿捕事竣回任后。务须严行督饬。上紧缉捕。毋使逃匪得以日久稽诛。方为妥善。再保宁等奏、据郭罗克土司土目等禀称、该番等性好偷掠。青海在卡座以外。实难管束。求吩咐阿哩克等。不得过卡游牧牲畜。免致生事。保宁已咨明普福、转饬阿哩克等约束等语。该处番人。性好偷掠。该土司等、禀请勿令阿哩克人、出卡外牧放牲畜。其言虽系诿卸。尚近情理。除另降清字谕旨传知普福外。将此各谕令知之。　　

○又谕、据保宁等奏、郭罗克土司等禀称、番民穷困。见卡座之外。有牧放马匹。遂肆行抢掠。请饬阿哩克等、令其约束所属。毋令于卡外牧放马匹等语。此虽系诿卸之辞。尚近情理。著传谕普福、嗣后令其约束所属。毋得任意出卡。并饬该处郡王纳罕达尔济等、一体遵行。如有违例。一经抢掠。不但不为办理。并将被掠之人治罪。普福当随时留心查办。　　

○又谕、此次年班朝觐之回子伯克。到京迟延。现在询之带领回子伯克之副将恒通、参将祥保、据称行至潼关地方。值河冰冻结。绕道四日。改由孟津渡河。由河南一路行走。又不知回子伯克等、应于十二月二十日到齐。二十一日带领瞻觐。以致迟缓。前在潼关时、曾将改道孟津缘由。禀报勒保、巴延三等语。此次年班回子伯克等、在潼关地方。值河冰冻阻。绕道行走。既经该副将等禀报勒保、巴延三、何以该督抚俱未具奏。即该副将等、不知年例回子伯克等、应于十二月二十日到齐。岂该督等亦未之知。并不饬令上紧趱行。勒保、巴延三、何以漫不经心若此。除交部察议外。著传谕勒保、巴延三、即将该副将等是否曾经报明。及该督等、因何不行具奏。饬令趱行之处据实回奏。　　

○丙辰。上御抚辰殿大幄次。赐蒙古王公等宴。　　

○谕、斗六门为南北要隘。久经贼匪屯占。福康安统领官兵。将中林、大埔尾、大埔林各庄。同日攻溃。乘胜直趋。连夜前进。剿杀贼匪。将斗六门收复。官兵奋勇力战。不避枪炮。甚属可嘉。现据李侍尧奏、闻官兵已破大里杙贼巢。贼匪逃入内山。生番等禀称、欲将逆首林爽文擒获献出等语。想福康安等奏报之摺。自己在途。即日捷音可到。俟大功告竣。再行另降谕旨外。福康安、海兰察、恒瑞、普吉保、袁国璜、著先行交部议叙。至普尔普、现已打通府城道路。仍回北路。协同进剿。亦属出力。普尔普、著交部议叙。所有福康安等奏到格外出力之侍卫章京、及镇将官弁等、除赏给巴图鲁名号、及升等赏翎各员外。其余在事出力之侍卫章京镇将官弁等。俱著查明。一并咨部议叙。　　

○又谕、据福康安等奏、请将攻取中林至斗六门首先奋勉人等。分别施恩等语。此次官兵攻取斗六门等处。连夜追贼。全行攻克。实属可嘉。其出力人等。已另降汉字谕旨交部议叙外。所有出众格外奋勉人等。著加恩照福康安等所请。总兵穆克登阿。著赏给芬图哩巴图鲁名号。二等侍卫春宁。著赏给斐扬阿巴图鲁名号。三等侍卫赛英阿。著赏给额尔克巴图鲁名号。克星额著赏给额腾依巴图鲁名号。萨克丹布著赏给伯起图巴图鲁名号。护军参领万坦。著赏给喀勒春巴图鲁名号。前锋参领赛冲阿。著赏给斐灵额巴图鲁名号。前锋侍卫延进保。著赏给哲布铿额巴图鲁名号。佐领阿穆勒塔。著赏给能登额巴图鲁名号。参将吴宗茂。著赏给果勇巴图鲁名号。张朝龙著赏给诚勇巴图鲁名号。番子守备阿忠。著赏给扎克布巴图鲁名号。千总色玛礼勇忠。著赏给托赞巴图鲁名号。仍照例各赏银一百两。二等侍卫额勒登保、蒙馨保、保斌、三等侍卫万齐鼐、色灵额、哲克、蓝翎侍卫武库扪、格登保、阿哈保、委前锋参领德楞泰、委护军参领富灵保、前锋校萨隆保、著各升一级。德楞泰等、遇有本营缺出坐补。骑都尉纳丹保、守备诺托保、贡楚克扎布、防御清安、常春、副将纳苏图、游击海亮、张纬、都司额勒亨额、张占魁、年永、守备马大雄、张志麟、汤万年、王德俊、李之铭、土守备斯丹巴、嘉尔穆、阿吉、土千总根登泰、番子千总嘉噶尔朋、番子委守备安堵尔、俱著赏戴花翎。亲军永明等三十三名。俱著赏戴蓝翎。黑龙江前锋托伦保等五名。著赏给额外骁骑校。亲军吉勒彰阿等二名。著赏给额外亲军校。遇有本营缺出坐补。以示鼓励。　　

○谕军机大臣等、据琅玕奏、本年浙省回空船只。除台州等九帮冻阻外。其余各帮。尚在江南邳宿运河。恐到浙须在来年正月。拟设法随到随兑。趱办开行。务令赶紧过淮。设或镇江出口。已在江广帮船之后。届期或插档前进。或奏请截卸天津。以期来岁回空迅速等语。浙省帮船今岁回空。到次稍迟。明春受兑后。自应赶紧督催。以期于四月下旬依次过淮。设或镇江出口时。江广帮船。已从长江直下。行走在前。自当设法筹办。庶回空不致迟误。著传谕毓奇、刘湄、于该帮船出镇江口时。察看情形。如能插档前进。迅速北上。抵通交卸。固属甚善。倘竟为江广帮船积压在前。难以趱行。或应酌量截卸天津之处。该督等务须先事筹画。据实奏明。届期再降谕旨。将此先行传谕毓奇等、并谕琅玕知之。寻毓奇、刘湄奏、查浙江回空帮船。臣毓奇、委员亲押。漫越江广各帮。星速南下。臣刘湄、亲身过江。督率员弁。星夜筹催。年内均可渡竣。约计正月归次。二月兑竣。按程计日。仍可紧跟江南尾帮来淮。毋庸豫筹北仓截卸。得旨嘉奖。　　

○吏部奏、请定大计藩臬考语咨部例。向来大计年分。藩臬考语。皆系专摺具奏。现在各省总兵等第清单。遵旨止须咨部备查。无庸专奏。所有大计藩臬考语。应行文各该督抚、照武职军政之例。一并咨部。从之。　　

○命编修戴心亨、提督湖北学政。　　

○丁巳。谕、此次福康安等、统领将弁、剿捕台湾逆匪。奋勇打仗。所向克捷。将贼匪屯占要隘各处。先后收复。屡著劳绩。其随同打仗兵丁。奋勇力战不避枪炮。踊跃争先。甚属出力。自应一体加恩赏赉。除湖南、贵州二省派往兵丁。现已配渡。尚未前抵该处外。其四川屯练降番、及广西等兵。随同将领。前抵诸罗。杀散贼匪。及攻克斗六门等处。均能打仗出力。自应一体加恩。用奖劳勚。著福康安、查明此次随同打仗兵丁。其实在出力者。每名赏给一月钱粮。其出力稍次者。每名赏给半月钱粮。以昭鼓励。　　

○谕军机大臣曰、恒瑞自驻劄盐水港、坐拥多兵。株守不进。并未援应柴大纪。转以贼多兵少。率请添调数万大兵。是其畏葸无能。实无可解免。是以屡经降旨严饬并将伊革去将军。令福康安查参具奏。今阅福康安等奏到之摺。不但不将伊参劾。且摺内声叙伊带兵打仗之处。颇似露其奋勉。此时福康安等、统领大兵。乘锐深入。岂少恒瑞一人。且恒瑞若再不一同前进。岂复尚有人心。倘恒瑞果能奋勉。则当福康安未到之先。带兵赴援。何以并不见其鼓勇寸进。今祇系因人成事。即有斩获。亦何足为功。乃福康安于恒瑞、颇留地步。看来福康安于柴大纪等、过事吹求。而于恒瑞。又不免因系亲戚。曲为瞻徇。何以服众心而示公正耶。至台湾现在剿捕事宜。即日告竣。所有该处地方官。平日废弛扰累。酿成事端之处。亦应确切查办。即如永福、在台湾府协同防守。虽有微劳。但以道员在彼数年。该管地方。致有逆匪肆扰。伊本不能辞咎。其防守府城。原属伊分内之事。且贼匪攻扰时。有常青在府城。督率兵民。竭力堵剿。永福不过随同守御。伊身系满洲。于贼匪滋扰之时。岂有不帮同常青御贼。而转委城于贼之理。即云逆匪滋事。由于府县激成。而府县等、皆系永福所属。平日何以漫无管束。以致致酿成巨案。永福在台湾道任内有无贪黩劣迹。著李侍尧确切查访。据实具奏不得姑息。即从前被贼戕害各员。如孙景燧、董启埏、刘亨基、长庚、汤大奎等、虽俱为贼所害。但其平日居官。实在有何贪纵不职劣迹。以致激变之处。亦应仍将其款迹。逐加查究。孙景燧等、皆系永福属员。其在任劣迹。永福自无不知。安有任其激成事端。置之不问之理。李侍尧当严加查访。据实参奏。　　

○大学士九卿奏、酌议乡会试科场条例事宜。一、乡会试二场。向例分经中式。查士子束发授书。原应五经全读。请于戊申科乡试为始。先将五经轮流分试。然后各出一题成五萟。论题删。生员岁试。俟五科后。该学政亦轮流间出。童生仍用四书文二。经文删。一、积匪窝藏枪手。每与墙外巡绰兵役。及闱中号军等。勾通作弊。请交步军统领。会同顺天府。选派番役。严密查拏。一、号舍外棘墙内、巡更巷道。地僻最易藏奸。请用墙垣截断。禁止人役往来。墙外官员巡察。以资防范。一、闱中号戳。应令知贡举、监临、督率提调、监试等官。将号戳通行搀搅。眼同外帘各员。分手戳印。不得假手吏胥。致滋买嘱连号之弊。一、试卷例有空白。以备临期换给。诚恐举子贿嘱书吏。将印卷偷卖。私行戳用。关会连号生。彼此混入号舍。应将豫备空白例停止。一、奸徒假充跟役。指引举子。联络舞弊。请嗣后稽察龙门大臣。各按照品级。携带跟役。一品四、二品三、三品二、并给发腰牌。以昭严密。一、举子按牌听点。每有舞弊之徒。希图换卷。彼此托故迟延。以便同时补点。请嗣后临点不到者。仍应随时禀点。违则扶出。一、乡会誊录。向有贿嘱、誊写工楷。而未经贿托者。试卷潦草。竟至难于披阅。请责成知贡举、监临。饬令誊录所官严查。并请嗣后墨卷。自行点句勾股。对读官详加校正。一、试卷弥封。向用千字文戳印红号。行之既久。保无内外帘豫先关会。请嗣后将戳印搅乱。庶弥封较为慎重。一、墨卷添注涂改、定例不得过百字。但制萟字易数十。庸劣即可改观。请于文尾诗末、旁写添注涂改若干字。二三场如之。违则贴出。并请二场誊真后。默写头场诗文。听试官临时酌定。填榜时比较取中。一、首场题纸。限用夫、盖、且夫、今夫、等字。刻于四书每题下。选用诗韵数十字。刻诗题下。其添注涂改、及默写首场。亦即刻于每场题纸后。与题目同时给发。一、会试知贡举、乡试监临、向系礼部汉侍郎。及府尹轮充。既可豫拟。易滋吏胥揣摩之弊。请嗣后该部将由科甲出身之满汉侍郎、及三品卿以上。通行开列。庶关防益慎。又议覆顺天府府尹吴省钦奏、请严俊秀贡监应试京闱之例。查俊秀贡监。较恩拔岁副等加捐者。文理既逊。录送綦难。近见该监录科时。散坐聚谈。竟或代倩完卷。即无不得入闱者。请嗣后如由俊秀附生武生加捐者。不论小京官、与旗民卷。俱应奏派大臣一、该堂官一二、秉公汇考。御史会同编号严查。至前三科中式北闱之苏、扬、广东、山西俊秀、应令礼部咨查原籍。俟下科会试前十日齐集。奏派亲信大臣覆试。纰缪者罚科。规避者永停考试等语。查附生加捐贡监。与廪增事同一例。应照旧办理。至俊秀等项捐纳贡监。人数较多。俱应一体从严。请于七月二十九三十等日。秉公汇考。三日内揭榜。其前三科中式北闱者。试以一萪一诗。分别磨勘。谕曰、大学士九卿议奏科场条例。严申功令。豫绝弊源各款。所议俱属详悉周妥。已依议行矣。但乡会试二场。改用五经。请自戊申乡试为始。用易经出题。以后按照乡会科分。将五经依次轮试一周。再于乡会试二场五经并试一节。虽极为允当。士子朿发授书。原应五经全读。向来止就本经按额取中。应试各生。祗知专治一经。揣摩诵习。而他经并不旁通博涉。非敦崇实学之道。今改用五经。既可令士子潜心经学。又可以杜绝场内关节弊端。而衡文取中。复不至限于经额。致佳卷被遗。自应于分年轮试毕后。即以五经出题并试。惟所请明岁戊申乡试。先用易经出题之处。周易理蕴深奥。猝难通晓。并恐边省未必人人诵习。明岁乡闱。为期较近。若遽以易经命题考试。其向非专经者。或致不谙经旨。难于取中。因思士子以诗经为本经者多。所有明岁戊申乡试。著先用诗经出题。次年会试。著用书经。俟下次乡试。再用易经。以后按照乡会科分。轮用礼记春秋。庶士子得以渐次兼通。讲求精熟。不致临时草率应试。又首场四书文。向来限用夫、盖、今夫、且夫、等字。此等字样。主试者应于临期酌量颠倒。限令遵行。毋庸按年排定。即三艺承题全用夫字。或全用盖字。起讲全用今夫。或全用且夫。俱无不可。至设科取士。原为旁求俊乂。抡拔真材。以备国家任使。应试诸生。由科甲出身者。大而内居卿贰。外任督抚。小而翰詹科道。分任群职。即州县等官。亦无不有身膺民社之责。该生等积学应试。为登进初阶。自当束身圭璧。以端其本。乃不安义命之徒。往往希图侥幸。舞弊作奸。愈出愈巧。以致人言籍籍。不得不大为之坊。严申例禁。竟至与穿窬宵小。一律防闲。觉大学士九卿所议各条。朕深愧无德化之感士子也。此后应试诸生。务须经明行修。争自濯磨。以端实学而期仕进。其膺衡文之任者。亦应精白乃心秉公鉴拔。以副朕作人雅化。　　

○戊午。孝庄文皇后忌辰。遣官祭昭西陵。上诣慈宁宫、寿康宫行礼。　　

○谕军机大臣曰、德成自浙江差竣回京。偶询及柴大纪平日居官声名如何。据奏风闻柴大纪。自复任台湾总兵以后。纵恣自大。且居官贪黩。较之地方文职尤甚。并将台湾所辖守兵。私令渡回内地。贸易牟利。驻守之兵。所存无几。上年逆匪林爽文等、滋事不法。其始不过会匪党夥。听从附和。人数无多。因存城之兵无几。不能即时搜捕。贼匪纠众肆扰。距府城止三十余里。而柴大纪尚不思前往堵御经永福催令出城。始与打仗。又因兵少败衄。以致贼匪益肆猖獗。不可复制等语。若如所奏。是柴大纪在总兵任内。贪纵不职。骩法牟利。于贼匪起事之初。任意玩视。使贼匪得以鸱张。蔓延日久。竟由柴大纪贪纵废弛。酿激事变。其平日劣迹。已属确有可据。浙江既有风闻。福建自更有议论。福康安到彼后。于柴大纪种种劣迹。自必有所见闻。即应访查明确。将其实在款迹。据实参奏。乃仅称沾染绿营习气。狡诈难信。而于柴大纪平日如何侵贪激变之处。并未逐款指出。祇含糊具奏。岂欲待朕自为揣度耶。试思柴大纪守城有功之人。若止凭含糊无据之词。岂能将伊治以无名之罪。今朕于召见德成。无意中偶然询及。始悉此等情节。而德成于朕询问时。初犹以柴大纪屡次邀恩懋赏。未肯遽行陈奏。经朕再四开导。始一一具奏。福康安受朕深恩。非他人可比。乃于柴大纪平日罪状。并未列款入告。福康安岂德成之未若耶。著传旨严行申饬。并著将柴大纪实在款迹。详悉查明。即询之永福等、果否实有前项骫法营私之处。即行据实参奏。至李侍尧自调任闽省。驻劄厦门。于柴大纪平日居官声名狼籍。及废弛玩误之处。岂无属员禀报。来往传闻。乃李侍尧见柴大纪、经朕屡加恩奖。辄思容隐不言。殊不知朕于臣下功罪。从不肯丝毫假借。即如李侍尧、从前历任总督、素能办事。受朕恩眷最优。后因在云贵陕甘任内。两次获咎。即将伊按例治罪。今于办理台湾军务。颇能奋勉。仍叠次加恩。即李侍尧所身受者而言。已可共证。今李侍尧于柴大纪有心瞻顾徇隐。实属辜恩负良。即日大功告竣。本欲给还原袭伯爵。以示优奖。今伊似此心存欺隐。岂可再膺懋赏。给还伯爵耶。朕临御以来。励精图治。五十二年如一日。如福康安、李侍尧、此等存心行事。或在朕九旬百龄之时。妄思朦混或可。今清明在躬。无远勿瞩。即归政以前。犹日孜孜。不敢宁息。岂肯于一切政事。稍涉含糊。即诸臣中小有过失。朕非不曲加宽假。至于用人行政。以及关系地方吏治军国之事。则是非曲直。从来核实办理。赏功罚罪。权衡至当。安能任臣下之颟顸了事耶。所有德成指出柴大纪各款。及此外有何别项劣迹。并著福康安、李侍尧、各行严查密访。据实参奏。毋得再有瞻徇。致干重咎。　　

○又谕、前经降旨。加封柴大纪伯爵。并赏给银一万两。令琅玕于浙江库项内、支银五千两。给伊家属。并谕令李侍尧于闽省藩库内、拨银五千两。解送柴大纪处、给予使用。现在另降谕旨。访查柴大纪激变殃民之事。所有前项银两。未便径行赏给。著传谕李侍尧、琅玕、接奉此旨。将前项银两。暂停给发。另候旨办理。　　

○己未。上御乾清宫。召土尔扈特固山贝子沙喇扣肯入觐。　　

○谕曰、虔礼宝奏、甄别教职千总。查办鸟枪。估修船只、及官员并无换帖宴会、制造万民衣伞等事各摺。已于摺内批示。此等寻常年终汇奏事件。例应巡抚于年终具奏。孙永清即因来京陛见。亦当将此等应办之事。办毕具奏后。再行起程。或以汇奏尚未届期。俟到京后、自行陈奏。亦无不可。有何迫不及待之处。而辄交暂护抚篆之藩司陈奏耶。看来竟不免心存观望。于亲管之布政使。即如此周旋。则一切吏治。必废弛不可问。孙永清著交部严察议奏。　　

○又谕曰、江兰奏、伊父江正大、遣家丁携银二万两。来豫采买黑豆二万石。交江南总督兑收。听候运闽等语。现在剿捕台湾逆匪。大功即日告竣。江正大以黑豆为军营饲马要需。出赀采买运闽。以充军用。尚属急公。江正大著交部议叙。　　

○又谕曰、雅德现已缘事拏解来京。其所遗员缺。著调博兴、前往喀什噶尔、协同明亮办事。博兴员缺。著调格绷额、前往和阗办事。格绷额员缺。著赏给盛住道员职衔。前往塔尔巴哈台、在领队大臣上行走。　　

○谕军机大臣曰、柴大纪前任台湾总兵时。废弛营伍。纵令兵丁渡海贸易。是以有林爽文等跳梁滋事。雅德在闽多年。乃柴大纪如此悖谬。岂竟毫无见闻。竟属丧尽天良。著传谕明亮、接奉此旨。即将雅德锁拏。派委干员。妥为照料。解京治罪。并著先讯大概。迅速奏闻。　　

○又谕、现在福康安、已攻克斗六门。并有攻破大里杙贼巢之信。逆首林爽文、定可即日就擒。其南路贼匪。闻北路官军屡次克捷。自必闻风胆落。且经常青晓谕各庄民人。如遇贼党入庄。即行拏解。并踪迹庄大田藏匿处所。共相擒献。给予重赏。当此贼首溃窜之时。其余党羽日就解散。或其夥匪自谋生路。竟将庄大田缚献。亦未可定。且逆首林爽文之次。即系庄大田。均为渠魁首恶。即日福康安拏获林爽文后。断无将庄大田竟置不办之理。自应乘屡胜兵威。于北路贼匪搜剿净尽之后。前往南路。与常青会合一处。并力剿捕。务将贼目庄大田。及党夥各要犯。悉数拏获。方可谓之蒇事。其洋面一带。仍著常青、严饬将弁。实力巡缉。截其逃窜之路。勿令贼人得以奔窜入海。本日令军机大臣提讯任承恩。据供、曾闻柴大纪操守平常。声名狼籍。并不管束兵丁。任其游荡。上年十一月。柴大纪巡阅各营。本应由彰化至淡水等处查阅。因闻林爽文滋事。并不前往查办。转回至府城。后来林爽文攻扰府城时。闻柴大纪尚在城内。经永福催令打仗。始带兵出城在城外十余里地方驻劄等语。与昨日德成所奏。大略相同。似无虚假。柴大纪种种劣迹。德成在浙江。尚有风闻。而任承恩、于四十九年到提督任时。亦已闻其声名狼籍。废弛营伍。可见人言藉藉。已非一日。乃福康安、李侍尧、含糊徇隐。即治罪亦所应得。今经朕严行训饬。福康安、李侍尧、务将德成指出柴大纪各款。及任承恩所供各情节。并此外尚有何劣迹。一并据实查参。候朕裁酌。　　

○是日起。上以岁暮祫祭太庙。斋戒三日。　　

○庚申。谕据福康安等奏、官兵自斗六门前进。攻克水沙连、大里杙等处。请将出众奋勉人等。分别施恩等语。此次官兵实属奋勇出力。即照福康安等所请。索伦佐领阿穆尔塔。著授为一等侍卫。事竣留京当差。副将张芝元。著暂赏给总兵职衔。交福康安酌量指缺题补。翼长六十七。著赏给副都统职衔。总兵袁国璜。著赏给伯起巴图鲁名号。三等侍卫博绰诺克。著赏给能登巴图鲁名号。特勒登额。著赏赏给珠埒升额巴图鲁名号。巴颜泰。著赏给扬桑阿巴图鲁名号。定什鼐。著赏给瑚栋阿巴图鲁名号。翁果尔海。著赏给额腾额巴图鲁名号。蓝翎侍卫察罕。著赏给努斯洪额巴图鲁名号。前锋侍卫西津泰。著赏给法尔沙台巴图鲁名号。吉林佐领五德。著赏给噶尔萨巴图鲁名号。黑龙江马甲棍德。著赏给吉尔崆额巴图鲁名号。仍照例各赏银一百两。蓝翎侍卫德色、委护军参领扎拉芬、护军校七十九。著各升一级。扎拉芬、七十九。遇有本营缺出坐补。黑龙江佐领富永。著赏给协领职衔。土守备日布木。著赏给游击职衔。拜唐阿华聘、亲军硕多尔海、德勒什、墨尔根保。著作为蓝翎侍卫。护军校彀德保、巴哈、托克托豁、骁骑校全亮。著授为委署章京。遇有本营缺出坐补。蓝翎长雅林保、德森保、济兰泰、司辔玛尔瑚善、亲军倭和、雅尔哈善、墨尔浑保、巴津保、色列布、克赛保、前锋色布腾、护军扎勒杭阿、申齐保、著授为护军校。遇有本营缺出坐补。参将李芳园、游击穆腾额、上虞备用处拜唐阿云骑尉富兰、守备丁世伟、张玉楷、土守备班第尔结、安朋、土千总任彦。著赏戴花翎。拜唐阿讷新保、司辔富克精阿、亲军喀图、吉林骁骑校扎克丹保、委官和善、领催德林保、黑龙江前锋克什保、彰果保、马甲伊萨布、千总马登云、方德贵、黄彩、邓应祥、把总马中贵、罗邦翰、外委张绩、张朝凤、范模、倪福林、土都司萨尔结、番子千总僧萨、策旺。著赏戴蓝翎。黑龙江壮丁森伯鼐。著作为本处领催。图布慎。著作为本处马甲。以示鼓励。　　

○又谕、现在台湾剿捕事宜。克日蒇功。所有一切善后事宜。俱须大员筹办。徐嗣曾现在省城。并无要务。即湖南官兵。计期已可料理过省。而厦门泉州一带。有李侍尧在彼驻劄。足资经理。徐嗣曾计此时已前赴台湾。著将抚恤难民、估计城工、清查叛产、搜拏贼属等事。悉心筹办。务期妥协。所有巡抚印务。著伍拉纳暂行护理。　　

○又谕、盛京将军公永玮、历任办事。尚属妥协。今闻溘逝。殊堪轸惜。除加恩赏给陀罗被外。并遣御前侍卫前往赐奠。仍著该部查照弘晌之例。奏请给予恤典。　　

○又谕曰。盛京将军公永玮病故。所遗员缺著永铎补授。永铎现署伊犁将军事务。俟保宁抵伊犁时。将应行事件交代毕。再行来京请训赴任。永铎未到任之前。著庆桂于差务毕后、来京请训。前往署理。永铎所遗乌噜木齐都统员缺。著尚安补授。并赏戴花翎。尚安所遗喀喇沙尔办事大臣员缺。著德勒格楞贵调补。喀什噶尔地方。有明亮、博兴、二人亦足办事。老格即授为英吉沙尔领队大臣。穆和蔺、著暂署喀喇沙尔事务。俟德勒格楞贵到任交代毕。穆和蔺再回吐鲁番。　　

○又谕曰、西安将军长清病故。所遗员缺。著兴肇调补。前经降旨以广州将军存泰年老。令其来京候旨。所遗员缺。著图桑阿补授。今闻存泰年虽老而力尚未衰。著仍留广州将军之任。俟明岁年终来京陛见时。再行酌量降旨。所有荆州将军员缺。即著图桑阿调补。　　

○谕军机大臣等、生番顽犷性成。贪利而无信。福康安、当大兵攻克贼巢。声势百倍。逆首穷窜之际。正当趁此兵威。及锋而用。即勒兵直压生番地界。谕以祸福。则生番等震慑兵威。贪得奖赏。自必将林爽文即时献出。实为此事紧要机宜。从来用兵之道。惟以威胜。历观前史御贼之道。无不全资兵力。即至讲和修好纳降。亦必陈师压垒。使敌人慑惧畏伏。然后盟约可坚。操纵自我。今祇差人晓谕生番。悬立重赏。则生番等惟利是视。设林爽文穷窜该处。将所掠财帛。广为贿结。较悬赏之数更多。生番更利其重贿。或竟将林爽文私行藏匿。不肯擒献。福康安岂将委之不办。且现据福康安所奏、招集社番。止有屋鳌等十六社。其水沙连二十四社外。尚有无数社番。若皆购线往招。设生番等、私将林爽文放逸。而以逃往他社藉口。此数十番社中互相推卸。既不能不予以重赏。又仍不能藉生番之力。擒获贼首。有何裨益。岂有官兵在彼久住。经年累岁。候其缚献之理。且似此辗转稽延。倘林爽文暗中勾结。复从内山潜行煽惑。别滋事端。岂不更费兵力。生番等受其贿赂。捏称已死。亦将信其诳诈。遽为完事乎。前曾有旨。谕令福康安等、于剿捕完竣。善后事宜。交常青等接办。福康安、海兰察等、明春赶赴天津。加以宴赏。今首逆林爽文尚在潜匿。搜捕不免多需时日。计明年巡幸天津时。福康安等断不能赶赴行在。竟毋庸遵照前旨、急于前来。如将逆首林爽文拏获。即令海兰察先行押带进京。福康安于擒获贼首、廓清北路后。仍当统领官兵。驰赴南路。会合常青。将贼目庄大田、及党夥各要犯。悉数擒拏。扫除余孽。收复凤山。将一切善后事宜。酌定章程。再行起程回京。亦未为迟。至柴大纪、如祇系小有侵渔。私图肥橐。此等劣迹。台湾文武官吏。皆所不免。朕于他人尚不加深究。况柴大纪系有功之人。今柴大纪废弛营伍。甚至私令兵丁渡回内地。贸易牟利。以致存营兵少。而于贼匪起事之初。柴大纪正值巡阅各营。并不即时前往查办。转回至府城。及贼匪距城三十余里。尚不思带兵出城剿捕。此三事是柴大纪最重之案。是贼匪日渐猖獗。蔓延滋扰。竟由柴大纪酿成。则虽有守城之功。而其激变之罪。断难轻贷。将伊按例正法。亦所应得。即将来核办时。念其不肯出城一节。尚堪怜悯。亦祇可如黄仕简、任承恩、贷其一死。而于朝审勾到时。仍应绑赴市曹。以示惩儆。断不能置之不办。颟顸了事。福康安、李侍尧、如查明柴大纪款迹属实。即严行参奏。拏问治罪。　　

○又谕曰、徐嗣曾本系汉员。由科甲出身。朕因办理地方事务。尚能循分妥协。是以擢用巡抚。朕平日信任委用。原非若福康安、李侍尧可比。但以柴大纪如此款迹昭然。在浙江既有声闻。福建自更有物议。徐嗣曾岂毫无闻见。著该抚即将柴大纪各款迹。详晰查明确实。并此外有无别项劣迹。一并据实参奏。该抚已往之咎。朕已不加深究。今经特旨询问。若再有徇隐之处。则是自取重戾。恐不能再邀曲贷。　　

○又谕曰。柴大纪种种款迹。德成自浙江回京。传闻既有确据。琅玕身膺巡抚。于柴大纪乡评舆论。岂竟毫无风闻。且该抚身系觉罗。尤非他人可比。闽浙本属毗连。声息相通。一有外边议论。即当据实奏闻。方为不负任使。何以竟未奏及。著琅玕将因何不奏之处。明白回奏。　　

○辛酉。以岁暮祫祭。遣官祭太庙中殿后殿。　　

○是日。戊申年立春。顺天府进土牛春山宝座。　　

○壬戌。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○朝鲜国使臣俞彦镐等六人。于午门瞻觐。　　

○上御重华宫赐杜尔伯特和硕亲王车凌乌巴什、浩齐特多罗郡王敏珠尔多尔济、喀尔喀多罗贝勒齐默特多尔济、土尔扈特固山贝子沙喇扣肯、青海扎萨克台吉吹忠扎布、厄鲁特台吉瑚勒哈齐、年班回部阿奇木伯克多罗善、并革布什咱安抚司诺尔布湛都尔等茶果赏赉有差。　　

○谕军机大臣等、贼目陈泮向助林爽文为逆固属党恶不法。今到营投诚。若能将贼首林爽文擒献。尚可宽以一线免其死罪。陈泮与林爽文同恶相济。必知林爽文逃窜踪迹。今既请限擒献。自必易于拏获正当加以抚谕。令其急思自效。至陈泮向与吴领同在斗六门虎仔坑一带。帮助逆首保护巢穴。屡出滋扰。今吴领尚未有下落。福康安务须严访踪迹。将吴领一并拏获。不可令其漏网。　　

○癸亥。上御保和殿筵宴朝正外藩。左翼科尔沁和硕亲王恭格喇布坦、多罗郡王鄂勒哲特穆尔额尔克巴拜、喇什端罗布、多罗贝勒古穆扎布、辅国公纳逊巴图、诺观达喇、公品级一等台吉拉旺、和硕额驸敏珠尔多尔济、雅喇木丕勒一等台吉敏珠尔多尔济、琳沁多尔济、巴林亲王品级多罗郡王巴图、固山贝子德勒克一等台吉赛尚阿、奈曼多罗郡王拉旺喇布坦一等台吉巴勒楚克、喀喇沁多罗郡王满珠巴咱尔、固山贝子丹巴多尔济、辅国公拉扎布、和硕额驸永库尔忠、索诺木巴勒丹、一等塔布囊品级二等塔布囊格勒克萨木噜布、多罗额驸扎密扬多布丹、固山额驸扎特纳吉尔第、土默特多罗贝勒索诺木巴勒珠尔、固山贝子色布腾喇什、敖汉固山贝子桑济扎勒、德威多尔济、镇国公纳木扎勒多尔济、多罗额驸巴勒丹、二等台吉巴勒珠尔喇布坦、济克济扎布、固山额驸扎尔瓦。翁牛特多罗额驸班珠尔、右翼。科尔沁和硕亲王旺扎勒多尔济、喀尔喀和硕亲王固伦额驸拉旺多尔济、多罗郡王三丕勒多尔济、多罗贝勒齐默特多尔济、辅国公沙克都尔扎布、公品级扎萨克一等台吉贡桑班巴尔、一等台吉乌尔占扎布、杜尔伯特和硕亲王车凌乌巴什、敖汉多罗郡王齐默特噜瓦、苏尼特多罗郡王车凌衮布、多罗贝勒恭桑扎勒、浩齐特多罗郡王敏珠尔多尔济、回部郡王品级多罗贝勒哈第尔、辅国公额色尹、翁牛特多罗贝勒济克济扎布、乌珠穆沁多罗贝勒旺楚克辅国公玛哈布尔尼雅、阿巴哈纳尔多罗贝勒玛哈巴拉、固山贝子达克丹朋素克、巴林固山贝子多尔济喇布坦、阿巴噶固山贝子朋楚克、土尔扈特固山贝子沙喇扣肯、喀什噶尔三品阿奇木伯克固山贝子鄂斯璊、乌喇特辅国公恭格喇布坦、喀喇沁辅国公温都尔瑚、鄂尔多斯、辅国公丹津多尔济、郭尔罗斯扎萨克一等台吉阿喇布坦、青海扎萨克一等台吉吹忠扎布、衮楚克、厄鲁特三等台吉瑚勒哈齐、及年班回部阿奇木伯克多罗善等十二人。革布什咱安抚司诺尔布湛都尔等二十二人。朝鲜国正使俞彦镐等六人。琉球国正使翁秉仪等四人。及领侍卫内大臣等。召左翼科尔沁和硕亲王恭格喇布坦、多罗郡王鄂勒哲特穆尔额尔克巴拜、喇什端罗布、巴林亲王品级多罗郡王巴图、固山贝子德勒克、奈曼多罗郡王拉旺喇布坦、喀喇沁多罗郡王满珠巴咱尔、土默特多罗贝勒、索诺木巴勒珠尔、敖汉固山贝子桑济扎勒、右翼科尔沁和硕亲王旺扎勒多尔济、杜尔伯特和硕亲王车凌乌巴什、敖汉多罗郡王齐默特噜瓦、苏尼特多罗郡王车凌衮布、喀尔喀多罗郡王三丕勒多尔济、翁牛特多罗贝勒济克济扎布、阿巴哈纳尔固山贝子达克丹朋素克、土尔扈特固山贝子沙喇扣肯、喀什噶尔三品阿奇木伯克固山贝子鄂斯璊等、至御座前赐酒成礼。
  </div>
  <div class="pagination">
   <a href="清实录乾隆朝实录_page1647.html">
    上一页
   </a>
   <span>
    ...
   </span>
   <a href="清实录乾隆朝实录_page1643.html">
    1643
   </a>
   <a href="清实录乾隆朝实录_page1644.html">
    1644
   </a>
   <a href="清实录乾隆朝实录_page1645.html">
    1645
   </a>
   <a href="清实录乾隆朝实录_page1646.html">
    1646
   </a>
   <a href="清实录乾隆朝实录_page1647.html">
    1647
   </a>
   <span class="current-page">
    1648
   </span>
   <a href="清实录乾隆朝实录_page1649.html">
    1649
   </a>
   <a href="清实录乾隆朝实录_page1650.html">
    1650
   </a>
   <a href="清实录乾隆朝实录_page1651.html">
    1651
   </a>
   <a href="清实录乾隆朝实录_page1652.html">
    1652
   </a>
   <a href="清实录乾隆朝实录_page1653.html">
    1653
   </a>
   <span>
    ...
   </span>
   <a href="清实录乾隆朝实录_page1649.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
