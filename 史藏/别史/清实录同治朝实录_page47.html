<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 47 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 47 页/共 505 页
  </h1>
  <div class="content">
   ○谕议政王军机大臣等、毛鸿宾奏、请借运粤盐以裕军饷等语。粤盐侵及楚境。粤课未加。淮课全失。徒饱粤商私橐。近年湖南办防办剿。需饷浩繁。势将不给。该抚拟请设法变通。所筹不为无见。广东厘金。协济江浙军饷。业经拣派晏端书前往。督同曾国藩所派委员妥办。厘捐盐务。原属并行不悖。且□山戊不□纳之粤课九万四千余两。仍拟还解粤省。似于粤省情形。尚无妨碍。惟所派员绅。必须得人。著曾国藩、劳崇光、毛鸿宾、各将地方情形通盘筹画。妥议章程。总期变通尽利。公溥为怀。有益军需。无损鹾政。方为妥善。原片著钞给阅看。将此由五百里各谕令知之。　　

○又谕、现在粤匪由豫窜入陕境。川北匪徒。复窜至南郑一带。其河南剿败之捻。又窜向永甯等处。晋省防务。亦形吃紧。该二省系殷富完善之区。饷源所出。近年营伍久弛。又无带兵得力大员。匪踪一经阑入。剿办殊觉费手。且于北路关系。至为紧要。自应＜??闲＞用知兵之员。以资保障。惟军营人员。＜??闲＞调完善省分。往往因剿贼吃紧。未能迅赴新任。是朝廷虽为未雨之谋。而该省仍未立获得人之效。著曾国藩于所保之道员万启琛、李榕、骆秉章于所保之道员金国琛、席宝田、各该员内。择其可胜北省藩臬两司之任。并能刻即起程者。公同酌保。迅速具奏。听候＜??闲＞用。前任甘肃甘凉道郭柏荫。其人才具识见。于北省两司能否称职。并著骆秉章据实具奏。此外如有畅晓戎机。堪胜藩臬之任者。亦著一并查明具奏。将此由五百里各密谕知之。寻曾国藩奏、万启琛、李榕、现均总办局务。未能调赴他省。骆秉章奏、席宝田、金国琛、郭柏荫、俱胜藩臬之任。席宝田现须接办湖南防务。难离该省。金国琛、郭柏荫、堪备＜??闲＞用。报闻。　　

○以本年乡试。考试应开列试差人员于保和殿。　　

○湖南巡抚毛鸿宾奏、请将辛酉科乡试归并本科举行。并带补己未恩科文武乡试。从之。　　

○命前任詹事府詹事殷兆镛仍在上书房行走。　　

○命山西布政使常绩来京。以大理寺卿郑敦谨为山西布政使。　　

○戊辰。谕内阁、僧格林沁等奏、山东省亩捐一项。现因防堤防河。需费浩繁。难即概行停止。拟请将曹州府七属。济甯等四州县。兖州府八属。沂州府七属。分别办理。不至扰及贫民各等语。所奏自系为慎重防务起见。著照所请。妥筹办理。务使捐无苛派。饷不虚糜。以期事归实济。俟军务稍平。即行奏请停止。　　

○又谕、曾国藩奏、曾国荃一军。克复巢县含山和州并铜城牐雍家镇裕溪口而梁山等处。曾贞干一军。克复繁昌县。又据禀称夺回鲁港要隘。攻克南陵县城。该大臣调度有方。深堪嘉尚。本当再沛恩施。用彰殊眷。惟该大臣前次力辞节制四省。至再至三。并另片奏称一门之内。数月之闲。异数殊恩。有加无已。感激之余。继以悚惧。恳求金陵未克以前。不再加恩等语。情词恳挚。出于至诚。此次应即俯如所请。不再加恩。至曾国荃等宣力戎行。连克要隘。洵足以褫贼魄而快人心。若不量予恩施。将何以昭激劝。头品顶带江苏布政使曾国荃、著交部从优议叙。候选同知直隶州知州曾贞干、著赏给迅勇巴图鲁名号。以示鼓励。朝廷赏功罚罪。一秉大公。非独有厚于该大臣也。该大臣惟当督饬曾国荃等乘胜进攻。尽歼丑类。同膺懋赏。毋再固辞。　　

○又谕、薛焕奏、官军约会英法将士。将南翔罗店贼垒埽平。并克复嘉定县城各摺片。据称三月二十七等日。经薛焕派队会合英法两国之兵。进攻南翔。各将弁踰濠而进。击毙发逆多名。追至镇外鹤槎山。逆营死力坚守。英法两国将士。督队与官军齐进。直偪墙濠。四月初一日。官军分队进剿。逆匪弃营西窜。追斩甚多。当将南翔一带贼垒埽平。直抵嘉定城外。其罗店贼垒。亦经薛焕派队进剿。阵斩黄衣贼目伪□□眷天燕等四名。罗店贼垒。一律埽平。我军遂会同英法将士并常胜军。将嘉定县城四面合围。分路环攻。于初三日克复嘉定县城。办理尚属得手。著即迅饬各员弁乘胜进攻。将失守各城次第规复。英国带兵官受伤。并著薛焕加意存问。传旨嘉奖。　　

○谕议政王军机大臣等、有人奏、庆端任信私人。使据要津。赏罚颠倒。似不能胜封疆之任等语。庆端信用私人。营私罔利。吏治军政。事务废弛。亟宜撤任查办。耆龄前奏交卸抚篆。未报起程日期。徐宗干闻在上海。尚未赴闽。该抚等均经特＜??闲＞。办理军务地方。并令查办要案。岂容稍涉迁涉。著即赶紧起程。闽省军务紧要。傥有疏失。必治该抚等以稽迟之罪。并著仍遵前旨。何员先到。即将派办各件并此次摺内所参各节严密查参。按律治罪。毋得稍涉徇隐。代人受过。原摺著钞给阅看。将此由五百里各谕令知之。　　

○又谕、曾国藩奏、克复巢县含山和州。并克复石埭太平泾县。暨击退三山贼众。克复繁昌。又据禀夺回鲁港。攻克南陵。派兵进援湖州各摺片。览奏曷胜欣慰。近日江岸南北。连克城池并关隘多处。事机极为顺利。据该大臣奏称各路贼匪情形。颇有慌怯之势。亟宜乘此声威。一气埽荡。著即饬令鲍超等各军。迅将甯国府城攻克。进取广德。以期与湖郡声势联络。芜湖太平。为金陵西面要隘。并著该大臣饬令水陆各军会合进攻。先将芜湖收复。再行攻取太平。为进捣金陵之计。西梁山要隘。业经北岸官军夺取。其东梁山一处。亦为南岸紧要隘口。并著派兵乘势克复。庶水师可以沿江东下。由芜太江面直抵金陵。杨载福现已销假。尚未到营。并著曾国藩迅催该提督驶赴安庆。听候曾国藩调度。首逆陈玉城分布党与。与北路苗捻各股声息相通。现由豫省洛阳一路折窜陕省之商雒并南山孝义厅等处贼匪。即系陈逆分党。而张落刑又由颍上窜至雉河集。为纠捻四窜之谋。傥任陈逆窜出。与张落刑苗沛霖等句合。其患何胜言。著即饬多隆阿等军严密堵御。迅克庐城。歼捦狗逆。毋令伺隙兔脱。李续宜欲由六安助攻庐州。如庐郡情形。攻剿紧急。可望得手。即著分兵助克庐郡。一面亲赴颍上。均著相机妥办。袁甲三前派张得胜等军进攻庐郡。东北兵力。本不甚厚。该逆此时援绝势孤。南路无可觊觎。势必由北路窜逸。著袁甲三严饬张得胜等加意防范并著添派兵勇会合楚军。迅图攻克城池。九洑洲与浦六相近。前据袁甲三奏李世忠拟即进攻。未知现在曾否得手。著袁甲三迅催速克。即可与曾国藩得胜之师声势联络。巢县所属之东关。路通巢湖。为庐巢紧要关隘。现在是否仍为贼踞。并著曾国藩派兵攻取。以断庐逆声援。将此由六百里各谕令知之。　　

○又谕、中外诸军。合力规取嘉定。江南军务。颇有起色。李鸿章统带劲旅。已有四千余人到沪。声势不为不壮。著即与薛焕筹商调度。迅饬李恒嵩等克复青浦太仓两城。此二城克复后。自应分路进攻。先其所急。务将附近上海各城以次收复。再为规复苏常之计。该署抚等务当计出万全。谋定后动。以副委任。本日曾国藩奏曾贞干一军。克复繁昌南陵。鲍超克复石埭太平泾县。曾国荃克复巢县和州含山等处。西梁山等要隘。亦经克复。军势甚盛。若芜湖太平一克。即可直捣金陵。该逆见楚军势壮。难保不下窜镇江。与苏浙之贼连成一片。叠次谕令李鸿章到沪布置后。仍赴镇城督剿。兼顾扬防。著仍遵前旨。察度形势。并派委得力将弁留兵守沪。仍自率精锐前赴镇江。整饬水师。以期南北各军声势联络。如上游楚师可达金陵。亦即统率水陆各军实力助剿。毋任逆匪下窜。其上海防剿事宜。如李鸿章已赴镇江。遇有与外国兵丁会攻之处。薛焕仍当力筹兼顾。毋得稍涉推诿。将此由六百里各谕令知之。　　

○以礼部左侍郎沈桂芬兼署户部左侍郎管三库事。　　

○以湖北续捐军饷。永广乡试中额四名。　　

○以甘肃皋兰县捐输军饷。永广学额一名。　　

○以克复安徽繁昌县城。赏参将曾正明巴图鲁名号。知县黄润昌以同知直隶州用。并赏花翎。把总胡基茂蓝翎。余升叙有差。　　

○以克复安徽和巢含山三州县城。赏副将何昌登、蔡东祥、王东华、巴图鲁名号。余加衔升叙有差。予阵亡把总郑安盛等祭葬世职加等。　　

○予安徽太平等处阵亡都司刘兰桂、守备甘少伯、千总易元恺等、祭葬世职加等。　　

○己巳。孝端文皇后忌辰。遣官祭昭陵。　　

○上诣观德殿几筵前行月祭礼。　　

○谕议政王军机大臣等、英桂奏、粤匪分窜陕西。晋省河防。愈形吃重。派兵堵御一摺。豫省河南府捻匪。窜入卢氏嵩县一带。另股粤匪。窜围商州雒南。昨据瑛棨奏称此股匪徒。已窜入南山孝义厅界内。难保不回趋商雒。折向潼关。该处与晋省仅隔一河。蒲州平阳两府及绛吉隰三州所属沿河地方。防务均关紧要。英桂现已派兵扼要分布。并调护总兵和昌由茅津渡改赴蒲解等处。著即饬令实力防堵。毋得以贼踪已远。稍形疏忽。至卢氏嵩县匪股。亦难保不回窜洛阳。窥伺秦晋。英桂仍宜督饬道员刘子城严防茅津渡一带要隘。毋稍大意。并著瑛棨、张芾、督饬兵团。将潼关防务加意布置。藩篱关一带。亦仍饬令在防文武。会同晋省防兵随时防范。其窜扰孝义厅股匪。即著孔广顺督率兵勇。并瑛棨所派防堵各军严密堵剿。如该提督兵力尚单。即著托明阿、瑛棨、添调满汉官兵前往接应。现据骆秉章奏称川北败匪。窜至陕境甯羌州。仅止八九百人。何以陕省防兵遽行败退。致令越过阳平关。殊堪痛恨。该匪此时已由小径绕过甯羌州。窜至大安驿。骆秉章现饬营官萧积恭、管带楚勇五百名越境穷追。著瑛棨即饬汉中带兵文武。会合川兵前后夹击。并添兵会剿。以期及早歼除。毋得再事因循。将此由六百里各谕令知之。　　

○又谕、骆秉章奏、准徐之铭咨称林自清请管带兵练。攻剿四川贼匪。进攻江南。以图报效等语。川省现在青神己复。生捦贼首。涪州亦已解围。骆秉章督兵剿办。甚为得手。不日即就荡平。自可无须邻封协剿。惟滇南大理府城。迄今未复。余匪蔓延。林自清自应先其所急。迅埽本省逆氛。以资捍卫。著徐之铭仍饬林自清统率所部驰赴大理。攻复郡城。殄除群丑。如该总兵业已起程。并饬赶紧折回滇省。该总兵奋勇可嘉。自能将大理一带匪徒悉数剿平。荣膺懋赏也。将此由六百里加紧谕令知之。　　

○又谕、林自清拥众趋蜀。名为自备资斧。实欲就食邻疆。已严谕徐之铭将该总兵所带兵练迅即撤回。仍行攻剿大理逆匪。惟林自清跋扈性成。徐之铭前摺已称未能钤束。恐未必遂肯折回。如其直抵川境。不听禁约。即与叛徒无异。著骆秉章严饬各该地方官密为堵御。一面密派兵勇相机办理。傥敢恃众抗拒。即行捦捕。不必稍存瞻顾。并著将此旨择录大意。知照韩超。密为防堵。务令该总兵将所带兵练统带回滇。毋任由黔入川。至剿办一切机宜。毋庸告知韩超。恐黔滇路近。或致洩漏。潘铎、张亮基、计应行抵川境。著骆秉章咨催前进。张亮基久任滇督。林自清是其旧部。当可设法收抚。妥为驾驭。著即与藩铎会商妥办。如林自清愿赴大理剿贼。尚可量加任用。设竟桀骜不驯。务当设法歼除。以弭后患。其部下人数虽众。未必尽甘背叛。不防开陈利害。散其党与。俾为我用。是在该署督等审度机宜。不为遥制。其办理情形。仍著随时奏闻。以慰廑念。将此由六百里加紧各谕令知之。　　

○庚午。谕内阁、考试为抡才大典。阅卷大臣。均出自特＜??闲＞。理宜悉心校阅。慎重去取。方足以昭公允。况殿廷考试。人数无多。派出之阅卷大臣。每人所阅。多者不过一二十卷。尽日之长。何难详细校阅。本月十五日考试试差人员。经大学士贾桢等分别去取呈览。复命议政王军机大臣详加覆阅。乃张之万拟取之霍穆欢诗内桨字误写作浆。沈秉成诗内声唤一轮孤。全句费解。既经签出。仍复拟取。尤非同寻常小有疵颣签出者可比。吴存义拟取之张丙炎诗内欸字误写作款。王发桂拟取之马元瑞全诗低三格写。实属违式。其余拟取卷内。添注改补。以及笔画小有错误。未经签出者甚多。因其无关弊窦。免其撤去外。试思考差各员。系豫为典试衡文之选。若令诗句失黏文理费解之员。滥膺是选。岂能识拔真才。该阅卷大臣等。如谓有心舞弊。尚可料其不敢。但即以此一事而论。其不以公事为重。任意草率。亦可类推。现当两宫皇太后亲裁庶政。该大臣等事事任劳任怨。尚恐不足报答皇考文宗显皇帝＜??闲＞用之恩。岂可掉以轻心。稍存玩忽。此次姑免深究。嗣后各部院臣办理一切公务。必须振刷精神。实事求是。方为不负委任。傥再有似此等情事。则是有心欺罔。必当从严惩处。决不宽贷。以肃纪网而昭郑重。将此通谕知之。　　

○又谕、前因御史刘毓楠奏参河南布政使张曜、恣意酒色。拥兵不肯出队。所报胜仗。多有不实。南汝光道赵书升、抽收厘金盐税。假养勇为名。尽归私橐。复因御史吕序程奏参张曜拥兵自卫。赵书升骄惰贪婪各等款。叠经谕令郑元善确切访查参奏。兹据郑元善奏称张曜被参各款。查无其事。著无庸议。赵书升被参各款。该抚既称系出有因。著即先行撤任。交郑元善会同僧格林沁、毛昶熙、逐款查讯。毋许徇隐。　　

○又谕、都兴阿奏、官军剿贼叠胜。击退大股逆匪。扬境附近肃清一摺。金陵逆匪。纠众渡江。经都兴阿派令总兵詹启纶等分路进剿。击毙无算。前股逆匪。闻信回扑。官军奋勇抄杀。杀毙二千余名。生捦老贼二十六名。救出难民无数。扬城附近。一律肃清。都兴阿堵剿有方。殊堪嘉尚。著即督饬各军。将仪徵一带匪众悉数埽除。以杜窥伺。所有在事出力各员弁。加恩著都兴阿择尤酌保。　　

○谕议政王军机大臣等、都兴阿奏、扬境附近肃清一摺。已明降谕旨令该将军查明出力员弁择尤保奏矣。此次逆贼纠众二十万渡江。意在扰我扬防。官军以少御众。并力击退。虽无大捷。尚有微劳。该将军虽未经奏请奖励。加恩特予给奖。俾诸将士等知所观感。有裨防务。该将军务当认真核实保奖。断不可任部下开报。致有功者向隅。方能振作士心。现在上游和含等处。已经克复。贼匪震叠声威。谅必纷纷南回。第尚在仪徵分路打馆。恐扬防稍有疏懈。难保不再行回窜。该将军务饬各军加意严防。或兵力足敷分布。即相机进剿。使该逆不敢渡江。方为妥善。该逆全数窜回南岸后。并著随时具奏。将此由五百里谕令知之。　　

○又谕、李续宜奏、筹画近日军情一摺。据称颍郡城外四乡。多系苗捻盘踞。道员蒋凝学晓畅戎机。本拟以该道驻扎颍郡。而胜保、贾臻、已劄黄元吉统带该城官军。仍任苗党出入等语。览其所奏。殊未达朝廷委任之意。地方公事。系巡抚专责。李续宜既知黄元吉不能得力。何以并不撤回。泥和衷共济之小节。坐视贻误地方。甚失大臣力任艰钜之道。苗沛霖鬼蜮伎俩。屡行训饬胜保。令伊密加防备。现在仍任苗党出入颍城。是徒有解围之名。仍恐有占踞之患。亟宜派委得力大员前往整顿。以防乱萌。著李续宜即饬蒋凝学移军前往。并将黄元吉撤回。毋稍瞻顾。胜保办理苗练事宜。意多迁就。现该抚行抵六安。曾国藩军威大振。庐郡望穷援绝。计日必克。著即迅遵前旨。驰赴颍郡。办理苗练一切事宜。该抚量力之能否。酌事之是非。认真办理。断不可稍有趋避之心。致负委任。前密谕曾国藩各情。谅已恭录寄知。该抚自可无支绌之患。至于毁誉之言。朝廷自能鉴察。断不至有掣肘之虑。不必因此转生推诿。其三河尖要区。严饬成大吉等妥为防守。傥该抚畏胜保之骄恣。意存疑沮。以致贻误。则责有攸归。转不能稍为宽恕也。将此由六百里密谕知之。　　

○又谕、胜保奏、督饬官军会合苗练攻克颍上县城。并历陈苗沛霖悔罪立功。恳请免其治罪。及颍营兵勇统归调遣各摺片。苗练攻剿颍上。叠经谕令胜保督饬苗沛霖、务将张落刑歼除。以明心迹。讵苗沛霖意存观望。纵令张逆逸出。竟欲以收复颍上空城为乞恩地步。即胜保此次所奏攻击情形。亦明系苗沛霖纵令首逆遁逃。仅以空城委我。苗沛霖反覆无常。各路统兵大臣及在京大小臣工。亦莫不以苗沛霖为断不可恃。然果真心反正。何难宽其既往。予以自新。乃苗沛霖并不思感愧立功。仍令张落刑他窜。其居心狡狯。该大臣谅亦深知。若因收复空城。竟免治罪。明明堕其术中。恐舆论必不能服。据称张落刑遁回雉河。装旗仍欲南援颍上。西救邢圩。而颍上已克。苗沛霖若果能亲率众练。翦除巨憝。呈验首级。则苗沛霖心迹可明。尔时或该大臣嘉其出力。代为奏请免罪。庶于事理较顺。而谤议亦不至朋兴。非朝廷故靳恩施。因宥罪赏功。乃天下万世公是公非之所在。岂能不予以持平。李续宜尚在六安。颍郡兵勇。著准其暂归胜保调遣。其山陕拨解协饷。著一并归该大臣粮台收纳。以便支发。又另片奏饷需支绌。不得不就地抽厘。以补正款之不足等语。所有周口三河尖两处厘税。著即会同李续宜、郑元善、遴选廉洁诚实之员妥为经理。仍将徵收数目。按两月一次报部核销。作为军需正款。以杜弊端。将此由六百里谕令知之。　　

○又谕、瑛棨等奏、镇安孝义。相继失守。请添调晋豫兵勇会剿。郑元善奏、贼匪游驶汝登各境。势将回窜各一摺。现在该匪盘踞孝义一带。后股复由商州棣花窜往山阳县。另股仍在商州之白杨店肆扰。山内沟岔繁多。逆众狡诈百出。难保不窥伺平原。孔广顺移兵蓝田县。分别防剿。著该提督严饬将弁堵剿兼施。毋令纷窜。孝义距省垣不远。根本重地。尤应先事务防。著瑛棨会同托明阿、将城中防守事宜严密布置。张芾亦即激励附近省城各县团练。协同官兵严防各隘口。毋稍松懈。陕省马步官兵。节经调赴他省。该省营伍空虚。著郑元善将调赴防河马队五百名。迅即饬令驰回关陕。以厚兵力。杨飞熊一军。现在追剿汝伊一带之贼。著即饬令督带全部。星速入陕截剿。颍郡业已解围。所有道出商城赴援之袁怀忠等所部兵勇。著郑元善飞咨皖省。留于豫省西界。堵击回窜之匪。杨飞熊入陕后。即可以此军作替。余际昌之伤。已平复否。如能帮同袁怀忠带队杀贼。可资得力。豫匪分道入陕。郑元善不能堵截。贻患邻封。实属非是。现已亲赴郏县。剿办汝登窜匪。著饬巴扬阿等认真剿洗。一面派兵协助陕省剿贼。方为正理。岂可以驱贼出境为了事。前因商雒告警。谕令官文调派郧阳镇官兵赴援。著官文等迅饬该镇越境迎剿。毋许稍事推诿。其窜入南郑县新集之贼。经该县知县周蕃寿等督勇进剿。焚烧贼巢。该匪惊溃。向东南窜去。阳平关一带。均已肃清。惟甯羌州等处偪近川北。川省剿办得手。则陕境更觉吃重。著骆秉章即饬萧积恭督带楚勇。并力穷追。并催毛震寿克日带兵起程。速赴新任。陕省军情紧急。该督素顾大局。谅能随时策应。毋俟谆谆告诫也。永甯虽经收复。该匪飘忽无常。仍著英桂严饬在防文武员弁认真防守。毋得以贼踪渐远。稍涉大意。将此由六百里各谕令知之。　　

○以安徽襄办营务出力。赏已革翰林院庶吉士陈鼐五品顶带蓝翎。以通判选用。　　

○以河南永甯县城被贼窜陷。革知县宋劭经职。　　

○以赴任逗遛。革河南副将伊里绷阿职。仍责令随营剿贼。　　

○以贼匪窜入陕西。叠陷孝义镇安各厅县城。巡抚瑛棨下部议处。　　

○以堵剿窜匪不力。革陕西游击莫青云等职。　　

○予陕西富水关阵亡参将承禄等祭葬世职加等。　　

○朝鲜国王李＜?曰亠廾＞、遣使表进方物。命留抵下次正贡。赏赉如例。　　

○辛未。以雨泽未沾。上于大高殿设坛祈祷。亲诣行礼。　　

○遣恭亲王奕?诣时应宫。惇亲王奕誴诣宣仁庙。钟郡王奕詥诣凝和庙。孚郡王奕譓诣昭显庙。惠亲王绵愉诣觉生寺。贝勒载治诣黑龙潭。拈香。　　

○谕内阁、和润等奏请办理清查一摺。奉天省各厅州县仓库。自道光二十八年清查后。已阅多年。恐有轇轕亏那等弊。亟须设法清厘。著和润、景霖、遴派妥员认真办理。详细句稽。限一年完竣。仍照旧办章程造册咨部。以重仓库而杜亏缺。　　

○又谕、前因叶尔羌城摊派回众银钱。参赞大臣英蕴依照经典。斩绞回子多名。并违禁演戏各节。叠经谕令常清、景廉、确查具奏。兹据奏称咸丰七年。三品阿奇木伯克阿克拉依都、阿守回城。借过安集延回子银二万余两。向商民借贷归还。九年五月。已革伯克阿皮斯捐银二万两。经前参赞大臣裕瑞奏交发商生息。该伯克并未发商。抵还商民借款。又摊派回庄银两。归还商民。复将递呈求免摊派之伊玛木回子等八人枷责。英蕴并不禁止。阿布都萨依提等八名聚众一案。英蕴并未请旨。辄查照回子经典议罪。并将棍徒大斯玛依尔等七名。亦照经典分别定罪。斩绞至十名之多。其贺寿演戏一节。系守备田丰向大庙会。首借用行头。实系演戏各等语。此案叶尔羌三品阿奇木伯克回子郡王阿克拉依都、将发商银两私还商债。又复摊派回众。滥行枷责。以致回子自行残伤。实属胆大妄为。阿克拉依都、著退出御前行走。革去郡王并散秩大臣衔三品阿奇木伯克。所犯情罪较重。本应从严定拟。姑念其祖父宣力有年。加恩改为发遣。仍将欠交官项本银一万两及应交利银勒限完缴。俟缴清时再行请旨。其陆续收过各回庄银二万二千三百五十两零。著勒令与商同摊派之伊什罕伯克呢雅斯等三十员公同交出。给还原主。以安回众。其随同摊派银两之伊什罕伯克呢雅斯等二十八员。均著即行革职拟徒。勒限一年完赃后。由该城大臣定守决配。五品阿奇木伯克迈玛特托胡达、著即行革职。先在该庄枷号两个月。交赃后发遣充军。英蕴明知阿克拉依都等违例摊捐。既未奏参。又不禁止。几酿重案。又复擅照经典。斩绞回犯。并违禁演戏。迨奉旨明白回奏。复敢摭词掩饰。种种不合。著交宗人府会同刑部定拟罪名具奏。回务章京隆书、目击回子聚众。于阿克拉依都摊银还债。并不拦阻。实属昬庸。著照溺职例革职。守备田丰身任职官。甘为贱役。绘画彩衣。并违禁制办行头。实属有玷官箴。著即行革职。发往军台效力赎罪。著不准其援减。前任参赞大臣裕瑞、降调参赞大臣德龄、办理斩绞各犯。擅照回子经典定罪。随时处决。且与律例不合。均著交部议处。常清前在叶尔羌参赞大臣任内。亦有查照经典定罪之案。著一并交部议处。嗣后各路定拟罪名。均著照律定拟。所有查经议罪一节。著永远禁止。寻议、裕瑞、常清、均照违制例革职留任。从之。　　

○谕议政王军机大臣等、陕省兵力。本不足恃。历年调赴河南等处军营。本省防兵。更形空虚。此次逆匪窜入陕境。慓悍异常。现在窜至大峪口等处。已近咸甯县界。无险可扼。情形吃紧。甚属可虑。而另股分围雒南等处。计甚狡诈。非捻逆之志在掳掠者可比。设省城稍有疏虞。则建瓴之势。豫晋楚北。均受其害。官文等谅已饬令郧阳防兵前往助剿。著即催令由襄樊荆子关一带。无分昼夜。星驰入陕。绕前迎击。不准稍形迟缓。其余襄樊等处。如有防兵可以抽调。即派道员金国琛统带。一并前进。以期移缓就急。保全完善。杨飞熊一军。距陕尚近。著郑元善即饬赴陕。力图堵剿。该抚务当顾全大局。不得以驱贼出境。遂为了事。胜保所统兵勇。尚有万余。现在颍上已克。事机较顺。著即抽调精兵二三千名。派委得力将弁管带赴陕。务期严为钤束。迅速行抵西安。不可以降众充数。徒滋烦扰。该大臣现在进攻邢圩。傥因分兵赴陕。不暇兼顾皖疆。即将黄元吉所带兵勇。调赴税子铺等处防剿。一面咨会李续宜、派兵扼守颍郡。俟陕兵调回。再行办理皖省军务。该大臣定知缓急机宜。断不肯稍形推诿也。马德昭已经由陕赴任。此时谅可抵甘。陕省为沈兆霖兼辖之地。该署督向来办事。不分畛域。如马德昭业已到任。即饬挑选精兵二三千名赴陕会剿。所有各路援兵到后。均由孔广顺督率攻剿。蓝田为西安门户。即著妥为督剿。毋任窜入。瑛棨等会同托明阿严守省垣。申明赏罚。激励人心。以期众志成城。不得专待援兵。藉词推诿。张芾亦当招集团练。协同固守。毋稍疏懈。山西虽稍远贼氛。但由潼关他窜。则晋省首当其冲。所有茅津渡等处。仍著加意严防。其黄河船只。著英桂即饬悉数撤回北岸。并须派妥干之员周密巡查。不可稍涉松懈。将此由六百里加紧各谕令知之。　　

○壬申。谕内阁、袁甲三奏参劣员积欠盐课。贻误饷需。请旨革职勒追等语。前署海州分司两淮候补运判陈照、办理淮涨北盐课。高下其手。商贩无所适从。以致积欠皖饷至数十万两。经袁甲三饬令该员赶紧捆运饷盐到营。以应急需。乃半载有余。仍复迁延未交。且于交代案内所欠银两甚钜。实属有心玩误。陈照著即行革职。勒限两个月。将应捆饷盐三万包。赶紧押运到营交收。准其于欠交银内作正开销。傥敢逾违。即作为赔款。不准开销。并著袁甲三汇同欠项从严参追。以杜取巧而免诿卸。　　

○谕议政王军机大臣等、王茂荫奏、各省惟山陕尚称完善。现在川匪豫匪。均窜秦中。山西亦恐窥伺。闻署云贵总督潘铎现为贼阻。尚驻陕西。请令就近先行办理陕省军务。与瑛棨张芾等迅筹蒇事。以卫地方。又蒲城举人权以巽、著有保关陕说。于该省形势尚能详尽。又该省陇州知州邵辅、于军务颇能讲求。富平县知县江开、亦娴军事。请将该二员并交潘铎差委。试其能否等语。陕省军情紧要。贼氛己近省垣。亟应赶紧设法歼除。力保完善。潘铎是否尚驻陕西。或出境尚不甚远。即著瑛棨等会同该署督、先将陕省军务事宜妥筹剿办。其员弁兵饷。并著妥为资给。以期同心戮力。迅奏肤公。俟该省军务完竣。再行驰赴滇省。其邵辅江开二员。并著详加察看。如才尚可用。即一并调赴军营差委。至权以巽保关陕说。是否洞中机宜。即著就现在军务地方情形妥为筹画。所呈保关陕说。并著钞给阅看。将此由六百里各谕令知之。寻奏、潘铎已起程抵川。难令折回。邵辅官声尚好。未娴军旅。江开人不甚纯。而夙精武略。已饬募勇助剿。权以巽所陈保关陕说。按之现在情形。未中窾要。惟军情旦夕变迁。自当先事筹备。报闻。　　

○又谕、有人奏、颍上收复情形。系四月初二日该逆献出妇女一千余名。马五六百匹。并获伪沃王张逆伪印一颗。伪龙袍数件。逆众除诱杀追杀之外。余贼千余名。均经苗练收抚。颍上县城。即于初六日收复。妇女马匹。均为苗练所有。并据民练盘获逆首陈玉城给伪琳天燕余安碇一信。钞录呈览。其中词语。粤逆信息仍属相通。不出昨谕所料。胜保尚为苗练历陈战功。代陈忠悃。岂竟为所迷惑而不知耶。颍上余贼。均经苗练收抚。是既以苗剿捻。而又任苗抚捻。势必植党愈多。为害愈横。以后办理更为棘手。此事叠经寄谕。至再至三。反覆详尽。该大臣等惟当竭其智勇。以求妥实办理之法。若止如此苟且抵塞。将就了事。何以杜天下人之口。且何以服天下人之心。伪信一件。著钞给阅看。庐州贼势方蹙。楚师当已进扎。袁甲三务即添拨马步各队。与楚师联络进攻。早图克复。李续宜身膺疆寄。责无旁贷。庐城之西。路通寿州。既据民练盘获伪信。恐其尚有句结。著会同袁甲三筹商布置。严绝贼援。并著该抚迅赴颍州一带。妥筹善后章程。毋稍迟缓。将此由六百里各谕令知之。　　

○又谕、遮克敦布等奏、直东交界布置情形。并捦获水套匪首。讯供正法各摺片。所筹裁撤疲乏。操练兵勇。及摉捕防守各事宜。均尚周妥。水套余匪。屯踞濮州菏泽一带。著遮克敦布等认真摉捕。务绝根株。并著将在防兵勇勤加训练。一面激励乡团。协力巡防。以资捍卫。并著慎选团首。申明约束。毋令聚众抗官。致成尾大不掉之患。现在直东交界地方。防兵无多。北路颇形空虚。马复城捻股。既有句结水套匪徒北窜之说。不可不豫为防范。著僧格林沁、郑元善、毛昶熙、督饬兵勇并地方文武绅团严密堵扼。毋令该匪窜入豫疆。延及东省。并著谭廷襄随时侦探。先期布置。该匪如有北窜信息。即迅速派兵迎头截击。僧格林沁所部兵勇。现俱深入皖豫交界等处。直东大名东昌一带。存兵无几。该大臣务宜兼防北路。毋令匪踪绕越。方无后顾之虞。将此由六百里各谕令知之。　　

○又谕、逆匪前次窜扑扬郡。都兴阿以贼众兵单。未肯轻出。自属老谋深算。昨据该将军奏、击退攻扑扬城贼匪。均窜至仪徵以西打馆。附近郡城。已无贼踪。本日袁甲三所称扬境之贼。回扑六合。经李世忠击退后。又并力扑犯扬州。此股贼匪。未知是否即系都兴阿所称击退之股。惟都兴阿与李世忠若能合力夹击。便可肃清。著即会合李世忠一军追蹑。尽力歼除。毋任回窜。李世忠情形崛强。其部下人众。未能悉遵军律。都兴阿不令赴扬郡一带。恐其骚扰。具有深意。惟现当用人之际。李世忠既知忠勇奋发。力解江浦浦口之围。追击天六等处贼匪。于扬防亦颇有裨益。自后李世忠或拨兵助剿。或与之夹击贼匪。该将军惟当处以平易。与之联络。期于和衷共济。不必稍存成见。谓李世忠非可与共事之人。致该提督或生觖望也。现在仪扬之贼。退向何处。袁甲三即饬李世忠跟踪追剿。并派兵攻复九洑洲等处。以期节节进偪。与上游楚师联络声势。至李世忠月饷。已谕令袁甲三于各处协饷到时。将该提督所垫之款。先行提拨归还。吴棠所拨三千两。按月速解。均著迅速拨解。毋任有所藉口。将此由六百里各谕令知之。　　

○又谕、袁甲三奏、山东那用临清关应解饷银。两年之久。尚未补解。河南江苏丝毫未解。闽海关税协饷。部议先拨十万两。为该藩司那用五万两。袁甲三委员往提。文清率多推诿。该营军饷。仅有两淮每月协助数千两。曾国藩近亦协济一万两等语。袁甲三所部兵勇二万余人。仅恃月饷数千。杯水车薪。岂能济事。该将军等叠奉谕旨。置若罔闻。实属不成事体。著文清、徐宗干、李鸿章、谭廷襄、英桂、郑元善、迅速筹解。毋再延误。并著李鸿章于江海关税项下。先提两月饷银四万两。英桂、谭廷襄、于地丁盐关项下。各提银二万两。郑元善于地丁漕项内。提银二万两。赶解袁甲三军营。以应急需。文清于现徵洋税内。提银十万两。徐宗干督饬藩司。将前次那用皖银五万两。一并委员妥速解往。并著英桂迅将应协遮克敦布军营月饷。赶紧筹解。以资接济。将此由五百里各谕令知之。　　

○调伊犁参赞大臣景廉为叶尔羌参赞大臣。以镶蓝旗汉军副都统明绪为伊犁参赞大臣。赏阿克苏办事大臣奎栋副都统衔。为塔尔巴哈台参赞大臣。太常寺少卿崇恩副都统衔。为阿克苏办事大臣。　　

○予直隶长垣合门殉难卫千总吕兰昌、拔贡生李卜昌等赏恤加等。各建专祠。眷属人等分别附祀。并予清丰等处阵亡团长举人张同律等赏恤如例。
  </div>
  <div class="pagination">
   <a href="清实录同治朝实录_page46.html">
    上一页
   </a>
   <span>
    ...
   </span>
   <a href="清实录同治朝实录_page42.html">
    42
   </a>
   <a href="清实录同治朝实录_page43.html">
    43
   </a>
   <a href="清实录同治朝实录_page44.html">
    44
   </a>
   <a href="清实录同治朝实录_page45.html">
    45
   </a>
   <a href="清实录同治朝实录_page46.html">
    46
   </a>
   <span class="current-page">
    47
   </span>
   <a href="清实录同治朝实录_page48.html">
    48
   </a>
   <a href="清实录同治朝实录_page49.html">
    49
   </a>
   <a href="清实录同治朝实录_page50.html">
    50
   </a>
   <a href="清实录同治朝实录_page51.html">
    51
   </a>
   <a href="清实录同治朝实录_page52.html">
    52
   </a>
   <span>
    ...
   </span>
   <a href="清实录同治朝实录_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
