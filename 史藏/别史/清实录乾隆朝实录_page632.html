<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 632 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 632 页/共 1860 页</h1>
    <div class="content">
○予故四川提督岳钟琪、祭葬如例。谥襄勤。　　

○己亥。上诣黑龙潭祈雨。　　

○谕曰、舒赫德、此次差往军营。办理一切错谬。从前行文准噶尔达瓦齐一事。自应奏闻、请旨遵行。乃一面具奏。一面即行擅发。甚属错误。曾将应行察议之处。暂令存记。今令伊查奏原任贝勒额琳沁、公格勒克巴木丕勒、未至调遣地方一案。伊等公然为之奏请宽免。此等奉调迟误之罪。军务攸关。岂得因其曾效微劳。即从宽宥乎。况此原系应行查参之事。乃并未参奏。已属宽纵。及朕谕令查奏。复巧为开脱。舛错已极。著交部将伊前次存记之案。一并严察议奏。寻议、革职。得旨、舒赫德、著将从前所有加级纪录。尽行销去。从宽免其革职。　　

○又谕、玉保奏、喀尔喀属下人。盗取新降厄鲁特马匹。若照蒙古例。将数人正法伊等方知警惧。迺将军成衮扎布、办理此事。因贝勒车登扎布、所住地方。与厄鲁特相近。即令车登扎布出马。如数抵偿厄鲁特。并未将盗马之人、缉捕治罪。属不合。前因成衮扎布、诸事办理错谬。革去定边左副将军之职。余罪俱加恩宽免。今复有心袒庇喀尔喀等。甚负朕恩。著交部将从前登记错谬。一并入案、严加查议具奏。　　

○谕军机大臣等、前经降旨、交额琳沁多尔济、购买马匹。今据将军策楞等奏称、额琳沁多尔济云、吾等喀尔喀、比从前王丹津多尔济、购买马匹时。生计较难。但交买数目不甚多。购买可得等语。从前初次购买马匹时。因久无兵事。蒙古等并不用马。滋生愈多。购买自易。至雍正九年十年。连次用兵。当时如何购买。而今大兵彻回二十余年。马匹滋生较多。何至反形拮据。额琳沁多尔济、购买马匹。若谓比先年未用兵时、稍觉艰难。尚是实情。至谓比雍正年间用兵时尤难。甚属非是。况额琳沁多尔济、系朕擢用之人。理应感戴。将所交之事。勤谨奋勉办理。乃为此推托之语。殊属不合。著寄信额琳沁多尔济。此事朕已经交派。伊当尽心办理。如数购买。倘有迟误。惟额琳沁多尔济是问。　　

○吏部等部议准、江苏巡抚庄有恭疏称、苏州海防同知。复设案内、议驻福山。巡防海口。嗣又兼管船政。查船厂设苏州、刘河、两处。往来不便。今请改驻常熟。于厂所往来既便。而巡缉各口。四面皆宜。至福山现有驻防游击、千把、各员弁。足资巡查。毋庸同知专驻。从之。　　

○直隶总督方观承疏报、遵旨勘实乾隆八年分、保定、广平、等府、共垦过旱荒地、五十四顷九十七亩有奇。　　

○庚子。谕、海昌等奏称、京口旗兵恩赏银两。比绿旗之数较少。恳请加赏。并请将骁骑校、暨已退兵孤寡。另记档案之闲散人。一并赏给等语。各处兵丁红白事恩赏。乃国家格外恩施。当初俱各按处定数。并非一例。况滋生银两之事。与别项不同。今若将京口加赏。倘各省复行援请。必至办理纷烦。如果必须加增。前任大臣。何以未经议及。必待吉庆到彼。始行奏请。明系市惠沽名。此事除交军机大臣、并该部议奏外。海昌、吉庆等。著严行申饬。　　

○降贵州提督丁士杰、为广西左江镇总兵官。　　

○蠲缓山东海丰县灶户、乾隆十八年分、水灾额赋。　　

○辛丑。上御勤政殿听政。　　

○谕、户部议驳爱必达等、题请增给汤丹等厂铜价一摺。自属按例。但该处铜厂。开采日久。硐深矿薄。食物昂贵。该督抚等、题请增价。亦系目击情形。随宜筹办。著加恩照请增之数。给与一半。余厂不得援以为例。　　

○壬寅。上诣畅春园、问皇太后安。　　

○御史陈大化奏、查向例。国子监学政学录等官缺出。九卿保举科目出身人员。带领引见。记名补用。但日久弊生。钻营徇私。实所不免。嗣后请学正学录等官应补人员。渐次用完时。照考取中书例。吏部请旨。令进士。举人。一体考试。特派大臣阅卷呈览。该部将录取人员带领引见。记名简补。至经解时艺。所以觇学识。其考试时。应如何兼用之处。临时请旨。著为定例。得旨、著照所请行。　　

○癸卯。谕、上下两江被灾州县。已叠次加恩。前因今年遇闰。恐青黄不接之日。民食拮据。传谕该督抚查明。酌量再加赈恤。今据鄂容安按照各属轻重情形。奏请分别加赈平粜。著所请。将上江之宿州、凤阳、临淮、怀远、虹县、灵璧、泗州、盱眙、五河等九州县。长淮、凤阳、泗州、等三卫。下江之阜宁、盐城、兴化、海州、沭阳、山阳、清河、桃源、安东、高邮、泰州、甘泉、宝应、铜山、沛县、邳州、宿迁、睢宁、等十八州县。镇江、淮安、大河、扬州、徐州、等五卫。无论极次贫户。俱再加赈一月。其余灾轻州县。仍及时平粜。以资接济。该督抚等。其督率所属。加意拯恤。务使灾黎均沾实惠。毋致向隅。该部遵谕速行。　　

○礼部带领浙江、江西、福建、湖北、湖南、陕西、等省选拔贡生引见。得旨、杨兴邦、谈恕行、孙贤相、颜煌、钟旭、朱垙、何泽著、程继莱、王用鉴、黄立隆、马文炳、等十一名。以知县试用。金学超、吴条、高大爵、王诰、陈文组、方卓然、朱大勋、李文藻、程兆铿、韩修凤、尹荣世、任文溥、王宣邵、张拱辰、熊榕、饶梦铭、陈继镇、黄宏泰、钟正人、萧炳馨、李大烈、傅其瑛、林绍裕、林虎榜、周凝光、龙镐、阮文玙、卢儒、罗治、左士望、舒才博、黎乐生、易祚坤、李道一、王杰、叶长赓、蓝衣经、高其志、曾一贯、杨本立、黎廷梅、等四十一名。著交吏部询问。愿以佐贰等官用者、以佐贰者官用。愿以教职用者。以教职用。　　

○甲辰。户部议准、四川总督黄廷桂奏、各厂现余铜百四十万斤。请分七运解京。从之。　　

○命大学士来保、吏贻直、陈世倌、协办大学士刑部尚书阿克敦、户部尚书蒋溥、刑部尚书刘统勋、侍郎蔡新、吏部侍郎杨锡绂、裘曰修、礼部侍郎介福、兵部侍郎吴达善、工部侍郎董邦达、内阁学士钱维城、李清芳、充殿试读卷官。　　

○以故辅国将军宗室仪启子敏惠、袭封一等奉国将军。　　

○乙巳。策试天下贡士胡绍鼎等、二百四十三人于太和殿前。制曰。朕缵承鸿业。勤思上理。缅惟自古帝王。上畏天命。下凛民碞。秉道以揆几。穷理以制事。凡所以建用皇极。为表正万邦之本也。朕宵衣旰食。于天人感应之际。理道制治之原。整躬以率物。劝学以兴贤。念兹在兹。未得其要。兹当临轩发策。伫尔谠言。易曰。先天而天弗违。后一奉天时。书曰。惟天聪明。惟圣时宪。惟臣钦若。惟民从乂。天人合一之理。前盖昭著言之。顾天日在人之中而人不知。故先儒曰。天即理也。董仲舒以为善言天者、必有验于人。又谓道之大原出于天。天不变。道亦不变。夫元亨利贞。仁义礼智。皆配四时言之。在天之天。虚而难索。在人之天。近而可求。然在人之天。即在天之天。无二理也。无二道也。人无一日不在理道中。本理道之可名。自宋诸儒出。于是有道学之称。然其时尊德性。道问学。已讥其分涂。而标榜名目。随声附和者。遂藉以为立名之地。而大道愈晦。今欲使先圣先贤之微言大义。昭如日星。学者宜何所致力欤。朕敕几毖治。盖无日不奉天以乾乾。五经四子书而下。濂洛关闽之学。亦尝深究其源流。而微窥其得失矣。其粹言可以几道者。可得切陈欤。古言盂圆则水圆。盂方则水方。上之所视向。下之所效法从之。故曰。正朝廷以正百官。正百官以正万民。朕临御十有九年于此。勤勤求治。罔敢暇逸。而民风未尽淳。俗尚或即于偷者。其咎安在。夫为政不在多言。顾力行何如耳。虚张治具。粉饰文为。非所以为治也。条教号令。悬诸象魏者。求治之迹。而非致治之原也。所与朕共理天下者。内而公孤卿士。外而牧民长伯。皆俨然临于民上。而或者视自治治人为二事。毋乃阂于理而闇于事欤。深宫燕闲之地。朕弗敢康。所赖以辅予治理。左右有民者。其省身克己之道何若。夫实心实政。夫人能言之。然必返寤寐而无惭。而后对大廷而不愧。朕念此至切矣。多士来自田间。且分治人之责。宜有敷陈。用觇素蕴。国家设科取士。首重制义。即古者经疑经义之意也。文章本乎六经。解经即所以载道。易曰。修辞立其诚。书曰。辞尚体要。文之有体。不綦重欤。朕于场屋之文。屡谕以清真雅正。俾知所宗尚久矣。乃者或逞为汗漫之词。徒工绮丽。甚至以汉唐词赋。阑入其中。律以大雅之言。甚无当也。文之浮薄。关于心术。王通论之详矣。今欲一本先民。别裁伪体。岂惟文治廓清。抑亦所以明经术而端士习也。陆机云。固无取乎冗长。韩愈言。约六经之旨而成文。皆圣人辞达之义也。司衡之去取。其可不黜华崇实。以加之厘正欤。记曰。官先事。士先志。士也者。养之于庠序之中。登之于庙廊之上。以备驰驱之用。而收任使之效者也。民俗之厚薄。视乎士风之淳漓。士习之不端。由于士志之不立。崇进素定。干禄之学。圣人弗许。志一不立。而寡廉鲜耻。卑污之行随之。居家或不免武断之习。应试或尚怀干进之私。浮薄流传。竞相仿效。士习将何由而正乎。国家百余年。养士之典极隆。迩者复命各省学臣。举行选拔。于其来也。行廷试之典。慎遴选之方。分途擢用。所望于士之鼓舞奋兴。至深且渥矣。太学者。贤士之所关也。其贡入成均者。宜何如其陶淑而乐育之。无俾虚縻廪饩欤。师儒之官教化所出。乡国学中。皆于下第内采其遗珠。畀以秉铎。将内则陈敬宗、李时勉、外则胡瑗之苏湖教法具在。或亦有用以端饬士习者欤。凡此数端。内而天德。外而王道。文章者性道之华。学校者风化之本。载籍所传。讲肄所及。尔多士其详著于篇。朕将亲览焉。　　

○户部议准、福建巡抚陈宏谋疏称、台湾兵米船户陈永盛等、外洋遭风漂没。人米无存。请照例豁免。从之。　　

○丙午。谕军机大臣等、目今首夏禾苗插莳之时。亟需雨泽沾沛。前方观承奏、保阳一带。于本月十七八日。已得透雨。而河间景州等地方。闻其得雨尚未沾足。可传谕该督。令其查明。曾否得有透雨。现在情形若何。即速奏闻。寻奏、本月十七八日。河间府属各县。及景州、阜城、肃宁、东光、等州县。得雨四寸至一寸不等。保定省城。亦于二十八日得阵雨寸许。大势全无旱象。得旨、总之不可存讳饰之心。戒之。京城左近。则实足慰目前矣。　　

○命副都统德宁、为参赞大臣。驰驿前往北路军营。　　

○丁未。谕军机大臣等、昨降旨麒麟保、永柱等。玉保若传旨派车凌之人出兵。晓谕色布腾。令永柱亲自带色布腾前来。于何日起程。何日可到张家口外。作速奏明。今据玉保奏、已以色布腾为参赞大臣。派车凌等出兵。此时永柱若在扎克拜达哩克。想遵朕前旨。已领色布腾、起程前来。如永柱因迎接察哈尔兵丁。道路舛错。未到彼处。恐致太迟。著寄信麒麟保。即将朕先降谕旨、晓示色布腾。派本处章京一员。照料色布腾前来。一日行几里。量何日可到张家口外某站。急行奏闻。但勿过急。致劳色布腾之力。并寄信永柱、到扎克拜达哩克时。即行赶紧前来。　　

○赈恤甘肃省皋兰、狄道、河州、渭源、金县、靖远、环县、镇番、平番、宁夏、宁朔、灵州、中卫、平罗、西宁、等一十五州县。乾隆十八年分、被旱灾户有差。　　

○戊申。上诣畅春园、问皇太后安。　　

○还宫。　　

○湖广总督开泰等议覆、调任湖北布政使德福、奏请裁汰驿丞、添设巡检、各事宜。查黄州府属之李坪等五驿。并非冲衢孔道。不须专员管理。应如所奏。将李坪驿务。并归团风镇巡检兼管。阳逻驿务。并归阳逻镇巡检兼管。巴水、归蕲水县知县兼管西河、归蕲州知州兼管。双城、归广济县知县兼管。又称、郧阳府属之郧县、及郧西县、距省二千余里。各仅知县一员。典史一员。郧县之江峪塘。郧西县之上津堡、地方。各距城百余里。奸良混杂。亦应如所奏。于该二处、各添设巡检一员。再查襄阳府属、谷城县马脑观地方。离县窎远。接连川省。尤为紧要。该县亦止知县一员。典史一员。应请添设巡检一员。下部议行。　　

○四川总督黄廷桂疏报、各属补首乾隆十七年分、垦过水旱田、地、共一百顷八十九亩有奇。　　

○豁除陕西扶风县属、水冲沙压地、一十八亩额赋。　　

○己酉。上御乾清宫。召读卷官入亲阅定进呈十卷甲第。　　

○谕军机大臣等、滇黔等省。委员押运京局铜铅。所过之处。前令该督抚随时奏报。自应加意查察。但不肖员役。往往乘机盗卖。饰词捏报沉溺。不特外江巨浸。即内河曲港时时有之。地方官未能详勘。固已不免售其诡计。即使沉溺属实。而铜铅采自矿厂。长途转运。所费甚多。一旦付之水滨。岂不可惜。著传谕该督抚等。务行严饬委员。小心儹运。并督饬经过汛地文武各员。留心查察。毋任盗卖谎报。其有在内河沉溺。必使委员守候打捞足数。不可听其诡饰。至江湖波涛险恶之区。该督抚或先期酌派员弁。豫为防护抢救。免致疎虞。尤为妥协。　　

○吏部议准、江西巡抚范时绶奏、赣州一府。管辖十二县。地方辽阔。查察难周。请改宁都县为直隶州、分管二县等语。应如所请。宁都县知县。准其裁汰。改为直隶州知州。县丞为州判。典史为吏目。教谕为学正。赣州府属之瑞金、石城、二县。拨归该州管辖。从之。　　

○兵部议准、两江总督鄂容安疏称、苏镇右营游击、所管汛地。现有守备分防。为事甚简。可改为都司。狼镇右营游击、仅辖城池关厢。亦可改为都司。寿镇左营游击、较简于驻防宿州之守备。请改游击为都司。移驻宿州。即以原防宿州之守备。移驻寿州。仍为都司中军。广德营游击、兵少事简。漕标左营游击、仅司催漕。均改为都司。从之。　　

○豁除直隶满城、唐县、易州、涞水、宣化、固安、六州县。水淹屯地、共一百二十六顷九亩有奇。河南阳武、原武、二县。水冲沙压田、地、共一百六十六顷十亩有奇额赋。　　

○是月。两江总督鄂容安等奏、奉谕严禁优伶中蓄发之人。遍查苏城优伶。所带网巾。以发编成。如真发。实无蓄发之事。惟闻闽省间有之。得旨、朕既有此谕。必非无因。或者汝等访查未尽悉耳。其人姓名偶忘之。有一人、则不止一人矣。但不必滋扰。且朕之意。正不在此。即如引见绿旗武弁中。有公然留鬓者。当时即令剃去。此岂戏旦哉。若果戏旦留发。不过蛊惑觅利之计。正不必问及。尔等为大臣。当思大者远者。　　

○调任江苏布政使彭家屏奏、谢恩请训。得旨一切尽心实力办理。不必猜疑。用汝繁剧之任者。以汝能办事也。汝既不能奈人何。人亦不能奈汝何。但自己信得及。恩怨置之度外可也。若有退缩顾望。转关求媚之意。则失之远矣。　　

○江西巡抚范时绶奏、请饬部定议。通行各省。严禁私钱。得旨、不但各省不必。即汝江省。亦尚在可缓之事。使官钱充裕。何必使私钱。若不充裕。并此私钱亦不令使。则民将使何物。大凡钱之一事。越办理。越见贵。今直隶不办理。而惟查囤积。乃大减价于前。若不查囤积、及私铸、私销、而惟禁私钱。是不治其本而治末之见。大不可者。　　

○福建漳州镇总兵官富海奏整顿地方恶习。营伍废弛情形。得旨惟应实力。亦不可欲速。若日久而恶习仍然。则汝之咎也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十一


大清高宗法天隆运至诚先觉体元立极敷文奋武孝慈神圣纯皇帝实录卷之四百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。闰四月。庚戌。朔。上御太和殿传胪。赐一甲庄培因、王鸣盛、倪承宽、三人进士及第。二甲汪永锡等七十人、进士出身。三甲彭良骞等一百六十八人、同进士出身。　　

○上诣大高殿行礼。　　

○辛亥。谕、户部议覆、甘肃巡抚鄂乐舜、奏请估变西宁县库收贮缎疋一摺。此案先经该抚咨请部示。户部以不便据咨遽议、驳令具奏。到日再行办理。一切政务。惟论其事之可行与否。若事在可行。督抚业已咨部。该部复行令具奏。及奏到之时。原不过照议覆准。徒多往返案牍之烦。甚属无谓。况部臣奏准、与督抚自行陈奏。又有何区别耶。嗣后督抚咨商各部事件。著该部将应驳者即行咨驳。应准者亦即定议奏闻。毋得沿袭陋习。仍以具文从事。将此传谕各该部知之。　　

○直隶总督方观承疏报、乾隆十七年分、霸昌、热河、两道属。开垦旱荒地、七十七顷四十四亩有奇。通永道属、首垦荒地、五顷二亩有奇。　　

○壬子。上御乾清门听政。　　

</div>
    <div class="pagination">
<a href="清实录乾隆朝实录_page631.html">上一页</a><span>...</span><a href="清实录乾隆朝实录_page627.html">627</a><a href="清实录乾隆朝实录_page628.html">628</a><a href="清实录乾隆朝实录_page629.html">629</a><a href="清实录乾隆朝实录_page630.html">630</a><a href="清实录乾隆朝实录_page631.html">631</a><span class="current-page">632</span><a href="清实录乾隆朝实录_page633.html">633</a><a href="清实录乾隆朝实录_page634.html">634</a><a href="清实录乾隆朝实录_page635.html">635</a><a href="清实录乾隆朝实录_page636.html">636</a><a href="清实录乾隆朝实录_page637.html">637</a><span>...</span><a href="清实录乾隆朝实录_page633.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
