<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 239 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 239 页/共 502 页
  </h1>
  <div class="content">
   ○以礼部尚书麟魁、兼署工部尚书。　　

○以翰林院侍讲学士徐树铭、为内阁学士。兼礼部侍郎衔。仍留山东学政任。通政使司通政使双福、太仆寺卿基溥、为都察院左副都御史。翰林院侍读学士龚宝莲、为詹事府詹事。光禄寺卿宋晋、为宗人府府丞。　　

○以办理山西省城团练出力。加在藉内阁侍读学士郭景僖、三品卿衔。余升叙有差。　　

○丁丑。颁江苏六合县火神庙御书扁额曰灵威显耀。　　

○山东巡抚崇恩奏、委员李湘棻、赴日照县试开银矿。乡民聚众阻挠等语。得旨。实属不成事体。李湘棻有无借事滋扰。及抑勒情事。著一并确查速奏。寻奏。勘明日照县内并无矿苗。李湘棻查无滋扰抑勒情事。拟请饬令回籍。从之。　　

○陕西固原提督桂明、因病解任。以山西大同镇总兵官孔广顺、为陕西提督。直隶大沽协副将鞠殿华、为山西大同镇总兵官。　　

○戊寅。以追捕甘肃番贼出力。赏把总杨天兴等、蓝翎。余奖叙有差。　　

○己卯。上诣寿康宫、问皇贵太妃安。　　

○庚辰。上诣寿皇殿行礼。　　

○以办理伊犁雅玛图铜矿出力。赏回子商伯克阿布都苏尔、花翎。余升叙有差。　　

○辛巳。谕内阁、托明阿等奏、浦口各营获胜、焦山水师攻获贼篺。并向荣奏、师船斩炼、攻出上游各一摺。三月初七日。已革总兵王鹏年、会同吴全美、李德麟、督率各船。分南北岸进至七里洲沙嘴。攻该逆炮台炮堤。吴全美、由南岸抄到。轰沈贼船二十余只。时九洑洲、亦出贼船七八十只。李德麟、自北岸兜截。毙贼无数。武庆、亦督带陆路官兵。由三板棹、直捣九洑洲贼船。王鹏年、复将护炼贼船。击溺多只。叶常春、周希濂、分领浦口局艇。从两岸前来会合各勇。由七里洲、九洑洲、夹攻接应。红单拖罾各船。全帮驶出上游。将贼船击沈焚毁。自辰至申。鏖战五时。斩炼两道。焚击贼船三百数十只。毙贼无数。焦山水师总兵周士法等、亦同日进攻金山贼营。时江面贼篺隐动。北固山贼堤亦从内开炮。我军一面迎击贼堤。一面泝流上攻贼篺。贼势不支。落水淹毙者无算。著托明阿、向荣等、督饬各营。水陆会剿。克复瓜州、镇江、并著将江面上下游贼船。一律剿除。此次出力员弁兵勇等、准托明阿、向荣、择尤保奏。以示鼓励。　　

○又谕、何桂清奏、克复休甯县城一摺。徽州贼匪。自我军克复郡城后。窜往休甯。二月二十四日。知府石景芬、饬令勇目夏宝庆等、带队进偪休城。署休甯县知县唐宝昌、密约绅士吴益文等、带领练勇、同时进剿。于初更时一拥入城。贼匪惊窜。杀毙甚多。县丞张奇炳、署徽州左营守备汪连升、先后赶至。随同追击三十余里。即将县城克复。著何桂清、即行督饬石景芬等、迅速进剿。肃清徽境。毋稍迟延。在事出力绅勇。著何桂清、核实酌保。候朕施恩。　　

○谕军机大臣等、本日据英桂奏称、前派马队一千五百名。于荆襄一带。地势不甚相宜。请截留改拨等语。此项官兵。已据僧格林沁、奏派副都统常亮等、带赴信阳防次。业经启程。即可毋庸折回改拨。其续调山东兵勇共二千名。务即挑选精壮步队。飞催前进。毋稍迟误。冯官屯贼匪。为数无多。我兵围剿月余。尚未殄灭。实深焦急。本日据奏、水攻之法。尚须赶造水车。用人力掣灌。不免又稽时日。总须著力攻剿。勿徒恃水攻。方为妥善。将此由六百里加紧谕知僧格林沁、并谕德勒克色楞、西淩阿、崇恩知之。　　

○又谕、英桂奏、驰抵信阳、添兵扼守关隘、以资攻剿。本日据僧格林沁奏、选派兵勇共二千名。前往河南、交英桂调遣。以防贼匪北窜。俟此项官兵抵豫后。或可与常亮、所带马队官兵。互相调换。以期得力。现在贼踞德安。南汝光商、均属接壤。英桂已抵信阳。即可就近调度。邱联恩、现赴三关堵御。著饬令该总兵、加意严防。以固边圉。泥台败窜捻匪。虽经捦斩多名。并须严饬该道府等、净绝根株。勿令余孽复萌。致滋后患。楚北军情。并著英桂、随时确探。迅速具奏。将此由六百里加紧谕令知之。　　

○又谕、托明阿等奏、浦口水陆各营、大获胜仗一摺。并据向荣奏、师船斩炼。攻出上游、亟筹调兵由陆路接应。并请调马队助剿各摺片。红单各船。自驶入大江。总未能痛剿贼＜舟宗＞。此次水陆进攻。斩断贼炼两道。焚毁贼船三百余只。水师初次得手。正可乘此声势。南北约会。分攻瓜镇两城。并严饬水师将弁。剿除金山贼营。以孤贼势。逆匪分踞瓜州、镇江、全恃江面贼船。往来接应。此时师船。既攻出上游。即当节节进扼。使南北两岸之贼。不能互相句结。则剿办自易为力。据向荣奏称、两梁山尚有贼设拦炼。炮船林立。芜湖、太平、逆党甚多。必须亟筹陆路一军。沿江接应。自系实在情形。著即设法布置。该逆现欲窥伺黄池甯国。邓绍良已带勇赶回防剿。如该逆不敢内犯。邓绍良即可进攻芜湖、以图与舟师会合。剿除梁山贼匪。该逆经此惩创。尚恐另生诡计。以牵掣我师。托明阿、向荣、仍当督饬水陆各军。一面进剿。一面严密设防。杜其奔窜。向荣请调吉林马队一千名。来江助剿。如金陵大营。需兵紧急。可先于托明阿、所带马队官兵内。商调数百名。渡江协剿。该大臣等、虽分剿南北两岸之贼。实则共办一事。务当统筹全局。以期迅埽贼氛。将此由六百里加紧各谕令知之。　　

○前任江南福山镇总兵官孙云鸿、因病乞休。允之。　　

○以进攻江南九洑洲上游出力。赏已革总兵官王鹏年、五品顶带花翎。　　

○以随同克复安徽徽州休甯府县二城。复知县唐宝昌、典史申协烜职。予殉难知县廉骥元、把总杨冠宏、黄万魁、外委彭玉贵、祭葬世职。　　

○壬午。以陕西省城团练出力。赏参将施鹏、蓝翎。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。三月。癸未。谕内阁、惠亲王、恭亲王奕奏、钱法亟宜整顿、酌拟章程五条呈览一摺。户工两局、并铁钱局、鼓铸当十大钱。凡官收民用。均应恪遵功令。一律行使。近以私铸过多。人怀疑畏银市奸商。并敢将大钱与制钱、各定价值。任意轩轾。兵饷民食攸关。自应亟筹整顿。著照惠亲王等所请。嗣后顺天、直隶、山东、山西等省。徵收地丁钱粮。凡零星小户、及银钞尾零、完纳钱文者。俱准呈交铜铁当十大钱。并铅铁制钱如官吏书差勒索挑剔不肯收纳。准该民人控告究办。其余较远省分以次递推。遵照办理其民闲买卖交易。傥敢听信奸商把持任意阻挠初犯者、枷号示众再犯者、发极边烟瘴充军。遇赦不赦。其有故意刁难。致大钱买物之价、昂于制钱者亦即照阻挠治罪。至私铸钱文。本干例禁。尤宜严加惩治。嗣后凡私铸大钱人犯。拏获到官、除将该犯按新定律例、讯置重典外。仍将该犯家产入官。并准军民人等首告。诬告者仍反坐所有一切详细章程。即照所拟。著巡防王大臣、步军统领、顺天府、五城、出示晓谕。并著近京各直省督抚等、一体遵行。务期家喻户晓藉导壅滞。至钱文之鼓铸。闲有未善。则民闲不知宝贵并著户工两部钱法堂侍郎。督率该监督等、将两局当十大钱、加工鼓铸务使分两均齐制作精良以重圜法而裕国用　　

○又谕、罗惇衍、梁同新奏、塘递阻滞、请将捐生执照改交差弁或由海道转递一摺。著该部查明未发执照。速行颁给。其应如何改道递发之处。即著速议具奏。此外各省如有因道路梗阻、未经递到捐照者。著一并查明核办。至各省捐输。淮加中额学额。原以激励输将。据该侍郎等奏广东省应加额数。尚未查明奏请。实属迟延。著该部饬催该省。迅即核明捐数。一面造册报部。一面奏请恩施其各省捐输。有应行加额者。亦著一体饬催奏报。俾捐生等、及早沾恩。以示鼓励。　　

○谕军机大臣等、惠亲王、恭亲王奕奏、请饬催铁斤等语。前经惠亲王等、会同户部奏准、令山西省每□山戊不□采办生铁一千二百万斤。解京交局。先将一半生铁六百万斤。于三月内埽数解到。以济鼓铸。本日据王庆云奏、仅起解片铁一百万斤。现在局中存铁无多。若多延时日。必致有误要需。著王庆云、督率藩司。饬令该委员、妥速筹办。除现解一百万斤外。再将生铁五百万斤、星速解京。其余一半。并著及早采买。源源续解。至铁价每斤三十文。既经招商承办以后不得再议加增以归核实。其铁斤起解日期。即著咨报铁钱局查核。毋得稍有迟误。将此谕令知之惠亲王、恭亲王奕等、面奉谕旨。惇郡王奕誴、著降为贝勒革去一切差使。加恩仍著戴用红绒结顶。服用金黄蟒袍。在内廷行走。上书房读书。　　

○河南巡抚英桂奏、德安贼匪东窜。现饬弁兵出关堵剿。得旨。览奏曷胜焦急。以后情形。迅速驰奏。汝能随时相机调遣。勿稍拘泥方妥。　　

○以故贝子庆敏子銮仪卫云麾使文谦、降袭镇国公爵　　

○以四川提督万福、兼署贵州提督新授广东南韶连镇总兵官丰伸、暂署云南开化镇总兵官。　　

○以云南剿办粤匪出力赏知府梁金诏、副将明庆花翎府经历许濂、蓝翎道员潘楷、按察使衔余升叙有差。予阵亡游击明恒、祭葬世职。甲申上诣寿康宫、问皇贵太妃安。　　

○谕内阁步军统领衙门奏、军营撤回官兵、携带幼孩、查办情形一摺。军营凯撤官兵。沿途携带良民子女。本有治罪专条。此次该衙门、查出官兵所带幼孩。均系被胁难民。投营后、随从来京。与沿途携带良民子女者不同既据该官兵交出。自应妥为安置。惟此项幼孩。或故乡被扰。或亲属无存。若概行递回原籍。恐其中无家可归者。转致流离失所。著在京各旗营衙门、一体查明。除现在交出三名外。凡有携回幼孩。均饬该官兵等、按名呈出。如有亲属可投。及力能自还本籍者。即著准其回籍。毋庸官为递送。不愿回籍者。准其在京自谋生理。　　

○恭亲王奕面奉谕旨。贝勒奕誴、著仍服四团龙补服。内廷王公班次、著在载锐之次王公班次、著在奕絪之前。　　

○以成郡王载锐署正黄旗领侍卫内大臣。　　

○以陕西汉中镇总兵官孝顺、为贵州提督。湖南常德协副将伊绵阿、为陕西汉中镇总兵官。　　

○四川剿办黔匪出力。赏提督万福、巴图鲁名号。花翎。参将蒋玉龙、巴图鲁名号。总兵官皂升、副将德恩道员胡允林、游击傅昆、高克谦、都司琦明怀唐武、马天贵、赵应熊、守备萧声远等、花翎。经历沈寿榕等、蓝翎。道员曹澍钟、布政使衔。在籍编修张正椿等、加衔升叙有差。　　

○乙酉。谕内阁、多罗贝勒奕誴第一子、著命名载濂。　　

○又谕、多罗贝勒载中、著改名载治。　　

○谕军机大臣等、寄谕驻藏大臣赫特贺等谆龄奏、接据廓尔喀国王先后来禀呈递表章、及边界情形一摺。并钞录表底、檄谕稿底等件。详细披览总由该国前此欲助兵剿贼。该大臣不及早阻止并多收税米、阻攩商民各案。未能赶紧秉公查办。以致该国藉口。与唐古忒寻衅滋事其所递表文。尚未显露悖逆之状。惟济咙、聂拉木、两处边界。各有廓兵四五百名。驻劄要唐古忒照噶热窝扎数目。算给银两方能说和。或照噶热窝扎银两之数。算给地方亦可。是该国此次动兵。不过要求唐古忒给与银两。亦未明言与中国抗拒。该大臣所拟檄谕逐层指驳。自应如此办理。但措词必须得体。如违悖天朝、要将疆土让尔等语。一经说破。恐该夷转无顾忌。唐古忒廓尔喀、均隶我屏藩。自来一视同仁。毫无偏袒。如果唐古忒实有欺陵廓夷之事。必应迅速查办。使两造平允。该夷自不能藉端起衅。该大臣、现在催调各路土兵、赶到边界。但当暗地设防。不可稍露声色。定日地方。向设官兵稽查。断无另行远驻之理。仍一面密查该夷、如何举动。一面将所禀各案、妥为查办。以折服该夷之心。总不得妄动兵力。致生枝节。该国所递表文。毋庸给予敕书。该大臣即按此次谕旨大意。檄谕该国。令将所派之兵、赶紧撤回。其唐古忒欺陵各节。允其查办。天朝抚驭外夷。至大至公。遇有两国争竞。总以事理为断。固不袒护唐古忒。亦不偏助廓尔喀。该国久隶臣藩。必能深明大义也。另摺奏、护送哲布尊丹巴呼图克图、回牧一节。此次因通天河一带。时有游匪抢掠。是以权令达赖喇嘛、支应骑＜马犬＞。业经该喇嘛、遵办骑马＜马犬＞牛。派员带往哈拉乌苏。交给汉营官兵。护送前进。具见悃诚。嗣后遇有差使。不得援以为例。以示体恤。将此谕令知之。　　

○又谕、有人奏、江苏吴江县地方。有恶僧福缘、即定慧、又称张三和尚。句串奸胥劣衿人等、把持漕粮。暗通贼盗。前此震泽县知县沈则可、下乡徵粮。系该僧主谋。烧毁坐船。复于浙江秀水县地方。纠集土匪肆抢。羽翼甚多。窝巢不少。现在闻拏逃逸尚未捕获等语。著怡良、吉尔杭阿、即饬该地方官严密查拏。务将该僧缉获讯究如审出不法实迹。即行从重惩办。并将匪类窝藏处所、摉捕净尽。毋留余孽。至吴江一县。钱漕累重。据奏、必得素有胆识之员。如邳州知州左仁者。始能认真办案。并著该督等、体察情形遴委妥员。办理钱漕。毋令小民藉端滋事。又上年八九月间。叠次有人奏、吴江震泽两县侵吞捐项、并土匪水手、滋事等情。当经谕令怡良等查办。迄今未据覆奏。著一并确切查明。据实参办。毋再迟延。原片著钞给阅看。将此由四百里谕令知之。　　

○又谕、御史宗稷辰奏、大江南北、设卡抽厘。收捐太杂。出入总数毫无稽核。并有常镇散勇、与江面土豪、在江滨距圌山关相近地方。树帜拦船。肆行盘踞。与营卡比列。莫辨公私。请将厘捐事宜、责成江督经理等语。江南省捐厘济饷。雷以諴创议于前文煜接办于后。原期集饷安民。两无窒碍。其扬通一带、设立各卡。均有章程可稽。岂容任意添设。若如所奏。官收捐项。已极繁琐。复有匪徒冒名勒索。扰累行旅。更属大干法纪。著托明阿等、确切访查。如有奸徒、把持渔利。即著从严拏究。以靖地方。至该御史所奏百里之间。设卡过多。应行归并删减之处著酌量情形。奏明办理。其所请责成江督稽核及简员管理。事多窒碍著毋庸议至官军发项未能按期支给。如果抽厘事务。办理得宜。所捐款项。悉归实用。于军饷亦有裨益。该大臣等、务当悉心妥办。毋得扰害闾阎徒使奸徒中饱而于军饷仍无实济。原摺著钞给阅看。将此由四百里谕知托明阿、向荣、吉尔杭阿、陈金绶、雷以諴、并传谕文煜知之。　　

○丙戌谕军机大臣等、陈启迈奏饶郡贼匪分窜、合力堵剿一摺。窜扰饶州之贼。意在窥伺广信抚建等属。此次连窜乐平德兴。复掳掠民船。攻扑石镇街。虽经立时剿退兴安一带亦有官兵防守。已由黄柏塘小路突入弋阳境内该邑为浙江屏障。又与江西省抚建二府毗连。贼势纷窜腹地。滋蔓堪虞。况徽郡游匪虽据何桂清奏、叠次收复徽、歙、休甯府县三城余党尚聚黟县。浙省不免戒严。若再令由广信逸出。与徽贼句结。不但阻梗驿路。更恐掣动苏杭罗泽南、所带湘勇、并新募平江练勇驰往。会同林福祥合剿。著即责令该道府等、迅埽妖氛。饶州尚有股匪。亦著陈启迈、饬令都司吴锡光、就近渡湖。以次攻复都昌。直抵饶郡。与罗泽南分路夹击。使该逆首尾不能相顾。剿办方有把握。若令其四处纷突。更肆猖獗。大局岂复可问。该抚因徽浙防堵紧要。将游击常海、管带浙兵六百名。派往常山、玉山一带。探明何处紧急。即由何处应援。自应如此不分畛域。曾国藩一军。所需军饷。已饬部速议。仍著陈启迈、竭力设法接济。毋使匮乏。将此由六百里谕令知之。　　

○丁亥。谕军机大臣等、都察院奏、河南商邱县武生李景瑞等、以逆匪猖獗等词。遣抱秦连起赴该衙门控告。已交英桂亲提研讯矣。亳州逆匪苏添幅等、在永城夏邑等处。叠次抢掠。该处民不堪命。徐广缙以戴罪大员。专办剿捕。何竟置若罔闻。署太康县祝垲、督率商邱等县乡团、剿办得手。何以遽令调回。此案前经学政张之万奏参、曾谕令该抚、迅即查奏。迄今尚未覆奏。该抚接奉此旨。著督同藩臬两司。将该武生等呈内、所控各节。逐一严查。如果徐广缙畏葸退避。以致闾阎惨遭荼毒。即著严参治罪。不得稍涉瞻徇。其亳州归德等处、贼氛未靖。著严饬张维翰、率同地方文武、及防堵员弁、迅速筹办。务将匪党悉数歼除毋任贻害地方。原摺原呈。均著钞给阅看。将此谕令知之　　

○戊子。上幸瀛台。　　

○谕军机大臣等、寄谕直隶总督桂良。全庆、文彩奏、海运漕船被劫一摺。据称、孙德茂等沙船。装载江浙漕粮米石。并公项银两。于二月二十五日。行至山东黑水洋石岛地方。被艇匪抢劫银米。并有勒银赎船情事。已谕令山东江苏各督抚、严密防范。并将疏防之登州镇总兵田浩然、摘顶示惩矣。本年海运米船。已到者未及十分之二。随后各船。尚有数百余只。并有随带公项银两。为数甚多。著该督即饬天津镇道、率同地方文武员弁、于附近口岸、加意巡防。傥有奸徒溷迹。乘闲抢窃。立即严拏惩办。毋稍疏虞。将此谕令知之。　　

○又谕、前据怡良等奏、浙省及余山一带洋面。间有撑篷盗船游驶。派令总兵叶万清、统带师船。于海运米船开行时。往来护送。并派副将侯攀凤驾船先赴天津。迎护进口。兼饬参将黄登第等、出洋巡缉。以利漕行。现在该船等、经过东省。既有被劫之事。恐苏省洋面匪徒。难免闻风效尤。海运漕粮。关系正供。现正源源北上之时。自应倍加慎重。著怡良、吉尔杭阿、饬令叶万清、于江苏浙江海运漕船开行时。务须督带兵船。梭织往来。妥速护送。以期匪徒敛迹。不敢窥伺。至洋面盗船。本不容听其滋扰。并著责成黄登第等、亲身出洋。实力摉拏。毋许稍有疏懈。以免贻误。侯攀凤、系该督等、派令随同头起米船赴津。何以该船户等失事之时。并未见该副将督兵救护。并著怡良等、查明据实具奏。将此由六百里谕令知之。　　

○又谕、前据崇恩、奏报海运防卫事宜。声明内洋口岸。责成登州府汪承镛、亲历各岛。稽查弹压。外洋巡哨责成登州镇田浩然、亲督师船。节节迎护。是该总兵、即应刻日出洋。探明来船。妥为防护。乃据全庆、文彩奏、江苏运船孙德茂、浙江运船盛宝安、均于二月二十五日。在石岛以南洋面。被匪抢去银米货物。江苏运船宋源昌、张协隆、二号先被抢劫。复于二十九日。被匪截入岛内。勒银赎船。且有装豆卫船数十余只、同被掳困等语。览奏殊堪骇异。石岛为荣城县所属地方。商舶往来必经之路。即无海运船只。亦应认真巡哨。以安行旅。况海运为天庾正供。甫入东境。即被抢掳。并未见有该省师船、为之防护。任令艇匪肆行无忌。殊堪痛恨。该总兵田浩然、于所辖洋面、漫无防范。著先行摘去顶带。责令将洋面艇匪、尽数摉剿。不准稍事耽延。傥此后续过海运漕船。再有疏失。朕必将该总兵从重治罪。即崇恩亦不能辞咎。至石鸟迤上。烟台、俚岛、庙岛等处。均系海口要路。并著崇恩严饬派出员弁。实力摉捕。其石岛以南、失事地方员弁。并著查明参奏。将此由六百里谕令知之。　　

○以克复江苏上海县城出力。赏总兵官泊承升、都司姚麟、杨云骧、守备王万寿、罗熙贤、在籍翰林院检讨张修府、刑部郎中卢应翔、吏部主事郑济美、知府缪梓、同知李济川、知州段洪恩等、花翎。通判陈义华等、蓝翎。副将豫祺、总兵官衔。授翰林院庶吉士张庭学、为编修。并各加衔升叙有差。　　

○己丑。上诣寿康宫、问皇贵太妃安。谕军机大臣等、和春等奏、逆匪外援骤至官军攻剿、立破贼垒一摺。我军攻剿庐州。四面合围。逆匪两次来援。均经击败。乃安庆贼匪、及金陵之贼、于西南各处。连筑营垒。意在分我兵势。经该提督等、督兵攻剿。斩馘甚众舒城巢县逆匪。亦被我兵击败。办理尚属得手。此时庐州之贼。已势孤援绝。正可乘此机会督率各路兵勇。奋力攻剿。克期收复。其舒城等处并著严饬秦定三等、督兵进攻。毋得日久迁延。致该逆又图句结。另摺奏、皖省兵饷支绌。请饬山东等省、按月协济。已令户部速议具奏。现在高唐余匪。窜踞茌平县冯官屯地方。经大兵围剿。尚未埽除净尽。能否协济。尚未可定。该提督等、仍当于本省地方。设法筹拨。以济军食。毋得专待他省之款。致滋贻误。将此由六百里谕令知之。　　

○河南巡抚英桂奏、秋审届期。正值防堵吃紧。援遵上年谕旨分别情实缓决。先行正法减等。并向例免句之犯。开单请旨办理。得旨。著照上年办理　　

○以安徽庐州剿贼出力。赏卫千总方意等、蓝翎。并升叙有差。予阵亡佐领瑞祥、防御穆精额、骁骑校赛堪图、春庆、六品顶带谈家宝、殉难同知胡子雍、知州童和丰、游击德成、都司廉祥、千总张健翮、把总赵鸿猷、余占鳌、徐鹏、程占魁、训导金上珍、孝廉方正吴廷香等、三十九员。祭葬世职。吴廷香、于殉难地方。建立专祠。副榜饶本良等、一百五名口。旌恤如例。
  </div>
  <div class="pagination">
   <a href="清实录咸丰朝实录_page238.html">
    上一页
   </a>
   <span>
    ...
   </span>
   <a href="清实录咸丰朝实录_page234.html">
    234
   </a>
   <a href="清实录咸丰朝实录_page235.html">
    235
   </a>
   <a href="清实录咸丰朝实录_page236.html">
    236
   </a>
   <a href="清实录咸丰朝实录_page237.html">
    237
   </a>
   <a href="清实录咸丰朝实录_page238.html">
    238
   </a>
   <span class="current-page">
    239
   </span>
   <a href="清实录咸丰朝实录_page240.html">
    240
   </a>
   <a href="清实录咸丰朝实录_page241.html">
    241
   </a>
   <a href="清实录咸丰朝实录_page242.html">
    242
   </a>
   <a href="清实录咸丰朝实录_page243.html">
    243
   </a>
   <a href="清实录咸丰朝实录_page244.html">
    244
   </a>
   <span>
    ...
   </span>
   <a href="清实录咸丰朝实录_page240.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
