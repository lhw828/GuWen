<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 636 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 636 页/共 1860 页
  </h1>
  <div class="content">
   ○癸巳。理藩院尚书纳延泰、左侍郎玉保、带领达瓦齐使臣敦多克进见。上曰。汝台吉达瓦齐之事。朕已尽知。今遣汝来。一切推诚实言为是。今乃以欲如噶尔丹策零、阐扬黄敦安辑群生等语入奏。殊属无谓。达瓦齐弑噶尔丹策零之子喇嘛达尔扎、夺取台吉之位。又与讷默库济尔噶尔等构衅。糜烂准部生灵。又将喇嘛等破戒还俗。有如此阐扬法教。安辑群生者乎。从前喇嘛达尔扎、杀其弟而代之。朕即不以为是。然以彼终系噶尔丹策零之子。是以弗替旧恩。今达瓦齐残害喇嘛达尔扎、夺其基业。是噶尔丹策零之仇讐也。又安得以法教群生为辞乎。又云、欲为策妄多尔济那木扎勒等、遣人赴西方念经。从前喇嘛达尔扎、奏请遣人赴西方。朕尚未允行。今反允达瓦齐之请乎。谅达瓦齐亦知所请难行。一则自占身分。欲照前例通行贸易。二则遣使请安。藉此窥探意指。若允其请。渐且奏请别事耳。伊若推诚祈恩。或可再议。若似此狡饰具奏。于伊事无益。尔等归时。将此旨晓谕达瓦齐知之。敦多克奏言。有大皇帝降旨。永守和好。不渝旧盟。噶尔丹策零。将准噶尔法教。付之策妄多尔济那木扎勒。喇嘛达尔扎、分非应立。仅以百户安置边徼。乃杀其弟而代之。干犯法教。是以达瓦齐不服。统众而居其位。臣奉使来时。命臣云。大皇帝若询及此事。宜明白陈奏。至喇嘛还俗。乃一二不肖之人。谗间众诺颜等。干犯法教。因而治罪。并非尽行还俗也。上曰。汝处令喇嘛等还俗。众莫不知。尔不必讳言。再汝等此次至我边卡时。曾称有口奏机密之语。及理事官索诺木询问尔等。乃云、并无口奏之言。而疏内又称尚有数语口奏。何乃自相矛盾。果有欲言。可于朕前实奏。敦多克等奏言。疏内所称有数语口奏者。乃谓大皇帝若摘问疏中之言。命臣明白陈奏耳。疏外实无另行具奏之事。上曰。据汝称疏见并无另行具奏之言。疏内又无他语。无庸询问。然则遣汝等至此者。明系命汝等窥探情形。若易于进言。则索取新降之杜尔伯特车凌等。若事觉难行即止耳。敦多克奏言。大皇帝若俯赐矜全。此等情节。亦曾命臣等提及。上曰。达瓦齐从前为喇嘛达尔扎所迫。欲求归附。为车凌乌巴什之兄达什所阻。逃奔哈萨克。达瓦齐自纂为台吉后。将达什执而囚之。彼时达瓦齐若归降于朕。朕亦如车凌一体施恩。岂有归之准噶尔之理乎。杜尔伯特车凌等。乃达瓦齐一体之人。既已投诚于朕。达瓦齐安得索之。此断不能行。况达瓦齐系辜负噶尔丹之恩。绝其嗣续。夺其基业之仇讐。朕尚为不平。汝等皆其臣仆。世受深恩。乃绝少悼惋之意。宁无愧于心乎。敦多克气沮词屈。奏言。大皇帝谕旨。明知皎日。无微不照。洞悉隐怀。臣等复有何言。上曰。达瓦齐疏内所奏。朕已明白降旨。汝等回时。自有谕旨赍去。今筵宴新降之杜尔伯特车凌等。汝等一同入宴。共观百戏。敦多克谢恩而退。　　

○蠲缓两浙庙湾场、及小海、刘庄、伍佑、新兴、草堰、等五场。富安、安丰、梁垛、东台、河垛、丁溪、等六场灶户。乾隆十八年分、水灾额赋有差。其被灾较重者、赈恤两月。房屋倒塌者、给修费银。　　

○甘肃巡抚鄂乐舜疏报、西宁县属沙塘、川脑、巴扎、等各庄、番汉民人。补首乾隆九年至十年分、垦过旱地、共一千零二十二段。十三年分、垦过水地、一百三十七段。　　

○以参革广西思恩府属那马司土巡检黄宏纬子昌会、袭职。　　

○旌表守正被戕之陕西蒲城县民李三贵妻申氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十四


大清高宗法天隆运至诚先觉体元立极敷文奋武孝慈神圣纯皇帝实录卷之四百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。五月。甲午。谕军机大臣等鄂乐舜奏称、运送官茶一事。办理不能妥协。蒙谕申饬。不胜惶悚。请将应运官茶。于伊养廉内、自备脚力送往。不必另动公项等语。所见非是。运茶一事。前因鄂乐舜原议道路纡回。且有委卸之意。是以降旨申饬。若鄂乐舜自知从前错谬。实心办理。毋任经手人役。得以浮冒。实用实销。原可不至糜费。至任内养廉几何。即尽捐为办公之资。亦何补于公事。适以形其见小而已。著传谕知之。　　

○又谕、三姓副都统三格、著调补黑龙江副都统。现今派出索伦巴尔虎兵、及黑龙江等处之兵、带领行走。著寄信三格。即料理行装前往。到彼时、一切事件。俱著尽心。会同该将军公同商议。不可宣露于众。详密办理。并寄信将军清保知之。　　

○乙未。上奉皇太后御勤政殿侍膳。至庚子皆如之。　　

○丙申。御史九成等奏、八旗甲米。请于放完一月以前呈报。查仓大臣、查明应接放之仓。豫为指定奏开。知照户部、仓场、庶关领不至逾限。得旨、著照所请行。　　

○命礼部左侍郎介福、内阁学士钱维城、教习庶吉士。　　

○丁酉。蠲缓长芦属永阜、永利、富国、三场灶户。乾隆十八年分、水灾额赋。　　

○戊戌。谕、陈宏谋有交办事件。著驰驿即速来京。其巡抚事务。著总督喀尔吉善兼理。　　

○又谕、永常现有交办事件。不能专办陕甘总督事务。著刑部尚书刘统勋、驰驿前往、协同办理。阿克敦、著总理在京事务。不必随往盛京。　　

○谕军机大臣等、可寄信麒麟保。令其告知贝勒色布腾。伊等从前所派厄鲁特兵二百名。原以备收纳阿睦尔撒纳来降。并驱逐乌梁海人等而设。今车凌、车凌乌巴什等来到。问其情形。及准噶尔来使敦多克等光景。彼处人心不一。甚属乖离。乘其不备。议定明年由阿尔台、巴里坤、二处进兵。此时必须慎密。前所派兵二百名。但告以彼处现有来使。无须用兵。且令解散。俟明年再行归额出派。至差往通肯呼裕尔地方、相度伊等住劄推河等处。必致占据喀尔喀游牧且地偪难容。明年用兵事竣。即令伊等回原游牧额尔齐斯等处居住。毋庸他徙。先将所定大局。告知色布腾。策楞到时。一切机宜。自必告知。切宜慎密。不可洩露。所备耔种。此际如已得雨布种则已。如未布种。即令散给伊等。　　

○调陕西巡抚钟音、为福建巡抚。福建巡抚陈宏谋、为陕西巡抚。并理军需。　　

○己亥。谕曰、雅尔哈善、著即行来京。另有用处。浙江巡抚员缺。著鄂乐舜调补。甘肃巡抚员缺。著鄂昌补授。　　

○谕军机大臣等、从前用兵之时。西路将军兵丁。俱系汉人。是以军前一切事宜。均用汉字摺奏。现在办理准噶尔之事。永常等、俱系满洲大臣。且派出之兵。亦系满洲蒙古。较前迥异。即如绿营兵丁。亦不甚多。军前事件。如仍以汉字缮奏。于情理反不能尽。亦且见讥于蒙古人等。可寄信永常。此次办理。如系粮饷等事。仍用汉字外。所有关系军机事件。俱用清字具奏。　　

○军机大臣奏、查西北两路派兵。臣等公同商议。北路派兵三万。西路派兵二万。拟派京城满洲兵四千。黑龙江兵二千。索伦巴尔虎兵八千。远城右卫兵二千五百。西安满洲兵二各五百。凉州庄浪满洲兵一千。宁夏兵一千。察哈尔兵四千。新降厄鲁特兵二千。归化城土默特兵一千。阿拉善蒙古兵五百。哲里木兵二千。昭乌达。兵二千。喀尔喀兵六千。和托辉特兵五百。宣化大同绿旗炮手兵一千。甘肃各营、安西绿旗兵一万。共兵五万。分两路遣往。计每兵需马三匹。共马十五万。除现在北路军营所有马六千余匹。及交额琳沁多尔济、采买马一万。莫尔浑、解送二万外。再令额琳沁多尔济、动军营饷银。于喀尔喀四部落买马三万。车凌等、带来马甚多。著将官羊换马一万。于内扎萨克六会盟处、买六万。尚不敷一万四千。应令永常于绿旗营、并孳生牧厂内、照数拣派其北路所需驼。约计一万。除现在官驼三千外。交额琳沁多尔济、亦动军营饷银。再买二千。于内扎萨克六会盟处、买五千。其口食羊亦于内扎萨克六会盟处、采买二十万。西路兵应需驼六千。羊十万。除各营现在备战驼。三千二百余近经宁夏满洲营、交鄂尔多斯等旗、餧养官驼八百。与孳生驼、一并取用外。若仍不敷。交永常动饷采买。其口食羊。甘肃所管番子地方产羊甚多。且萨尔楚克。海努克等处牛。亦可应用。亦交永常动用饷银。或羊、或牛、酌量共采买十万豫备。其采买内扎萨克马驼羊。仍照前于御前乾清门行走之王公额驸内、分派数员前往。会同各盟长采买。其价值每驼一、银十八两。马、八两。羊、七钱。不得浮用。所有应派蒙古王公等职名。伏候钦定。得旨、依议。著派齐默特多尔济、索诺木喇布坦、阿喇布坦多尔济、裕木充、扎拉丰阿、哈穆噶巴雅斯瑚朗图、班珠尔、喇什塞楞、齐旺班珠尔、喇什纳木扎勒、德里克旺舒克、拉里达外。添派鄂实、白衣保、哈清阿、诚林、永兴、巴尔品、前往。办理采买马驼事务。　　

○兵部议覆、安徽巡抚卫哲治奏称、查三流道里表内。各省通发。惟不载直隶府分。缘畿辅之地。非可为外省流所。而军卫道里表。尚沿旧载顺天、保定、河间、天津、等府名目。兹值纂修会典。可否删去四府名目等语。应如所请。移知会典馆照办。并请将外省军犯、编发直隶府州之处。长行停止。从之。　　

○补行安徽省乾隆十六年大计。卓异官七员。升赏如例。　　

○豁除河南商邱、永城、夏邑、三县、堤压河占地、共七十顷二十九亩有奇额赋。　　

○旌表守正捐躯之湖北公安县民李泽英妹李氏。甘肃宁夏县民妇王氏媳张氏。广东龙川县民罗开泰妻邱氏。　　

○庚子。谕军机大臣等、陈宏谋奏、嗣后截取举人。督抚验看。有不堪作县者。分其年力已未衰老。或准予知县衔休致。或照月选官改教例。归即用铨选。据称与其改教于得缺之后。何如改教于赴选之时等语。截取举人。原有外省先行验看之例。究属故套。现在月选知县。何尝不由督抚咨部铨选。及得缺后。朕特派大臣验看。屡有以不堪作县扣除。另行铨补者。伊等既不肯自量衰老。愿就教职。督抚验看。未免视为具文。即使增设科条。岂能实力奉行。今月选各官。经大臣等验看甄别。朕于引见时复亲加酌量。已于人材可核其实。何必复议纷更。将此传谕陈宏谋知之。　　

○又谕内扎萨克喀尔喀众蒙古王贝勒贝子公台吉等、今准噶尔达瓦齐遣使乞恩。朕思达瓦齐、系篡夺噶尔丹策零之子之人。朕君临天下。似此悖逆之徒。岂能施恩格外乎。是以前经降旨。明责其罪。并将看待其使臣之例。亦较前裁减。其准噶尔之杜尔伯特台吉车凌等、大台吉等、属下数千户人。并来归附。并冒入我卡之玛木特宰桑等已经拏获。此际达瓦齐力穷失据。且内难相寻。众心不服。失此不图。数年后、伊事务稍定。仍来与我为难。必致愈费周章。且于尔扎萨克蒙古等、亦多未便。是以议定、次年由阿尔台。巴里坤。两处进兵五万。除此处派出之兵。将归附之厄鲁特兵二千名。并哲哩木盟十旗。昭乌达盟十一旗、亦各派兵二千名。需用马驼甚多。于内扎萨克六盟、派蒙古王御前行走额驸台吉等。差侍卫官员、随带钱粮。会同该盟长扎萨克等、公议采买。现在新附人等。尚且争思效力。尔等世受国恩。尤宜出力。其各选所属精兵、采买马驼。诸事尽心。妥为办理。且准噶尔部落。与尔众蒙古、世为敌仇。不时兴戎。扰害生灵。众皆知之。今乘伊内乱。我与尔同力戡定。则蒙古部落。永远宁谧。勿贪小逸而忘大利也。并通行晓谕喀尔喀部落知之。　　

○辛丑。孝恭仁皇后忌辰。遣官祭景陵。　　

○谕、令户部、将山东、山西、河南、三省耗羡银。查有余存若干。拨解直隶。为修城之用。　　

○又谕、前经降旨令兆惠俟舒赫德到时。再来归化城、办理运米之事。今于次年北路派兵三万。过阿尔台议定前进之处。运米之事。关系甚要。且现在军营亦无多事。兆惠毋庸俟舒赫德。即来归化城。将本年及次年运米之事。悉心备办。　　

○壬寅。旌表守正被戕之陕西兴安州民吴忠妻惠氏。　　

○癸卯。谕军机大臣等、现在办理出兵买马之事。京城之人、尽皆闻知。若令准噶尔来使知之。多有关系。可寄信来保。令伊等详慎秘密。即使令之人。并宜留心严束。但不可因有此旨。过于严密。反至形迹可疑。但一切照旧看待伊等。潜行防范。玉保隔数日、前往一次。探视伊等情形。于闲谈之次。察其行止可也。　　

○又谕、据策楞等奏称、现在乌梁海等。暂且不必办理。仍遵原旨。令乌勒登领兵一千。驻扎卓克索等语。次年调领大兵已定。现在军营无事。我兵进次卓克索。反令准噶尔生疑。豫为防备。可寄信策楞。倘阿睦尔撒纳、玛木特等、大众有来归之信。令其迎接保护。退止追兵。俟需用兵之时。不惟进次卓克索。且将前进开展边卡。此时且不必也。阿睦尔撒纳等归附之后。料理进兵。其运米盘费一切事宜。著寄信策楞等。豫为办理。　　

○甲辰。谕军机大臣等、吏兵二部、凡应俟引见人员。著陆续送至热河行在。堂官带领引见。不必候至启銮以前。亦不必更令满侍郎前来带领。再各衙门笔帖式、各省送到历俸十年以上之府佐州县等官、及俸满教职、俱令随到随送至热河引见。庶不至守候需时。将此传谕吏兵二部知之。　　

○军机大臣议覆、直隶提督吴进义奏称、各处交商营运银。每月一分、及一分五厘起息不等。惟古北标营。原本银一万两。兵丁红白二事较多。息银若仅照各处。不敷恩赏。是以二分起息。今阅年已久。现除遍赏外、尚余息银四千余两。合本银共一万四千余两。请照各处交商例。每年一分五厘起息等语。查原本既多于前。即稍减息银。每年所入。足敷赏赉。应如所请。从之。　　

○又奏、查明岁所用驼、稍有不敷。请交直、晋、豫、省督抚。采买商驼。送张家口备用。从之。　　

○乙巳。谕军机大臣等、近有玛木特、约会阿睦尔撒纳、投诚之信。伊等如来投诚。即当安插在阿尔台以内。将我边卡向外展放。军营向前安设。一则易于收受投来之人。查管伊等游牧。二则明年进兵。路亦较近。著传谕策楞等、妥协办理。至明年进兵时。如有从彼投来之人。应将四卫拉特、议编四部封汗另居之处。且勿向彼说知。只将各按伊等品级。分别封爵。安居本地。俱为大皇帝臣仆等语晓谕。再朕闻阿睦尔撒纳之为人。诡诈反覆。全不可信。若果率伊妻子前来投诚。诡计亦无所施。但防范不可不周。策楞等、务须留心觉察。谨慎办理。仍勿令其知觉。　　

○定边左副将军策楞等奏、臣等公同商议。除库克岭、卓克索、二处各派兵一千驻防外。乌里雅苏台、尚存察哈尔兵一千。喀尔喀兵三千。并继至之防秋喀尔喀兵三千。共兵七千。若令一处屯驻。不但水草不敷。且库克岭等处。去乌里雅苏台甚远。缓急策应。殊多不便。臣等计其适中之地。派兵一千。屯驻布尔哈雅等处。以为库克岭应援。又派兵一千。屯驻西巴尔图鲁等处。以为卓克索、控圭之应援。即令各台吉带往。余察哈尔兵一千。喀尔喀兵四千。令于乌里雅苏台附近舒鲁克河、哈克诺尔、等处。屯驻备调。从之。　　

○丙午。上诣皇太后行宫问安。　　

○谕军机大臣等、阿里衮奏、商人王至德父子、匿课行私。一银两抵一案。看来此事尚易于查办。著阿里衮、刘统勋、会同户部堂官、秉公查审。即行具奏。刘统勋俟此案审定后。即行起程。不必候奏。　　

○又谕、登州总兵杨赞、参奏荣城县汛守备王爵、废弛水师事务一摺。总兵统辖标营。果所属弁员。不能操练营伍。自应据实查参。但杨赞并非久历封疆之员。甫由副参擢授总兵。初到登州镇任。其所参情节。是否据实秉公。于该备毫无枉抑。恐其中另有别情。或怀挟宿嫌。俱未可定。著传谕白钟山、令其密行查察。王爵果否废弛营伍。杨赞有无挟嫌情节。秉公确访。据实奏闻。寻奏、查杨赞到任后。于五月初八日、至荣城县、考验营兵。见其毫无纪律。技艺生疎。未阅操以前。王爵因有服制。不穿公服。杨赞状颇不悦。王爵被参后。即委伊戚千总解策署理。以致公论未协。查王爵与杨赞、从前并无嫌隙。至其所参水师事务废弛之处。尚非虚诬。报闻。　　

○又谕、据登州总兵杨赞、参奏荣城县汛守备王爵、废弛水师事务一摺。王爵在荣城县汛。已经五载。其平日勤惰何如。能否操练士卒。李绳武自所稔悉。如果于营务一切废弛。李绳武何以不早行参奏。是何缘由。著据实即行覆奏。不得稍存回护之见。寻奏、查东南两汛。相隔登镇五百里。向例委两协副将。按季操演。其水战是否纯熟。止据协将结报。今杨赞参奏王爵废弛水师事务。臣未能早为觉察。咎实难辞。得旨、已有旨了。　　

○军机大臣等奏、明年进兵。西路所派兵二万名。俱于明年四月内、令至军营。方于进兵日期无误。但所派兵、远近不等。明年春草未生时。势难趱行。其索伦、巴尔虎、兵三千。应交该将军。令于明年正月初十内至京师。自京师送至军营。应交直隶等省各督抚。照往金川兵例。或用马。或用车。自正月十五日起。间三日、起程一次。其由嘉峪关、送至军营。如何备马之处。交永常办理。其察哈尔兵二千。应令总管固穆扎布带领。会同京师派出侍卫各员。带四十日口粮。乘今年秋令起程。沿途牧养马畜。前至推河等处时。令将军策楞等。自军营差人换给马匹。酌办口粮。送至西路、驻劄哈密军营。其口粮由永常处办给。新降厄鲁特兵一千。即令车凌乌巴什带领。于四月内赴西路军营。其阿拉善兵五百名。交永常、鄂昌、派员照例办理。令公衮楚克带领。于四月底至军营。至西安、凉州、庄浪、满洲兵。及甘肃各营、安西绿营兵。俱离军营甚近。应令该将军等、会同永常、照例支给行装口粮。如期调集。得旨、依议。索伦、巴尔虎兵。著派三格、纳木球、带领。西安满洲兵。著派都赉、丰安、带领。凉州、庄浪、满洲兵。著派纳迈、齐努浑、带领。甘肃、安西、绿营兵。著派豆斌、李中楷、傅魁、马得胜、带领。　　

○又奏、调往北路兵三万名。务于明岁四月内、俱至军营。方不误进剿之期。臣等酌议、京兵四千。于明岁二月初旬起程。黑龙江兵二千。于明岁二月十五内至京。起程前往。列于京兵之末。以五百名为一队。间三日、起程一次。其索伦巴尔虎兵五千。或于今年秋间起程。或俟明年起程。应令该将军速筹定议具奏办理。察哈尔兵二千。赏给两个月口粮。令于二月初间起程。四月内未必能到。蒙古兵习于游牧。不如乘今年秋间水草。即令起程。沿途游牧缓行。择暖燠处过冬。再行前往。不但不误进剿之期。马亦不致疲乏。应交各盟长妥办。其绥远城右卫兵二千五百。宁夏兵一千。归化城土默特兵一千。及宣化大同绿旗兵一千。均令该将军、都统、督抚等。照例办理起程。均限于四月内齐到。和托辉特兵五百。交将军策楞、行令该扎萨克等办理。新降厄鲁特兵一千。亦令策楞处办给赏赉。交亲王车凌带领。得旨、依议。黑龙江兵、著派达色、鄂博什、带领。索伦、巴尔虎兵。著派清保、鄂尔衮察、温布、带领。绥远城右卫兵。著派郝善、哈宁阿、带领。宁夏兵。著派和起、海福、带领。察哈尔兵。著派五十六、带领。归化城土默特兵。著派阿尔宾、带领。哲哩木兵。著派色布腾巴勒珠尔、齐默特多尔济、拉里达、带领。昭乌达兵。著派额琳沁。阿咱喇、朋苏克、带领。宣化大同绿旗兵。著派福禄、带领。　　

○又奏、查从前出师人等。赏给治装银两。大臣官员、各赏俸二年。京师前锋护军、各赏银四十两。驻防满兵、各三十两。绿营兵、各二十两。官兵跟役、各二两。明岁进兵。派出各处大臣官员。及满洲蒙古兵。俱照旧例赏给。其厄鲁特兵。系初次派令出师。臣等酌议、管旗章京、各赏银二百两。副管旗章京、各一百五十两。参领、各一百两。佐领、各八十两。骁骑校、各六十两。兵、各三十两。再从前出师蒙古王公扎萨克等。俱系候旨。按照伊等爵级、分别赏赉。此次出师蒙古王公扎萨克等、恭候训示遵办外。其派出哲哩木、昭乌达、阿拉善、蒙古、官兵赏赐。臣等酌议、台吉。各一百五十两。管旗章京、一百两。副管旗章京、八十两。参领、六十两。佐领、五十两。骁骑校、四十两。兵、二十两。所有驻防满兵、绿旗兵、赏银。由各该处库内拨给外。其哲哩木、昭乌达、两盟官兵赏银。由各该处核明报院。派户部、理藩院、司员各一员。由户部领出。解往赏给。其阿拉善官兵赏银。就近向宁夏地方官、领出赏给。厄鲁特官兵赏银。由将军拨解赏给。报闻。　　

○又奏、查北路军营、前经拨银一百五十万两。今调兵及赏厄鲁特。皆由此项动用。似尚不敷。请交户部派员、再解送一百五十万两备用。报闻。　　

○刑部议覆、大学士傅恒等奏称、查定例内、僧尼殴弟子至死者。照殴杀堂侄律。杖一百。流三千里。故杀弟子者。照故杀卑幼律。拟绞监候。办理未为允协。嗣后僧尼道士匠艺人等。遇有故杀弟子案件。应如何定拟之处。请饬交刑部另行定拟等因。臣等伏思僧尼道士。师徒名分。原非天伦服属可比。如果弟子违犯教令。责处时、失手致死者。情尚可原。自应仍照旧例办理。如因奸盗等情。致有谋杀故杀重案。师弟之义已绝。未便照旧例、仅拟绞候。其或挟怒逞凶。执持金刃。殴有致命重伤至死者。实与凡人无异。亦未便照旧例、仅拟满流。请嗣后、僧尼道士如有谋杀弟子。无论已伤未伤。已杀未杀。悉以凡人例、分别定拟。其有挟怒逞凶。故杀弟子。及殴杀内执持金刃凶器。叠伤致命重伤至死者。亦俱以凡论。其匠艺人等。照僧尼道士例、一体问拟。从之。　　

○丁未。谕军机大臣等、从前派往出兵之喀尔喀王公扎萨克等。俱未经赏赐。因出兵一事。原为保护喀尔喀而起。且与伊等游牧甚近。无需赏赉。此次派出喀尔喀兵六千名。和托辉特兵五百名。现因准噶尔投诚人等。令于喀尔喀部落内、采买羊只牲畜。接济厄鲁特口粮。虽经给价。恐于蒙古生计稍艰。著传谕将军策楞等。将派出喀尔喀王公扎萨克等职名。开列奏闻。照依内地扎萨克施恩。一体赏赉。
  </div>
  <div class="pagination">
   <a href="清实录乾隆朝实录_page635.html">
    上一页
   </a>
   <span>
    ...
   </span>
   <a href="清实录乾隆朝实录_page631.html">
    631
   </a>
   <a href="清实录乾隆朝实录_page632.html">
    632
   </a>
   <a href="清实录乾隆朝实录_page633.html">
    633
   </a>
   <a href="清实录乾隆朝实录_page634.html">
    634
   </a>
   <a href="清实录乾隆朝实录_page635.html">
    635
   </a>
   <span class="current-page">
    636
   </span>
   <a href="清实录乾隆朝实录_page637.html">
    637
   </a>
   <a href="清实录乾隆朝实录_page638.html">
    638
   </a>
   <a href="清实录乾隆朝实录_page639.html">
    639
   </a>
   <a href="清实录乾隆朝实录_page640.html">
    640
   </a>
   <a href="清实录乾隆朝实录_page641.html">
    641
   </a>
   <span>
    ...
   </span>
   <a href="清实录乾隆朝实录_page637.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
