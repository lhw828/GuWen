<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 355 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 355 页/共 505 页</h1>
    <div class="content">
○又谕、曾璧光奏、川黔各军。克复汛城。攻拔贼巢一摺。川军陈希祥由安平进剿。连战皆捷。平毁苗苗关永丰山一带贼营。克复定南汛城。平舟六峝等处积年贼巢。亦经独山州文武绅团次第攻拔。提督林从太在都匀设伏击贼。叠有斩捦。办理均尚得手。著曾璧光督饬派出各军。会同川师陈希祥合力剿办。迅埽狂氛。独山州出力各员弁。著曾璧光择尤保奖。毋许冒滥。另片奏、请催广东欠饷等语。粤省于应拨黔省月饷。积欠甚多。现在贵州军务。渐有起色。亟须饷项充足。方能乘机进取。著瑞麟、李福泰、将积欠黔省月饷。于该省司库盐运粤海关三处款下。按月匀拨解黔。以济要需。毋再延误。将此由五百里各谕令知之。　　

○署河东河道总督苏廷魁等、奏报荥泽大工合龙。命诣河神庙祀谢。开复苏廷魁革职留任处分。与河南巡抚李鹤年均加二级。道员绍諴开复革职留任处分。并赏布政使衔。释守备王麟、把总朱永和枷号。免治罪。　　

○以贵州克复龙里等城出力。赏总兵官李迎祥、副将段多试、参将杨得胜、赵明清、何凤鸣、知府庭中瑜、巴图鲁名号。道员奇克慎、参将张文道等花翎。守备张开瀛等蓝翎。余加衔升叙开复有差。　　

○予贵州都匀阵亡都司谢永纲祭葬世职加等。　　

○乙未。孝圣宪皇后忌辰。遣官祭泰东陵。　　

○豁免江苏山阳、阜甯、清河、桃源、安东、五县被扰地方民欠钱粮。暨徐州府海州所属旧欠未完额赋。　　

○丙申。谕军机大臣等、左宗棠等奏、刘松山一军。径捣贼巢获胜。并剿败北窜回逆。现筹安抚事宜。及请饬部拨饷。采买粮石接济各摺片。刘松山一军。自绥德埽荡而西。至靖边之镇靖堡。又至定边之高小湾。三剿土匪。一剿回匪。均获大胜。洵属谋勇兼优。深堪嘉尚。土匪董幅详之父董侍有、及董幅禄、畏慑声威。将镇靖堡及靖边县城降众难民。造册乞抚。扈彰余党。亦诣镇靖堡乞降。左宗棠等因其罪尚可恕。不忍峻拒。自系目睹其畏慑真情。确有把握。即著该大臣等妥为安插。惟董幅详随带三四千人。未经招回。尚未可恃。著左宗棠等严饬董侍有迅速唤回。毋令迁延变计。其未投诚之贼首李栋等。仍著饬令刘松山各军。奋力追剿。以净根株。陕省北山。素称瘠苦。筹粮为难。亦系实情。本日已饬户部拨给部帑一万两。解赴归绥。著定安于此项银两解到后。派委妥员分赴各牛犋定购粮石。解交金顺大营。转发成定康。以备赈抚安插之用。第恐归绥各属。一时未能得如许之粮。并著定安设法采买解往。毋令缺乏。金顺一军。前因穆图善奏请饬赴定边一带。曾谕该副都统酌度办理。现在榆林既有张曜等军。足资控制。著金顺仍遵前旨。如东路可以无事。即仍回靖定一带驻扎。以资堵剿。将此由六百里各谕令知之。　　

○又谕、岑毓英奏、寻甸官军失利。省城后路吃紧。并请饬川省派兵援应。迅解协饷一摺。据称李维述各军。攻拔厂口羊街等处逆垒。并禄劝境内肃清。该逆力扑寻甸。马祥麟、贺联璧等、所扎营堡。相继失陷。全祖凯各营溃散。附省逆匪。攻陷东门外营盘。现经恢复等语。览奏实为诧异。前据刘岳昭奏、亲赴寻营督战。何以当各路得手之时。变生意外。该督顿兵曲靖。已及一年。而于寻甸一隅。并不奋力进剿。殊属意存观望。此次如已行抵寻营。马祥麟贺联璧等营堡失陷。何竟漫无钤制。设贼势从此蔓延。以致省城摇动。该督能当此重咎耶。著即驰赴前敌。督饬全祖凯等收集兵勇。昼夜环攻。以期痛殄贼氛。毋得一误再误。省垣关系紧要。岑毓英仍须督同马如龙。激励士卒。将附近匪巢相机攻拔。所有失守营碉之千总杨义培、廖鼎宗、著即革职。拏获就地正法。以昭炯戒。新降回目马祥麟父子三人。御贼被害。殊堪悯恻。著刘岳昭查明奏请议恤。全祖凯、贺联璧、防守不力。并著查明。据实奏参。川滇为唇齿之邦。滇事垂危。川省岂能坐视。著崇实、吴棠、迅派得力将弁。酌带兵勇。由东川曲靖分路援应。毋稍迁延。应解滇省协饷。并著该督源源筹解。以资饱腾。刘岳昭、岑毓英、于援军未到以前。总当就现有兵勇。斟酌缓急。并力攻剿。以维全局。将此由六百里各谕令知之。　　

○予云南寻甸阵亡千总李安贵、把总马梁外委李正明等、祭葬世职。　　

○予云南富民阵亡都司易得胜祭葬世职。　　

○拨部库银十万两。解交绥远城购备陕西军粮。　　

○丁酉。谕军机大臣等、刘岳昭奏、寻甸援贼狓猖。暂行退守。请将文武员弁分别革职治罪。并自请严议一摺。寻甸援贼。围攻果马。该处数十村翻旗从贼。谢景春等擅自撤营。以致各营失守。刘岳昭现拟仍回曲靖。览奏曷胜愤懑。滇匪反覆无常。虽属惯技。而刘岳昭办理此事。毫无把握。殊负委任。即著懔遵昨日谕旨。驰赴前敌。督饬全祖凯等收集兵勇。痛殄贼氛。并饬道员刘岳曙等分扎马龙王家庄铁厂等处。力为兼顾。不得以居中调度为辞。迁延不进。致滇省全境震动。仍一面商同岑毓英力固省防。将附近匪巢迅图攻拔。毋得互相观望。贻误事机。所有撤营不报之总兵谢景春、著即行革职。如再不知奋勉。即于军前正法。知县谢培元、县丞梁赓熙、均著革职永不叙用。昭通镇总兵李家福、著革职留任。总兵李盛贵、钟福俊、王与仁、副将贺联璧、均著革职留营效力。滇营将弁。疲玩已极。此次失律损师各员。姑照所请分别革留。以示薄惩。嗣后该督等务当申明纪律。如再有似此畏葸等情。即按照军法从重惩办。毋稍姑息。刘岳昭调度无方。著交部严加议处。阵亡之员弁兵勇。均著查明请恤。将此由六百里各谕令知之。寻吏部议、刘岳昭应照不应重公罪降二级留任例上加等。议以革职留任。从之。　　

○以正红旗蒙古副都统奕贵署镶红旗蒙古副都统。　　

○予安徽凤阳等处殉难六品军功张圣堂等绅民妇女三千五百八十一员名口分别旌恤如例。　　

○戊戌。谕内阁、都察院奏、掌京畿道御史秀文、才具不甚优长。办事未能得力。请择员更调一摺。掌京畿道御史。著准其以台斐音调补。所遗掌山东道御史员缺。即著以秀文补授。　　

○庚子。福建巡抚卞宝第因病乞假。以闽浙总督英桂兼署巡抚。　　

○辛丑。孝仪纯皇后忌辰。遣官祭裕陵。　　

○谕军机大臣等、左宗棠等奏、西南路各军。剿办回土各匪叠胜。暨榆林绥德一律肃清各摺片。上年十二月闲。刘端冕一军。由鄜州至新集将台等处。分剿回土各匪。连获大胜。宜洛一路贼匪。亦经张云松、郭运昌等、分途追杀。其东窜太白山河等镇南窜泾州回股。叠为魏光焘雷正绾等军击败。本年正月闲。刘厚填、郭宝昌等、复将延安土匪宜洛回匪痛剿。延川延长归巢回逆。并经刘端冕等追击。捦斩甚多。剿办尚为得手。即著左宗棠等督饬各军。乘胜跟追。大张挞伐。窜扰葭米绥德之董幅详张万飞各股。经成定康等叠加截剿。榆绥现已肃清。该处兵勇。自可调赴西路。并力进攻。著该大臣等斟酌情形。将现在如何布置之处。详悉具奏。西征一事。必左宗棠督军前进。将士更易为功。著即将省防事宜妥为料理。一面厚集兵力。克期出省。节节埽荡。陕甘逆回。蔓延已久。该大臣务当一鼓作气。速奏廓清之效。谅不待朝廷再三敦促也。其榆绥两属善后事务。著刘典严饬该地方官加意经理。并著该大臣行知金顺。仍遵前旨。回扎靖定一带。以资堵剿。董幅详是否投诚。此次片奏。何以又有董逆由府谷神木窜入葭米之事。即著查明具奏。将此由六百里各谕令知之。　　

○予陕西甘泉等处阵亡副将王开福、游击史秀成、都司卢华、千总王化臣、把总郑有德等祭葬世职。　　

○予江西进贤等处殉难廪生黎升隆等绅民妇女九百九十九名口分别旌恤如例。　　

○壬寅。谕军机大臣等、李鸿章奏、遵查湖南藩司李榕参案。先行覆陈大概等语。李榕用优伶翠喜为家丁。业已确凿。其有无纵令揽权诈赃。及挟妓买良。冤抑属员。苛敛殃民等款。均须彻底根究。至米捐如何骚扰。以致舆情不协。尤当秉公核办。本日已照李鸿章所请。令王文韶驰往湖南。署理藩篆。即著李鸿章、刘昆、督饬该员及臬司李延樟、将李榕被参各款。确切查明。据实具奏。毋稍含混。优人翠喜现在湖南。著刘昆派员密速查拏。交地方官管押。听候提讯。毋任脱逃。将此由四百里各谕令知之。　　

○湖广总督李鸿章奏、提督王远和呈请归宗复姓为宋远和。提督李常付请更名常孚。总兵官谢世彩更名诗才。王得胜更名孝祺。下部知之。　　

○暂革湖南布政使李榕职。听候查办。以湖北按察使王文韶署湖南布政使。　　


大清穆宗继天开运受中居正保大定功圣智诚孝信敏恭宽毅皇帝实录卷之二百五十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。二月。癸卯朔。上诣绥履殿问慈安皇太后安。平安室问慈禧皇太后安。至壬申皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、本年轮应查阅福建浙江广东广西四省营伍之期。福建著即派英桂。浙江即派李瀚章。广东即派瑞麟。广西即派苏凤文。逐一查阅。认真＜??闲＞校。如有训练不精。军实不齐者。即将废弛之将弁据实参奏。毋得视为具文。　　

○谕军机大臣等、户部奏、遵议筹拨吉林备调官兵整装银两一摺。吉林省挑选马队官兵五百名。豫备神机营调拨。应需整装银两。该省既无存款可发。铺商又力难再垫。经富明阿奏请饬部筹拨银一万两。据户部议奏、拟于山东地丁项下照数指拨。未到以前。由盛京户部垫发等语。著清安在于库存项下筹出银一万两。将吉林官兵整装银两。先行如数垫发。以期迅速。并著丁宝桢、文彬、遵照部议。提拨该省地丁银一万两。径解盛京户部归款。毋稍迟误。其给过官兵整装银数。著富明阿专案核实奏报。以清款目。将此谕知丁宝桢、并由五百里谕知富明阿、清安、传谕文彬知之。　　

○又谕、伊勒屯、何琯奏、查办案件。请饬交哈密办理。福济、锡纶奏、请添调巴里坤官兵助剿各摺片。据称郭凤贤疏脱逆首阿府尔一案。两造供词各执。且牵连干证多人。均在哈密。现在文麟已将敦凤贤调赴哈城。即著伊勒屯等将此案人证卷宗。一并咨交文麟就近查办。以成信谳。前据麟兴等奏、哈密兵勇。调赴布伦托海。行走维艰。请就近调用索伦人等。较为便捷。当经谕令福济等熟商办理。所有哈密练勇。应否调用。著福济、锡纶、仍遵前旨。斟酌妥办。至巴里坤官兵。既据福济等咨商。可以分拨。著伊勒屯、何琯、即派满汉官兵二百名。驰赴科布多听候调遣。布伦托海叛众。近日情形若何。福济、锡纶、务当妥商筹办。相机进剿。毋稍迁延。将此由五百里谕知福济、锡纶、文麟、伊勒屯、并传谕何琯知之。　　

○越南国王阮福时、遣使呈进方物。并补进上三届例贡。命留抵三次正贡。赏赉如例。　　

○改福建海坛镇右营游击为都司。裁水师各标营千总九员。把总十六员。外委二十二员。战守兵六千七百三十九名。从闽浙总督英桂请也。　　

○甲辰。遣官祭先医之神。　　

○谕内阁、广科奏、银库该班官兵避匿。请旨办理一摺。东华门内银库直班护军校等。于本月初一日。竟无一人接班。经广科派员严传。该官兵等先期逃避。库门外栅栏。亦有浮动情形。难保别无隐情。银库重地。岂容任意玩误。所有护军惠林、全庆、明福、秀昆、玉来、松淩、文通、德蕴、吉升、存寿、俱著斥革。护军校穆腾额著先行革职。即著步军统领衙门顺天府五城将该官兵等一体严拏务获。解交刑部。严行审办。其余银库该班各旗官兵。如有应行传讯之处。著刑部分别办理。并著派惇亲王、景寿、会同管库大臣盘查。有无别情。据实具奏。毋许含混。　　

○谕军机大臣等、据长善奏、沥陈边关紧要情形。请饬文武和衷振作办理一摺。直隶军务。虽已肃清。而关内盗萌未绝。奉天热河等处。节经严缉盗匪。而边外马贼。仍不免出没无常。加以土匪奸民。俱应随时缉捕。长善所奏。于缉盗防边。不无禆益。著玉亮于到任后。严饬所属体察情形。于关门出入人等认真盘诘。遇有查出奸匪。即知照地方官缉拏惩办。并著曾国藩严饬各该州县。一体振刷精神。将保甲民团各事宜。极力整顿。以期互相联络。各专责成。将此各谕令知之。　　

○又谕、定安、桂成奏、马队官兵。续获胜仗。败匪退回边内。并请饬山西巡抚筹拨短解等项饷银各摺片。据称回逆窜踞拉什吹朗召之库家铺。经乌尔图那逊。扎建格尔第等、率队进剿。毙贼甚多。追至杭锦旗界。贼已由鄂托克旗遁入边内。现在伊克昭盟鄂尔多斯七旗草地。已无贼踪等语。惟陕甘回匪。每因边内受创。即走草地。自应扼要严防。以杜纷窜。著定安等迅咨杜嘎尔。督饬达尔济所部。驻扎河西新召一带。其河西十里长滩哈拉寨等处。并著檄饬乌尔图那逊等、各带所部驻扎。与现扎古城之张曜一军。联络声势。毋任该逆乘虚再犯。仍一面严饬马升督率官兵。加意防守。不准稍涉疏虞。据奏山西应解各款。未能如数解到。马步官兵饷乾。均难按月支发。自系实情。著郑敦谨迅饬该藩司。于户部指由京饷划拨银十万两内之短解银四万两。及允解防兵月饷之欠解银五万余两。并二月应解防兵月饷三万两。一并赶紧筹解。毋得藉词推延。至满蒙旗绿各营官兵饷银。亦关紧要。仍著该署抚遵奉前谕。即饬该藩司查明所欠数目。源源拨给。以赡军食。将此由五百里各谕令知之。　　

○予江西各属阵亡殉难千总胡光裕等绅民妇女二千八百六十九员名口分别旌恤如例。　　

○乙己。遣官祭文昌帝君庙。　　

○上以祭社稷坛。自是日始、斋戒三日。　　

○丙午。谕内阁、步军统领衙门奏、拏获偷盗内库银两要犯。请交部审办一摺。护军德蕴等胆敢起意纠夥。偷盗内库银两多次。实属目无法纪。该犯等供词闪烁。显有不实不尽。亟应严行根究。德蕴、全福、秀昆、玉来、富谦、何升、德钱氏、郭白氏、花庆阿、吉顺、均著交刑部严行审讯。逸犯穆腾额、惠林等、仍著严拏务获。归案审办。至拏获此案出力人员。著刑部于定案时声明请旨。　　

○谕军机大臣等、林寿图奏、清厘粮台报销。并筹雷正绾军饷一摺。林寿图现将交卸粮台。清理经手事件。据称年来所管甘饷。止筹供雷正绾十数营。因此一军而留粮台。似觉糜费。惟该军偪近前敌。艰窘异常。饷项必须有著。应否＜??闲＞员接办粮台。抑或裁撤归并等语。左宗棠总统师干。陕甘两省兵饷事宜。均应该大臣通筹调度。自本年三月起。雷正绾一军。如须仍设粮台。即著左宗棠派员接办。若酌度情形。可以裁撤归并。则应归何处支饷。每月应给粮饷若干。亦即妥为核定。并须予以的饷。源源接济。不得徒托空言。该大臣其统筹全局。迅速奏闻。将此由五百里谕令知之。　　

○抚恤朝鲜、琉球、二国遭风难夷如例。　　

○丁未。祭先师孔子。遣大学士朱凤标行礼。　　

○钦奉慈安皇太后慈禧皇太后懿旨。皇帝大婚礼仪。典则崇隆。允宜先期豫备。一切应办事宜。著派恭亲王、宝鋆、会同总管内务府大臣、礼工二部堂官、详稽典章。敬谨办理。　　

○谕军机大臣等、户部奏、请饬各省整顿丁漕。按限奏报等语。国家维正之供。以地丁漕粮为大宗。各直省自被兵以后。疮痍甫起。田地未尽开垦。徵收钱漕。势难骤复定额。自系实情。然理财之道。不外尽地力而务农功。果能设法招垦。次第推广。赋额自日见起色。本届江浙新漕。较之上年数目。仍不相上下。各直省地丁所入。缺额仍多。若不力图整顿。恐年复一年。正供半归亏欠。国用所关。岂容膜视。著各直省督抚严饬该地方官。将招垦开徵诸事宜。实力讲求。以期渐复旧额。并著自同治八年为始。督饬藩司。将全省一年上下两忙徵收丁漕各实数。及上届徵收总数。开具比较清单。详明专案奏报。统限各该年年底出奏。以备稽考。毋得迟逾。将此各谕令知之。　　

○又谕、户部奏、遵查各省厘金。酌定添拨西征军饷。并请饬各省整顿厘金各摺片。左宗棠前请按年筹拨陕甘实饷四百万两。现据户部将各省厘金核明。通盘筹计。奏请酌量添拨。西北饷源素绌。本仰给于东南。陕甘现又军务方殷。不得不宽为筹备。即著照户部所议。安徽省除接济郭宝昌饷需军火外。无论厘金捐输项下。著吴坤修每月添协陕甘军饷银二万两。每年共添协银二十四万两。浙江省除每月原协左宗棠军饷银七万两外。著李瀚章每月再添协陕甘军饷五万两。每年共添协银六十万两。该省每年协济云贵军饷十余万两。仍著照常筹解。该抚前奏每月再各拨五千两。即著毋庸添拨。其应协山西清淮各饷。不得藉口停免。该抚当将该省防兵如何裁遣。或酌补兵额之处。认真筹办。以节经费。现办塘工捐输。及外省收捐分局。仍著照旧办理。毋庸议改。湖北省每月除原协陕甘各饷外。著李鸿章、郭柏荫、每月再添拨陕甘军饷银四万两。每年共添拨银四十八万两。该省岁入各款。较前徵收短少。该督等当随时逐款整顿。并将用款酌量缓急。以资周转。本省及外省捐输。仍著照常办理。毋庸议改。江西省除地丁项下每月原协陕甘军饷银二万两外。著刘坤一每月再添拨陕甘军饷四万两。每年共添拨银四十八万两。江省厘金。仍须认真经理。毋令减色。福建省除每月原协陕甘饷银四万两照常筹解外。著英桂、卞宝第、每月再添拨陕甘协饷四万两。每年共添拨四十八万两。江苏省除曾国藩前奏由该省每月协济陕甘军饷十万两。每年共一百二十万两。照数按月批解外。著马新贻、丁日昌、每月再添协陕甘军饷银三万两。每年共添拨三十六万两。该省厘金。仍当整顿。其各属捐输。著照常劝办。毋庸议改。至留防直东江鄂各军。食饷尚钜。应如何渐次裁减。著会商李鸿章妥筹办理。至瑞麟前奏广东省提存厘金五成。协拨外省军需。未据酌定准数。著瑞麟、李福泰、于原协陕甘饷银每月四万两照旧筹办外。每月再添拨陕甘饷银三万两。每年共添拨三十六万两。该省添支各项经费。著瑞麟等力求撙节。以省虚糜。其本省及外省捐输事宜。仍著照旧办理。以上添拨银两。著该督抚等自本年正月始。一律照数筹拨。遇闰加算。按月各解交湖北省陕甘后路粮台交收。均不准稍分畛域。偶有蒂欠。致误要需。该督抚等总当顾全大局。妥速筹办。左宗棠于接到饷银时。著按照陕甘两省缺饷多寡。分别接济匀拨。以昭公允。其各省原协陕甘各路军营饷银。均著照旧支应。毋稍牵混。各该省报解陕甘新旧拨款。及左宗棠、刘典、穆图善等营、收到各省拨款。并各路捐局所收捐款。均著随时奏报。以凭查核。西征军饷。竭各省之力以供应用。左宗棠当撙节支发。毋稍糜费。该大臣前请拨四百万两。现已酌拨至三百万两。不为不多。合之原协各饷及收捐款目。每年统计九百五十余万两。该大臣原请银数。能否核减。即著迅速覆奏。并将各营需饷实在数目。分别详细奏闻。厘金一项。现据各该省奏报。每年减收已不下数百万两。若办理不善。经费将何所出。各该督抚仍须悉心酌核。力除中饱。毋得徒博虚誉。率行减免。遇有局卡太密重复徵收者。仍随时裁汰惩办。其厘金报部章程。仍照两淮盐厘半年奏报一决。著马新贻将开报式样。钞录咨行各该省查照办理。原摺片均著钞给阅看。另片奏、遵议穆图善请催拨饷等语。湖北省奉拨甘肃饷银二十万。据郭柏荫奏报已如数批解。著穆图善查明此项拨款。是否收到。专案报部查核。如尚未收到。即著派员迎提。左宗棠前借洋款二百万两。除已提拨银二十万两解甘外。其余应分甘省若干。著左宗棠赶紧核算。将应分甘省之款。陆续拨给。其指拨各海关六成洋税一百万两。业据各关奏报批解过半。并著该大臣分半匀给甘省。毋稍延欠。四川应解甘肃盐厘银二十万两。现在解到若干。著左宗棠、穆图善、查明迅速报部。并著吴棠迅将此项银两。埽数解清。毋许推诿。其河南等省应解协甘饷银。即著户部开单分投严催。毋任延宕。将此由六百里谕知左宗棠、李鸿章、穆图善、马新贻、英桂、瑞麟、吴棠、丁日昌、刘坤一、李瀚章、卞宝第、郭柏荫、李福泰、并传谕吴坤修知之。　　

○又谕、前因岑毓英奏、滇省欠饷太多。请饬部改拨等语。当经降旨交部速议具奏。兹据户部奏称、浙江等省共欠解滇省饷银三十八万三千两。如将同治七年十二月浙江报解滇省饷银五万两。归入该省常年兵饷内核计。应共欠解滇省饷银四十三万三千两。核与岑毓英奏报欠解数目。均有未符。其中因何参差。著岑毓英详细查明。分晰开单报部。以凭核办。惟现在滇省军情万紧。待饷孔殷。除浙江广东江西等省另由该部核办外。其湖南河南粤海关三处积欠该省饷银各二万两。并四川欠解指拨该省饷银八万两。亟应赶紧拨解。并著李鸿章、吴棠、刘昆、李鸿年、师曾、崇礼、各按实欠数目。无论何款。赶紧迅速筹拨。解赴滇省。毋得稍有稽迟。致误边陲大局。岑毓英于此项饷银到时。当权衡缓急。先行均匀支放。以济军食。原摺均著钞给阅看。将此由五百里谕知李鸿章、吴棠、刘昆、李鹤年、岑毓英、并传谕师曾、崇礼知之。　　

○又谕、左宗棠、刘典奏、请留现任藩司办理经手事件。郑敦谨奏、请饬分拨张曜军营驼只。金顺奏、花定防剿情形。并请饬晋省借拨京饷各摺片。西路定边花马池一带。时有贼匪窜扰。各军分路追剿。叠有斩捦。贼俱败退。惟北山官军云集。刘松山一军。已抵镇靖。如该逆畏慑兵威。别图窜扰。花定一带。恐复吃紧。著金顺会同张曜。体察情形。相机布置。节节西进。埽荡逆氛。榆林附近波罗堡之贼。虽已闻风远遁。仍著金顺檄饬常福。统率所部。由边外之红洞涧一带。视贼所向。认真剿办郡王旗地方。如尚有匪窜伏。即著派队往剿。毋任蔓延。左宗棠、库克吉泰、刘典、务当统筹方略。将一切进止机宜。与金顺会商。分投剿洗。以期次第廓清左宗棠等请将林寿图暂留陕西藩司之任。清理经手事件。即著饬令林寿图暂缓交卸。金顺军营需饷甚迫。著郑敦谨暂将应解京饷。借拨十万两。迅解金顺军营。仍著该署抚将欠解金顺之饷。先行凑足十万两。补解户部。以清款项。张曜一军。现扎古城。采办军食。转运不易。前因金顺粮运艰难。谕令定安等筹办骆驼三千只。解赴榆林。即著定安于此项驼只内。分拨四百只。解交张曜军营验收。俾资转运。将此由六百里各谕令知之。　　

</div>
    <div class="pagination">
<a href="清实录同治朝实录_page354.html">上一页</a><span>...</span><a href="清实录同治朝实录_page350.html">350</a><a href="清实录同治朝实录_page351.html">351</a><a href="清实录同治朝实录_page352.html">352</a><a href="清实录同治朝实录_page353.html">353</a><a href="清实录同治朝实录_page354.html">354</a><span class="current-page">355</span><a href="清实录同治朝实录_page356.html">356</a><a href="清实录同治朝实录_page357.html">357</a><a href="清实录同治朝实录_page358.html">358</a><a href="清实录同治朝实录_page359.html">359</a><a href="清实录同治朝实录_page360.html">360</a><span>...</span><a href="清实录同治朝实录_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
