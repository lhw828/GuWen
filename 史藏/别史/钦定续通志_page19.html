<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 19 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 19 页/共 284 页
  </h1>
  <div class="content">
   四年春正月壬子如鱼儿泺辛未宋遣使来馈三月庚午如春州夏五月癸酉纳延奏北边防甲戌驻跸萨拉纳六月戊寅朔夏国为宋所攻遣使求援丁亥以辽兴军节度使聂埒为特哩衮前知特哩衮事耶律果桑为南京统军使甲午以参知政事牛温舒兼知中京留守事秋七月戊午如黒岭冬十月乙亥朔驻跸藕丝淀己夘以南府宰相额特埒兼契丹行宫都部署十一月乙巳朔遣知右伊勒希巴事萧药师努枢密直学士耶律俨使宋讽与夏和【宋史作签书枢密院事萧徳崇与此异】辛酉夏复遣使求援十二月壬辰为燕王延禧行再生礼曲赦三百里内囚
　　五年春正月乙巳如鱼儿泺己酉诏夏国王李干顺伐博索摩等部夏五月戊辰以南府宰相额特埒兼西北路招讨使禁军都统己巳驻跸沿栁湖六月甲申以奚六部大王和勒博为契丹行宫都部署知右伊勒希巴事萧药师努南面林牙兼知契丹行宫都部署事己亥以兴圣宫使耶律赫嘉努为右伊勒希巴秋七月辛亥如逹哩库山闰九月丙子驻跸都尔嘉冬十月己亥朔髙丽王颙遣使乞封册丁巳额特埒奏讨尼都格尔防丙寅以同知南京留守事萧逹勒逹知北院枢密使事丁夘宋遣使来聘戊辰振辽州饥仍免今嵗租赋十一月甲戌振南北二糺十二月甲子以参知政事赵孝严为汉人行宫都部署汉人行宫都部署梁援为辽兴军节度使
　　六年春正月癸酉南院大王耶律乌页薨壬午太师致仕托海起为奚六部大王丁亥如春水辛夘额特埒执黙古斯来献丙申诏问民疾苦二月丁未以乌尔古部节度使辰嘉努为南院大王己酉磔黙古斯于市癸丑出绢赐五院贫民辛酉宋主煦殂弟佶嗣位遣使来告即日遣使吊祭三月甲申弛朔州山林之禁夏四月癸夘如炭山五月壬午乌尔古部讨察察哩破之乙酉汉人行宫都部署赵孝严薨丙戌驻跸纳克泺辛夘宋遣使馈其先帝遗物乙未以东京留守和啰木萨噶为特哩衮南院宣徽使萧常格为汉人行宫都部署六月庚子遣使贺宋主即位辛丑宰相郑颛出知兴中府事韩资让为崇仪军节度使御史中丞韩君义为广顺军节度使戊午遣使决五京滞狱己未以辽兴军节度使梁援为枢密副使秋七月庚午如沙岭壬申尼都格尔诸部寇西北路八月额特埒击败之九月癸未望祠木叶山戊子驻跸藕丝淀冬十月甲寅以平州饥复其租赋一年十一月壬寅以天徳军民田世荣三世同居诏官之戊子夏国王李干顺请尚公主十二月己亥以知右伊勒希巴事赫嘉努为北面林牙辛亥诏燕王延禧拟注大将军以下官宋遣使来谢是嵗封髙丽王颙为三韩国公宋遣使来贺生辰正旦
　　七年春正月癸亥如混同江甲戌帝崩于行宫年七十諡曰仁圣大孝文皇帝庙号道宗
　　道宗清宁十年【其元年即兴宗重熈二十四年】咸雍十年太康十年大安十年寿隆七年凡四十七年
　　天祚皇帝讳延禧字延宁小字阿果道宗之孙父顺宗为皇太子为耶律伊逊搆死道宗后悔之諡为昭懐太子帝初封梁王加守太尉兼中书令后进封燕国王总北南院枢密使事加尚书令为天下兵马大元帅寿隆七年正月甲戌道宗崩帝奉遗诏即皇帝位于柩前羣臣上尊号曰天祚皇帝二月壬辰朔改元干统大赦诏前为耶律伊逊所诬防者复其官爵籍没者出之流放者还之乙未遣使告哀于宋及西夏髙丽乙巳以北府宰相萧乌纳为辽兴军节度使加守太傅夏六月庚寅朔如庆州甲午宋遣使来吊祭戊戌以南府宰相额特埒兼南院枢密使壬寅以宋魏王和啰噶为天下兵马大元帅乙巳进封北平王淳为郑王丁未北院枢密使耶律阿苏加裕悦辛亥道宗皇帝于庆陵秋八月甲寅谒庆陵九月壬申谒懐陵乙亥驻跸藕丝淀冬十月壬辰谒干陵甲辰上皇考昭懐太子諡曰大孝顺圣皇帝庙号顺宗皇妣曰贞顺皇后十二月戊子以枢密副使张琳知枢密院事翰林学士张奉珪参知政事兼同知枢密院事癸巳宋遣使来贺即位丁酉髙丽夏国并遣使来贺是嵗生女真部节度使英格死于兄之子武雅淑武雅淑死其弟阿古逹袭
　　二年春正月如混同江二月辛夘如春州夏四月辛亥诛伊逊党属徙其子孙于边发伊逊徳勒岱之墓剖棺戮尸五月乙丑额特埒献尼都格尔等部防六月壬辰驻跸散水原丙午夏国王李干顺复遣使请尚公主丁未南院大王辰嘉努罢壬子夏为宋所攻遣使求援闰月庚申防贤良秋七月猎于黒岭准布来侵额特埒等击败之冬十月乙夘萧哈里叛北面林牙赫嘉努捕之萧哈里亡入拜珠水阿克展部丙寅以南府宰相耶律额特埒为北院枢密使参知政事牛温舒知北院枢密使事十一月壬寅以上京留守耶律慎思为北院枢密副使
　　三年春正月辛巳如混同江女真函萧哈里首遣使来献戊申如春州夏五月乙巳清暑于齐老岭六月辛酉夏国王李干顺复请尚公主秋九月猎于额鲁哩山冬十月甲辰如中京庚申夏国复遣使求援己巳有事于观徳殿十一月丙申羣臣上尊号曰惠文智武圣孝天祚皇帝大赦以宋魏王和啰噶为皇太叔梁王塔鲁进封燕王郑王淳为东京留守进封越王百官各进一阶丁酉以特哩衮耶律和啰木萨噶为南院大王乙巳谒太祖庙追尊太祖之髙祖曰昭烈皇帝庙号肃祖曽祖曰庄敬皇帝庙号懿祖十二月戌申如藕丝淀
　　四年春正月戊子如鱼儿泺壬寅猎于木岭癸夘燕王塔鲁薨夏六月甲辰驻跸旺国崖甲寅夏国遣使求援秋七月庚辰猎于南山癸未以西北路招讨使萧徳勒岱北院枢密副使耶律慎思并知北院枢密使事辛夘以同知南院枢密使事萧迪里为西北路招讨使冬十月己未如南京十一月乙亥御迎月楼赐贫民钱十二月辛丑以张琳为南府宰相
　　五年春正月乙亥夏国遣使求援且乞伐宋庚寅以辽兴军节度使萧常格为北府宰相丁酉遣枢密直学士髙端礼【宋史及契丹国志俱作萧良】等讽宋罢伐夏兵二月癸夘防行视民疾苦丙午如鸳鸯泺三月壬申以宗女南仙封成安公主下嫁夏国王李干顺夏四月甲申射虎于炭山五月癸夘清暑于南崖壬子宋遣使报聘六月甲戌夏国遣使来谢及贡方物己丑如哈尔吉秋九月辛亥驻跸藕丝淀冬十一月戊戌禁啇贾之家应进士举丙辰髙丽三韩国公王颙薨子俣遣使来告十二月己巳夏国复遣使求援癸酉宋遣使来议与夏约和
　　六年春正月辛丑遣知北院枢密使萧徳勒岱知南院枢密使事牛温舒使宋讽归所侵夏地夏五月清暑于散水原六月辛巳夏国遣使来谢秋七月甲午如黒岭庚子猎于鹿角山八月猎于赛音布拉克山冬十月乙亥宋遣使以与夏通好来告庚辰以皇太叔南京留守和啰噶兼特哩衮东京留守越王淳为南府宰相十一月乙未以谢嘉努为南院大王玛努勒为奚六部大王丙申行柴册礼戊戌大赦以和啰噶为义和仁圣皇太叔越王淳进封魏王封子额噜温为晋王实讷埒为饶乐郡王甲辰祠木叶山十二月己巳封耶律俨为漆水郡王余官进爵有差
　　七年春正月钓鱼于混同江二月驻跸大鱼泺夏六月次散水原秋七月如黒岭冬十月猎于医巫闾山八年春正月如春州夏四月丙申封髙丽王俣为三韩国公五月清暑于散水原六月壬辰西北路招讨使萧迪里率诸蕃来朝丙申射栁祈雨壬寅夏国王李干顺以成安公主生子遣使来告丁未如黒岭秋八月猎于柏山
　　九年春正月丙午朔如混同江二月如春州三月戊午夏国以宋不归地遣使来告夏六月乙亥清暑于特哩岭秋七月甲寅猎于哈尔吉冬十月癸酉望祀木叶山丁丑免今嵗租赋
　　十年春正月辛丑预行立春礼如混同江二月庚午朔驻跸大鱼泺夏四月丙戌预行再生礼癸巳猎于北山六月甲戌清暑于玉丘秋七月壬戌皇太叔和啰噶薨冬十月驻跸藕丝淀十二月己酉改明年元
　　天庆元年春正月钓鱼于混同江二月如春州夏五月清暑于散水原秋七月猎冬十月驻跸藕丝淀是嵗宋遣郑允中童贯来贺生辰【据续通鉴纲目増辑】
　　二年春正月己未朔如混同江二月丁酉如春州钓鱼于混同江夏四月如斧柯水六月庚寅清暑于南崖秋七月乙丑猎于南山九月阿古逹称兵并旁近部族女真卓克筭阿固齐拒之咸州详衮司以闻诏诘责之冬十月辛亥髙丽三韩国公王俣以母死来告即遣使致祭是月驻跸奉圣州十一月乙夘如南京
　　三年春正月丙寅赐南京贫民钱丁夘如大鱼泺丙子猎于狗牙山三月籍诸道户徙逹里库山围场地居民于别土阿古逹率五百骑突至咸州赴详衮司与卓克筭等面折庭下阿古逹不屈送所司问状一夕遁去自是召不复至秋七月如秋山九月驻跸藕丝淀冬十一月甲午以三司使虞融知南院枢密使事西南面招讨使萧乐古为南府宰相十二月甲寅以枢密直学士马人望参知政事丙辰知枢密院事耶律俨薨
　　四年春正月如春州女真遣使来索赫舍哩部人阿苏夏五月清暑于散水原秋七月女真复遣使取阿苏乃遣侍御爱实布问境上多建城堡之故发浑河北诸军益东北路统军司阿古逹以尼楚赫伊埒罗索栋摩等为帅集女真诸部兵攻宁江州时帝在庆州射鹿遣海州刺史髙仙寿统渤海军以援萧托卜嘉遇女贞与战于宁江东败绩八月驻跸藕丝淀冬十月壬寅以守司空萧嗣先为东北路都统静江军节度使萧托卜嘉为副发契丹奚军中京禁兵土豪及别选诸路武勇以虞候崔公义为都押官控鹤指挥刑颍为副引军屯出河店女真掩击之萧嗣先军溃崔公义邢颍耶律佛哩萧噶克实等死之十一月壬辰都统萧迪里等又败于沃棱泺东辛丑以西北路招讨使耶律鄂尔多为行军都统副防检萧伊实同知南院枢密使事耶律章努副之十二月咸宾祥三州及鐡骊乌色皆叛附女真【属国表作三年】伊实以兵援宾州南军诸将实喇塔喇等徃援咸州并为女真所败
　　五年春正月下诏亲征遣僧嘉努持书约和阿古逹不从都统耶律鄂尔多等与战于逹哩库城败绩二月饶州渤海古裕等反三月以萧色佛埒等讨之遣耶律章嘉努等赍书使于女真夏四月癸丑萧色佛埒等为渤海古裕所败以南面副部署萧托斯和为都统赴之五月托斯和及古裕战败绩六月己亥朔清暑于特哩岭癸丑以亲征谕诸道丙辰托斯和招获古裕等癸亥以特哩衮耶律摩哩为北院大王是月遣萧色埒使女真见留秋七月辛未宋遣使致助军银绢丙子猎于岭东是月都统鄂尔多等与女真战于白马泺败绩八月甲子罢猎趋军中免鄂尔多等官丙寅以围场使鄂博为中军都统耶律章嘉努为都监率畨汉兵十万萧奉先充御营都统诸行营都部署耶律章努为副以精兵三万为先锋余分五部为正军贵族子弟千人为硬军扈从百司为防卫军北出骆駞口以都防检萧呼塔噶为都统枢密直学士柴谊为副将汉步骑三万南出寜江州自长春州分道而进九月丁夘朔女真攻黄龙府下之己巳知北院枢密使萧徳勒岱出为西南面招讨使帝亲征女真将尼雅满乌珠等以书来求战乙巳耶律章努反奔上京谋立魏王淳淳间道诣广平淀待罪章努率麾下掠庆晓懐祖等州结渤海羣盗趋广平淀犯行宫顺国女真阿固齐与战败之章努诈为使者欲奔女真为逻者所获防送行在伏诛冬十一月遣驸马萧特黙林牙萧察喇等将骑兵五万歩卒四十万亲军七十万至駞门十二月乙巳耶律章嘉努叛戊申帝亲战于和卜多冈败绩女真乗胜取渤海辽阳等五十四州【据大金国志増辑】己未锦州刺史耶律珠展叛应章嘉努庚申以北面林牙耶律玛古讨之癸亥以北院宣徽使萧罕嘉努知北院枢密使事南院宣徽使萧特黙为汉人行宫都部署是嵗宋贺生辰正旦使至留两月不见而还【据文献通考辑】
　　六年春正月丙寅朔东京人杀留守萧保先户部使大公鼎与副留守髙清明捕斩之禆将渤海髙永昌僣号称隆基元年遣萧伊实髙兴顺招之不从【金史在闰月与此稍异】闰月己亥遣萧罕嘉努张琳讨之戊午贵徳州守将耶律伊都以广州渤海叛附于永昌二月戊辰侍御司徒托卜嘉等讨章嘉努战于祖州败绩乙酉遣汉人行宫都部署萧特黙率诸将讨章嘉努戊子章嘉努攻防髙州三月东面行军副统绰哈等擒中京贼侯槩于川州夏四月戊辰亲征章嘉努癸酉败之甲戌诛叛党饶州渤海平丙子赏平贼将士有差而萧罕嘉努张琳等复为贼所败五月清暑于散水原女真攻下沈州复防东京擒髙永昌东京州县皆降之六月乙丑籍诸路兵有杂畜十头以上者皆从军庚辰魏王淳进封秦晋王为都元帅上京留守萧托卜嘉为契丹行宫都部署兼副元帅以知北院枢密使事萧罕嘉努为上京留守秋七月猎于秋山春州渤海二千余户叛东北路统军使勒兵追之尽俘以还八月乌尔古部叛遣中丞耶律托卜嘉等招之冬十月庚辰乌尔古部来降十一月东面行军副统玛古等攻哈斯罕败绩十二月乙亥封庶人萧氏为太皇太妃辛巳削副统耶律玛古官
　　七年春正月甲寅减廏马粟分结诸局是月女真攻春州东北面诸军不战自溃农古皮室四部及渤海人皆降之复下泰州二月涞水县贼董厐儿聚众万余西京留守萧伊实南京统军都监扎拉与战于易水破之三月复破之于奉圣州夏五月庚寅东北面行军诸将聂哷赫噜尼格锡库等弃市乙巳诏围场隙地纵百姓樵采六月辛巳以同知枢密院事额哩页为北院大王秋七月癸夘猎于秋山八月丙寅猎于锡锡纳琳山命都元帅秦晋王赴沿边防四路兵马防秋九月置怨军八营屯卫州蒺藜山丁酉猎于辋子山冬十月乙夘朔至中京十二月丙寅都元帅秦晋王淳与女真战于蒺藜山败绩女真遂防显州庚午下诏自责癸酉遣使诸路募兵丁丑以西京留守萧伊实为北府宰相东北路行军都统哈玛尔知奚六部大王事是嵗女真阿古逹即皇帝位建元天辅国号金仍遣使议和以求封册八年春正月如鸳鸯泺丁亥遣耶律努克等使金议和庚寅保安军节度使张崇以双州二百户降于金东路诸州盗起掠民以充食二月耶律努克还自金三月甲午复遣努克充使夏四月辛酉以西南面招讨使萧徳勒岱为北院枢密使五月壬申努克以金书来戊戌复遣努克使金金主遣呼图克与努克持书报如前约六月丁夘遣努克等赍宋夏髙丽书诏表牒至金通祺双辽四州民八百余户降于金秋七月猎于秋山金复遣呼图克来议和八月庚午遣努克托迪使金议册礼九月金遣努克还闰月丙寅遣努克复使金萧博和哩等十五人各率户降于金冬十月努克托迪持金书来龙化州张应古等四人率其众降金十一月副元帅萧托卜嘉薨十二月甲申议定册礼遣努克使金宁昌军节度使刘宏以懿州户三千降金时山前诸路大饥干显冝锦兴中等路斗粟直数缣民削榆皮食之既而人相食
　　九年春正月金遣乌凌阿賛谟持书来迎册二月至鸳鸯泺贼张萨巴僣称尊号南面军帅伊覩讨擒之三月丁未朔遣知左伊勒希巴事萧实讷埒等册金主为东懐国皇帝夏五月准布布色齐等叛执招讨使耶律鄂尔多都监萧里岱死之秋七月猎于南山金复遣乌凌阿赞谟来责册文无兄事之语不言大金而云东懐且语涉轻侮如依前书所定然后可从杨询卿罗子韦率众降金八月以赵王实讷埒为西京留守九月至西京复遣实讷埒杨立忠先特册稾使金冬十月甲戌朔耶律辰图努等二十余人谋反伏诛是月遣使送乌凌阿賛谟持书以还
　　十年春二月如鸳鸯泺金复遣乌凌阿賛谟持书及册文副本以来仍责乞兵于髙丽三月己酉民有羣马者十取其一以给军庚申以金人所定大圣二字与先世称号同复遣实讷埒徃议金主怒遂絶之夏四月猎于胡土白山五月金主亲攻上京克外郛留守托卜嘉率众出降祖懐庆等州皆陷【据文献通考辑但通考载在明年则误】六月乙酉以北府宰相萧伊实为上京留守知盐铁内省两司东北统军司事秋猎于沙岭冬复至西京
　　保大元年春正月丁酉朔改元大赦枢密使萧奉先诬驸马萧昱及伊覩等谋立晋王昱及逹哈拉等伏诛晋王母文妃亦赐死伊覩大惧率千余骑叛入金帝遣知奚王府事萧锡黙北府宰相萧徳恭大详衮耶律特哩衮归州观察使萧和尚努四军太师萧斡将所部兵追之及诸闾山县诸将纵之而还绐曰不及奉先劝骤加爵赏以结众心乃以萧锡黙为奚王萧徳恭试中书门下平章事兼判上京留守事耶律特哩衮为龙虎卫上将军萧和尚努金吾卫上将军萧斡镇国大将军二月如鸳鸯泺夏五月至赫哷苏秋七月猎于炭山九月至南京冬十一月癸亥以西京留守赵王实讷埒为特哩衮二年春正月乙亥金克中京进下泽州帝出居庸关至鸳鸯泺闻伊覩引金人奄至赐晋王死耶律萨巴等皆伏诛金人逼行宫帝如云中遗传国玺于桑干河二月甲午以知北院大王事耶律玛古汉人行宫都部署萧特黙并为都统大和宫使耶律布逹副之将兵屯鸳鸯泺己亥金师败奚王哈玛尔于北安州遂降其城三月辛酉帝趋白水泺乙丑羣牧使穆喇斡降于金丙寅帝至努库特仓闻金兵将近乘轻骑入夹山左右执萧奉先父子缚送于金金人斩其长子昂械奉先及其次子昱送金主辽军夺以归遂并赐死逐枢密使萧徳勒岱以托卜嘉典禁卫丁夘以北院枢密副使萧僧孝努知北院枢密使事同知北院枢密使事萧扎拉为右伊勒希巴戊辰同知殿前防检事耶律果巴率卫士降金己巳侦人萧和尚牌印郎君耶律希肆为金师所获癸酉以诸局百工多亡凡扈从不限吏民皆官之燕京留守宰相张琳李处温等谋立秦晋王淳淳再三辞不获已从之以处温守太尉左企弓守司徒曹勇义知枢密院事虞仲文参知政事张琳守太师李处能直枢密院余并授官有差大赦自称天皇帝改元建福降封天祚帝为湘隂王遂据有燕云平及上京辽西六路天祚所有沙漠已北西南西北路两都招讨府诸蕃部族而已夏四月辛邜西南面招讨使耶律佛腾降于金云内寜边东胜等州皆降阿苏为金兵所擒金已取西京沙漠以南部族皆降帝遂遁于额苏抡五月甲戌都统玛古收集散亡防于额勒锦丙子以玛古知北院枢密使事兼都统六月淳病卒众立其妻萧氏为皇太后主军国事奉遗命迎立天祚次子秦王定为帝太后遂称制改元徳兴赐李处温死脔其子奭而磔之玛克实以兵来援金人败之洪灰水夏国援兵亦为金所败秋七月丁巳徳哷勒部皮室叛乌尔古部节度使耶律唐古讨平之乙丑上京茂巴克实率二千户降于金辛未夏国遣使来问起居八月戊戌帝与金师战于石辇驿败绩都统萧特黙及其侄沙古被执辛丑防军于欢塔察拉金兵追之急弃辎重以遁九月徳哷勒部叛都统玛古克之军将郭药师以涿昜二州降于宋冬十月金兵攻蔚州降之是月宋师袭燕萧斡击败之十一月帝率卫兵屯于罗克绥秦晋王淳妻萧徳妃五上表于金求立秦王不许以劲兵守居庸金兵临关戍卒溃徳妃出古北口趋天徳军十二月金抚定南京左企弓等皆降帝遂由萨里关出居四部族详衮之家
　　三年春正月丁巳奚王萧斡僣号称天复元年命都统玛古讨之甲子辽兴军节度副使张防以平州降于金庚辰冝锦干显成川豪懿等州相继皆降上京卢彦纶叛二月乙酉朔兴中府降于金来州归徳军节度使田颢权隰州刺史杜师囘权迁州刺史髙永昌权闰州刺史张成皆籍所管户降于金丙戍诛萧徳妃降淳为庶人尽释其党癸巳兴中冝州复城守三月驻跸于云内州南夏四月甲申朔以知北院枢密使萧僧孝努为诸道大都督丙申金兵至居庸关擒耶律逹实戊戌金兵围辎重于青塜硬寨太保特黙格窃梁王雅里以遁秦王许王诸妃公主从臣皆陷没丙午金遣兵邀战于白水泺赵王实讷埒萧道寜皆被执帝遣牌印郎君摩勒斡送纽金印伪降遂西遁云内驸马都尉瑞诺尔诣金降五月乙夘夏国王李干顺遣使请临其国庚申军将耶律迪里等夜刼梁王雅里奔西北部立以为帝改元神厯辛酉渡河止于金肃军北萧斡为众所杀六月遣使册李干顺为夏国皇帝秋九月耶律逹实自金来归冬十月复渡河东还居圗噜卜部梁王雅里卒耶律珠拉继之十一月图烈为众所杀
　　四年春正月帝趋都统玛古军金人来攻弃营北遁玛古被执玛克实来迎赆马駞羊又率部人防卫至乌尔古徳哷勒部以都防检萧伊实知北院枢密使事封玛克实为神裕悦王特黙格降于金二月耶律约苏等谋叛伏诛夏五月金人驱燕民东徙平州张防召左企弓等杀之仍称保大三年画天祚象朝夕谒事必告而后行六月榜谕燕人复业秋七月金袭平州防奔于宋帝既得林牙耶律逹实兵归又得隂山室韦玛克实兵再谋出兵复收燕云逹实林牙力谏不从逹实遂杀伊实及博勒和置北南面官属自立为王率所部西去帝遂率诸军出夹山下渔阳岭取天徳东胜寜边云内等州南下武州遇金人与战于奄遏下水师溃直趋山隂八月国舅详衮萧托卜嘉笔砚只侯察喇降金是月金主阿古逹死九月建州降于金冬十月纳图噜卜部人额尔克之妻阿克以额尔克为本部节度使扎古雅率众降于金金攻兴中府降之十一月从行军乱北防卫太保珠展舍利详衮额布勒等击败之十二月置二总管府
　　五年春正月辛巳党项小呼噜遣人请临其地戊子趋天徳过沙漠金兵忽至帝徒步出走近侍进珠帽却之乗张仁贵马得脱至天徳己丑遇雪无御寒具珠展以貂裘帽进途次絶粮珠展进麨与枣珠展辈惟齧氷雪以济过天徳将宿民家绐以侦骑其家知之叩马首跪而大恸潜宿其家数日嘉其忠遥授以节度使遂趋党项以小呼噜为西南面招讨使总知军事仍赐其子及诸校爵赏有差二月至应州新城东六十里为金将完顔罗索等所获八月癸夘至金丙午降于海滨王以疾终年五十四葬于广寜府闾阳县干陵傍
　　天祚帝干统十年【其元年即道宗寿隆七年】天庆十年保大五年凡二十五年
　　西辽附録【按辽史天祚帝纪末附载北辽西辽事考耶律淳与雅里逹实之立均在天祚未亡之时有君而复君之于名义皆无足取惟是天祚既亡而逹实尚艰难立国寡母弱子更继迭承几九十年而后絶亦所以延辽祚之一线谨仍旧史附録于后至淳与雅里则无异于篡逆之徒且其事又多详天祚纪中故不别着】
　　耶律逹实者世号为西辽逹实字重徳太祖八代孙也通辽汉字善骑射登天庆五年进士第擢翰林应奉寻陞承防辽以翰林为林牙故称逹实林牙厯泰祥二州刺史辽兴军节度使保大二年金兵日逼天祚播越逹实与诸大臣立秦晋王淳为帝淳死复立其妻萧徳妃为太后以守燕及金兵至萧徳妃走天祚天祚诛徳妃而责逹实曰我在汝何敢立淳逹实曰陛下以全国之势不能一拒敌弃国逺遁使黎民涂炭即立十淳皆太祖子孙岂不胜乞命于他人耶天祚无以答赐酒食赦其罪逹实终不自安遂杀萧伊实博勒和自立为王率鐡骑二百宵遁北行三日过黒水逹勒逹详衮崇乌鲁献马駞羊若干西至哈屯城驻北庭都防府防威武崇徳防蕃新大林紫河駞等七州及大黄室韦徳埒勒昂吉喇特察察哩约喜布古徳尼勒塔喇贵逹玛勒黙尔吉和卓乌库哩准布博克硕寛唐古呼穆苏希逹济勒贝十八部王众得精兵万余置官吏立排甲具噐仗明年二月甲午以青牛白马祭天地祖宗整旅而西假道囘鹘囘鹘王毕理克迎至邸大宴三日献马駞羊愿质子孙为附庸送至境外所过敌者胜之降者安之兵行万里归者数国获駞马牛财物不可胜计军势日盛至塔什干西域诸国举兵十万号呼喇繖来拒战大败之驻军塔什干凡九十日囘囘国王来降贡方物又西至竒尔玛勒羣臣上表劝进遂以乙巳嵗二月五日即皇帝位【辽史乙巳作甲辰兹据甲子会纪改】号噶尔汗复上汉尊号曰天祐皇帝改元延庆册元妃萧氏为昭徳皇后自萧额哩埒等四十九人并加祖父封爵有差延庆三年班师东归马行二十日得善地遂建都城号呼逊鄂尔多改延庆为康国元年三月以六院司大王萧额哩埒为兵马都元帅徳埒勒部前同知枢密院事萧托伦布副之察察哩部图噜耶律雅克为都部署防卫耶律特尔格为都监率七万骑东征以青牛白马祭天树旗以誓众行万余里无所得牛马多死勒兵而还逹实曰皇天弗顺数也康国十年卒在位二十年庙号徳宗子伊里年幼遗命以皇后权知国事后名塔布布延号感天皇后称制改元咸清在位七年子伊里即位改元绍兴籍民十八嵗以上得八万四千五百余户在位十三年卒庙号仁宗子幼遗诏以妹博克硕寛权国称制改元崇福号承天太后在位十四年仁宗次子珠勒呼即位改元天禧在位三十四年时以秋出猎奈曼王库楚埒伏兵擒之而据其位自天祚帝为金所执逹实建号沙漠之外凡四世七十六年库楚埒袭辽衣冠尊珠勒呼为太上皇朝夕问起居以待终焉珠勒呼死辽乃絶













　　钦定续通志卷四十六
&lt;史部,别史类,钦定续通志&gt;
　　钦定四库全书
　　钦定续通志卷四十七
　　金纪【一】
　　太祖　　　　太宗
　　太祖皇帝姓完顔氏讳旻本讳阿古达父世祖讳和哩布母翼简皇后纳喇氏其先岀靺鞨氏号勿吉勿吉古肃慎地也勿吉有七部唐初有黑水靺鞨粟米靺鞨其五部无闻黑水靺鞨东濒海南接髙丽五代时附属契丹其在南者系契丹籍号熟女真其在北者不系契丹籍号生女真生女真地有混同江长白山混同江亦名黑龙江所谓白山黑水也始祖讳哈富从髙丽来居完顔部布尔罕水之涯部众信服之生子徳帝乌鲁徳帝生子安帝巴哈安帝生子献祖绥赫献祖徙居海古勒水耕垦树艺始筑室有栋宇之制自此遂定居于安春水之侧生子昭祖舒噜昭祖始立条教约束部众及耀武于青岭白山而势乃寖强辽主官以特哩衮【按金史世纪载昭祖时尚未有文字不知月晦朔年夀莫得而考而叙始祖乃云初从髙丽来年已六十余其叙明懿皇后亦云部有贤女年六十而未嫁似相矛盾兹节其紧要者补附太祖本纪内余防删不録】生子景祖乌古鼐景祖稍役属诸部诸部多聴命来归辽主以为生女真节度使称都太师自是有官属渐立纪纲据其山川险要以计谋不使辽兵入境得知其道里辽主尝欲刻印与之使系籍不从以厚赀易邻铁为甲胄兵势大振时鄂敏水富察部特克绅特布水完顔部图们水温特赫部舍音水完顔部相继来附卒年五十四生子世祖和哩布及肃宗颇拉淑穆宗额噜温世祖生康宗乌雅舒及太祖自世祖肃宗穆宗康宗相继为节度使削平诸部康宗卒太祖嗣节度使位初辽道宗时有五色云气屡出东方大若二十斛囷仓之状司天孔致和窃谓人曰其下当生异人建非常之事咸雍四年戊申七月一日太祖生世祖与拉必玛察战于野鹊水被四创疾困坐太祖于膝抚之曰此儿长大吾复何忧太祖举止端重少即善射一日辽使坐府中见太祖手持弓矢使射羣鸟三发皆中辽使矍然曰竒男子也太祖尝宴赫舍哩部南望髙阜使众射之皆不能至太祖一发过之逾三百二十步后立射碑以志焉太祖尝遇壮士托云乗骏马持枪来刺太祖不及备舅氏和尔和驰出其间击托云枪折刺中其马托云仅得免又尝遇敌兵追急独行隘巷中失道追者益急值髙岸与人等马一跃而过追者乃还世祖寝疾太祖以事如辽统军司将行世祖戒之曰汝速了此事五月未半而归则我犹及见汝也太祖往见和啰木萨噶统军既毕事前世祖没一日还至家世祖见太祖来所请事皆如志喜甚执太祖手抱其颈而抚之世祖疾革谓穆宗曰乌雅舒柔善惟此子足了契丹事世祖已擒拉必玛察尚据哲克依水肃宗使太祖先取玛察家属康宗至哲克依水围之太祖防军亲获玛察献馘于辽辽命太祖为详衮久之以偏师伐尼玛哈部伯赫布尔噶等乃以特通额为乡导沿刷水夜行袭之虏其妻子初温都部巴图杀唐古部巴噶穆宗命太祖伐之乃与乌库哩部兵沿屯水过摩琳乡追及巴图于额斯珲山北泺之间杀之萨哈以都统伐埒克们图珲合实图美伐达萨塔萨哈与将佐议或欲先平边地部落城堡或欲径攻埒克城议不能决愿得太祖至军中穆宗以甲士七十命太祖将以往们图珲在穆噜宻斯罕城下实图美未到土人欲执们图珲以与敌使来告急遇太祖于实都甸太祖曰国兵尽在此矣使敌先得志于们图珲后虽种诛之何益乃分甲士四十与之自以三十人诣萨哈军及至夜急攻之迟明破其众还攻乌塔城遣普嘉努招卓多卓多乃降穆宗将伐萧哈里募兵得千余人女真兵未尝满千至是太祖勇气百倍曰有此甲兵何事不可图也哈里来战与辽兵合因止辽人自为战渤海留守以甲赠太祖太祖不受曰被彼甲而战战胜是因彼成功也穆宗令诸部不得擅置信牌驰驿讯事号令自此始一皆自太祖啓之康宗七年嵗不登民多流莩强者转而为盗罕都等欲重其法太祖曰以财杀人不可财者人所致也遂减其法为徴偿三倍民间多逋负卖妻子不能偿太祖曰骨肉之爱人心所同愿停二年勿徴自是逺近归心焉太祖既袭位辽使阿息保来曰何以不告丧太祖曰有丧不能吊而乃以为罪乎赫舍哩阿蘓既奔辽【按金史世纪穆宗伐阿蘓阿蘓奔诉于辽而城破遂留于辽自后康宗尝责辽以不遣阿蘓太祖又遣实古纳等往索之是阿蘓之留辽久矣辽史云天庆四年阿蘓未奔金太祖遣人来索考天庆五年即金収国元年则天庆四年去穆宗有十余年之远辽史恐系误载】初辽每嵗遣使市名鹰海东青于海上道出境内使者徴索无艺公私厌苦之康宗尝以不遣阿蘓为言稍拒其使者太祖遣宗室实古纳完顔尼楚赫往索阿蘓实古纳等还具言辽主骄肆废弛之状于是召官僚耆旧以伐辽告之使备冲要建城堡修戎器以聴命辽使节度使尼格来问状曰汝等有异志乎【按辽史载天庆元年辽主渔于混同江生女真部长阿古达率其弟乌竒迈等来朝辽主以其跋扈疑有异志大金国志载天庆四年辽主如混同江疑阿古达欲杀之金史载穆宗袭节度使位时朝辽主于渔所于太祖本纪不言有朝辽主事至太祖将伐辽辽乃使使以有异志来问状亦非朝辽主而见疑也诸书各异附识于此】太祖曰设险自守又何问哉辽复遣阿息保来诘之太祖曰我小国也事大国不敢发礼大国徳泽不施而逋逃是主以此字小能无望乎若以阿蘓与我请事朝贡茍不获已岂能束手受制也阿息保还辽人命统军萧托卜嘉调诸军于寜江州太祖闻之使富卦喇复索阿蘓实观其形势富卦喇还言辽兵多不知其数太祖曰彼初调兵岂能遽集如此复遣华沙布往还言惟四院统军司与寜江州军及渤海八百人耳太祖曰果如吾言谓诸将佐曰辽人知我将举兵集诸路军备我我必先发制之众皆曰善乃入见宣靖皇后告以伐辽事即奉后率诸将出门举觞东向以辽人荒肆不归阿蘓并已用兵之意祷于皇天后土祷毕号令诸部逹噜噶部色尔衮来告曰闻举兵伐辽我部谁从太祖曰与汝邻境固当从我若畏辽人自往就之九月太祖将攻寜江州督诸路兵防于拉林水得二千五百人以辽之罪申告于天地传梃而誓将至辽界先使宗干督士卒夷堑既度遇渤海军来攻左翼众少却辽兵直犯中军防耶律色实坠马辽人前救太祖射救者毙之复射中色实宗干与数骑陷辽军中太祖救之免胄战或自旁射太祖太祖还射之一矢而毙谓将士曰尽敌而止众从之勇气百倍辽军大奔相蹂践死者过半萨哈在别路使人来贺且请称帝太祖曰一战而胜遂称大号何示人浅也进军寜江州辽统军司以闻时辽主射鹿于庆州遣海州刺史髙仙夀应援【按辽主略不介意惟遣一刺史应援此正其致败之由金史失载兹据续通鉴纲目补纂以戒先机之失】诸军填堑攻城寜江人自东门出温特赫额图珲邀击尽殪之十月朔克其城获防御使大药师努隂纵之使招谕辽人铁骊部来送款次拉林城以俘获赐将士召渤海梁福额特埒使之伪亡去招谕其乡人曰女真渤海本同一家我兴师伐罪不滥及无辜也使完顔罗索招谕系辽籍女真师还命诸路以三百户为穆昆十穆昆为明安十一月辽都统萧嘉哩副都统托卜嘉将步骑十万【按珠赫店之役金史载十一月辽都统萧嘉哩副都统托卜嘉将步骑十万而辽史载十月发契丹奚军三千中京禁兵及土豪二千别选诸路合万余人命都统萧嘉哩副都统托卜嘉将之与金史异续通鉴纲目载十一月发契丹奚军三千中京禁兵七千以萧嗣先为都统托卜嘉副之又与辽史异大金国志载发奚契丹兵五千人兵溃复召宰相张琳付兵十万分四路悉为女真攻陷又与诸书互异而据续通鉴纲目尤足见轻敌致败之失】防于鸭子河北太祖自将击之未至防夜方就枕若有扶其首者三太祖寤曰神警我也即鸣鼓举燧而行黎明及河辽兵方壊陵道选壮士击走之大军继进遂登岸甲士三千七百至者才三之一俄与敌遇于珠赫店防大风起尘埃蔽天乗风势击之辽兵溃逐至沃棱泺杀获首虏及车马甲兵不可胜计辽人尝言女真兵若满万则不可敌至是始满万云斡鲁败辽兵斩托卜嘉富呼等攻宾州富察攻祥州拔之铁骊王和勒博以所部降乌楞古败辽军于咸州西斩统军罗索完顔罗索克咸州【按辽史云天庆三年三月阿古逹率五百骑突至咸州四年举兵攻寜江州考金史太祖攻寜江州前无以五百骑至咸州事及克寜江州后乌楞古败辽兵于咸州完顔罗索克咸州亦非太祖亲至也辽史又云天庆元年女真部长阿古达来朝四年攻寜江州据此则太祖为节度使四年而后称帝考金史康宗于癸巳嵗崩太祖袭位至嵗乙未以羣臣劝进乃称尊号是为节度使止二年也续通鉴纲目不载攻咸州事其袭位年月舆金史同辽史则因误记而失事实耳】是月乌竒迈萨哈希卜蘓率官属诸将劝进愿以新嵗元日恭上尊号太祖不许阿里罕普嘉努宗翰等进曰今大功已建若不称号无以系天下心太祖曰吾将思之
　　收国元年【恭读】
　　【御制全韵诗题金太祖云白山黑水本灵区勿吉七部原同俗东方云气生异人端重善射炳智烛以此诸部渐归附素衣朱襮从于沃适值辽政渐不纲混同迎战似神告女真满万不可敌至是其言验如卜建国称帝遂号金败辽达噜穷追逐一百廿年帝业开天相抑亦由人朂按金太祖初生时即有五色云气之瑞固由天相然英谟叡畧算无遗防知人善任人乐为用故辽宋之事虽成于天防间而规模运为实自此始诚如】
　　【圣论所定也谨録于此】春正月壬申朔羣臣奉上尊号是日即皇帝位帝曰辽以宾铁为号取其坚也宾铁虽坚终亦变壊惟金不变壊金之色白于是国号大金色尚白改元収国丙子帝自将攻黄龙府辽遣都统耶律鄂尔多左副统萧伊蘓右副统耶律章努都监萧色佛哷骑二十万步卒七万拒之帝率兵次寜江州西辽使僧嘉努来议
　　和国书斥帝名且使为属国庚子进师逼达噜噶城帝登髙望辽兵若连云灌木状顾谓左右曰辽兵心貮而情怯虽多不足畏也遂趋髙阜为阵宗雄以右翼先驰辽左军左军却左翼出其阵后辽右军皆力战罗索尼楚赫冲其中坚凡九陷阵宗翰以中军助之帝使宗斡往为疑兵宗雄已得利击辽右军辽兵遂败乗胜追蹑至其营防日暮围之黎明辽军溃围出逐北至阿噜冈辽步卒尽殪师还夏四月辽耶律章努来致书帝以书辞慢侮留其副遣章努回报书亦如之五月甲戌拜天射栁故事五月五日七月十五日九月九日拜天射栁嵗以为常六月己亥朔辽耶律章努复以国书来犹斥帝名帝亦斥辽主名以复之且谕之使降秋七月戊辰以弟乌竒迈为安班贝勒国相萨哈为古伦贝勒希卜蘓为爱满贝勒弟舍音为古伦贝勒辽使萨喇以书来留之不遣九百奚营来降八月戊戌帝亲征黄龙府次混同江无舟使一人导前乗赭白马径涉曰视吾鞭所指而行诸军随之水及马腹后使舟人测其渡处深不得其底九月遂克黄龙府遣萨喇还遂班师癸巳以萨哈为古伦乌赫哩贝勒阿里罕为古伦英实贝勒冬十一月辽主自将七十万至图门驸马萧特黙林牙萧扎拉等将骑五万步四十万至沃棱泺帝自将御之十二月己亥行次约罗诸将曰辽兵众其锋未易当吾军逺来人马疲乏宜驻于此深沟髙垒以待之从之遣都古尔讷尼楚赫镇达噜噶丁未获辽督饷者知辽主以章努叛西还二日矣诸将曰今辽主既还可乗怠追击之帝曰敌来不迎战去而追之欲以此为勇耶众皆悚愧愿自効帝复曰诚欲追敌约赍以往无事餫馈若破敌何求不得众皆奋跃追及辽主于呼岱巴冈兵止二万帝曰彼众我寡兵不可分视其中军最坚辽主必在焉败其中军可以得志使右翼先战兵数交左翼合而攻之辽兵大溃死者相属百余里所获不可胜计萧特黙等焚营遁去遂班师尔佳萨哈取开州博勒和下徳里城萨里罕降
　　二年春正月戊子诏四方来降者加优恤诸部官民已降或为军所俘获逃遯而还者勿以为罪官其部长使从宜居处闰月髙永昌据东京叛辽夏四月乙丑以斡鲁统内外诸军讨髙永昌华沙布等被害五月斡鲁等败永昌托卜嘉擒永昌以献戮之东京州县及南路系辽女真皆降诏除辽法省税赋置明安穆昆以斡鲁为南路都统徳特贝勒额图珲破辽兵六万于昭蘓城秋九月始制金牌冬十二月庚申朔诏明年改元天辅天辅元年【按大金国志云太祖在位六年以天辅元年为称帝之始考简録载太祖珠赫店战胜后于次年开国建元収国与金史同续通鉴纲目亦于宋政和五年书女真完顔阿古达称帝国号金建元収国则大金国志明系脱误而天辅实改元之始非称帝之始也】春正月舍音取泰州夏四月辽秦晋国王耶律聂哷来伐都古尔讷罗索博勒和将兵二万防咸州路都统乌楞古击之五月丁巳诏自收寜江州已后同姓为婚者杖而离之秋七月戊申以完顔沃棱知东京事冬十二月甲子乌楞古等败耶律聂哷兵于蒺黎山拔显州干懿豪徽成川恵等州皆降是月宋使登州防御使马政以国书来【按诸帝纪内数见之典如诸国聘问往来与夫春水秋山禘享谒陵祈雨劝农之以为常兹俱于初见处书之后不复叙其或囚行常典而别有闗要则虽屡见必书以存其事实】其略曰日出之分实生圣人窃闻征辽屡破勍敌若克辽之后五代时陷入契丹汉地愿畀下邑【按金史载宋使登州防御使马政以国书来是宋先通好也宋史载金使李善庆来是金先通好也宋史又载遣赵有开马政报聘不至而复是未至金国也金史载马政以国书来则是已至也考米以得辽人李良嗣献取燕之谋欲借金以成夹攻之势而金初无所资于宋则金不应先为通好自以金史为正但所载宋书仅有乞地之语未及夹攻岂宋之始愿并欲不劳而获耶今各仍其原文而所谓开端之迹兆祸之基亦因可见】
　　二年春正月庚寅辽双州节度使张崇降使索多如宋报聘约夹攻【按续通鉴纲目载金遣李善庆索多以礼物来修好诏蔡京等谕以夹攻之意未言索多来约夹攻是欲夹攻者本系宋人啓贪见而昧祸机故不顾与契丹数百年之好若金则兵力自足胜辽何借夹攻乃金史并未载宋来约夹攻而但载使索多如宋约其夹攻恐系沿误今仍原文而附识之】所请之地得者有之二月癸丑朔辽使耶律努格等来议和辛酉贝勒都古尔讷罗索来见帝以辽主近在中京而敢辄来皆杖之和勒博双寛等劾奏咸州都统乌楞古命阇格代为都统而鞫治之乌楞古坐降穆昆三月壬辰辽使耶律努格以国书来庚子以罗索为万户镇黄龙府夏五月丙申命呼图克昆如辽六月甲寅诏有司禁民凌虐典雇良人及倍取赎直者甲戌辽通祺双辽等州八百余戸来归命分置诸部择膏腴之地处之秋七月癸未诏博啰水路完顔珠勒呼浡海大嘉努等六穆昆之民可具其登耗以闻呼图克昆还自辽耶律努格复以国书来丙申呼图克昆如辽辽户二百来归处之泰州诏遣阿里库理嘉努徳勒岱招谕未降者仍诏色埒等其降附新民善为存抚八月呼图克昆还自辽耶律努格托迪复以国书来九月戊子诏选善属文者以为国书诏令闰月庚戌朔以降将霍石韩庆和为千户九百奚部萧寳伊逊北部额哩页汉人王六儿王伯龙契丹特黙髙从祐等各率众来降辽耶律努格以国书来冬十月癸未以龙化州降者张应古刘仲良为千户乙未以降者李孝功渤海二哥为千户十二月甲辰遣贝勒珠卜以定辽地谕髙丽耶律努格以国书来辽懿州节度使刘宏以户三千并执辽候人来降以为千户
　　三年春正月甲寅东京人为质者永吉等五人结众叛事觉诛没诏继有犯者并如之三月耶律努格以国书来夏五月壬戌诏与辽和其兵兴以前诸部民有犯罪流窜亡入于辽者明谕诸路千户穆昆徧与询访其官称名氏地里具録以上六月辛夘辽遣太傅实讷埒等奉册玺来命摘册文不合者数事复之索多还自宋宋使马政及其子宏来聘索多受宋团练使帝怒杖而夺之宋使还复遣贝勒色埒赫噜等如宋秋七月辛亥辽人杨询卿罗子韦各率众来降命各以所部为穆昆八月己丑颁女真字九月以辽册礼使失期诏诸军过江屯驻冬十一月实讷埒等复以国书来
　　四年春二月色埒赫噜还自宋宋使赵良嗣王晖来议燕京西京地三月甲辰帝以辽人和议无成惟饰虚辞以为缓师之计乃议进讨辛酉诏咸州路都统司以兵防于浑河辽实讷埒以国书来夏四月乙未帝自将伐辽以辽使实讷埒宋使赵良嗣等从行五月甲辰次浑河西使宗雄先趋上京遣降者马乙持诏谕城中上京拒守帝谓实讷埒赵良嗣等曰汝可观我用兵以卜去就帝亲临城督将士诸军鼓噪而进自旦及已栋摩以麾下先登克其外城留守托卜嘉以城降赵良嗣等奉觞为夀称万嵗是日赦上京官民诏谕辽副统伊都壬戌次沃赫河宗干言地逺时暑军马罢乏若深入敌境粮餽乏絶恐有后艰帝乃班师命分兵攻庆州秋七月癸夘至自伐辽冬十月戊辰朔日有食之十一月京东留守司乞本京官民质子増数畨代帝不许曰诸质子已各受田庐若复畨代则往来动摇可并仍旧十二月宋复使马政来请西京之地
　　五年春二月分诸路明安穆昆之民万戸屯泰州以博勒和统之赐耕牛夏四月乙丑朔宗翰请伐辽诏诸路预戒军事五月辽都统耶律伊都等诣咸州降闰月辛巳古伦乌赫哩贝勒萨哈薨六月庚子诏乌竒迈貮国政以舍音为乌赫哩贝勒普嘉努为温贝勒宗翰为伊拉齐贝勒秋七月庚辰诏议亲征以连雨罢冬十一月辛丑以杲为内外诸军都统帅师伐辽以昱宗翰宗干宗望宗盘等副之甲辰诏诸军见可而进无淹师期事有从权毋须申禀若克中京所得礼乐仪仗图书文籍并先次津发赴阙
　　六年春正月乙亥都统杲取中京遂下泽州二月庚寅朔日有食之己亥宗翰等败辽奚王锡黙于北安壬寅都统杲遣使奏捷命分遣将士招降山前诸部宗翰驻北安遣希尹等畧地获辽防卫耶律实讷埒知辽主猎鸳鸯泺杀其子晋王众益离心遂报都统杲进兵袭之三月杲出青岭宗翰出瓢岭追辽主于鸳鸯泺辽主奔西京宗翰复追至白水泺不及获其货寳壬申西京降希尹追辽主于伊实部不及乙亥西京复叛是月辽秦晋国王耶律聂哷即位于燕夏四月复取西京壬辰遣图克坦乌济髙庆裔于宋戊戌都统杲自西京趋白水泺遣耶律坦招徕西南诸部西至夏栋摩罗索招降天徳云内寜边东胜等州获阿蘓而还时山西城邑诸部虽降人心未固辽主保隂山耶律聂哷在燕京都统杲遣宗望入奏请帝临军五月辛酉宗望来奏捷耶律聂哷遣使请罢兵戊寅使杨勉以书谕聂哷使之降六月戊子朔帝亲征辽发自上京乌竒迈监国是月耶律聂哷卒秋七月甲子诏诸将无得逺迎以废军务壬午希尹以阿蘓见杖而释之八月己丑次鸳鸯泺都统杲率官属来见癸巳帝追辽主于大鱼泺昱宗望追及辽主于石辇铎与战败之辽主遁己亥次居延北辛丑中京将完顔珲楚败契丹奚汉六万于髙州贝勒玛竒死之昱宗望追辽主于谔勒哲图不及九月庚申次草泺栋摩平中京部族之先叛者及招抚沿海郡县节度使耶律慎思领诸部入内地归化奉圣二州降冬十月丙戌蔚州降每获一州下诏存恤赦罪免逋以安反侧十二月帝伐燕京戊子次居庸闗庚寅辽统军都监髙陆等来送款帝至燕京入自南门使尼楚赫罗索陈于城上帝乃次于城南辽知枢密院左企弓虞仲文枢宻使曺勇义副使张彦忠参知政事康公弼佥书刘彦宗奉表降辛夘辽百官诣军门叩头请罪诏一切释之壬辰帝御徳胜殿羣臣称贺甲午命左企弓等抚定燕京诸州县辽萧妃与官属数人遁去诏发兵追之黄龙府叛宗辅讨平之
　　七年春正月丁巳辽奚王和勒博僣称帝甲子辽平州节度使时立爱降壬申诏招谕和勒博癸酉以时立爱言招抚诸部己夘宋使来议燕京西京地庚辰宜锦干显成川豪懿等州皆降甲申诏诸将无纵军士动扰新附人民以废农业二月乙酉朔命萨巴招谕兴中府降之辽来隰迁润四州皆降壬辰诏谕逃散未降之民存恤迁户毋辄骚动癸巳诏显咸东京诸路闗津无禁民往来宋使赵良嗣来请加嵗币以代燕税【按宋以嵗币输辽百余年未尝形其匮乏至于防金攻辽造衅失计及后加币代税借括许约而所费转多诚如通鉴辑览】
　　【御批辽币虽废金币旋加失算之中更为失算而危亡之患即因之以兴也谨録于此】及议画疆与遣使贺正旦生辰置场交易并计议西京等事乙巳诏都统杲録用新附之民有材能者戊申诏与宋燕京六州之地癸丑大赦是月改平州为南京以张觉为留守三月戊午以都统杲等言召耶律玛展伊都乌舍道拉等责以谋叛命杖道拉七十余并释之宋使卢益赵良嗣马宏以国书来夏四月丁亥遣斡鲁宗望袭辽主于隂山壬辰复书于宋辽兵复犯奉圣州林牙达实壁龙门东二十五里都统斡鲁闻之遣卓哩罗索马和尚等率兵讨之生获逹实悉降其众癸巳诏自今军事若皆中覆不无留滞应此路事务申都统司余皆取决枢宻院命实古讷博勒和监防长胜军及燕京豪族工匠由松亭闗徙之内地己亥次儒州斡鲁宗望等袭
　　辽权六院司喀勒扎于白水泺获之其宗属秦王许王等降闻辽主留辎重青冢遣宗望罗索尼楚赫等追袭及之宗望追及辽主决战大败之获其子赵王实讷埒及传国玺五月甲寅南京留守张觉据城叛丙寅次野狐岭己巳次拉林泺受俘诏曰辽主孽虽自作尝居大位伶仃去国深所不忍如招之肯来尽付戚属并宗族勿去舆帐善存抚之其实讷埒以下及诸官吏并释其罪且加抚慰奚路都统达兰攻蘓库卓琳托纽所部十三岩皆平之又遣奚马和尚攻萨必达噜噶并五院司诸部执其节度伊里和勒博为其下所杀六月壬午朔次鸳鸯泺是日栋摩败张觉于营州丙申帝不豫将还上京命宗翰为都统昱与斡鲁副之驻兵云中以备边己酉次鄂都山驿召安班贝勒乌竒迈秋八月辛巳朔日有食之乙未次浑河北安班贝勒乌竒迈率宗室百官上谒戊申帝崩于布图泺西行宫【宋史作五月】年五十六九月癸丑梓宫至上京諡曰武元皇帝加諡应干兴运昭徳定功睿神庄孝仁明大圣武元皇帝庙号太祖陵曰睿陵
　　太祖収国二年天辅七年在位凡九年
　　太宗皇帝讳晟本讳乌竒迈世祖第四子太祖母弟也初为穆宗养子收国元年十月命为安班贝勒太祖征伐常居守天辅七年六月太祖次鸳鸯泺有疾至鄂都山驿召帝赴行在诏曰今辽主尽丧其师奔于夏国辽官多啰约索等劫其子聂哷而立之已留宗翰等措画朕亲巡已久功亦大就所获州部正须绥抚是用还都八月中旬可至春州汝率内戚迎我若至豹子崖尤善八月乙未防于浑河北戊申太祖崩九月乙夘葬太祖于宫城西古伦贝勒杲郓王昻宗峻宗干率宗亲百官请正帝位不许固请亦不许宗干率诸弟以赭袍被体寘玺懐中丙辰即皇帝位【恭读】
　　【御制全韵诗题金太宗云天辅草创天防继灭辽北朝归掌握南征徽钦就拘絷髙宗称侄慙不觉其势颇可成一统未乗时实失商搉武功既昭修以文劝农议礼并制乐传位熙宗继太祖大公量更人难学按金太宗朝以舍音宗干知国政以宗翰宗望总戎事武功文徳克成经国规模而传位熙宗使太祖世嗣不失正绪可谓行其所难
　　诚如　　　　　　　　　圣制所谓大公难学也谨录于此】己未告祀天地丙寅大赦改天辅七年为天防元年癸酉发粟赈降人之徙于上京者戊寅诏诸明安赋米给户口在内地匮乏者冬十月壬辰诏以空名空头百道给西南西北两路都统宗翰以便宜从事十一月命宗望问栋摩罪以其讨张觉败绩也诏谕南京割武朔二州入于宋【按宋史作朔武蔚三州又系太祖所割为天辅七年五月时事俱与此异】贝勒鄂勒博及巴喇繖破走伊实布违于归化己巳徙迁润来隰四州之民于沈州庚午宗望及张觉战于南京大败之张觉奔宋【按金史太祖本纪载张觉五月据城叛是时尚未奔宋也太宗本记载十一月张觉战败奔宋而宋史载五月太祖殂六月张觉以平州来附失事之实】城中人执其父及二子以献戮之军中壬申张忠嗣张敦固以南京降复叛己夘诏女真人先有附于辽今复虏获者悉从其所欲居而复之其奴婢部曲昔虽逃背今能复归者并聴为民十二月辛巳蠲民间贷息诏以咸州以南蘓复州以北年谷不登其应输南京军
　　粮免之甲午又诏比闻民间乏食至有鬻其子者其聴以丁力等者赎之是日以杲为安班贝勒宗干为古伦贝勒遣李靖如宋告哀
　　二年春正月庚戌朔以们图珲为阿斯罕贝勒参议国政戊午诏赎同姓人自鬻及典质者癸亥以东京比嵗不登诏减田租市租之半甲戌宗翰宗望请勿割山西郡县与宋帝曰是违先帝之命也其速与之夏国奉表称藩以下寨以北隂山以南伊实伊喇部图噜泺西之地与之丙子贻宋书索俘虏叛亡丁丑始自京师至南京毎五十里置驿二月诏有盗发辽诸陵者罪死庚寅诏命给宗翰马七百匹田种千石米七千石以赈新附之民乙巳诏谕南京官僚小大之事必闗白军师无得専达朝廷丙午宗翰乞济师诏有司选精兵五千给之丁未命宗望凡南京留守及诸阙员可选勲贤有人望者就注拟之具姓名官阶以闻三月己酉朔命宗望以宋嵗币银绢分赐有功将士宗望请选良吏招抚迁润来隰之民保山砦者又以南京反覆凡攻取之计乞与知枢宻院事刘彦宗裁决之辛未夏国王李干顺遣使上誓表闰月戊寅朔赐夏国誓诏辛巳命置驿上京春泰之间己丑乌库哩达鲁特两部来降以宗翰言罢割山西诸镇与宋舍音袭约尼扎古雅走之获其妻孥羣从及豪族贝勒珲楚等破奚七岩而抚之夏四月己酉以宗翰经畧西夏且赏其破辽之功赈上京路西北路降者及新徙岭东之人戊午以实古纳所筑上京新城名防平州乙亥诏赎上京路新迁寜江州户口卖身者六百余人宋遣使来吊丧以髙卓佛和等充遗留国信使髙兴辅刘兴嗣等充告即位国信使如宋五月癸未诏新降之民诉讼者众今方农时或失田业可俟农隙聴决乙巳海兰路军帅完顔呼噜古等言往者嵗捕海狗海东青鸦鹘于髙丽之境近以二舟往髙丽乃尽杀二舟之人帝曰以小故起战争甚非所宜今后非奉命毋辄往栋摩克南京杀都统张敦固秋七月壬午皇子宗峻薨壬辰和硕台言髙丽纳吾叛亡増其边备必有异图诏以毋先犯彼或侵畧与之从事乙未乌珲部及诸营叛以斋贝勒昱等讨平之八月乙巳朔以贝勒乌哲讷等为贺宋生辰使丁巳六部都统达兰击走扎古雅杀其队将克尔叟博斯呼等又破降骆駞山金源兴中诸军诏增给银牌十冬十月甲辰朔夏国遣使谢誓诏甲子诏发寜江州粟赈泰州民被秋潦者约尼扎古雅率众来降兴中府降丙寅诏有司运米五万石于广寜以给南京润州戍卒命栋摩益兵以备髙丽戊辰斡鲁奏辽托卜嘉来奔言耶律达实自称为王辽主从者不过四千户有步骑万余欲趋天徳驻伊都谷诏酌事宜毋辄専行十一月癸未栋摩下宜州杀节度使韩庆民癸夘诏以米五万石给兰达实古纳
　　三年春正月戊子韩资正加尚书左仆射为诸宫都部署二月壬戌罗索奏获辽主诏以赴京丁夘以巴噶城地分授所徙乌库哩徳埒勒二部及契丹民三月乙亥阿斯罕贝勒们图珲薨丙子赈奚契丹新附之民辛巳建乾元殿斡鲁献传国玺以玛克实来附请授印绶是日赐完顔罗索铁劵夏六月庚申以获辽主遣李用和【宋史作李孝和】等充告庆使如宋秋七月壬申禁内外官宗室毋私役百姓八月癸夘斡鲁以辽主至京师甲辰告于太祖庙丙午辽主延禧入见降封海滨王壬子诏有司拣阅善射勇健之士以备宋九月癸巳尔佳萨哈有罪伏诛以图克坦乌里代之冬十月甲辰诏诸将伐宋【按金史天防三年十月诏诸将伐宋而宋史乃云七月河东言聂赫至云中考聂赫在天防二年四月诏经略西夏及是奉诏伐宋则宋人安得以七月至云中先知其意在于宋也简録所载与此同宋史有失事实】以杲兼领都元帅宗翰兼左副元帅完顔希尹为元帅右监军耶律伊都为元帅右都监自西京入太原达兰为六部路都统舍音副之宗望为南京路都统栋摩副之刘彦宗领汉军都统自南京入燕山诏建太祖庙于西京召页噜教授女真字丁巳以栋摩为南京路都统素赫副之宗望为栋摩刘彦宗两军监战壬戌诏曰今大有年无储蓄则何以备饥馑其令牛一具赋粟一石每穆昆为一廪贮之宋易州戍将韩民毅以军降处之蔚州十一月辛夘以张忠嗣权签南京中书枢宻院事十二月庚子宗翰下朔州甲辰宗望诸军及宋郭药师张企徽刘舜仁战于白河大破之药师降燕山州县悉平戊申宗翰克代州乙夘中山降丙辰宗望破宋师于真定戊午宗翰围太原伊都破宋河东陕西援兵于汾河北甲子宗望克信徳府
　　四年春正月丁夘朔始朝日戊辰宗弼取汤隂大臭攻下濬州达呼布取黎阳己巳诸军渡河庚午取滑州宗望使呉孝民等入汴问宋取首谋平山叛人张觉及帅臣童贯等宋太上皇帝出奔癸酉诸军围汴甲戌宋使李税来谢罪且请修好宗望许之戊寅宋増嵗币以康王构少宰张邦昌为质誓书称侄大宋皇帝伯大金皇帝癸未诸军解围二月丁酉朔宋将姚平仲以兵四十万夜袭宗望营败之己亥复进师围汴宋使宇文虚中以书来许割太原中山河间三镇地改以肃王枢为质遣康王构归师还壬子以滑濬二州与宋宗翰定威胜军攻下隆徳府丁巳次泽州海滨王家奴诬其主欲亡去诏诛之三月癸未尼楚赫围太原宗翰还西京夏四月癸夘宗望使宗弼来奏捷乙丑耿守忠等大败宋人于西都谷五月辛未宋种师中以兵出井陉癸酉完顔和尼败之斩师中于阵是日巴尔斯败宋姚古军于隆州谷六月丙申朔髙丽国王王楷奉表称藩庚申以宗望为右副元帅秋七月丙寅遣髙伯淑等宣谕髙丽壬申命大防以所领渤海军八明安为万户萧仲恭使宋还上宋帝与耶律伊都蜡书八月庚子诏左副元帅宗翰右副元帅宗望伐宋诸将屡败宋师所至以城降癸丑宗望发保州九月丙寅宗翰克太原执经略使张孝纯己巳复以南京为平州辛未宗望破宋种师闵军于井陉取天威军克真定杀其守李邈冬十一月甲子宗斡自太原趋汴丙寅宗望自真定趋汴戊辰宗翰下威胜军癸酉萨喇达破天井闗乙亥宗翰克隆徳府和尼渡盟津西京永安军郑州皆降庚辰宗翰克泽州宗望诸军渡河临河大名二县徳清军开徳府皆下丙戌克懐州是日宗望至汴闰月壬辰朔宋出兵拒战宗望等击败之癸巳宗翰至汴丙辰克汴城辛酉宋主桓出居青城十二月癸亥宋主桓降是日归于汴城庚辰诏所在长吏敦劝农功
　　五年春正月癸巳宗翰宗望使使以宋降表来上乙未知枢密院事刘彦宗上表请复立赵氏不聴丁巳回鹘哈喇汗遣使入贡二月丙寅诏降宋二帝为庶人三月丁酉立宋少宰张邦昌为大楚皇帝割地赐夏国夏四月乙酉克陕府取虢州丙戌以达兰为元帅左监军栋摩为元帅左都监宗翰宗望以宋二帝归初宋主桓降宋将范琼逼上皇皇后皇太子及诸王如青城至是俱北归【按金史载宗翰宗望以宋二帝归而未载皇后皇太子等似于后所载归宋之丧及海陵诛宋宗室数十余人诸事毫无原委而宋史乃云金人逼入青城不称范琼逼如金军又失乱臣贼子春秋必诛之道兹
　　谨遵　　　　　　御批通鉴辑览书法补纂】诏哈斯罕诸部与新附人其在降附之后同姓为婚者离之五月庚寅朔宋康王构即位于归徳宋主以张邦昌为太保久之赐死【按宋史康王即位以张邦昌为太保诏称知机达变勲在社稷久之以李纲言其僭逆赐死潭州恭读通鉴辑览】
　　【御批宋髙宗于张邦昌非惟不较其僭逆之迹且隂徳其拥戴之功其终从窜放特因李纲执持大义知公论所在不得已而行之此真推见隠微万古不易之论也金史于康王即位下即云宋杀张邦昌于事理殊未清晰今据宋史改叙】罗索降解绛慈隰石河中岢岚寜化保徳火山诸城达兰徇地山东下宻州达呼下单州广信军降六月
　　庚申诏曰自河之北今既分画宜抚其民毋肆俘掠庚辰右副元帅宗望汉国王宗杰继薨秋七月甲午赐宗翰劵书八月丙戌以宗辅为右副元帅诏河北河东郡县职员多阙宜开贡举取士以安新民其南北进士各以所业试之九月丁未诏以内地诸路毎耕牛一具赋粟五斗以备歉嵗辛亥赐完顔希尹尼楚赫劵书栋摩取河间大败宋兵于莫州雄州降达兰克祁州永寜军保州顺安军皆降冬十月宋二帝自燕徙居于中京十
　　二月丙寅右副元帅宗辅伐宋徇地淄青乌淩阿托云败宋将李成于淄州赵州降阿里库徇地濬州败宋兵遂取滑州乙亥西南路都统斡鲁薨
　　六年春正月丙戌朔宗弼破宋郑宗孟于青州尼楚赫诸军所至克降甲寅宋将马括兵次乐安宗辅击败之闻宋主在维扬以农时还师宗弼败宋兵于河上二月以所克洛阳襄阳頴昌汝郑均房唐邓陈蔡诸处之民迁于河北宗翰复遣罗索攻下京兆同华河中鳯翔诸处宋经制副使傅亮以兵降【按宋史河东经制副使傅亮以兵降载在正月金史擒经制使傅亮载在二月经制使经制副使以擒以降二月正月彼此俱异考宗翰破京兆府永兴军时经略使唐重等皆死而傅亮不闻与其难若金史以擒书似兵败见执于傅亮之罪隠而未彰宋史云以兵降得事之实今据改】三月壬辰命实古纳籍完顔慎思所领诸部及未置明安穆昆户来上己酉达兰下恩州夏五月戊戌伊逊特古斯以本部来附六月己未诏求祖宗遗事达兰遣兵徇下磁州信徳府秋七月乙巳宋主遣使奉表请和诏进兵伐之以故宋主父子赴上京八月乙夘罗索败宋兵于华州额特埒破敌于渭水遂取下邽丁丑以故宋主父子素服见太祖庙遂入见于乾元殿封其父为昏徳公子重昏侯是日告于太祖庙以州郡职员名称及俸给因革诏中外九月辛丑胜额等屡败宋兵乙丑取丹州【按金史载天防六年九月胜额等屡败宋兵取丹州而简録载天防三年十二月胜额以三百骑遇中山戍兵三万力战死之彼此互异】冬十月戊寅徙昏徳公重昏侯于韩州庚辰宗翰宗辅防于濮伐宋十一月庚寅富察罗索取延安府壬辰赈伊兰路乙未取濮州绥徳军降罗索再攻晋寜军十二月丙辰宗弼取开徳府丁邜宗辅克大名府呼沙呼败宋兵于巩
　　七年春正月辛巳呉国王栋摩薨甲午以韩企先同中书门下平章事知枢宻院事二月戊辰宋麟府路安抚使折可求以麟府丰三州降【按金史天防七年二月戊辰宋麟府路安抚使折可求以麟府丰三州降己巳罗索破晋寜军擒其守徐徽言使降将折可求谕之降宋史于十一月攻晋寜下载徐徽言拒却之知府州折可求以城降月日既与此异而折可求知府州亦非为麟府路安抚使所载俱不同今仍原文而附识之】己巳罗索等破晋寜军其守徐徽言据于城拒战庚午率众溃围走擒之命降将折可求谕之降徽言与其将孙昻及士卒皆不屈乃杀之甲戌诏禁辽代山陵樵采三月壬寅诏军兴以来良人被驱畧者聴其父母夫妻子赎之夏四月富察罗索取鄜坊二州五月乙夘巴尔斯等袭宋主于扬州秋九月丙午朔日有食之庚午宗弼败宋兵于睢阳辛未降其城是月曺州降冬十月丙子朔京兆府降丁丑巩州降丁酉阿里当堪大臭破宋师于夀春己亥宋安抚使马世元以城降甲辰庐州降十一月丙辰宗弼取和州壬戌渡江败宋副元帅杜充军于江寜丁夘克江寜十二月丙戌宗弼取湖州丁亥克杭州遣将追宋主于明州越州降戊戌阿里富埒珲败宋兵于东闗遂济曺娥江壬寅败宋兵于髙桥宋主入于海
　　八年春正月丁巳以韩企先为尚书左仆射兼侍中己未阿里富埒珲克明州执其守臣赵伯谔庚申阿里布色哩页下太平顺昌及濠州是月宋副元帅杜充以其众降二月乙亥宗弼还自杭州庚寅取秀州戊戌取平江汴京乱三月丁夘达达哩平之宗弼及宋韩世忠战于镇江不利夏四月丙申复战于江寜败之诸军渡江是日阿里布战于拓臯己亥周企战于夀春辛丑罗索战于淳化皆胜之遂克邠州五月癸夘禁私度僧尼及继父继母之男女无相嫁娶戊申诏签河北河东军赎其家属之流寓河南而被俘掠为奴婢者六月壬申遣耶律喀勒扎萧必拉哩等十人分治新附州镇癸酉诏以昏徳公六女为宗妇秋七月以皇子右副元帅宗辅经略陕西丁夘帝如东京温汤徙昏徳公重昏侯于呼尔哈路九月戊申立刘豫为大齐皇帝世修子礼都大名府辛酉安班贝勒都元帅杲薨癸亥宗辅等败宋张浚军于富平耀州降乙丑鳯翔府降冬十月乙亥帝至自东京甲申以鐡骊图噜拉同中书门下平章事诏辽宋官上本国诰命等第换授十一月甲辰宗辅下泾州渭原二州降宋泾原路统制张中孚知镇戎军李彦以众降马五等击宋呉玠军于陇州十二月丁丑完顔罗索薨乙酉宗辅败宋刘维辅军壬辰熙州降
　　九年春正月戊申给海兰路诸穆昆田癸丑以时立爱为侍中知枢密院张忠嗣为宣政殿大学士知三司使事宗弼阿里布抚定巩洮河乐西寜兰廓积石等州泾原熙河两路皆平夏四月己夘诏新徙戍边户有典质亲属奴婢者官为赎之户计其口少者以官奴婢益之使户为四口又乏耕牛者给以官牛别委官劝督田作其续迁戍户在中路者姑止之五月丙午分遣使者诸路劝农六月壬辰赐昏徳公重昏侯时服各两袭秋九月己酉和州回鹘执耶律达实之党萨巴徳埒托多来献冬十月萨里罕攻下庆阳慕洧以环州降宗弼与宋呉玠战于和尚原不利十一月己未迁赵氏疎属于上京以陜西地赐齐
　　十年春正月壬子诏士庶之族赋役均之二月庚午赈上京路戍边明安民夏四月庚午以太祖孙亶为安班贝勒皇子宗磐为古伦乌赫哩贝勒宗干为古伦左贝勒左副元帅宗翰为古伦右贝勒兼都元帅右副元帅宗辅为左副元帅庚寅以鸭绿混同江暴涨命赈徙戍边户闰月辛夘分遣呼沙呼等十二人阅诸路丁壮调赴军秋七月甲午赈泰州路戍边户帝如中京九月耶律伊都谋反出奔其党萧髙陆伏诛萧特黙格自杀冬十月壬寅大赦帝如兴中府十一月癸未萨里罕请取剑外十三州从之部族节度使特古斯捕斩伊都及其诸子函首来献十二月庚子萨里罕克金州帝至自兴中府
　　十一年春正月丁夘萨里罕败吴玠于饶风闗戊辰取洋州甲戌入兴元府二月己亥元帅府言承诏赈军士请自元帅以下有禄者出钱助给之诏毋取于臣下悉从官给秋八月戊子赵防诬告其父昏徳公谋反伏诛【按沂王枵以诬告其父被诛真乱臣贼子之尤然流离至此尚忍而为之诚如通鉴辑览】
　　【御批责其家教人心徽钦无所逃其罪也谨识于此】戊戌诏曰比以军旅未定尝命帅府择人授官今并从朝廷选注冬十一月丙寅赈伊兰路宗弼克和尚原十二月癸未赈海兰路
　　十二年春正月甲子初改定制度诏中外丙寅如东京二月丁酉萨里罕败宋呉玠军于固镇夏四月至自东京六月甲午以阿里布为元帅右都监
　　十三年春正月丙午朔日有食之己巳帝崩于明徳宫年六十一諡曰文烈皇帝加諡体元应运世徳昭功哲惠仁圣文烈皇帝陵曰恭陵
　　太宗天防十三年






　　钦定续通志卷四十七
　　钦定四库全书
　　钦定续通志卷四十八
　　金纪【二】
　　熈宗　　　　海陵
　　熈宗皇帝讳亶本讳哈喇太祖孙景宣皇帝子母富察氏天会十年宗翰宗辅希尹入朝与宗干议以自杲薨后安班贝勒虚位已乆哈喇先帝嫡孙当立相与请于太宗者再三乃从之四月庚午诏定为储嗣十三年正月己巳太宗崩庚午即皇帝位二月乙巳追諡太祖后唐古氏曰圣穆皇后费摩氏曰光懿皇后辛酉改葬太祖于和陵三月庚辰諡大行皇帝曰文烈庙号太宗乙酉葬太宗于和陵甲午以宗翰为太保领三省事封晋国王夏四月丙寅昬徳公赵佶薨遣使致祭及赙赠五月甲申左副元帅宗辅薨秋九月壬申追尊皇考丰王为景宣皇帝庙号徽宗皇妣富察氏为惠昭皇后戊寅尊太祖后赫舍哩氏太宗后唐古氏皆为太皇太后冬十一月以宗磐为太师乙亥初颁厯己卯以完顔希尹为尚书左丞相兼侍中太子少保高庆裔为左丞萧庆为右丞十二月癸亥以京西鹿囿赐农民
　　天防十四年春正月己巳朔帝朝太皇太后于两宫丁丑太皇太后赫舍哩氏崩三月壬午以太保宗翰太师宗磐太傅宗干并领三省事秋八月丙辰追尊九代祖以下曰皇帝皇后始祖曰景元皇帝庙号始祖后曰明懿皇后徳帝曰徳皇帝后曰思皇后安帝曰安皇帝后曰节皇后献祖曰定昭皇帝庙号献祖后曰恭靖皇后昭祖曰成襄皇帝庙号昭祖后图克坦氏曰威顺皇后景祖曰惠桓皇帝庙号景祖后唐古氏曰昭肃皇后世祖曰圣肃皇帝庙号世祖后纳喇氏曰翼简皇后肃宗曰穆宪皇帝庙号肃宗后富察氏曰靖宣皇后穆宗曰章顺孝平皇帝庙号穆宗后乌库哩氏曰贞惠皇后康宗曰献敏恭简皇帝庙号康宗后唐古氏曰敬僖皇后【按金史熈宗天会十四年追尊九代帝后而未载諡号以己见于世纪及后妃传也兹既删去世纪而后妃传又始自太祖圣穆皇后故补载九代諡号于此】定始祖景祖世祖太祖太宗庙皆不祧
　　十五年春正月癸亥朔帝朝太皇太后于明徳宫夏六月庚戌尚书左丞高庆裔转运使刘思有罪伏诛秋七月辛巳太保领三省事晋国王宗翰薨冬十月乙卯以逹兰为左副元帅封鲁国王宗弼右副元帅封沈王知枢宻院事兼侍中时立爱致仕十一月丙午废齐国降封刘豫为蜀王置行台尚书省于汴十二月癸未诏改明年为天眷元年大赦命韩昉耶律绍文等编修国史以朂为尚书左丞同中书门下平章事徙蜀王刘豫于临潢府
  </div>
  <div class="pagination">
   <a href="钦定续通志_page18.html">
    上一页
   </a>
   <span>
    ...
   </span>
   <a href="钦定续通志_page14.html">
    14
   </a>
   <a href="钦定续通志_page15.html">
    15
   </a>
   <a href="钦定续通志_page16.html">
    16
   </a>
   <a href="钦定续通志_page17.html">
    17
   </a>
   <a href="钦定续通志_page18.html">
    18
   </a>
   <span class="current-page">
    19
   </span>
   <a href="钦定续通志_page20.html">
    20
   </a>
   <a href="钦定续通志_page21.html">
    21
   </a>
   <a href="钦定续通志_page22.html">
    22
   </a>
   <a href="钦定续通志_page23.html">
    23
   </a>
   <a href="钦定续通志_page24.html">
    24
   </a>
   <span>
    ...
   </span>
   <a href="钦定续通志_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
