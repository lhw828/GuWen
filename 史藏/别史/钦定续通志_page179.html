<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 179 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 179 页/共 284 页
  </h1>
  <div class="content">
   【御批巨容膺阃外之寄贼方败窜有会可乗正当悉鋭穷追以靖伏莽乃怨诽国家负人欲留贼以图富贵曹全晸既统舟师渡江闻除书而遽返致贼氛复煽江东二人之罪固不可胜诛然所以致此者岂非僖宗不能整饬纪纲国政日壊而尚专务游嬉其获罪祖宗较之二人为尤甚也】及陷两京巨容合诸道兵讨之授南面行营招讨使累兼天下兵马先锋开道供军粮料使检校司空封彭城县侯巨容明吏治僖宗在蜀公卿多因巨容防赴行在山南西道节度使鹿晏为禁军所逐引麾下东出襄邓秦宗权遣赵德諲合晏兵攻襄州巨容不能守奔成都始扬州人申屠生能化黄金高骈客之为吕用之所谮亡奔襄汉骈遣吏捕得生见巨容自言其术巨容留不遣田令孜之弟道襄州巨容出金夸之及在蜀匿生使术不得传令孜恨之龙
　　纪元年杀巨容夷其宗生并死
　　巨容部将冯行袭者均州武当人以谋勇称为州校中和初乡豪孙喜聚众数千人谋攻城行袭士江隩隩单舟迎喜曰州人思得将军乆矣顾将军兵多必剽掠若留众江北以轻骑进我为乡导城可下喜信之既渡江吏出迎伏兴行袭击喜斩之众皆溃行袭乗胜逐刺史吕据均州巨容因表为刺史帝在蜀均之右有长山当襄汉贡道剧贼据险劫献物行袭平之武定节度使杨守忠表为行军司马使领兵搤谷口以通秦蜀鳯翔李茂贞养子继臻据金州行袭攻拔之昭宗即授金州防御使时山南西道节度使杨守亮将袭京师道金商行袭逆战破之以金州为戎昭军擢行袭节度使朱全忠围鳯翔韩全诲遣中人二十辈督江淮兵过其州行袭方附全忠尽杀之收诏书送全忠天祐二年王建遣将王思绾攻行袭败其兵州大将金行全出降行袭奔均州建以行全为子更名宗朗授观察使以渠巴开三州之宗朗不能守焚郭邑去全忠以行袭不足御建遣别将屯金州行袭议徙戎昭军于均州以金房为全忠以金人不乐行袭以冯恭领州罢防御使而废戎昭军行袭事梁官至司空封长乐郡王卒赠太傅諡曰忠敬【从五代史补辑】
　　赵德諲蔡州人从秦宗权为右将以讨黄巢功授申州刺史光啓初与秦诰鹿晏合兵攻襄州节度使刘巨容奔成都宗权假德諲山南东道节度留后进攻荆南留禆将王建肇守之明年归州刺史郭禹来讨建肇纳之奔黔州德諲失荆南又度宗权必败举地附朱全忠全忠方为蔡州四面行营都统即表以自副加忠义军节度使宗权平加中书令封淮安郡王卒子匡凝嗣匡凝字光仪由唐州刺史自为山南东道节度留后昭宗即授节度使以威惠闻累迁检校太尉兼中书令全忠之败清口匡凝与奉国节度使崔洪河东李克用淮南杨行宻约合兵攻全忠防方城镇遏使度轸奔全忠其谋全忠移书切责使氏叔琮攻唐州刺史赵匡璠降进围隋州执刺史赵匡璘斩首五千级拔邓州执刺史国湘匡凝惧乞盟全忠使亲将陈俊王绅入叔琮军崔洪留之绅亡归防河东客伊超使淮南还过蔡洪亦留之因是并俊送全忠以部将苛拘为解遣兄贤入质全忠还之质洪子于汴全忠使贤调蔡州卒二千出戍将行大将崔景思不悦杀贤洪惧遂奔行宻天祐元年封匡凝楚王时诸道不上供唯匡凝歳贡赋天子全忠方图天下遣人谕止之匡凝流涕曰吾为国屏翰渠敢有他志副使王筠劝絶全忠全忠怒攻之弟匡明大破汴军于邓州因遣匡凝与王建连和及荆南成汭败匡凝取江陵表匡明为荆南节度留后诏拜检校司徒荆南节度行军司马全忠以其兵分可图也乃使杨师厚攻匡凝自将中军继之屯临汉匡凝遣客谢囚不遣败荆南救兵全忠循江而南师厚繇隂谷伐木为梁匡凝以兵二万濒江战大败乃燔州单舸夜奔州行宻见之曰君在镇轻车重马输于贼今败乃归我邪匡凝曰仆世为唐臣歳时职贡非输贼也今以不从贼力屈归公惟公生死之耳行宻厚遇之【案匡凝对行宻数语具见忠荩今从五代史辑补】筠自杀全忠遂趋江陵匡明亦谋奔淮南子承规谏曰昔诸葛兄弟分仕三国若适州是自取疑也乃趋成都王建待以賔礼授武信军节度使分其众为崇义勇义顺义广义四都全忠遂有荆南匡凝后为徐温所杀匡明卒于蜀【案新唐书赵匡凝传下有杨守亮一传守亮乃宦者杨复恭假子依附建节与诸藩镇不同且复恭假子守信守贞守忠皆为节度使不应独为守亮立传其传中事亦与复恭传大概相同今略取其异者入复恭传本传从删】
　　杨晟不详宗系鳯翔军节度使李昌符畏其勇欲杀之妾周擿使亡去神防军为都校僖宗在陈仓邠宁朱玫合昌符追行在乃擢晟感义军节度使检校司空守大散闗玫兵攻闗晟数却战潘氏遂大败内外无固志帝更徙兴元晟西袭文州逐刺史据成龙茂等州王建攻成都田令孜以晟故将与连和假威戎军节度使守彭州晟击建无功且畏图已乃约山南西道节度使杨守亮兄弟合谋拒建掠新繁焚汉州又攻东川顾彦晖为建兵所逐建使王宗裕率骑五万围晟晟假子实以骑八千降于建建以竒兵袭杨守厚等皆亡去晟开门决战大败遂约降建馈十羊晟曰以我为机上肉乎不出建筑甬道属陴以入斩晟首晟有仁心下懐其恩食尽无叛者初昌符死晟得其妾周母事之周请为妻晟固辞旦夕间省乃视事爱将安师建既就执建顾曰尔报杨司徒足矣能从我乎谢曰司徒誓同死生不忍复戴日月再三不答乃戮之
　　顾彦朗彦晖者丰州人并为天德军小校黄巢乱长安率军同复京师彦朗累迁右卫大将军光啓中擢拜东川节度使检校太保同中书门下平章事至劎门陈敬瑄使吏夺其节彦朗不得入保利州敬瑄诬劾彦朗擅兴兵掠西境诏和之乃得到军署彦晖汉州刺史初山南西道节度使杨守亮忌壁州刺史王建欲逐之建闻合溪洞豪酋取阆利二州彦朗与建雅旧隂助赀饟建攻成都彦朗挟故憾与并力防彦朗卒彦晖自知留后明年为节度使中人送节为绵州刺史杨守厚所留守厚兵攻梓州彦晖告急于建建使李简救之戒曰贼破并取彦晖无须再徃也简破守厚军彦晖辞疾不克取建数有吞噬心以彦朗婚娅久未忍及彦晖交愈疏境上闗赋相稽诟建怒景福元年遂攻彦晖彦晖请救于杨守亮遣杨子彦戍梓执建大将王宗弼彦晖责曰王公何以见讨君为大将不谏云何宗弼谢罪即解缚更养为子改名琛明年建将华洪破绵州守厚走得彦晖节时诏进彦晖检校司空东川节度使干宁二年昭宗在石门督彦晖建赴行在建率兵二十万次绵州即劾彦晖劫辎运回袭之彦晖不敢出但遣人塞舟路建遂击取巴阆蓬渠通果龙利八州帝遣中人为两川宣谕协和使建奉诏还而兵不解彦晖谋窘因大略汉眉资简等州李茂贞亦欲争其地使子兴元节度使继宻引军救彦晖以窥东川四年华洪率众五万攻彦晖取渝昌普三州壁梓州南败彦晖兵围遂固梓有镜堂世称其丽彦晖尝防诸将堂上养子瑶尤亲信彦晖以所佩劎号疥痨宾佩之使侍左右尝语诸将曰与公等生死同之违者先齿疥痨宾众曰诺及围急瑶请聚亲信饮得同死彦晖顾王琛曰尔非我旧可自求生指頽垣令逸彦晖手杀妻子乃自刎宗族诸将皆死
　　王重荣太原祁人父纵太和末为河中骑将从石雄破回鹘终盐州刺史重荣以父任为列校与兄重盈皆以毅武冠军擢河中牙将主伺察两军士干夜禁捕而鞭之士诉于中尉杨寔寔怒执重荣让之具言其状寔叹曰非尔明辨孰由知之更擢府右署稍迁行军司马黄巢陷长安分兵略蒲节度使李都不能支乃臣贼然内惮重荣表以自副地迩贼调取横数使者至百辈坐传舍益兵吏不堪命重荣脇説都曰我所诡谋纾难以外援未至今贼裒责日急又收吾兵以困我亡无日矣请絶桥婴城自守不然变生都曰吾兵寡谋不足絶之祸且至愿以节假公遂奔行在重荣乃悉驱出贼使斩之因大掠居人以悦其下天子使前京兆尹窦潏间道慰其军重荣率官属奉迎潏至大飨士倡言曰天子以大臣守土谁得逐之为我疏首恶者众无敢对重荣佩刀歴阶曰首谋者我也尚谁索目潏吏趣具骑潏即奔还重荣遂主留后贼使健将朱温以舟师下冯翊黄邺率众自华隂合攻重荣重荣感励士众大战败之【谨按通鉴辑览】
　　【御批重荣拥河中重镇战守皆有可凭何至望尘降贼真所谓乱臣贼子也迨困于调始驱杀贼使击败贼兵顾籍口于屈节纾患所谓欲盖弥彰其将谁欺乎】即拜检校工部尚书为节度使防忠武监军杨复光率陈蔡兵万人屯武功重荣与连和俘贼将李详于华州贼使尚让来攻而朱温将劲兵居前败重荣兵于西闗门于是出兵夏阳掠河漕重荣选兵三万攻温温惧举同州降复光欲斩之重荣曰今招贼一切释罪且温武鋭可用杀之不祥表为同华节度
　　使巢丧二州怒甚自将精兵数万壁梁田重荣军华隂复光军渭北犄角攻之贼大败执其将赵璋巢中流矢走重荣兵亦死耗相当惧巢复振忧之与复光计复光建遣使与李克用连和克用使陈敬斯总兵自岚石赴河中亲率师从之遂平巢复京师以功授检校大尉同中书门下平章事封琅邪郡王累加检校太傅中人田令孜怒重荣据盐池之饶建请二池领属盐鐡重荣不许奏言故事歳输盐三千乗于有司斥所余以赡军天子遣使谕旨不听令孜徙重荣兖海节度使以王处存代之诏克用将兵援河中重荣上书劾令孜离间方镇令孜遣邠宁朱玫进讨壁沙苑重荣遗克用书绐言奉宻诏须公到使我图公此令孜朱全忠朱玫之惑上也因示伪诏克用方与全忠有隙信之请讨全忠及玫帝数诏和解克用合河中兵战沙苑玫大败奔邠州神防军溃还京师遂大掠克用乗胜西天子走鳯翔俄嗣襄王煴僭位重荣不受命与克用谋定王室杨复恭代令孜领神防故与克用善遣谏议大夫刘崇望赍诏谕太子意两人听命即献缣十万愿讨玫自赎重荣遂斩煴长安复平然性悍酷尝辱部将常行儒行儒怨之光啓三年引兵夜攻府重荣亡出外诘旦杀之推立重盈重盈前已为汾州刺史黄巢渡淮擢陜虢观察使重荣据河中三迁检校尚书右仆射即拜节度使同中书门下平章事及代重荣留长子珙领陜虢节度事入杀行儒军复安昭宗立进太傅兼中书令封琅邪郡王父子兄弟相继帅守而从子蕴亦为忠武节度使干宁二年重盈死军中以其兄重简子珂继重荣故推为留后珙与弟绛州刺史瑶争河中上言珂本家苍头请选大臣镇河中又与朱全忠书言之珂急乃请婚于克用克用荐之天子许嗣镇然犹以崔为河中节度使珙复构珂于王行瑜李茂贞行瑜等约韩建共荐珙诏已授珂重荣有大功不可废行瑜怒使其弟行约攻珂克用遣李嗣昭援之败珙于猗氏三镇衔帝之却其请也连兵犯京师谋废帝诛执政而立吉王固请授珙河中克用闻之怒以师讨三镇瑶珙引兵去克用拔绛州斩瑶而屯渭北败行约于朝邑行约走京师与弟行寔谋挟帝幸邠茂贞养子继鹏欲以帝幸鳯翔两军合噪京师大乱帝出幸石门诏克用珂以兵趋新平又诏泾州张璠防克用军以扼岐阳茂贞斩继鹏传首以谢诏削行瑜官爵以克用为邠宁四面行营都招讨使珂为粮料使帝既还加珂检校司空为节度使克用以女妻之珂亲迎太原以李嗣昭助守河中因攻珙珙战数北珙任威虐杀给事中王柷等十余人人有罪辄刳斮以逞柷故常州刺史避难江湖帝闻刚鲠以给事中召道出陜珙谓且柄任厚礼之柷鄙其武暴不降意既宴盛列珍器音乐珙请于柷曰仆今日得在子弟列大赐也三请柷不答珙勃然曰天子召公公不可留此遂罢遣吏就道杀之族其家投诸河以溺死闻帝不能诘光化二年为部将李璠所杀赠太师诏陜州寃死者有司吊祭存问其家始全忠击杨行宻不能克讽荆襄青徐诸道请已为都统以讨行宻帝依违未报而珂与太原镇定诸道亦请加行宻都统以讨全忠繇是两罢之全忠怨珂不忘帝为刘季述所废珂愤见言色屡陈讨贼谋既反正首献方物帝甚倚之而全忠以克用方彊不敢加兵及王镕诎服拔定州而克用兵折乃谓其将张存敬曰珂恃太原侮慢我尔持一绳缚之存敬以兵数万渡河由含山袭绛州刺史陶建钊晋州刺史张汉瑜皆降以何絪戍之进攻珂全忠率师继进珂乞师太原为絪所迮不能进珂急使妻遗克用书曰贼攻我朝夕见俘乞食大梁矣克用答曰道且断往救必俱亡不如归朝廷珂穷遣使告李茂贞曰帝初反正诏藩镇无相侵而朱公不顾约以攻敝邑敝邑亡则邠岐非君所保天子神器敛手付人矣宜与华州韩公出精鋭固潼闗以张兵势仆不武公其惠我西偏地以为扞守蒲请公自有之闗西安危国祚长短系公此举也茂贞不答珂益防防桥毁潜具舟将遁夜谕守兵无肯为用者牙将刘训叩寝门珂疑有变叱之训请断臂自明珂出问计答曰若夜出人将争舟一夫鸱张祸系其手旦日以情谂军中宜有乐从者可则济否则召诸将行成以缓敌徐图所向上防也珂然之明日登城语存敬曰吾于朱公有父子驩君姑退舍须公至吾自听命乃执太原诸将并奉节印内存敬军树大幡城上遣兄璘与诸将樊洪等见存敬存敬解围而戍以兵全忠自洛至全忠王出也始背贼事重荣约为甥舅指日月曰我得志凡氏王者皆事之至是过重荣墓伪哭而祭次虞乡珂欲面牵羊以见全忠报曰舅之恩无日可忘若以亡国礼见黄泉其谓我何珂出迎握手泣下骈辔以入居旬日以存敬守河中举珂室徙于汴后令入觐遣人贼之于华州自重荣传珂凡二十年
　　诸葛爽青州博昌人为县伍伯令笞苦之乃亡命厐勋反入盗中为小校勋势防率百余人与泗州守将汤羣自归累迁汝州防御使李琢讨沙陀于云州表为北面招讨副使徙夏绥银节度使检校尚书右仆射黄巢犯京师诏率代北行营兵入卫次同州降贼伪署河阳节度使间道奉表自明诏拜节度使累授京师东南面招讨诸行营副都统左先锋使兼中书门下平章事未温为贼守同州爽率轻兵入之温偃旗设伏以待爽解甲就舍伏悉弃铠马奔还至修武为魏博韩简击败之不敢入简留将赵文防戍河阳自攻郓时中和二年也河阳人诱爽自金商驰复入之厚礼文防及戍人还之魏于是爽攻新乡简自郓来战获嘉西简隂窥闗中其下不悦禆将乐彦祯间众之隙引其军先还故简兵八万自溃相借溺清水至不流明年诏爽为东南面招讨使伐秦宗权爽虽兴庸厮善吏治累擢检校司空光啓二年卒其将刘经与泽州刺史张言共立爽子仲方为留后为蔡贼孙儒所攻奔于汴儒取孟州
　　李罕之陈州项城人少拳防初为浮屠行匄市穷日无所得抵鉢禠袛衼去聚众攻剽五台下先是蒲绛民壁摩云山避乱羣贼攻不克罕之以百人径拔之众号李摩云随黄巢度江降于高骈骈表知光州事为秦宗权所迫奔项城收余众依诸葛爽署懐州刺史爽伐宗权即表以自副屯睢阳无功又表为河南尹东都留守使捍蔡李克用脱上源还罕之迎谒厚相结罕之因府为屯防孙儒来攻走保黾池东都陷儒焚宫阙剽居民去爽遣将收东都罕之逐出之爽不能制俄而爽死其将刘经张言共立爽子仲方欲去罕之而罕之故与郭璆有隙擅杀璆军中不悦经间众怒袭其壁罕之退保干壕经追击反为所败乗胜入屯洛阳苑中经战不胜还河阳罕之屯巩将度汜经遣张言拒河上反与罕之合攻经不克屯懐州孙儒逐仲方取河阳自称节度使俄而宗权败弃河阳走罕之言进收其众匄援河东克用遣安金俊率兵助之得河阳克用表罕之为节度使同中书门下平章事有诏与属籍又表言为河南尹东都留守【按五代史罕之与言皆附于梁与此互异】罕之与言甚笃然性猜暴是时大乱后野无遗秆部卒日剽人以食言善积聚劝民力耕储廥稍集罕之仰以给求之无涯言不能厌罕之拘河南官吏笞督之又东方贡输行在者多为罕之邀颉文德元年罕之悉兵攻晋州言夜袭河阳俘罕之家罕之穷奔河东克用复表为泽州刺史领河阳节度使罕之数出钞懐孟晋绛无休歳人匿保山谷出为樵汲者罕之俘斩略尽数百里无舍烟克用讨王行瑜表罕之副都统检校侍中行瑜诛封陇西郡王检校太尉兼侍中罕之恃功多尝私克用爱将盖寓求一镇寓为请克用不许曰鹰鹯饱则去矣我惧其翻覆也光化初昭义节度使薛志勤卒罕之夜袭潞入之自称留后报克用曰志勤死惧它盗至不俟命辄屯于潞克用遣李嗣昭先击泽州拘罕之家属送太原罕之攻沁州执刺史守将送款于汴全忠表罕之昭义节度使命丁防援之与嗣昭战含口嗣昭不利葛从周取泽州嗣昭又攻罕之罕之暴得病不能事全忠更以罕之节度河阳三城卒于行年五十八













　　钦定续通志卷二百七十四
&lt;史部,别史类,钦定续通志&gt;
　　钦定四库全书
　　钦定续通志卷二百七十五
　　列传
　　唐【七十五】
　　王敬武【师范】　　孟方立　　　　时漙
　　朱宣　　　　　孙儒　　　　　高仁厚
　　赵犨【昶翔】　　　　成汭　　　　　杜洪
　　钟传　　　　　刘汉宏　　　　张雄【徐约】
　　王敬武青州人平卢军为偏校事节度使安师儒中和中盗齐棣间遣敬武击定还逐师儒自为留后时王铎方督诸道行营军复京师承制授敬武平卢节度使趣其兵西京师平进检校太尉同中书门下平章事龙纪元年卒
　　子师范年十六自称留后昭宗以太子太师崔安潜领节度使范拒命棣州刺史张蟾迎安潜师范遣部将卢攻之与蟾连和师范以金啗之曰君若顾先人不絶其祀君之惠也不然愿死坟墓少之不为备师范伏兵迎于路部将刘鄩斩遂攻棣州蟾请救于朱全忠全忠驰使谕解师范拔其城斩蟾安潜不敢入师范喜儒学谨孝于法无所私舅醉杀人其家诉之师范厚赂谢诉者不置师范曰法非我敢乱乃抵舅罪母恚之师范立堂下日三四至不得见三年拜省戸外不敢懈以青州父母所籍每县令至具威仪入谒令固辞师范遣吏挟座拜廷中乃出或谏不可答曰吾恭先世且示子孙不忘本也【谨按通鉴辑览】
　　【御批节使不敢横行理固宜尔然当时逆藩跋扈朝命视同弁髦何有于桑梓一令况师防并无尽心効忠之可纪乃欲以曲谨沽名饰诈其谁欺】全忠已并郓州遣兵攻师范师范下之防全忠围鳯翔昭宗诏方镇赴难以师范附全忠命杨行密部将朱瑾攻青州且欲代为平卢节度师范闻之哭曰吾为国守藩君危不持可乎乃与行密连盟遣将张居厚李彦威以甲槊二百舆绐为献者及华州先内十舆阍人觉众擐甲噪杀全忠守将娄敬思是时崔方在华闭门拒战执居厚刘鄩袭兖州入之师范亦潜兵入河南徐沂郓等十余州同日竝全忠使从子友宁率军东讨师范击斩其首全忠怒悉军二十万倍道至又败退屯临淄留杨师厚攻之师厚败师范兵于临朐执诸将又获其弟师克遂傅其城师范众尚十余万诸将请决战而师范以弟故乃请降【谨按通鉴辑覧】
　　【御批唐室阽危诸藩皆空视不救惟师范慷慨誓师差强人意惜诸将才皆庸懦事迄无成乃青州之围不能始终全节辄开门降贼前后判若两人实负初心矣】全忠归其弟假师范知节度留后事师范献钱二十万缗以谢军汴将刘重霸执棣州刺史邵播得其书八百纸皆教师范战守全忠惮而杀之嵗余从师范于汴表为河阳节度使全忠既受唐禅友宁妻诉雠人于朝乃族师范于洛阳先是有司坎第左告之故师范乃与家人宴少长列坐语使者曰死固不免予惧昭穆失序不可见先人地下酒行以次受戮者二百人
　　孟方立邢州人始为泽州天井戍将迁游奕使中和元
　　年昭义节度使髙浔击黄巢战石桥不胜保华州为禆将成邻所杀还据潞州方立率兵攻邻斩之自称留后擅裂邢洺磁为镇治邢为府号昭义军潞人请监军使吴全朂知兵马留后时王铎领诸道行营都统以潞未定墨制假方立检校左散骑常侍兼御史大夫知邢州事方立不受囚全朂以书请铎愿得儒臣守潞铎使参谋中书舍人郑昌图知昭义留事欲遂为帅僖宗用旧相王徽领节度时天子在西河闗云扰方立擅地而李克用窥潞州徽度朝廷未能制乃固譲昌图昌图治不三月辄去方立更表李殷鋭为刺史徙治龙冈防克用为河东节度使昭义监军祁审诲乞师求复昭义军克用遣贺公雅李筠安金俊三部将击潞州为方立所破又使李克修攻取之杀殷鋭遂并潞州表克修为节度留后初昭义有潞邢洺磁四州至是方立自以山东三州为昭义而朝廷亦命克修以潞州旧军畀之昭义有两节自此始方立倚朱全忠为助故克用击邢洺磁无虚歳光启二年克修击邢州取故镇进攻武安方立将吕臻马爽战焦冈为克修所破斩首万级执臻等防武安临治邯郸沙河克用以安金俊为邢州刺史招抚之方立匄兵于王镕镕以兵三万赴之克修还后二年方立督部将奚忠信兵三万攻辽州以金啖赫连铎与连和防契丹攻铎师失期忠信三分其兵鼓而行克用伏兵于险忠信前军没既战大败执忠信脱者十二龙纪元年克用使李罕之李存孝击邢攻磁洺方立战琉璃陂大败禽其二将被斧锧徇邢垒呼曰孟公速降有能斩其首者假三州节度使方立力屈又属州残堕人心恐性刚少防夜行陴兵皆倨告劳自頋不复振乃引酖自杀从弟迁素得士心众推为节度留后请援于全忠全忠方攻时溥不即至命王防裕以精甲数百赴之假道罗信不许乃趋间入邢州太顺元年存孝复攻邢迁挈邢洺磁三州降执王防裕三百人献之遂迁太原表安金俊为邢洺磁团练使以迁为汾州刺史【按原文作邠州考邠非晋属且天井闗在汾州今从五代史作汾】梁氏叔琮攻晋出天井闗迁开门降以攻太原军还以迁归全忠恶其反覆杀之【从五代史补辑按新唐书此下有行密传行密应列五代吴载记此从删】
　　时溥徐州彭城人为州牙将黄巢乱京师节度使支详遣溥与陈璠率兵五千西讨次河隂军乱剽居人溥招戢其众引还屯境上疑不敢归详以牛酒搞士约悉贳其罪军乃入共推溥为留后溥厚具赀装遣璠防详还京师夜驻七里亭璠擅杀详屠其家溥怒署璠宿州刺史俄杀之别遣将引鋭兵三千入闗僖宗因以武宁节度命之巢败东走围陈州秦宗权方据淮西相聨结溥地介于贼悉师讨之军锋甚盛连战辄克授东面兵马都统遂合许兖郓兵逐尚譲于太康斩首数万级让降溥遣将李师悦等追尾巢至莱芜大破之林言斩巢首持归溥以献天子故破贼溥功第一加检校司徒同中书门下平章事进检校太尉兼中书令钜鹿郡王宗权阻兵拜蔡州行营兵马都统贼平与朱全忠争功嫌惎日构孙儒方与杨行密争扬州诏全忠为淮南节度使溥自以先起显名位都统頋不得而全忠得之颇怅恨全忠使司马李璠郭言等东兵道宿州遗溥书假道溥不可以兵袭之言战甚力解而还全忠怨自是连歳畧徐泗全忠自将及其郊未得志引去溥穷乞师于李克用克用为攻砀山朱友裕救之各亡其大将友裕进攻宿州不能拔时大顺元年也明年丁防筑堤阏汴水灌宿郛三月防之使刘瓒守而溥将刘知俊引兵二千降全忠军益不振民失田作又大水荐饥死防十七八乃请和于全忠全忠曰移镇则可昭宗以宰相刘崇望代之授溥太子太师溥虑去徐且见杀惶惑不受命谕军中固防诏可泗州刺史张谏闻溥已代即上书纳质请全忠溥既复留谏大惧全忠为表徙郑州刺史谏畏两怨集已乃奔杨行密行密以谏为楚州刺史并其民徙之以兵屯泗朱友裕率军攻溥溥将徐汶出降溥求救于朱瑾全忠自以兵屯曹将去留精骑数千授霍存曰事急可倍道趋之瑾兵二万与溥合攻友裕存引兵疾战瑾溥还壁明日复战霍存败死之进逼友裕友裕坚营不出瑾食尽还兖州全忠使厐师古代友裕溥分兵固守石佛山师古攻防之王重师牛存节等梯其堞以入溥徙金玉与妻子登燕子楼自焚死实景福二年全忠遂有其地私置守焉
　　朱宣宋州下邑人父以豪猾鬻塩抵法死宣亡命去青州为王敬武牙军黄巢之乱敬武遣将曹存实率兵西入闗宣为军道郓州是时节度使薛崇拒王仙芝战死其将崔君裕摄州事存实袭杀之据其地遂称防后以宣功多署濮州刺史留总帐下兵中和初魏博韩简东窥曹郓存实迎战死宣收残卒婴城简围之六月不能防引去僖宗嘉其守拜宣天平节度使【按来宣得天平节钺事吴镇纠谬以纪傅互勘事多岐舛其显然者天平军节度自干符四年至中和四年据纪则歴薛崇张禓崔君裕曹全晸崔用曹存实来宣凡七帅据传则薛崇崔君裕曹存实朱宣四帅而已至韩简冦郓纪云曹全晸死传云曹存实迎战而死宣之得节纪云逐存实自称防后传云宣婴城简不能防拜节度使者旧书薛史欧史于此中曹存实事皆作曹全晸骸通鉴以为宣代曹存实考异据实録云曹存实继其叔父全晸末周歳而遇害然则始杀崔君裕者全晸后为韩简所杀者存实叔侄相继其中复无崔用且薛崇诸人惟张禓旧书有传终于天平与新纪同余新旧书俱无本传旧纪亦无崔君裕以下诸事无从考证姑仍其旧要之缜所紏新书之失此其最着明者也】累加同中书门下平章事宣有众三万弟瑾勇冠三军隂有争天下心瑾得兖州兄弟雄张山东时秦宗权悉兵攻朱全忠使秦贤列三十六壁自将督战全忠大恐求救于宣宣与瑾身往击宗权宗权败走全忠厚徳宣兄事之情好笃密而内忌其雄且所据皆劲兵地欲造怨乃图之即声言宣纳汴亡卒移书诋譲宣以新有恩于全忠答檄恚望之由是显结隙使朱珍先攻瑾取曹州宣救曹不克奔还范珍围濮州宣使弟罕救濮全忠自将击罕斩之拔濮州朱裕奔归郓珍薄郓挑战宣不出裕为书绐降导珍入县门死者数千纵畾石击未入者杀禆将百余人复取曹以郭词为刺史大将郭铢斩词奔全忠景福初复伐宣令从子友裕先驱自继之次卫南宣以轻兵掩友裕军走之据其营全忠未知运粮以入乃觉走瓠河宣防濮州全忠令友裕驰壮骑谍郓虚实身将而北防宣引还纵兵战全忠南走防不脱乃谋持久取宣嵗一再其鄙夺之食俘其工织防有存者宣令贺瓌守濮州为友裕所攻委城走厐师古既拔徐州全忠即遣攻齐州宣瑾皆戍以兵久不下干宁元年全忠身往薄清河结垒宣瑾三分其兵出击之全忠迎战东阿南风急汴军居下甚惧俄而风返全忠得纵火焚其旁熛薰涨天宣瑾大北是夏全忠壁曹州南宣薄战禽其将三人全忠还明年使朱友恭击兖州瑾坚壁守宣饟瑾友恭夺其粮全忠自军单父防宣求救于李克用友恭退壁曹南数月全忠自伐宣败克用将李承嗣等乃还宣追之大钞曹州其秋全忠复攻郓壁梁山宣克用挑战全忠设伏破之斩首数千级引而南克用蹑全忠后至栢和大寒全忠军多死三年克用使其将李瑭以兵屯卒援宣为罗信所破全忠大喜度宣可困遣厐师古伐宣宣逆战败于马颊河师古迫西门兵不出全忠之攻宣凡十兴师四败绩宣才将皆尽益内沮度不能与全忠确则固守增堞深沟为不可逼明年葛从周密造舟于堑师人逾而升宣出奔为民所追至执以献全忠斩之而纳其妻瑾事具五代史
　　孙儒河南河南人以趫卞横里中忠武军为禆校与刘建锋善黄巢乱以兵属秦宗权为都将光啓初宗权遣儒攻东都留守李罕之出奔儒焚宫阙屠居人河阳节度使诸葛爽与战洛水爽败儒亦东围郑州朱全忠屯中牟救之不敢前儒众夜登城刺史李璠走进抜河桥遂取河阳留后诸葛仲方出奔全忠壁河隂儒掠汴鄙全忠却屯胙城东南列伪旗鼓疑之儒乃还防全忠与宗权战宗权败走儒闻杀孟人防尸于河焚井邑乃去行密得州宗权使第宗衡争淮南以儒为副建为前锋儒常曰丈夫不能苦战万里赏罚繇已奈何居人下生不能富贵死得庙食乎未防汴兵攻蔡宗权召之儒称疾不往宗衡督之即大防帐下酒酣斩宗衡并其众与建锋许徳勲等盟有骑七千因畧定傍州不淹旬兵数万号土团白条军文徳元年破州自为淮南节度使与时溥连和全忠尝以书招儒故又约款于汴且送宗衡秦彦毕师铎首全忠借以闻昭宗授儒检校司空全忠署为招讨副使龙纪初悉兵攻宣州行宻取淮南儒还行宻走始得润常苏三州兵益彊使建锋守润常儒谋定江南乃北争天下畏全忠虚乃遣人卑辞厚贿全忠荐于朝诏授淮南节度使大顺元年行密取润州以安仁义守之常州以李友守之儒怒三分其军度江建锋复拔常润仁义走全忠遣将厐从等军十万奄至高邮儒悉师御之故仁义间取润州刘威田頵等败建锋于武进取常州杭州钱镠将沈粲自苏州奔儒行宻诸将在润常者皆为建锋所逐仁义頵弃润州走明年儒引兵自京口转战行宻诸将屯险者闻儒至皆走頵威等合兵三万邀儒黄池儒遣马殷击走之儒营广徳乘胜至东溪淮人大恐行宻遣台蒙屯西溪自引军逆战儒军围之数重黒云将李简以骑驰之【按五代吴世家行宻既破儒收其余兵数千以皂衣甲号黑云都不应此时已有黒云将】行宻乃免儒遂围宣州防谿潦暴涌广徳黄池诸壁皆没儒分兵取和滁二州其秋儒焚州引而西传檄逺近号五十万所过烧庐舍杀老弱以给军行宻惧将遁去戴规曰儒军数败今扫地而至决死于我若吾遣降者间至扬州抚慰衣食使儒军闻其家尚完人人思归不战可禽也行宻乃遣亲将入州取儒营粮数十万斛以禀饥民儒屯广徳陶雅以骑军破儒前锋屯严公台十二月頵威与儒战皆大败儒连屯稍西行宻使陶雅屯润州扼其归路景福元年儒复围宣州屯陵阳行宻战不利谋出奔刘威方系狱且死行宻穷更召问计对曰儒焚仓隤垒以来粮尽将为我禽可劲兵背城坐制其困李神福亦请据险邀儒粮行宻乃分兵攻广徳壁以絶饟道军大疫儒病痁遣建锋殷钞诸县行宻知城下兵寡乃晨出率仁义頵背城战破五十壁防澍且宴儒军大败儒病甚股弁不能兴頵执儒献行宻诸将皆降儒就刑于市见刘威曰中君之谋儒尝引鉴搔首曰此头不乆当入京师至是首阙下建锋殷哭之相语曰公常有志庙食吾等有土当庙以报徳及殷据湖南表儒赠司徒乐安郡王立庙以祀
　　高仁厚亡其里系初事劔南西川节度使陈敬瑄为营使黄巢陷京师天子出居成都敬瑄遣黄头军部将李鋋巩咸以兵万五千戍兴平数败巢军贼号蜀兵为鵶儿每战辄戒母与鵶儿闘敬瑄喜其兵可用益选卒二千使仁厚将而东先是京师有不肖子皆着叠冒持梃剽闾里号闲子京兆尹始视事辄杀尤者以怖其余窦潏治京兆至杀数十百人稍稍惮戢巢入京师人多避难寳鸡闲子掠之吏不能制仁厚素知状下约入邑闾纵击军入闲子聚观嗤侮于是杀数千人坊门反闭欲亡不得皆死闾里乃安防卭州贼阡能众数万畧诸县列壁数十涪州刺史韩秀升等乱峡中韩求反蜀州诸将不能定敬瑄召仁厚还使督兵四讨屯永安获阡能谍者自言父母妻子囚于贼约不得军虚实且死仁厚哀之曰为我报贼明日我且战能释甲署背曰归顺皆得复农矣纵谍去命诸将毁栅鼓而前贼渠罗浑擎设伏诈降仁厚遣将不持兵入谕其众皆真降浑擎诈穷而逸吏执之降众署背得免则告诸壁大军至贼帅句胡僧大惊斩之莫能禁众执以降韩求赴水死贼帅罗夫子弃寨奔阡能仁厚引兵逼之众呼噪争出执阡能挈罗夫子首迎降【案阡能乃贼首已见上文不终言其就擒事殊为漏畧今采通鉴増】余栅皆下仁厚还天子御楼劳军授仁厚检校尚书左仆射眉州刺史敬瑄与仁厚谋曰秀升未禽贡输梗夺百官乏奉民不塩食公能破贼当以东川待公仁厚许之诏拜行军司马仁厚闻贼储械子女皆在屯乃以鋭兵濒江伐木頽水碍舟道负防而阵使防军逼贼久不战则夜以千卒持短刀彊弩直薄营火而噪之秀升率舟兵救火仁厚遣人没水凿舟皆沈众惧多溃秀升斩溃兵欲胁止之众怒执秀升以降槛车送行在斩于市东川节度使杨师立初神防军累迁检校司空同中书门下平章事闻敬瑄以仁厚代已有望言敬瑄讽帝召师立以本官兼尚书右仆射师立益怒移檄言敬瑄十罪杀监军田绘屯涪城遣兵攻绵州不克又檄劔州刺史姚卓文共攻成都假卓文指挥应接使卓文不应诏削师立官爵敬瑄即表仁厚为东川节度留后杨茂言为行军副使棠为诸军都虞率兵二万讨之师立遣大将张士安郑君雄守鹿头闗仁厚次汉州前军战徳阳师立婴城阅四旬夜出兵扰北栅仁厚设两翼而伏披栅门列炬贼不敢进伏发击走之杨茂言谓仁厚且败引兵走久乃还明日防诸将仁厚曰副使当以死报天子斩而徇师立十战皆北仁厚约城中斩首恶者赏君雄謼于军曰天子所讨反者耳吾等何与乃与士安哗而进以仁厚书示师立曰请以死谢众自沈于池死君雄悉诛其家仁厚入府纵系囚账贫絶诏拜剑南东川节度使光啓二年遂据椊州絶敬瑄君雄时为遂州刺史亦陷汉州攻城都敬瑄使部将李顺之逆战君雄死又发维茂州羌军击仁厚斩之干宁中皆追赠司徒
　　赵犨陈州宛丘人世为忠武军牙将犨资警健儿时好为营阵行列号令指顾羣儿无敢乱父叔文见之曰是当大吾门稍长喜书学击劒善射防昌中从伐潞州收天井闗又从征蛮忠武军功多迁大校黄巢入长安所在盗兴陈人诣节度府请犫为刺史表授之既视事防官属计曰巢若不死长安必东出闗陈其冲也乃培城疏堑实仓库峙藁薪为守计民有赀者悉内之缮甲兵募悍勇悉补子弟领兵巢败果东奔贼将孟楷以万人宼项犫击禽之僖宗嘉其功迁累检校司空巢闻楷死惊且怒悉军据溵水与秦宗权合兵数十万缭长壕五周百道攻之州人大恐犫令曰士贵建功立名节今虽众寡不敌男子当死地求生徒惧无益也且死国不愈生为贼乎吾家食陈禄誓破贼以保陈异议者斩众聼命引鋭士出战屡破贼巢益怒将必屠之乃起八仙营于州左僣象宫阙列百官曹署储粮为持久计宗权输铠仗军湏贼益张犫小大数百战胜负相当故人心固乃间道乞师于朱全忠未几汴军至壁西北陈人思奋犫引兵急击贼破之围凡三百日而觧中和五年擢彰义军节度使巢虽败宗权始炽畧地数千里屠二十余州唯陈頼犫独完以功检校司徒加秦宁浙西两节度皆在陈并领之龙纪初进同中书门下平章事忠武军节度使仍治陈州流亡踵还与弟昶至友爱后将老悉以军事付之乃卒赠太尉犫悉忠力以孤城抗贼巢卒败亡然附全忠亦頼其力复振故委输调助全忠常先它镇云
　　昶字大东神采轩异内沈厚破孟楷功多巢之围昶夜掫师疲而寝如有神相之者犂曙决战士争奋死鬬禽贼酋数人斩级千余犫领防宁以昶为州刺史检校尚书右仆射当时方镇言忠壮吏治皆推犫昶犫之老乃授留后迁忠武节度使亦留陈进检校司徒劭劝农桑于人有恩惠加同中书门下平章事干宁二年卒年五十三赠太尉
　　犫子珝【按五代史作犫弟】字有节雄毅喜书善骑射巢之难激励麾下约皆死以先冢迩贼畏见残即夜缒死士取柩以入库有巨弩机牙坏不能张珝以意调治激矢至五百歩人马皆洞贼畏不敢逼以劳检校尚书右仆射遥领处州刺史昶师忠武珝迁行军司马昶之防知忠武留后全忠表为节度使陈土恶善圯珝叠甓表墉遂无患三加检校太保光化三年同中书门下平章事进兼侍中封天水郡公按邓艾故迹决翟王渠溉稲以利农一家三节度相继二十余年陈人宜之天复初韩建帅忠武以珝知同州节度留后昭宗还长安诏入朝赐号迎銮功臣以检校太为右金吾卫上将军从东迁歳余以疾免卒年五十五赠侍中陈人为罢市【按新唐书此下有田頵朱延夀刘连锋马□马宾等頵延夀皆杨行密部将事系行宻与唐无渉应附五代吴载记殷应列五代楚载记而以建锋及宾附见此俱从删】
　　成汭青州人少无行使酒杀人亡为浮屠后入蔡贼中为贼帅假子更姓名为郭禹当戍江陵亡为盗保火门山后诣荆南节度使陈儒降署禆校久之张瓌囚儒以禹凶慓欲杀之禹结千人奔入峡袭归州入之自称刺史招亡训士得胜兵三千秦宗权故将许存奔禹禹以青州剽卒三百畀之使讨荆南部将牟权于清江禽权取其众禹又破其将王建肇建肇奔黔州昭宗拜禹荆南节度留后始改名汭复故姓宗权余党常厚攻防州汭率存夜斩营袭厚破之遂入防州【案新唐书本文载韩楚言妻断夫首事楚言以谇辱戒汭败不能死妻李惧支觧之辱自杀其夫楚言非忠于唐李亦安得为烈且其事不可为训今删】使司马刘昌美守防率存泝江畧云安按兵渝州尽下濒江州县时王建肇据黔州帝以建肇为武防军节度使汭遣将赵武率存攻之建肇走汭乃以武为留后存为万州刺史存不得志汭遣客伺之方蹴毬汭曰存必叛自试其力矣遣将袭之存夜率左右超堞走与王建肇皆降于王建汭颇知吏治尝録囚尽其情垫江贼隂杀令其主簿疑小史之讯不承临刑曰我且讼地下逾月吏死汭闻益详于狱始治州民版无防未再朞自占者万余时镇国节度使韩建亦以治显号北韩南郭汭进累检校太尉中书令上谷郡王云安塩本塩铁汭擅取之故能畜兵五万初任贺隠隠贤者也故汭所举少过晩得妻父任之譛害诸子汭皆手杀之至絶嗣澧朗本荆南为雷满所据别为节度汭数请之宰相徐彦若不许及彦若罢道江陵汭出怨言彦若曰公专一面自视桓文一贼不能取而怨朝廷乎汭大慙晩喜饵术士药濒死而苏天复三年帝诏淮南节度使杨行宻围卾州朱全忠使韩勍救之讽汭与马殷雷彦威掎角汭自将而行下知汭不足亢行密无敢諌惟亲吏杨师厚劝之汭为巨舰堂皇悉备至公安卜不吉欲还师厚曰公举全军中道还何以见百姓汭乃行彦威潜师畧江陵汭诸将念私无鬬志淮南将李神福壁沙桥望汭军曰战舰虽盛首尾断絶可取也击汭君山败之火其船众大溃汭投江死天祜中全忠表汭死国事请与杜洪皆立庙云
　　杜洪卾州人为里俳儿干符末黄巢乱江南永兴民皆亡为盗刺史崔绍募民彊雄者为土团军贼不敢侵于是人人知兵杭州刺史路审中为董昌所拒走客黄州中和末闻绍卒募士三千入卾州以守洪为州将有功亦逐岳州刺史居之光啓二年安陆贼周通率兵攻审中审中亡去洪乗虚入卾自为节度留后僖宗即拜本军节度使是时永兴民吴讨据黄州骆殷据永兴二人皆土团者也军剽甚洪虽得节制而附朱全忠絶东南贡路干宁初自将击讨乞师淮南杨行密遣朱延夀助之洪引还延夀防黄州俘讨献京师骆殷弃永兴走行密取其地洪得骆殷倚为心腹间取永兴守之全忠方围鳯翔昭宗遣使者东出道武昌洪皆杀之行宻使李神福刘存率舟师万人讨洪骆殷弃永兴走县民方诏守以待命神福已得诏大喜以永兴壮县馈餫所仰既得卾半矣遂进围鄂州洪婴城请救于汴全忠率兵五万营霍丘行宻御之汴兵不利引还使别将呉章以三千兵解围神福迎破之时全忠方与河东军薄战不能救洪乃求助于马殷殷不答洪计穷复走全忠全忠遣曹延祚合吴章兵万三千救洪淮南将刘存濬坎傅城殷为洪谋曰淮兵深入仰永兴以济若竒兵取之可不战而溃洪以精兵合汴人间道掩永兴三十里而舍存以方诏苗璘当之汴亡卒走淮壁言军虚实曰郓军懦可取间道军不可当也璘曰杀强则弱者挠矣乃自击开道军败之禽汴士三百人徇城下洪军气沮存使辩士临説洪恃汴方强无降意或劝存急击援兵则城自下存曰击之贼入则城固矣若纵其遁城可取也俄而汴军走是日城陷执洪及曹延祚皆斩州市
　　钟传洪州高安人业负贩或劝为盗必大显时王仙芝猖狂江南大乱众推为长乃鸠夷獠依山为壁至万人自称高安镇抚使仙芝遣桞彦璋畧抚州不能守传入据之言诸朝诏即拜刺史中和二年逐江西观察使高茂卿遂有洪州抚民危全讽间传之去窃州以叛使弟仔昌据信州僖宗擢传江西团练使俄拜镇南节度使检校太保中书令爵颍川郡王又徙南平传率兵围抚州天火其城内讙惊诸将请急攻之传曰乘人之险不可乃祝曰全讽罪无害民者火即止全讽闻谢罪听命以女女传子匡时传以匡时为袁州刺史击马殷又以彭玕为吉州刺史玕健将也传倚以为重广明后州县不乡贡惟传歳荐士行乡饮酒礼率官属临观资以装赍故士不逺千里走传府传少射猎醉遇虎与闘虎搏其肩而传亦持虎不置防人斩虎然后免既贵悔之戒诸子曰士处世尚智谋勿效吾虎也乃画虎状以示子孙凡出军攻战必祷佛祠积饵饼为犀象高数寻晩节重敛商人至弃其货去天祐三年卒匡时自立为节度观察防后次子匡范为江州刺史怨兄立挈州附淮南因言兄结汴人图扬州渥使秦裴攻匡时围洪州匡时城守凡三月城陷执匡时归州渥切责匡时顿首请死渥哀赦之彭玕既失援厚结马殷且观虚实使者还曰殷将校辑睦未可图也遂归款玕通左氏春秋尝募求西京石经厚赐以金扬州人至相语曰十金易一笔百金偿一篇况得士乎故士人多往依之始危全讽闻匡时立喜曰听钟郎为节度三年我自取之及渥兵盛不敢救潜谋攻渥防淮南亡将王茂章过州请曰闻公欲大举愿见诸将军才否全讽搜众十万邀茂章观之对曰州有士三等公众正当其下盍更益之全讽不能答后为杨氏所并
　　刘汉宏本兖州小史从大将击王仙芝刼辎重叛去干符未焚畧江陵无完家于是都统王铎遣将崔锴降之表为宿州刺史汉宏恨赏薄有望言防浙东观察使桞瑫得罪乃以汉宏代之僖宗在蜀贡输踵驿而西帝悦宠其军为义胜军即授节度使汉宏既有七州志侈大辄曰天下方乱卯金刀非吾尚谁哉鵶噪诸廷命斫树或曰巨木不可伐怒曰吾能斩白蛇何畏一木中和二年遣弟汉宥率诸将攻杭州壁西陵为董昌所败后遣兵七万濒江而屯昌使钱镠宵济袭破之明年汉宏屯黄岭洞獠同攻昌镠出富阳击诸营多溃去汉宏大沮悉军十万列舰西陵谋袭昌祷于江有一矢坠前恶之俄与镠遇镠俘馘五千汉宏羸服走或执之绐而免明日复战镠斩其弟汉容将卒约时钟季文守明州卢约处州蒋婺州杜雄台州朱襃温州襃兵最强故汉宏使襃治大舰习战以史惠施坚实韩公汶将其军帝闻杭越挐战遣中人焦居璠持节诏通好皆不奉诏光启二年镠率诸将攻越自趋山破公汶于曹娥埭与襃战烧其舰进屯丰山坚实诣镠降汉宏率麾下六百人走台州镠斩其母妻于屯杜雄飨其军皆醉执汉宏以见董昌汉宏曰自古岂有不亡国邪昌使斩于市叱刑者曰吾节度使非庸人可杀我尝梦持金杀我者必钱镠也昌命镠斩之
　　张雄泗州涟水人与里人冯铎皆为武宁军偏将铎为吏辱雄为辩数并见疑于节度使时溥二人惧祸乃合兵三百度江壁白下取苏州据之稍稍啸防战舰千余兵五万乃自号天成军镇海节度使周寳之败奔常州闻高骈将徐约兵鋭甚诱之使击雄与之苏州雄匿众海中使别将赵晖防上元资以舟械寳兵散多降晖众数万雄即以上元为西州负其才欲治台城为府旌旗衣服僣王者杨行密围扬州毕师铎厚赍寳币啗雄连和雄率军浮海屯东塘是时扬州围久皮嚢革带食无余军中杀人代粮才千钱闻雄至开道走军以银二斤昜斗米逮糠籺以差为直雄军富过所欲即不战去晖数剽江道雄击杀之坑其众自屯上元大顺初以上元为升州诏授雄刺史未防卒雄善驭众人思之为立庙铎代为刺史铎善骑射侃侃若儒者行密已得淮南铎纳好然倚兵舰完利谋取润州遣客尚公乃进説行密行密不从客曰公不见听未知胜防楼船时行密大将田頵在宣州隂图铎募工治舰工曰上元为舟市木逺方坚致可胜数十歳頵曰我为舟一用之耳不计其久取木于境可也铎介宣扬间不自安州数有怪天复二年大风屋巨木飞舞州人骇曰州且易主大将冯晖等劝铎悉军南向声言讨钟传实袭頵行宻知之遣客説止不听頵逆击于曷山铎大败收残士欲入海行宻惧复振遣人迎犒东塘好谓曰兵有胜负今众尚彊乃自弃于海奈何吾府虽隘尚可以居若欲州我且让公铎举军尽哭行宻挐飞舻不持兵入其军执铎手慰勉遂以归表为淮南节度副使见尚公乃曰颇忆为冯公求润州否何多尚邪谢曰臣为君恨其未遂行宻笑曰吾得君尚何忧
　　徐约者曹州人已得苏州诏授刺史钱镠遣弟銶攻之约驱民墨镵其耏曰愿战南都从事或曰都者国称杭终有国乎约后寖窘与其下哭而别入海死镠使沈粲守苏州约众降润州阮结结不能定镠以成及讨之尽殱其众【按新唐书此下有王潮王审邽刘知谦卢光稠潮应列五代闽载记审封应附见知谦应列南汉载记光稠应附见此俱从删】










　　钦定续通志卷二百七十五
　　钦定四库全书
　　钦定续通志卷二百七十六
　　列传
　　唐【七十六】
　　藩镇魏博
　　【臣】等谨案藩镇闗唐室盛衰新书特为别传深合史法郑志于列史别传标目相沿者如忠义循吏之类俱从彚编其一代特见他史所无者如后汉书党锢则仍编入列传中存其名次藩镇一传独系李唐今依新书原编以符郑例又郑志不録旧史论赞而独存党锢传论著为范氏之説盖党锢縁起事实具见论中不容删没也宋祁作藩镇传论推原唐失河北之由仿司马迁始皇纪赞引贾谊过秦论之法有取于杜牧罪言而全采其守论于一时得失叛服之故形势了然足为史家杰作故依党锢传论例标宋氏曰全録卷端
　　宋氏曰安史乱天下至肃宗大难略平君臣皆幸安故分河北地付授叛将防养孽萌以成祸根乱人乘之遂擅署吏以赋税自私不朝献于廷效战国肱髀相依以土地传子孙胁百姓加锯其颈利怵逆污遂使其人自视由羌狄然一冦死一贼生讫唐亡百余年卒不为王土当其盛时蔡附齐连内裂河南地为合从以抗天子杜牧至以山东王不得不王霸不得不霸贼得之故天下不安【按此三语乃收罪言之文厥今以下则守论全文也】又曰厥今天下何如哉干戈朽鈇钝含忍混贷照育逆孽殆为故常而执事大人曽不歴算周思以为宿谋方且嵬岸抑自以为广大繁昌莫已若也呜呼其不知乎其俟蹇顿颠倾而后为之支计乎且天下几里列郡几所自河以北蟠城数百角奔为冦伺吾人顦顇天时不利则将与其朋伍骇乱吾民于掌股之上今者及吾之壮不图擒取乃偷处恬逸以为后世子孙背胁疽根此复何也议者曰倔彊之徒吾以良将劲兵为衔防髙位美爵充饱其肠安而不挠外而不拘犹豢虎狼而不拂其心则忿气不萌此大厯贞元所以守邦也何必疾战焚煎吾民然后为快也愚曰大厯贞元之间有城数十千百卒夫则朝廷贷以法故于是阔视大言自树一家破制削法角为尊奢天子不问有司不呵王侯通爵越録受之【按録新唐书作禄今依本集改】觐聘不来几杖扶之逆息虏嗣皇子嫔之地益广兵益彊儹拟益甚侈心益昌土田名器分划大尽而贼夫贪心未及畔岸淫名越号走兵四畧以饱其志赵魏燕齐同日而起梁蔡吴蜀蹑而和之其余混澒轩嚻欲相效者徃徃而是运遭孝武前英后杰夕思朝议故能大者诛鉏小者惠来大抵生人油然多欲欲而不得则怒怒则争乱随之是以教笞于家刑罸于国征伐于天下裁其欲而塞其争也大厯贞元之间反此提区区之有而塞无涯之争是以首尾指支几不能相运掉也凡今者不知非此而反用以为经将见为盗者非止于河北而已呜呼大厯贞元守邦之术永戒之哉魏博传五世至田正入朝十年复乱更四姓传十世有州七成徳更二姓传五世至王承元入朝明年王廷凑反传六世有州四卢龙更三姓传五世至刘总入朝六月朱克融反传十二世有州九淄青传五世而灭有州十二沧景传三世至程权入朝十六年而李全略有之至其子同防而灭有州四宣武传四世而灭有州四彰义传三世而灭有州三泽潞传三世而灭有州五虽然迹其由来事有因借地之轻重视人谋臧否欤今取擅兴若世嗣者为藩镇传若田正张孝忠等防忠纳诚以屏王室自如别传云
　　田承嗣【悦　　绪季安】　　史宪诚
　　何进滔【乐彦祯】　　　罗信
　　田承嗣【按原文字承嗣顾炎武曰名字相同始于晋宋之间至唐尤盛藩镇传田绪字绪刘济字济此起家军伍末有字如李载义之比史家例以为字非也且其文可省今从删后仿此】平州卢龙人世事卢龙军安禄山麾下累功至武卫将军禄山反与张忠志为贼前驱陷河洛尝大雪禄山按行诸屯至其营若无人已而擐甲列卒阅所籍不缺一禄山异其能使守颍川郭子仪平东都承嗣以郡降俄而复叛安庆绪奔邺承嗣自颍川来与蔡希徳武令珣合兵六万庆绪复振抗王师嵗余史思明乱承嗣又为贼导及朝义败与共保莫州仆固玚追北承嗣急乃诈朝义使自求救幽州因执贼妻息降于玚厚以金帛间玚将士而诈疾不出玚欲驰入取之承嗣列千刀为备玚不得志承嗣重赂之以免乃与张忠志李懐仙薛嵩皆诣仆固懐恩谢愿备行间时朝廷厌乱数大赦懐恩功髙觊留贼自重因建白承嗣等分帅河北赐鐡劵誓不死拜承嗣莫州刺史三迁贝博沧瀛等州节度使检校太尉承嗣沈猜阴贼不习礼义既得志即计口重敛厉兵缮甲使老弱耕壮者在军不数年有众十万又择趫秀彊力者万人号牙兵自署官吏图版税入皆私之又求兼宰相代宗多所含宥因就加同中书门下平章事封鴈门郡王宠其军曰天雄以魏州为大都督府即授长史诏子华尚永乐公主冀结其心愈不逊大厯八年相卫薛嵩死弟防求假节牙将裴志清逐防防以众归承嗣帝自用李承昭为相州刺史未至承嗣訹相人反阳言救实袭取之帝遣谕罢兵不奉诏遣将卢子期取洺州杨光朝取卫州胁刺史薛雄乱不从屠其家悉四州兵财以归擅置守宰逼使者行礠相遣刘浑从之隂使从子悦讽诸将诣使者剺靣请承嗣为帅诏贬承嗣永州刺史许一子从悦及诸子皆逐恶地命河东节度使薛兼训成徳李寳臣幽州朱滔昭义李承昭淄青李正已淮西李忠臣永平李勉汴宋田神玉等兵六万掎角进若承嗣不承命讨以军法其下霍荣国以磁降李正已防徳州李忠臣攻卫筑偃月壁河上承嗣列将携阻杀数十人乃定帝又遣御史大夫李涵督诸节度并力承嗣遣裴志清等攻冀州志清以兵附成徳承嗣悉众围之为寳臣所逐火辎重归于贝计益穷奉表请委身阙下又使悦与卢子期将万人攻磁州屯东山宣慰使韩朝彩等固守兼训以万骑屯西山成徳幽州各遣兵救承昭以神防射生继进入河东垒诸军进讨数有功颇顾赏天子使中人劳赉供帐髙会诸军少懈而正已寳臣二军会枣彊更相见正已军辄引去忠臣乃弃月垒济河屯阳武承昭使成徳幽州兵循东山袭子期军自闭壁以骄贼子期分歩骑万人环承昭壁以兵四千乘髙望麾而进河东将刘文英辛忠臣等决战而成徳幽州兵绕出子期后于是围解更阵髙原诸将与承昭夹攻大战临水贼败斩九千级执子期及将士二千三百乘胜进距磁十里承昭举燧朝彩出锐兵鼓噪薄魏营斩首五百悦惊率余兵夜走尽弃旗幕铠仗五千乘成徳将王武俊以子期归寳臣寳臣方攻洺州因以示城下降之复徇降瀛州献子期京师斩之天子遣中人劳寳臣不为礼寳臣乃贰反攻朱滔与承嗣和承嗣与之沧州正已又请许承嗣入朝十一年遣諌议大夫杜亚持节受降许阖门还京师赦魏博所管与更始承嗣逗遛不至其秋复畧滑州败李勉兵会李灵耀以汴叛诏忠臣勉河阳马燧合讨灵耀求救于承嗣使悦将兵三万赴之败勉将杜如江正已将尹伯良死者殆半乘胜屯汴北郛与灵耀合燧忠臣逆击破之悦遁灵耀东走欲归承嗣为如江所擒并魏将常准献京师明年承嗣上书请罪诏复官爵子弟皆仍故官再赐鐡募承嗣盗有贝博魏卫相磁洺七州而未尝北靣天子凡再兴师会国威中夺穷而复纵故承嗣得肆奸无忌十四年死年七十五赠太保
　　悦蚤孤母更嫁平卢戍卒随转侧淄青间承嗣访获之年十三委以号令裁处皆意合及长剽悍善鬭冠军中贼忍狙诈外饬行义轻财重施以钓誉人皆附之承嗣爱其才将死顾诸子弱乃命悦知节度事而诸子佐之诏悦自中军兵马使府左司马擢留后俄检校工部尚书为节度使悦外示恭顺阴济其奸帝晚年尤寛弛悦所奏请无不从徳宗立不假借方镇稍惕息会黜陟使洪经纶至河北闻悦养士七万辄下符罢其四万归田亩悦即奉命因大集将士以好言激之曰而等籍军中久仰缣廪养父母妻子今罢去何恃而生众大哭悦乃出家赀给之令还部自此魏人徳悦及刘晏死藩帅益惧会汴州城隘李勉増广之传言帝且东封【按原文作东封泰山通鉴无泰山二字胡三省注云盖用在　传东封西封语非泰山之谓城汴与封禅无渉盖讹　言谓将东讨藩镇故城汴以逼之曹汴接壤故正已惧李勉非跋扈者原文叙次事理未晰今从通鉴】而李正已惧率兵万人屯曹州遣人説悦同叛悦因与梁崇义等阻兵连和以王侑扈防许士则为腹心邢曹俊孟希祐李长春符璘康愔为爪牙建中二年镇州李惟岳淄青李纳求袭节度不许悦为请不答遂合谋叛令狐峘等表汰浮图悦乃诈其军曰有诏阅军之老疾疲弱者由是举军恣怨悦与纳会濮阳纳分兵佐悦会幽州朱滔等奉诏讨惟岳悦乃遣孟希祐以兵五千助惟岳别遣康愔以兵八千攻邢州刺史李洪守不下【按旧唐书并载李洪张伾守邢新书不及洪今据补】杨朝光以兵五千壁卢疃絶昭义饷道悦自将兵数万继进又使朝光攻临洺将张伾伾固守食且尽乃饰爱女示众曰库廪竭矣愿以此女代赏士感泣请死战大破悦军诏河东马燧河阳李芃与昭义军救伾三节度次狗明二山间未进伾急以纸为风鸢髙百余丈过悦营上悦使善射者射之不能及燧迎噪迎之得书言三日不觧临洺士且为悦食燧乃自壶闗鼓而东破卢疃战防冈禽贼大将卢子昌而杀朝光悦遁保洹水于是曹俊为贝州刺史乃承嗣旧将果而谋悦召问计对曰兵法十则攻今公以逆干顺势不敌也宜留兵万人屯口以遏西师则举河北二十四州惟公所命今攻临洺粮竭卒老不见其可悦所昵扈防孟希祐等皆訾短之悦不聼其言燧等距悦军三十里筑垒相望悦与纳合兵三万阵洹水燧引神防将李晟夹攻悦悦大败引壮骑数十夜奔魏李长春拒闗以须官军而三帅顿不进明日悦得入杀长春持佩刀立军门流涕曰悦借伯父余业与君等同休戚今败亡及此不敢图全然悦乆稽天诛者特以淄青恒冀子弟不得承袭既弗能报乃至用兵使士民涂炭悦正縁老母不能自刭愿公等斩悦首取富贵无庸俱死乃自投于地众抱持之曰今士马尚可一战脱不济死生以之悦收泪曰诸公不以悦丧败誓同存亡纵身先地下敢忘厚意乃断髪为誓将士亦断髪约为兄弟率富民家财及府库所有大行赐与李再春及其子瑶以博州悦从兄昻以洺州皆降燧悦族其家悦自视乏耗惧不知所出复召曹俊谋为整军完垒以振士气羣心复坚后十余日燧等始进薄城未几王武俊杀惟岳而深州降朱滔滔分兵守之天子授武俊恒州刺史以康日知为深赵二州观察使武俊恨赏薄滔怨不得深州悦知二将可间乃间道使王侑许士则说滔曰司徒奉诏讨贼不十日拔束鹿下深州惟岳势蹙故王大夫能得逆首诏得惟岳地者之今乃以深州与康日知是朝廷不信于公也且上将扫除河朔不使父子相袭又功臣刘晏等皆旋踵破灭杀梁崇义诛其口三百余血丹汉江今日破魏明日取燕赵如牵辕下马耳魏博全则燕赵安鄙州尚书必以死报徳且合从连衡救灾防患不朽之业也尚书愿上贝州以广汤沐使侑等奉簿最孔目司徒朝至魏则夕入贝惟熟计之滔素欲得贝即大喜使侑先还告师期先是诏武俊出恒冀粟三十万赐滔使还幽州以突骑五百助燧军武俊惧悦破将起师北伐不肯归粟马滔因使王郅説武俊曰天子以君善战天下无前故分粟马以弱君军今若举魏博则王师北向漳势危诚能连营南斾觧田悦于倒县大夫之利也岂特粟不出窖马不离廏又有排危之义声大夫亲断逆首血蔑衣防日知不出赵城何功于国而坐兼二州河北士以不得深州为大夫耻司徒不欲以深州与康日知愿以与大夫【按原文无此二句下文得深句无根今从通鉴补】武俊既得深亦喜即日使使报滔于是滔率兵二万屯宁晋武俊以兵万五千会之悦恃救至使康愔督兵与王师战御河上大败还走悦怒闭不纳蹈籍死堑中者甚众其夏滔武俊军至悦具牛酒迎犒燧等营魏河西武俊滔悦壁河东相持自秋汔冬燧遣晟以兵三千自邢赵与张孝忠合攻涿莫二州以絶幽蓟路悦重徳滔欲推为盟主而臣之滔不敢当乃更议如七国故事悦国号魏僣称王以府为大名府署子为府留后以扈防为留守许士则司武会穆司文裴抗司礼封演司刑并为侍郎刘士素内史舍人张瑜孙光佐给事中邢曹俊孟希祐左右仆射田晁髙征西节度使蔡济薛有伦虎牙将军髙崇节知军前兵马夏侯赪兵马使晁以兵数千助李纳守郓明年夏滔屯河间留大将马实以兵万人戍魏会朱泚乱燧还太原武俊等皆罢悦饯之厚遗武俊实官属皆有赠兴元元年滔自将兵欲南度河助泚使王郅见悦计事曰顷大王在重围孤与赵刻日赴难以全魏贝今秦帝巳据闗中孤以歩骑十万与回纥趋东都相应王能从孤济河合势以取大梁孤得西收巩陜与秦兵会天下可定也则王与赵王永无南虑为唇齿之国幸速计之悦闻已赦罪复官爵心不欲行重遽絶滔阳遣薛有伦报如约滔大喜复使舍人李琯申固所言悦犹豫许士则諌曰冀王杀懐仙屠希彩訹兄使如京师而夺之权有恩者诛同谋者覆彼心腹渠可量哉今大王亲不加泚勇不加懐仙希彩也而念恩不已拘挛匹夫义出且禽大王不如伪许出迎遣州县具牛酒至则以事自解不可顾恩取祸也悦然之先是武俊隂约悦背滔及闻滔要悦西使田秀驰说悦曰方泚未盗京师时滔为列国且自髙如得东都与泚连兵多势张反制于竖子乎今朝廷复官赦得罪乃王臣岂舍子而北靣滔泚耶愿大王闭垒不出武俊须昭义军出为王讨之悦具道其谋而遣会穆报滔滔喜自河间南逾贝州次清河使报悦不至进屯永济使王郅等督之悦曰始约从王今举军持悦曰魏北困侵掠供拟屈竭以悦日拊循犹恐携间一日去城邑朝出夕变且何归不然不敢背约今遣孟希祐悉兵五千助王因使其属裴抗卢南史报命滔怒骂曰逆虏前日求救许我贝州我不取尊我为天子我与同为王教我逺来而不出是贼不击尚何诛乃囚抗等使马实取数县已而释抗还之悦兵不敢出遂围贝州滔取武城通徳棣供兵馈尽囚诸县官吏唯清阳不下滔围之实防清平俘掠去于是李抱真武俊约出兵救魏会诏拜悦检校尚书右仆射封济阳郡王给事中孔巢父持节宣劳悦阻兵凡四年狂愎少谋亟战数北死者什八士苦之巢父至莫不欣然悦与巢父张饮门阶皆彻卫至夜分从弟绪与族人谋与左右逾垣入悦方醉寝酣挺刃升堂二弟谏止绪斩之因手刺悦并杀其母妻悦死年三十四比明以悦命召许士则蔡济计事至则杀之刘忠信者悦常使防督绪直寝门绪呼曰忠信刺仆射与扈防反众执之语曰无之支已殊絶
　　绪承嗣第六子悦待诸弟无间使绪主牙军凶险多过常笞朂之悦俭啬有节绪常苦不足颇怨望故作难悦既死惧众不附以其徒数百将出奔邢曹俊率众追还绪乃下令军中曰我先王子能立我者赏众乃共推绪为留后归罪扈防斩以徇复杀悦亲信薛有伦等数十人因巢父遣使听命天子滔闻悦死以兵五千合实军进攻魏州实濒王莽河壁使人入魏招绪降绪新簒实围且急乃遣使以好言见滔滔许盟会穆劝绪絶滔而绪部分亦定乃乘城战武俊抱真各脩好如悦时诏即拜绪节度使实围魏凡三月滔败走贞元元年以嘉诚公主降绪拜驸马都尉绪精忌杀兄弟姑妹凡数人兄朝仕李纳为齐州刺史或言纳将入之魏以代绪绪厚赂纳且召朝朝以死请不行乃送之京师过滑绪将簒取之贾躭以兵援免累迁检校尚书左仆射常山郡王又徙王鴈门实封五百户加同中书门下平章事疾死年三十三赠司空少子季安嗣
　　季安字防母微贱公主命为己子数嵗为左卫胄曹参军节度副使绪死时年十五军中推为留后因授节度使除丧加检校尚书右仆射进位检校司空俄同中书门下平章事季安畏主严颇循礼法及主薨始自恣官属进諌皆不纳会诏中尉吐突承璀以神防兵讨王承宗季安谋曰王师不跨河二十五年今越魏伐赵赵虏魏亦虏矣奈何或请以五千骑决除君忧季安曰善沮军者斩绛人谭忠者祖瑶天寳末为内黄令死燕冦忠豪健喜兵为幽州刘济将【案谭忠事幽镇而乃心唐室杜牧为作燕将録新书采入此传及刘济传今补録里系以示褒】适使魏闻之入见季安曰徃年王师取蜀取吴算不失一是宰相谋也今伐赵不使耆臣宿将而付中臣不起天下甲而出秦甲君知谁为之谋此上自为谋以夸服臣下若师未叩赵而先碎于魏是上之谋不及下岂能不耻既耻且怒必任智画仗猛将再举渉河鉴前之败必不越魏诛赵校罪轻重必不先赵后魏是上不上下不下当魏而来也季安曰计安出忠曰王师入魏君厚犒之悉甲伐赵而阴遗赵书曰魏若伐赵为卖友魏若与赵为反君卖友反君魏不忍受执事能弛陴鄣遗一城魏得持之献防天子此使魏北得以奉赵西得以为臣赵不拒君则魏安矣季安然之遣大将率兵会王师伐承宗粮饷自办取堂阳以报加太子太保有邱绛者父时賔佐与同府侯臧争权季安怒斥为下县尉俄召还先坎道左既至生瘗之忍酷无忌惮大抵如此死年三十二赠太尉妻元谊女召诸将立其子懐谏最防不能事决于私奴蒋士则数易置诸将军中怒取田兴为留后兴以懐谏归第而杀士则等十余人季安既葬乃送懐谏京师授右监门卫将军绪弟缙字云长贞元十年入朝授左骁卫将军封扶风郡公元和中拜夏绥银节度使始开元时置宥州扼冦路乆而废缙复城之王师伐蔡缙上橐它牛马助军吐蕃冦丰州缙设伏邀其归俘斩过当入为左卫大将军李听代之听劾缙盗没军粮四万斛彊取羌人羊马故吐蕃得乘隙贬衡王傅俄而吐蕃又攻盐州贬房州司马长庆初终左领军卫将军弟华太常少卿尚永乐新都二公主田氏自承嗣至懐谏四世凡四十九年
　　史宪诚其先奚也内徙灵武为建康人三世署魏博将宪诚始以趫敢从父军田正讨李师道将先锋兵四千济河拔城栅师踵进乘胜傅郓堞师道傅首以功兼御史中丞长庆二年田布之自杀也军乱宪诚为中军兵马使颇言河朔旧事以揺众众乃逼还府擅总军务穆宗以朱克融王廷凑方盗幽镇未有以制即以节度使授之宪诚外诧王命而阴结幽镇以自固时李防方乱私与交通数助请旄节城马头具舟黎阳示将济师者会天子遣司门郎中韦文恪宣慰宪诚见使者礼倨言慢俄闻斩防更防谨谓文恪曰我本奚如狗也唯知识主虽日加棰不忍离其谲狯类此进检校司空与李全畧婚太和中其子同防反潜以粮资之文宗申约使者相望因进同中书门下平章事宪诚使大将侦事京师作谩言自大宰相韦处厚折其诈遣去宪诚惧出兵从王师讨之复遣大将丌志沼率师二万攻徳州时王廷凑援同防阴诱志沼以利志沼反屯永济兵鋭甚宪诚告急诏义武李听进讨于是志沼与廷凑合兵劫贝州为听所败奔廷凑沧景平宪诚不自安请纳地进检校司徒兼侍中徙河中封千乘郡公以李听代初宪诚将以族行惧魏军之留问策于弟宪忠宪忠教分相卫请置帅因以弱魏复请诏听引军声图志沼而假道清河帝从之宪诚因欲倚听公去魏及听次清河魏人惊宪忠曰彼假道取贼吾军无负朝廷何惧为乃稍安然魏素聚兵清河听至悉出其甲将入魏魏军闻之惧明日尽甲而出听按军馆陶不进众谓宪诚卖已曰绐我以沽恩耶夜攻杀之并监军史良佐推何进滔为帅以请诏赠宪诚太尉实太和三年宪诚起凡七年死何进滔灵武人世为本军校少客魏事田正从讨王承宗李师道以功兼侍御史宪诚死军中传謼曰得何公事之军安矣进滔令曰公等既迫我当听吾令众唯唯乃斩杀前使及监军者素服临哭将吏皆入吊诏拜留后俄授节度使居魏十余年民安之累进检校司徒同中书门下平章事开成五年死赠太傅諡曰定子重顺袭武宗诏河阳李执方沧州刘约谕朝京师或割地自效不听命时帝新即位重起兵乃授福王绾节度大使以重顺副赐名敬帝讨刘稹加东靣招讨使敬倚稹相唇齿无深入意诏称其事母孝在军乆宜亟战亦自如及王宰逾干河攻泽州命敬掎角塞山东道不奉诏王元逵克邢州攻上党敬不得已乃出师未几宰统陈许兵假道收磁州敬惧乃进战拔平恩诏检校尚书左仆射泽潞平加同中书门下平章事懿宗初兼中书令封楚国公咸通七年死赠太师子全皥袭明年拜节度使平厐勋以功迁检校司空同中书门下平章事母丧请纳节行丧诏不许全皥年少好杀小罪鲜纵贳人人危惧后军中相传朘减粮帛众遂叛推韩君雄总军事而杀全皥实咸通十一年诏赠太保自进滔至全皥凡三世四十二年懿宗更以晋王为大使擢君雄留后君雄魏州人俄进副大使三迁检校司空僖宗即位进同中书门下平章事赐名允中死年六十一赠太尉子简袭留后俄授节度使累进检校大尉同中书门下平章事封魏郡王帝在蜀天下乱简恃彊完欲拓地攻河阳及郓语在诸葛爽朱宣传【按原文多与爽宣两复今从史家互见例】简败于新乡乐彦祯以一军先还简奔归疽发背死彦祯代之再世凡十二年
　　彦祯者亦魏人简时歴博州刺史下河阳有功迁澶州魏人立之诏检校工部尚书领留后进节度使累加检校尚书左仆射同中书门下平章事彦祯喜儒术引公乘亿李山甫皆在幕府嗣襄王煴之乱彦祯使山甫徃见镇州王镕欲合幽邢沧诸镇同盟拒贼镕厚谢卒不克彦祯见王室微颇骄大城魏周八十里一月毕人怨其残子从训凶悖劫王铎取其家魏人不直又聚亡命五百人号子将出入卧内军中借借恶之从训惧奔近县彦祯即以为六州指挥使相州刺史辇兵械泉布迹接于道军中益贰彦祯常梦解佩带履而行既寤曰神告我下将有背乎已而军乱囚彦祯迫为桑门寻杀之推大将赵文防总留后从训求救于朱全忠全忠为起师次内黄从训自相以军三万傅城文防不敢出众惧杀之更推罗信出战从训败裒余众壁洹水信遣将程公佐击斩之实文徳元年彦祯起凡七年
　　罗信字徳孚魏州贵乡人善骑射貎雄伟为禆将主马收魏有巫告信曰白头老人使谢君君当有是地信曰神欲危我耶文防死众曰孰愿主吾军者信辄曰神命我矣众环视以为宜遂立之诏知留后再迁节度使加检校司空同中书门下平章事豫章郡公朱全忠讨黄巢饷粟三万斛马二百秦宗权乱复诏信以粟二万斛助军检校工部尚书雷邺来责粟信素胁于牙军擅杀邺全忠以檄谯让信不敢报大顺初全忠攻太原来假粮马又议屯邢洺假道相卫信不纳全忠使丁会厐师古葛从周霍存等引万骑渡河信壁内黄凡五战皆败乃厚币求和全忠方图河北欲结纳信乃还兵全忠攻兖郓朱宣求援于克用遣李存信救之屯莘其下侵魏刍牧信不平克用欲合镇定兵营河曲搤魏滑路信驰告全忠请禁防舸絶徃来乆之魏人不至全忠疑其绐自将至滑信来告曰魏人未动者正欲缓图之全忠遂屯曹太原将李瑭救宣复壁莘信厌其而瑭沟垒自固全忠遣使谓曰晋人志并河朔师还为公忧之信乃攻破瑭克用怒以兵掠魏博全忠以葛从周助信大破之禽其子落落信杀之克用侵魏不己大战白龙潭信败追薄魏门而还信乃乞师全忠全忠遣将壁洹水救魏克用防兵剽相魏民死十九信告亟全忠复遣葛从周将兵追蹑拔洺州执刺史邢行恭复攻邢马师素自防走遂围磁州袁奉韬自杀不五日取三州自是克用兵不出始全忠亟讨兖郓惧信贰故歳时赂遗良厚信每有馈答全忠引其使北靣拜受兄事之信以为厚已故推心焉累进检校太师守侍中徙临清郡王光化元年死年六十三赠太师追封北平王諡曰庄肃子绍威事具五代史【案新书有绍威传考绍威入梁事甚繁伙应从其所终之代此从删】










　　钦定续通志卷二百七十六
&lt;史部,别史类,钦定续通志&gt;
　　钦定四库全书
　　钦定续通志卷二百七十七
　　列传
　　唐【七十七】
　　藩镇镇冀
　　李寳臣【惟岳　惟诚惟简】　王武俊【士真承宗】
　　王廷凑【元逵　绍鼎绍懿　景崇】
　　李寳臣字为辅本范阳内属奚也善骑射范阳将张锁髙畜为假子冒其姓名忠志为卢龙府果毅常觇虏阴山追骑及射六人尽殪从安禄山入朝留为射生子弟出入禁中防山反遁归更为禄山假子使将骁骑十八人【按旧书作八千人兵数多寡悬殊考通鉴禄山遣何千年髙邈将奚骑二十人劫杨光翽葢实十八人与千年邈为二十人也且劫质出人不觉无庸多兵新书为当】劫太原尹杨光翽挟以出追兵万余不敢逼又督精甲军土门以扼井陉事安庆绪为恒州刺史九节度师围相州忠志惧归命肃宗即授故官封密云郡公史思明渡河忠志复叛勒兵三万固守贼将辛万寳屯恒州相掎角思明死忠志不肯事朝义使禆将王武俊杀万寳挈恒赵深定易五州以献雍王东讨开土门纳王师助攻莫州朝义平擢礼部尚书封赵国公名其军曰成徳即拜节度使赐铁券姓名遂有恒定易赵深冀六州地【按旧书有后又得沧州语考沧乃田承嗣地下文寳臣与滔讨承嗣首攻沧州不应先属寳臣新书得之】马五千步卒五万财用丰衍益招来亡命雄冠山东与薛嵩田承嗣李正已梁崇义姻相为表里始寳臣与正已素为承嗣所易其弟寳正承嗣壻也往依魏与承嗣子维击毬马骇触维死承嗣怒囚之以告寳臣寳臣谢教不谨进杖欲使示责承嗣遂鞭杀之由是交恶乃与正已共劾承嗣可讨状代宗欲其自相图即诏寳臣与朱滔及太原兵攻其北正已与滑亳河阳江淮兵攻其南师防强椎牛飨军寳臣厚赐士而正已颇觳军怨望正已惧变即引去滔寳臣攻沧州未下击宗城残之承嗣弟廷琳方守贝州遣髙嵩岩将兵三千戍宗城寳臣使张孝忠攻破之斩嵩岩逸所执将四十余人防王武俊执贼大将卢子期遂降洺瀛当是时河南诸将败田悦于陈留正已取徳州欲颇穷讨承嗣惧乃甘言绐正已正已止屯诸军莫敢进于是天子遣中人马希倩劳寳臣寳臣归以百缣使者恚抵诸道寳臣顾左右愧甚诸将已休独武俊佩刀立戺下语之故武俊计曰赵兵有功尚尔使贼平天子幅纸召置京师一匹夫耳养魏以为资上防也寳臣曰赵魏有衅何从而可对曰势同患均转寇讐为父子欬唾间耳朱滔屯沧州请禽送魏可取信寳臣然之先是承嗣知寳臣少长范阳心常欲得之乃勒石若谶者瘗之境教望气者云有玉气寳臣掘得之文曰二帝同功势万全将田作伴入幽燕谓寳臣与正已为二帝而隂使客説曰公与滔共攻沧州即有功利归天子诚能赦承嗣罪请奉沧州入诸赵愿取范阳以报公以骑前驱承嗣以步卒从此万全势也寳臣喜得沧州又语与谶防遂阴交承嗣图幽州承嗣陈兵出次以自验寳臣谬谓滔使曰吾闻朱公貌若神愿绘而观滔即图示之寳臣置图射堂大防诸将熟视曰信神人也密选精卒二千夜驰三百里欲劫滔戒曰取貌如射堂者时二军不相虞忽闻变滔大骇战瓦桥败衣佗服得脱禽类滔者以归承嗣承嗣知衅成还军入堡使人谢寳臣曰河内方有警未暇从公石谶吾戏为耳寳臣惭而还俄进封陇西郡王又拜同中书门下平章事徳宗立拜司空寳臣晚节尤猜忌自顾子惟岳暗弱恐下不服即杀骨骾将辛忠义卢俶许崇俊张南容张彭老等二十余人众乃携寳臣既贮异志引妖人作谶兆为丹书灵芝朱草斋别室筑坛置银盘金匜玉斚猥曰内产甘露神酒刻玉印告其下曰天瑞自至众莫敢辨者妖人复言当有玉印自天下海内不战而定寳臣大悦厚赉金帛既而畏事露且诛诈曰公饮甘露液可与天神接密置菫于液寳臣饮已即瘖三日死年六十四惟岳悉诛杀妖人时建中二年也遗表请以惟岳领军贻书执政诿家事归节于朝诏赠太傅
  </div>
  <div class="pagination">
   <a href="钦定续通志_page178.html">
    上一页
   </a>
   <span>
    ...
   </span>
   <a href="钦定续通志_page174.html">
    174
   </a>
   <a href="钦定续通志_page175.html">
    175
   </a>
   <a href="钦定续通志_page176.html">
    176
   </a>
   <a href="钦定续通志_page177.html">
    177
   </a>
   <a href="钦定续通志_page178.html">
    178
   </a>
   <span class="current-page">
    179
   </span>
   <a href="钦定续通志_page180.html">
    180
   </a>
   <a href="钦定续通志_page181.html">
    181
   </a>
   <a href="钦定续通志_page182.html">
    182
   </a>
   <a href="钦定续通志_page183.html">
    183
   </a>
   <a href="钦定续通志_page184.html">
    184
   </a>
   <span>
    ...
   </span>
   <a href="钦定续通志_page180.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
