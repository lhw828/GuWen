<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 409 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 409 页/共 505 页</h1>
    <div class="content">同治九年。庚午。十一月。癸丑。谕军机大臣等、前因天津民教启衅。叠于六月二十五七月十三八月初三等日。谕令沿江沿海各督抚严密设防。嗣因津案就绪。复于九月二十八日。谕令各该督抚等振刷精神。讲求战守。并于闰十月十八十一月十六等日。寄谕各省疆臣整顿绿营。操练枪队炮队。原因津案虽将就了结。非尝胆卧薪。力求振作。无以御外侮而杜隐忧。本日醇郡王奏、请饬办理夷务诸臣。除徇夷之积习。举驱夷之大局等语。自办理中外交涉事务以来。时艰孔亟。本当惩前毖后。不可一息苟安。嗣后中外任事诸臣。遇有交涉事件。务当坚持定见。豫伐敌谋。毋令一事稍涉畏怯。致长敌人气焰。至驱夷大局。目前虽未能遽见施行。亦当未雨绸缪。先机布置。为自强不息之计。著总理各国事务衙门王大臣、及沿江沿海各将军督抚、实力实心。次第筹办。以整顿武备为第一要务。而整饬吏治。固结民心。宽筹饷需。尤与军事相表里。各该督抚等职任封圻。受恩极渥。当此时事艰难。务各激发天良。讲求实际。勿事因循。勿涉蒙蔽。尤当慎密图维。毋使有所洩漏。日后势需用兵。应如何确有把握之处。著各该将军督抚详细熟筹具奏。至传教一事。易启衅端。尤当督饬地方官持平妥办。于弭患之中。隐寓保民之意。庶无事则中外相安。有事则同心御侮。有厚望焉。原摺均著钞给阅看。将此各密谕知之。　　

○甲寅。督办陕西军务前任直隶提督刘铭传奏、分拨队伍。扼要设防。得旨、著即督饬各队。认真防堵。毋稍疏懈。北山伏莽尚多。并著派得力队伍。实力摉剿。缠金一带。仍遵前旨派勇前往扼扎。以厚兵力。　　

○赏顺天等省乡试年老诸生周桂森等九十二人举人副榜有差。　　

○乙卯。谕军机大臣等、都兴阿等奏、查勘边地情形一摺。据称凤叆二门边地。经该将军等于本年十月闲。委员前往查勘。接连春季所丈地界。向东北一带查办。续查出坐落多处。已垦熟地十四万余亩。现值天寒雪冻。难于查丈。各委员暂行回省。请俟来岁春融。再行接办等语。凤叆边地。亟应赶紧勘定。岂可年复一年。耽延时日。著都兴阿、额勒和布、德椿于明春云消时。饬催该委员等赶紧出边。迅将凤叆二边。切实通查完竣。并将春闲查丈后被水冲淹地亩。一并迅速查勘详报。不准稍事延宕。将此各谕令知之。　　

○又谕、周达武奏、筹议剿办情形一摺。前因唐炯一军裁撤。谕令贵州提督周达武迅速赴任。接办军务。现在该提督已抵贵州。据称所部兵勇仅五千九百人。益以挑募唐炯旧部。拟暂驻平瓮。然后整顿黔师。次第肃清定广等处。会合楚师进击等语。即著曾璧光、周达武、饬令带兵各员。认真扼守乌江北岸。毋使苗匪得扰遵义府属。侵轶川边。以顾省北大道。一面整顿黔师。先清定广。俟省门无警。再由龙贵平瓮两路。规取都匀。以次由凯里八寨。会同楚师。协力进剿。至所请添募兵勇一节。即著周达武与曾璧光妥为筹画。该提督在川日久。有无可调之兵。谅所深悉。或楚省勇丁可以招募。均著周达武分别咨商。以助攻剿。该提督所称带兵员弁。非隶部下。诚恐呼应不灵。前已有旨令周达武会同曾璧光列衔奏事。带兵各员悉归调遣。事权不为不专。即著周达武迅将黔省军务认真整顿。力除积习。该提督以川省月协饷银五万八千两。一经添军。不敷支放。恳请宽筹饷项。著户部将各省协黔饷需。先行分催拨解。俟曾璧光、周达武等、商定添兵若干后。再行宽为筹拨。俾济要需。将此由五百里谕知崇实、吴棠、刘昆、曾璧光、并传谕周达武知之。　　

○又谕、奎昌、文硕奏、乌里雅苏台军情紧急。请调兵援剿一摺。前面贼匪窜扑乌城。叠经调派察哈尔马队一千二百五十名。吉林黑龙江马队各一千名。令杜嘎尔统带赴乌助剿。并调宣化大同两镇官兵各一千名。赴库伦防守。嗣据张廷岳、福济等、先后奏报。贼于十月十九日攻陷乌城。二十三日旋即退去。该逆尚在距乌城西南四五台杂普汗河地方盘踞。业已催令所调各军。星速前进。此时贼既窜走。科城所属台站。著奎昌等赶紧设复。以通文报。乌城被贼焚掠一空。福济等重新整顿。需兵弹压。内地援军。远道遄征。转运等事。均须节节部署。恐未能克期抵乌。奎昌等所派吴云等带兵百名赴乌。仍著饬令前往。听候福济等差遣棍噶扎勒参驻扎何处。现如尚未到乌。著奎昌等饬令迅速前进。文硕应否带兵东行援应之处。著咨商福济等、斟酌情形办理。科城防务。亦关紧要。奎昌、文硕、务当督饬官兵。认真操练。加意巡防。以固边圉。将此由五百里各谕令知之。　　

○命翰林院侍讲学士孙毓汶提督福建学政。　　

○丙辰。谕军机大臣等、户部奏、豫拨来年京饷一摺。据称历届京饷。均于年前豫拨。同治十年京饷。拟在各省地丁盐课关税等款内指拨银七百万两。请饬各该省于来年分批起解等语。京饷关系紧要。现经该部就各省缓急情形斟酌动拨。自应遵照奏定数目。源源报解。以济要需。著该将军督抚盐政监督等、务于来年开印后分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程。指名严参。至本年未解京饷。前经该部节次奏咨飞催。现届年终。仍未如数解清。著各该督抚等迅速筹解。毋再迟延干咎。另片奏、内务府同治十年分应需经费。拟拨两浙盐课银五万两。两淮盐课银五万两。广东盐课银五万两。福建茶税银十万两。闽海关常税银十万两。太平关常税银十万两。九江关常税银十五万两。共银六十万两。请饬依限完解等语。著该将军督抚盐政监督等。按按拨定数目。务于来年开印后。陆续径解内务府。并将起程日期报部。限六月前解到一半。十二月初闲埽数解清。不准稍有蒂欠。将此由五百里谕知福州将军。直隶两江湖广闽浙两广西川江苏安徽江西福建浙江湖北湖南河南山东山西广东各督抚、并传谕粤海关监督知之。　　

○又谕、前因工部奏、大婚礼需用彩?。添派江甯等织造赶办十万匹。限来年四月内办齐解京。当经谕令户部筹拨款项。迅咨江浙督抚照数拨解。兹据户部奏称、业经咨行工部。将各色彩?价值分晰查明。复经该部将例价增价核实筹计。共需银三十九万余两。请饬江南浙江各督抚。如数拨给等语。此次大婚礼添办彩?十万匹。业经户部实计工料银两。均系按照例价增价详细核明。亟应迅速筹拨。以资制办。著曾国藩、张之万、杨昌浚、即饬藩运各司。按照户部单开各数。速行拨交各该织造赶紧备办。毋得稍有稽延。致误要需。将此各谕令知之。　　

○以礼部左侍郎察杭阿兼署兵部右侍郎。兵部右侍郎黄倬兼署刑部左侍郎。内阁学士钱宝廉署兵部左侍郎。铭安署仓场侍郎。　　

○以镶白旗汉军副都统满庆署正白旗汉军副都统。正蓝旗蒙古副都统载良署镶红旗蒙古副都统。　　

○追予四川松潘等处阵亡殉难绅民张必达等暨妇女二百八十四名口分别旌恤如例。　　

○蠲缓湖南武陵、安乡、龙阳、益阳、巴陵、临湘、华容、沣、沅江、湘阴、十州县。暨岳州卫被水地方本年额赋有差。　　

○丁巳。谕内阁、前因于淩辰奏、西陵回乾树株。承办司员舞弊情形。当经谕令志和、胡家玉、严密查究。兹据奏称、半璧店大街北。有辅盛粮店。与双盛木厂毗连。查阅双盛木厂帐簿。实系贩运回乾树株。当将该木厂查封。提取木商张得成、高祥等严讯。仅供与春七等合夥。此外语多闪烁。并查勘未伐树株。枝皮多有不全。该管司员。李春华、郑二、虽据张得成等供称并未合夥。难保无诡名影射情弊等语。陵寝树株。关系甚重。既据查有合夥贩卖情弊。亟应严切根究。尚膳正李春华、郎中郑二、即文明、五品官春七、即防御贵普、均著暂行解任。归案审讯。如有通同舞弊等情。即著从严参办。　　

○谕军机大臣等、左宗棠、穆图善奏、镇番肃清。附省兵团剿贼获胜。左宗棠、豫师奏、派员统军弹压。及筹布后路防剿事宜各一摺。镇番踞匪。经官军击败。全数西窜永昌。穆圆善已饬总兵王仁和等跟踪追剿。务将此股贼匪悉数埽除。毋令蔓延为患。如兵力不敷。即著左宗棠、穆图善、酌度情形。添兵前往援应。皋兰碾伯地方及省东辖境。时有零匪窜扰。虽经兵团剿办获胜。惟省垣根本重地。偪近河狄。该处贼股众多。深虞窜突。现在河冰冻结。尤应加意严防。著穆图善督饬兵随时侦探防剿。毋稍疏虞。左宗棠亦当妥筹兼顾。金积堡贼势已蹙。何以日久未见成功。糜饷老师。该大臣难辞其咎。著再不振刷精神。迅图攻拔。致以一隅之地。牵掣兵力。耗费饷需。大局何堪设想。南路秦阶一带。时有贼踪。该处统领能否得力。河狄巨股。如何设法进剿。左宗棠当统筹全局。迅将金积攻克。腾出兵力。次第廓清。不得以远在平凉。仅顾甘北一路。致军务总未得手也。豫师现已会商左宗棠、将平番碾伯隘口布置严密。以杜西甯回众由米拉三沟窜出之路。先派总兵黄武贤驰赴威远堡整顿各营。西碾平番。近既安靖。豫师当懔遵前旨。驰赴本任。会同黄武贤认真筹办。以重职守。米拉沟窝藏陕回万余。据豫师奏、已分股窜赴甘凉一路。著左宗棠、穆图善檄令甘凉防兵。探明痛剿。就地歼除。毋留余孽。将此由五百里各谕令知之。　　

○戊午。谕军机大臣等、锦丕勒多尔济奏、拟带蒙兵出境驻扎。并请调员差委。＜??闲＞员管理孳生厂台站事务。文盛、杜嘎尔奏、遵饬马队陆续起程各摺片。前因乌城被贼扑陷。谕令锦丕勒多尔济调集蒙兵。力图进剿。现在贼既退窜。乌城商民渐集。弹压抚绥。均关紧要。锦丕勒多尔济、自应在城会同福济、荣全、筹办一切。以定人心。著即折回乌城。毋庸出境驻扎。据奏贼向西南退去。已过扎萨克图汗部落。刻下贼踪。究往何处。仍著福济等确切侦探具奏。锦丕勒多尔济既回乌城。所请调帮办章京音得泰、笔帖式成惠、哈达哈三员。如有应行差委之处。即著会商福济等酌量调派。其孳生厂及喀尔喀台站事务紧要。著派多布钦扎木楚桑噶西哩一并帮同锦丕勒多尔济办理。此时内地援军进发。豫备驼马。整顿台站。均系刻不可缓。仍著责成锦丕勒多尔济会同筹办。不得以帮办有人。稍涉推诿。文盛等现已飞咨达尔济、由赛尔乌苏转西前进。察哈尔后起马队及贡果尔所带马队。亦已定期起程。著即催令迅速遄行。黑龙江马队。既经陆续抵宣。即著赶给驼只。饬令先行进发。其宣大步队。即饬随后启行。并著杜嘎尔催齐吉林马队。克期统带前往。毋稍延缓。推河迤北台站。著福济等懔遵前旨。赶紧设复。并宽备驼马。及蒙古包薪水等项。以便沿途支应援兵。不至稍有阻滞。福济等俟援军到后。著即会商布置。探明匪踪。相机防剿。并派熟悉道路之响导官兵一同前进。以资得力。将此由六百里各谕令知之。　　

○己未。谕军机大臣等、蒋志章奏、铭军进扎中路。并派军分防南北一摺。据称刘铭传统率所部到陕后。当即饬令提督刘盛休等十四营进扎乾州。吴宏洛等九营分扎耀州。该提督复率亲兵前往乾州驻扎。并商派提督谭仁芳各营移扎凤翔。与李辉武一军声势联络。北山一带。亦经严饬派防陕军会哨分防等语。著蒋志章、刘铭传、饬令派出各营。协力巡防。严密堵御。毋任甘回窜扰陕疆。至北山自宜洛以达靖定。地广人稀。游匪零回。时虞纷窜。并著蒋志章、刘铭传、悉心会商。先就现在派防陕军。饬令随时侦探。认真摉捕。俟唐定奎一军到陕。即著饬令前进。以顾北路门户。将志章即饬成定康等。举办赈垦。招集流亡。使游匪无从句结。以靖边陲。此由四百里各谕令知之。　　

○又谕、崇实、吴棠奏、通等黔省全局事宜一摺。据称黔省军务。宜惩前此之失。先清上游股匪。改从都匀进兵。若遽令周达武驰赴下游。必至孤立无援等语。昨因周达武驰赴贵州。筹办进剿。并请添募兵勇。当经谕令该提督与曾璧光妥为筹画。贵州军务。日久未见起色。曾璧光、周达武、亟应设法整顿。和衷商办。期于实事求是。岂可各存意见。即著该抚等按照崇实等所奏。及贵州现在情形。悉心筹画。妥为布置。以期迅埽贼氛。早除民害。傥因彼此意见两歧。致日久无功。贼势鸱张益甚。恐曾璧光、周达武、不能当此重咎也。将此由五百里谕知崇实、吴棠、曾璧光、并传谕周达武知之。　　

○庚申。谕内阁、御史彝昌奏、请严肃门禁以杜弊端一摺。禁门重地。例禁綦严。岂容闲杂人等任意出入。若如该御史所奏。紫禁城四门以内。竟有货卖食物人等私行往来。实属不成事体。亟宜从严整顿。著前锋统领护军统领各衙门、严饬直班官弁认真稽查。随时盘诘。傥该官弁等仍前废弛。即行据实严参。毋稍徇隐。以肃门禁而儆玩泄。　　

○谕军机大臣等、前因前内阁侍读学士钟佩贤奏、浙江溇港壅塞。请速筹疏浚。当谕令杨昌浚查勘办理。兹据奏称、派员周历溇港。委系年久失修淤塞。现在查明最要及较次各工。分别估办。先于厘捐项下借款动工。惟湖州溇港。泥水壅灌。多系苏松下游淤滞。请饬江苏一体筹办等语。溇港关系水利。自应赶紧疏浚。著杨昌浚即督饬该处地方官。趁此冬隙之际。先将寺桥等最要之九港及诸沈二溇。先行借拨款项赶办。其余各工及碧浪湖工程。亦应次第查勘。分别兴办。并著曾国藩、张之万、迅即遴派妥员。查勘吴江县长桥及太湖出水各口。设法疏通。与浙江同时并举。以期一律疏畅。有裨民田。将此各谕令知之。　　

○又谕、奎昌、文硕奏、续探乌城情形。请将前摺更正。自请议处。并陈边防利害。请拨饷项火药一摺。奎昌等十月二十六日摺报。业于十一月二十四日递到。当经寄谕该大臣等督饬官兵。认真操练。加意巡防。并将调援兵数详晰谕知。想边外各城。一闻大军将至。声势自可增壮。至奎昌等闰十月初九日专差赍递摺件。迄今未到。所陈福济等殉难情形。自系得自讹传。著加恩免其议处。科属官兵。来城收伍者仅有五六百名。且贼踪窜往扎棚河一带。去扎萨克图汗与科布多属交界不远。文硕自未便率旅东行。致科城转有空虚之患。著该大臣等就现有兵力。一面留城训练。一面侦探贼踪。与福济等斟酌情形。妥为进止。奎昌、文硕等、请拨部饷火药。系为边疆大局起见。著户部迅即筹拨银十万两。咨交顺天府解至察哈尔。由该都统派员护解赴科。以应急需。乌城前拨饷银。已由户部解往。如科城需饷孔亟。即著福济先行酌拨数万前往。俟科城饷项到时。再行扣还。并著定安速拨火药一万斤。火绳一万盘。遴派妥员解赴科城。以资利用。蒙古地方。首以茶布代烟为日用所需。现在贼踪虽远。深恐商民惑于流言。裹足不进。则蒙民生计日蹙。著定安出示晓谕商民。俾令照常贸易。以期食货流通。亦安边之要务也。达尔济一军。已由赛尔乌苏转西前进。察哈尔后起马队及贡果尔所带马队。亦已定期起程。黑龙江吉林马队。亦令陆续进发。国家不惜数百万帑金。调集劲兵。绥靖疆圉。福济等务当懔遵叠次谕旨。将推河迤北台站赶紧设复。毋令援兵稍有阻滞。仍将目前防剿各事宜悉心妥筹。毋得再有疏虞。致干重咎。将此由六百里各谕令知之。　　

○又谕、何琯奏、探悉南北两路军情一摺。据称接据防堵奇台龙口山勇目邓生玉禀报。南疆安集延率众围攻吐鲁番。屡将乌鲁木齐赴援之贼击败。并据乌噜木齐南山团练勇目徐学功禀报。聚集民勇千余。与贼接仗连胜。捦斩逆首多名。山后安集延酋长呼什伯克带领所部回众。围困番城。声称投诚报效。徐学功已带勇丁赴番会剿。禀请大军西征。拟调孔才一营前赴奇古。俟成禄出关。即当亲自带兵会同进剿。收复各城等语。回逆叛乱以来。乌噜木齐各城。久未收复。若如何琯所奏。是该逆已叠受团勇惩创。吐鲁番又被安集延围攻。机会大有可乘。惟此等军情。何以不与伊勒屯列衔具奏。至安集延酋长投诚报效。事难遽信。恐系该回族等蛮触相争。欲借大兵自图报复。即如妥得璘投诚之说。至今未得确耗。岂可轻率听信。致为所绐。著交麟、景廉、伊勒屯、确切查明。如果各城贼势穷蹙。逆党内讧。自属机有可乘。即著确实侦探。悉心酌度。会商何琯。妥为筹办。何琯仍不准单衔具奏。以符体制。孔才一营。能否调赴奇古驻扎。著文麟、景廉、斟酌情形。知照伊勒屯、何琯办理。将此由五百里谕知文麟、景廉、伊勒屯、并传谕何琯知之。　　

○吏部奏、江西巡抚刘坤一漏洩密寄。遵旨严议。刘坤一应比照例案。于降一级留任例上从严加等。议以革职留任。从之。　　

○辛酉。谕内阁、步军统领衙门奏、旧太仓失火情形一摺。本月二十九日戌刻。旧太仓不戒于火。延烧官厅六闲。廒房三闲。当经该官兵等扑救息止。该管各员未能先事豫防。咎有应得。仓场侍郎及该仓监督、著交部分别议处。并著仓场侍郎查明失火缘由。有无别项情弊。及仓廒米石有无损失。据实具奏。　　

大清穆宗继天开运受中居正保大定功圣智诚孝信敏恭宽毅皇帝实录卷之二百九十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。十二月。壬戌朔。上诣绥履殿问慈安皇太后安。平安室问慈禧皇太后安。至庚寅皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、仓场侍郎铭安、乔松年奏、旧太仓不戒于火。请将监督议处。并自请议处。暨覆陈仓廒麦石并无短少。稽查旧太仓御史吴鼎元奏、仓廒失火。据实参奏各摺片。除仓场侍郎、及该仓监督、昨已降旨交部分别议处外。至该花户所供。十一月二十九日酉刻封闭仓门后。戌刻忽见火起。不知火所由来等语。恐尚有不实不尽。花户李国栋著交刑部严讯。有无别项情弊。即行照例惩办。寻奏、遵讯失火之由。据李国栋供系日闲领米人多。吸烟遗火所致。调查该仓存米印册。核与所供相符。虽无别项情弊。究系疏忽。应革去花户。按律拟罪。从之。　　

○谕军机大臣等、总理各国事务衙门奏、英国议定新约。现欲中止。大概情形一摺。英国新修条约。上年业经该衙门与英国使臣定议。乃本年十月闲。据威妥玛照会。以新修之约。彼国商民佥称不便。接到回文。未经遵照。复经该衙门驳斥。该使仍以入告本国为词。故为延宕。窥其用意。不过欲俟布法诸国修约时。另图更改。现法与布构兵未息。自尚未暇议及修约。而彼族所注意要求之款。不可不先事图维。此时英国之约。既未通行。诚恐各国洋商。于新约中在彼有利之端。或指定条款。托言试办。或巧更名目。含混请行。万一堕其术中。将来办理更行棘手。著曾国藩、李鸿章、密饬各关监督严加防范。豫杜影射蒙混之弊。毋稍大意。原摺均著钞给阅看。将此由五百里各密谕知之。　　

○补铸江西德化县通远驿驿丞条记。从巡抚刘坤一请也。　　

○癸亥。谕内阁、李鸿章奏、请将营务废弛之副将分别革职另补。并拣员请补以期得力等语。开州协副将署大沽协副将张秉铎、擅离汛地。钻营取巧。著即革职。留营效力。大沽协副将署开州协副将兴龄、于练兵战陈事宜。毫无阅历。著开缺回旗以佐领补用。所有大沽协副将员缺。即著罗荣光补授。开州协副将员缺。即著张桂芳补授。以资整饬。　　

○谕军机大臣等、前因太常寺少卿王家璧奏、马新贻被刺一案。颇有传闻。当经谕令据实具奏。兹据奏称、所得之传闻者。丁日昌之子被案。应归马新贻查办。请托不行。致有此变。请饬将丁日昌之子原案再行查办等语。该京卿所奏一节。仅系得自传闻。且丁惠衡前因不能约束家丁范贵闲游妓馆。先经丁日昌自行奏明。交马新贻审拟奏结。自毋庸再行提讯。惟既据该京卿陈奏。亦不可不令曾国藩等知悉。著曾国藩、郑敦谨、即将张汶详悉心推鞫。有无另有主使之人。务得确供。以成信谳。不得含糊草率。希图迁就了结。原摺著钞给阅看。将此各谕令知之。　　

○又谕、有人奏、湖南郴州劣绅张国宝、在籍叠次攘功。滥得保举。改义学为惜字会。藉以专利。张氏义川公田。改归义学。并强夺李氏宗祠等语。张国宝身为绅士。自应安分守法。若如所参各款。实属贪诈妄为。著刘昆确切查明。据实参奏。毋稍徇隐。原摺著钞给阅看。将此谕令知之。寻奏、遵查张国宝被参各款。均无确据。其积功得保。并无虚冒。惟得保时收受贺仪帮项。究属不合。应请交部议处。从之。　　

○直隶总督李鸿章奏、遵议英翰奏请添设海防提督一员。欲求威望素著之将。实难其选。兵事止论强弱。不在职分。应请从缓再行酌奏。下部议。从之。　　

○以左春坊左中允钟宝华、右春坊右中允徐致祥、充日讲起居注官。翰林院侍讲杨庆麟、林天龄、左春坊左赞善王之翰、署日讲起居注官。　　

○赏图谢图汗二等台吉那逊巴雅尔二等侍卫。在大门上行走。　　

○追予湖南阵亡知县魏承柷、教谕吴棠、于衡阳湘潭二县原籍各建专祠。　　

○甲子。谕内阁、前因署工部侍郎于淩辰奏、西陵树株。承办司员舞弊。并自请议处。当派志和、胡家玉、前往查办。旋据志和等查明职官入夥贩运各情。当经降旨将尚膳正李春华等解任审讯。兹据该侍郎等查勘各处树株。与历年册报相符。委无翦剥情弊。并审明职官夥同贩运情事。定拟具奏。此案尚膳正李春华。虽无夥开福盛粮店等事。惟以承办招商变价之员。辄与商人合夥。致滋物议。防御贵普即贵溥、以职官合夥贩运。均有应得之咎。著一并交部严加议处。郎中文明、喜春、员外郎常松、承办招商变价事宜。并不妥为经理。致商人高详等、于验赀后陆续将赀取回。办理已属不善。文明又商令贵普、春华入股。尤为不能远嫌。文明、喜春、常松、均著交部分别议处。守护公荣颐、载迁、泰甯镇总兵兼总管内务府大臣清安、拣派喜春等办理变价未能妥协。并于贵普等贩运各情。漫无觉察。亦难辞咎。均著交各该衙门议处。另片奏、回乾树株。可否另招殷商变价。抑仍解交易州工部存储等语。著工部妥议具奏。至商人高详等所交树价。并支用运费。多有轇轕。并著该管大臣详查办理。于淩辰上年未能将树株情形查出。亦属疏忽。著交部议处。　　

○又谕、御史奇臣奏、请豫筹修防河工一摺。东河堤防。最关紧要。在事各员。自宜先时筹画。所有购料筑坝等事。均应核实办理。若如该御史所奏。竟有不肖厅员私行干谒。难保无交通差弁克减工料侵蚀帑项等情。著河东河道总督严密察访。如有前项情弊。即行严参。另片奏、请严禁东河地面私立庙宇等语。并著该河督一并严行禁止。　　

○谕军机大臣等、福济、荣全奏、豫筹催调官兵。安设粮台一摺。前因乌城贼匪向西南退去。谕令文盛等飞咨达尔济、由赛尔乌苏转西前进。催令察哈尔后起马队及吉林黑龙江马队陆续进发。现在贼踪未知究往何处。所有前项奉调出口官兵。仍著文盛、杜嘎尔、遵照前旨。迅催前进。随时知照福济等、将此项援兵妥为布置。探踪防剿。福济等以大兵渐集。粮饷亟宜豫筹。请饬直隶山西酌派实缺道府出口。在赛尔乌苏一带。督办后路粮台。前据文盛等奏报。业于头台赛尔乌苏适中之地。添设支发转运一处。当谕锦丕勒多尔济、张廷岳等、于乌库两城所属各台。酌度地势。应在何处安设接运。福济等此次所请直晋派员出口督办粮台。著李鸿章、何璟、斟酌情形。咨商福济等妥筹办理。将此由五百里各谕令知之。　　

○礼部以明年元旦庆贺礼节请。得旨、是。照例行礼。奉慈安皇太后慈禧皇太后懿旨。停止筵宴。其在外公主福晋命妇进内行礼之处。并著停止。　　

○予乌里雅苏台阵亡内阁侍读庆春等四十员暨殉难妇女十九口分别旌恤如例。　　

○乙丑。谕内阁、前因永陵草仓河新修工程。被水冲淘。当经降旨仍派单懋谦、恩承、前往承修。其陵街西堡土堤泊岸原修工程。未能坚实。并责成单懋谦、恩承、另行赔修。此项工程。著添派都兴阿、会同单懋谦等认真修理。务臻巩固。嗣后盛京一切紧要工程。遇有派出大员承修者。均著盛京将军会同督修。　　

○又谕、给事中夏献馨奏、已故安徽巡抚程楙采坟墓。在江西新建县古木冈地方。突于本年闰十月十七日被匪徒乘夜发掘。并将骸骨焚烧抛弃。请饬究办等语。发掘坟墓。法所必惩。该匪徒胆敢将已故大员发冢毁尸。实属凶残已极。著刘坤一即饬地方官。将该匪徒等迅速拏获。从严惩办。不准一名漏网。　　

○丙寅。蠲缓湖北公安、沔阳、黄梅、监利、广济、江夏、咸甯、嘉鱼、蒲圻、汉阳、黄陂、孝感、黄冈、蕲水、钟祥、京山、潜江、天门、云梦、应城、江陵、石首、松滋、枝江、荆门、蕲、武昌、兴国、大冶、汉川、三十州县。暨武昌、沔阳、二卫被水地方新旧额赋有差。　　

○丁卯。孝惠章皇后忌辰。遣官祭孝东陵。　　

○谕军机大臣等、金顺奏、官军攻剿情形一摺。王家疃踞匪。叠经官军痛剿。外援已绝。复经金顺会同张曜督饬各军。攻破外濠贼垒。并先后开穵地道多处。轰倒炮楼寨墙。歼贼多名。惟因寨墙之内。复有濠墙阻隔。贼得凭墙拒守。我军攻扑数次。未能迅克。著金顺会商张曜。督令各营奋力进攻。迅将王家疃庄贼巢。克期攻拔。不得迁延粉饰。日久无功。当此长围已合。金顺等尤当严密防范。毋任贼众乘闲窜逸。甯夏城防。亦应相机布置。沙金托海一带。为粮运要路。著即咨照刘廷协力防护。毋令匪踪滋扰。将此由五百里谕令知之。　　

○予甘肃王家疃阵亡副将丁德西、参将孙德麟、游击唐广兴、都司何远镇、丁采庭、祭葬世职加等。　　

</div>
    <div class="pagination">
<a href="清实录同治朝实录_page408.html">上一页</a><span>...</span><a href="清实录同治朝实录_page404.html">404</a><a href="清实录同治朝实录_page405.html">405</a><a href="清实录同治朝实录_page406.html">406</a><a href="清实录同治朝实录_page407.html">407</a><a href="清实录同治朝实录_page408.html">408</a><span class="current-page">409</span><a href="清实录同治朝实录_page410.html">410</a><a href="清实录同治朝实录_page411.html">411</a><a href="清实录同治朝实录_page412.html">412</a><a href="清实录同治朝实录_page413.html">413</a><a href="清实录同治朝实录_page414.html">414</a><span>...</span><a href="清实录同治朝实录_page410.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
