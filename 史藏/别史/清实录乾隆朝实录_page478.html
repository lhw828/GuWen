<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 478 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 478 页/共 1860 页
  </h1>
  <div class="content">
   ○又谕曰。武进升覆奏宁化严友辉一案。朕前闻各犯皆属枉供。降旨令其查奏。今摺内所陈。悉系初办时大概情形。殊与原旨不符。因武员所查。未能明晰。著询问潘思榘、此案因何至今。尚未讯明完结。至武进升所奏。浙省平阳县民一百一十余户。悉搬移福鼎县居住一事。邻省贫民。或就近觅食。或赴接壤地方佣工耕种。亦所常有。但流移至一百余户之多。岂可听其往来。不为查察经理。又邵武府之光泽县起蛟被水。前已据该抚奏明。今武进升所奏。府城及顺昌县城。均被淹浸。则各该处村庄。水所经由。虽系一隅。与收成大局无碍。但恐贫民或致失所。自宜加意抚循。著并传谕潘思榘、留心查办寻奏、查严友辉一案。前奉谕令臣等虚心研究。随饬两司委员审明。严友辉等、虽非蓄谋拒捕。但明知系县官。仍不缴出经像投首。顽抗显然。应分别首从。拟斩流以儆刁悍。参令周天福罪名。律无正条。司府等比律拟流未当。现驳令覆拟。俟到日即与督臣会核具题。又浙省平阳县民。搬福鼎县居住。臣恐此等民人。潜居乡僻。别生事端。行司覆查。据详称各户业经安插。均属安分农民。并无生事。又查光泽、邵武、二县被水村庄。止沿溪一带。与通县收成无碍。至下游顺昌县地方。水涨旋消。实无淹浸。得旨。览奏俱悉。但事事俱俟朕问。而后明白登答。则汝所司者何事。慎之。　　

○命履亲王允裪、管理会典馆总裁事务。　　

○乙丑。大学士等议奏、酌给内阁行走官员饭银案内、不敷银两。请照盐关两差。每年帮翰林院庶吉士例。每处各帮银二百两。合五千两。于每岁底。同各省督抚等饭银。均解交户部。其山海关盈余项内。应给内阁银。俟监督奏报时。解部存贮。统于岁底。臣等酌核分别赏给。报闻。　　

○户部议奏、酌定铜运各款。一、铜觔亏缺宜分赔。查采办洋铜例内载、铜觔报解后。即分咨沿途催儹。设有盗卖等弊。解官按律究拟。著落追赔。委解各上司分赔等语。请嗣后如沿途盗卖。解官名下不能追赔。亦照例著落委解不慎各上司分赔。并严加议处。一、运解宜定限期。查自永宁至汉口。限四个月。已属宽裕。汉口抵通五个月。系照漕船例。惟在汉口、仪徵、换船换篓停留日期。例报地方官转详咨部扣除。运官藉词稽延。嗣后汉口限四十日。仪徵二十日。统核自永抵通。定限十一个月。如逾一月以上。照例查参。领解官革职。委解上司降三级留任。至守风守水。定限已宽。不准扣算。再每运正、协、二员。倘沿途有沉溺打捞等事。即令一员前运。如逾限。亦不准扣算。一、加运宜遴员领解。每年四正运。委府佐州县一员。佐杂一员。二加运。但委佐杂二员。嗣后正加运、俱委府佐州县一员为正运官。佐杂一员为协运官。一、办解铅锡。与运铜事同一例。应均照例办理。至运送饷鞘。经由陆路。与运铜不同。按站拨送。定例綦严。应再行令各督抚、饬属详慎稽查。违误、照例参究。从之。　　

○丙寅。工部议覆、江南河道总督高斌等奏称、前往东平州戴村三坝会勘。现在汶河水面。较滚坝尚低二尺五寸。并未过水。且运河闸水充裕。足利重运遄行。若再加二尺五寸以上。转使运河多余无用之水。前请将玲珑坝落低一尺五寸。乱石坝落低七寸。以减洩多余。勿致上游壅塞水孔。应仍照原议办理。又汶河河溜下移。逼近滚坝之下。河底渗漏。殊非遏汶济运之本意。应用胶土。自坝上水边。下戗填实。再加夯硪堵闭等语。均应如所奏。行令该总河顾琮、确估具题。俟水涸时儹办。从之。　　

○命贵州威宁镇总兵曾长治来京。以陕西金塔寺副将刘顺、为贵州威宁镇总兵。　　

○西安右翼副都统卢色力故。调杭州汉军副都统胡世相、为西安右翼副都统。以原任制造库郎中王宗灿、为杭州汉军副都统。　　

○予故正黄旗汉军副都统苏巴理祭一次。　　

○旌表守正捐躯之山西太原县民陈自化妻石氏。　　

○丁卯。谕、贵州铜仁协副将胡大勇、前在军营。倡议制造攩炮绵牌三千面。据傅尔丹等、请将胡大勇遣赴滇省监造。嗣经张允随等奏称、攩牌需费五十余万。且难计时日。物料亦无从购觅。万难制办等语。攩牌之有益无益。及制造之所费几何。胡大勇必悉知之。而后倡此议也。若明知此举之多费钱粮。无济实用。而倡议制造。则是有意希冀开销。从中侵冒分肥。其居心固不可问。如不知动项浩繁。而以必不可行之事。捏饰妄禀。明系伊籍隶云南。因从征艰险。巧图规避。且得藉此归家。脱身事外。与临阵退缩者何异。此在职小武弁。即属不可。而况身为副将。受国重禄者哉。胡大勇著革职。交与刑部军机大臣会同该部严审定拟具奏。　　

○刑部等衙门议覆、两广总督硕色等疏称、归顺州＜山更＞汉卡地方。接壤安南。筑墙设兵堵御。因安南莫匪劫掠夷村。番目率兵追捕。至卡墙界外。守兵同时追赶。黑夜不能辨别。致兵勇二名被杀。并掠去二名。经内地移查。随据该国王黎维袆咨称、本国恭顺天朝。此案系土兵黄福卫、李福治、跟同土目黎有规、夜间赶匪。致有混杀。已将该土目革职治罪。并将凶犯解审。请分别故误、照例办理等语。应将土兵黄福卫、李福治、依出征兵违法乱行者正法例。拟斩立决。仍令地方官监同该国番目、于交界处所正法。土目农公派、照残毁尸身律拟杖流。番目黎有规、身领番兵。混行杀掠。应令该国王从重治罪。应如该督等所题。得旨。黄福卫、李福治、戕杀内地兵丁。本应按律斩决。但朕详阅案情。该犯及内地守卡兵丁。同时追赶莫匪。因黑夜不能辨别。以致误行杀伤。是黄福卫等尚出无心。且该国王接到督抚文移。即将该凶犯献出。毫无袒护。足见平日恭顺之忱。黄福卫、李福治、俱著从宽免其正法。交该国王自行处治。余依议。　　

○戊辰。上诣畅春园、问皇太后安。　　

○谕军机大臣等、据瑚宝奏称、钱价日昂。由于棍徒射利私销。欲杜盗销之源。必杜毁钱之利。请仿照以一当二之法。将钱文铸重一钱六分。并于钱文内、铸明二厘字样。则每钱百文。止重一斤。毁之仅值银二钱。不惟无利。而反折钱四十文。奸棍无利可图。则销毁之弊自除等语。从前鄂弥达、以楚省钱贵。请改铸八分钱。亦欲使销毁之徒。无利可趋。后以奸徒毁制钱二千。即可私铸三千。以致销铸两弊。均难杜绝。经部议改正。仍遵旧制。夫欲杜私销而转启私铸之弊。将销毁益甚。此理易明。人所共晓。今瑚宝复请改铸当二钱。谓每钱百文。重止一斤。毁之仅值银二钱。不知毁钱售铜。则铸轻固无从获利。若毁以私铸。则毁钱一千。可铸当二钱七百五十文。抵现钱一千五百文。其弊与鄂弥达所改八分小钱何异。愚民趋利如骛。因盗铸而盗销更多。是欲杜盗销之一弊。而更滋盗铸盗销之二弊矣。以朕观之。钱价时有低昂。此亦与年岁相为赢缩。当时和年丰。百昌滋殖。物阜直贱。钱价自平。至立法之减轻加重。当十当百。皆前此所讲论。一法行而诸弊起。但经置议。民间即受钱贵之累。不如以不治治之。瑚宝所见。知其一而不知其二。甚属错谬。著传旨申饬之。　　

○又谕曰。瑚宝奏覆宝庆协彻回兵丁。于长沙府属之益阳县鬨闹衙署一摺。此案先经该督新柱、查系兵丁张又龙等、受同乡宝庆船户嘱托。不肯乘用宝庆船只。欲令益阳典史、另雇该县本地之船。与典史争论。并殴打衙役。其把总彭永年、初既漫无约束。及回营之日。又以益阳县应付迟延。船只破烂。兵丁往催。衙役扭打为词。冀图抵饰。现饬长沙、宝庆、二府严讯。其情节已属了然。今瑚宝所奏。仍据史载贤原报。并未将兵丁受嘱滋事实在缘由。详悉确查。若非有意扶同。即系查办草率。且此等兵丁干犯法纪之案。自应即速办理。乃奏称俟新柱回任时。钦遵传谕。不思新柱现赴云南。归途尚须查阅营伍。一时未能即回本任。岂可悬案久待。瑚宝于封疆事理。全未明晰。一味推诿。著传旨申饬。计此时唐绥祖已应抵任。著交唐绥祖、即将此案研讯确情。速行审拟完结。以为骄兵惰弁之戒。如唐绥祖未到。仍著瑚宝即速审报。一并传谕唐绥祖知之。　　

○己巳。上奉皇太后幸同乐园。　　

○皇太后还畅春园。　　

○谕、骑射为我朝根本。一切技艺。尤赖熟习。今引见人员。弓力软弱。发箭多不能及把。皆平日不事操练所致。至侍卫等、身系当差。非旗员可比。更宜留心骑射。著领侍卫大臣、八旗都统、护军统领等、嗣后勤加训练。务期精善。倘仍前懈弛。未臻纯熟。除将该员治罪。该管大臣等、并议处不贷。再兵部带领引见绿营官员。骑射亦多平常。著该部验看时。悉心拣选。此旨即交部存记。　　

○吏部议奏、查定例失察邪教。地方官止于降调。上司并无处分。嗣因宏阳教一案。司道各官一并议以降一级调用。是司道知府、与州县降调之处。毫无区别。嗣后除地方官给奸民告示例革职者。上司照例议处外。若地方例降一级调用者。上司罚俸一年。督抚罚俸六个月。地方官例降二级调用者。上司降一级留任。督抚罚俸九个月。应将此条。载入则例。从之。　　

○庚午。孝恭仁皇后忌辰。遣官祭景陵。　　

○上诣畅春园、问皇太后安。　　

○辛未。上幸静宜园。　　

○谕军机大臣等、据广东巡抚岳浚奏、增城县奸民谢锡奇等、违禁私铸、拒捕殴差一摺。该县陈绥来办理此案。固属庸懦无能。不称司牧之任。但奸民未经治罪。遽将该县参革。则未足以肃官常。而先已长民风之刁恶。于轻重缓急之宜。殊有未协。著传谕岳浚、将此案作速严究。分别要犯为首拒捕者。若其罪本至斩。则应一面具题。一面正法。若为首拒捕。而非盗销盗铸。则应照奸民例。即行杖毙。其私铸私销各犯。一应按律审拟。一面具题。一面办理。庶愚氓知所警惕。盖此等案件、若存大事化小之见。不过照常完结。而水懦酿奸。大之便成山西万泉、安邑、之案。劣员以昏庸启衅。奸民以怙罪负嵎。厥咎俱无可贷。惟在上司处置得宜。与其偏于弛缓。毋宁绳以法纪。使不敢犯。斯地方官共知绥辑之方。而黎元亦不致轻捍宪网。于政治方得其平。著该抚加意妥协办理。毋得稍有宽纵。　　

○兵部议覆、钦差户部尚书舒赫德奏称、各省驿站。惟有邻近相接省分。彼此咨商文移。其接递限期。尚未定有章程。倘事关重大。一任稽延。纵事后加以处分。已多迟误。应如所请。通行各督抚、于驻劄省会相接之通衢。原设驿马数少。向交州县管理者。遇有军国重务。及督抚移会紧要公文。应定日行里数若干。其向无驿递者。应如何接续抽设。并照臣部排单式样。挨站登填。克期驰递之处。统令酌定到日。臣部汇题存案。又称、蛮夷苗猱外国接连隘口。请酌设驿站。或责成该汛文武稽查等语。亦应行令各督抚、平日如何立法。俾公文通达无阻。倘遇临时紧要。作何抽拨安驿之处。一并按照详覆核题存案。得旨。依议即行。　　

○壬申。上幸静明园。　　

○谕连机大臣等、据哈攀龙奏称、三月初九日。准督臣策楞、谕知沃日至日隆等处米石。令沃日土女泽尔吉收贮。听候查办。瓦寺热笼等处米石。令瓦寺土司桑朗容忠收贮。各具印结收执等语。先经该督等、以军前运到米石。除赏给外。尚存一万六千余石。请照内地借赈之例。令番民承领。分限二年易以青梨还仓具奏。朕已降明旨。赏给各该土司。听其自行收交。不必分限还仓。今哈攀龙所奏沃日、瓦寺、交存米石。是否即系一万六千之项。该督等曾否遵旨晓谕该土司。可传谕策楞、岳钟琪、遇便即行奏覆。近日所办善后诸事。并粮务查办渐已就绪否。一并奏闻。寻奏、查此项一万六千余石。业遵明旨。赏给各该土司。臣等当经奏闻。至节次料理善后诸事。均经先后陈奏。余如给还从前攻克金川碉寨并退出莎罗奔占踞各番地方俱已交割。内有大金川与革布什咱交界之正地。累年争占起衅。现已差弁立界分剖。未据覆到。土司纳旺、亦经解省安置喇嘛寺内。再查有里塘额外副土司缺。原属流官。拟即以大金川首先投诚之汪尔结补放饬司查议另奏。尚有番民交涉未结之件。并应行承袭各土司缺。亦未出结具题。现饬上紧查办。再一应粮务。从前并无一定章程。款项纷杂。兼之官商民商。带运包运。米价脚费。均须核办。至各州县运粮民商。不无拖欠。而民又有欠商者。凯旋后时值农忙。臣策楞当饬各属。俟秋收后清理。仍责成各该道府亲往。将一切商民欠项。逐处清厘。总期事可速结。得旨。览奏俱悉。一切加意为之。固不可欲速。亦不可太迟矣。　　

○户部议覆、云贵总督张允随等疏称、筹酌铜运限期脚价。并增减吏役各事宜。一、滇省每年办运铜觔。改由盐井渡、罗星渡、水运泸州。其奎乡一路。仍运永宁。每处发运一百五十八万二千八百六十斤。限三个月运交完楚。长运官前赴永宁、泸州、领运。统限九个月到京。一、东、昭、一路铜觔。一半由东川至盐井渡。陆程十二站半。由威宁至罗星渡、陆程十站。请照东、昭、例每百斤。每站支给脚价银一钱二分九厘零。一、威宁既运铜一半。其委员虽常川驻劄。应于原支养廉内、减银四十两。书记一名照旧。至泸州牧发金江、盐井渡、等处铜觔。仍系永宁委员兼管。应照旧支给养廉。并书记一名。搬夫八名。一、东川铜觔。半由盐井渡转运。半由白布戛过合租江、至奎乡、镇雄、转运。请于牛栏江酌留渡船水手四名。合租江添设渡船水手四名。又五眼洞、娱彩河、两处水手。应各减半。五眼洞酌留四名。娱彩河酌留二名。至永宁天生桥地方。系镇雄一带军道。应仍设巡役二名。其镇南桥脉阃塘。原设巡役。均应裁。一、盐井、罗星、两渡。新开河道。两旁瀑布溪流。夏秋盛涨。沙石冲落。并陆路桥梁马道。每多坍塌。应于节省项内留银三百两。作岁修之用。令昭通府大关同知经理。一、铜觔运抵泸州。仍照例每百斤。于长运官杂费项下。支销所需绳篓银。均应如所题办理。从之。　　

○工部议准、云贵总督张允随疏称、昆明城外金汁等六河。因山水涨发。沿河堤岸。及昆阳海口。均壅塞坍损。应急动项修整。从之。　　

○御史张日誉奏、道府等官。有查核地方表率僚属之责。查四月内、部送汉兴道胡国楷年老、奉旨扣除。第思掣签后始行扣除。悬缺待人。于吏治未便。且各部堂官。所定道府繁简。不皆允当。请嗣后照主事补放直隶州例。先将俸深郎中截定十员。于该堂官保送出具考语时。吏部汇齐。声明该员堪胜繁简。豫带引见。统候钦定。令吏部记明注册。俟有道府缺出。即行按班铨选。得旨。著照所请行。该部知道。　　

○山西巡抚阿里衮疏报、宁武、大同、二县。并丰川卫。乾隆十二年分、劝垦额内额外旱荒下地五顷五十五亩零。应徵银两。照例升科。　　

○癸酉。上诣畅春园、问皇太后安。　　

○谕曰。三阿哥现年十五岁。尚未能骑射。皆俺达等平时并未悉心指授所致。御前侍卫护军统领乌尔登、乾清门二等侍卫巴思哈、各著罚俸一年。　　

○又谕、国家旌表节孝。所以发潜德之幽光。正偷常而维风化。典至重也。比见各省具题。不过核其年例相符。遽请建坊崇祀。非有奇节卓特之行。其何以示劝。今经江苏巡抚雅尔哈善、奏请略为区别。果系节而兼孝。或能教子成立。或贫无依倚。艰苦自守。或毁形自矢。百折不回。凡此卓卓奇节。著于闾阎。非寻常可比者。应于汇题时声明请旨。特赐建坊。祠内照例标题。设位致祭。其余循分守节以老者。准其附入汇题。书姓氏于总坊。设位祠中。不必更给坊银等语。雅尔哈善所奏。似犹未免为节省钱粮起见。而朕意则以为事当核实。惟核实则庸庸者不得以杂出其间。而苦节有以自见。盖国家令典。虽曰善善欲其长。而名器过滥。则无以示观感。且孝子当旌。而不被旌者。非即不孝也。节妇当旌。而不被旌者。亦非谓其不必守节也。江苏一省。岁至二百余人。俱令设位祠中。日久滥觞。将无地可容。岂所以称盛典耶。他如名宦乡贤。其克当之无愧者。代有几人。而题请崇祀。不一而足。无非督抚及该地方乡绅。欲为他日自身计。未问其人之名实相副与否。即幸而赃私不致败露。亦难掩后人耳目。徒滋訾议。上年滇省请以侍郎许希孔、入乡贤。朕经详悉颁示明旨。令各省督抚、详慎核实。雅尔哈善此奏。甚为有见。著九卿定议具奏。　　

○又谕江苏按察使翁藻、现据署抚雅尔哈善参奏。已降旨交部严加察议。其员缺甚属紧要。王师曾任江苏。即著调补。速行赴任。严有禧著仍留河南按察使任。不必前赴山东。　　

○谕军机大臣等、直隶永定河工。甚关紧要。今岁新归总督管理。河道僧保住、甫经莅任。于河务未能熟谙。现在那苏图赴直晋交界地方。往返需时。自应派干练之员料理。那苏图尚未筹及。可传谕该督、即令按察使玉麟、星速前往照料。目今伏汛将届。所有防护事宜。务令往来督率查勘。庶工程不致贻误。　　

○又谕从前蕴著等奏徐、淮、两帮漕船起运一摺。甚不明晰。经朕令军机大臣等传谕申饬。并将两帮出入运道。及转口经由河路。并临黄、临运、两坝。现在是否有资启闭。从前两坝修筑。有无裨益之处。著传谕两江总督黄廷桂、亲往会同高斌等、阅看。详悉具奏。嗣据黄廷桂接到前旨。于四月二十二日奏称、应俟河漕二臣回署之日。会同查勘具奏。迄今又已月余。该帮船曾否过载北上。漕米是否盘卸妥协。均未据该督奏覆。且河臣高斌、早已回署。顾琮现署漕务。亦可速行定期会勘。何致如此稽迟。著传旨询问之。　　

○又谕、从前令顾琮暂署总漕。伊谢恩摺内。但言催儹漕运。不及河道一语。竟似调任漕督者然。又奏令粮道李永标、督催北上。抵通后赴宫门请训。嗣又奏漕船过韩日期。并不将上年全入东境数目日期迟早之处相较。俱属糊涂。经朕降旨申饬。今又奏称、漕运总督关防。理应委员赍交。俟瑚宝一到淮安。即可有印办事。庶无耽延等语。此又因朕旨而不敢留总漕印也。夫瑚宝现在楚省。尚须俟唐绥祖到任后交代。然后赴淮。乃即将漕督印务豫行赍送。伊但知瑚宝一到。即可有印办事。不致耽延。而现在漕运之事。转致无印可用。不更耽延乎。顾琮每事糊涂。屡经诫谕。而糊涂更甚。著再传旨申饬。　　

○又谕曰。雅尔哈善参奏臬司翁藻、貌似谙练。才实平庸。性复巧滑。审案则潦草塞责。地方则漠不关心。且于重大案件。曲意宽纵。错缪甚多等语。翁藻为人。实系如此。雅尔哈善所见甚是。且能据实参奏。殊为可嘉。翁藻在江年久。曾为陈大受、安宁、属员。伊二人任内。并未参奏。亦属姑纵。然不独伊二人为然。向来外省巧滑之徒。祗图自全一己。侥幸无事。而公事则置之度外。为大吏者。于此等劣员。每多姑息优容。不为纠劾。积习相沿。殊非朕委任封疆之意。今雅尔哈善此奏。颇能振作。亦实心向善之一机也。著即传谕知之。　　

○又谕、据庆恩奏称、蒲州府属之临晋县。四月三十日。坡水暴涨丈余。冲入城内。平地水高六七尺。县署两庑耳房倒坏。并浸塌民房百余家。淹毙民人十余口。自水发之处。萦绕至城。约四十余里。所过村庄。被冲四十余处。淹毙民人十余口。北门被水尤重。各村所收之麦。漂去大半。即有存剩。水浸发芽。灾民或依附亲族。或撘棚暂栖等语。从前阿里衮所奏该处情形。止陈其梗概。转不若庆恩之详悉。可传谕该抚令其悉心查勘。一切抚恤事宜。作速妥洽筹办。务俾灾黎不致失所。一面办理。一面详悉奏闻。今岁该省各属丰收。即以临晋通县而论。亦系一隅偏灾。于全省收成大局有无妨碍。并即驰奏。慰朕廑念民生之意。寻奏、随委员查勘临晋被淹田庐人口。并筹办抚恤事宜。至臣原奏被水之临晋、猗氏、及续报太原等县。中以临晋、太原、为重。猗氏稍次。即以临、太、通县而论。亦系一隅偏灾。其高阜处禾麦可望丰稔。统计通省麦收。约在八分以上。得旨。览奏稍慰。　　

○又谕曰。河州总兵官成元震奏番回情形一摺。内称各族番回。闻用兵金川。天威远振。咸皆震慑。交相劝勉。各守疆土。共乐昇平等语。番回僻处西陲。成元震身任总兵。有弹压地方之责。自应加意整顿。抚辑有方。俾各安分守法。永保宁谧。始为克殚厥职。今乃云金川平定。番回咸知震慑。不思番回之与金川。相隔辽远。毫无关涉。盖番回乃内地民人。如谓因金川平定。始知震慑。岂金川有事。番回即应不靖乎。此不过成元震故为粉饰之词。借端迎合。有意取巧。殊属不合。著传旨申饬。　　

○又谕、刑部议奏参革云南解铜官吴兴远等亏缺铜觔一案。该解官等始以漫不经心。致铜觔沈失侵损。迨捞获才及得半。辄以全获报部。复于沿途将铜觔辗转售卖。玩视官物。一至于此。即此一案。亏铜七万有余。其他侵蚀之案。更不知凡几。向来劣员侵渔之习。大率类是。该上司或明知而姑听之。俾得任意欺朦。酿成积弊。但已往之事。姑不必问。此案该督抚不能慎选贤员。办理不善。著传旨申饬。其所有侵亏铜觔银两。部议该管上司按股分赔。著即速勒限完缴。以资鼓铸。仍将如何分赔抵补之处。具摺奏闻。嗣后运铜事宜。务须加意慎重。其沿途经过各省督抚、朕已传谕令其将委员守风守冻。及有无事故之处奏闻。至铜铅船只。于云贵本省起运。何日出境。亦著该督抚随时摺奏。如仍蹈前辙。滥行差委。致有前项情弊。惟该督抚是问。寻总督张允随、巡抚图尔炳阿奏、此案亏短铜觔。应照山西、河南、等省分赔侵亏钱粮成案。作十股分赔。所有专管铜务之升任粮储道宫尔劝、应分赔五股。臣图尔炳阿、赔三股。臣张允随。赔二股。各出价赴厂采买带解。报闻。　　

○呼伦贝尔副都统衔总管般图、老病休致。以呼兰城城守尉波罗克、为呼伦贝尔总管。仍兼副都统衔。　　

○甲戌。谕军机大臣等、云贵运送铜铅一事。办理日久。诸弊丛生。经朕于营私亏缺之委员。严加惩处。并令该部详议定例。沿途督抚。自当实力遵办。但向来铜铅运京。原有定限。委员往往逾违。及至抵京交部。又复挂欠累累。总由委员捏报事故。所至停滞。以便作弊。而各该省督抚、以事不关己。虽有催趱之例。不过以行文查报了事。遂致劣员任意朦混。肆无忌惮。不思铜铅有资鼓铸。本属公事。凡运送船只。由该省起程。于何日出境之处。已传谕云贵督抚奏报。其沿途经过各省分。督抚大吏。均有地方之责。云贵督抚、既鞭长莫及。而各该督抚复视同膜外。殊非急公之道。嗣后铜铅船只过境出境日期。及委员到境有无事故。并守风守冻缘由。俱应详查明确。随时具摺奏闻。一面饬属督催。毋令仍蹈前辙。至运送官物。其小者仍照常办理。他如饷鞘木植之类。悉宜留心查催。不得任其迟滞。致滋弊端。著一并传谕各督抚知之。　　

○吏部议覆、御史范鸿宾奏称、定例内载止有五城司坊官承缉不力处分。其讳窃不报。未有正例。请五城司坊官讳窃。即照步军校议处之例议处等语。应如所奏。如窃案经事主呈告。隐讳不报者。该城御史即将该司坊官查参。照例降一级留任。窃犯限六个月缉拏。限内弋获准开复。并饬都察院、转饬五城御史、谕令事主首报坊后。即赴城呈报。该城据呈登记稽查。倘仍有讳窃情弊。该城即行查劾。如狥隐不参。亦照例议处。倘坊官事主。扶同讳匿。一经发觉。将该坊参处外。并将事主照不行首禀例治罪。从之。　　

○户部议准、升任安徽巡抚纳敏疏称、望江、黟县、宁国、石埭、建德、繁昌、庐江、巢县、五河、全椒、来安、含山、等县。地非冲要。事务不繁。请裁民壮六十六名。从之。　　

○乙亥。谕军机大臣等、各省查办入官房屋一案。经朕于上年四月内。降旨传谕各督抚筹酌妥办。已据陆续议覆。今纳敏奏称、前项房屋。遵照部议查估定价之后。如有坍塌倾圯者。似应委员详加确勘。据实造册详报咨部等语。纳敏奉到此案谕旨。业经年余。即此时查办妥协。已属稽迟。乃尚云似应委员详加确勘。为此游移未定之词。大非实力办公之道。即此而观。则其诸事延误。殆可概见。著传旨申饬。并谕令总督黄廷桂、新任巡抚卫哲治、即将此案详查确实。妥协办理。具摺奏闻。寻会奏、安属官房。除阜阳、太和、休宁、三县变价。现饬起解外。其南陵。歙县、等县之房。从前照时价估计。累任不早承变。倾圯难售。自应量减原估数目。勒限半年。著落该管知府饬县觅变。逾限参处。并照下江官房之例。酌限承买一二年陆续交纳。以清此案。仍将所减之数。各按该员在任月日。分别著赔。再各案内尚有歙、休、等县未变山塘地基。应照官房例。勒限半年。得旨。下部知之。　　

○山东巡抚准泰奏、东省今岁二麦丰登。又增商贩奉粮二十万石。请停运直谷。即贮天津以备缓急。从之。　　

○丙子。上诣畅春园、问皇太后安。　　

○谕、前蕴著列款参奏吉庆赃私累累。朕意吉庆家道素丰。且系一聪明伶俐内府之人。或于盐政衙门相沿之陋规。无关轻重者。不能不取。若婪赃至于数万。则非意料所及。因令吉庆解任。一面密谕黄廷桂、秉公查察。嗣据奏覆各款。多属子虚。复令蕴著、吉庆、面质。蕴著之结交商人。受其馈遗。并藉端报复。矫旨妄行之处。俱经供认不讳。其所参吉庆各款。则茫然不能举其辞。而吉庆之进京。滥用外支银二千四百两一款。实亦莫能致辨。此王大臣屡次详审之确情。运库外支一项。前任如三保准泰、辈亦皆提用。未被参劾。则幸可免罪。吉庆因循支取。既被参发。则咎无可辞。但究系外支间款。此与向来外省各衙门陋规相同。不败露则苟免。既败露则应问。较之婪赃。究为有间。是此案紧要情节。历经研鞠明白。吉庆罪不至于褫职。例应回任。祇因阮学浚尚未到案。王大臣议俟解到之日。即行讯供完结。今据纳敏奏称、阮学浚自徽回扬。业已潜逃。则该犯就获无期盐政事繁。未便悬缺久待。且现在山东臬司事务。亦需人料理。高晋、著仍回按察使之任。吉庆、著仍回两淮盐政之任。其蕴著、吉庆、等各有应得处分。俟阮学浚获日。王大臣分别拟议请旨。至阮学浚向列词垣。虽曾考居劣等。休致回籍。究系诵读诗书之人。亦何至畏罪潜逃。与匪徒无异。似此行径。则其平日之与蕴著交结者。殆不可问。阮学浚、著该督抚严缉务获。毋得任其远扬。　　

○又谕、军机大臣会该部议覆、尹继善、陈宏谋、等覆奏军营台站马匹一摺。朕已降旨依议速行。因思直省设立台站。原欲其递报迅速。不得任其旷废稽迟。上年金川之役。初以驿务废弛。屡经饬谕。始知加意整顿。邮政以肃。朕缘其时军遽稠密。需用马匹繁多。非寻常可比。是以传谕。令于稽核之中。寓以宽恤之意。盖从前本应治罪。而不咎其既往。复且念其微劳。原系格外殊恩。非谓驿递必俟军兴始应整理。而平时即当惰废也。夫营驿应差。俱有限程。夫马奏销。久著成例。本不得稍有通融。若因朕有恩旨。不思前此废弛为罪。但知后此办理无误。即以为功。则是平日之任意稽延。漫无稽考。竟为分所应然。岂设立驿站之本意。著通行传谕各督抚。令其随时稽察。留心振作。倘以非关军务。即可怠缓从事。以致渐复废弛者。惟该督抚是问。　　

○又谕曰。纳敏自擢任巡抚以来。诸事漫不经心。每多延误。即如查办入官房屋一案。奉旨年余。尚以应行委员查勘、游移无定之辞覆奏。今又疎脱提解来京之休致翰林阮学浚、任其潜逃无踪。尤为怠玩纵弛。纳敏著交部察议具奏。寻议、应照不应重公罪律、降二级留任。从之。
  </div>
  <div class="pagination">
   <a href="清实录乾隆朝实录_page477.html">
    上一页
   </a>
   <span>
    ...
   </span>
   <a href="清实录乾隆朝实录_page473.html">
    473
   </a>
   <a href="清实录乾隆朝实录_page474.html">
    474
   </a>
   <a href="清实录乾隆朝实录_page475.html">
    475
   </a>
   <a href="清实录乾隆朝实录_page476.html">
    476
   </a>
   <a href="清实录乾隆朝实录_page477.html">
    477
   </a>
   <span class="current-page">
    478
   </span>
   <a href="清实录乾隆朝实录_page479.html">
    479
   </a>
   <a href="清实录乾隆朝实录_page480.html">
    480
   </a>
   <a href="清实录乾隆朝实录_page481.html">
    481
   </a>
   <a href="清实录乾隆朝实录_page482.html">
    482
   </a>
   <a href="清实录乾隆朝实录_page483.html">
    483
   </a>
   <span>
    ...
   </span>
   <a href="清实录乾隆朝实录_page479.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
