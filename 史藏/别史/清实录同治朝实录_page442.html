<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 442 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 442 页/共 505 页</h1>
    <div class="content">
○以办理粮台出力。予巴里坤笔帖式裕厚以知县用。并赏五品顶带花翎。　　

○癸丑。以东河催漕出力。予道员王化堂等加衔升叙有差。　　

○甲寅。孝仪纯皇后忌辰。遣官祭裕陵。　　

○谕内阁、刑部奏、讯出书吏贿买摺奏各情一摺。据称蓟州书吏贿买御史彝昌奏参知州宋彭寿一案。讯明朱开甲等展转贿买。及该御史供认得受银两等情。彝昌身任御史。辄敢听受贿属。挟私弹事。实为言官中之败类。彝昌著先行革职。从严讯究。彝昌所参宋彭寿各款。是否确实。仍著李鸿章懔遵前旨。确切查明。据实覆奏。在逃之陈启堂、刘三沅、著步军统领衙门顺天府五城直隶总督一体严缉务获。送部究办。中城正指挥房山县知县、签差不慎。以致要犯陈启堂中途脱逃。著查取职名交部议处。仍勒限饬令严缉。如限满未获。再行参办。　　

○又谕、长善、果勒敏奏、请旨严禁旗营弁兵投效。并特参不职人员一摺。军兴以来。旗营弁兵。投效军营。其中奋勉图功者。固不乏人。而汇缘幸进者。亦复不少。至并无军务省分。纷纷投效。其为奔竞取巧。情弊尤属显然。亟应认真整顿。嗣后著各省督抚于此项人员。严加考察。不得任意请留。如遇保奖。不得滥请扣补本营实缺。以肃军政。所有广州旗营弁兵。现留湖北等处差遣之骁骑校贾润洸等七名。即著长善等咨调回营。责令认真操防。各该省不得藉词仍留差遣。副都统衔防御贾穆、才具平常。性情粗傲。遇有操防差遣。并不勉力从公。防御都远奎。才具庸懦。身体软弱。毫无振作。贾穆著以骁骑校降补。并将所保副都统衔尽先即补协领一并撤销。仍留四品顶带花翎。都远奎著降为领催。仍留五品顶带花翎。并均留旗当差。不准出外投效军营。以示惩儆。　　

○以故科尔沁扎萨克镇国公乌勒吉济尔噶勒子特古斯毕里克图袭爵。　　

○以故扎萨克图汗扎萨克头等台吉多尔济扎布子特固斯德勒格尔、赛因诺颜扎萨克头等台吉布彦济尔噶勒子玛呢巴勒袭职。　　

○赏鄂尔多斯扎萨克贝子巴达尔琥紫缰。在御前行走。协理头等台吉巴勒珠尔双眼花翎。在乾清门行走。　　

○追予安徽甯国阵亡副将蔡应龙于江西乐平县原籍建立专祠。　　

○缓徵江西南昌、新建、进贤、清江、新淦、新喻、峡江、莲花、安福、永新、余干、乐平、建昌、安义、德化、德安、瑞昌、湖口、彭泽、丰城、上高、新昌、东乡、鄱阳、都昌、广昌、二十六厅县。暨九江、南昌、两卫被旱被水地方新旧额赋有差。　　



大清穆宗继天开运受中居正保大定功圣智诚孝信敏恭宽毅皇帝实录卷之三百二十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。二月。乙卯朔。上诣钟粹宫问慈安皇太后安。长春宫问慈禧皇太后安。至甲申皆如之。　　

○谕军机大臣等、丁宝桢奏、筹堵侯家林决口情形。并请免扣工需银两各摺片。据称查勘孟家庄侯家林两处地势。以专堵侯家林口门为较便。现在坝基已成。定于正月二十九日进占。惟节气已过惊蛰。为时较迫。该抚务当督饬在工各员。昼夜兴筑。竭力赶办。以期早日竣工。其附近民埝。并著严饬各州县一律修整。以资捍卫。所有工需筹拨银两。著照所请。准照成案免其扣减。用款如有不敷。仍著酌量筹拨。以应要需。将此由四百里谕令知之。　　

○上以祭社稷坛。自是日始、斋戒三日。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、鲍源深奏、请暂升任藩司办理大计等语。升补漕运总督张树声、著暂留山西布政使之任办理大计。漕运总督。著恩锡暂行署理。江苏布政使。著曾国藩、何璟、派员暂署。　　

○谕军机大臣等、前因库伦需饷孔殷。经户部奏拨山东省地丁项下银十万两。谕令丁宝桢等赶紧筹解。兹据张廷岳等奏、刻下筹办运粮驼只。及宣化古北口二军月饷。关系紧要。恳请饬催等语。即著丁宝桢懔遵前旨。迅将部拨前项银两。于本年五月前。全数解到库伦。以济要需。毋稍迟缓。将此由四百里谕令知之。　　

○丁巳。祭先师孔子。遣大学士瑞常行礼。　　

○遣官祭文昌帝君庙。　　

○钦奉慈安皇太后慈禧皇太后懿旨。皇帝冲龄践阼。于今十有一年。允宜择贤作配。正位中宫。以辅君德而襄内治。兹选得翰林院侍讲崇绮之女阿鲁特氏。淑慎端庄。著立为皇后。特谕。　　

○又奉懿旨。皇帝大婚典礼。著钦天监诹吉。于本年九月举行。所有纳采大徵及一切事宜。著派恭亲王奕?、户部尚书宝鋆、会同各该衙门详核典章。敬谨办理。　　

○又奉懿旨。员外郎凤秀之女富察氏。著封为慧妃。知府崇龄之女赫舍哩氏。著封为瑜嫔。前任副都统赛尚阿之女阿鲁特氏。著封为珣嫔戊午祭大社。大稷。遣醇郡王奕譞恭代行礼。　　

○上诣寿皇殿行礼。　　

○己未。遣官祭昭忠祠。　　

○庚申。谕军机大臣等、李鸿章奏、直省制造火药。需用磺斤。请饬晋省采办一摺。直隶练军各营。月需火药甚钜。省城设局制造。所需磺斤。开采维艰。前由山西办解之磺。已无余存。亟须源源接济。以资应用。著鲍源深援照旧案。迅即筹款。再行采办净矿十万斤。分作四年。陆续解往直省。俾资配造。所需磺价。即由晋省造册报销。将此谕令知之。　　

○又谕、成禄奏、缕陈出关六难。请饬徐占彪西进各摺片。成禄以肃逆阻隔。饷道不通。关外糇粮莫措。出关后所需各项缺乏。后路可虞。所陈各节。亦系实情。惟肃州之事。先已责成徐占彪带兵剿办。成禄仍当懔遵叠次谕旨。俟徐占彪到后。即行拔队出关。不得畏难迁延。徐占彪一军。计期早应到肃。著左宗棠饬令该提督迅速前进。将肃州一带贼匪埽荡廓清。俾成禄出关后。得免后顾之虞。傥不认真剿办。致误事机。惟徐占彪是问。肃州军务紧要。即著曹克忠移缓就急。迅即拔队。取道兰垣。前赴肃州一带。会同徐占彪剿办贼匪。以资得力。至成禄出关后路转运各事宜。左宗棠仍应随时筹画。与成禄会商办理。力顾全局。毋稍膜视。成禄另片奏、窦型陷贼情形。请饬左宗棠查办等语。著左宗棠即将窦型解任。派员前往接署。并将窦型贻误情形。查明治罪。原片著钞给左宗棠阅看。穆腾阿已＜??闲＞放江甯将军。成禄请调该将军旧部将弁之处。著毋庸议。将此由六百里谕知左宗棠、成禄、并传谕曹克忠知之。　　

○调吉林黑龙江马队官兵各五百名。赴甘肃肃州军营。听候乌噜木齐提督成禄调遣。　　

○辛酉。孝淑睿皇后忌辰。遣官祭昌陵。　　

○调镶白旗汉军副都统穆隆阿为镶白旗满洲副都统。以散秩大臣符珍为镶白旗汉军副都统。　　

○蠲缓广西武宣、柳城、宣化、横、崇善、左、养利、永康、天保、奉议、雒容、来宾、新甯、永淳、迁江、归顺、东兰、隆安、淩云、象、思恩、河池、临桂、灵川、永安、贵、武缘、宾、上林、二十九州县被扰地方新旧额赋有差。　　

○壬戌。谕内阁、瑞联、奕庆奏、查勘永陵福陵昭陵应修各工。请择吉兴修一摺。著钦天监于本年三四月内选择吉期。先行知照。即著盛京将军会同工部侍郎届期敬谨兴修。　　

○又谕、吴棠奏、川省歉收粮贵。恳请拨银赈济一摺。四川上年夏旱秋潦。收成歉薄。入春以来。粮价骤昂。饥民待哺嗷嗷。自应迅筹调剂。加恩著照所请。即于该省厘金捐输项下拨银二十万两。以资赈恤。该督务当督饬地方官尽心经理。俾得实惠均沾。勿使一夫失所。傥查有侵冒情弊。即行从严参办。并著湖广总督湖北陕西贵州各巡抚晓谕商民。运米赴川接济。所过关卡。概免厘税。以广招徕。　　

○谕军机大臣等、荣全奏、行抵塔尔巴哈台。暂安行营一摺。荣全自霍博克赛里前进。已于上年十二月十一日行抵塔尔巴哈台。随行官兵。冒雪冲寒。不辞艰险。甚属可嘉。该署将军现在塔城附近暂立行营。该处地方残破。其旧居之哈萨克人众。既尚恭顺。自当妥为拊循。俾知感奋。伊犁近日情形若何。俄官喀尔帕柯斯克依、约在何地会议。著荣全酌度机宜。悉心筹办。并将会议时俄官如何情形。及如何措词。随时详晰奏闻。苇塘子附近。既有俄人在彼扎营。该处向有索伦人众。难保不为俄人煽惑。并著荣全设法晓谕。以固人心而资联络。将此由六百里谕令知之。　　

○赏土尔扈特亲王策林喇普坦紫缰。　　

○以乌里雅苏台安辑流亡暨随营办事出力。赏防御色拉本等花翎。笔帖式永庆等蓝翎。佐领音得泰等加衔升叙有差。　　

○甲子。遣官祭先医之神。　　

○谕内阁、本日兵部奏、请派王大臣验看兵丁军政。开单呈览一摺。单内开列睿亲王德长。漏未书名。实属疏忽。所有承办司员。著查取职名交部议处。该部堂官。著交部察议。　　

○乙丑。孝康章皇后忌辰。遣官祭孝陵。　　

○以神灵显应。加广东佛冈厅城隍神封号曰灵佑。　　

○谕军机大臣等、前据鲍源深奏、奉拨乌城军饷。亟难筹措。恳请截留京饷。宽限拨解。当经谕令户部速议具奏。兹据户部奏称、上年提拨山西积欠新疆饷银二十万两。作为乌里雅苏台专饷。限本年正月内拨解。现据该抚奏称、司库一时无款提拨。尚系实在情形等语。著照部议。准其于本年应解京饷内。暂行截留银二十万两。仍著鲍源深将前拨乌城饷银。先解数批。俟上忙开徵。全数解齐。不得缓至上忙以后。始行拨解。致误要需。此次截留京饷二十万两。及上年截留京饷协济金顺饷银二十万两。并应还部垫库伦等处饷银十五万两。均著该抚陆续筹款解还部库。毋得丝毫蒂欠。以清款目而免轇轕。将此由五百里谕令知之。　　

○又谕、张廷岳等奏、窜匪出边肆扰。妥筹防剿一摺。西路逆匪二千余人。已于正月闲窜至阿毕尔米特游牧西南济尔哈郎图地方。沿途据掠。该逆倾巢出扰。势甚狓猖。难保不伺隙纷乘。牵我兵力。边外地方辽阔。无险可扼。亟应妥筹防剿。免致蔓延。且据探称索伦贼首意图报复。有欲带贼二万余分犯乌科库伦之说。尤宜先事图维。著金顺、奎昌、多布沁扎木楚、常顺、保英、张廷岳、阿尔塔什达、勤加侦探。协力防范。遇有贼股窜近。即行痛加剿洗。力遏狂氛。赛尔乌苏一带台站。为粮饷往来要路。该处距库伦较远。张廷岳等兵力甚单。未能兼顾。著杜嘎尔迅派得力将领。选带马队。驰赴赛尔乌苏一带。择要扼扎。严密堵截。毋任贼匪窜扰。并著金顺、奎昌、多布沁扎木楚、额勒和布、各将所属台站。布置周密。设法保护。以期有备无患。贼匪如窜近库伦。即著张廷岳带兵前往迎剿。毋任窜入。将此由六百里各谕令知之。　　

○又谕、景廉奏、请将何琯仍留本任。并请饬李天和先带兵出关各摺片。前据文麟、伊勒屯、先后参奏何琯骄纵妄为。袒护游击孙渊椿。并遇事专擅各节。降旨将何琯交部议处。并令左宗棠调营察看。兹据景廉奏称、该总兵久任西疆。于地方情形。最为熟悉。当此军务孔亟。未便遽易生手等语。何琯前已有旨调营察看。既经景廉奏称该员熟悉情形。采办粮石。制造军火。尚属尽力。即著准其暂留本任。并著景廉责令该总兵。将巴里坤防剿各事宜认真办理。如不得力。即行据实参奏。不得稍涉回护。署总兵赵德正。并准其留营。以资差委。景廉现由巴里坤前进。兵力单薄。著成禄饬令李天和。先带所部两营出关。随同景廉西进。以利攻剿。毋稍迟缓。将此由六百里各谕令知之。　　

○理藩院奏、已革郡王衔仍留贝勒锦丕勒多尔济。从前赏戴之三眼花翎黄缰。应否一并撤销。得旨、锦丕勒多尔济既经革去世袭郡王衔及本身郡王。所有从前赏戴之三眼花翎黄缰。著一并撤销。仍准戴用双眼花翎紫缰。　　

○以故扎萨克图汗扎萨克头等台吉达克丹多尔济侄玛呢达喇袭职。　　

○丙寅。春分。朝日于东郊。遣惇亲王奕恭代行礼。　　

○谕内阁、大学士两江总督曾国藩、学问纯粹。器识宏深。秉性忠诚。持躬清正。由翰林蒙宣宗成皇帝特达之知洊升卿贰。咸丰年闲。创立楚军。剿办粤匪。转战数省。叠著勋劳。文宗显皇帝优加擢用。补授两江总督。命为钦差大臣。督办军务。朕御极后。＜??闲＞任纶扉。深资倚任。东南厎定。厥功最多。江甯之捷。特加恩赏给一等毅勇侯。世袭罔替。并赏戴双眼花翎。历任兼圻。于地方利病。尽心筹画。老成硕望。实为股肱心膂之臣。方冀克享遐龄。长承恩眷。兹闻溘逝。震悼良深。曾国藩著追赠太傅。照大学士例赐恤。赏银三千两治丧。由江甯藩库给发。赐祭一坛。派穆腾阿前往致祭。加恩予谥文正。入祀京师昭忠祠。贤良祠。并于湖南原籍江甯省城建立专祠。其生平政迹事实。宣付史馆。任内一切处分。悉予开复。应得恤典。该衙门察例具奏。灵柩回籍时。著沿途地方官妥为照料。其一等侯爵。即著伊子曾纪泽承袭。无庸带领引见。其余子孙几人。著何璟查明具奏。候旨施恩。用示笃念忠良至意。　　
</div>
    <div class="pagination">
<a href="清实录同治朝实录_page441.html">上一页</a><span>...</span><a href="清实录同治朝实录_page437.html">437</a><a href="清实录同治朝实录_page438.html">438</a><a href="清实录同治朝实录_page439.html">439</a><a href="清实录同治朝实录_page440.html">440</a><a href="清实录同治朝实录_page441.html">441</a><span class="current-page">442</span><a href="清实录同治朝实录_page443.html">443</a><a href="清实录同治朝实录_page444.html">444</a><a href="清实录同治朝实录_page445.html">445</a><a href="清实录同治朝实录_page446.html">446</a><a href="清实录同治朝实录_page447.html">447</a><span>...</span><a href="清实录同治朝实录_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
