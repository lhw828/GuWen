<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 117 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 117 页/共 152 页</h1>
    <div class="content">　　○敕都指挥使刘晟充右副总兵分守凉州
　　○筑江西广信府永丰县诸家墩乌岩山翁付山三堡调广信铅山二所官二员军余二百民壮三十更代戍守以防盗贼窃矿从镇守太监刘倜等言其地当闽浙之冲故也
　　○甲戌升光禄寺少卿周庠为太常寺少卿仍文华门东耳房书办以九年秩满也○乙亥巡抚狭西右副都御史阮勤奏狭西救荒事宜一狭西衙门六年考满官乞量定则例二品三品纳米七十石四品六十石五品五十石六品七品四十石八品九品三十石杂职二十五石俱纳于附近缺粮仓免赴京给由如驿递衙门纳米二十石亦免赴布政司所收粮专备救荒支用一狭西官民所趋利者莫过于茶乞暂宽其禁于巩昌西安二府各许中茶四十万斤临洮平凉凤翔三府各许中茶二十万斤其临巩二府至西宁卖者每斤纳杂粮八升至河州者每斤六升西安平凉凤翔三府赴西宁卖者每斤杂粮一斗赴河州者每斤八升各府给与文凭赴巡茶御史挂号听于产茶处收买至十月终止事下户部议狭西荒甚可不为常例俱如所奏从之
　　○丙子巡抚云南右副都御史吴诚奏云南东西二沟水发源松华坝黑龙潭直抵西南柳坝南村等处灌田数万顷每岁修筑沟埂坝闸用银七百余两例以官钱给赏今巡按御史樊莹奏令官钱自军需赈济外不许动支而二沟水利不可废请以都司公田所收租鬻银及余粮银给用户部为覆请  上曰水利有司急务况云南边方蓄积甚寡使田被水患岂惟民食不给而军需亦无从出矣用官物以预为堤防有何不可其亟行之
　　○丁丑敕巡抚山西都御史何乔新大同都御史郭镗赈济饥民时户部主事汪洪催徵边储上言山西连遭荒歉疫疠流行死亡无数请以腹里坐泒仓粮从缓徵收并不急征徭暂行停免户部议从其言仍请敕乔新镗督同都布政三司官令所属赈恤极贫军民而以丰赡库所收救荒并备用买草折钞银籴粮给散开中河东积出余盐四万八千余引听乔新斟酌时直定为则例召商纳粮司府各属两考役满吏及考满官纳米一如例行若所在官司遇有死亡军民即为理瘗毋使暴露诏如议
　　○升云南左卫指挥佥事沐诚为都指挥使充右参将镇守金齿腾冲地方
　　○己卯清明节遣驸马都尉周景黄镛分祭  长陵  献陵  景陵  裕陵文武衙门各分官陪祭
　　○遣驸马都尉游泰祭  景皇帝陵寝
　　○遣内官祭  恭让章皇后陵寝
　　○庚辰以去年旱灾免潼关卫夏税四千四百石有奇
　　○辛巳琉球国中山王尚真遣使臣梁应等来朝贡马及方物赐宴并彩叚绢布有差
　　○壬午巡抚山西右副都御史何乔新奏山西大旱公私匮竭今军需库原收折粮绵布三十六万三千余匹太原等府泽潞等州县户口食盐累岁未关乞听臣以布折支官军俸粮或给饥民籴米户口盐许关支七年变易赈济其各衙门所泒岁办物料则暂为停止以纾一方军民之困章下户部议军需库折布所以给军士冬衣而河东盐岁办有数顷以各边缺粮草开中者尚未尽支可令布仍择不浥损者存留万匹给用户口食盐则以成化十一年至十三年未支者按数关支其停止岁办物料俱如所奏从之
　　○复福建备倭都指挥窦杰等俸初海洋盗起杰等皆停俸责限擒捕至是盗息镇守等官以为请而复之
　　○癸未赐晋世子奇源第二子名曰表槏代府饶阳王成鋈嫡长子名曰聪澂赵府洛川王祁鋹第五子名曰见涫沈府内丘王幼土□寅第二子名曰铨铜
　　○命大理寺左寺丞杨理复任虞瑶改南京大理寺左寺丞俱以丁忧起复也
　　○罢京操达官令还原卫初达官无轮班京操之例汪直始奏取保安等五卫五百十五员赴操颇致嗟怨至是用兵部议罢之
　　○甲申敕都督毛伦充副总兵镇守广西兵部先后举四员  上皆不用而竟以属伦
　　○哈密卫右都督罕慎遣使臣指挥满剌阿力克等来朝贡马驼赐宴并衣服彩叚等物有差
　　○狭西朝定寺番僧端竹藏卜等石崖寺番僧领卜端竹等各来朝贡马及佛塔舍利等物赐彩叚绢钞有差
　　○以水灾免顺天永平府秋粮三万六千三百余石草一百五万三千四百余束武清大宁义勇前营州后金吾右营州右屯献陵天津等卫子粒五千八百余石
　　○汤阴王祁＜釒芮＞洛川王祁鋹南乐王祁鉷各奏欲因时序出城祭先茔礼部以三王兄弟岂宜同日远出请止令汤阴王岁一往制可
　　○工部议巡抚山西右副都御史何乔新所言内一事欲以山西旱灾暂免各衙门岁办物料因请并停各王府修造工役禁各处有司不得指修造公廨为名以困民力从之○乙酉勒兵部尚书陈钺致仕右军都督马仪南京闲住仪奏钺巡抚辽东时奸贪欺罔倚法弄权克取官银营求升职用指挥监造器皿役千户入京诇事擅杀进贡夷人而侵其方物隐匿浮获男女而择其有色者二人与子澍分收之御史强珍尝劾其失机隐匿侍郎马文升欲废其激变夷情钺輙报与太监汪直诬陷二人谪戍御史王崇之不从其滥报有功亦被诬陷降官其子澍冒授锦衣千户亦恃势为非事下都察院请遣官按之  上以议所奏钺事情本宜追究但多经处置亦有不实又连及者众免其勘问钺仪皆难任大臣钺令致仕仪闲住并调澍永平卫左所带俸差操
　　○丙戌升南京国子监祭酒王＜亻与＞为南京吏部右侍郎加南京都察院左副都御史胡拱宸俸二级俱以九年任满也
　　○己丑命都督同知陈瑛管右府事○庚寅山东蒲台县奏本县地连东海多鹻湿禾稼不生租税马草农桑绢皆无所出请改徵折布为便户部议行勘实令秋粮一石夏税一石二斗俱折收阔白绵布一匹其马草阔绢则如旧从之
　　○辛卯命故永康侯徐安孙锜袭爵岁禄一千石米钞兼支
　　○升太常寺少卿兼司经局正字谢宇为本寺卿仍兼正字以九年秩满也
　　○太监李荣传奉  圣旨升尚宝司司丞李景华仁杰为本司卿陈敩太常寺少卿翰林院侍书严勋尚宝司司丞光禄寺署正杨杞太仆寺寺丞鸿胪寺主簿严章通政司经历序班金钥许瀚通政司知事营缮所副姚兴锦衣卫副千户所丞陈全所副所丞盛能锦衣卫实授百户文思院大使毛祥锦衣卫副千户大使潘福营缮所副副使彭性大使人匠朱敬刘福广楚保保俱锦衣卫所镇抚徐福殷朗俞逵王豫马林张显汪惠阴洪俱文思院副使仍旧办事
　　○甲午赏独石等处解围官军八百三十四人共银一千五百五十余两绢四百余匹布一千一百匹有奇
　　○命镇守四川太监梅忠还南京闲住以镇守行都司太监蔡用代之
　　○乙未太监覃昌传奉  圣旨升大理寺右评事张苗为太常寺寺丞鸿胪寺序班杜昌中书舍人顾经通政司知事冠带儒士李宗义授礼部司务儒士朱宏蒋德润傅佐张淳俱冠带中书科食粮习字太常寺协律郎赵继宗见任管事余皆仍旧办事
　　○丙申升兵部左侍郎张鹏为本部尚书鹏辞得旨朕以卿练达考成特兹升用所辞不允
　　○锦衣带俸都指挥佥事万通卒命有司给赙并葬祭视常例有加通贵妃之弟行二时不称其官惟以行第称万二云通少贫贱与兄俱以负贩为业一旦骤贵初犹畏惧不敢恣肆既而闾巷恶少见其势焰方起争趋附之诱以为奸时方尚宝石器玩小人之乘时射利者作为奇技淫巧以邀厚利内外交通互相估价取直至百千倍府军已空而偿其直犹不足其所制造者皆无用之物然亦无甚奇异者一时进奉者毋虑数十家第宅服用僣拟王侯穷奢极侈每一给直车载银钱自内帑出道路络绎不绝见者骇叹在内则仗内臣梁方外则富民争庀工制为新巧托通以进分其利通为人淫暴戾黩放荡无节平居未尝衣冠有徐达者妻美而艳通见而悦之因收达为家人而纳其妻令达在两淮中盐通遘疾时达适归通闻达与妻私语哽咽而至于死达后亦挟所得通余赀得为锦衣卫任事指挥
　　○戊戌巡抚狭西右副都御史阮勤奏狭西榆林固原宁夏顷以边储不足召中两浙两淮盐今淮盐多报纳而两浙犹有未中者盖以时方米贵则例过重也然存积盐每引例折收银止一钱七分常股盐又减四之一若依本处时价则每引可加二之一乞令以两浙盐凡未中并已中未纳者差官于本处督同运司召商鬻卖送运狭西各仓或淮折官军俸粮或籴买粮豆户部覆奏从之
　　明宪明纯皇帝实录卷之二百二十五
　明宪宗纯皇帝实录卷之二百二十六
　　成化十八年夏四月己亥朔享  太庙
　　○遣内官祭司灶之神
　　○庚子赐周世子同镳第十四子名曰安洌鲁王阳铸第三子名曰当沘第四子名曰当沋第六子名曰当冱
　　○掌太医院事左通政蒋宗武等言旧制天下医学官举保送京者必经本院考中方许选除迩者户部奏凡应考之人俱于本处纳粟免试即与选除本院合用包药纸劄旧例考中医生出于供用今俱令纳粟则纸劄无从措办乞仍旧例送考为便奏上内批准照旧例考试
　　○辛丑赏辽东副总兵都指挥佥事韩斌等二百七十九员名银绢有差共银三十三两绢三百七十五匹布二百七匹以磨石岭等处杀贼功也○壬寅卯时日色赤无光
　　○免直隶河间府庆云盐山二县秋粮粟米一千二百八十九石有奇榖草二万三千六百四十六束以去年水灾也
　　○癸卯升应天府府尹鲁崇志俸二级以九年任满也
　　○太监李荣传奉  圣旨升锦衣卫带俸都指挥同知万喜为都指挥使指挥佥事万达为指挥使舍人万祥为百户带俸百户徐达为正千户校尉刘惠为百户
　　○开设广东德庆州都城巡检司
　　○升锦衣卫副千户叶通为正千户叶雄为所镇抚通故太监达之侄也
　　○济川卫指挥佥事唐荣以不孝罢为民
　　○甲辰太监李荣传奉  圣旨中书舍人凌中升太常寺寺丞天文生朱义秀才萧王□赞授钦天监漏刻博士仍旧办事儒士杜汝楫刘荣与冠带中书科食粮习字○南京刑部主事杨泽奏南京往来官员谒  孝陵者止具名自行拜礼无有摈赞仪卫宜以序班赞礼官军呵卫庶人生敬畏又言乞行有司查勘国初至今士之有文章忠义者祀于其乡及凡词讼法司已行逮问不许赴他司愬告擅执其人及请敕法司斟酌国初至今事例  上自裁定使臣民易遵又南京今方水旱请罢修秦淮河道工役＜锍-釒＞下礼部看详尚书周洪谟等以为谒  陵自有定仪余所言皆浮泛请罪泽以违制渎  圣听从之
　　○琉球国中山王尚真奏乞以其陪臣之子蔡宾等五人于南京国子监读书礼部按洪武永乐宣德间例以闻  上曰海南远夷向慕文教朕甚嘉之矧在  先朝已有旧制其令蔡宾等于南监肄业有司岁给衣服廪馔毌令失所务俾通知中国礼义永遵王化顾不美欤
　　○云南孟养金沙江思六发遣陶孟刀捧卜等来朝贡象马及金银器等物赐宴并衣服彩叚等物有差
　　○命南京后卫掌府事宣城伯卫頴于后府带俸朝参以颖自陈衰老故也
　　○兵部奏狭西柏林神木二堡失机宜罪把总指挥王纲朱颏等从之
　　○乙巳赏肃州卫并赤斤蒙古等卫番汉官军王化四等十三人彩叚布钞各有差以狭西昌平三墩桥等处杀贼功也
　　○丙午太监李荣传奉圣旨锦衣卫故都指挥使万通并妻王氏应得诰命俱给与之
　　○晋府仪宾刘钦奏欲以东滕县主存日收贮折色钞三万贯并支禄米四百石暨其十八年以后该支禄米辞二百石以备救荒之用  上曰钦欲以常禄救荒显是沽名所请不允且贻书晋王以戒饬之曰仪宾刘钦欲辞合得禄米之半以为救荒之需钦之此举有三失焉王府凡事皆当启王而行兹钦专擅差人奏扰其失一也县主既没禄米自有有司截日住支何劳钦言其失二也山西连年饥馑朝廷西顾之忧无时或已举一方之徭役粮草悉停不徵措置钜万之银物尚拯救不足而钦纤芥之禄何济钦意谓此举上可以动九重之知下可以得众人之喜沽名钓誉炫燿夸张其失三也此三失之外或有非义隐匿于中亦未可知书至王即拘钦责以前失薄示戒惩令其改过自新安分守常读书循礼自有乐地何必为是矫激虚语哉不然岂惟钦擅奏之罪尚在而王失于防范之咎亦不免矣颛书以达惟王亮之
　　○礼部奏自二月来雨泽不降土脉不润恐夏麦不实秋苗不生三农失望请誓戒百司命大臣祭告  天地  社稷山川诏姑侯立夏后无雨以闻
　　○礼部奏在京番僧既无化导番人之功且有汉人冒充之弊一授之职辄请诰敕殊与京官必待三年考称乃给及僧录司官不给敕命例不同实滥恩典乞自今际边境并外番及在京国师禅师重职外余在京觉义都纲等职俱不得妄请庶名器重而事不繁从之
　　○己酉升锦衣卫带俸指挥使柏杞为都指挥佥事○辛亥免直隶永宁县秋粮粟米四百四十八石有奇榖草八千四百二十余束以去年水灾也
　　○壬子巡抚宣府右佥都御史奏纮奏蔚州隆庆等处军民缺食而宣府沿边缺草今已徵收纳户余银约计万两欲给散以济军民之饥候秋成量令偿草拨缺草场分收纳下户部议请如所言从之
　　○抚治郧阳大理寺右少卿吴道宏等奏自去冬以来河南狭西山西北直隶流民扶老携幼入荆襄境内潜奔入山原其所自皆由各该官司不能安养招抚使之安生乐业而所经军堡巡司又不加盘诘以致日积月累为害益滋其贻祸又将有如前日者乞加严禁用戒不虞事下户部以为宜行河南狭西山西山东四川江西南北直隶镇守巡抚巡按三司分巡分守各该府正亲诣县司备查某乡某里原户若干今逃若干遗下粮草若干造册差人赍赴该方按籍招回复业量资牛种姑免粮差若所招过千名者免问罪停俸仍加之劝劳五百者停其俸三百以下者提问必须尽数招回方许支俸管事议入  上曰荆襄流民向因区画不早养成大患自命官抚定之后屡降旨意榜文晓谕禁约而道宏等又有此奏是皆有司牧养无方巡警不职之罪也宜令各该地方守臣招回复业所招数少者悉如所拟停俸问罪其流民所经之处所司严加究诘如有仍前不行阻遏者必罪不宥  癸丑克复哈密卫城甘肃总兵官都督同知王玺等奏哈密城既为土鲁番所据都督罕慎等寄居苦峪城者几十年臣等比尝以计间土鲁番党牙兰守哈密城者不听然得其所羁留及虏掠者九十余人以来其势渐孤乃召赤金罕东二卫兵将犒以牛酒令助罕慎于是二卫兵一千三百罕慎兵八千六百夜袭哈密城破之牙兰走余或降或死遂复城八得人一千五百罕慎始归旧城居之事下兵部覆奏  上曰罕慎等卧薪尝胆奋志成功克复故国其事可嘉赤斤罕东诸卫能排难解纷庶几守望相助之义而我边臣王玺等发纵运谋以助其役于兴灭继绝之道亦有合焉其各赐敕奖励仍赏其差来人钞各千贯
　　○调山西行太仆寺少卿李温为南京太仆寺少卿
　　○琉球国中山王尚真复乞不时进贡不许尚真屡上＜锍-釒＞至是复请称以小事大如子事父礼部言其意实假进贡以规市贩之利宜不听其所请  上赐敕谕之曰朝廷定尔国二年一贡之例事已具前敕兹不再言但臣之事君遵君之敕可也屡违敕奏扰可乎子之事父奉父之命可也屡方命陈渎可乎所以固拒者非为惜费盖二年一贡正合中制朕所以恤小之意实在此王其钦遵之毋事纷更
　　○甲寅  仁祖淳皇帝忌辰  奉先殿行祭礼
　　○宥狭西左参将都督同知等官鲁鉴等罪初明水湖诸处尝被虏掠鉴等分守庄浪戴罪杀贼至是宥之
　　○乙卯升礼部员外郎张习南京户部署员外郎何俊俱按察司佥事提调学校习广东俊云南
　　○定给精微批文事例故事两京衙门凡有差遣者不问事之轻重皆给以内府精微批文至是南京六科以为太烦奏请区处有旨事重路远者给之事轻者不拘远近止给与劄帖著为例
　　○丁巳擢推官杨宣蒋谊知县刘信文贵俞深赵炯吴珏郭绅张西铭陆渊田益徐同爱海澄陈经董复普晖张廷瑞张昺谢宁宋宣俱为试监察御史
　　○南京吏部右侍郎尹直应天府尹鲁崇志乞以其子尹逵鲁谔为南京国子监生俱许之
　　○戊午巡抚南直隶兵部尚书兼左副都御史王恕奏乞休致得旨卿扬历内外谙练事体宜勉副委任不允休致
　　○己未四川董卜韩胡宣慰使司遣宣作寨番僧舍剌藏等狭西洮州他笼等簇番人沙剌肖等各来朝贡氆氇盔甲等方物赐宴并衣服彩叚等物有差
　　○庚申  仁祖淳皇后忌辰奉先殿行祭礼
　　○辛酉  上谕礼部臣曰前者尔等言一春无雨恐夏麦不实秋禾不生请命官祈祷朕以为立夏之后气候蒸润必有雨泽而今亢早愈甚朕心忧遑莫知所措其命英国公张懋告  天地保国公朱永告社稷襄城侯李瑾告山川
　　○右春坊右庶子汪谐服阕复任
　　○漕运总兵等官平江伯陈锐等奏各卫运粮官员类因儧运违期如例住俸候在明年期限不误方许关支缘各官频年在公家口全资俸给况粮运近制三年不误有量加升擢之赏兼旬失期有住俸戴罪之罚孰不欲争先早完以图赏避罚第初兑时或因民粮到迟在途或为风波胶浅所阻将到仓或值连雨难于盘运交纳此皆人谋所不能免者万一下年亦然又复一年则运粮官员终无支俸之期矣且违限少或一月余多或三两月一例住俸人情实难乞照违限月日暂住满则关支事下户部以为粮运后期法固当惩但事势诚有不测者兹宜如成化七年所定南北完纳日期凡违二十日以上者各照所违月日住俸限满关支其连违二年者科罪三年者降级两年不违期少奖三年者量升则事体适中人心知劝矣＜锍-釒＞上从之
　　○行人司行人王勉下锦衣卫狱先是勉奉命广西等处勘处安南事情既还上言安南国王黎灏久蓄不臣之心僣立年号擅兴征伐请兵往正其罪事下兵部以勉希求进用引启边衅当治罪从之
　　○南京太常寺少卿郑环卒环字瑶夫浙江仁和县人天顺庚辰进士及第授翰林院编修预修  英庙实录书成迁修撰修续资治通鉴纲目转司经局冼马未几擢南京太常寺少卿至是以三年考满入朝卒于旅寓赐以祭如例环性方介自守有所不为为文不尚华藻所至与人多不合其在太常寮采颇不堪之然无他肠人亦不深咎云
　　○壬戌赐百官扇
　　○太监李荣传奉  圣旨升锦衣卫百户万祥为本卫副千户
　　○癸亥停太常寺卿童轩俸一月轩掌钦天监事进呈中历内有错误服罪宥之但停其俸命锦衣卫执司历刘玉等问之
　　○甲子赐崇王两淮存积盐一千引
　　○免山西太原等府州县卫所夏税子粒共五十四万五千二百二十八石有奇以去年旱雹灾也
　　○礼部奏琉球国进贡旧例到京少则四五十人多则六七十人俱给赏有差迩因各夷进贡率多奸弊每国止许五七人不过十五人到京余俱留边以俟今福建以例止容正议大夫梁应等十五人赴京既已给赏余六十七人俱留之布政司宜发官帑次次均给庶不减削太甚失柔远之意从之
　　○乙丑南京户部奏两京工部所属营缮所文思院官员南京俸粮类无一定之数成化十四年官一千八百五十四员支俸一万五千九百七十石十五年一千九百九十九员支俸一万七千四百六石十六年二千二百五十七员支俸一万九千三十七石以十七年度之大约合用二万四千余石而户部豫会米数止依一万八千之额又各官该支俸帖率多卖与富□积至数年米贵方来关给以是粮每不足欲将各官俸粮照在京各卫经历等官事例改拨南京卫仓照数支给其俸册到部一年之上收买俸帖之人不来告支者不准作数事下户部以为官无定员俸难豫拟宜行两京工部自成化十八年八月初一日为始凡两京带俸匠官该支俸粮四季类造文册缴送南京户部定拨南京卫仓支给其俸册到部阅十五月无人告支者将米扣除不许待价占廒从之○丁卯翰林院编修王鏊服阕复任
　　○工部奏楚府江夏王季号□土初为镇国将军时其夫人陈氏卒已知制造坟今王薨例合差官启圹合葬但既封王爵比初封将军坟茔制度不同宜令加增合葬从之
　　明宪宗纯皇帝实录卷之二百二十六
　明宪宗纯皇帝实录卷之二百二十七
　　成化十八年五月己巳朔升广西按察司副使孔镛为按察使监察御史林符为副使
　　○庚午太监李荣传奉  圣旨太医院院判张福兴施钦升院使御医张徵章渊俱院判医士李熊钱钝授御医仍旧供事
　　○太监覃昌传奉  圣旨升冠带舍人王臣为副千户王完王钊及文思院副使姚敬为百户俱锦衣卫带俸臣完钊世袭四人后皆从太监王敬差往江南臣跛一足人呼为王瘸子
　　○襄王祁镛奏右长史吴宏密居官公勤辅导称职乞如左长史韩弼事例俾食正四品俸诏从之后不为例
　　○辛未夜西方流星如盏大赤色光烛地自西南行西北云中后三小星随之
　　○癸酉端阳节赐百官宴于午门
　　○甲戌晓刻火星犯垒壁阵
　　○乙亥免直隶保安州税粮六百八十余石榖草八千九百三十八束有奇以去年大风雨雹也
　　○甘肃总兵官王玺等请以庄浪卫指挥同知徐澄总领本卫操兵以秦州等卫指挥使吴钟路昭分番总领秦平二卫戍兵从之
　　○丙子命故保定侯梁傅庶次弟任袭爵
　　○南京光禄寺卿李木服阕复任
　　○命山西都指挥同知袁宝子軏代父原职大同后卫指挥同知
　　○丁丑复除狭西布政司右参议张琳于福建调山东按察司试佥事王璇于河南令实授
　　○戊寅  太祖高皇帝忌辰  奉先殿行祭礼魏国公徐俌承命祭  孝陵
　　○升监察御史张晓南京监察御史宋宾刑部员外郎蔡肃南京刑部员外郎吴倬为按察司佥事晓湖广宾狭西肃倬贵州
</div>
    <div class="pagination">
<a href="明实录宪宗实录_page116.html">上一页</a><span>...</span><a href="明实录宪宗实录_page112.html">112</a><a href="明实录宪宗实录_page113.html">113</a><a href="明实录宪宗实录_page114.html">114</a><a href="明实录宪宗实录_page115.html">115</a><a href="明实录宪宗实录_page116.html">116</a><span class="current-page">117</span><a href="明实录宪宗实录_page118.html">118</a><a href="明实录宪宗实录_page119.html">119</a><a href="明实录宪宗实录_page120.html">120</a><a href="明实录宪宗实录_page121.html">121</a><a href="明实录宪宗实录_page122.html">122</a><span>...</span><a href="明实录宪宗实录_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
