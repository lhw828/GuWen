<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 367 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 367 页/共 1860 页</h1>
    <div class="content">
乾隆十一年。丙寅。四月。辛巳。上奉皇太后居畅春园。　　

○上幸圆明园。　　

○谕曰。泰陵总管内务府大臣觉和托、年老有疾。奏请解任。觉和托、著原品休致。总管内务府大臣事务。著佛伦署理。　　

○又谕曰、进爱、人本糊涂、气量亦小。并不通晓天文。任意妄言。惑人听闻。以致革职。似此不安静谬妄之人。岂可留其在京。著发往庄浪、披甲效力行走。　　

○大学士等议准、钦差协办大学士吏部尚书高斌等奏、查勘海防厅五墩等处、所筑越堤。俱较大堤、低一二尺不等。应照式加高。与内堤相平。又宿虹厅属蔡家楼、临河缕堤。自郭家湾起。至彭家堡止。二百二十五丈。堤根外滩积水。堤身卑矮洼腰。与上下堤工。不能一律。从前未经估入。应加筑与上下堤工。一律高宽。得旨、依议速行。　　

○兵部议准、闽浙总督马尔泰疏称、闽省陆路副、参、游、都、守、各员。应题调者、八十三缺。部推者、二十五缺。通计部推之缺。不及十分之三。是以本省之人。多升本省之缺。应将题补各缺、实系沿海要地。势难酌改者。仍留题补外。其稍近腹内之缺。除督抚提镇中军。并外协标营。营务较繁。未便酌改者。亦仍留题补。至督标左右二营参将、守备、抚标右营游击、守备、陆路提标后营游击、守备、福宁镇左营游击、守备、桐山营游击、守备、漳州镇右营游击、守备、兴化城守右营游击、守备、福州城守右军都司、共十七缺。或营务尚简。或驻劄就近。易于调度。均改为部推之缺。从之。　　

○壬午。孝端文皇后忌辰。遣官祭昭陵。　　

○谕、江南海州知州员缺、甚属紧要。宋楚望、尚未到任。现在汪文日□旦署理。著各部堂官、于主事内、拣选才干之员。咨送吏部。带领引见。候朕简用。其宋楚望、著该督抚以相当之缺。另行题补。　　

○谕军机大臣等、据张广泗奏称、开修河道工价。原估银四万七千余两。约以三年运铅脚价节省银两补还。不必另动帑项。今河工已竣。用过银三万八千余两。较之原估。节省将及万金。所有开河工费。祇须二年。即可补苴还项等语。可传谕询问张广泗、此项节省银两。既系从前张广泗所奏。改陆运为水运。通计铅铜两项。每年可节省一万三四千两之内。今河工告竣。较之原估。又有节省。作何归结。并将来开河工费归还之后。所有节省。如何办理之处。令其具摺以闻。　　

○协办大学士吏部尚书高斌奏、乾隆八年、详筹河工案内议准、邵伯以南、金湾滚坝之下、东西湾地方。添建滚坝二座。坝下挑浚引河。即于盐河对岸、加挑石羊沟引河一道。河头建滚坝。以应东西湾二坝。并将凤凰桥诸下流。俱挑浚深阔。归石羊河以达于江。今臣查看南河。由芒稻闸至八江口。见石羊河距江不过十余里。若以分洩湖水归江。最为直捷。其形势与芒稻闸无殊。第建坝滚水。必俟水长过坝。由坝滚下。方可通流。若水小、则坝内断流。江潮来往。易于停淤。应照芒稻东、闸之式。改建三孔闸。水长既可起板分洩。即闭闸时。板缝细流活动。自可汕刷潮沙。请敕下河臣。再将石羊河身。一律挑浚深通。从前议建滚坝之处。改建闸座。于通江河道有益。得旨允行。下部知之。　　

○又奏、徐州府城一带。河道紧窄。每伏秋水发。较他处易于生险。皆因上游河流、直泻无湾。而徐城以下七里沟等处、河势接连数折。曲屈太多。以致来流迅速。去路纡回。水涌波坌。骤生险涨。臣细度形势。应于七里沟等处。共开引河六道。俾上下一律通顺。随嘱河臣顾琮、委员照式兴挑。以为伏秋水发豫防之地。报闻。　　

○安西提督李绳武奏、贸易夷人赉木瑚理等到境。言语恭顺。策妄多尔济那木扎尔来文。词婉意和。但此次带来牲畜较多。该夷等恳求在哈密变卖。臣与肃州镇道等札商。肃属牧厂。既属狭小。而嘉峪关外之花海子等处地方。逼近赤靖等营汛。南通青海各路。北接北路卡座。及往准噶尔之大北路。亦有不便留牧之处。且时届夏初。正田亩长发之时。该夷等亦知牲畜众多。口外水草有限。求在哈密售卖。臣已行令哈密副将瑚宝、将马驼货物。先令起行赴肃。其牛羊暂留卡外牧放。并札询肃州镇道、上年贸易夷人牛羊。在肃售变价值数目。或应先在哈密议价。豫差员弁、领商出口迎收。抑或商人必须亲自出口议价之处。俟覆到飞饬办理。报闻。　　

○癸未。上诣畅春园、问皇太后安。　　

○大学士等会议、两广总督策楞疏议、前任总督那苏图、条奏两广盐务章程。户部行查各款。一、原奏积年商欠。宜立法查追。据称、各商挂欠盐。价埠羡等项。截至乾隆九年。共银三十八万三千六百三十七两零。经前督臣奏明按照欠数多寡。分别年限带徵。但各商本有急公怠惰之别。故欠项亦有多寡之分。如按现欠之数。以分带徵年限。是急公而欠少者。转不若怠惰而欠多者。得以多展年限。请于乾隆十一年为始。分限四年。核定分数。分年带徵。查此项旧欠银两。原因商力不能一时清缴。是以分别宽限完纳。若不分欠多欠少。一例四年带徵。是本易完者、反致迟延。应请将此内欠项多者。照该督所定。自乾隆十一年为始。分限四年带徵。其少者、令该督按数另定年限。并分别带徵数目。报部核议。一、原奏催追商欠。宜酌定劝惩。前督臣奏准。州县承追商欠。令道府直隶州督催。今查两粤商人。多住广州。潮桥商人。多住潮州。商人承领余盐。上纳价羡。均以运使运同为职掌。一切发盐、收银、承追、督催等事。该道府全未与闻。议叙固属滥邀。处分亦属冤抑。似不必舍专办之运使运同。别有所属。应如该督所请。嗣后带徵商欠。本管直隶州、州、县、照承追例。议叙议处。省河各埠。即以运使督催。广西各埠。即以西盐道督催。潮州各埠。即以潮州运同督催。高州茂名埠。即以本管知府督催。如催徵不力。即将运使等官。照道府例、分别议处。一、原奏现在埠商。宜秉公甄别。据称、粤东盐务。自招商以来。应办正饷无误。即乾隆九年分正饷。业于奏销前全完。其旧欠、亦立限分年带完。次第清楚。倘有未完者。即行革去商名。分别追究查各埠商人、除乾隆九年正饷。业经全完外。其各商旧欠。是否即系前款内欠项。抑或另有旧欠之处。应令该督查明报部。一、原奏诚实埠商。宜量加矜恤。据称、粤东产盐日盛。前督臣那苏图、就省河潮桥等处、册报未配盐觔。分委道府盘查。并无亏缺。至存仓陈盐。如何拨销之处。现在商人配兑生盐时。议将易销之埠。每封搭销二百包。难销之埠。每封搭销一百包。如各商中、有愿领寄贮者。亦准领运。每封搭过黑色陈盐。仍准九折缴价。以符加一折耗之数。大概两年后。陈盐可清。应如所奏办理。一、原奏收买场盐。宜另拨帑本。据称、粤省盐场。现存帑本银三十三万两。迩年盐漏日辟。存盐愈广。需项愈多。设遇帑本不敷。即须通融垫发。应请于现存帑本、及续收商欠银内。通融转输。毋庸另拨饷银。查粤省现存帑本。数已充裕。如再于续收商欠内通融。殊属未协。应令该督将粤省收买盐觔灶价等项。统在现存帑本内。辘轳转运。毋得于别项挪移。一、原奏盐羡名色。宜归并画一。据称、两广正引饷银。本有经徵督销定额。至于陆续所报羡余。按其完纳银数。有各项多寡不等。入册造报。亦有年分先后不齐。若欲合而为一。必致牵混不清。且领销正额额外余盐两项。系听各商自便。若如前督臣所奏、总照八年徵收数目。定为额数。恐易销之埠。有缺盐之虞。难销之埠。启派领之弊。是两广各项盐羡名目、归并画一办理之处。均有未便。应如该督所议。仍循旧例。按款徵收。其领销正额额外余盐两项。凡殷实之商。易销之埠。准尽力领运。如疲乏之商。难销之埠。毋得滥给。致滋拖欠。一、原奏加赠盐包。宜尽行革除。据称、江西省之赣县等埠。楚省之郴州等埠。配运粤盐至江楚。盘山过岭。必须改捆小包。抛撒走卤。在所不免。江省小包。加赠耗盐四斤。楚省加赠二斤。留为脚夫折耗之需。前督臣原奏、龙南等埠。按加二五私赠盐包。系属传闻之误。惟广西之博白等埠。因乾隆元年减去盐价二厘。详准加二五配给。至商人承领正额额外余盐。又缘从前初定场羡埠羡之时。皆浮于正额。商人赔累。是以节经督臣折中酌办。按价羡浮多之数。定以加一加二配兑。其离省最远之郁林等埠。加二五配兑。又廉州府属合浦等三埠。加三配兑。今若将前项加包等项全革。商人势难赔本领运。余盐不领。又难绳之以法。可否照旧加给。抑或将余盐应纳价羡。均照正引饷价。一律上纳。盐觔亦照正引一样配兑。赠包悉行革除。查前项加赠盐觔。究系额外增添。并非向来定制。是否与盐法有碍。及各商有无藉加包名色。任意多运。以及如何稽察、不致滋弊之处。户部难以悬拟。应令该督确查。定拟具题。一、原奏缉捕私盐。宜颁赏格。据称、潮桥余盐项下。除场埠二羡之外。另有充公银两。节经奏明。为地方办公之用。应即于此款内。每年拨银二千。为缉私赏需。至文武兵役。寻常拏获私盐。既有赏盐之例。若于常赏外再行议加。诚恐巡役兵丁。贪赏滋事。除将寻常拏获私盐。照例赏给外。其有拏获水陆巨贩大枭。场灶积私囤户。以及出力受伤等项。按实在功绩。分别给赏。并总督衙门、差委武弁兵丁。缉私盘费。亦在此内动支。应如所议办理。一、原奏各属向有盐规。宜责令首报。据称、南海等七十三州县。向未收受盐规。三水等二十七州县。向有盐规。均已自行禁革。尚有广东龙川等十州县。留存盐规。饬司严行禁革。其广西兴业等二十一州县。福建宁化等五县。江西信丰等两县。该督既称各有盐规。多少不等。应否酌留裁减。现在分咨各省抚臣办理。应俟查明报部核议。从之。　　

○贵州总督兼管巡抚事张广泗奏、雍正年间。有云南大理府妖人张保太、倡习白莲邪教。后流入贵州、四川、传及各省。近闻贵州省城、有魏姓斋婆。招引徒众习教。党类甚多。并闻四川涪州有刘权、云南有张二郎、皆系为首之人。现已将黔省魏斋婆、拏获审办。并密咨川、滇、二省。一并严拏刘张二犯。从严究治。得旨、此等事、惟应歼厥渠魁。胁从罔治为得之。而又在神速不露为妙也。　　

○甲申。上诣畅春园。问皇太后安。　　

○谕军机大臣等、据总督尹继善摺奏、请将邳州知州韩桐、调补海州直隶州知州。所遗邳州员缺、以山阳县知县金秉祚升补。又一摺、请将吴县知县姜顺蛟、升补太仓州直隶州知州。皆声明若具题请补。部臣必照例议驳。其语气、似强朕以必应准彼所奏者。然此三员。犹为朕平日所知之人。是以令其送部引见。督抚题补人员。必须循照定例。若不论合例与否。概行奏请升调。则铨选定例。不几于虚设乎。尔等可将此意、传谕尹继善知之。其海州知州员缺。昨已降旨交部拣选矣。　　

○又谕曰。张广泗奏、白莲教招引徒众一摺。可销录密寄与四川、云南、督抚阅看。留心办理。此等邪教惑人。乃地方不应有之事。何以近日屡见之。务须办理得宜。毋纵毋滥。以除后患。歼厥渠魁。胁从罔治。而又在神速不露为妙也。　　

○又谕、据张广泗奏称、黔省钱局、及采买铜觔。内有运铅秤头。及钱局公费。可以节省。余铅可以获息。每年可得二万余金。以为通省开河修城之用等语。黔省开局鼓铸。以及采运铜觔。历年已久。并未奏报节省。著讷亲于家信内。将原摺抄录。寄与爱必达、令其将从前何以并未奏闻。至今始行陈奏。有无情弊之处。查明具奏。　　

○大学士等议准、巡视归化城等处郎中伍宁奏称、上年口内歉收。贫民就食归化。无力回籍。请敕下山西巡抚、饬令该道、查明酌给口粮。委员护送至朔平、交该州县照例安插。毋致失所。从之。　　

○吏部议准、御史章佑昌奏称、庶吉士散馆、以主事用者。归单月轮班四缺后、补用一人。非数年不得补缺。似宜略为变通。请将双月学习进士轮用二人班内。酌减一人。改用学习进士一人。散馆庶吉士一人。庶不壅滞。从之。　　

○户部议准、闽浙总督马尔泰议覆、巡视台湾给事中六十七等奏、内地民人、有祖父母、父母、在台。子孙欲来侍奉。或子孙在台。祖父母、父母、妻子、内地无依。欲来就养者。准其给照来台。入甲安插一案。接准部咨。详议具题。查台湾编氓、多系内地之人。其在台年久。置有恒业者。往往不能弃产回籍。应如所奏、在台人民。果有祖父母、父母、在籍。准其赴台就养。如祖父母、父母、在台。准其子孙赴台侍奉。若本人在台。而内地妻少子幼。并无嫡亲可托者。亦准其搬移聚处。即赴台侍奉祖父母父母之子孙。果有幼少妻子。亦准一体赴台。仍照从前搬养成例。令台防厦防各同知、于登簿换文时。留心稽察。验明人照相符。方准配船渡台。并令内外地方官、先行关查明确。方准给照。如有藉称伯叔兄弟、及妻之兄弟族戚、一概不许滥给照引。倘朦混影射越渡。立即解回。并将滥给照引之地方官。严参议处。徇隐具结之地邻族保。一并严究。其荒僻口岸。严饬各员弁、常川巡察。如有游旷之徒。作弊偷渡。擒拏重究。倘有疎纵。照徇纵偷渡例参处。从之。　　

○乙酉。谕、向来江西省每逢编审之年。丁男之外。又有妇女。盖缘从前有盐钞一项。分给小户。计口纳钞。既有妇女应徵之项。则不得不稽其存亡增减。是以入于编审之内也。今食盐课钞。久经摊入地粮。而该省尚循旧例办理。朕思从前照盐纳价。编审尚属有名。今盐钞既已摊入地粮之内。则是妇女已无可徵之项。何必存此编审虚名。徒滋扰累。嗣后编审妇女之处。著行停止。　　

○谕军机大臣等、广东省赋役全书内。有男妇丁口。并官吏随住人口。共派盐钞银一万七千一百余两一项。妇女亦入编审。殊多未便。查江西省向有妇女盐钞银两。于雍正五年。已经巡抚迈柱、奏请摊入地丁项下。其编审妇女之处。近已降旨停止。尔等可传谕总督策楞、令其将该省妇女盐钞一项。仿照江西之例。查明奏闻办理。寻策楞奏覆、五年编审。原以稽察户口之殷繁。滋生人丁。例不加赋。至原有丁口应徵之盐钞等项。又久经摊入地亩。而妇女口数。仍循旧例入册。实与体制不符。应遵谕旨。嗣后编审。俱查照江西省之例。画一办理。祇载丁数。其已经摊入地粮之男妇。并官吏随住人口。食盐课钞。以及男丁应徵之徭差民壮均平驿传等项银数。概免造入册内。其缺额未复丁口。亦俟垦复田亩之日。随税编徵。亦不必查造妇女口数。统以乾隆十一年编审为始。长远遵行。报闻。　　

○豁免江苏沛县昭阳湖水沈民赋田地漕等项银、三千二百六十两有奇。米、一千二百一十八石有奇。麦、二百三十六石有奇。又湖地租银、一千二百七十两有奇。又麻地额徵麻、一千八百六十七斤有奇。　　

○丙戌。谕军机大臣等、兵部议覆顾琮荐举游、守、一摺。以条例内。并未开载两运事竣。二年举劾。且文职举劾。久经停止。其武职自应画一办理。请旨敕议等语。武职举劾。虽有此例。率以无可举劾而停止。今顾琮有举而无劾。显系市恩。非大臣秉公办理之道。尔等可传谕申饬之。寻经大学士会同兵部议奏、武职催漕。均系该汛应办之事。实无殊绩。可膺荐举。况既有各省督抚提督二年半举劾之例。亦未便重复请荐。应照催漕文职、一并停止举劾。从之。　　

○大学士会同兵部议准、云南总督兼管巡抚事张允随疏称、顺宁府属之猛缅长官司奉廷徵、父子获罪革审。其亲支内、并无可承袭之人。并据猛缅五十村寨夷民佥称。向被土司残虐。民不聊生。恳求赏立流官等语。自应俯顺夷情。将猛缅土司裁汰。其所管地方。改设流官管辖。一切善后事宜。详酌妥办续奏。从之。　　

○旌表守正被戕之直隶蠡县民刘思孔女刘氏。　　

○丁亥。谕军机大臣等、浙江拏获采生折割等犯。穷凶极恶。最为惨毒。审拟之时。必当严究恶党。尽法处治。以绝根株。方足以快人心而断后患。昨见常安审拟具题之本。过于宽纵。部驳甚是。已经传谕常安矣。今朕闻得此种凶徒。夥党甚多。所有匪船。已至百有余只。承审此案官员。有明知而不缉捕者。亦有到案而不详究、即行释放者。甚至匪类中、颇有家计饶裕。而行贿得以幸免者。此等恶犯。不但邪药迷人。伤残童稚。而逆天悖理。聚众肆虐。竟有谋为不轨者。江浙之舆论如此。从前朕已屡次批谕常安、弗使疎忽。以致漏网。今看办理情形。是常安先有宽纵之意。以图草率了事。而属员承办。种种不妥。常安亦不究诘。全不计及贻患于将来。除恶务尽之道。不应如是。著再传谕常安、不可因此案已经具题。稍存回护。务期严密详查。尽法处治。并绝根株。以彰国法。且更不可办理不善。以致别生事端。寻常安奏覆、采生折割人犯。枭獍不足喻其恶。斩绞不足蔽其辜。臣审拟此案。岂肯少留余地。致令贻害将来。惟谋逆情形。并无确据。自系公恶在人。形容太过。臣现饬嘉湖二府。严密侦缉。断不敢草率了结。稍涉宽纵。得旨、本犯共事之妇。尚行开脱。如此而谓不少留余地。其谁信之。看来汝大不似从前。慎之。戒之。此事亦应速行具题。看汝总有将就了事之意。非朕用汝之本意矣。　　

○戊子。兵部议准、贵州总督兼管巡抚事张广泗疏称、前因普安州属之捧鲊、黄草坝等处。均关紧要。奏准将安笼镇标左营原驻捧鲊之游击、千、把、外委、带兵驻防黄草坝。以原驻安笼镇城之左营守备、把总、外委、带兵驻防捧鲊。并以千把带兵分防白云＜?屯土＞汛。法岩、歪染汛、革上等处。又于裁减平伐营兵丁内。拨添贵阳营分防城汛。今安笼镇标左营官兵。全行彻改于黄草坝、捧鲊一带。分布驻劄。所有各汛塘新添衙署营房。并贵阳营新拨兵丁营房卡房。均应亟为修建。从之。　　

○蠲免湖南湘阴、武陵、桃源、龙阳、沅江、等县。十年分旱灾额赋银、二千九十三两有奇。米、二百二十七石有奇。并缓徵银、一万二千五十八两有奇。米、九百八石有奇。　　

○奉恩辅国公麟魁、缘事革退。以闲散宗室兴受子九如。袭爵。　　

○旌表守正捐躯之河南尉氏县民任良信母田氏。　　

○己丑。上诣畅春园。问皇太后安。　　

○上还宫。　　

○谕、据三陵总理事务贝勒允祁奏称、昭西陵、因连日阴雨。宝城后北面。坍倒砖墙一进。东西约宽十二丈。自垛口以下。高二丈有余。两旁现皆闪裂。为此奏闻。或敕交该部照例办理。或钦派大臣前来查勘。敬谨修理等语。此事关系紧要。和亲王现奉差彼地。著户部侍郎三和、即刻驰驿前往。会同和亲王、敬谨相视。速行定议。请旨办理。　　

○谕军机大臣等、四月初七日据硕色奏称、河北之彰德、卫辉、怀庆等府。虽经节次得雨。然止有一二寸、三四寸、不能深透。且自闰三月初旬以来。已及一月。甘霖未降。至省城亦未得雨。现在率同属员。虔诚祈祷等语。计硕色此奏。距今将二十日矣。现在彼地曾否得雨。未见奏报。若尚未得雨。硕色作何筹画办理之处。可传谕询问之。令其速行具奏以闻。　　

○大学士九卿等议覆、刑部奏、嗣后凡听从下手。殴本宗小功大功兄、姊、及尊属至死者。除实系迫于尊长威吓。勉从下手。邂逅致死。并非助殴伤多情重者。将下手之卑幼。仍照例减等科断外。其虽有尊长主使殴打。而輙行叠殴至死。伤多情重者。将本犯拟斩监候。秋后处决。从之。　　

○添建云南河阳县典史衙署。从总督张允随请也。　　

○旌表守正捐躯之直隶静海县民王世龙女王氏。　　

○庚寅。谕、向来各织造、每岁例应一处押运。今岁系杭州织造押运之年。申祺、甫经到任。此次著苏州织造图拉、押运来京。　　

○又谕曰、江南河库道吴同仁、著调补山东兖沂曹道。因吴同仁熟悉河务。虽离本籍五百里以内。不必回避。衮沂曹道辉色、著调补陕西榆葭道。榆葭道高晋、著调补江南淮徐河道。淮徐河道姚廷栋、著调补河库道。　　

○蠲免广东新宁、潮阳、阳春、罗定、等州县。被水田地额赋银、三千八十五两有奇。谷价银、二十四两有奇。米、八百九石有奇。谷、一百二十石有奇。　　

○辛卯。兵部议准、湖广总督鄂弥达疏称、兴国营原设塘船七只。小巡船三只。并留内河巡船一只。足供操防巡缉。其兴字一号二号巡船二只。应请裁减。从之。　　

○铸给安徽安庆、池州、二府江防捕盗同知关防从巡抚魏定国请也。　　

○旌表守正捐驱之河南唐县民岳泰妻王氏。江苏赣榆县民吕津女吕氏。　　

○壬辰。上御乾清门听政。　　

○吏部议覆、建威将军补熙等奏称、现准部咨。各省将军、副都统、衙门随印笔帖式。停其由京补放。于各该处兵丁内、考取补用。绥远城满洲笔帖式二员。蒙古笔帖式一员。俱由该处考取补用。查绥远城地处边外。与各部落蒙古接壤。往来文移。俱用蒙古字话。而蒙古旗分。通晓汉文者较少。请将满洲笔帖式二缺。仍照旧例考取满汉繙译。其蒙古笔帖式一缺。改为满洲蒙古字话繙译之缺。于八旗蒙古内考取。应如所请办理。并行知内阁。拟定试题。由该将军考试。封卷送部。奏派理藩院蒙古堂官。覆加校阅进呈。归部注册补用。从之。　　

○旌表守正捐躯之河南中牟县民董士信妻蒿氏。　　

○癸巳。谕曰、云南总督张允随奏请、缅甸改土设流一案。经部议准。朕已降旨允行。将来设立流官管理。苐新附之众。必得贤员加意拊循。方于边地有益。可传谕张允随、将应设之流官。务拣平日贤声素著。可以安抚新疆者。题请补授。　　
</div>
    <div class="pagination">
<a href="清实录乾隆朝实录_page366.html">上一页</a><span>...</span><a href="清实录乾隆朝实录_page362.html">362</a><a href="清实录乾隆朝实录_page363.html">363</a><a href="清实录乾隆朝实录_page364.html">364</a><a href="清实录乾隆朝实录_page365.html">365</a><a href="清实录乾隆朝实录_page366.html">366</a><span class="current-page">367</span><a href="清实录乾隆朝实录_page368.html">368</a><a href="清实录乾隆朝实录_page369.html">369</a><a href="清实录乾隆朝实录_page370.html">370</a><a href="清实录乾隆朝实录_page371.html">371</a><a href="清实录乾隆朝实录_page372.html">372</a><span>...</span><a href="清实录乾隆朝实录_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
