<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 918 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 918 页/共 1860 页</h1>
    <div class="content">
○旌表守正被戕之奉天海城县民表凤瑞妻王氏。直隶任邱县民籍喜然女籍氏　　

○是日、驻跸要亭行宫　　

○甲戌。吏部议准。盛京礼部侍郎卞塔海奏称盛京各部库使。例由盛京礼兵二部侍郎。将官学觉罗学官生。考试挑补。请照部院考笔帖式例。由将军派兵防查。再盛京将军。总管八旗学。请添派将军会同考试。从之　　

○以直隶天津镇总兵常复。为正蓝旗蒙古副都统。调山西太原镇总兵丑达。为天津镇总兵。以四川夔州副将台布。为太原镇总兵　　

○以故甘肃洮州土指挥佥事昝景瑜子朝龙。贵州黎平府古州司正土官杨枝先侄泽远。袭职　　

○广东巡抚托恩多疏报、乾隆二十六年分雷州、琼州、二府属。开垦荒芜税地一顷二十八亩有奇。广州、潮州、肇庆、罗定、嘉应、五府州属开垦荒芜税地四十八顷有奇　　

○是日、驻跸密云县行官。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十


大清高宗法天隆运至诚先觉体元立极敷文奋武孝慈神圣纯皇帝实录卷之六百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年壬午九月乙亥。谕军机大臣等、朕检阅刑部所进本年秋审招册内江西一省。经九卿改入情实者共有七件之多常钧前在军营。少有劳绩。是以加恩擢。任巡抚。理应益加感励实心奋勉况秋谳大典更当详慎核拟。以肃刑章。乃该抚一味意存姑息。竟致改驳七案。从前见常钧有渐趋要誉之意是以将伊调任甘肃。今于江西秋审一事观之。是其渐染沽名恶习已可概见常钧。著传旨严行申饬。嗣后亟宜痛加湔改。诸事认真。方不负委任封疆至意　　

○旌表守正捐躯之山西祁县民吕振兴妻马氏　　

○是日、驻跸南石槽行宫　　

○丙子。月食　　

○上回銮。奉皇太后居畅春园　　

○诣安佑宫行礼　　

○幸圆明园　　

○丁丑。上诣畅春园、问皇太后安　　

○谕、前因胡宝瑔患病。降旨令其宽心调摄。并特赐薓附。以冀速痊。今据奏到现在病势。仍无增减。饮食不能加进。朕心深为轸念。豫省恐一时不得良医调理。或未能速于奏效。著太医院慎选御医一员。并著派乾清门侍卫明仁、带同驰驿前往诊视　　

○辟展办事郎中德尔格奏、辟展。里野木齐木。吐鲁番粮石。供支有余。应及时出粜。报闻　　

○以镶红旗蒙古副都统五吉、署理藩院侍郎　　

○赈恤山东齐河、济阳禹城临邑、长清陵县德平平原、德州、德州卫、惠民、阳信、海丰、乐陵、商河、滨州、利津、沾化、蒲台、聊城、堂邑、博平、茌平、清平、革县、冠县、高唐、恩县、夏津、武城、馆陶、东昌卫、邱县、临清、寿张等、三十五州县卫。本年被水贫民。蠲缓新旧额赋　　

○戊寅。谕、京师时届冬月。五城设厂煮赈。俾无业贫民。得资糊口。今岁近京收成稍歉。四乡贫民赴厂就食。路远既不无向隅。人众亦易致拥挤。著加恩于五城例设各厂外。每城各再添设一厂。于东坝芦沟桥。黄村清河。树村五处。照旧章程一体妥办。再增派满汉科道各五员。会同五城御史。督率司坊官。悉心经理。毋使胥吏侵扣滋弊。俾赴食者均。沾实惠其都察院堂官。仍不时自往稽察。副朕轸念穷黎至意。该部即遵谕行　　

○又谕、旧例王公等甲米。原在京仓支放。后因通仓粮石陈积。部议改赴通仓关支。第念往返运费。必多虚糜其中或将粮石就通粜卖于八旗口食。转无禆益所有今年五旗五公等甲米。及八旗佐领坐甲米石。俱著在京仓支放。嗣后每年通仓贮米酌量敷用。仓场侍郎等、即奏明多运京仓。俾王公等甲米支领既不需跋涉。而于日用益为饶裕。该部即遵谕行　　

○又谕、前降旨借给八旗兵一月饷银。分作半年扣还。但时届寒冬。未免拮据。著加恩展至明年四月起限　　

○己卯。吏部议覆、前任湖南按察使严有禧奏、官员承办承审承缉事件。封印期内。展限一个月。第人犯在逃。即时拏缉。犹恐隐匿。若以封印宽其督捕。则官役疎懈。黠犯得乘机远遁。嗣后各省承缉事件。停其封印展限之例。应如所请。从之　　

○旌表守正捐躯之浙江仁和县民徐士升妻洪氏　　

○庚辰。上诣畅春园、问皇太后安　　

○谕、贡院为抡材重地。理宜闳敞整肃。用光盛典。而旋建历年既久。廨舍陊剥日增。虽每科支项增修。所司率系临时苫补。且未免有冒销。安能期其完善。今岁夏秋霖雨稍稠。内外帘官房号舍。并因积淤未涤湫湿难居。司事诸臣。关防匝月有余。昕夕办公殊堪轸念。其点名搜检处所。前已饬部定议新开东西二门。第士子观光云集。即分行序进犹不免需时稽候。至漏下二三刻。未遑竣事。而督察大臣等。亦苦侵晨薄暮。纠防渐懈。几至屡照生疲。又岂剔弊甄才之道。今若于照墙南再建砖门二座。将大门仪门。并易三间为五间。俾士子俱由两旁四门。鱼贯分进实为时半功倍。著交三和。英廉会同礼部。顺天府。悉心通行筹勘。斥蠹材。培圯阯。疏水道固周垣。务令内外官生一切居处。爽垲谨严允协规制。所有应修各工即速详悉定议以闻务于明春会试前蒇工。再闱中旧贮书籍。殁缺不完。试官每移取坊间刻本。大半鲁鱼亥豕。自命题发策。以及考信订讹。迄无裨益。应将乡会两试需用各书。汇列清单。就武英殿请领内府官本。铃用该衙门印信。备贮应用。该管官前后检明。入册交代。称朕兴贤辟门至意　　

○又谕曰、容保奏、副都统鄂岱家人王二。平日与旗民结交滋事。正欲访查办理而鄂岱畏罪。令王二自缢等语。鄂岱身为副都统。纵放家人与旗民结交。已属不合及王二事败。将军欲行查办。理应将王二严究。乃反令其自缢。其中必有情弊。鄂岱著革职。拏交刑部。审明治罪　　

○辛巳。谕本年系届军政之期。适值冬令。著展限至明年四月举行　　

○军机大臣等奏、臣等审讯老格出兵时。掳获妇女什物。种种卑鄙无耻。按照军令。即应正法请将老格拟斩监候秋后处决。从之　　

○调直隶提督齐斌。为江南提督。以直隶马兰镇总兵色克慎。为直隶提督。直隶大名协副将爱柱。为马兰镇总兵　　

○壬午。工部议覆前任广东巡抚托恩多疏称、连州坑尾冲煤山。煤坭已尽。饷项难完。请封停豁免。应如所请。从之　　

○癸未。上诣畅春园、问皇太后安　　

○谕曰、善保所遗公爵。该旗以应否承袭请旨。殊属未协。前庆复等所袭公爵。未准承袭者。以孝昭仁皇后。孝懿仁皇后。俱系继立之后。非纳木图伯起所袭公爵可比。谕旨剖示甚明。善保所袭公爵。系孝诚仁皇后之父噶布拉。膺赏承袭者。孝诚仁皇后。为皇祖圣祖仁皇帝原配之后。其公爵岂可停袭。皇祖时。不准长泰承袭公爵。自有深意。皇考圣谕甚明。他人不知。庄亲王安得不知。该旗误引条例具奏。殊属不晓事体。著军机大臣。会同该旗都统等、于噶布拉之孙内。拣选一人。带领引见　　

○户部议准、前任广东巡抚托恩多疏称、丰顺县扛猪排。牛角袋。二处铅厂。石坚矿尽。应封闭。从之　　

○甲申。谕本年大臣官员。秋俸内应扣之项。俱已展限一季。无俸人员欠项。转令催交。拘例太过。亦著加恩展限一季　　

○又谕曰、理藩院奏、贝勒朋苏克等、拏获抢夺马匹之贼匪等语。朋苏克等俱著交部议叙。内扎萨克等。尚知感恩奋勉。是以贼匪二十余人。全数拏获。至喀尔喀等遇此等事件。往往迁延不力。实属怠玩嗣后逃人贼盗各部落应悉力查拏。如果奋勉缉获。不使疎脱。朕必加恩。若置之膜外。以致迁延。朕亦必严治其罪。将此通谕内扎萨克喀尔喀四部落、知之　　

○谕军机大臣等成衮扎布等奏、准阿桂咨哈萨克奈曼鄂拓克多罗特拜等禀称、闻得乌梁海等、今春过额尔齐斯。驱哈萨克、克哷鄂拓克之马。三百余匹。随追至渡口仅取回百余匹。因斥以此事既与尔等无涉。且传闻未实。如果有之。俟本人控告。再行查办等语。著传谕成衮扎布车木楚克扎布等转交乌梁海总管察达克。图布慎等将有无此等情节。即行查明。如实有其事则甚属乖谬。从前哈萨克巴鲁克巴图尔抢掠乌梁海等。朕特命纳旺往谕。阿布赉始伏罪乞恩。将所掠人口牲只查还今察达克等自当约束属人。俾不滋生事端。乃反窃取哈萨克马匹。致伊等得以有词。殊非体制成衮扎布等即严行查禁具奏　　

○又谕曰、旌额理等奏、乌噜木齐建造城署营房。派都司永海。革职总兵吴士胜等、率领弁兵督催奋勉等语。永海。著以应升之缺即用。吴士胜以游击补用。其千总把总十一人。俱著酌量赏给。以示鼓励。寻钦定城名曰宁边。曰辑怀堡名曰宣仁、曰怀义、曰乐全曰宝昌曰惠徕。曰屡丰　　

○兵部等部会议、各省裁汰驿丞。或改设巡检等事宜。前经京畿道御史吕光亨条奏、兵部议覆、令通行各省督抚查议具题。今据各省所议。福建、山东、江苏、并无驿丞。驿务俱系州县官管理。应毋庸议。其原设有驿丞专司驿务。及佐杂兼管驿务。并驿丞兼管巡检事者。各该督抚。或因离城窎远。或地当孔道。请照旧存留。其原系驿丞。请兼管巡检事者。直隶之鸡鸣、万全、云州、长安、山西之甘桃、柏井芹泉、太安、江西之通远、四川之魏成、剑门武连等、十二驿。其请裁驿丞改巡检。兼管驿务者。湖北之山坡、港口、石桥、孱陵、吕堰、建阳湖南之桥头、大荆、马底、船溪等、十驿。其请裁驿丞。将驿务归县及巡检兼管者。湖北之东湖。湖南之青冈、山塘、三驿。归县管理。山西之成晋。归石岭关巡检。湖南之长安。归城陵巡检均移驻管理。又山西史村、仁义、二驿丞。前经裁汰。今该抚疏称、途冲差繁。请将所裁成晋驿丞。移驻史村。兼巡检衔。裁汰横岭背巡检。移驻仁义镇。兼管驿务。均应如所请。其应付差使所粘印花。据各督抚查覆。俱未画一应令一体粘贴州县印花。驿站钱粮。俱饬该州县经理。至湖北抚疏称、黄冈县但店镇。应添设巡检一员。即以裁汰东湖驿丞改设。移驻弹压。双城巡检。移驻黄陂要地。应准其添设移驻。所议发驿徒犯。或归州县。或派驿站管束。俱因地制宜。应如所议。应换给江西通远驿兼管巡检事务记。湖南桥头司巡检兼管驿务。大荆司巡检兼管驿务。船溪司巡检兼管驿务。马底司巡检兼管驿务。长安司巡检兼管驿务印信。各依所拟字样铸给。从之　　

○乙酉。上诣畅春园、问皇太后安　　

○诣大高殿。寿皇殿。行礼　　

○还宫　　

○大学士刘统勋等奏、御史戈涛奏、顺天科场情弊。奉旨派臣等勘阅各卷。实无害换之弊。惟落卷内查出改涂太多。形迹可疑者三本。应交刑部传讯。查科场例内原有卷尾自注改涂字数之条。近日多不奉行。请敕礼部酌议。请旨遵行。从之　　

○丙戌。孝慈高皇后忌辰。遣官祭福陵　　

</div>
    <div class="pagination">
<a href="清实录乾隆朝实录_page917.html">上一页</a><span>...</span><a href="清实录乾隆朝实录_page913.html">913</a><a href="清实录乾隆朝实录_page914.html">914</a><a href="清实录乾隆朝实录_page915.html">915</a><a href="清实录乾隆朝实录_page916.html">916</a><a href="清实录乾隆朝实录_page917.html">917</a><span class="current-page">918</span><a href="清实录乾隆朝实录_page919.html">919</a><a href="清实录乾隆朝实录_page920.html">920</a><a href="清实录乾隆朝实录_page921.html">921</a><a href="清实录乾隆朝实录_page922.html">922</a><a href="清实录乾隆朝实录_page923.html">923</a><span>...</span><a href="清实录乾隆朝实录_page919.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
