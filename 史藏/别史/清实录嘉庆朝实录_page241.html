<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 241 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 241 页/共 523 页</h1>
    <div class="content">○乙丑。谕内阁、铁保等奏分别截留囤卸漕米一摺。江西湖南宿州等十三帮漕粮、计船六百六十余只。此时尚未渡黄。自应分别截留囤卸。所有此项漕米七十二万四千余石著照所请、分拨江苏二十万石。安徽十万石。各于灾歉之区。量为平粜。所收价值。即著于各该藩库内存贮报拨。仍知照江西、湖南、湖北、各该抚按照三十万石之数采买。随同新漕搭运。并准其借给回空各帮漕米十万石零。令于新运开行时买补运通。以归＜闲＞易。此外尚存漕米三十二万余石。著即截卸淮扬等属。饬令该处卫守备、会同总运丞倅等经理截卸。明春如数搭运。即令一手交兑。其每百石应贴耗米二石。明春搭运时。准其开销。　　

○谕军机大臣等、成宽等奏、查明杜尔伯特等任意出卡游牧、请将驻卡官员革审、并请将科布多南北东三面卡伦另行详议等语。设立卡伦。驻防官兵。原为划明疆界而查禁侵占也今科布多之杜尔伯特。自乾隆五十七年遣人送给图萨拉克齐车登扎布羊马等物。藉称连年被旱。草不丰茂。遂任其出界游牧殊属目无法纪。著成宽将乾隆五十七年以后历任驻卡之图萨拉克齐台吉等查明先摘顶带。解赴乌里雅苏台。会同祥保严审具奏。此内如有从前由京派往驻卡之员亦应查明交部审讯。傥现在驻卡之侍卫章京等亦有情敝□大著即摘去顶带审讯。所有科布多参赞大臣、及管理各员。均有失察之咎。杜尔伯特王固鲁扎布、并未申报。亦应指参至科布多卡伦。著成宽另行悉心妥议具奏。　　

○丙寅。谕内阁、据松筠奏、接奉谕旨声明协领彦禄不能来京引见实情、请将该员休致等语。前据松筠奏称、协领彦禄、年六十八岁在任十二年期满、应照例送部引见惟查彦禄现总理屯田事务、可否令其暂缓来京俟办理完竣、再行送部引见。彼时朕即谓彦禄必系衰老不能引见松筠意存见好。藉词姑容。是以降旨询问彦禄。如果强健即著送部引见。兹据奏称彦禄前本强健、自去年以来渐衰、曾经具呈告退、因其谙练、是以姑留本任、俟办理屯田完竣、再令来京等语殊属非是。朕因松筠性好邀誉屡次告诫。前览此奏即知又系姑息。办事固当心存宽厚然亦当思事理轻重。协领系承办旗务之员岂可姑容衰老之人。松筠著严行申饬。并著交部议处嗣后如不痛改。或被人参奏。或经朕查出。必从重治罪。决不宽宥。彦禄、著即以原品休致。　　

○四川总督勒保奏剿捕长寿县贼匪出力员弁。赏团首张治平、陈灿、七品顶带以把总拔补。余升叙有差。　　

○丁卯。谕内阁、据管理街道御史庆元等、请将印信存贮公署一摺。都察院十五道御史、及巡视五城御史印信。向例俱存贮都察院衙门。惟街道厅印信。相沿存贮管理街道满洲御史私宅。殊于体制未协。嗣后著交存都察院公署。遇有钤印事件随时取用。以昭慎重。　　

○己巳。上御如意洲。赐扈从王、公、大臣、蒙古王、贝勒、贝子、公、额驸等食。赏赉有差。　　

○命守陵之贝勒永臶、镇国公果勒丰阿、回京。在散秩大臣上行走。　　

○云南曲靖府属平彝县土县丞海绍昌、因病告替以其子沛沅、袭职。　　

○户部议准、广西巡抚恩长疏报、小镇安厅、天保县开垦旱田二顷九十一亩。水田二十一＜土韦＞。照例升科从之。　　

○缓徵河南安阳、汤阴、内黄、考城、温、孟、六县、水灾新旧额赋有差。　　

○赏热河弁兵、及额鲁特兵丁、一月钱粮。　　

○是月。山西按察使张映汉奏报回任。得旨、实心任事。勿令留滞。不留狱载在经书必应遵守。若迟延。则百敝□大丛生矣。勉之。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。八月。庚午朔。旌表守正被戕河南睢州民刘美妻胡氏。　　

○壬申遣官祭文昌帝君庙。　　

○癸酉。遣官祭关帝庙。　　

○谕内阁、据绵亿等参奏、本日朕阅看布靶时、庆郡王永璘、敲唤东角门、章京扎昆珠、伊丰额、为之开门等语。朕阅看布靶。庆郡王永璘来迟。其咎不过罚俸。今擅敢敲唤禁门。章京等亦擅自开门。俱属不合。庆郡王永璘、著革去总理行营。罚职任俸一年。扎昆珠、伊丰额、著革去办事章京侍卫班领。罚俸一年。以示儆戒。嗣后朕阅看布靶时如有来迟者。即自行具奏请罪。傥仍似此敲门呼唤、而章京即行开门者。必当从重治罪。将此通行晓谕。　　

○甲戌。谕内阁、本日据都察院奏直隶交河县民人张永振呈控县役串捏诬陷问官袒讯捏详一案。又步军统领衙门奏陕西澄城县民人党茂云呈控私卖仓谷侵扣赈恤银两等款一案。已另降谕旨交温承惠、贡楚克扎布亲提犯证秉公研鞫矣。朕详阅所奏情节张永振控案。系于本年三月内。曾据该民人呈控都察院、咨送该署督转饬作速审究。迄今四月有余。尚未据该署督审拟咨覆。以致该民人续行上控。试思都察院咨交案件。俱系按期汇奏。即与特旨交审之案无异。乃并不即时听断。一味迁延悬宕。任令屡控不休。殊属非是。其党茂云控案。指称知县胡彬管门家人李三、与仓书王会元等、将常平社仓谷石粜卖分肥。曾于嘉庆九年赴藩司衙门控告。该司批委同州府知府审讯。嗣又赴巡抚衙门呈诉。经该抚批委藩司。藩司复委知州。随赴总督衙门控告。亦复辗转相委。总未亲提审讯。致令案情虚实未能确凿。不足以折服原告之心督抚等于控告紧要案件。原应躬亲研鞫。俾负屈含冤者、得以及时申理。挟嫌诬控者亦可立加惩创。乃积习相沿祇知养尊处优。无论案情钜细。悉委属官审理。一任稽迟延玩。无怪蓦越渎控者、纷至沓来。是民闲讦讼刁风。实该督抚等有以启之。既不能移风易俗。反启告讦之习。朕用此等督抚、实引以为咎。督抚等亦知愧否。嗣后惟应凛遵训谕。于特交咨交各案、及民闲呈控案件关系重大者。俱各亲提研讯。以息讼端。若必候钦差前往审办。始能逐案了结势必将在京部院大员、派令分驰各省。剖断讼狱。又安用督抚为耶。所有张永振等二案。即著温承惠、贡楚克扎布、作速秉公审拟。务得确情。以成信谳。　　

○又谕、川省蓝翎兵勇唐腾蛟等四名、册内俱分析开载年分案由。惟检查奏案无名。该兵勇从前随营出力。断不敢假冒戴用。自系领兵大员当时奖励。及入奏时遗漏叙录。唐腾蛟、蒋盛、杨光、何耀、均著加恩准其照旧戴用蓝翎。至该兵勇等在军营曾著微劳。且入伍有年。如察看材堪造就。仍准其照奏定入伍兵勇拔补章程、分别拔补实缺。若其人不称营员之选。或因伤病不能随营差操。即著以翎顶荣身。以示体恤。　　

○乙亥。谕内阁、金光悌奏参革知县周吉士投禀诉冤奏明查办一摺。此案周吉士于署任时。值该县匪徒抢劫阻考。不能查拏弹压。办理本属不善。后因袒护孙馨祖、收受衣伞。经金光悌参奏请旨拏问。该革员希图脱卸已罪。诿过他人。投禀巧词申辩。其所称本府出示内有玉石俱焚之语。查明是否属实。若系该革员诬捏。则其咎更重。著金光悌饬属严拏孙馨祖、务获到案。提同周吉士秉公严讯案内确情。并追问所受衣伞。究系何人制送。据实具奏。该参员既经控诉冤抑。设该抚讯问时。或有增减情节。不能折服其心。复致来京控告。又须差人查究。一经覆讯。枉直不难立判。恐不能当咎也。　　

○谕军机大臣等、长龄奏趱程前赴西宁、并陈军务情形一摺。据称剿办贼番、自进兵以来、节次奏报歼获甚多、所获牲畜计十一万有余、核对人数赃数、多寡悬殊、其中恐不能分别良莠、转致正贼远扬、无辜被戮等语。所奏甚是。前经降旨令兴奎等、查明番族实在滋事不法者。慑以军威。便可撤兵了事。况番族穷苦。素以牲畜为命。今夺获牛羊马匹至十余万之多。恐失业番民。因糊口无资。难保不于蒇事彻兵之后。又潜至蒙古地界。乘闲劫掠。彼时仍须调兵缉捕。辗转剿办。伊于何底。且番族性情剽悍。言语不通。若不设法安抚善良。殄除凶暴。必致相率惊疑。兼之番境气候早寒。地势险峻。亦不值疲劳兵力。日久稽延。那彦成、长龄、应与兴奎酌量情形。通盘筹画。总须计出万全。一劳永逸。朕亦不为遥制。傥兴奎从前办理未妥。亦不可意存回护。将此各谕令知之。　　

○以吏部左侍郎玉麟、户部右侍郎刘镮之、监临顺天乡试。协办大学士尚书戴衢亨、为正考官。礼部左侍郎桂芳、工部右侍郎蒋予蒲、为副考官。　　

○丙子。行在刑部议覆、浙江巡抚清安泰审拟平阳县民庄以莅抗粮殴官分别治罪一案。得旨、此案庄以莅先因挟嫌纠抢陈步高洋钱衣物。饬缉未获。继复阻挠花户自纳钱粮。其平昔肆横乡里。已属目无法纪。迨被获解官。伊子庄正甸辄敢纠众截夺。甚至殴伤官弁。抢劫粮银。该犯乘机喊救。扭锁脱逃。是庄以莅实为此案罪魁。即案内问拟斩绞及监毙枪毙各犯致死根由。亦皆由彼起衅。此种刁民。必应严办示惩。今起意为首夺犯殴官重罪。已坐伊子庄正甸。将该犯照刁民抗粮聚众逞凶殴官为从例、拟绞监候尚觉情浮于法。庄以莅著改为绞决。其许君善一犯、执械打破该县轿顶。致县令落轿受伤。情节较为凶横。亦著改为绞决。现距秋录之期已近。庄以莅、许君善、均著即行正法。其余阿商、林阿旦、陈玉祥、三犯、系在场助殴。致伤兵役家丁。俱著照拟绞监候。入于明年秋审情实办理。首犯庄正甸、罪应斩枭。著严拏务获。按律抵罪。余俱照所拟完结。　　

○移甘肃平番县红城主簿、驻平罗县石嘴地方。拨平罗营把总一员、兵五十名、分驻石嘴汛。从护理总督布政使蔡廷衡请也。　　

○丁丑。祭先师孔子。遣大学士禄康行礼。　　

○谕内阁、李长庚奏、搜捕蔡逆无踪、暂回宁署赶办军政一摺。殊属错谬。军政关系举劾。固为激扬钜典。但该提督统领水师剿捕蔡逆。正在吃紧之时。即因军政届期亦当权其缓急。或奏明展限。或请令清安泰代为考验。候旨遵行。乃并未筹计及此。亦未将回署赶办军政、先期具奏请旨辄顺道径赴宁波。竟置海洋盗首于不问。实出意料之外。据摺内称蔡逆盗船现无踪迹。其意不过藉词暂时回署。殊不思蔡逆行踪诡谲。出没无常即因现在追捕无踪。亦当督率舟师。在洋侦探。乃竟予贼以暇。一任往来游奕。设该逆乘闲勾结滋扰。复肆鸱张成何事体。李长庚何不晓事若此。本应将该提督治罪示惩。姑念伊从前督师缉捕。著有微劳。不遽加之严谴。著传旨严行申饬。此时剿办蔡逆。功届垂成。伊不知迅速擒渠。仰邀懋赏。即系伊无福承受厚恩。现在伊既已回署。即著将军政事宜赶办完竣。仍速督师出洋。将蔡逆克日殄除。勉赎前愆。李长庚不可不倍加愧奋也。　　

○戊寅。祭大社大稷。遣仪亲王永璇、恭代行礼。　　

○太宗文皇帝忌辰。遣官祭昭陵。　　

○谕内阁、广厚奏、查明喀喇沙尔地方应行更正事宜一摺。喀喇沙尔所辖布古尔、库尔勒两城回地。租与内地汉民种植棉花。由来已久。若禁止不准租种。勒令退地缴钱。未免徒涉纷扰。自应仍听其便。嗣后著准其照旧租种。至该处粮饷章京一缺。前经奏明由部院保送司员引见补放。三年更换。概不准以驻防笔帖式升补。玉庆前在喀喇沙尔任内时。请以驻防笔帖式志祥、西郎阿、帮办粮务与例不符。著照广厚所奏、将该员等裁彻。　　

○己卯。命刑部尚书秦承恩、驰往山西审案。　　

○庚辰。太祖高皇帝忌辰。遣官祭福陵。　　

○署直隶总督温承惠奏报、永定河秋汛安澜。同知李逢亨等、升叙有差。　　

○免直隶安、新安、隆平、宁晋、新河、南宫、六州县、积水地亩额赋。　　

○免四川达县、被难民户本年条粮。　　

○辛巳。遣官祭昭忠祠。　　

○壬午。上诣永佑寺行礼。　　

○以故喀尔喀车臣汗郡王玛哈锡哩子恩克图鲁、喀尔喀赛因诺颜辅国公齐旺扎布族子扎木萨哴扎布、喀尔喀扎萨克图汗镇国公贡楚克多尔济弟扎木萨朗扎布、各袭爵。　　

○以署镶黄旗蒙古副都统双喜、为正黄旗汉军副都统。　　

○甲申。上御卷阿胜境。赐扈从王、公、大臣、蒙古王、贝勒、贝子、公、额驸、台吉等食。　　

○谕内阁、萨彬图奏、清查未结控案设法赶办一摺。总漕衙门积年未结控案。有三百余起之多。本应照例议处。但漕务案件。与地方不同。漕运总督及各粮道卫弁。每年押运往来。在署之日无多。而旗丁南北转输。原被人证。不能勒限传齐质讯。亦属实在情形。且吉纶任漕督数年。办事尚属认真。非任意延搁不行清理。所有漕务积案各官员处分。均著加恩宽免。其未结各案。经此次分析查明。著即交萨彬图分饬各粮道府州上紧清厘。或随地查办。或示期集讯。务令积牍渐清。以息讼风而裨漕政。　　

○乙酉上自避暑山庄启銮。幸木兰。　　

○是日。驻跸中关行宫。　　

○丙戌。驻跸波罗河屯行宫。　　

○丁亥。赏顺天府府丞前任刑部尚书熊枚、五品衔休致。以文闱办卷迟误。且年已衰老故也。　　

○是日。跸吉尔哈朗图行宫。　　

○戊子。驻跸阿穆呼朗图行宫。　　

○己丑。上行围。　　

○是日。驻跸卜克岭御营。　　

○庚寅。上行围。　　
</div>
    <div class="pagination">
<a href="清实录嘉庆朝实录_page240.html">上一页</a><span>...</span><a href="清实录嘉庆朝实录_page236.html">236</a><a href="清实录嘉庆朝实录_page237.html">237</a><a href="清实录嘉庆朝实录_page238.html">238</a><a href="清实录嘉庆朝实录_page239.html">239</a><a href="清实录嘉庆朝实录_page240.html">240</a><span class="current-page">241</span><a href="清实录嘉庆朝实录_page242.html">242</a><a href="清实录嘉庆朝实录_page243.html">243</a><a href="清实录嘉庆朝实录_page244.html">244</a><a href="清实录嘉庆朝实录_page245.html">245</a><a href="清实录嘉庆朝实录_page246.html">246</a><span>...</span><a href="清实录嘉庆朝实录_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
