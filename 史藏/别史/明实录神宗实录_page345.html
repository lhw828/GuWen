<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 345 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 345 页/共 367 页</h1>
    <div class="content">　　○初四月间有倭船一艘在浙稻杆亭外杀伤民兵哨官陆大忠季时衡率各哨攻之夺其一船倭始遁去既而福建参将俞咨皋亦差船截击遂火其船倭死无数于是浙江御史乞照例优赏有功官兵并恤阵亡军士从之
　　○直隶巡按王象恒奏蓟号渔阳重镇祗一守备守之城操五百余大半老弱月粮止二钱四分又多隐占况大军所过孰资弹压乞将本镇所议裁南兵游击驻蓟州再议募兵六百余合城操之兵共一千二百人饷则有原贮民兵银系蓟州班军折色可用也不则以遵化辎重营移驻而兵马随之亦可也援辽兵马必经永蓟通诸处一切支应刍粮例皆仰给饷司乞谕饷部先发银数万招商籴买以为预备至边当添设一饷司分掌主客兵粮设两总兵分驻广宁辽阳而三岔河介于二镇之间尤宜严兵防守而总一调遣于经略统驭于督臣庶首尾应援两镇可保无虞昔甲戌王杲之变大将李成梁布散木牌倍开赏格后杲属王台吉果擒杲今奴料我兵之至挑河设堑似有惧心况三面皆其讐敌部落心亦不一若重募以构内变必生可徒筭多筭少使事机日失哉不报
　　○己亥  仁宗昭皇帝忌辰遣官祭  献陵
　　○命宣大总督吴崇礼带管宣府巡抚
　　○以浙江都司佥书郭大诚延绥都司张＜王巳＞云南都司施瀚浙江都司尹启易为浙江山西四川云南各都司掌印以福建铜山把总汪伯弘广西坐营王先锐永平守备王修慎为中都贵州河南各都司佥书　　○庚子调山东驿传道副使陶朗先为登莱道副使总理海运原推登州道李成名改补山东驿传道副使
　　○福建巡按崔尔进奏三月二十一日福建长泰同安二县大雨雹大如斗如拳击伤城廓庐舍田园树畜民压死者二百二十余人请留洋饷二万同去岁被水地方通融分赈
　　○辛丑北直提学御史梁州彦患病准回藉调理以江西道御史李徵仪改补提学御史
　　○辽东海盖参政金砺乞致仕许之以原任湖广副使康应乾为山东副使整饬海盖原任山东副使阎鸣泰补山东参政分守辽东东宁道仍命今后该镇各官不许托疾避难违者从重参处　　○补抚州知府蔡侃为淮安知府
　　○锦衣卫掌印指挥使骆思恭奏热审一年一次俱在小满前今二年不行本卫北镇抚司监犯累积近二百名中有令家属持揭具禀或在监抛瓦声冤乞速简兵部推＜锍-釒＞将千户梁慈许浩然简一员掌印使分理冤枉钤束监犯仍早沛热审之旨将各犯通送刑部拟罪归结庶政平讼理狱无留滞不报
　　○壬寅升四川游击张世名为广西柳庆参将广西都司金汝佐为金山参将遵化游击李时芳为五军四营游击南京坐营陈继先为福建巡抚标下中军白洋守备贾秉忠为五军十营佐击
　　○兵科给事中赵兴邦陈募兵剿守机宜募兵以辽东为上蓟门次之调兵以宣大山西为上山东等次之盖近辽则易至边方则知兵也又奴酋屡胜之后视中国不啻轻连结西虏沿边牵制而我当屡败之余新兵未集旧垒未固宜亟图自完之策江西道御史李徵仪言以必剿之规模为守则守自固以固守之余力为剿则剿自胜是也至兵之强弱随赏罚为转移乞下李维翰法司问罪则军法明而人心奋逆奴亦不敢轻中国不报
　　○癸卯升狭西右布政王之采为左布政备兵固原湖广参政李右谏为山东兖东道参政南京兵部郎中许鼎臣为山东兖西道佥事原任文选司主事赵国琦为浙江嘉湖道参议兵部郎中蔡立敬为浙江温处道参政
　　○命造德昌王府第时  福王常洵奏万历四十五年七月十八日蒙遣官册封臣子繇崧为德昌王查会典郡王爵秩虽同然有帝孙王孙之异系帝孙者仪仗房屋等顷全给望将臣子德昌王照例盖造拨给民较民厨从之
　　○戎政尚书薛三才奏肃州卫副千户崔璋于万历二十二年升金塔寺守备二十七年升镇夷游击领有敕书一道延至三十一年因参回卫始发镇夷所库该所掌印百户白兆庆亦沉阁不行请缴俱当杖惩  上曰近来各官敕书多不行领缴殊为非法以后有故违者查明参处
　　○太仆寺卿郭显忠以病乞休  上命赴任供职
　　○甲辰录荫原任征倭总兵陈璘男陈九相为广东南乡所指挥世袭
　　○乙巳大学士方从哲奏法司诸臣将臣子被参之事业已遵旨从公问结生成大造臣与臣子当捐躯图报柰积劳既久受病已深伏望亟赐谴斥  上曰卿子之事会审既明心迹已白不必介意今边情孔棘赖卿宏猷赞理匡济时艰岂得以子事托疾求去还当速出入阁殚心辅政以副朕眷注至意
　　○丙午辽东镇江游击丘坦以病乞致仕许之
　　○升滴水崖守备乔一琦为辽东都司管镇江游击事
　　○以密云右营游击宋文鉴管辽东经略军门标下中军事务从戎政尚书薛三才之请也
　　○直隶巡按刘廷元奏畿南四郡旱蝗人无固志前后抚臣偕职屡请蠲赈计部覆催方在候命而通湾税监张烨携手本称奉旨催解节年税银且四府税银不过二万又多蒙蠲免而烨突开八万以少为多既蠲不除又及火耗公费望亟敕户部查覆豁除严正张烨欺罔之罪不报
　　○丁未奴酋攻陷抚安三岔儿白家冲三堡
　　○南京兵部尚书黄克缵遣坐营姚国辅领水陆兵三千人入援请授国辅游击中军以统其众从之
　　○升祭酒盛以弘为少詹事纂修  玉牒升宁国府知府杜文焕为狭西按察司副使山东按察使高第为狭西右布政
　　○以宣府游击李国祯狭西延绥游击薛来胤直隶河间游击赵文质为山西万全河南各都司掌印贵州思平守备梁鹏广东烽火门把总翟国儒广西兴安守备张九法宣府龙门城守备彭修翼为广西浙江广东云南各都司佥事
　　○戊申狭西总督杨应聘奏四月二十二日狭西等处大雨雪冻死各营马嬴驼共一千九百九十九匹头只乞照先年事例动支马价银两买补并俵牧茶马匹以便秋防从之
　　○礼科给事中亓诗教奏辽东巡按御史杨一桂溺职四事乞敕都察院议处仍选差一员往代从之
　　○乌思藏阐化王差番僧三旦朵儿只等一十五名进献珊瑚犀角氆氇等物
　　○己酉以孙显祖为参将管蓟镇中路副总兵事孙祖寿为松棚路游击
　　○庚戌四川永宁宣抚司奢崇明有子奢寅年少犷悍与贵州水西已故土官安尧臣妻奢社辉争地辉寅之姑也言寅造用铁鞭鱼肉百姓逼逐兄弟奢辰等及土民五百余家见在水西请官勘治于是两家大相讎恨安兵马十倍于奢而奢之兵马精狡可恃故两相持两省抚按不能决列状以闻  上命兵部议之尚书薛三才请将奢寅革去冠带责令改图并责社辉速将奢辰及土民等发回故土不许奢寅暗害所争地如系社辉侵占责令退还如系安尧臣存日所管地日谕令照旧管业其逃犯及拨置人犯尽数提出会审正法庶夷情服而乱萌杜  上从其议命抚按官将水西所争地即与查明管业不许再构争端
　　○狭西奏一猪一头二身四耳八足头顶一肉角角后一目
　　○伏日赐百官香薷汤
　　○辛亥总督仓场户部尚书张问达奏言仓储空虗京仓每年支放应二百三十余万石见在五百八十六万一千五百余石仅有二年之积通仓每年支放七十二万余石见在三十六万五千八百余石不过半年之储拨运合蓟密昌三镇岁合该三十六万九千八百余石就令尽完只彀当年今运河日塞盘剥艰难每二石转运才得一石脱巾屡见支运合临德二仓旧制定留五十万石遇有灾伤改折支补京通今山东赈济二仓如洗查本色拖欠自三十八年起至四十四年止共积至一十七万石有奇改折拖欠自四十一年起至四十五年止共积至五十四万四千九百两有奇缘节年河道冲决漂没地方灾祲无从追徵仓粮之虗而多逋也如此明智北新台基安仁西城五场备三大营骑操马匹两个月之本色者也每场岁用草三十万束每束时价四分零共费银六万一千八百九十两零每年二月十月两次应放共计二百万余束见在草五场共一百六十八万九百余束设戎马在郊刍牧不通何以待之内象房象九只每年麦九百七十二石遇闰月加至一千五十三石草四万八千六百束遇闰加至五万二千六百五十束外象房见象三十三只每年麦三千五百六十四石遇闰加至三千八百六十一石草一十七万八千二百束遇闰加至一十九万三千五十束内外二房共约费一万四千一百余两至于御马监三场岁用豆麦六万九千石遇闰加添四千石草二百二十四万束遇闰加添一十二万共费银二十六万三千三百六十九两彼其马岂无倒损而额支定不可移至黄土坝上南渠三仓就年通筭料二万四千九百六十四石共价一万三千二百零草六十二万六千七百六十束共价银一万九千一百两零共费银三万二千三百四十七两三钱所报见养驴马驼牛共一千九百一十六匹只而实不知也就使如额有何益于戎行草场之虗而多糜也如此以银库言之老库银仅八万八千余两外库随到随支绝无四五万两贮过十数日者盖岁支近四百二十万额外之取办不与焉岁入止四百万额内之逋欠并在焉入不敷出平时已不可支急需其何能济盖额之亏也繇于弊之日积而用之不足也繇于弊之未厘  皇上明烛万里何待臣愚之喋喋哉
　　○壬子湖广参政吴国仕致仕
　　○命杨镐以经略兼巡抚辽东事李维翰回籍听勘都察院速差风力御史一员代杨一桂巡按时三堡齐失东西交讧科部共以为言故有是命
　　○癸丑  穆宗庄皇帝忌辰遣官祭  昭陵
　　○时辽饷缺乏户部＜锍-釒＞请借南户兵工五十万及查催各省直应解部银六款一隆庆三年令南户部查各监局等衙门米粮有余暂徵折色三年解部济边今南粮颇有积朽所当改折三年解充辽饷一各处兵壮工食议每十名抽扣三名解部协济一各省直京边钱粮年来拖欠太多除四十三年以前带徵共欠二百三十六万五千四百两不开外其四十四五二年共欠二百八十六万九千四百一十两又各抚按赃罚未解者共十四万八千三百六十两皆边饷之正额也又有事例税契缺官俸粮吏承班银山东平粜鱼课香税商税广西酒税四川松江富户河南民壮弓兵防夫历日等项皆外府之入也应咨各抚按已完者尽数起解未完者立限催徵不得过今年冬季其见年徵解者一面陆续起解辽事庶有禆乎一辽东各镇饷司民运屯粮原系赡军正额京运特后来之添增耳今辽东蓟镇密云永平昌平共欠九万三千三百两五镇如此他镇可知所当严行催解以纾太仓之急者也一三十九年南京巡仓御史傅宗皋题水兑军粮三十万石除正支十七万石外余俱改折徵银每年该八万九千六百两以三分之一饷辽自三十九年起迄今八年该银二十三万八千三十四两所当作速遵旨补解者也一江西道御史薛贞称任邢台时库贮有备倭兵饷千余两按苏松时有备倭饷银万余两各省各县可知处处摉括皆现在实数可备一时之急又先年东征各省直有裁扣衙门各项工食及节省公费别派等项银两事平未复所当查明起解以佐军兴一先年倭播之役各省直摉解无碍库藏协济又三十三年京师水灾各省直差官解粮至京平粜价银即以抵解京边今辽左告急甚于倭播水灾各省直一应库贮如条鞭之积存各卫所仓粮之支剩抚按司道府州县之盈余监兑及各省题裁官员各役公费西北之开荒备边东南之新垦编派闽广海田之额外没官之赃罚粤东之久裁巡抚赃罚上元等县之余盐银两吴中之修河余银各处桥梁税厂之浮羡诸如此类总属无碍除留备地方水旱外亦当酌解十分之五六以助军需又俵马之法所以重京营备战守也而刍粟解验诸费不可胜言且腹地之马不堪出边冲突乃每匹价银三十两宜通改折一年半价解冏寺给边市马每匹只须十五两半价解太仓那充兵饷则马政无损而于兵兴有赖一漕粮折银原以宽民力也今南直隶江西湖广河南山东数年不解总计欠七十一万一千九百余两近该巡仓御史题准另贮太仓为京军之需今边饷窘急所宜作速催解立限本年之内尽行报完者也至考成参罚近例森严各处督抚非不遵行而拖欠如故则实核少耳宜将累年拖欠南粮尽行改折带徵并灾折银两见徵完欠于年终奏报照例严行参罚其于足食足兵不无少补若各边镇屯粮盐粮入仓俱宜照年给散军士以免陈腐亏折近仓攒罔利收不如法支放偏用折色饷既坐困粮复乌有如辽东四十万仓粮不数年而半属空文可鉴也是又在各饷司加之意耳伏乞  皇上念军务抢攘将臣所议采择施行  上曰今边饷缺乏这条议有禆国计俱依款行着该部与抚按等官严催起解有推诿迟违者指名参处
　　○原任南京光禄寺少卿升南太仆寺少卿未任吴炯捐资一万两助边且言汉时有以助边得官士林为耻臣今以休官助边非有他觊望乞户部收受从之
　　○原任大同巡抚王士琦卒士琦临海人登万历癸未进士曾以藩参监军朝鲜倭平进二级后以播事听勘降补回翔藩臬者又数年至今官至是卒
　　○甲寅赐周王肃溱庶九子恭□□义封为宁乡王
　　○大学士方从哲言近发帑金十万人心无不感激然发者无几伏望再摉内库盈余或俟金花税银之解到陆续给发以充前数则三军之士不战而气自倍  上谕之曰辽事方殷军饷不足朕非不动念但饷银已经发过何得又有此奏户部所进内廷金花银两  祖宗旧制每年进内承运库一百万以备典礼及各节例进赐各宫与  皇太子等及赏用内外日费并各衙门奏讨成造军职俸银俱不得已之事该库屡奏拖欠数多未见补进每年所进不足一年支用凑以税银尚且不敷何以赢余可传户部即遵旨上紧多方那借设处使军饷不缺不得借口请帑致误军机
　　○乙卯以宣府守备陶永先为昌平州总兵标下游击榆林守备李晓纶为延绥左营游击扬州游击程应龙为南京兵部标下中军
　　○经略杨镐请以延绥中军守备张应昌及穆家堡守备刘遇节为标营游击并请发马价银一万两为军中之需  上俱从之应昌承胤子也
　　○丙辰户科官应震言太仓初年尚称充牣自播倭宁夏之役费至一千二百余万近以  慈圣宾天  福王桐封  瑞王燕喜惠  桂二婚并举共费七十余万夫太仓岁入仅三百七十万有奇正额原以供边而官俸附之如前吉凶诸费皆正额所不载即岁入无欠已不能不耗于额外之那移况省直灾伤请蠲请停每减于额内太仓如何不匮也今惟铸钱一法可救助一时亦可通行于经久盖京师铜炭米价皆贵于南故留都钱用十二文为一分京师用钱六文为一分若委官留都立局依京式铸造附进鲜船漕船载入京师脚力不费而获倍利仍令各处解粮搭铜或以解部之银买铜或令云南五千金之贡俱折以铜运赴留都钱局京师行户商人何项不可给钱何钱不可为饷其于太仓军需不无少补
　　○顺天巡抚刘曰梧奏近日援兵经过各镇该镇辄借主兵月粮策应乞着兵部议处  上命饷银已解到者督臣酌量分派为援辽之费蓟密诸镇用过者便与抵补其工部及南部遵旨借银作速给发勿得迟缓误事
　　○命修
　　惠桂二王府第
　　明神宗显皇帝实录卷之五百七十
　明神宗显皇帝实录卷之五百七十一
　　万历四十六年六月戊午朔赐乐昌王庶长子鼐拜袭封乐昌王
　　○命延绥入卫游击王聪为宁夏洪广游击甘肃威远游击吴葵为狭西总督标下游击狭西都司马允升为延绥领军游击把总曹鸣雷为河间领军游击
　　○己未赐寿阳王倪＜火动＞嫡长孙帅■承袭祖爵夫人张氏进封为妃韩府长乐王璟□□库选许氏封为妃建德王翼鈜嫡长子常澐庐江王长子载禋高唐王长子常泽东垣王长子由彬各袭封爵
　　○番人哈行等进贡方物
　　○时辽饷缺户部议将太仆寺俵马暂折一半充饷寺臣赵士谔言臣寺经奉钦依寄养马务满二万匹旧年巡验东西存留仅一万六千九百五十余匹今给辽东共四千二百匹调兑京营又须三千余匹若尽行改折调兑何资且派俵大约六千六百六匹本折各半折色解臣库凑发各边年例不时买补本色二千余匹全折不过十万半解太仓仅五万耳顷议剿奴派臣寺助饷二十万若事未结终难秦越何必空厩以输太仓也不报
　　○兵科给事中赵兴邦请发帑金四十万及所议新饷尽数解发敕杨镐募兵治械以商挞伐并速补左右司马以赞枢机不报
　　○掌河南道御史唐世济言奴以令箭长马送进张儒绅等四人给以印文夷书有七宗恼恨之语问其人曰东厂所差乞将绅等下法司勘问而东厂太监卢受言绅以买皮张行因在掳中其带来夷书则奴所威挟并无别情  上姑不问
　　○刑部言热审逾期乞速涣德音以广皇仁不报
　　○山东巡抚李长庚奏先年倭犯朝鲜召募南兵五百余名嗣后渐撤及挑发援辽外止存九百余名辽既被兵登安可无备议将登州卫京操班军暂留防守从之
　　○庚申大学士方从哲言考选诸臣守候六载困苦备尝顷吏部议将各官咨送礼部都察院听其挨次题差终亦权宜之术不若特允部推令诸臣受命供职足存政体不报
　　○辛酉户部议添设督饷司属以便责成谓援兵粮饷除请发内帑十万太仆寺二十万工部二十万先已解去又议借南京户兵工银五十万今已差官领解此后收支头绪甚烦请照援朝鲜例添设司属一员加郎中职衔给敕书关防等项随军督饷府佐军卫营操等官悉听举劾有勤劳听本部考核优叙从之
　　○大学士方从哲言奴自破抚顺之后伏处月余咸谓秋高复逞不谓于前月十九统领大众将抚安三堡一时克去昨塘报又谓虏骑往南繇懿路东一带深入总兵与中军虽驻沿河懿路而众寡不敌万一懿泛不守则沈阳危而辽阳以西势且岌岌为今之计除蓟镇家丁台兵听督臣酌量摘发外惟有速催杜松刘綎等星驰出关拒守庶近边不致震恐而又速允刘国缙之赞画使之得悉心桑梓并望召见诸臣令各陈方略补缺官下章奏处粮饷一切锐然施行疆场幸甚
　　○册封永寿王器折妃刘氏为永寿王妃
　　○改铸昆山太平遂昌各县印信
　　○壬戌工部主事邹之麟奏群臣谋国不忠语侵阁部督臣及言官于是方从哲李汝华薛三才汪可受等各＜锍-釒＞理台臣交章论之  上无所问
　　○署兵部尚书薛三才言前月二十一日经略抵关奏欲征兵边镇以资战守臣就为折衷除蓟镇先发五千今又摘九标十二路台兵二千余温酋时有警报不可无备或将改募入卫兵八千发各营路而以旧兵之勇徤者赴援可也西镇亦非无事且钱粮无措臣请立发新饷二十万差本部司官二员赍解各镇宣大山西各发银四万以一司官领之三镇以万人为率即以原任山西总兵张万邦原任辽东总兵马林分领之以五日为期延宁甘固四镇共发银八万以一司官领之四镇以六万为率即以原任总兵赵梦麟统之延宁以三十日为期甘固以五十日为期各随带战将家丁赴援本等月粮料草本镇即于额饷内预给一月共其行资而沿途料草于发去新饷内一顿折给每兵安家行粮约费五六两上下有内顾者每月给银六钱史车二夷应援者月粮俱留赡其家而行粮视各军稍为加厚以一骁将统之杜松刘綎官秉忠柴国柱相应趋令各携家丁星驰出关即昌平总兵王国栋亦应一并督赴而山东既调防海登兵不便复调其将至川贵之兵埋伏攻击俱称便捷且鞍马器械多其自办刘綎盛称可用湖广永顺保靖土官征播征倭时调用请如臣部前议各调发四千以一骁将统之一切安家行粮或支本处钱粮或动解京军饷皆有成例可考恳移咨户部并督抚各衙门遵照施行并辽镇河东地图一幅进览  上曰这议调各镇兵马及先发饷银以充召补俱依拟行粮银着户部作速处给杜松刘綎等都催他星驰出关以备调遣蓟镇家丁台兵着督臣酌量摘发该镇虏势紧急救援时刻难缓一应兵饷务要如期速发不许迟延误事地图留览
　　○户部奏朝觐年各省拖欠钱粮该行各省如数徵解  上曰今边饷告急国计不支这拖欠钱粮着照新例严行申饬有仍前怠玩虗文塞责者该部从重参处不许狥情姑息
　　○江西道御史薛贞奏近者杨镐＜锍-釒＞中言调到援兵皆伏地哀号不愿出关又传塘报帖言钻剌将领见奴氛孔亟都哭而求调臣闻之不胜愤懑总之赏罚不明故人不效死  皇上诚按问丧师失地之罪于李维翰问卖国降夷之罪于李永芳则各边之抚臣备御莫不知惧又当此将士赴援观望之秋急为吊死问孤收骸衣冢如前三堡逃亡万邦宁挺身城守卒受屠肠裂尸之惨并一切战亡之士不可不破格厚恤而又照宁夏播州之例钦赐经略以尚方之剑有不用命者以剑从事凡有奏请立刻批发又震叠人心一大机括而辽事或有救也不报
　　○户部尚书李汝华请以省直各处现在税银暂留一年尽解太仓济边不报
　　○两广总督许弘纲巡按王命璇参劾涠州游击王熙革任听勘以交夷入犯也
　　○癸亥  上谕元辅曰览卿所奏具见忠诚为国之意朕入伏以来暑湿薰蒸不时腹泄头目眩晕身体发软见今服药未愈临御不便奴酋犯顺堕我城堡歼我军民复逞狂锋岂容不剿卿可传与兵部即行文差人马上传与该镇总督经略及总兵等官选择精壮军兵整搠人马器械各陈方略相机征剿务期殄灭以除边患总兵杜松等着各带家丁催他星驰出关拒虏不许逗遛迟缓该用粮饷户部遵旨务从多处发给毋致匮乏如有玩寇坐视观望着该部科臣从重参来处治且边事孔棘正赖卿运谋赞襄以安邦家何忍屡言去卿宜遵屡谕为朕勉出入阁辅政以慰伫望至意慎勿再有托陈所请阁员等事朕知道了特谕卿知
　　○户科给事中官应震言奴先后克去六城中间敌台多至一百一十五座自抚顺至张家楼子几三百里渐不可支今调兵将集粮饷不充前奉  明纶南京户兵工三部共借银五十万两仅以半解冏寺水衡犹且断断职掌为争今查巡青衙门尚有二十余万若借水衡五十万冏寺三十万共足百万之数以壮边关之色乞敕谕诸臣急同舟之济毋为畛域起见  上曰寺部借银并南各部都着照数全解毋得再为争执致误军饷
　　○辽东巡抚李维翰奏狡酋于前月二十二日出境随于二十七日突入四五日间更番入犯意在乘隙攻堡赖有开原道冯暖预撤边堡凡赀粮人畜归并大城山寨屯民早知趋避以故野无所掠又见泛河懿路二城往来有兵防护是以出境但狡贼未满所欲势必复逞而彼众我寡力实难支乞速催大兵早救然眉庶地方可保　　○户部请照例拨给  皇太子妃郭氏坟地三十五顷坟户三十名
　　○差主事王元雅往宣大山西解经傅往延宁甘固解银募应猝兵将
　　○升标下中军李若荣兼副总兵照旧管事从总督杨应聘之请也
　　○革辽东巡抚李维翰职为民以疏于备御也
　　○差御史陈王庭巡按辽东兼监军事傅宗皋巡视上江
　　○差简讨丁绍轼吏科张孔教往福建主事陆完学评事齐琦名往四川员外熊秉鉴主事陈应元往广东主事谭昌言中书朱童蒙往广西各考试
　　○副总兵杜璧参政黄克谦以疾乞休许之
　　○时辽左饥有倡议开登莱海运者召□集船将有次第东抚李长庚言本折船只脚力防海之费浩繁部覆以为无所利  上因命停止之米价转发饷司就近籴买于是动支太仓银库清折银六万两差郎中李若讷解往辽东平价买籴以备军兴
　　○甲子兵部题四十四年套虏入犯失事官军经狭西巡按龙遇奇查参因备劄本处巡按按察司查报具题该臣会同都察院覆议守备许全伦发辽东铁岭卫充军游击万化孚发宁夏左卫充军终身拘佥妻发遣仍准各在戍入功赎罪守备孙庆纳赎完日还职从之
　　○兵工二部议以库贮盔甲并铜铁大小佛郎机大将军虎蹲炮三眼枪鸟铳火箭等项委官挑选演试解赴辽左
　　○乙丑总督三边杨应聘奏本年四月二十二日固镇大雪冻死在场营马骡驼共一千九百九十九匹头只议于固原州仓收贮桩朋肉脏老马马驹银内动支六千一百二两再动狭西苑马寺马价银五千两给各营委官买补并照先年旧例额外俵给七监群外牧马四百九十九匹招中茶马五百匹始于秋防有禆从之
　　○时夷虏合兵开铁危急金白酋不肯为用兵马单弱经略再请蓟镇各标下家丁摘发三千台兵摘发二千救援部议谓镇兵调发已多合无将各道所募新兵备行挑选凑各营家丁三分之一台兵三分之一给以器甲军资操熟俵马以一经战将官统之限五日内驰赴而辽东抚镇又欲于密蓟永霸各道所属寺马多发蓟昌营路操备将营马习练者给一二千应用该部议给以八百匹凑先兑三千匹续兑一千二百匹共足五千匹之数  上曰挑选援兵着星驰出关不许逗遛误事应兑马匹俱依议蓟镇调发数多空虗可虑便行镇抚等官将募兵作速抵补训练加意防守以备他虞
　　○命太仆寺动支马价六万付户部照磨万有孚往宣大市口买马先是督臣汪可受谓太仆寺寄养马三千匹素未披鞍习劳兑给密蓟营军调习而以营马抵换出关不足之数惟有收买夷马一策并乞发太仆寺马价十二万差有孚往彼处会同镇道官选买解职应用沿途料草廪粮即于马价内取用而寺臣赵士谔以岁入不满六十万给发各边年例马价约四十余万历年逋欠那借所存无几欲量给一半仍以四十七年年例数内扣除于是兵部请以六万为该寺助边之需再于新饷内动支六万凑足十二万付有孚往宣大市口易马以济急用从之
　　○时军饷缺乏外解不至户部议借工部太仆寺现银各五十万两以济军兴于是寺部各以库贮无几为言上姑令各发二十万两应用余着陆续给发
　　○丙寅贵州巡抚张鹤鸣奏毛口六坠贼据险剽掠督师剿平之共擒斩七百三十三级
　　○丁卯准原任太仆寺少卿申用懋继祖母诰封一品夫人黄氏并祖父申士章嫡祖母王氏列名并祭造坟合葬仍加祭二坛
　　○礼部奏庶孽常洪紏党劫父并盗册宝铜符乞正国法先是淮王以青楼王爱儿冒额妾入宫复以庶子常洪作螟蛉媚之从此表里为奸潜谋夺嫡而陈妃世子几于不免御史陈王庭处之府外而常洪更张虐焰听奸宗翌金□攸翌铏恶棍王重华李龙孙等之谋夤夜入宫劫父掠妾并盗册宝赀货以出于是御史上其事部议淮王贻谋不臧当罚禄四年常洪宜令自尽翌金□攸等押发高墙遇赦不宥王爱儿论死长史教授不能训导举首宜令吏部议处从之
　　○准原任户部郎中邢从言母封一品夫人王氏祭一坛开圹合葬邢玠列名并祭
　　○庚午蓟辽总督汪可受以辽左夫事辞职  上以秋防方急不允
　　○旌表沁水县烈女张氏从河南抚按之请也　　○辛未新造辽东饷司关防
　　○太仆寺言助饷谊不容辞代任力不能给  上曰寺帑匮乏着该部陆续补还
　　○起赵焕为吏部尚书铨印暂付侍郎史继偕署掌
　　○差原任河南道御史田一甲巡按宣大原任湖广道御史房壮丽起河南道管大计
　　○升顺德知府陈基虞为广东副使
　　○肃王进马五十匹回赐表里银两
　　○给赐番人哈行孔的阿木等及乌思藏阐化王等差来使臣国师三旦朵尔各叚绢有差
　　○壬申大风刮倒西直门牌楼
　　○广东巡按田生金条陈东省五款兼统辖以禆盐政铸钱以利民用恤官舍以念世勋分荐＜锍-釒＞以励武弁酌边戍以恤罪囚  上命依议行
　　○原任总兵柴国柱言破虏全用火器请行山狭督抚各借三百位解赴辽东从之
</div>
    <div class="pagination">
<a href="明实录神宗实录_page344.html">上一页</a><span>...</span><a href="明实录神宗实录_page340.html">340</a><a href="明实录神宗实录_page341.html">341</a><a href="明实录神宗实录_page342.html">342</a><a href="明实录神宗实录_page343.html">343</a><a href="明实录神宗实录_page344.html">344</a><span class="current-page">345</span><a href="明实录神宗实录_page346.html">346</a><a href="明实录神宗实录_page347.html">347</a><a href="明实录神宗实录_page348.html">348</a><a href="明实录神宗实录_page349.html">349</a><a href="明实录神宗实录_page350.html">350</a><span>...</span><a href="明实录神宗实录_page346.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
