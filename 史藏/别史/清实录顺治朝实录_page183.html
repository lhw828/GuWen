<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 183 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 183 页/共 242 页</h1>
    <div class="content">
○陕西巡按聂玠、疏报节妇、西宁卫生员郭荣祖妻邹氏、年二十七、夫亡。孀居五十余年。抚孤成立。徽州民张才远妻杜氏、年二十七、夫亡。家赤贫。遗亲未葬。纺织营窆如礼。抚遗孤成名。孀居三十九年。烈妇、伏羌县任济民妻郭氏、年十八、夫亡。甫易箦。氏投缳自尽。巩昌府吏邢世耀妻张氏、年三十一、夫亡。痛哭三昼夜。自缢而死。俱请照例旌表。疏下礼部。　　

○庚寅。立和硕武肃亲王碑。其文曰。国家纪功崇德。首重懿亲。苟能宣力王室。著有勋劳。高爵宠禄、以光耀于生前。丰碑美谥、以流传于殁后。典至钜也。和硕肃亲王豪格、系太宗文皇帝长子。朕亲兄也。智略超群。英勇盖世。其征蒙古扎鲁特东揆、察哈尔、鄂尔多斯等国。及征明数次。平定朝鲜。入山海关。破流贼兵二十万诸功。前碑载之详矣。顺治三年。统率大军往征四川贼寇。至陕西、立解汉中府之围。所属州县。尽为平定。攻克三寨山、张阁老崖等处山寨三座。各寨俱就招抚。击败水陆马步兵二十二次。追杀八次。又招抚伪总兵副将参游以下官百十二员。士卒翕然归命。陕中逋寇。扫荡无余。又复入川、攻克内江县。击败张献忠一百三十六营斩贼首献忠、及其伪巡抚总兵等官二千三百有奇。俘获无算广宣德意。招徕文武官二百三十五员。马步兵六千九百九十有余。四川大定。建此奇功宜膺上赏。睿王摄政掩其开疆拓土之勋。横加迫胁幽囚之惨忠愤激烈。以疾薨逝。朕念手足之谊。不胜凄怆。亲政之后。即命树立贞珉、以纪厥功。而加恤予谥之典、阙焉未举。今特重叙前绩。表王之德业。辟土斥境。折冲御侮。宜谥曰武。追封为和硕武肃亲王。加以厚赉。呜呼。朕追思痛悼。弗能自已。是用旌尔殊勋。扬尔忠义。昭朕笃亲酬庸之意。勒之金石。用传不朽。　　

○以镶白旗满洲理事官博通果为护军参领。　　

○赠阵亡牛录章京王世富、拖沙喇哈番。以其从侄成功、袭职。　　

○辛卯。敕谕朝鲜国王李淏曰。禁买货物、定例昭然。向经礼部咨行尔国。昨尔弟李＜泬目＞因宽宥越境杀人之罪。谢恩来京。理宜痛改前非。益殚忠敬。乃事毕回时随行员役、违禁擅买硝药。行至凤凰城。为城守章京搜获。据称李＜泬目＞不肯缚送私买之人。反哀求容隐。李＜泬目＞先时未能禁约。事发又求隐蔽。亦难辞咎。今特遣内大臣阿鲁哈、少傅兼太子太傅内翰林国史院大学士额色黑、太子少保都察院左副都御史能图、吏部左侍郎禅代、前往尔国。同王察审私买情弊。请确议罪具奏。　　

○谕喀尔喀部落毕席勒尔图汗、俄木布额尔德尼、车臣济农、坤都伦伊尔登曰。前因尔等、抗不遵上□日。故不纳尔来朝使臣今尔等既遵谕上□日、遣冰图台吉巴图鲁台吉、额尔克卓礼克图台吉额尔克巴图鲁台吉等诚心认罪。进贡驼马来朝。朕不念旧恶。将驼马发回。其从前杀掠人口、劫夺牲畜之罪。悉行宽宥。今尔等可于朕所遣大臣前修好伸誓。自誓之后。每年照定例。进贡贸易。朕仍加轸恤。恩赏弗绝。尔处有逃来之人、亦不收纳。如不修好伸誓。无庸入贡。当仍收尔逃来之人、加以富贵恩养也。　　

○壬辰。升大理寺卿张天植、为兵部右侍郎。　　

○转兵科右给事中刘鸿儒、为本科左给事中。　　

○革原任户部侍郎柯永蓁、拜他喇布勒哈番。仍罚俸二年。以问拟原任河西务钞关员外郎朱世德缺额事、援赦免议故也。　　

○癸巳。遣理藩院侍郎沙世悌尔、致祭科尔沁国故扎萨克图郡王拜撒噶尔　　

○甲午。清明节。遣内大臣公爱星阿、祭太庙。　　

○遣官祭四祖陵、福陵、昭陵。　　

○南赣巡抚佟国器、疏报节妇、江西长宁县民罗大美妻谢氏、年二十五、夫亡。止妾生一子。教育成立。奉姑、生事死葬、克敦妇道。继遭兵燹。仳离苦节。至老弥坚。福建上杭县民詹鸣华妻赖氏、夫故。氏年甫二旬。上有祖翁姑在堂孝养尽礼。下有周□山戊不□遗孤、恩勤鞠育。历今四十年俱请照例旌表。疏下礼部。　　

○乙未。升陕西关内道参议刘余王□彗、为广西按察使司副使、分巡府江兵备道。湖广德安府知府李蔚春、为山东都转运盐使司运使。江南池州府知府颜敏、为湖广按察使司副使、分巡上荆南道。户部郎中陈襄、为江南按察使司佥事、安庐道。　　

○改补湖广上湖南道参议武攀龙、为河南布政使司参议、管粮道。降补原任陕西西宁道副使牟廷选、为山东布政使司参议、分守济南道。　　

○以正蓝旗满洲副理事官哈克三、为护军参领。　　

○江西巡按笪重光、疏报节妇、广昌县民饶于鼎妻李氏、年十六、夫殁。抚幼女。事孀姑。及姑死女夭。氏遂自刎死。南昌县民段登女、许字同里王国鼎。将及笄、国鼎溺死。讣闻。即日哀恸归王。奉姑守节。立嗣承宗。阅二十年如一日。俱请照例旌表。疏下礼部。　　

○丙申。升江西湖西道参政田厥茂、为福建布政使司右布政使。山东登莱道参政徐化成、为广东布政使司右布政使。　　

○丁酉。祭历代帝王庙。上亲诣行礼。　　

○立盛京三元神庙碑。其文曰。自古帝王之兴。莫不首隆祀典。凡有功德于民者、皆为建坛宇而通肹蛮。盖神既佑民以福国。则国必崇祀以报神。此庙貌所由隆也。我太祖太宗手定大业。拯斯民于涂炭。膺景祚之绵长。虽积功累仁所致。而百神之灵、实式凭之。大清门东三元神庙、祷之辄应及民功德、亦为最著。考之道书。神有天地水府之别。国家当干戈扰攘之际。急图康阜。使时和年丰。室庐相庆则天官赐福主之。其或贯索未空。金气犹沴。使斯民秉德格非。远刑罚而登仁寿。则地官赦罪主之。又或大军之致凶年。大荒之致奇疫涤。其眚灾。而消其害气。则水官解厄主之。然则使民殷富。使民乐利。使民康宁。而因以默祐我邦家。孰非神之赐也欤。呜呼。发祥重地。永藉呵护之灵。凡我生民。咸赖乂安之福。爰命勒石。用表神功。以垂不朽。　　

○戊戌。赠故总督湖广兵部右侍郎兼都察院右副都御史胡全才、为兵部尚书。荫一子入监读书。　　

○偏沅巡抚袁廓宇疏报、攸县生员陈六礼、孝友素著。寇兵肆掠。率众堵御。势穷被执。骂贼死。妻朱氏、见夫遇难。亦自缢。一门义烈。请照例旌表。疏下礼部　　

○己亥。升正白旗汉军梅勒章京赛音达理、为本旗固山额真。　　

○刑部尚书刘昌、请假迁葬。允之。　　

○以休致三等阿达哈哈番额尔特子达尔泰袭职。　　

○议政王、贝勒、大臣、九卿、詹事、科道等官、会议窝逃犯人、免死。责四十板。面刺窝逃字。并家产人口入官。听户部酌量分给八旗穷丁。从之。　　

○庚子。喀尔喀部落毕席勒尔图汗子冰图台吉等、以悔罪朝贡。仍赐宴优礼之。　　

○升太仆寺卿杜立德、为大理寺卿　　

○遣督捕副理事官赵之麟、巡按广东。刑部副理事官金鼎、巡按甘肃。兵部理事官许世昌、巡按江西。山东道御史李赞元、巡按湖北。中书科中书舍人成性、巡按福建。　　

○梅勒章京绰宜尔以疾解任。　　

○以休致阿达哈哈番阿尔赛子吴喀达、袭职。　　

○壬寅。升通州副将张惟一、为都督佥事、管陕西延绥副将事。　　

○山西云镇地震有声。　　

○癸卯。谕内三院。朕见尔等衙门内直事务、皆机密重大。撰文中书、三年俸满。俱送吏部、升转别衙门。朕思办事内直之员、谙练有年。不必升转别衙门。尔等酌议妥确具奏。　　

○赏镇守宁古塔昂邦章京沙尔虎达、蟒衣、貂帽、鞍马、腰刀、缎布等物。　　

○免湖广沔阳州益阳县十三年分水灾额赋。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百七



大清世祖体天隆运定统建极英睿钦文显武大德弘功至仁纯孝章皇帝实录卷之一百八　　

顺治十四年。丁酉。三月。甲辰朔。以奉太宗文皇帝配享圜丘、及祈谷坛。上亲诣牺牲所视牲毕。回宫。　　

○升陕西汉中府副将杨文启、为都督佥事、充四川川北总兵官。　　

○以拜他喇布勒哈番韦进忠、为福建福州府城守副将。　　

○乙巳。旌表节妇陕西泾州生员李沆妻于氏、同官县生员习完初妻王氏、各给银建坊如例。　　

○戊申。上宿于斋宫。是日、阅视坛仪。卤簿全设。至天坛昭亨门西。太常寺官二员执提炉前导。礼部太常寺官迎驾降辇。导入昭亨门左。上由御路升阶诣坛。北向立太常寺官跪奏上帝坛。上东向立。跪奏配帝坛。上西向立。跪奏配帝坛。又导上至神库、北向立。太常寺官跪奏上帝笾豆。上东向立。跪奏配帝笾豆。上西向立。跪奏配帝笾豆。又导上至神□厂豆寸□、近前立。跪奏燔牛。上帝坛、配帝坛、牲。上北向立。跪奏四从坛牲。视毕。又诣祈谷坛、同前仪。视毕。上回斋宫斋宿。　　

○以奉太宗配享圜丘、及祈谷坛。太祖太宗配享方泽。遣官祭告天地、宗庙、社稷。　　

○己酉。上奉太宗文皇帝神位配享圜丘及祈谷坛行奉安神位礼一切祀典如太祖配享仪　　

○多罗郡王塔尔纳薨年十五谥敏思　　

○辛亥。以奉太祖太宗配享方泽上躬诣牺牲所、视牲。　　

○壬子。上奉太祖武皇帝、太宗文皇帝、配享方泽。是日早、王、贝勒、贝子、公等俱于祭台下序立四从坛分献官、入棂星东门。序立于公后。文武官俱序立于棂星门外上由方泽坛北天门诣斋宫。于太祖太宗神牌前、各行一跪三叩头礼。捧请神牌、奉安于龙亭。仍各行一跪三叩头礼。銮仪卫校尉舁龙亭。皇上随神牌入棂星门。由中甬路至坛下。龙亭止。上诣太祖神牌前、行一跪三叩头礼。捧请太祖神牌、由中甬路、设于东配坛。行一跪三叩头礼。又诣太宗神牌前、行一跪三叩头礼。捧请太宗神牌、由中甬路、设于西配坛。行一跪三叩头礼。赞引、对引官、导上至坛。于黄幄内立。典仪官唱乐舞生就位。执事官各司其事。赞引官奏就位。上就拜位。典仪官唱瘗毛血、迎神。协律郎唱举迎神乐。奏中平之章。乐作。赞引官奏跪、叩、传赞同。上行三跪九叩头礼。王以下各官、俱随行礼毕。典仪官唱奠玉帛。协律郎唱举奠玉帛乐。奏广平之章。乐作。赞引官奏升坛。导上诣皇地祇香案前立。司香官跪于案左。奏跪、上香上跪、上柱香于炉内。又上块香三次。兴。导上诣供案前。捧玉帛官跪于案左。奏跪、献玉帛。上跪、献讫。赞引官导上诣太祖太宗香案供案前。上香进帛如前仪。毕。奏复位。上复位立。乐止。典仪官唱进胙。上退立东向。礼部官太常寺官、以次进皇地祗牲太祖配坛牲。太宗配坛牲。供于各案毕。协律郎唱举进胙乐。奏咸平之章。乐作。赞引官奏升坛。导上诣皇地祇位前立。奏跪。上跪。奏献胙。上跪献讫。导上诣太祖太宗位前、献胙如前仪。毕。奏复位。上复位立。乐止。典仪官唱行初献礼。协律郎唱举初献乐。奏寿平之章。乐作。赞引官奏升坛。导上诣皇地祇位前立。捧爵官跪于案左。奏跪。上跪。奏献爵。献讫。奏诣读祝位。导上诣、读祝位立。乐止。读祝官至祝案前、行一跪三叩头礼。捧祝版立于案左。赞引官奏跪。传赞同。上跪。王以下各官、及读祝官、皆跪。赞读祝。读讫。捧祝版跪安于帛匣上。三叩头退。乐作。赞引官奏叩。传赞同。上行三叩头礼。王以下各官、俱随行礼毕。兴。导上诣太祖太宗位前、献爵如前仪。从坛分献官、于各神位前、上香进帛献爵。俱候上行礼时、随行礼毕。奏复位。上复位立。分献官亦退至阶下立。乐止。典仪官唱行亚献礼。亚献仪同初献。乐奏安平之章。亚献毕。行终献礼。终献仪同亚献。乐奏时平之章。终献毕。奏复位。上复位立。分献官亦退立原位。乐止。太常寺官唱赐福胙。光禄寺官二员、捧福胙进。诣皇地祇位前拱举。赞引官奏诣受福胙位。导上至受福胙位立。捧福胙官二员、跪于上右。接福胙官二员、跪于上左。赞引官奏跪。上跪。奏饮福酒。上受爵。授与接爵官。奏受胙。上受胙。授与接胙官各退。奏叩。上行三叩头礼。奏兴、复位。上复位立。行谢福胙礼。赞引官奏跪、叩、兴传赞同王以下各官俱随上行三跪九叩头礼。兴典仪官唱彻馔。协律郎唱举彻馔乐。奏贞平之章。乐作。彻玉官诣皇地祇案前、行一跪三叩头礼。捧玉退。乐止。典仪官唱送神。协律郎唱举送神乐。奏宁平之章。乐作。赞引官奏跪叩、兴传赞同。王以下各官、俱随上行三跪九叩头礼。兴。乐止。典仪官唱捧祝帛香馔各诣瘗位。上退立东向。捧祝帛官、行一跪三叩头礼。捧香馔官不叩俱跪捧祝帛香馔、依次送至瘗位。典仪官唱诣望瘗位。乐作。仍奏宁平之章。导上至望瘗位立。祝帛瘗讫。俟配位帛燎半。赞引官奏礼毕导上出、至黄幄内更衣。上回宫。　　

○癸丑。以太祖太宗配享礼成。诸王群臣、上表庆贺。是日、颁诏天下。诏曰。自古帝王、禋祀天地。必崇奉祖宗侑飨。所以昭功德。申孝敬。甚钜典也。恭惟太祖武皇帝、知勇懋昭。肇开骏业。太宗文皇帝、宽仁覃播。继廓鸿图。厚德丰功、俱垂万世。并宜配享、以尽尊崇。朕仰承天眷。赞嗣先猷。南郊祈谷、奉太祖武皇帝配祀典礼、已先奉行。兹复昭告天地、宗庙、社稷。率诸王、贝勒、文武群臣。于顺治十四年三月初六日、如冬至祈谷仪。恭祀上帝。奉太宗文皇帝同配。于初九日、如夏至仪。恭祀皇地祇。奉太祖武皇帝太宗文皇帝并配。式举宏章。宜颁湛惠。所有事宜、开列于后。一、亲王以下、奉恩将军以上、俱加恩赐。一、内外公主以下、固山格格以上、俱加恩赐。一、外藩诸王以下、公以上、俱加恩赐。一、在京文武官员。听各衙门堂印官、确查分别。升赏。一、各省固山额真、昂邦章京、梅勒章京、总督、巡抚、总兵官、各加恩赐。一、内外满汉官员。一品、封赠三代。二品、三品、封赠二代。七品以上、封赠一代。八九品、止封本身。给与应得诰敕。一、自顺治十四年三月初十日昧爽以前。凡官吏兵民人等有犯。除谋反、叛逆、子孙杀祖父母、父母、内乱、妻妾杀夫、告夫、奴婢杀家长、杀一家非死罪三人、采生、拆割人、谋杀、故杀、蛊毒魇魅、毒药杀人、强盗、妖言、十恶等真正死罪不赦外。及满洲逃人、窝主、干连人等、贪官衙蠹受赃、监守自盗、拖欠钱粮漕粮、侵盗漕粮员役、亦在不赦。其余死罪、俱减一等。军罪以下、已发觉未发觉。已结正。未结正。咸赦除之。有以赦前事告讦者不与审理。以其罪罪之。一、文职官员。除贪赃、及大计处分、失陷城池、缉盗不获、罪犯越狱、拖欠钱粮漕粮、违误钦件限期、审事徇情、举劾不公、阅卷有弊、衙役作弊犯赃、本官不能觉察、投认师生等罪不赦外。见在因公诖误、议革、议罚、及戴罪、住俸各官。各该衙门奏明宽宥。一、武职官员。除贪赃、及军政处分、失陷地方、缉盗不获、纵兵抢掠、拖欠钱粮、违误钦件限期、审事徇情等罪不赦外。见在因公诖误、议革、议降、议罚、及戴罪、住俸各官。各该衙门奏明宽宥。一、满洲兵丁、处处战攻劳苦。该部通行赏赉。一、满洲兵丁、披甲随征。多年效力。被伤不能披甲、及年老有疾退役者。酌给恩赏。一、征调别省兵丁、深为可悯。其家口坐粮、照例给发。务令得沾实惠。一、自顺治元年五月以来。各地方归顺有功文武官员人等、除已叙外。凡未经叙录者、将归顺来历、及归后劳绩、该部查明叙升。给与世袭诰敕。一、凡试职各官、俱准实授。一、顺治十五年会试。照丙戌科额、取中进士四百名。一、所在孝子、顺孙、义夫、节妇、自顺治元年以后。曾经各巡按御史奏闻者。仍行该按、再为核实。毋事浮滥。造册报部、以凭具奏旌表。一、派徵钱粮。俱照万历年间则例。其天启崇祯年间加增、尽行蠲免。通行已久。如有贪官污吏、例外私派。多徵扰民者。该督抚按官。纠参重处。一、远省未附地方。文武各官、及乡绅士民、投诚归顺者。以前负固之罪、通与赦免。察其功之大小、各与升赏。一、有因叛逆干连、原系无辜者。该督抚按审明。即为具题释放。一、附近贼巢居民、原未从贼。有司将领、一概混捕擅杀者。该督抚按察实参处。一、盗贼多因饥寒失业。或为贪官所迫。诏书到日。虽系首恶、若能率党投首。悉免其罪。兵收入伍。民收入籍。务期得所。有能擒捕首恶、及党内首告者。论功授官给赏。如有因其投首乘机邀执。希图功赏者。治以重罪。一、大兵经过餧马地方。供应草豆运价等项。以后俱准作正项钱粮销算。如官胥通同掯勒侵冒。该督抚即行纠参。隐徇者、一体重处。一、贫民失业流离。各地方官、有能赈恤。全活五百人以上者。核实纪录。千人以上者。即与题请加级。其有绅衿富室、尚义出粟。全活贫民百人以上者。该地方官核实具奏。分别旌劝。一、各处土司、原当世守地方。不得轻听叛逆招诱、自外王化。凡未经归顺、今来投诚者。开其原管地方部落、准与照旧袭封。有擒执叛逆来献者。仍厚加升赏。一、已归顺土司官。曾立功绩、及未经授职者。该督抚按官通行查明具奏。论功升授于戏。祀事孔修。答高厚生成之德。孝思用展。彰圣神作述之猷。洽万国之欢心。备一朝之盛典。布告天下。咸使闻知。　　
</div>
    <div class="pagination">
<a href="清实录顺治朝实录_page182.html">上一页</a><span>...</span><a href="清实录顺治朝实录_page178.html">178</a><a href="清实录顺治朝实录_page179.html">179</a><a href="清实录顺治朝实录_page180.html">180</a><a href="清实录顺治朝实录_page181.html">181</a><a href="清实录顺治朝实录_page182.html">182</a><span class="current-page">183</span><a href="清实录顺治朝实录_page184.html">184</a><a href="清实录顺治朝实录_page185.html">185</a><a href="清实录顺治朝实录_page186.html">186</a><a href="清实录顺治朝实录_page187.html">187</a><a href="清实录顺治朝实录_page188.html">188</a><span>...</span><a href="清实录顺治朝实录_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
