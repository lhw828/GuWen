<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 227 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 227 页/共 1860 页</h1>
    <div class="content">○湖南巡抚许容奏。武陵、桃源、两县。大风、雨雹。查明损坏营船房屋。倾压灾民。给银殓埋。补种打损秧田。得旨。知道了。应赈恤者。加意赈恤之。毋致失所也。闻汝虽洁已奉公。但略过于严峻。使人不能近。汝之严峻。亦朕所素知。但出于公尚可。若稍有私意于其间。则有不能近之人。亦必有能近之人矣。此又非出于所闻。而朕之意料。恐汝正不能无此病也。戒之慎之。　　

○河南巡抚雅尔图奏。将常平等仓贮谷。借给兵丁。令营员于月饷扣移买补。因非种地农民可比。免其加息。得旨。知道了。　　

○又奏江南窝盗党夥。流入开、归、等地方。拣员选役。悬赏踩缉。得旨。此皆汝向日有讳盗之心。今至不可掩饰。称邻省流来。实属无耻。若再不实力缉获。汝罪不可辞矣。　　

○山东布政使署巡魏抚定国奏。护理巡抚日期。得旨。闻山东颇有盗窃之风。尤不可不思所以弭之也。　　

○又奏。雨泽分寸。得旨。闻东省望雨甚急。此奏不无掩饰。况汝现护抚印。一切政务。更不可不勉力妥理也。　　

○又奏。收恤江苏被灾流亡。资送回籍。东省并无流民滋事。得旨。恐亦未必无之。汝尚未之知耳。　　

○川陕总督尹继善奏。续办哈密、安西、善后事宜。一、安西城守营、靖逆协、暨塔尔湾、桥湾、共添兵一千三百名。又标协营、应补实各官亲丁并公粮七百五十六名。于现在驻防兵丁挑留三百十二名。余咨甘肃提、镇。照数添送。一、哈密存粟米五万七千三十余石。自本年起、米四面六搭支。月支米十二日。防兵二千名。可食二十余年。每年屯田所收。支旧存新。酌量出易。一、存白面四百六十余万斤。历久不堪再贮。回民公称每年春。愿借面十一万斤。秋还麦一千石。还糜谷者以一麦二谷计算。照便每年每石。折耗一升。免粮员赔累。一、驻防哈密之副将。防所副参等官。俱听调度。若仍给副将关防。体制未合。请敕部铸给驻防哈密统领关防。一、沙州、靖逆、安西、等处。共团练屯兵一千七百八十余名。各设屯长稽查。已咨甘州提督。拨旧存余剩鸟枪。各给一杆演习。得旨。所奏俱悉。关防一事。军机大臣议奏。　　

○广西巡抚杨锡绂奏。□十□木江苗寨乏食。借给银谷。许赴城营各工代赈。饬属不得借缉拏逸犯。诱扰已经安抚之苗。得旨。所见是。知道了。　　

○贵州提督韩勋奏。严缉石金元案内遗孽。得旨。知道了。竭力督缉。务获为是。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十三


大清高宗法天隆运至诚先觉体元立极敷文奋武孝慈神圣纯皇帝实录卷之一百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处官理刑部户部三座事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。夏。四月。庚寅朔。享太庙。遣和亲王弘昼恭代行礼。　　

○策试天下贡士金甡等。三百十三人于太和殿前。制曰。朕德弗类。托于士民君公之上。凛对越之小心。思安危之至计。兹尔多士。释褐观光。宜有以陈古今之通变。直指当世之切务。是以详延于廷。诹以政要。匄以启告。朕匪惟觇多士之所学。亦以匡朕不逮。思益下民耳。盖君之于民。其犹舟之于水耶。舟不能离水而成其功。人主亦不能离民而成其治。是以古圣先王。恫瘝怀保。＜?忄间＞然惟日不足者。非蕲民之怀惠而已也。实有见于君民一体之故。今君与民。诚一体欤。德之不修。政之不宣。贤才之不进。民隐之不闻。有一于此。其能成治道者。未之或闻也。将欲补四者之阙。又何术之从欤。夫天下不必治也。君明而臣良。上令而下从。天下虽乱。识者知其有治之几焉。天下不必乱也。君庸而臣谄。上令而下违。天下虽治。识者知其有乱之几焉。其盈虚消息之机。多士亦尝筹之素。而欲有辰告乎。务民之本。莫要于轻徭薄赋。重农积谷。我国家从无力役之征。斯固无徭之可轻矣。而赋犹有未尽合古者乎。赋之外曰耗羡。此固古之所无也。抑亦古尝有之。不董之于官。则虽有若无。而今不可考耶且康熙年间无耗羡。雍正年间有耗羡。无耗羡之时凡州县莅任。其亲戚仆从。仰给于一官者。不下数百人。上司之苛索。京官之勒助。又不在此限。而一遇公事。或强民以乐输。或按亩而派捐。业田之民。受其累矣。自雍正年间。耗羡归公。所为诸弊。一切扫除而游民之借官吏以谋生者。反无以糊其口农民散处田间其富厚尚难于骤见。而游民喧阗城市。贫乏已立呈矣人之言曰。康熙年间有清官。雍正年间无清官。亦犹燕赵无镈。非无镈也。夫人而能为镈也。而议者犹訾征耗羡为加赋。而不知昔之公项。皆出于此而有余。今则日见其不足。且动正帑矣。是以徒被加赋之名。而公私交受其困而已矣。将天下之事。原不可以至清乎抑为是言者。率出于官吏欲复耗羡者之口乎多士起自田间。其必不出此。而于农民之果有无利弊。必知之详矣。又如常平之设遍天下而卒不闻百姓无鲜饱之嗟。或者禾栖亩而给银。稼登场而责谷是民未受其益。先受其害矣。将欲改弦易辙。而天时不可必。其何恃以无恐耶。凡此数者。皆朕日夜踌躇。而未得其要领者多士其毋以朕为不足告。而閟之隐之。其尚以朕为可告。而敷之陈之。悉言其志。毋有所讳　　

○谕、前因八旗生齿日繁。生计艰窘。是以屡沛恩施。今复赏借库银。用资接济。倘兵丁等将此项银两。任意奢靡。仍于生计无益。是在有教养兵丁之责者。善为训导之也。当日之都统等视兵丁如子弟。唯以兵丁等生计、造就人材为要务。现今之都统等、亦当如此存心。将所属兵丁。多方教诲。虽人数众多。不能逐一训诫。而与所属之参佐领等、将兵丁等生计。时刻留心。多方启迪。俾兵丁等各知自爱。勉图生计。况都统等应办之事无多。教养旗人即是伊等专责。著传谕八旗都统等。务须加意经理。视兵丁之事如已事。痛除奢侈之习。勉循节俭之道。俾兵丁等亦能自爱身家。方为妥善。倘兵丁仍复任意浮华。致于艰窘。朕惟伊等是问。　　

○准噶尔使臣吹纳木喀等入觐。谕曰。尔台吉噶尔丹策零奏章。朕已入览。令尔口奏之语。朕之大臣、亦悉以闻。前噶尔丹策零、以其父故。屡恳赴藏熬茶。朕廷臣议应勿许。朕特施恩。念其为父讽经。尊崇黄教。本属善事。降旨允之。复遣大臣官兵护送。助以牲畜口粮。乃尔使齐默特等、既至东科尔。惟以贸易为事。迁延数月。并不进藏。遽欲还部。朕之大臣、屡谕不听。始以奏闻。朕时在木兰降旨。此系噶尔丹策零奏恳之事。若等何得擅还。或其来时、噶尔丹策零、本如此授意。则嗣后复欲遣人进藏。决不允行。令朕之大臣、再三开示。若等执意起程。想此意定出自噶尔丹策零。不然。虽弹丸小部落。必无使臣不遵主命之理。即如尔等此来。除噶尔丹策零所嘱外。可任意增一词乎。汝至肃州即返、可乎。既乞往藏。半途而还。更造为种种不根之语。欲变易成规。非故滋事乎。汝谓奏疏中、并无傲慢。朕大臣等、悉能通汝等语言。汝岂能隐匿乎。朕为天下共主。已许尔息兵。断不因此遽复兴兵。汝等若有妄举。亦听之而已。此次噶尔丹策零所奏。与汝口奏互异。朕实不解。诸事难以定夺汝明记朕旨。详谕噶尔丹策零可也。旋据吹纳木喀奏称、噶尔丹策零、竭诚输恳。奏章所载。乃中外言语不同之故。实非傲慢。至齐默特进藏熬茶。据云以奉旨巡视科卜多。为守卡人拦阻。半道空还。噶尔丹策零疑惑不信。令使臣等前来剖晰等语。又谕曰。汝称噶尔丹策零、不信齐默特、故来具奏。今奏中何无此语。进藏熬茶。本噶尔丹策零、最切要事。当遣可信之人。奈何委之齐默特伊等还时、降旨甚明。今汝等纵仍欲进藏。亦应候朕再降旨允行。然后得往。岂容竟自主张。但以道由噶斯为词乎。噶斯岂汝等境内乎。抑闻朕前谕难以再请。姑以此含糊尝试乎。原议巡视科卜多。并无许入卡伦内巡视之语。去年尔人不言巡视科卜多。直入布延图卡伦。至喀勒占和硕卡伦。朕之大臣、始禁止之。朕所遣略地之人。有越阿尔台、巡视尔卡伦以内之地者乎。此事已明示蟒鼐矣。尔等岂不知之。至来京贸易者。不得由绥远城。亦与哈柳定议。尚未经行一次。遽欲更张可乎。噶尔丹策零、此次所奏。言词不伦。左右支吾。殊非和好之道。朕业已降旨息兵汝又称实无傲慢之意。朕亦不介怀。如果诚心恳乞。俟再遣使来。此次姑无庸议。朕另有敕书。付汝赍去。吹纳木喀又奏称、前齐默特还。并不以大皇帝谕旨。告知噶尔丹策零。是以众心怀疑。此来何敢妄奏。进藏一事。在噶尔丹策零、最为切要。伏祈恩允。又谕曰。此事不得允行之故。噶尔丹策零、亦所明知。况人数日期。俱未议定。朕即欲加恩。岂可令我护送官兵。先劳守候乎。天时近暑。汝等可作速起程。朕已谕我大臣、为汝等办理矣。　　

○大学士等会同工部议准、直隶总督高斌奏称、前河督顾琮、请将子牙河下流之金里河等处。开河引水。直达西沽之北。会于三汊河归海。不使浑流穿淀。亦属疏通水利之一法。但查金里河以下之四河头、卞家洼等处。洼泊相间。浅深不一。与上游之老君泊等处相似。今上游既经停疏。若将下游挑浚。将来淀水涨发。上游不能束流归河。反有漫流之患。况老君泊至金里河。相距四十里。不能连续通流。遥为宣洩。势必仍由旧道而下。难以归河。且子牙河下口。本与独流、大坑、暨扬芬港、杨家河、大河相通。汛水发时。原可直达西沽。汇归三汊河入海。不致壅塞为害。应将议挑之金里河等工。仍即停止。从之。　　

○议叙纂修世宗宪皇帝实录圣训官、内阁学士德新等、加级纪录有差。　　

○以翰林院侍讲学士任启运、为都察院左佥都御史。　　

○辛卯。上御勤政殿听政。　　

○定永免直省关口米豆额税例。谕、国家设关榷税。定其则例。详其考核。凡以崇本抑末。载诸会典。著为常经。由来已久。其米豆各项。向因商人贩贱鬻贵。是以照则徵输。第思小民朝饔夕飱。惟谷是赖。非他货物可比。关口徵纳米税。虽每石所收无几。商人藉口额课。势必高擡价值。是取之商者。仍出之民也。朕御极以来。直省关税。屡次加恩减免。又恐榷吏额外浮收。刊立科条。多方训饬。每遇地方歉收。天津、临清、浒墅、芜湖等关口、商贩米船。概给票放行。免其上课。皆以为民食计也。但系特恩。间一举行。未能普遍。夫以养民之物而榷之税。转以病民。非朕已饥已溺之怀也。今特降谕旨。将直省各关口、所有经过米豆应输额税。悉行宽免。永著为例。俾米谷流通。民食充裕。懋迁有无者。不得藉以居奇。小民升斗之给。不至有食贵之虞。以示朕惠恤黎元之至意。至各关口徵收则例不一。有徵商税者。有徵船料者。有商税船料并徵者。今既蠲免米税。其船料一项。若不分晰明确。著为规条。恐致混淆滋弊。应如何办理之处。著交该部详查妥议具奏。寻议、查徵收船料之关。向不收纳货税。即空船过关。亦计船身丈尺纳料。今若概将船料豁免。恐船户串通奸商。将一船米粮。分船装载。以致应纳料之空船。混淆偷漏。应令该关监督、将向例徵收空船料银者。遇有装载米船过关。其应纳料银。自照空船料银之数纳料。如本属空船。及按年抽单纳课者。仍照旧例徵收。但船只料银。各关俱系收纳。何计石徵收之关。独不收纳料税。或系料税即在计石徵收之内。则例未经开载。查各关空船。既系徵料。是船料自应一体输纳。应令该关监督详议报部。臣部再行议奏。再查宽免米粮等税。原以充裕民食。管关官员、不得借免米税之名。将所徵货税银两。侵蚀肥已。如有徵多报少情弊。即将该关员严加议处。并令将免过米税数目。年满报部查核。从之。　　

○谕、朕为八旗兵丁生计。屡沛恩施。并谕该都统等、加意教养。乃该都统等、并未遵奉饬禁。于兵丁衣服器用僣侈之处。仅以传行晓谕塞责。又安能于生计有所裨益耶。旗人所得钱粮。视绿营兵丁较优。当差养家。未尝不足。果能安分节俭。各务生理。何至艰窘。著交八旗都统等、将如何革除奢靡之习。有裨生计之处。悉心详议。实力遵照办理。　　

○户部议准、贵州总督兼管巡抚张广泗奏称、黄平一州。前因苗疆新设。多需兵粮。是以将额徵地银。改收米石。今该州于每年额徵秋粮。除拨供支。尚有余米六百六十余石。请仍照每石七钱五分之数。改徵银解库。以省拨运。从之。　　

○刑部议覆、原任山东巡抚朱定元奏请、将刃伤折伤及临时拒捕等项。分晰指明。通行各省画一遵照等语查窃盗拒捕。刃伤事主。称为折伤以上。拟绞监候若拒殴官司差捕。惟实系折一齿一指以上者。方与拟绞。若系刃伤而平复者。则又止于加等徒三年。惟窃盗弃财逃走。尚知畏惧。若因追逐。仍敢持刃伤人。已非折人一齿一指之伦。祗以本罪加等满徒。势必肆行无忌。嗣后各项犯罪拒捕。仍照律例分别加等治罪外。其窃盗弃财之案。如有逞凶执持金刃戮伤事主者。应照折伤以上。拟绞监候。从之。　　

○刑部等部议覆、宁古塔将军鄂弥达等奏称、船厂等四城兵丁。均系种地为生。离城一二百里居住。赏给为奴之人逃走者。本主近觅不获。再报知该管官追缉。耽延数日。兔脱已远。而追缉官员。又系别旗别佐领之人。弋获无从。不免罚俸之累。应如所请。嗣后将所派追缉之员停止。如有逃者。令本主限期禀报。该管官派员带领追缉。倘本主奉差外出。即令妻属呈报。该管官速行派员躧捕。如不弋获。例将承缉官员。年底汇题参处。从之。　　

○直隶总督高斌覆奏、钦奉清理刑狱恩旨。请将事非凶恶。情有可原各案犯。应军流枷号者。俱杖责分别宽免。其各州县户婚田土细事。应杖者并宽免。以该处甘霖大沛之日为止。得旨。下部知之。　　

○旌表守正被戕之山西崞县民李大德女李氏。　　

○壬辰。上诣畅春园、问皇太后安。　　

○上还宫。　　

○谕大学士等、今科殿试制策内羡余一条。系时事中之切要者。读卷官务须留心阅看。以觇士子平素之学问经济。不得仅以文理通畅。字画端楷。遂列前茅。如果能确有所见。恺切敷陈。可备采择者。朕将见诸施行。即字画不甚工致亦应拔取进呈。以备亲览。可传谕读卷诸臣知之。　　

○又谕曰。护军统领金住年老著以原品休致都统鼐格、不能办理旗务著补授金住所遗护军统领员缺。护军统领。除管辖护军操演外。别无应办事务。若仍复苟且从事。不加奋勉。定行加倍治罪。鼐格所遗镶蓝旗蒙古都统员缺。著西特库调补。福兴亦不胜满洲都统之任。西特库所遗镶白旗汉军都统员缺。著福兴调补。福兴所遗正蓝旗满洲都统员缺。著盛安补授。盛安所遗陵寝内务府总管员缺。著佛伦补授。纳穆图、并不办理该旗事务。领侍卫内大臣事务亦不可无坐办之人。纳穆图著革去都统之任。令在领侍卫内大臣上办事。镶黄旗汉军都统员缺。著马尔泰补授。　　

○内阁学士兼礼部侍郎李凤翥、老病休致。以詹事府詹事钱陈群、为内阁学士兼礼部侍郎。　　

○癸巳。上御养心殿。阅殿试进呈卷。召读卷官入谕曰。今科殿试策耗羡一条。最关时务。卿等所拟十卷中惟第六卷、条对颇明畅。本欲置为第一。但策内有几字错落。可拔置第二。所拟第二卷、拔置第一。所拟第一卷、改置第三。命拆第一卷视之。是金甡、浙江人。上顾户部侍郎梁诗正曰。金甡汝曾保举过他。梁诗正奏曰。金甡臣曾保过。现任七品小京官。命拆第二卷、杨述曾、江南人。拆第三卷、汤大绅、江南人。其余诸卷。上一一鉴定。命大学士张廷玉填写。　　

○命大学士等详阅刑部进呈本章。谕、谳狱必依乎律。律必准乎情理之平。刑部为执法之官。办理案件。固当执法。而其中情节不一。又当参酌核拟。以期归平允。人命至重。尤不可不慎也。朕每于刑部所奏重犯。其中稍有一线可原者。或降旨从宽末减。或交九卿定议。皆于法外原情。以示矜恤。但日理万几。恐披览之际。一时或有未周。照签批发虽论法不枉。而原情较疎矣。嗣后刑部进呈本章。及秋审各案。著大学士等详阅。其中有应加覆核者。即拟写双签。并将情节声明进呈。待朕酌量。则周密慎重。益可副朕哀矜庶狱之至意。　　

○训戒吏部九卿秉公验看月选官。谕、今日引见月官内、如王华贲、王兆鳌、俱已年老。刘岐、亦不胜繁剧之任。朕已降旨分别改补。此皆经九卿验看之员也。夫州县为亲民之官。若稍从姑息必致贻误地方。所关匪细。向例月选。吏部过堂后。复令九卿验看者。原属慎重吏治之意。如其中行止不端等类。或一时不能辨别。而年老衰庸者。原可一望而知乃吏部九卿从未举出是非不能知。乃出于避嫌知而不言耳。盖视验看为具文。故示宽容。俾得引见赴任。即可了事。所谓铨衡人材者何在况庸员赴任之后。督抚即见其衰老不能办事亦须试看数月。始行题参而于地方事务。已贻误不少矣。且该员甫经到任。旋被参回籍。往返道途。资斧拮据。于该员亦有何益。嗣后务须秉公详加验看。有庸老不胜任者。或应勒休。或应改补教职等官。即据实具奏。不得仍前因循。聊且塞责。　　

○大学士等议覆、直隶总督高斌奏称、天津水师营、墙垣内已无隙地。惟墙外向南地面闲旷。应添兵一千名。以足旧额三千之数。又沧州为运道要区。现亦官多兵少。应添兵二百名请敕交八旗满洲、蒙古、都统等、按数派拨。原议查看独石口外、张家口外、八沟、添驻兵丁。建造营房之处。均请停止再现驻之兵。设有协领、佐领等官。每佐领名下。兵不过五六十名。今应将新兵、即拨各佐领管辖。无庸另设多官。惟各省驻防兵额至三千者。例设副都统、与将军兼管。今天津亦应添设副都统一员。协同都统管理。以符体制。所有天津添设之副都统员缺。请于八沟副都统常久、独石口副都统保善、二员内。补用一员。其余一员。遇缺请旨另补。独石口副都统。既经裁汰。其原有之防守慰。应仍旧制复设。至张家口、罗文峪、二处。裁汰防御六员。添设骁骑校五员。今八沟、独石口、既不驻兵。则应裁之防御。无缺可补。请仍留旧地驻防。无庸添设骁骑校。再独石口外台站。向亦隶副都统保善兼理。现并无大臣稽查。应令古北口提督就近管理。得旨。常久著补授天津副都统。保善自补授副都统以来。并不勉力。且伊亦有降级调用之罪。即著补授独石口防守尉。其应裁之防御六员。著暂行停止。俟出缺时、再行裁汰。骁骑校五员。仍著补放。余依议。　　

○户部议准、河南巡抚雅尔图疏称、永城、鹿邑、夏邑、三县。乾隆六年水灾。请蠲丁地银一万七千四百二两零。下剩应纳钱粮。分别被灾分数。分作两年三年带徵。其勘不成灾者。缓至本年麦后徵收。得旨。依议速行。　　

○甲午。上御太和殿传胪。赐一甲金甡、杨述曾、汤大绅、三人进士及第。二甲张进等九十人进士出身。三甲卓道异等二百三十人同进士出身。　　

○上诣畅春园、问皇太后安。　　

○幸圆明园。　　

○以两江总督那苏图、闽浙总督宗室德沛、对调。　　

○乙未。上奉皇太后御长春仙馆。　　

○谕办理耗羡一事。乃当今之切务。朕夙夜思维。总无善策。是以昨日临轩试士。以此发问。意诸生济济。或有恺切敷陈可备采择见诸施行者。乃诸贡士所对。率皆敷衍成文。全无当于实事。想伊等草茅新进未登仕籍。于事务不能晓彻。此亦无怪其然今将此条策问。发与九卿、翰林、科、道、阅看伊等服官有年。非来自田间者可比。可悉心筹画各抒所见。具摺陈奏。候朕裁度。若无所见亦不必勉强塞责至外省督抚、寄重封疆谅已筹算有素。并著各据所见。具摺奏闻。务期毋隐毋讳以副朕集思广益之意。　　

○户部议准臣部尚书陈德华奏称、庐、凤、颍、泗、四府州叠被灾祲饥民流离异地。需动项遣归。安徽实存数目。尚未造报。约略亦属无多。请将两淮今春拨存课银内动用。即以在部捐监银扣抵等语。查安徽上年秋拨册报。尚有备公银三十余万两。应令该抚确实查明。倘有必需。即于前项盐课银内动拨。一面奏闻。一面办理。仍报部以便扣抵。又称此数府州给赈甚多。仓谷动用无存。先经总督那苏图奏准动银十万两。赴楚采买米谷。而湖北湖南。尚俟江督知会。并未拨运等语。应如所奏。行令该督转饬委员。并咨湖广督抚。星速买运。并酌量于十万石外。再为多拨。分贮庐、凤、等属备粜。又称江督奏请以银十万两。约买米十万石。价值不敷。应令核照时价采买等语。查安省应买米石。既经湖南巡抚奏照原价买运。自应饬照办理。谷价随时长落。亦当量为变通。应令查明买运十万石外。仍有急需。而楚省现存不敷拨运。即咨商邻省。确访时价。一面奏报。一面购买。得旨、依议速行。　　

○又议覆。钦差侍郎周学健、调任两江总督那苏图、江苏巡抚陈大受遵旨。查奏被灾州县。徐属铜山、沛县、宿迁为最淮属清河桃源、安东次之此六县极贫现届麦秋尚远。应再加赈一个月其次贫未奉加赈。较极贫无异。应将铜沛宿三县之次贫。除前借口粮抵赈一个月应再赈一个月。至清、桃、安、三县之次贫。已酌借口粮者免其秋还未借者无庸补给。再普赈一月。海州沭阳二州县。六年被灾最甚。应将极次贫再普赈一个月。徐属之萧县、邳州、睢宁、淮属之山阳、阜宁、五州县俱未奉加赈。应将极次贫普赈一个月。再各州县内、有逃荒回籍向未领过赈项。及现在收养流民。各赈两个月。淮安、大河、徐州、三卫。按坐落州县照原分极次贫办理等语。应如所奏。速行办理至称现请加赈之口粮。皆属急需。将现在截留拨发徐、海、二属平粜。未粜漕米。拨往缺米地方。散给本色。亦应如所奏。得旨、依议速行　　

○添建江南亳州营颍州汛、改设守备衙署从调任总督那苏图请也。　　

○免甘肃宁夏乾隆二年分震灾被焚。茶课银一千五十两有奇。　　

○丙申。户部议准、调任闽浙总督兼理浙江巡抚两浙盐政宗室德沛疏报、下砂场下砂二三场自建筑备塘堵塞窦道淹涸不常。产废粮存。难承原科重赋请照钱塘仓潮淹荡地之例。减徵额课银七千一百三十三两零。从之。　　

○礼部等部议覆、御史陈大玠奏称、文武互试。原欲简拔全才乃自定例以来累科获隽者无几而日久弊生不肖士子。恃有互试之例。文场则夹带传递代做、武场则换卷。内帘但凭文取中。外帘又稽察维艰。徒滋科场之弊。未收兼备之才。应如该御史所奏。嗣后将文武乡会、互试之处停止。从之。　　
</div>
    <div class="pagination">
<a href="清实录乾隆朝实录_page226.html">上一页</a><span>...</span><a href="清实录乾隆朝实录_page222.html">222</a><a href="清实录乾隆朝实录_page223.html">223</a><a href="清实录乾隆朝实录_page224.html">224</a><a href="清实录乾隆朝实录_page225.html">225</a><a href="清实录乾隆朝实录_page226.html">226</a><span class="current-page">227</span><a href="清实录乾隆朝实录_page228.html">228</a><a href="清实录乾隆朝实录_page229.html">229</a><a href="清实录乾隆朝实录_page230.html">230</a><a href="清实录乾隆朝实录_page231.html">231</a><a href="清实录乾隆朝实录_page232.html">232</a><span>...</span><a href="清实录乾隆朝实录_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
