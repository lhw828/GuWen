<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 863 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 863 页/共 1860 页
  </h1>
  <div class="content">
   ○丁卯。户部议覆、直隶总督方观承疏称、延庆州康熙三十二年间。归并永宁卫协济学粮银、一百一十七两零。向于每年奏销册内。开报徵收支用。今彻底查明。并无实在地粮。地方官循旧捐解。虚徵虚支。已阅六十余年。应如所请。豁除粮额。从之　　

○山东按察使沈廷芳奏、窃惟圣庙明禋。追崇于吾道光昌之会。儒林配享。厘定于斯文炳蔚之辰。维曾子列于四配。其及门十有二人。子襄得大勇之传。阳肤受哀矜之训。公明仪契文王我师之旨。公明高推大舜孝子之心。孟仪克修厥身。姑略夫边豆之事。檀子最善于礼。又纂夫论语之篇。严内厉外折之防者。公孟子高也。凛亏体辱身之戒者。乐正子春也。公明宣乐忧并挚。单居离悦学交深。至若沈犹行之从师。虽非述圣公之传道。溯其渊源所自。同居弟子之行。青简分标。难统同而予之妥侑。黄流合荐。宜别异而享以苾芬。幸密尔圣人之居。总绵延君子之泽。遐稽夫昔。亦越于今。扬公论于寰瀛。汤斌与陆陇其而并重。焕易名之典礼。文正荷圣天子之隆施。闻曩时叠有胪陈。谓儒流之宜从祀。乃礼臣犹加封驳。指经术之少发明。顾集中屡贻清献之书。相与析夫疑义。及晚年尤宗晦庵之学。转涵养乎新知。粹然心得言宣。允矣躬行实践。请从文庙同升。行见真儒辈出。得旨、增祀之事。议论纷如聚讼。亦无实济政要。故不为也　　

○以湖北宜昌镇总兵田金玉。河南河北镇总兵吴宗宁。对调　　

○戊辰。上奉皇太后居畅春园　　

○谕军机大臣等、昨据沈廷芳请增从祀文庙一摺。所奏无关紧要。已于摺内批示训饬矣。身为臬司。自有职任应为之事。所当实力办理者。从祀增损。本无裨于实政。昔人纷纷聚讼。已属无谓。乃摭拾经生家言。连篇累幅。徒为条奏塞责。可乎国家激劝人才。现在信赏必罚。应之者尚恐不能捷如影响。况以已往之人。用虚名进退。遽望其转移风尚。真所谓不揣其本而齐其末耳。沈廷芳向来原有好名习气。观此奏、可见积习未除。其平日居官。究竟何如。著传谕阿尔泰、令其据实奏闻。如果在任徒务虚文。不知尽心职业。该抚即行参劾。毋少回护。寻奏沈廷芳人本迂腐。自以出身鸿博。每拘牵文义。喜尚虚文。于政事未能实力殚心。且有好名习气。兼时有疾病。一切察吏明刑。终难望其整饬。得旨、既无大过。或可姑容。若实下愚不移。秋间再劾可也　　

○参赞大臣舒赫德奏、本年派出驻防伊犁健锐营前锋校一员。骁骑校一员。前锋三十七名。察哈尔总管一员。佐领一员。兵八十九名。厄鲁特兵二十四名。效力之原任总管舍通额等四名。共官兵一百五十八名。照例给马、驼、盐菜银两。口粮羊只。每五人、给帐房一架。并军器等物。又伊犁屯田都司一员。守备一员。千总二员。把总二员。外委把总二员。兵四百名。其盐菜口粮等项。与驻防兵同。因伊等将来造屋居住。每十人。先给帐房一架。其驮载口粮军器耔种农具等项。酌给牛驼马匹。此次官兵。及屯田回人。俱办理已竣。派副都统伊勒图、侍卫栋保、苏噜克沁、雅赛、带领。自阿克苏送往伊犁。所有拨往屯田回人户口什物。及护送起程之伯克等职名。列单呈览。报闻　　

○浙江巡抚兼管盐政庄有恭疏报、石堰场垦复坍地。二万七千五百十亩有奇　　

○己巳。谕军机大臣等、上年舒赫德等、办理伊犁屯田回人起程。朕于回部各城。急公协助之伯克等、特命分别赏赉。其回人等、蠲免常赋十分之一。令续派回人五百户。著传谕舒赫德。将急公协助之伯克回人等、俱照前例办理　　

○军机大臣等奏、据海明奏称、舒赫德、新柱、额敏和卓等、请将阿尔处之阿奇木伯克布噜特散秩大臣阿奇木。调授塔什密里克之阿奇木伯克。查布噜特阿奇木、现在游牧颇远。不能兼管。令伊弟前往署理。臣正在留心侦探。至塔什密里克等处。并非要路。阿尔虎、自本年八月以来。布噜特、吐鲁番、乌什、贸易人等。行走六次。若伊等所见过当。又安敢以系臣所管。妄生拘泥。祈敕下新柱、额敏和卓、嗣后办事。可否与臣商确办理等语。钦奉谕旨。交臣等察议。查从前舒赫德咨商新柱。以塔什密里克等处。与布噜特接壤。而散秩大臣阿奇木。系布噜特人。随臣兆惠、臣富德等、实心效力。曾奉恩谕、俟有布噜特接壤之伯克缺出补授。是舒赫德等所奏。原不因布噜特等、往来行走之多寡也。今海明因现办喀什噶尔事务。而新柱等未经咨商。遂行陈奏。未免分别彼此。又有侦探阿奇木之语。似此无故猜疑。更恐滋事。但业经圣明洞鉴。命舒赫德暂往喀什噶尔办事。候永贵交代。海明调赴阿克苏。应请行文该办事大臣等、嗣后惟计于公事有益。不可稍分畛域。得旨、依议。海明。著严行申饬　　

○直隶总督方观承议覆、御史七十五奏称、多伦诺尔粮米。皆资远贩。贸易货物。较前虽增。而情形与八沟迥别。内地茶布。俱自张家口贩往。毋庸重徵。惟库抡。恰克图。各处。贸易货物。及克什克腾木植。其在多伦诺尔售卖者。应如所请、一律增收课税。以杜私贩。下军机大臣等议行。　　

○四川总督开泰、陕西巡抚钟音奏、四川永宁道张再龄、赴任。路过褒城县青桥驿时。并无多索夫役、喝打铺户之事。惟任听家人与铺户争闹。究属约束不严请交部严加议处。得旨、自是御史张大其事。张再龄。无大过。可宽也。咨部知之　　

○叶尔羌办事都统新柱等奏、叶尔羌、和阗、大臣官兵等、共二千五百四十七人。所需盐菜银。四万四千八百两有奇。口粮等项。一万四千二百十七石有奇。其叶尔羌徵收普尔钱文。共三万三千六百腾格。粮石二千八百帕特玛。又入官地亩、收租一千余帕特玛。和阗徵收钱。除支用外。共九千零二十五腾格。粮石一千五百帕特玛。总计二城徵收钱。可作银三万零四百两有奇。放给盐菜银两。仍不敷一万四千三百两有奇。但二城粮、共五千八百帕特玛有奇。以一帕特玛、准五石三斗。共得三万零七百四十石。除支给口粮外。仍余一万六千五百二十石有奇。酌照时价。可补银缺。此外若仍有余存。即可留为修造军装之用。报闻　　

○庚午。上诣畅春园、问皇太后安　　

○还宫　　

○谕军机大臣等、大陈山洋面匪船掠窃。将兵丁水手载逃一案。已降旨严缉查办。并令林洛往拏务获。今据王无党摺奏、查出晋江吴添思。供知此情。镇臣若详加驳诘。自当逐一供吐。乃不亟推求。确情未得显露等语。据林洛摺称、林洛因该犯吐出情由。即遴选弁兵。押赴根缉。若论办理。不过如此。而王无党所云不亟为推求云云。殊有归咎林洛之意。或系该提自因陈奏迟缓。聊以藉词卸责。抑或林洛实有查办濡滞不力之处。著传谕杨廷璋。令其详悉确查。并将此案匪犯曾否全获。及现在办理情形。即行据实奏闻。寻奏、镇臣林洛。于此案发觉后。四路委员悬赏侦缉。复亲出洋巡访。访得吴添思。隶藉闽省晋江。在大陈石塘等处。代人守网。原籍亲族。来往钓捕者颇多。或可望其探知踪影。其实原无证据。是以止令具认指拘。并非不肯推求。而提臣王无党。以吴添思既肯具认根拏。必知匪船著落。不计虚实。即行奏闻。其陈奏迟缓。闻报遽奏之处。难逃洞鉴臣仍一面严饬沿海各属。于各岛屿海口。委员密拏务获。得旨。所奏林洛之事。自系公论。至此案何日久尚未缉获耶。宜速行设法严缉。以靖海面　　

○又谕曰、德尔格奏称、托克三喀喇和卓等处。空出地亩赏给吐鲁番回人耕种。已饬交素赉璊等语。近因安泰奏赏给余田一事经军机大臣议以此项地亩皆官为开垦。未便无故赏给应召募附近回人承佃想寄信未到。故德尔格照前办理。今应否向回人彻出。及作何酌量办理著传谕舒赫德令其查核具奏　　

○礼部题、朝鲜国王李昑、遣使表贺万寿、冬至、元旦、三大节及进岁贡方物。赏赉筵宴如例　　

○豁除浙江西路、黄湾、二场。坍没涨复沙土□亭三千二百三十三文额赋　　

○是月湖广总督苏昌奏、新任湖北布政使亢保。人尚质实本色。无外官虚浮习气。言论亦明白直爽。得旨、所见似之　　

○又奏、近年动用钱粮。及工程报销各案。现子陆续题销。未完者。檄饬严催。勒限完结。得旨、二十四五等年之案。或尚可。至于二十一年沿未完之案。则太迟矣速即办完。其迟误之员。亦当参处　　

○湖南巡抚冯钤奏零陵。新田。祁阳东安定远。耒阳常宁等七州县。奉旨加赈两个月。查赈项例应银谷兼拨但附近水次州县仓谷。上年已多拨赈。余应存俟平粜。未便再拨其相距远处。溪河又艰挽运。请于二月内。赈钱一次。三月内。赈银一次查照前议章程妥办。得旨、览奏俱悉　　

○山东巡抚阿尔泰奏、东省各属水利河工臣亲往查勘。上紧董率。以期速竣。至汶上县之何家坝。遵旨落低二尺。使汶水北多南少。其坝下支河两岸堤埝。必须加高培厚。庶不漫溢民田。业经相机妥办。其沂州府属兰。郯。境内。积洼之区。应开之武城等沟河二十五道。由江南邳州一带入运。臣逐段履勘。饬属董劝乡民。并力挑浚。要工均已报竣。得旨、可谓尽心乃职。殊可嘉也　　

○陕甘总督杨应琚奏、哈密为新疆南北两路之总汇。所需柴薪。向采附近山场、暨荒滩所产琐琐木。今则渐采渐远。离城每至二百余里。商民购买维艰。又缘烟户日繁。城内竟无隙地。居民堆积柴薪。频遭火患。臣闻距城一百二十里之他石克山。产有煤块。即饬招商访采。节据采获煤三十五万余觔。该处场广线旺。价值自必日平。较之柴薪。实多省节。其各屯防处所。亦请一律察勘开采。得旨、好　　

○两广总督李侍尧奏、广东钦州所属东兴街地方。与安南所属硭街。相距一河。上年十一月。有夷匪一二百人。至硭街焚屋劫财。虽查明并无汉奸附从。惟所隔之河。本系海汊。潮长需船驾渡。潮退即可步涉。边圉重地。守御宜严。查乾隆五年。因交夷内讧。曾于龙门协拨兵。带往东兴街守护。兹仍拟于该协暂拨兵。八十名。前往贴防。又思勒一汛。系海口出入要区。方拟拨兵防护。统俟察看情形。再行彻回。报闻。　　

大清高宗法天隆运至诚先觉体元立极敷文奋武考慈神圣纯皇帝实录卷之六百二十九


大清高宗法天隆运至诚先觉体元立极敷文奋武孝慈神圣纯皇帝实录卷之六百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。二月。辛未朔。遣官祭关帝庙　　

○谕军机大臣等、今冬入觐回子。前降旨令于年终抵京。今思本年十一月。恭逢皇太后七旬万寿圣节。入觐回子。亦应令其一体叩祝行礼。著传谕舒赫德、酌量程途。令回子等先期到京　　

○壬申。谕、各处教习。三年期满引见。并无一二等之分。惟国子监有之。此例徒足开士子捷径。于实政殊无裨益。将谓一等者为优。则该监之列在二等者。初不谓之劣。而一则归本班铨选。一则留学以知县即用。且留学三年。既以知县即用。而又豫为声明。遇拣发时。一体挑选。是名为学校收课士之效。而实为上下其手。启速化之门耳。于教学用人。俱无实济。嗣后此例著停止。毋复滋侥幸。其如何详定章程之处。该部定议具奏。寻议。嗣后国子监教习。三年期满。该堂官照各处教习之例。出具切实考语。带领引见。或用知县。或用教职。恭候钦定。毋庸分别等第。并毋庸留学三年。其奉旨以知县用者。俱令归班候选。从之　　

○癸酉。上诣雍和宫行礼　　

○临大学士蒋溥第视疾　　

○谕、前李侍尧题参。陆川县知县应斯鸣等、纵贼害良一本。朕以鄂宝身在粤西。何以毫无闻见。降旨令其明白回奏。今据鄂宝覆奏、巡检陆廷相。受贿纵贼。毫无证据。语多回护。如果原控情节属虚。则鄂宝先不当与李侍尧会衔题参。且称案犯现在正需研审。又何以遽将事主举监。径行咨革。前后办理。殊属舛谬。鄂宝。著交部严加议处。此案令冯钤。就近前往查审。定拟具奏　　

○谕军机大臣等、前李侍尧题参、陆川县知县应斯鸣等、纵庇窃贼。若累事主一案。降旨询问鄂宝。身在本省。何以毫无闻见。今据鄂宝回奏、该县巡检等、并无纵贼受贿情弊。果尔。则从前李侍尧题参时。该抚何以遽尔与该督会衔。且据奏此案人犯。现今正需究审。又何以先将事主举监。先行咨革。种种回护。案情亦未明晰。鄂宝。已交部严加议处。并令其来京候旨矣。著传谕冯钤。奉到此旨。就近前赴粤西。即署巡抚印务。提齐案犯。秉公详悉查审。李侍尧原题。及鄂宝覆奏摺。俱著钞寄。其前后矛盾回护情节。逐细详察具奏。湖南巡抚印务。即著布政使永泰。暂行署理。鄂宝俟冯钤到粤西。将印务移交。即行来京。冯钤俟此案审明。即将巡抚印务。交布政使叶存仁护理。仍回本任。将此一并传谕知之　　

○又谕、内务府护军统领英廉。交办事件较多。著加恩赏给二品职衔　　

○命广西巡抚鄂宝。来京候旨。以江宁布政使托庸、为广西巡抚。调苏州布政使彰宝、为江宁布政使。以内务府主事苏州织造安宁、为苏州布政使　　

○甲戌。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官伍龄安、秦蕙田、进讲孟子舜明于庶物、察于人伦。由仁义行。非行仁义也。四句。讲毕。上宣御论曰。明以识事物之理。察以尽人伦之详。察虽若精于明。然事物原不出人伦之外也。处人伦之间。而能尽仁义之详者。莫过于舜。故孟子曰。由仁义行。非行仁义也。盖由仁义行。则仁义与已为一。行仁义则已与仁义为二。仁者安仁无所勉强。而所行无非仁能仁而安。有不能义者乎。知者利仁。则是知其为利而行之者。其视从容中道。由仁义而行。浑然无间不待用力者。则有别矣。易曰。同归而殊途。一致而百虑不察于人伦之间。而尽仁义之详者。乌足与言内圣外王之道也耶。讲官暨侍班官跪聆毕。兴。直讲官介福。刘纶。进讲周易益动而巽。日进无疆。二句。讲毕。上宣御论曰。修己治人之道。莫善于日新。莫不善于自画。动而巽。不惟学者作圣之功。实王者体乾之德。盖不震动。则不能奋发有为。不巽入。则不能逊志涵养。逊志、则虽有为而亦不邻于躁。奋发则虽涵养而亦不入于弛。以之修己则德崇。以之治人则业广。文王之于穆不已。周公之无逸作所。胥是道也。岂徒学问之益云乎哉。讲官暨侍班官跪聆毕。大学士傅恒等奏曰。皇上圣本生安。功符健顺从容中道尽性至命之原。庄敬日强。时敏修来之业。合天人而一贯。措民物而咸宜。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门　　

○遣官祭先医之神　　

○广西按察使申梦玺。以徇庇属员降调。以河南南汝光道曹绳柱。为广西按察使　　

○乙亥。谕曰、杨应琚奏、请将现在屯所之甘提标左营守备马得亨。调补西宁镇标中营守备。所遗员缺。即以西宁镇属镇海营千总赵印补授等语。已有旨允行矣。西陲新疆初辟。屯务方兴。现住屯兵。服勤率作。殊可嘉尚。况于屯政尤所熟谙。遇本处缺出。即行补授。在该员自必益加奋勉。而公事亦属有裨。嗣后遇缺需人。应令管理屯务大臣。即于所辖人员内。拣选升用。不必移咨该督。另行拣补。其内地缺出。在屯员弁。作何与内地应升人员。酌量分缺按次补用之处。军机大臣会同该部详议具奏。寻奏、查论俸推升。由兵部通计内外人员具奏。至题补保举。则系该督抚办理。自应将内地营伍。及屯田人员。一体分缺间用。方为公当。请交陕甘总督。嗣后内地应行题补人员。缺出。务将在屯员弁。一体较其资俸浅深。行走优劣。于本内声明备查。其保举人员。亦宜秉公查办。庶劳逸适均。而升转有阶。于屯政尤有裨益。从之　　

○赐恤出洋漂溺之浙江黄岩镇标右营守备张书绅。如例　　

○是日起。上以祭社稷坛。斋戒三日　　

○丙子。谕、朕此次巡幸五台。著庄亲王、和亲王、大学士来保、协办大学士鄂弥达、在京总理事务。其月选之文员内、通判州县等官。武员内、八旗护军校、骁骑校、及外省送到之补放水手官骁骑校等官弁。并年满千总。俱著王大学士照从前之例验看。可传谕该部知之　　

○兵部议准、山东兖州镇总兵素保奏称、各省运京银、铜、铅等项。沿途需兵护送。请令本省督抚、除照例填给兵票外。即于咨行前途各省文内。声明应派兵丁数目。以便转饬佥派押解。从之　　

○丁丑。祭先师孔子遣和亲王弘昼行礼　　

○谕军机大臣等据五吉等奏称、巴里坤支给官兵口粮。由肃州等处运送。殊多烦费。请将辟展等处出粜粮石及乌噜木齐等处余粮。俱就近雇商人牲只。运送巴里坤。以备支给等语。所奏甚是。年来官兵口粮。由内地不时运送者。亦因巴里坤等处无可接济耳。今屯田收获。既有赢余。即照五吉等所奏办理。仍传谕辟展乌噜木齐、办事大臣。于商驼回空之便。酌量雇觅起运　　

○军机大臣等议奏、据内务府大臣和尔精额、会同署理绥远城将军舒明奏称、将城内铺面房空间。料估补修。为兵房六百八十八间。应如所奏、于房租银内、动支兴工。竣后、交八旗满洲都统。照每人二间之数。派马甲养育兵、三百四十四名。前往驻防。查八旗满洲马甲养育兵。额数不甚悬殊。每旗应派四十三名。择其成丁有家室者带本身钱粮。发往当差。从之
  </div>
  <div class="pagination">
   <a href="清实录乾隆朝实录_page862.html">
    上一页
   </a>
   <span>
    ...
   </span>
   <a href="清实录乾隆朝实录_page858.html">
    858
   </a>
   <a href="清实录乾隆朝实录_page859.html">
    859
   </a>
   <a href="清实录乾隆朝实录_page860.html">
    860
   </a>
   <a href="清实录乾隆朝实录_page861.html">
    861
   </a>
   <a href="清实录乾隆朝实录_page862.html">
    862
   </a>
   <span class="current-page">
    863
   </span>
   <a href="清实录乾隆朝实录_page864.html">
    864
   </a>
   <a href="清实录乾隆朝实录_page865.html">
    865
   </a>
   <a href="清实录乾隆朝实录_page866.html">
    866
   </a>
   <a href="清实录乾隆朝实录_page867.html">
    867
   </a>
   <a href="清实录乾隆朝实录_page868.html">
    868
   </a>
   <span>
    ...
   </span>
   <a href="清实录乾隆朝实录_page864.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
