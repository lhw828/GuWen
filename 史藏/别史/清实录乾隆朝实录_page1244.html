<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1244 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1244 页/共 1860 页
  </h1>
  <div class="content">
   ○军机大臣等奏、审讯内阁中书庆常、系原任果毅公阿灵阿侄孙。串通熟识之民人李德、假称保人。捏造果毅公使用太监百福、借伊父阿密尔图银九千两领券。诈索百福之侄白殿臣。拟罪具奏。得旨、庆常以世家子弟。且身为职官。与市井奸猾匪徒。往来交结。捏写假领控告。讹诈平民。不特玷伊祖父家声。并有靦满洲淳朴之习。甚属不堪。庆常著革职。重责四十板。发往伊犁。枷号二三年后。交与该将军严行约束。折磨差使。北路同知谢洪恩、于庆常诬控一案。能审出实情。具详顺天府。实属秉公。无所顾忌。著赏给缎一疋。以示奖励。至此案、既经顺天府批发查办。迨谢洪恩审明详报。即当据实参奏。乃并未奏闻。此必正当裘曰修病剧之时。吉梦熊、模棱寡断。其因何不行参奏之处。著军机大臣、查明具奏。余依议　　

○是日、驻跸两间房行宫　　

○庚午。谕军机大臣等、据申保等奏、验收头进南粮米色。内凤阳等三帮。米十一万七千余石。米质嫩薄。兼带微润。又兴武六、江淮四、镇海前、及江淮头等四帮。米十二万余石。新陈搀襍。又多灰土。更为不堪。现在分贮各仓。加紧风晾。以上各帮、俱系江苏所属等语。上年江苏各属。俱系丰稔。民间输纳。不应有此潮襍米色。何致正供漕粮。转多不堪之米。此非徵收时、州县漫不经心。任听吏胥弊混。即系兑运时、运丁串通仓书。私行搀换。该管粮道府厅。所司何事。何以不行严查惩究。竟以低米、听其兑解。该总漕掣验时、又何以不加查察。任其搀杂运京。著传谕该督、抚、及总漕等、即行分别查参。仍将查明情节。明白回奏。寻高晋、萨载奏、遵查上年兑运漕米。据粮道朱奎扬、及各州县禀称、兑运之米。一律乾洁。查开兑时、厅帮各官同验。帮官旗丁出结。过淮、又经漕臣盘验。若有搀杂。必难掩饰。诚恐丁舵人等。过淮后、不加气筒。以时风晾。致米发热蒸变。抑别有情弊。现咨漕臣就近严审。俟咨覆、分别办理。报闻。嘉谟奏、漕船过淮。逐细盘验。米色纯洁。今凤阳等三帮。米质嫩薄。兴武六等四帮。新陈搀杂。又多灰土。明系押领员弁。失于风晾。米经发热。即有灰土。而各舱分贮米。间有舱口色变者。将未变色米参互。竟似新陈搀杂。请将领运千总刘瑛凤等、革职。押运之常州府通判都云泰等、交部议处。得旨、该部严察议奏　　

○是日、驻跸常山峪行宫　　

○辛未。遣官祭关帝庙　　

○谕、现在三路进攻金川。节次拨过军需银、二千四百万两。约计十月间、尚足敷用。但宽裕储备。更为有益。著户部再拨库银五百万两解川。存贮备用　　

○又谕、前据彰宝等奏、土司刀维屏等、挈眷潜逃。由于孙尔桂等、办理不善所致。已降旨、将孙尔桂拔去花翎。革职留任。责令缉拏。唐扆衡、革职留滇。自备资斧效力。其员缺令贺长庚补授矣。今复据彰宝奏、亲赴普洱。究讯该处土目等。供出兵丁龙上得、何志明、及迤南道衙门书办蔡芳扬、差役王英、俱屡次勒索土司银两。滋扰情弊。现在严行究审等语。沿边土司。虽皆内地服属。均系夷人。理应抚绥得所。以靖边圉。乃兵役等、胆敢藉差吓诈索扰。致启边衅。情罪实为可恶。兵丁龙上得、何志明、书办蔡芳扬、差役王英、俱著即于该处正法示众。其千总马廷玝、与该土司密迩。亲见其过江潜逃。并不集练追赶。复掩饰禀报。实属畏葸故纵。罪不容诛。马廷玝、亦著于该处正法。将此通行绿营。以示炯戒。唐扆衡、仍遵照前旨行。孙尔桂、著革去顶带。仍暂留总兵之任。所有总兵任内、应得养廉薪水、一切公费名粮等分例。概不许其支领。俟伊将刀维屏等拏获之日。再为定其功罪。彰宝、前已有旨交部察议。毋庸再行交部　　

○谕军机大臣等、据彰宝奏、刀维屏等叛逃缘由。并究明兵丁胥役、藉端勒索情弊。及千总马廷玝、见刀维屏等挈眷潜逃。不即追拏各情节。并将孙尔桂、唐扆衡、参奏一摺。已明降谕旨、分别办理矣。至所称现今九龙江一带。暂住兵五百名。请照出防之例。支给盐菜口粮等语。竟可不必。九龙江等处、正当瘴盛。官兵例应彻防之时。其土司挈眷潜逃。原属不成事体。不值因此令官兵等、冲冒瘴疠。远驻防守。设或兵丁因瘴伤损。岂不可惜。即有应躧缉搜擒之犯。亦当俟秋令瘴退时再办。此时即徒令官兵驻守。实属无益。所有九龙江一带。仍照每年常例办理。其调往之五百名兵。即行彻回。再前据李湖奏称、节据道府等禀报、彰宝于四月二十日抵普洱。途中染患瘴气。医治未痊。至二十三日。病势增剧。李湖于二十八日接奉后。即日星驰前往。深为廑念。已飞谕该督、速即回至省城调理。今该督奏到各摺。系二十八日拜发。距李湖所报病剧之期。已逾五日。该督尚能将查办之事。详晰入告。其病体想日就痊愈。稍用慰怀。著再传谕彰宝、接奉此旨后、即日起程回省。内地气候较佳。自更易于调摄。李湖、即遵旨亦回省城。其普洱等处、如有应办事宜。统俟冬间再办。仍将彰宝日来病势更向愈情形。迅速奏闻。以纾悬注。将此由六里加紧、一并传谕知之　　

○旌表守正被戕之河南鹿邑县民皇甫进学孙女皇甫氏　　

○是日、驻跸喀喇河屯行宫　　

○壬申。礼部议覆、四川学政吴省钦奏称、资州所属之资阳县、应考文童五百余名。仁寿县、六百余名。该二属、各额入八名。而人数较多。井研县、额入十二名。应考文童较少。应将该县减额二名。一拨资阳。一拨仁寿。再成都府属之金堂县、额入八名。应试八百余名。绵州所属之德阳县、额入六名。应试四百六七十名。二县人文日起。查前议裁松茂等学额十二名。增入资州等学十名外。尚余二名。即拨该二学取进。应如所奏。从之　　

○是日、驻跸避暑山庄。至八月辛丑。皆如之　　

○癸酉。谕军机大臣等、阿桂、刘秉恬会奏、德尔格忒土司、请赏给花翎名号。德尔格忒、不过办运乌拉。乃土司职分之常。若遽加优赏。与陷阵冲锋者相等。未免漫无区别。且前此红教喇嘛。纵令在夹尔塘居住滋事。尚未办及。当传谕该土司、如能将红教喇嘛。严行管束。永不往滇滋生事衅。庶见尔诚心恭顺。或可奏闻大皇帝施恩。此时不便即为渎奏。如此方为正办。又刘秉恬奏、盘获梭磨、卓克采、回巢番民三名。带有铅丸铅饼。令该土司等自行议罪等语。所办过于姑息。此等关系军营火药重情。敢于违犯。皆当决不待时。即或念土司等恭顺出力。亦当谕以例禁甚严。不能独为番民轻减。使之益切畏怀。岂宜稍事迁就　　

○又谕曰、博清额、刘秉恬奏、查审李煦、常保住一案。仅凭总兵牛天畀所查情节。并防御德禄等供词。究系揆度之词。朕断不肯以莫须有之事。遽加二人以重辟。李煦等罪名。不在贼番抢劫营卡。而在事后捏报。贼番偷劫营寨。本其长技。若李煦等、据实报出。其过止于疎忽。且据称、查得闰三月初三四日前后。并无小金川换班之人。以此严切诘责。令李煦等、切实供明。使之毫无疑义。然后可定罪名。博清额、著再会同刘秉恬、审明具奏　　

○户部议准、江苏布政使增福奏称、各省拨解兵饷。及邻省协济银两。例委同知、通判、州同、州判、县丞、杂职、知州、知县等官管解。应于现任人员内拣委。其分发试用者。初历仕途。诸务未谙。又无差役携带。照料乏人。不宜滥行差委。应如所奏。通行各直省遵办。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十四


大清高宗法天隆运至诚先觉体元立极敷文奋武孝慈神圣纯皇帝实录卷之九百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。五月。甲戌。谕、前经降旨、博访遗编。汇为四库全书。用昭石渠美备。并以嘉惠艺林。旋据江浙督抚、及两淮盐政等奏到、购求呈送之书。已不下四五千种。并有称藏书家、愿将所有旧书呈献者。固属踊跃奉公。尚未能深喻朕意。方今文治光昭。典籍大备。恐名山石室。储蓄尚多。用是广为搜罗。俾无遗佚。冀以阐微补阙。所有进到各书。并交总裁等、同永乐大典内现有各种。详加核勘。分别刊钞。择其中罕见之书。有益于世道人心者。寿之梨枣。以广流传。余则选派誊录。汇缮成编。陈之册府。其中有俚浅讹谬者。止存书名。汇入总目。以彰右文之盛。此采择四库全书本旨也。今外省进到之书。大小短长。参差不一。既无当于编列缥缃。而业已或刻或钞。其原书又何必复留内府。且伊等将珍藏善本。应诏汇交。深可嘉尚。若因此收存不发。转使耽书明理之人。不得保其世守。于理未为公允。朕岂肯为之。所有各家进到之书。俟校办完竣日。仍行给还原献之家。但现在各省所进书藉。已属不少。自后自必陆续加多。其如何分别标记。俾还本人。不致淆混遗失之处。著该总裁等、妥议具奏。仍将此通谕知之。寻议奏、查盐政李质頴、交馆之书。已七十余种。浙省奏报书。又二千七八百种。江南所采。亦不下千百种。应刊刻木记一小方。印于各书面页。填注乾隆三十八年、某省督抚某、盐政某、送到某人家所藏某书、计若干本。并押翰林院印。仍分别册档存记。将来按书面及底档、行文发还督抚等。转饬献书人领回。取具收领存案。从之　　

○乙亥。谕、据额尔德蒙额等奏称、将军增海病故等语。盛京将军员缺。甚属紧要。必得能事之员。方有裨益。弘晌自授福州将军以来。于一切事件。俱能留心妥办。盛京将军员缺。即著弘晌调补。弘晌接到此旨。将福州将军印务。交钟音暂行署理。弘晌即作速驰驿、至避暑山庄请训。前赴新任　　

○又谕曰、盛京将军增海、历练老成。屡膺统辖重寄。办事实心。方资倚任。前据奏称、偶患舌疳。恐其力疾办公。特令将将军印务。暂交额尔德蒙额署理。俾得安心摄养。并遣伊二子侍卫德清阿、德襄阿、带同御医、驰往诊视。以异速痊。旋据奏、病症稍减。方为欣慰。兹遽闻溘逝。实深悼惜。著加恩赠太子太保。所有应得恤典。仍著该部察例具奏　　

○谕军机大臣等、前据仓场侍郎申保等奏、验收各帮南粮米色。新陈搀杂。并多灰土。俱系江苏等语。业经传谕该督抚等查办矣。上年江苏各属。收成十分丰稔。何以兑漕米色。转多不堪。江苏粮务。系苏松粮道朱奎扬专管。其徵收兑运时。何竟漫无觉察。一任各州县胥役运丁等、串通舞弊。至天庚正供。米质潮杂若此。朱奎扬、本一苍滑之人。不过办差奔走承奉。小有才具。于察吏祛弊。原非所长。昨以俸满来京引见。请训时。见其年力亦渐就衰。在任恐未能实心整顿。即本年漕粮一事。大概可想而知。著传谕高晋、萨载、将漕米搀杂缘由。秉公确查。如系朱奎扬办理不善。即行据实参奏。毋得稍有瞻徇　　

○又谕、前经三宝奏、据鲍士恭等、愿献家藏旧书。上充秘府。并先缮书目进呈。曾传谕该抚、以外省进到之书。大小长短不齐。留之无益。将来办竣后。仍给还各本家、自行收藏。无藉伊等恭进。今复据三宝续购遗书。开单具奏。并称天一阁后人范懋柱等、俱呈请抒诚愿献等语。该抚想尚未接奉前旨。是以复为此奏。现已明降谕旨、凡各省解到之书。钞录已竣。概令给还本家珍守。所有范懋柱等、呈出各书。著三宝先行传谕伊等、将来解京钞毕。仍发回浙省。令其领取收藏。再该抚摺内又称、范氏藏书中。有与前奏单内各书重复者颇多。已经检除等语。此项检出书籍。自应先行给还。著传谕三宝、即将检存各书、点明若干部。每部若干本。开列清单。派委妥员。赍交范懋柱收领。并留心稽察。毋使承办之员。从中扣留缺少。及胥吏等、藉端需索其余各家、有似此者。并一体办理。将此通谕知之　　

○又谕曰、伊勒图奏称、厄鲁特佐领库顺、追擒脱逃之土尔扈特。同哈萨克等、杀毙土尔扈特三人。生擒男妇九人。抢夺马驼四十余匹。其余未经擒获者。派侍卫群山、会同库顺严拏等语。伊勒图所办甚妥。瑚图礼在彼。不能办事。已将伊原品休致。令其自备资斧来京。今办理此案。漫无章程。不堪已极。瑚图礼、著即行革职。令其自备资斧来京。著传谕伊勒图、遵奉办理　　

○又谕曰、丰昇额、舒常奏称、现在相机攻取。亦祇可如此办理。前经传谕、调拨黔兵二千。原因丰昇额等一路兵少。是以添派。今思此路、似难急进。即多兵恐亦无益。著丰昇额、于黔兵到营后。即行奏闻。再春宁今日到热河。询及军营形势。据奏、温福所立营处。相距贼碉不远。栅内炮子。竟可打到等语。甚属非宜。将军膺专阃重寄。关系甚大。即身先士卒。不过亲履行间。指挥策应。不当与前茅一律先驱。为冲锋陷阵之事。至于不避矢石。冒险直前。在弁兵等、自当鼓其勇锐之气。然亦应权其利害。即领队、尚不可令轻有损伤。况将军乎。温福一路如此。恐他路亦然。温福、阿桂、丰昇额等、凡一切进攻事宜。留心加慎。须于奋勇一往之中。仍存慎重万全之意　　

○以内阁学士谢墉、为工部侍郎　　

○旌表守正捐躯之安徽凤阳县民杜昌金妻黎民。山西洪洞县民贾登顺妻阎氏　　

○丙子。定边右副将军尚书阿桂、领队大臣副都统衔明亮奏、查西山梁第三碉。山阴下有山腿一道。贼番据此地、架栅筑卡。一路直接山梁大碉。互为应援。系贼要地。初二日。分兵进攻。因雨大彻兵。初三日。有贼百余下压。我兵分两翼夹击。连毙数人。初五日。节届端午。乘贼不备进击。直逼碉根。侍卫科玛等、带兵用刀斧砍断木栅。推墙拥入。立将头人砍死。余贼尽歼。生擒六。杀死四十三。遂乘势攻扑连接石卡。又杀贼二十余。忽林箐中、有贼约三四百来援。俱被击退。窜入碉栅坚守。势难遽克。以次彻兵。随有二十余贼出碉。至濠边、计图冲压。被我兵枪箭击毙一半。贵州把总张顺、独自跃过濠沟。矛剌一贼。刀砍一贼。余俱遁入固守。此次阵亡者。虎枪营前锋官德一员。受伤者。蓝翎侍卫衮楚克。空蓝翎侍卫阿尔查、鄂勒哲依、贵州守备詹玉书、瑚图礼、共五员。谕曰、阿桂等奏称、此次带兵攻夺卡栅。戮杀贼众。所有出力奋勉之三等侍卫科玛、著补授二等侍卫。蓝翎侍卫衮楚克。著补授三等侍卫。空蓝翎厄鲁特阿尔查、鄂勒哲依、俱著补授蓝翎侍卫。至虎枪营前锋官德阵亡。著交该部、照蓝翎侍卫例议恤　　

○又谕曰、贵州把总张顺、于枪石如雨之时。踊跃濠沟。连杀二贼。实为奋勇出色。著即授为千总。又守备詹玉书、瑚图礼、因攻剿碉卡受伤。俱著加恩、以都司升用　　

○定边右副将军尚书阿桂等奏、遵查金川地方。产硝甚多。产磺颇少。前年金川侵占革布什咱境内之默资沟。为出磺之地。贼人刨挖甚多。自有积存。至屯练土兵。素习鸟枪。若遽令其不用鸟枪。不但番众生疑。即攻夺碉卡。难资得力。惟有严饬将弁防查。并禁默资沟地私挖。稍有透漏。严行治罪。谕军机大臣等、前此因军营火药。关系紧要。恐番众私相售卖。谕知各路将军。此后士兵。毋庸给与鸟枪。今据阿桂奏、所见亦是。此事原当慎之于始。从前既已遍给。此刻自难复改。温福等各路。均仍照旧办理。但须留心实力严查。不可泥于土兵爱惜铅药之一言。遂尔漫不经意。致令私售作奸　　

○以刑部侍郎袁守侗、兼署礼部侍郎。　　

○丁丑。上诣皇太后行宫问安　　

○谕、从前因乌噜木齐驻防满洲绿营兵丁。曾放参赞大臣管辖。俱听伊犁将军调遣。今乌噜木齐所属地方宽阔。而距伊犁遥远。兵民辐辏。应办事件甚繁。将参赞大臣一缺。改为都统一员。于管辖兵丁。办理诸事。尤为有益。而于体制亦属相符。索诺木策凌、在乌噜木齐。办事以来。尚属尽心妥协。竭力奋勉。即著补授乌噜木齐都统。嗣后作为乌噜木齐都统缺。仍属伊犁将军节制。听其调遣。所有应奏应办之事。一面奏闻。一面知会伊犁将军。仍著交该部、另行改铸都统印信发给　　

○又谕、前因刘秉恬奏、发川人员。心怀观望。不即前赴军营。此等恶习。不可不亟为整顿。因降旨令该督等查奏。嗣据刘秉恬、将取巧规避之知府石之珂、参奏革职。留于军营。自备资斧。效力赎罪。已降旨照所请行。兹据富勒浑覆称、奉旨拣发特交刘秉恬者。到川后即委署丞倅等缺。饬令迅速赴营。其节次发川人员。上年经军需。局司道、以新到无任之员。遽令出口办差。未免竭蹶。议将现任者、调赴口外。而以拣发各员、分别委署等语。显为庸懦各员。教以规避。所办甚属错谬。上年以来。因川省办理军需。一切军营台站粮运等事。差遣需员。是以每次引见时。视其尚堪驱策者。或降旨发往川省委用。以供使令。或降旨交刘秉恬办差。原属一致。并无区别。伊等到川后。自应一体遣赴军营。俾资差委。乃拘泥奉旨发川、及发刘秉恬字样。强为分别。已属不晓事体。甚至虑其竭蹷。为之鳃鳃过计。不励以趋事之勤。转开其规避之路。军需局员筹议及此。敢于藉公沽誉。其罪即难轻逭。彼时承办局务司道。俱系何人。其倡为此议、出自何人之意。现交刘秉恬、富勒浑、秉公确查。据实参奏。并将此通谕知之。　　

○又谕、据张光宪奏、不宜夤夜起卸漕米、及粮艘彻夜兼行一摺。所奏甚是。前此申保等奏、粮船有脱帮之事。自应即为查办。又奏南粮搀杂低潮。亦必须严查惩治。均已允行。至于起兑漕米。每日应收几许。催趱重运。通计定限若何。均有历来漕规可按。况今岁遇闰。较常年多一月之期。断不至于迟误。何必转行加紧。如亥子丑三时。向例不令船行。非惟休息丁夫。亦以保重漕运。如遇月明风静。旗丁自愿遄行。原不妨听从其便。设系黑夜有风。牵挽实多未妥。倘船只稍或漏损。转使帮丁等有所藉口。且日间按例催督各帮、衔尾而行。勿使停泊。自不致有阻滞。又岂争此中夜三时乎。至于起卸漕米。方今夏日正长。自寅至戌。过斛尽有余暇。若点灯起米。既不及白昼之易于查验。且必致乘黑之藉以作奸。搀抵朦混之弊。势所不免。更无庸急遽若此。该仓场等、固为急公起见。而流弊亦不可不防。此或申保意欲见长。倪承宽未经谙练。遂不免于过当。办理公事。固不可怠忽因循。亦不宜急遽无序。申保等、务须照例妥协办理。仍将此后如何妥办之处。据实覆奏　　

○谕军机大臣等、据富勒浑奏、酆都县民蒋正中、吴捷元等、商同捏词、阻挠军务。现在获犯审拟一摺。情节甚属可恶。大兵征剿金川以来。一切供亿储糈。皆官为经理。丝毫不以累民。至于挽运军粮。虽不无稍资民力。特于例给口粮之外。加给回空口粮。复叠次加恩蠲缓。所以优恤之者。无微不至。并非若前代之徒资力役。科派闾阎者可比。百姓具有人心。自无不感发天良。急公趋事。乃奸民蒋正中、吴捷元等、竟敢捏称谕旨。哄骗乡愚。倡率阻挠拨夫。图歛钱入己。藐抗已极。自应尽法惩创。以儆刁顽。国家不得已而用兵。原以绥边境而安黎庶。小民服劳执役。分所当然。其善良之踊跃奉公者。固宜加以体恤。而不法之徒。造言挠梗。必当立正典刑。俾知儆惕。断不可稍存姑息。所有起意为首之蒋正中、吴捷元二犯。审明之日。著即一面正法示众。一面奏闻。其余四犯。亦即从重定拟。赶入本年秋审情实。以示炯戒。著将此遇军报之便、传谕富勒浑知之　　

○又谕、前据各路军营。查奏节次逃兵。随交富勒浑、上紧查拏。兹据富勒浑奏称、现据各属拏获二十名。是各处逃兵。俱可陆续就获。断不致漏网稽诛。而已经弋获之犯。军纪所系。法在必申。亦不能因人数稍多。曲为宽减。随征兵众闻之。自应各知畏惧。现在各路、有无续报脱逃。温福、阿桂、丰昇额等、一并查明。据实覆奏　　

○戊寅。谕军机大臣等、各路军营随征土兵。虽亦常得其力。但究系番众。难于深信。伊等不过随官军一体出力。特以番人效力。因而逾格抚循。断不可稍露一切专仗土兵之意。使若辈骄矜。视官军为不足畏。况每次攻剿时。率众争先。原不专藉各土司兵练。将军分路派兵。须酌量配搭而用。勿使伊等自负其能。又不宜漏洩端倪。令涉疑猜。怠于勇往。此事甚有关系。不可不加意审慎。又前经降旨、将屯兵增给月饷。均知感激奋勉。伊等原系降番改隶。与两金川言语相通。何不于中择其晓事数人。谕将伊等受恩之处。作为屯兵之意。传播贼中。可以离散众心。俾无固守之志。或亦用间攻心之一策。著传谕温福等知之　　

○吏部议准、护陕西巡抚布政使毕沅奏称、长安县斗门镇、朝邑县大庆关镇、俱各离城甚远。地易藏奸。应各添设主簿一员弹压。凤翔、榆林、二府。案犯无多。请将凤翔经历、榆林照磨、各兼管该府监狱事。该二府司狱、应裁、即将衙署估变。改建新设主簿衙署。俸廉役食。按品改拨。员缺由外拣补。从之　　

○以詹事全魁、为通政使　　

○予故太子少傅工部尚书裘曰修、祭葬如例。谥文达　　

○己卯。谕、嗣后遣往新疆之废员内。若因公挂误革职者。如果行走勤慎。著该管大臣等、保送带领引见。俟朕酌量加恩。若原犯私罪。该管大臣等、止将伊年满情由奏闻。遣回原藉。毋得滥行保举　　

○谕军机大臣等、据彰宝奏、猛遮土目。管送宫里雁属下投诚之桂家头人叭立斋等、率领大小男妇、四百余丁口。恳求内附一摺。已于摺内批示矣。该夷等向与缅子为仇。今既穷蹙来归。自应准其投诚。无可疑惑。现在边内闲旷之地尽多。自可妥为安插。俾得安居乐业。但须与缅子地界隔远。不使交通滋事。至叭立斋等、在缅地稽滞多年。缅匪情事。自应略有闻见。彰宝可即询之叭立斋等、缅酋近日行为若何。内地前岁彻兵之后。彼有何议论。近日闭关不与交易。贼酋是否著急。其将诺尔塔彻回。差得鲁蕴至老官屯。究系何意。据称、闻缅子将各处土练彻回之语。缅酋遽尔尽行彻兵。又属何心。著彰宝逐一询问叭立斋等、令其详悉对答。再该夷众系投诚之人。彰宝务设法随常询诘。勿似审事之稍示恐吓。使无畏惧。庶可得其实情。仍将询明缘由、即行覆奏。再李湖前奏、彰宝染瘴病剧。甚为悬注。接彰宝四月二十八日所发奏摺。已在李湖具奏之后。见其办事尚能如常。所患自不至甚重。稍用慰怀。但摺内并未言及病体若何。仍然廑念。今据奏、病已渐减。始为欣慰。此时彰宝、谅已接奉初次所降谕旨。普洱现无应办之事。该督自必遵旨回省。务即善为调摄。以冀全痊。彰宝当卧病时。仍复力疾办公。具见留心任事。李湖一闻彰宝有病。即趋赴普洱。亦深知大体。均属可嘉。彰宝、李湖、著各赏小荷包四个。用示优奖。将此传谕知之。寻彰宝奏、叭立斋等投诚。暂令搬至思茅城内安置。臣回省时亲询。据供、我们与缅子有仇。逃在猛街萨芒山。躲避五年。常想投诚。因猛勇、孟艮、猛□□瓦、猛街等处。俱有缅兵把守。今年猛街土司传说。现在缅子彻回各处土练。攻打莫蓝、莫连、无人堵截。故趁此时内附。至阿瓦、隔萨芒山甚远。彼处情形。实不得知。即今缅子去攻莫蓝、莫连。亦不知因何起衅。臣以其新附。或未尽吐实情。当交迤南道贺长庚安置。今飞札贺长庚、令将叭立斋送省。再加详询另奏。报闻。　　

○庚辰。上诣皇太后行宫问安　　

○辛巳。孝恭仁皇后忌辰。遣官祭景陵　　

○谕军机大臣等、本月二十日。在京所发本报。应于二十一日己午之间。递至热河行在。今于二十三日辰刻、始行递到。较常迟隔两日。查系因怀柔、密云、一带水发所阻。现值三伏。雨水原所时有。怀柔、密云、各处桥梁道路。自应随时查察料理。以利遄行。未便任其阻滞。但该县等职分轻小。其于武职员弁。未免呼应不灵。坝昌道驻劄昌平。距怀柔不远。该道并无紧要事务。必须在署坐办。若令暂驻怀柔。亦与昌平无异。著传旨令盛住、即移驻怀柔。并于密云一带。往来查察。如遇军报本报。或偶因雨水间阻。怀柔原有绕道可行。密云白河。亦有上哨浅处可渡。该道即督率地方员弁。悉心照料妥办。毋致再有延误。嗣后朕夏间驻跸热河。总派坝昌道、留驻怀柔一带办理　　

○又谕曰、温福、丰昇额等奏、派兵进攻情形。均未得手。且两处俱有贼番潜出林箐。邀截我兵。实为可恨。金川人户无多。各隘守拒。已觉竭蹷。焉得复有余众。每处四五百人。出而滋扰。似系守拒之贼。见何处攻击稍疏。抽移外出。分力支吾。看来金川贼众。竟有算计。不但守碉截战。较小金川悍恶。且敢于到处抗拒王师。比之缅贼。更堪切齿。但其地纵多雨雪。晴日自长。并非似缅地之水土恶劣。难于措手。若欲如缅事之中辍。断乎不能。亦断乎不可。将军等、其深体而实勉之　　

○壬午。谕军机大臣等、李国柱复用提督时。其年已老。今又数年。恐其精力更不及前。提督为专阃大员。责任綦重。李国柱、是否尚能振作精神。实力整饬。于通省营伍不致贻误否。著传谕梁国治、留心体察。如该提督尚能认真办事。举动不觉衰颓。即年齿稍增。亦无妨仍留宣力。若竟衰迈日形。毫无整顿。自不便姑容误事。著该抚即行据实覆奏。毋得稍为隐饰。寻奏、李国柱、精神壮健。现办赴川兵、军装火药各事。均能协和文武。克期料理。营务干练。并不少形衰颓。报闻
  </div>
  <div class="pagination">
   <a href="清实录乾隆朝实录_page1243.html">
    上一页
   </a>
   <span>
    ...
   </span>
   <a href="清实录乾隆朝实录_page1239.html">
    1239
   </a>
   <a href="清实录乾隆朝实录_page1240.html">
    1240
   </a>
   <a href="清实录乾隆朝实录_page1241.html">
    1241
   </a>
   <a href="清实录乾隆朝实录_page1242.html">
    1242
   </a>
   <a href="清实录乾隆朝实录_page1243.html">
    1243
   </a>
   <span class="current-page">
    1244
   </span>
   <a href="清实录乾隆朝实录_page1245.html">
    1245
   </a>
   <a href="清实录乾隆朝实录_page1246.html">
    1246
   </a>
   <a href="清实录乾隆朝实录_page1247.html">
    1247
   </a>
   <a href="清实录乾隆朝实录_page1248.html">
    1248
   </a>
   <a href="清实录乾隆朝实录_page1249.html">
    1249
   </a>
   <span>
    ...
   </span>
   <a href="清实录乾隆朝实录_page1245.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
