<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 167 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 167 页/共 505 页</h1>
    <div class="content">
○壬子。谕内阁、前谕曾国藩将江甯首逆洪秀泉锉尸枭示。并将生捦之逆酋李秀城、洪芢达、二犯槛送京师。兹览曾国藩奏、各将士于六月二十七日。在伪宫内掘出洪秀泉逆尸。经该大臣等验毕戮尸焚毁。该逆虽逃显戮于生前。难免极刑于身后。亦足以大快人心。其李秀城被捦时。各营降卒。及附城居民。人人皆识。并据历供发逆始末甚为详悉等语。李秀城、洪芢达二犯。本拟解京讯明处以极刑。惟此等跳梁小丑。本无所用其献俘。且恐沿途派兵递送。骚扰驿传。重累吾民。既据供认明确。著曾国藩无庸派员解京。即于江甯省城。将该二犯淩迟处死。并传首发逆所到各省。以申天讨而儆凶顽。　　

○谕议政王军机大臣等、曾国藩奏、讯取洪李二逆供词。就地正法。并筹办善后一切事宜一摺。洪芢达、李秀城二逆。前虽有旨解京。惟此等内地叛民。本与献俘之例不合。且究非洪秀泉可比。该大臣于讯明后。即在江甯省城。将该二逆极刑处死。免致沿途骚扰地方。所办甚是。惟京外皆知二犯解京。兹忽中止。恐观听不明。转生疑窦。且恐各处逆匪因而造言煽惑。故本日明降谕旨。令该大臣将二逆就地正法。著该大臣仍将洪李二逆首级。传示被扰地方。以快人心而息浮议。仍著该大臣将李秀城供词及夺获伪印等物。赍送军机处备查。逆掳金银。朝廷本不必利其所有。前据御史贾铎具奏、故令该大臣查明奏闻。今据奏称、城内并无贼库。自系实在情形。惟帑藏空虚。兵饷匮竭。而善后应办之事尚多。应如何筹策万全之处。该大臣仍当悉心经画。此时回安庆一次。布置上游军事。曾否启行。俟八九月闲。仍须回驻金陵。筹办一切事宜。彼时曾国藩湿疾谅可全愈。即遵前旨。令与彭玉麟分驻九江安庆。以固长江门户。至裁撤兵勇一节。虽为节饷起见。然骤撤至三四万人。恐此辈久在戎行。不能省事。必致随处啸聚为乱。从前川楚善后。积至数年方始肃清。可为殷鉴。不若先汰老弱。而以精壮各军。分赴江楚。俟江楚一律肃清。再议裁撤归农。或挑补各营兵额。俾不致复生枝节。方为尽善。该大臣其慎以图之。李臣典开穵地道。得竟全功。前已锡之子爵。今闻遽因伤病身故。殊堪痛惜。著该大臣将该故员生平功绩战略。及此次因伤致病各情形。详悉具奏。再降谕旨裦恤。将此由六百里谕令知之。　　

○又谕、杨岳斌、沈葆桢奏、会剿崇仁。埽平贼叠一摺。崇仁逆股。在城外添筑贼垒。江忠朝一军击其左。席宝田一军击其右。左右两路之贼皆溃。该逆绕窜潘桥秀才埠一带。城贼倾巢攻扑席军营盘。均经官军击败。乘胜攻破贼卡十余处。炮中伪王宗李元茂左肩。立平四垒。官军现在进攻崇仁附城贼垒。著杨岳斌、沈葆桢、激励将弁。乘胜蹋平逆垒。迅将崇仁克复。歼灭侍逆巨股。以次进剿。肃清各路之逆。康逆聚悍党于许湾。以为崇仁声援。并著檄令鲍超由抚州先剿许湾。以孤贼势。王沐即移扎崇仁丰城之交。以固江庆两军后路。本日曾国藩奏、由金陵仍回安席料理上游军事。前谕该大臣等、江省如陆军单薄。将金陵陆师酌量调派。著曾国藩悉心筹画。如须添兵赴江协剿。即著迅速调拨。以厚兵力。将此由六百里各谕令知之。　　

○又谕、前因甘省军务紧急。饷需告匮。谕令刘蓉、张集馨、将陶茂林等军饷项军火。实力筹解。并令刘蓉明定章程。将该省每月究竟能协若干两。奏明报解。兹据文煜奏称、雷正绾营月饷军火。陕省从未解过。陶茂林营军火。昨准该提臣转接陕西抚臣咨令向庆阳粮台支取。都兴阿又来庆催提饷银军械。其陈天佑步队。西蒙克西克等马队各营。需用饷糈军火锅帐甚急。是陕省于各该营并未力筹接济。嗣又接陕西抚臣咨。陈天佑两营。应需军火帐房。以后改由庆阳粮台筹拨。甘省饷项奇窘。各路协饷。任催罔应。且庆阳地处偏僻。布匹硝磺等项。必须分赴远省采办。现在供支都兴阿、雷正绾等营。能否无误。尚无把握。若将陶茂林等军。再由庆阳粮台供给。贻误即在目前。请饬陕西照旧供支等语。陶茂林等军饷糈军火叠次谕令陕西巡抚力筹报解。不啻三令五申。乃刘蓉于甘省紧要军需。一味推诿迁延。并不认真筹画。若因饷项不继。致甘省全局决裂。该抚自问当得何罪。著刘蓉懔遵叠次谕旨。将陶茂林、陈天佑、西蒙古西克、金顺、各军所需饷项军火帐房等件。仍由陕西粮台照旧供支。俟甘省协饷陆续解到。再由庆阳粮台支放。其每月究竟能协甘省饷银若干两。并著刘蓉懔遵前旨。明定章程。迅速具奏。傥再任意诿卸。致误戎机。惟刘蓉是问。著文煜将各省应协饷项。赶紧催提。以资接济。将此由六百里各谕令知之。　　

○以户部历年筹拨军饷出力。予郎中林述训等加衔升叙有差。　　

○以贪酷虐民。四川已革知县魏元燮遣戍新疆。不准援免。　　

○以湖北捐输军饷。永广乡试中额二名。　　

○予江西崇仁阵亡都司何启山等祭葬世职加等。　　

○癸丑。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太后园寝。　　

○谕议政王军机大臣等、左宗棠奏、攻剿湖郡安吉踞逆。叠次苦战。尚未得手。现筹办理情形一摺。据称贼在思溪双福桥等处筑垒。蔡元吉东埠营盘被围。屡次猛扑。未能得手。蒋益澧亲抵菱湖。会合诸军进剿。饬李邦达等营攻思溪。高连升等攻双福桥等处逆垒。分队进偪。更番叠战。该匪鼠伏不出。官军颇有伤亡。左宗棠现调省城防兵。令副将徐文秀等水陆往救。并据报称、金陵逃出之伪幼主洪填幅、于六月二十一日。由东坝逃至广德。二十六日。堵逆黄汶金迎入湖州。为号召贼党之计等语。蔡元吉一营。孤悬东埠。逆贼围之数重。该营粮已垂尽。而士气不衰。亟应乘胜合击。以解重围。洪填幅谅即洪幅瑱。昨据曾国藩奏、洪幅瑱积薪自焚茫无实据。似已逃出伪宫。李秀城供、曾经挟之出城。后始分散。其为逃出已无疑义。湖熟防军所部斩杀净尽之说。全不可靠。著曾国藩查明此外究有逸出若干。并将防范不力之员弁。从重参办。此犯已至湖州。必将号召群逆为久踞之计。左宗棠正可督饬蒋益澧等。令其激励各军。许以重赏。果能一鼓攻拔。将洪逆及诸逆等悉数歼除。则东南全就肃清。朝廷必当破格施恩。若迁延日久。或令他窜。亦必重治其罪。不能因前曾立功。稍从宽贷也。杨昌浚攻安吉之师。既不得手。著即令其先攻梅溪。并著李鸿章督饬派出各军力攻四安。以分贼势。前派往金陵之炮队等一万余人。俱系精锐。或派往四安。或分赴广德。均可期其得力。该抚向来不分畛域。左宗棠亦非妒功忌能之人。即著李鸿章督令诸将弁认真助剿。以收廓清之效。并一面分兵严防湖贼旁窜各路。广德地属数省冲要。历代规取吴兴。多由于此。从前各路无兵可分。是以未能派兵驻守。以致伪幼逆及黄汶金等往来无阻。现在江甯得胜兵将甚多。昨据曾国藩奏述李秀城供内。有广德不攻自遁之语。可见广德现在并非无贼。著曾国藩多拨精锐。派得力将弁统带赴广德攻剿。如贼已遁去。亦即力遏要冲。以免湖逆出窜皖南。为江西后路之患。左宗棠、李鸿章、均应设法兼顾。严密兜围。毋令旁窜。江西兵力。此时亦已厚集。李侍贤、汪海洋诸逆。不得逞志于江西。则将遁入浙闽。与湖州踞逆相首尾。且闻洪幼逆尚在。难保不图死灰复然。杨岳斌、沈葆桢、亦当督饬诸军。妥慎防剿。均须各就本地尽力剿除。俾东南诸郡。全就荡平。以副委任。将此由六百里各谕令知之。　　

○又谕、恩麟奏、盐固逆回。北窜甯灵。滋扰中卫靖远二县。暨撒回句结占踞循化厅城。番贼节次阑入马厂。抢掠马匹各一摺。甘省盐茶固原回逆纠众三四千人。于五月二十五六等日。窜至灵州所属之同心城。旋分股窜扑中卫县属之甯安恩和等堡。与甯郡回逆句连一气。拟将各地麦田抢割后。分走花马池中卫县拒敌官军。其陕西临渭之贼。亦连日焚掠盐固四乡。并靖远北山后一带。前次率众乞抚之回目黑牙古等。亦闻风煽动。传知河州东乡回匪。欲为应援。贼情甚属狡悍。现在中卫靖远各要隘。防兵不及千名。中卫系四达要冲。靖远为甯灵等处入省咽喉。省城兵力亦单。防剿均关紧要。雷正绾所部各军。兵数较多。能否酌留数营。归陶茂林管带。剿办南路张家川股匪。其余各营。即由雷正绾统带。星速驰赴兰州。慎固省防。妥筹分布。或酌派劲旅。分扼中靖各要隘。或督率各部。择扎适中地方兼筹战守。业著都兴阿、雷正绾、相度机宜。妥商办理。都兴阿所统诸军。已渐入甯境。如未能分兵南顾省垣。即专力规复甯夏汉城。以牵贼势。恩麟仍当严饬梁生岳等、就现在兵力。扼守中卫靖远各隘。毋令贼势复行煽结。傥再有疏虞。必将该员弁从重治罪。循化厅属街子等上四工撒拉。与城内寄居之保安逆回。潜行句结。袭扑厅城。护参将陕成英等拒战受伤。拥护难民出城。旋致城垣失陷。恩麟现调洮州卓泥土司杨元等壮健番土兵丁。分扼关隘。进袭撒巢。即著催令同知吴鼎元迅速赴任。与陕成英号召附近良撒。会同番土各兵。力图克复厅城。并著玉通酌派精锐弁兵。协力助剿。毋得稍分畛域。至清水工等下四工撒拉。自称愿随官军助力。是否出于至诚。前据恩麟奏称、目黑牙古率众乞降。此次回扰甯灵。黑牙古即行煽变。可见若辈诡词求抚。毫不足恃。惟下四工撒拉等。现既安静如常。总当饬令陕成英等妥为抚驭。严密防维。毋令踞城撒匪。得以乘闲簧惑。至凉州镇属平羌口等处。叠有番贼阑入内地。将孳生牧厂营马。先后抢去多匹。该处防卡弁兵。未能加意周防。实属疏懈。著恩麟严饬游击杨逢春等严密缉捕。随时侦探。毋任再行阑入牧厂。并查明各隘口疏于防范之营弁。一并交部核议。将此由六百里谕知都兴阿、雷正绾、玉通、并传谕思麟知之。　　

○又谕、恩麟奏、接准吐鲁番领队大臣咨称、该城所属之托克逊汉回变乱。请将伊犁前调甘肃官兵兼程应援。并准哈密办事大臣咨称、吐鲁番回匪滋事。哈密存兵无多。请催令伊犁前调官兵。星速前往。甘肃剿办回逆。兵力不敷。实属无可抽派。请饬科布多等处拨兵援剿等语。吐鲁番所属之托克逊汉回变乱。究竟因何启衅。及现在情形。何以未据荣庆入奏。此时伊犁南路之库车回匪方炽。而该城地方又复起事。若不迅图扑灭。新疆各城。均系汉回杂处。诚恐闻风响应。滋蔓难图。惟甘肃兵力本单。万难分拨。前据常清奏、该省省兵五千名。往援库车。已将甘省情形。谕知该将军妥筹另调。现在吐鲁番回匪滋事。城小兵单。需兵孔亟。著麟兴、车林敦多布、广凤、奎昌、各于乌里雅苏台科布多二城屯防汉蒙古兵内酌拨劲旅二三千名。即日取道北路。星驰前往。实力援剿。以期便捷。并著保恒另行筹调官兵。设法援应。疏通道路。一面将哈密防务。豫为筹备。毋稍疏虞。荣庆现权边寄。当此陕甘库车回氛未靖。尚复毫无准备。该员平日所司何事。著即就存城兵勇。分别良莠。速筹剿办。傥任该逆蔓延。惟荣庆是问。伊犁等处遣勇。从前随剿回疆。颇称得力。即著常清、平瑞、各于所管遣犯内。拣选精健可用遣勇各数千名。听候调拨。一面侦探该城贼势。迅筹援剿。毋得张惶坐视。致误戎机。将此由六百里各谕令知之。　　

○护陕甘总督恩麟奏、军务未平。请将甲子科武闱乡试暂缓举行。允之。　　

○以工部历年办理军械出力。予郎中锡光等升叙有差。　　

○以甘肃泾甯二州堵剿窜匪出力。赏知州林发深等花翎。擢知县李超群以知府用。　　

○以甘肃平羌口等处失防牧马被抢。游击杨逢春等下部议处。　　

○以甘肃循化厅城被匪窜陷。革护参将陕成英职。仍戴罪效力。署同知吴鼎元等下部议处。予伤亡训导何云翘祭葬世职。　　

○予浙江湖州阵亡参将朱尊贤祭葬世职加等。　　

○甲寅。谕内阁、吴廷栋奏、金陵告捷。尤宜益加敬惧一摺。据称治乱决于敬肆。敬肆根于喜惧。从古功成志遂。人主喜心一生。而骄心已伏。宦寺乘此喜而贡其谄媚。左右因此喜而肆其蒙蔽。容悦之臣。屏逐之奸。即由此工其谀佞。巧其夤缘。于是受蛊惑。塞聪明。恶忠谠。远老成。戒惧之念。一喜败之。侈肆之行。一喜开之。历稽史册。无不因忧勤惕励而致治。骄矜侈肆而肇乱者。请始终敬惧。持之以恒。永固长治久安之基等语。前因江甯克复。各路余氛仍炽。曾明降谕旨。令内外大小臣工。兢惕为怀。勤思职业。不得以捷书遄至。谓海内业已承平。因而宴安废弛。兹览吴廷栋所奏。于万方之治乱。百官之敬肆。皆推本于君心之喜惧。剀切敷陈。深得杜渐防微之意。军兴以来。十数省亿万生灵。惨遭锋镝。即倡乱之民。何莫非朝廷赤子。大兵所至。悉被诛夷。言念及兹。良堪矜悯。即使天下已治已安。犹当兢兢业业。慎益加慎。矧江楚等省。余孽未靖。新复地方。疮痍满目。一切防剿抚绥。正须悉心经理。朝廷宵旰焦劳。无日不以奠民生培国脉为念。断不因东南渐就荡平。稍涉满假。第敬肆之几。萌于一念。惟当戒慎恐惧。朝夕乾乾。期于上下交儆。慎始图终。中外臣工。亦当体朝廷兢惕之心。各矢忠赤。共济时艰。于吏治民生。实力筹画。务策万全。以期海寓乂安。闾阎乐业。有厚望焉。吴廷栋摺。著交弘德殿。用资省览。　　

○正白旗蒙古副都统花淩阿、困病乞休。以理藩院右侍郎额勒和布兼正白旗蒙古副都统。前乌什办事大臣奕庆署镶黄旗汉军副都统。　　

○以镶白旗蒙古副都统孟保署正白旗护军统领。　　

○以江苏杨州水师节年防堵出力。赏总兵官魏麟彪、副将吴奇勋、参将刘连升、巴图鲁名号。守备张礼荣等花翎。同知罗家澐等蓝翎。余加衔升叙有差。　　

○予江苏军营病故副都统德明祭葬恤荫。　　

○乙卯。文宗显皇帝三周年忌辰。遣豫亲王义道诣暂安寝殿恭代行大祭礼。上诣奉先殿行礼。　　

○诣观德殿圣容前供奠。　　

○谕议政王军机大臣等、据都察院奏山东在籍游击常启云、呈控菏泽县著名恶监王克一。本系李灿漳叛时谋主。潜匿直隶东明县境内。近来颇不安分。唆讼陷人。聚众筑寨。诡诈多端。伊长子王墀、当时为贼耳目。次子同田、三子蓝田、为贼千长。又藉前为捻头之王峰为羽翼。并将该游击之次子常国泰偪入夥中。其族侄常国栋现署城武把总。曾因私图财物。从匪远扬。请饬查拏等语。直隶山东毗连州县。久为匪众出没之区。现在两省已就肃清。犹恐余孽潜藏。积久生乱。若如该游击所控。是王克一等漏网之后。愈逞强横。并有助逆纵匪之人。如果属实。大为地方之害。著刘长佑、阎敬铭、密派妥员。分往查拏。按名弋获惩办。毋任逃匿。其所称清查各寨。参以保甲之法。不令书役与匪徒潜通消息。所言是否确凿。并著妥筹办理。原呈著摘钞交给阅看。将此各谕令知之。　　

○盛京将军玉明等奏、遵议拣员筹饷。统兵督缉章程。得旨、著照所拟。随时实力整顿。以期吏治捕务。日有起色。所请拣发各省保奏人员一节。著候旨行。　　

○河南巡抚张之万等奏、移营汝郡。前敌已抵麻城。并团练大臣毛昶熙来汝会捕。得旨、冯湾等处匿匪。著督饬赵鸿举等实力□□穴□又□捕。其招垦荒地训练营兵各事宜。均著妥为经理。以收实效。　　

○丙辰。谕议政王军机大臣等、乔松年奏、驰抵寿州。并赴正阳关察看形势。现拟仍驻寿州。派朱淮森两营扼扎正阳。蒋凝学进扎英山。张德胜防守六安等语。湖北之贼。现麕聚罗田麻城一带。或由英霍。或由固始商城入皖。均难豫料。该抚既以寿州形势甚便。并可兼顾正阳。即著驻扎寿州将所部各营。勤加教练。仍一面多发侦探。视贼趋重何路。即由何路进剿。并饬朱淮森、蒋凝学等军。分扼要隘。严密堵剿。毋稍疏虞。一切战守机宜。仍随时咨商僧格林沁妥筹办理。另片奏、李世忠部下记名总兵陈玉安。于散勇应领盐斤。扣留不发。以致众勇不服。该总兵竟商同副将刘同盛。将勇丁王在纶等三人。杀而埋之庙中。似此胆大妄为。实属大干军令。陈玉安、刘同盛、均著即行革职。并著乔松年饬属将陈玉安一犯严拏务获。与刘同盛一并严审。按律惩办。至李世忠遣勇不下数万。朝廷正虑其滋事。如该革员等任意克扣勇丁。兼敢逞凶杀害。势必激成事端。著乔松年严密访查。如再有此等劣员。即行从严参办。毋稍姑容。将此由四百里谕令知之。　　

○又谕徐宗干奏、台湾官军。攻克彰化小埔心贼垒。生捦渠逆。平毁匪庄。曾元福、丁曰健、各奏生捦陈哑狗。并获伪太子戴能、戴如川、及股首张三灦等多名。沿海贼庄。俱已肃清等摺。曾元福剿除小埔心贼垒。将陈哑狗等殄除。尚未迅速。惟洪欉等皆系著名巨匪。现在逃往何处。裹胁人众。当亦不少。各摺均未言其下落。著左宗棠、徐宗干、严饬曾元福、丁曰健等、上紧缉拏务获。免致再行句结生事。彰化余匪。仍著曾元福认真□□穴□又□捕。各属招集流亡。安抚良善。著该镇道会同妥办。林天河在籍逞强。横行无忌。丁曰健有地方之责。应行随事裁抑。不得任其鱼肉乡里。大为闾阎之害。徐宗干另摺奏、浙省平阳会匪。潜赴福甯。窥伺图扰。经署福甯镇钟宝三等拏获多名。审明正法。并据报温处道周开锡已由郡带兵勇前赴平阳泰顺一路□□穴□又□捕。并经平阳县余丽元等获犯多名。而股首尚有未获。余犯亦未尽歼除。著左宗棠、徐宗干、严饬周开锡、钟宝三等、督同府县绅董。严密查拏。务将股首赵辛即赵阿虎、及在逃之陈田壁等犯按名弋获。不准任其漏网。致贻后患。将此由六百里各谕令知之。　　

○又谕、丁曰健奏、署陆路提督林文察、于破林巢后。安住家园五十余日顿兵不出。兼有胞叔林天河倚势作威。众议沸腾。又协剿陈逆。未能攻克。在彰逗遛月余。剿匪事宜。竟置不问。又与署水师提督曾玉明扎营彰城。兵勇骚扰。绅民怨恨离心等语。林文察等以专阃大员。当此军务吃紧之时。宜如何振刷精神。激励将士。若如该道所奏节次顿兵逗遛。纵勇滋扰。实属大负委任。著左宗棠、徐宗干、确切查明。如实有前项情事。即著严行参办。毋稍徇隐。原摺著摘录钞给阅看。将此各谕令知之。　　

○福建巡抚徐宗干奏、遵查护汀州镇总兵官赵涟尚无畏葸情形。惟甯化失陷。应请革职。得旨、赵涟著革职留营效力。如再不知奋勉。即行从重治罪。　　

○命翰林院编修平步青、林天龄、在上书房行走。　　

○以福建攻克小埔心贼巢。生捦首逆。赏同知淩定国、都司林文光花翎。团首张清华等蓝翎。余升叙有差。予阵亡团首罗冠英建立专坊。　　

○以福建延平汀州剿匪出力。赏知州萨保、都司祝鉴嵩花翎。县丞萧仲芳等蓝翎。余升叙开复有差。予阵亡外委陈兴等三十一员祭葬世职。　　

○丁巳。谕议政王军机大臣等、冯子材、魁玉奏、江南军务大定。请将镇防兵勇七千人。全行凯撤。至江防重地。俟全军遣散后。或由曾国藩等派兵驻守等语。所筹自系为节省经费起见。现在京口一城。自无须重兵扼扎。惟江甯新复。广德湖州之贼。尚未剿平。金坛等处防兵。应否酌留一二营以资弹压。其裁撤勇丁。或择其精壮可用者。即以挑补该省绿营兵额之处。著曾国藩李鸿章与冯子材等会商妥筹办理。至军营遣勇。关系至要。冯子材等务当饬令统带各员。分起弹压。妥为资遣。不准沿途逗遛。致滋事端。另片奏、甘肃西甯镇总兵黄武贤、陕西延绥镇总兵陶茂森、恳请开缺回籍养亲等语。该二员平日带队尚称得力。现在陕甘军务亦尚未竣。当此用人之际。殊难遽允开缺。致投闲散。惟念其从征十余年。情殷将毋。词意恳切。黄武贤、陶茂森、均著赏假两个月。回籍省亲。无庸开缺。一俟假满。即行各赴新任。以重职守。将此由五百里各谕令知之。　　

○又谕、都兴阿奏、官军渡河剿贼获胜。攻克姜家村等贼巢。进攻宝丰。雷正绾奏、通筹布置会攻张家川。盐固回匪投诚各摺片。都兴阿派拨各军。由草地绕出石觜山渡河援剿。叠获胜仗。贼向宝丰遁去。杜嘎尔督军追剿。攻克姜家村红柳堡两处贼巢。现在檄催平罗县赶造云梯。乘胜进攻宝丰县城。即著都兴阿督饬杜嘎尔等所部。奋力攻剿。迅拔宝丰。将贼氛次第埽荡。进规甯夏汉城。现在金陵奏捷。拟将兵勇酌量裁撤。或调赴各营助剿。都兴阿久在扬防。从前所部将弁兵勇得力者。谅复不少。如兵力尚觉单薄。即可咨明曾国藩等酌量调拨赴甘。以利攻剿。雷正绾自攻拔平凉平毁固原瓦亭驿贼卡后。与陶茂林筹商会军进攻张家川贼巢。以期堵制盐固等处窜匪。疏通驿道。兼顾省垣。所筹均尚周妥。现已叠获胜仗。将张家川木城攻拔。歼除悍逆多名。即著督饬各军。会同陶茂林所部。合力环攻张家川土城。迅图克拔。进剿龙山镇莲花城等处。以期次第肃清。前据恩麟奏称、盐固逆回窜扑中卫等境。该二处回民既已投诚。何以复行出境滋扰。并著都兴阿、雷正绾、饬令署臬司杨炳锃等、慎密防维。妥为抚驭。固不可激之生变。牵掣我军。亦不可堕彼狡谋。致误全局。隆德静甯在防诸军。并由雷正绾妥为布置。俟攻克莲花城等贼巢后。随时详察机宜。与都兴阿妥筹办理。中卫靖远各要隘。并兰州省垣。兵力均单。都兴阿雷正绾、仍懔遵前旨。妥筹兼顾。毋稍疏虞。将此由六百里各谕令知之。　　

○又谕、都兴阿奏、官军渡河剿贼获胜一摺。据称杜嘎尔率领前敌各军。由草地绕由石觜山渡河。进援甯夏。深入数百里。尚能以少胜众。惟军火粮饷。未能接济。庆阳粮台。仅拨银五千两。军火锅帐等项。尚不敷用。此时无论各员盐折零星杂费无出。即杜嘎尔前敌各营食米。亦由讷钦营内协饷。凑那千两。采办小米。以资济运。以三千数百马步。不足十日之粮。各属筹办米面。仅据定边解到小米一百余石。实属筹办无方等语。甯夏军情。望援已久。而都兴阿进兵之际。各营军火饷糈。竭蹶至于此极。该士卒荷戈枵腹。岂能责以成功。且杜嘎尔等马步各军。业已渡河。偪近贼巢。设使饷糈不继。则孤军深入。腹背受敌。贻设岂堪设想。著沈桂芬无论何款。先行筹拨银数万两。迅速委员解赴庆阳粮台。以资接济。该省于甘省饷需。尚能竭力筹画。惟当此军情紧要。尤当妥速筹解。以济急需。陕甘唇齿相依。叠经有旨令刘蓉力筹协济。该抚岂能坐视。并著刘蓉随时设法筹济。毋得稍分畛域。致误事机。文煜专办甘省粮台。责无旁贷。亦当悉心筹策。以赡饥军。著即咨行协甘各省派员迎提。并于山陕协项解到时。迅即提解都兴阿军营。以利军行而维大局。将此由六百里各谕令知之。　　

○又谕、保恒奏、汉回变乱。扰害地方。并省垣不靖。大概情形一摺。据称奇台地方。汉回械斗。大股回匪。虽已剿除。恐仍纠众报复。古城汉回。于六月二十日夜变乱放火。铺户延烧殆尽。满营兵单。调回在寄防堵官兵。并知会文光督勇合剿。再月之十七日。有差兵由乌噜木齐回营。据称派赴库车救援官兵内。逃回满兵一名。报称官兵行至喀喇沙尔所属之乌什塔拉戈壁。突遇回匪。官兵被害等语。乌垣汉回闻风变乱。该差行至距城五六里之红山觜地方。遥见汉城火光大起。居民纷窜。保恒专差侦探。旋据回称、阜康迤西。俱有回匪阻攩。道路不通等语。览奏实深诧异。各城回匪。多有变乱。保恒现署古城领队大臣。何以任听匪徒聚众放火。延烧民房铺户甚多。而先事毫无准备。现虽将贼击退。仍恐复有变乱。必须严密防维。所有派往奇台防堵之满汉官兵。即著调回。并飞速知照文光令其督率民勇。速到古城。合力痛剿。以清余孽。济木萨派来防堵官兵。并准留古城。以资得力。奇台余匪未清。仍著保恒酌量留兵防剿。前据平瑞、业布冲额各奏、遣勇朱小溃谎报军情。以致乌噜木齐城外军民回汉人等慌乱。旋将朱小溃正法。人心安定等情。当经谕令该都统等将内外居民加意抚绥。兹据保恒奏称、所探各情。似在该都统等奏报以后。是否仍因前此谎言。致有讹传。抑系后来复有变乱。现在乌噜木齐情形若何。未据平瑞等续有奏报。著平瑞、业布冲额、速将乌城实在情形。赶紧驰奏。以慰悬系。文祥应援库车。现已行抵何处。并著探访乌城情形。迅速具奏。新疆各城。纷纷构衅。常清为诸城领袖。亟应多设侦探。以期声息相通。其已乱之处。应如何调兵剿办。未乱之处。应如何豫防衅端。均系该将军分内应办之事。岂能莫展一筹。任令匪踪蔓延。著即迅速设法妥筹办理。以靖边圉。喀喇沙尔有僻路可通乌城南山一带。恐有匪徒暗中句结。著依奇哩认真防范。毋稍大意。保恒摺内所称、派赴库车官兵内逃回一名报称、官兵行至喀喇沙尔所属之乌什塔拉戈壁。突遇回匪官兵被害等语。殊未明晰。究竟回匪如何滋事。官兵被害几人。现在道路有无梗阻。著依奇哩查明具奏。将此由六百里各谕令知之。　　

○又谕、张凯嵩奏、越南例贡届期。据情代奏。并密陈南太两郡。尚有梗阻。可否照案暂行展缓各摺片。越南国王阮福时因现届乙丑例贡之期。请将上二届丁巳辛酉两贡。一并恭进。具见诚悃。亟应行令依期入贡。以遂其爱戴之忱。惟张凯嵩所陈左江南太两郡。道路尚多梗阻。绕越无从。自系实在情形。已照该抚所请。准其暂行展缓矣。越南国例贡。业经三届展缓。恐远人或生觖望。著张凯嵩于军务完竣道路流通之时。即行奏明请旨。无庸迟至下届例贡之期。始行令其并进。并由该抚宣布朝廷德意。俾该国王知悉。以示体恤。将此谕令知之。　　

○以刑部左侍郎灵桂署户部左侍郎管三库事。　　

○以内阁学士桂清兼正红旗满洲副都统。散秩大臣果勒敏署正白旗汉军副都统。前任乌噜木齐领队大臣庆至署镶红旗满洲副都统。　　

○追予江南江甯阵亡守备李鸣和、史纪忠、祭葬世职。　　

○豁免河南陕、灵宝、阌乡、三州县被兵地方车户应赔麦粮。　　

○戊午。以兵部历年督办驿传诸务出力。予郎中庆爱等加衔升叙有差。



大清穆宗继天开运受中居正保大定功圣智诚孝信敏恭宽毅皇帝实录卷之一百十　　
</div>
    <div class="pagination">
<a href="清实录同治朝实录_page166.html">上一页</a><span>...</span><a href="清实录同治朝实录_page162.html">162</a><a href="清实录同治朝实录_page163.html">163</a><a href="清实录同治朝实录_page164.html">164</a><a href="清实录同治朝实录_page165.html">165</a><a href="清实录同治朝实录_page166.html">166</a><span class="current-page">167</span><a href="清实录同治朝实录_page168.html">168</a><a href="清实录同治朝实录_page169.html">169</a><a href="清实录同治朝实录_page170.html">170</a><a href="清实录同治朝实录_page171.html">171</a><a href="清实录同治朝实录_page172.html">172</a><span>...</span><a href="清实录同治朝实录_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
