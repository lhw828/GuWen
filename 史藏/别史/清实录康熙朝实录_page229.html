<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 229 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 229 页/共 681 页</h1>
    <div class="content">○戊子。祭大社大稷。遣内大臣公噶布喇行礼　　

○福建总督姚启圣疏言、臣军前所辖舟师、乃平阳总兵官朱天贵旧部。若令他人统辖、恐一时未能驯习。且朱天贵、声名素为海寇所惮。来归之时、已与贼相攻成讐。今若令将原军、必能竭力图报。请敕下浙江总督、速发朱天贵、并原带部下精兵三百人至福建、同臣等协力进剿。从之　　

○己丑。太宗文皇帝忌辰。遣官祭昭陵　　

○上诣太皇太后宫、问安　　

○勇略将军云南贵州总督赵良栋疏言、建昌卫土司安泰宁、招聚贼众、逆迹显然。请行剿灭。上谕、建昌地关重要。川狭总督哈占、将军王进宝、四川巡抚杭爱等、多方招抚土司安泰宁、勿致生事。若抗拒不服、该将军酌拨官兵、速行翦除　　

○升护军参领孙塔哈、为正蓝旗蒙古副都统　　

○庚寅。理藩院郎中麻拉等、以奉遣往察张家口外贫困八旗蒙古、请训上□日。上谕之曰、此等蒙古、因遇灾荒、先经赈济粮米牲畜。令闻其尚无生计。尔等前往详察。果系穷困之人、作何再赈、俾得资生。即行议奏。间遇有牲畜者、尔等勿以为有此、即可度日、不行察出。其畜牧之物、今若食尽、明年必致又饥。其稍有牲畜、而米谷缺乏、生业艰难者、亦以实闻。务加详慎。毋忽　　

○辛卯。秋分。夕月于西郊。遣都察院左都御史萨穆哈行礼　　

○太祖高皇帝忌辰。遣官祭福陵　　

○上诣太皇太后宫、问安　　

○旌表福建烈妇、福清县陈起璋妻林氏、莆田县蔡贞启妻戴氏、各给银建坊如例　　

○癸巳。上诣太皇太后宫、问安　　

○甲午。征南大将军都统赖塔疏言、进剿滇南时、曾留部兵每佐领三人、驻扎广西南宁府。今云南、南宁、相距甚远。难以遥制。乞撤此兵还京师。上谕、云南省城、尚未恢复。南宁之兵、不便撤还。云南、南宁、相距甚远、赖塔难以遥制。此兵可令大将军简亲王喇布、兼辖　　

○福建水师提督施琅、请训上□日。上谕之曰、尔至地方、当与文武各官、同心协力、以靖海疆。寇氛一日不靖、则民生一日不宁。尔当相机进取、以副朕委任至意　　

○喀尔喀车臣汗、遣使进九白年贡。宴赉如例　　

○丙申。谕刑部、商民领吴逆资本者甚多。隐匿者亦或有之。若据告追究、恐无赖之徒、借此诈害富民、有累百姓。商人为四民之一。富民亦国家所庇。藏富于民、不在计此铢两。以后有首告者、应不准行　　

○丁酉。上诣太皇太后宫、问安　　

○谕刑部、凡重案悉归尔部拟罪、关系紧要。早完一日、牵连者得早安一日。如遇斋戒、不能审结、犯人拘系日久甚苦。亦应于斋戒前、速行完结。再犯人各有应得之罪。今闻尔部枷孔大小不一、板有厚薄。贿嘱者、板薄而孔大。否则板厚而孔小。所带项锁、亦有轻重。又闻尔部发在各门罪妇、辄为门军污秽、恐吓索诈、分外苛扰。此等情弊、尔等宜亲行严察禁止　　

○戊戌。上诣太皇太后宫、问安　　

○改贵州平大黔威道、为分巡贵西道。辖贵阳、安顺、平大、黔宁等处、驻劄安顺。添设分守贵东道。辖镇远、平越、黎平、都匀、思州、铜仁、思南、石阡等处、驻劄平越　　

○己亥。谕理藩院、朕闻尔衙门、每差司官等、往蒙古地方、常有需索。致供应食物繁费、怨声沸腾。尔等宜严饬之　　

○定远平寇大将军固山贝子章泰等疏言、逆贼马宝等、俱已投降。夏国相、党与解散、奔窜广南。惟胡国柱、率众往鹤庆丽江、尚未扑灭。见有都统希福、提督桑峨、率兵追捕。逆贼形势、与前不同。臣所有兵力、似已足用。据报将军噶尔汉、总督哈占、率兵已抵贵州威宁。总理粮饷学士佛伦等言、此兵皆至云南、则粮饷不足供用。故臣等公议、令哈占兵还四川。噶尔汉兵至日、以厮役补充缺额兵、量行察汰、则粮饷不多糜、而围城亦足用。上谕、云南兵既足用。总督哈占、尽率彼携往之兵、还四川、驻守要地。兼顾川狭。四川所有满兵、留一千、令副都统得尔德率之、防守要地。其余俱令还京。西安满兵、自四川回者、令将军佛尼勒率之、镇守汉中。汉中所有满兵、俱令还京。荆州内地、贝子准达、及所统兵、亦令还京。柳州、留每佐领兵三人。南宁、留每佐领兵一人。其余俱令大将军简亲王喇布、率领还京。副都统莫达等兵、令驻守贵阳。署都统诺敏兵、令退驻沅州　　

○谕礼部、闻云南官兵、疾疫者甚多。彼地苦无良医。其令太医院医官胡养龙、王元佐、驰驿前往调治　　

○升镶白旗满洲副都统塞格、为护军统领　　

○庚子。免山西榆社县、本年分雹灾额赋有差　　

○辛丑。先是顺治十二年间、设立喀尔喀八扎萨克。每□山戊示□献纳年贡。罗卜臧台吉、其一也。康熙元年。右翼扎萨克图汗、与罗卜臧台吉等、内自相乱。扎萨克图汗、旗破身亡。而罗卜臧台吉、避入厄鲁特噶尔丹部下。康熙九年。特上□日以扎萨克图汗之子、袭为扎萨克图汗。而封阿海台吉之子阿海戴青、为遵义彭楚克台吉、授为扎萨克。各赐以敕印、献纳年贡。至是噶尔丹、送罗卜臧台吉、归扎萨克图汗。扎萨克图汗、以罗卜臧台吉、向系扎萨克。仍令循旧制入贡。奏至。上允之　　

○癸卯。予故原任蒙古都统太子少师察哈尔佐领毕力克图、祭葬、加祭一次、谥恪僖　　

○甲辰。上诣太皇太后皇太后宫、问安　　

○乙巳。上御太和门视朝。文武升转各官谢恩、次喀尔喀进贡使臣等行礼　　

○上御经筵　　

○丙午。上幸南苑、行围　　

○调镶白旗蒙古副都统莽依禄、为满洲副都统　　

○巴图尔额尔克济农、遣使进贡、请罪。疏言、厄鲁特时值大坏、不能存活、特来归命、原无违悖圣主之心。祗以窃取牲畜、深自悔罪、思欲赔偿。因将他人所掠吴喇忒人口、宁夏马匹、竭力凑纳。伏乞圣主鉴怜。得上□日、此案前曾檄谕噶尔丹、未经覆奏。著将原由明白开列、再行檄谕、俟覆奏到日再议。贡物著察收　　

○戊申。遣官祭历代帝王　　

○遣官祭城隍之神　　

○免顺天府霸州、本年分水灾额赋十之三　　

○以原任福建巡海道陈启泰、全家殉难。其子陈汝器、赴漳扶榇、被劫下海、幽囚两载、冒险逃归。父子忠义。优赠陈启泰、工部右侍郎。旌其妻刘氏。各予祭葬如例。陈汝器、以通政使司左右通政、大理寺少卿员缺用　　

○己酉。上自南苑、驻跸里二泗　　

九月。庚戌朔　　

○辛亥。上驻跸香河县王家摆村南　　

○免山西辽州、本年分雹灾额赋有差　　

○先是顺治七年定例。禁民间房地、售与旗下。违者房地并价入官。至是户部题、查出康熙十七年以前、犯禁鬻地之民、应追价银六万四千余两。上命悉豁除之　　

○予广东阵亡二等阿达哈哈番黑塞、祭葬如例　　

○壬子。上驻跸武清县杨村北　　

○癸丑。上驻跸武清县＜氵义＞沽港北　　

○故平南王尚可喜丧、来自广东、停泊丁字沽。遣内大臣觉罗塔达、翰林院学士库勒纳、侍卫敦柱、往奠。又传谕尚可喜众子曰、王素笃忠贞。若人人尽能如王、天下安得有事。朕每念王至老怀诚、克尽忠荩、心甚眷注、殊为伤悼。王停榇处、若近行在、朕当亲临酹酒。因相去尚远。故特遣内大臣塔达、学士库勒纳、亲随侍卫敦柱、往奠　　

○都察院左副都御史余国柱疏言、各部院衙门、□山戊示□终举劾。劾者照例处分。举者注册。但既行五年京察、又有不时指参之例、应将每□山戊示□年终举劾之例、停止。从之　　

○甲寅。上驻跸东安县葛渔城南　　

○丙辰。上驻跸信安镇　　

○丁巳。上驻跸霸州城东南　　

</div>
    <div class="pagination">
<a href="清实录康熙朝实录_page228.html">上一页</a><span>...</span><a href="清实录康熙朝实录_page224.html">224</a><a href="清实录康熙朝实录_page225.html">225</a><a href="清实录康熙朝实录_page226.html">226</a><a href="清实录康熙朝实录_page227.html">227</a><a href="清实录康熙朝实录_page228.html">228</a><span class="current-page">229</span><a href="清实录康熙朝实录_page230.html">230</a><a href="清实录康熙朝实录_page231.html">231</a><a href="清实录康熙朝实录_page232.html">232</a><a href="清实录康熙朝实录_page233.html">233</a><a href="清实录康熙朝实录_page234.html">234</a><span>...</span><a href="清实录康熙朝实录_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
