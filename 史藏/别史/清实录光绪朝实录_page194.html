<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 194 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 194 页/共 1316 页</h1>
    <div class="content">
○予故工部右侍郎薛焕优恤。摺包　　

○甲寅。孝端文皇后忌辰。遣官祭昭陵。礼文　　

○谕军机大臣等。左宗棠等奏。番匪滋事。兵团剿办获胜。现筹办理情形一摺。甘肃阶州瓜子沟地方。番匪古旦巴、造言生有活佛。煽惑番民胁令弓坝等处番族。各派壮丁。随其作乱攻破西固州同所辖哈河坝民堡。并声称由西固阶州走四川。经左宗棠等饬派总兵沉玉遂署兰州道刘璈等。会同剿办。擒获逆首哈力等二十名。讯明正法。并将墨松坪贼巢捣破。现饬各营谕令良番缚献首要各犯。暂勿深入番地。办理尚为妥协。仍著左宗棠、杨昌浚、督饬兵团。分别良莠。宽严互用。以期番族相安迅速蒇事。该匪既有入川之语。并著丁宝桢加意防范。如有余匪窜扰。立即派兵剿办。毋任贻患地方。将此由五百里谕知左宗棠、丁宝桢。并传谕杨昌浚知之。现月　　

○以通政使司副使吴廷芬为太仆寺卿。现月　　

○乙卯。谕内阁、此次新贡士覆试列入一等之陈与冏等六十名二等之王咏霓等一百二十六名三等之廖镜伊等一百三十二名均著准其一体殿试。　　

○又谕、御史邓庆麟奏。各省新科举人赴学政衙门填写亲供。书吏人等任意勒索。请饬改为赴部填写等语。新科中式举人。例应学政衙门填写亲供。至书吏等勒索。有干例禁。自应严行禁止。嗣后著各省学政。认真稽查。傥该书吏等有藉端需索情弊。即行从严惩办。并著将亲供迅速送部。毋稍迟延。该御史所请改为赴部填写之处。著毋庸议。现月　　

○又谕。万青藜奏。假期已满。病势难痊。恳恩开缺一摺。万青藜著再赏假两月。安心调理。毋庸开缺。现月　　

○予贵州平远州属阵亡殉难团绅从九品杨朝隽五品军功康光耀等、妇女杨袁氏、康鸿氏等、分别旌恤如例。现月　　

○丙辰。署两广总督广东巡抚裕宽奏。遵筹海防。密陈次第布置情形。得旨。该抚当随时会商张树声。将防务次第布置。认真筹办。不得徒托空言。摺包　　

○丁巳。谕军机大臣等。丁宝桢奏。派兵解散藏番。现已遵檄折回等语。藏番因摄政义等、欲由川境赴藏游历。聚兵拦阻。嗣摄政义已改道入滇。藏番仍嚣然不靖。番官颇琫香噶等、奉派赴巴塘开导。不但不能约束。竟敢擅调夷兵。勒令巴塘文武土司将各处洋人逐去。出具永不进藏切结。否则直至巴塘驱逐洋人。焚毁教堂。并遍劄川滇交界僧俗。不许迎护接送。一味强横。不服理谕。丁宝桢已酌派兵弁前往弹压。旋经驻藏大臣将该番官等严行申饬。始各撤回等情。该藏番藉端寻衅。肆意挟制。殊出情理之外。若不惩前毖后。妥为箝束。终恐滋生事端。此次虽据奏称遵檄撤回。地方安堵。是否一律解散。不致再生枝节。丁宝桢色楞额维庆当随时设法维持。相机防范。不可稍有疏虞。致贻后患。将此由五百里各谕令知之。洋务档　　

○成都将军恒训等奏。甘肃阶州番匪倡乱。现派兵驰赴松潘厅之南坪并龙安府暨昭广等处地方。严密防堵。以遏窜扰。得旨。仍著懔遵本月十七日谕旨。加意防范。毋任匪徒窜扰。摺包　　

○乌里雅苏台将军春福等奏。乌城戍守官兵困苦异常。请加盐菜银两。下部议。摺包　　

○以户部尚书董恂、礼部尚书徐桐、户部左侍郎王文韶、吏部右侍郎乌拉喜崇阿、刑部右侍郎锡珍、内阁学士桂昂、工部左侍郎孙诒经、兵部左侍郎许应骙、为殿试续卷官。谕档　　

○戊午。策试天下贡士吴树棻等三百三十人于保和殿。制曰。朕以冲龄。仰邀天眷。寅绍丕基。于今六载。秉列圣之诒谋。荷两宫之教育。所期府事修和。记纲整肃。俾治化蒸蒸日上。延集嘉猷。用熙庶绩。临轩策问。其敬听之。虞书首执中之训。为道统所自开。帝德王道。时代虽殊。其同条共贯者安在。汤诰言降衷恒性。专言理也。洪范言阴骘下民。而五行庶徵。理兼乎数。其说异同若何。董仲舒汉之大儒。朱子既以正谊明道二语编入小学。而于天人三策。犹有未满之词。其意安在。隋王通著中说。学者拟之论语。而后人以为妄。所指何条。唐臣韩愈推原性道。其议论未尽纯者安在。宋之大儒濂洛关闽举能发明心性之奥。其得力所在。能揭其大要欤。元儒首倡者何人。继起者何人。明代理学。孰为居首。可一一悉数欤。亲民者莫如守。而与民最亲者莫如令。汉史循吏传。纪守相甚悉。而令长则缺而不书。其故何欤。天下至广。郡邑至多。郡守之贤否。且不能人人而察。而县数倍于郡。令数倍于守。其廉而才。其贪而庸。不可枚举。能详陈其说欤。虞书九德曰廉。周官六计亦曰廉。其同异若何。才之不逮。止于怠事。廉之弗尚。必将虐民。督之以才。而各有所短长。督之以廉。而实裨于风俗。其正本清源之道安在。国家求贤取士。非徒为登进之阶多士学古入官。宜如何束身自爱。以副贡举之盛典也。自古求治之主。罔不躬行节俭。为天下先。非徒务其名也。书曰慎乃俭德。惟怀永图。左氏传云。俭、德之共也。俭以德名者。有清心寡欲之功。而后有制节谨度之事也。三代令辟。俭德尚已。两汉恭俭之君。见诸典册者。能悉数之欤。唐张蕴古进大宝箴曰。壮九重于内。所居不过容膝。罗八珍于前。所食不过适口太宗纳之。宋太祖曰。以一人治天下。不以天下奉一人。苟以自奉为意。使天下何仰哉明太祖曰。惟俭养性。惟侈荡心。居上能俭。可以导俗。居上而侈。必至厉民能一述其行事欤。整军经武。国之大经。古者寓兵于农。大易师之。取象为地中有水。所谓藏至险于大顺也。管仲相齐。参其国而伍其鄙。在国则为军在鄙则为农。说者谓兵民之分自此始。然欤设兵之善莫如唐。驭将之善莫如宋。所谓善者安在。能详其说欤唐之府兵。宋之禁军。各有制度说者谓禁军之制。不知府兵。能引伸其意欤明则京师宿重兵约三十万。畿内约三十万。嗣后或废或置。其弊至于各营已虚。而□山戊不□饷如故。正德中群盗起。调边兵征之而后定。能一一胪举其故欤。凡若此者。典学以绍心传。察吏以康亿兆崇俭以厚风俗。诘戎以保乂安。皆致治之良规。经世之要务。多士其述所闻以对。朕将亲览焉。阁文　　

○礼部以庚辰科繙译会试中额请。得旨。京旗取中一名。驻防取中二名。现月　　

○命正白旗满洲副都统穆隆阿为前引大臣。谕档　　

○己未。命陕西延绥镇总兵谭仁芳、来京陛见。摺包　　

○庚申。上复诣大高殿祈祷行礼。遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。记注　　

○湖南巡抚李明墀奏。覆陈筹备饷需各节。湖南物产。素非饶裕。实无利源可开。应仍就赋税本有之财。实力整顿。下部知之。摺包　　

○又奏。凤凰厅苗匪滋事。登时剿灭。出力各员。可否择尤酌保。得旨。在事出力弁员。著该抚酌保数人毋许冒滥。摺包　　

○又奏。楚军水陆各营阵亡殉难将士。恳准在省城建立楚军水陆昭忠祠。报闻。摺包　　

○署两江总督吴元炳奏。请免捐两淮票本。共捐一次银一百万两。仍照章将所得引票永远循环。以裕饷需而保鹾局下户部议。摺包　　

○旌表贞女湖南训导周沃棠女郭周氏。摺包　　

○辛酉。上御养心殿。召读卷官入亲阅定进呈十卷。甲第。记注　　

○谕内阁。御史彭世昌奏、请将已故儒臣宣付史馆立传一摺。原任三品京堂衔翰林院修撰刘绎。道光年闲入直南书房。旋任山东学政。任满陈乞归养主讲吉安鹭洲青原书院。崇向正学。培植人材甚众。洵足为后学模楷。该故员学行事迹。著宣付国史馆列入儒林传。以彰硕学。现月　　

○又谕。御史邓庆麟奏。阜城门内妙应寺行宫。殿厢各房。该寺喇嘛伊什呢玛商同罗卜藏拉巴结。擅令木匠拆毁。搬移整齐木料等件、至城外盖房多闲。并在膳房地址。栽种果木。筑墙围入寺内。又闻札萨克喇嘛阿旺尼玛、将宏仁寺旃檀佛所挂朝珠佛头、抵换假石又将供奉金佛、连座抵换。此外恐尚多盗换情弊等语。著派总管内务府大臣理藩院堂官确切查勘具奏。现

月

　　

○谕军机大臣等。有人奏、皖省徵漕州县里书任意浮冒。请规复旧章一摺。据称皖省催徵钱粮。州县仍用里书。以致浮徵之数、过于正供数倍。桐城县尤甚。其里书之著名者。郭秉章等有五虎之称。并胪陈弊端五条。请饬革除。仍照旧章当堂设柜徵收等语。所奏如果属实。亟宜严行整顿。著刘坤一、吴元炳、裕禄、确切查明认真办理。原摺均著钞给阅看。将此各谕令知之。现月　　

○江西巡抚李文敏奏。拏获武甯县纠众围攻县城匪徒吴寿鹏等、及金溪县哥老会匪讯办。下部知之。摺包　　

○吏部左侍郎黄倬因病解职。调礼部左侍郎邵亨豫为吏部左侍郎。转礼部右侍郎殷兆镛为左侍郎。以前礼部左侍郎祁世长为礼部右侍郎。现月　　

○壬戌。以甘霖应时。上诣大高殿报谢行礼。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。记注　　

○上御太和殿传胪。赐一甲三人黄思永为翰林院修撰。曹诒孙、谭鑫振、为编修。赐进士及第。二甲戴彬元等、一百三十三人赐进士出身。三甲封祝唐等、一百九十四人赐同进士出身。内丈　　

○江西巡抚李文敏奏、九江湖口建筑炮台。支用银两。下部知之。摺包　　

○又奏、总兵向慕荣请留江西收标效力。遇有副将以下缺出。照章酌量借补。以储将才从之。摺包　　

○以欠解丁漕等款。革署江西靖安县知县万世毓职。仍勒追。摺包　　

○癸亥。谕内阁。岑毓英奏。贵州在籍运同衔候选知县詹怀清、四川补用直隶州州同朱传薪、充义仓书院绅董。勒折浮收。侵蚀公款银六千数百两。被绅民安永松等具控。查讯属实。该员等恃符狡展。不将公款缴还。请革职严追等语。詹怀清朱传薪均著先行革职。严行追究。以重公款。现月　　

○又谕。岑毓英奏。厘局委员浮收滋弊。请以通判降补等语。贵州候补知府聂培廉承办厘局。所抽零货并不出票归公。银钱两项。均有浮收情弊。实属贪鄙不职。仅予降补不足示惩。聂培廉著即行革职。现月　　

○旌表烈妇贵州朱李氏吴隋氏赵王氏李王氏孙丁氏。贞女张氏杨氏如例。现月　　

○甲子。谕军机大臣等。金顺奏、筹备边防。请饬严催月饷一摺。所有各省关应协金顺军营月饷。著户部查明严催。按照指拨之数提前赶解。不准稍有延欠。致误要需。现月　　

○陕甘总督左宗棠奏。洮岷土司所属番匪。聚众滋事。官兵民团剿办获胜情形。得旨。即饬各将领会同川省官军。实力□□穴□又□捕。毋留余孽。以靖地方。摺包　　

○伊犁将军金顺奏、筹备边防情形。已饬卓胜营马步各队分扎大河沿精河等处。以扼冲要。并移军队于博买塔拉布尔图玛纳斯乌兰苏等处为声援。得旨。即著该将军就现筹布置情形妥为办理。毋稍疏虞。各省关拨款。已谕户部催令迅解矣。摺包　　

○又奏。巴雅尔呈请赴营当差等语。得旨。巴雅尔承袭王爵。自应办理游牧事务。所请将札萨克印信暂交章京都钦护理。该郡王赴营当差之处。无此体制。著毋庸议。摺包　　

○又奏。请将沙克都林札布暂缓赴任。仍留营带队得旨。沙克都林札布仍著即赴本任。以重职守。毋庸留营。摺包　　

○福州将军穆图善等奏。筹集购铁甲船价银。发商定期汇寄。下总理各国事务衙门知之。摺包　　

○乙丑。谕内阁。据御史邓承修奏。已革云贵总督张凯嵩、辜恩负咎。忽蒙甄录。廷臣中必有妄加荐剡者。请毋庸录用。以杜取巧。并将原保之员。照例议处等语。前据侍郎殷兆镛将张凯嵩保荐。当以该革员曾膺疆寄。虽经获咎于前。尚可弃瑕录用。是以谕令来京。交部带领引见。察其才具是否可用。再降谕旨。此中自有权衡。张凯嵩到京。仍著吏部带领引见。该御史所请将原保之员照例议处。著毋庸议。嗣后中外大小臣工。仍当秉公汲引。各举所知。毋得徇私滥保。用副朝廷延揽人才至意。现月　　

○又谕。铭安、玉亮奏。职官畏罪潜逃。请旨革职严拏等语。吉林五品花翎记名骁骑校德恒剿贼不力。迨提省究讯。复敢潜逃实属目无法纪。著先行革职。并著步军统领衙门顺天府五城一体严拏。务获究办。委参领春寿缉捕尚属认真。著即给还顶戴。现月　　

○谕军机大臣等。李鸿章奏。前调郭松林旧部武毅步队三营。马队一营。由鄂来直。扼扎北塘迤东各海口。归郭松林调遣。现在郭松林病故。亟须有人统带等语。李长乐现已调补直隶提督。著即轻车＜闲＞从。克期兼程来直。并著李明墀催令迅速起程。毋稍耽延。所有武毅四营。无论行抵何处。如与李长乐相值。即著李瀚章、涂宗瀛、咨行李长乐统率前进。将此由四百里谕知李瀚章、李明墀、涂宗瀛、并传谕李长乐知之。现月　　

○引见丁丑散馆人员。得旨。见次散馆之修撰王仁堪、业经授职。二甲庶吉士吴郁生、周銮诒、程夔、于钟霖、胡湘林、吕凤岐、崔舜球、吴大衡、治麟、陈崧龄、李兆勖、严家让、张嘉禄、支恒荣、朱光鉴、周龄、杨文莹、会章、盛昱、杨佩璋、何福堃、丁立瀛、江澍畇、张桢、林壬、庞鸿文、锡钧、霍为楙、卢俊章、胡孚宸、戴兆春、杨晨、吴祖椿、洪思亮、唐景崶、刘永亨、孔宪曾、孙宗谷、庞玺、何荣阶、孔祥霖、张仲炘、许泽新、孙宗锡、陈思霖、俱著授为编修。三甲庶吉士翁斌孙、刘秉哲、吴日升、廖正华、俱著授为检讨。潘遹、张泳、徐堉、长萃、王绰、朱显廷、徐道焜、王引昌、王骧、林翰清、俱著以部属用。赵树禾、潘彬、朱益浚、黄绍谋、谢若潮、管辰戺□火、徐铭勋、黄汝香、樊增祥、朱锡蕃、郑成章、梁枚、罗经举、黄中理、任焕奎、邓倬堂、张东瀛、陈炳奎、熊祖诒、俱著以知县即用。现月　　
</div>
    <div class="pagination">
<a href="清实录光绪朝实录_page193.html">上一页</a><span>...</span><a href="清实录光绪朝实录_page189.html">189</a><a href="清实录光绪朝实录_page190.html">190</a><a href="清实录光绪朝实录_page191.html">191</a><a href="清实录光绪朝实录_page192.html">192</a><a href="清实录光绪朝实录_page193.html">193</a><span class="current-page">194</span><a href="清实录光绪朝实录_page195.html">195</a><a href="清实录光绪朝实录_page196.html">196</a><a href="清实录光绪朝实录_page197.html">197</a><a href="清实录光绪朝实录_page198.html">198</a><a href="清实录光绪朝实录_page199.html">199</a><span>...</span><a href="清实录光绪朝实录_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
