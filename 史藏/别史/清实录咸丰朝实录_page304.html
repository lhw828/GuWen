<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 304 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 304 页/共 502 页</h1>
    <div class="content">
○命大学士彭蕴章、为正使。礼部尚书瑞麟、为副使。持节赍册印。晋封懿嫔那拉氏、为懿妃。册文曰。产惟椒闱佐治。徽扬四德之贤。瓜瓞衍祥。位重六宫之选。纶音载涣。彝典攸隆。咨尔懿嫔那拉氏。赋性柔嘉。秉心淑慎。嫔仪攸饬。克协翊乎中宫。懿范丕昭。久勤襄乎内政。兹以册命。封尔为懿妃。尔其祗承巽命。膺象服以延厘。懋赞坤元。迓鸿庥而笃庆。钦哉。　　

○谕内阁、何桂清奏、筹议办运银两、并请改拨滇饷铜本等语。杭州织造年额制办缎匹等款。著准其将该衙门续徵解存银两。先尽办运。俟防务稍松。再由藩库筹拨。其云南省兵饷铜本银两。应如何改拨之处。著户部议奏。　　

○谕军机大臣等、前据扎拉芬泰等奏、俄夷使臣回国日期、并派员会议等情。当谕令善为开导。毋使决裂。并暗地设防。兹据明谊等奏称、该夷在塔尔巴哈台通商。已二年之久。地理情形。皆所深悉。不得不豫为防范。业已训练兵丁。以备不虞。并由伊犁挑选精壮五百名。听候调拨。均照所议办理。至该夷意在索赔。一时未必显形背叛。断不可先肇兵衅。致彼有词。该大臣等所见甚是。即著咨调协领哈布齐贤图们泰、再与讲理。使之折服。一面饬令革员萨碧屯等、办理赔修夷圈。以示羁縻而消后患。将此谕令知之。　　

○又谕、塔尔巴哈台库存银两。仅敷冬季支发。现当操防吃紧之时。该处弁兵等月支减折盐菜银两待发甚殷。势难停缓。据明谊等奏、陕甘司库欠拨咸丰四六两年、未完经费银二万九千五百余两。至今尚未起解。著常绩、即将此项经费银。如数找拨。其七年经费二万二千二百四十余两。并著赶紧筹拨。解赴塔尔巴哈台。以资接济。毋再延误。将此谕令知之。　　

○命已革江苏巡抚许乃钊、留办浙江协防事宜。　　

○以江西广信剿贼出力。赏千总胡再升、蓝翎。旌表守正被戕凉州马甲博勒和妹黄小妞。　　

○乙酉。谕内阁、据基溥覆奏、工部宝源局钱文。发商生息。请陆续试办。并刘昆奏、利少弊多。拟请停止各一摺。此项钱文。发商行息。原藉以资办公之费。然必有益无弊。方可办理。该侍郎等、虽所见不同。均属因公起见。所有前次已发钱文。并基溥再拟发给该商试办之处。均准其暂行试办。如办理未能妥协。著即停止。　　

○又谕、户部奏、遵议河南巡抚英桂奏、劝捐采买、均难筹办一摺。豫省本年被旱歉收。未能筹办采买捐输。自系实在情形。惟该抚所称以运脚等项筹款解京。就近至奉天采买。系为裨补京仓起见。河南省现在如有款项可筹。著英桂迅即筹措解京。以备拨用。　　

○又谕、载增等奏、官军克复老河口、大获胜仗等语。襄阳匪众。屡窜老河口。盘踞焚烧。势甚猖獗。经署松潘镇总兵德恩等、督率兵勇乡团攻剿。前后捦斩匪党共二千余名。当老河口镇市克复。办理尚属得手。著该署将军等、迅饬带兵将弁。将零匪□□穴□又□捕净尽。毋留余孽。所有前次谷城、光化、二处剿贼出力员弁兵勇。著载增等分别奏请奖励。伤亡弁兵。查明请恤。　　

○又谕、崇恩奏、剿捕匪徒、歼除殆尽一摺。山东兖曹等处匪徒王三托盘觜等、诱胁饥民。纠聚党与数千人。由水路窜至濮州钜野一带。经崇恩派令菏泽县知县童正诗等、会合各路兵勇攻剿。立时扑灭办理尚属迅速。惟首匪王三托盘觜、陶三、尚未拏获著崇恩通饬各属严行□□穴□又□捕。并著桂良、英桂一体饬属缉拏务获。毋令远扬。　　

○谕军机大臣等、前因奉天米价平减。曾经谕令盛京将军、奉天府尹、设局劝捐收买米石。所需银两。准于山海关税项下拨用。本日据户部奏、现在捐输若干。采买若干。未据该将军等奏报。请饬催令赶紧办理。并请饬下直隶总督、于附近水次各州县。出示晓谕。无论商民绅士。如有情殷报效。赴天津捐米者。仿上届章程。奏明请奖等语。京仓情形。现甚支绌。必须豫为储备。著庆祺等、即遵前旨。赶紧劝捐。广为收买。将现在收捐数目若干。采买米石若干。详悉迅速覆奏。并著桂良出示。剀切晓谕附近水次各州县。仿照上次章程。劝谕捐输米石。所有一切收捐事宜。责成长芦盐政乌勒洪额、遵照办理。仍凑足五千石之数。由该盐政奏请奖叙一次。该总督、将军、府尹。务当悉心体察。妥为劝办。总期踊跃输将。毋误京仓储积。将此谕令知之。　　

○又谕、前因随州土匪蠢动。谕令官文等、速饬带兵员弁进剿。现据戴增等奏称、该匪在随州洪山啸聚。经官军击退后。复分为三股。众至数千。于二十日窜至安陆府望城冈。官兵接仗溃败等语。该逆以乌合之众。何至遽行猖獗。现在安陆府居民。迁徙已空。能否固守。载增等尚未探明。而匪势实已蔓延。襄河上下游及荆门等处。均形吃重。自应亟筹扑捕。官文等、前次派出带兵往剿之参将文明、应即星速前进。与署汉黄德道文辉、商同剿办。或兵力尚属不敷。现在武汉克复。必可分兵援剿。著官文、胡林翼、速行筹拨。务将此股土匪。迅速歼除。毋任滋蔓。并著载增饬令协领全瑞、查看情形。带领防兵迎剿。以期早为蒇事。至安陆府城文武、能否实力守御。不致失事之处。并著官文等查明驰奏。将此由六百里各谕令知之。　　

○停桑园山采办矿砂。从户部请也。　　

○丙戌。上诣大高殿祈雪坛行礼。遣惇郡王奕誴、诣宣仁庙、凝和庙醇郡王奕譞、诣照显庙恭亲王奕诣时应宫祈祷。　　

○谕内阁、赫特贺、满庆奏、廓夷进表输诚、边界一律肃清一摺。此案廓尔喀夷人。因挟税米买盐细故。辄称唐古忒有意侵陵。称兵犯界。占踞聂拉木等处边隘。肆意要求。朕念该国久列藩服。向来恭顺。此次与唐古忒构衅。不过边徼蠢愚。罔知大体。特命赫特贺、驰赴后藏协噶尔地方。剿抚兼施。晓以利害。并谕满庆于前藏一带。妥为布置。仍密授机宜。随时指示。该大臣等、均能仰承朕意。威德并行。自聂拉木等处官兵叠胜以后。该夷悔罪畏威。撤退各口番兵。求与唐古忒和好。兹复据赫特贺、奏报该国王奉表输诚。恳求赦罪察其情词。尚为肫切。自应与以自新。宽其既往。著赫特贺等、传谕该国王。嗣后但当谨守藩封。与唐古忒永敦和好。毋以小嫌微隙。再起争端。以仰体朕柔远推恩。一视同仁之意。赫特贺办理此案。调度尚合机宜。著加恩赏加都统衔。并赏戴花翎。满庆虚衷商办。持以镇静。著加恩赏戴花翎。并交部议叙。所有一切善后事宜。仍著该大臣等、妥筹办理。以靖边圉。　　

○又谕、赫特贺等转奏、哷徵阿齐图呼图克图色哷木诺们罕等、因廓尔喀唐古忒边界一律肃清。呈请特遣巴雅尔堪布、进京纳贡一摺。哷徵阿齐图呼图克图阿旺伊什楚称嘉木咱色哷木诺们罕等、因廓尔喀唐古忒边界被扰。经大兵剿除平净。边界一律肃清。呈请特遣巴雅尔堪布、进京纳贡。洵属诚悃。朕甚嘉尚。惟西藏距京都较远往返未免跋涉。著赫特贺等、晓谕阿旺伊什楚称嘉木咱朗结曲丕、毋庸遣巴雅尔堪布进京、以示朕轸恤喇嘛之至意。　　

○谕军机大臣等、和春奏、请饬拨火药等语。江苏句容溧水等处攻剿正当吃紧。需用军火甚多。该省饷银支绌。采办维艰。亟应豫为筹拨。著崇恩迅速筹拨火药四万斤。桂良、王庆云、谭廷襄各筹拨火药三万斤。仍各按照火药斤数。各配鸟枪子火绳七成。迅速分起委员赶解和春军营以资攻剿而应急需毋稍延误。将此由六百里各谕令知之。　　

○又谕、和春奏、请饬迅拣司道大员、会办大营粮台等语。江南粮台收放事宜。前经谕令怡良等拣派公正大员督办兹据和春奏称、业经怡良等、派已革江苏臬司查文经办理。惟迄今两月。尚未前往且系革职人员。深恐呼应不灵。自属实在情形所有江南大营粮台。筹给粮饷。稽查报销在在均关紧要。著怡良赵德辙仍遵前旨、速拨公正明干实缺司道大员。前往督办。以重军实。和春另摺奏、兵勇缺饷数月、请饬各省速筹接济一摺。已批令户部迅速筹拨具奏矣。惟外省拨解需时。缓不济急江苏省现值旱灾。库款十分支绌。亦谅非该督等敢于膜视。惟当此攻剿吃紧之际。岂容停兵待饷。致误事机苏省各属钱粮。除蠲免外。尚有照常徵收之处。此外关税抽厘劝捐各项。皆可以资协济。著怡良、赵德辙、悉心筹画。设法接济。傥有贻误。惟该督抚是问。懔之。至和春进攻句容。虽经获有胜仗。而城池尚迟克复。务当督率将士。奋力攻围先克句容溧水。以便直捣金陵。当此饷糈支绌之时。尤当迅速图功。早克一城。即可省一处之兵力。未始非节省经费之道。将此由六百里各谕令知之。　　

○礼部以明年元旦礼节请。得旨照例行文停止筵宴。并免在外公主、福晋命妇进内行礼。　　

○驻藏大臣赫特贺等、奏报廓夷悔罪输诚得旨览奏实深欣慰。办理此案。赫特贺调度合宜乃彰我武。满庆虚衷商办。持以镇静。虽事事遵循朕旨。实赖尔等公正果断。不致兵连祸结。此次用兵。固不同乾隆年事。然较彼时帑饷支绌。势有万难者也。又批。廓尔喀边徼藩封。向来恭顺。虽称兵于前。不过因小衅而昧大体。今既悔罪奉表。足徵该国王、尚能仰体朕一视同仁之至意。朕心甚为嘉悦。继自今永保藩封。与唐古忒万年和好。即为有福能承朕恩也。著赫特贺、将此朱谕传谕该国王知之。　　

○钦差大臣和春奏、谢赏拔毒散恩得旨。务须仰体朕意。时加慎重。明赏罚。驱策将士。共成伟绩。即与身冒矢石无异。又奏江南兵勇缺饷数月。请饬本省督抚赶紧筹拨。并饬广东将上年欠解饷银。如数筹解。批。现在苏省全局情形。亦恐无此钜款。即粤省欠饷。更虞难筹接济。著户部迅速筹拨具奏。　　

○调工部左侍郎麟兴、为盛京工部侍郎。以内阁学士崇纶、为工部左侍郎。　　

○以盛京工部侍郎善焘、署正黄旗汉军副都统。　　

○以办理廓夷边案出力。赏知县张祺、都司童星魁、扎什伦布商卓特巴宜玛顿柱、噶厦卓尼尔朗结夺结、后藏戴琫工布彭错、花翎。知县陈堉等、蓝翎。掌教诺们罕靖远禅师名号。余升叙有差。　　

○予江苏阵亡把总邓明安、何义祥蔡锦元祭葬世职。　　

○缓徵直隶文安县被旱被蝗村庄额赋。　　

○丁亥。上诣大光明殿、弘仁寺、仁寿寺拈香。　　

○谕内阁、庆连奏、赏需缎匹、请饬部筹款解办等语。实录馆全书告成。应赏缎匹。既据该织造奏称、未能依限解交。应如何折赏之处。著户部酌议具奏。寻奏、应赏缎匹。议以现存杭细夏布抵放。毋庸另议筹款。从之。　　

○谕军机大臣等、庆连奏续徵税银、不敷办运、请饬筹拨银款一摺。据称来年接办大运。除应余税银抵用外不敷例价银七万余两。共需津贴银三万余两如无接济。势必有误。自系实在情形。现在浙江防务紧要。饷糈不免支绌。惟大运绸缎亦属京中要需。未可日久延宕。著何桂清、即饬藩司。将例价银两。于来春陆续解交织库以资发办。其运库应行津贴银两。亦著照数移解毋误办运。将此由四百里谕令知之。　　

○礼部左侍郎陶梁、因病解任。转礼部右侍郎车克慎、为左侍郎。以内阁学士杨式谷、为礼部右侍郎。内阁学士徐树铭、署兵部右侍郎。　　

○调正红旗蒙古副都统宝鋆、为正红旗满洲副都统。以署正黄旗汉军副都统善焘、为正红旗蒙古副都统。　　

○追予广西桂平县殉难知县李庆福、祭葬世职。　　

○戊子。上御乾清门听政。　　

○谕内阁、刑部奏、请饬部稽察捐输人员等语。近年因军务未竣。京中及各省均暂开捐输事例。士民好义急公。随时奏请奖叙。惟其中流品不一。应如何酌定章程设法稽查之处。著该部妥议具奏。　　

○谕军机大臣等、前因和春奏、江南大营兵勇缺饷。当令户部迅速筹拨。兹据该部查明指拨各款。请饬各该省迅筹拨解。现在广东、浙江、河南、山东等省。或办理军务。或筹饷赈饥。部拨各款。未能随时解到。自非有心膜视。惟当此攻剿吃紧之际。若饷糈稍有短绌。何以作士气而振军心。所有广东省月济江南军营银十万两。并上年欠解之款。著叶名琛、迅即并款照数赶解。浙江省月济江南饷银六万两。仍著该抚按月筹拨银数万两。不必拘定六万两之数。山东、河南、应拨江南军饷各五万两。仅据崇恩报解银一万两。其短解银四万两。及河南欠解银两。著崇恩、英桂、迅即筹解。并著崇恩、再于京饷项下划拨银十万两。解往江南。以资协济。各该督抚接奉此旨。务当悉心筹拨。毋得稍存推诿。致误要需将此由六百里各谕令知之。　　

○以肃亲王华丰、为内大臣。赏三眼花翎。　　

○以户部尚书柏葰、充翰林院掌院学士。　　

○以通政使司通政使讷尔济、为都察院左副都御史。大理寺卿孟保、为通政使司通政使。太常寺卿富廉、为大理寺卿。太常寺少卿怡康、为太常寺卿。　　

○己丑。孝惠章皇后忌辰。遣官祭孝东陵。　　

○谕内阁、湖北武昌、汉阳两城叠被贼踞。附近各属亦多被扰之处。现经官文等、督兵克复城池。地方渐就肃清。闾阎当兵燹之余。元气尚难遽复。自应亟筹调剂。以恤民艰。著官文、胡林翼即将武昌、汉阳、两府属被贼扰害地方。钱漕正杂各项。应如何分别蠲缓。迅速查明具奏。其被难贫民。亟应筹款。妥为安抚。并著遴委妥员。迅速查办。该督抚务当悉心筹画。俾无一夫失所。以副朕轸念民依。恩膏速沛至意。　　

○以克复湖北省城、并汉阳府城。赏将军都兴阿、协领巴扬阿、巴图鲁名号佐领巴克坦布、知县黄培基、花翎。按察使李孟群、布政使衔。总兵官杨昌泗、提督衔。复已革荆州将军绵洵、提督孔广顺、总兵官讷钦职。余升叙有差。　　

○以随同克复汉阳府城。予降补知府魁联、以道员升用。并赏按察使衔。　　

○庚寅。两江总督怡良等奏、革员查文经督办粮台。并截留溃兵。著有微劳。请赏给顶带。以资镇压。得旨。该革员并无别项劳绩。辄因派办粮台。遽请加顶。所称截留溃兵。亦属迁就。　　

○山西巡抚王庆云、奏报雪泽。得旨。嗣后奏报雨雪单。著注明某县系某府属。以清眉目。　　

○以捕获广潮匪犯郑阿层等出力。江苏按察使杨能格等、下部议叙。赏参将庆春、在籍郎中潘曾玮、花翎。把总郭振瑞等、蓝翎。余升叙有差。　　

○蠲缓江苏长洲、元和、吴吴江、震泽、昆山、新阳、武进、阳湖、无锡、金匮、江阴、宜兴、荆溪、靖江、山阳、阜甯、盐城、泰、东台、甘泉、兴化、铜山、丰、沛、萧、砀山、邳、宿迁、太仓、镇洋、崇明、沭阳、泰兴、常熟昭文、华亭、奉贤、娄、金山、上海、南汇、青浦、川沙、清河、桃源、安东、高邮、江都、宝应、睢甯、嘉定、宝山、海、赣榆、通、如皋、海门、上元、江甯、句容、溧水、高淳、江浦、六合、丹徒、丹阳、金坛、溧阳、仪徵、七十厅州县。暨淮安、大河、扬州、徐州、太仓、苏州、镇海、金山、镇江、九卫。被旱被兵新旧额赋有差。　　

○缓徵山东商河县、被水村庄新旧额赋。　　

○蠲缓山西归化城、萨拉齐、二厅被水村庄额赋。加赏灾民银米。　　

○辛卯。上幸瀛台。　　

○谕内阁、继善、绵森奏请将永济仓撙节运脚银两、暂缓满扣、以资办公一摺。前永济仓借动库钱。支发运脚。奏明分年归款。兹据奏称、该仓办公等项。向由运脚银内撙节办理。本年除运脚外。若将余项悉数归还。办公未免拮据。著准其统计撙节银数。以一半归还前借库款。其余一半。仍为该仓办公之用。俟明年察看情形。再行酌量办理。　　
</div>
    <div class="pagination">
<a href="清实录咸丰朝实录_page303.html">上一页</a><span>...</span><a href="清实录咸丰朝实录_page299.html">299</a><a href="清实录咸丰朝实录_page300.html">300</a><a href="清实录咸丰朝实录_page301.html">301</a><a href="清实录咸丰朝实录_page302.html">302</a><a href="清实录咸丰朝实录_page303.html">303</a><span class="current-page">304</span><a href="清实录咸丰朝实录_page305.html">305</a><a href="清实录咸丰朝实录_page306.html">306</a><a href="清实录咸丰朝实录_page307.html">307</a><a href="清实录咸丰朝实录_page308.html">308</a><a href="清实录咸丰朝实录_page309.html">309</a><span>...</span><a href="清实录咸丰朝实录_page305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
