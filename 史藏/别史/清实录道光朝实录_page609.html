<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 609 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 609 页/共 848 页</h1>
    <div class="content">
○辛未。上诣绮春园问皇太后安。　　

○遣官祭昭忠祠。　　

○谕内阁、前据颜伯焘奏、备陈办铜原委。仍请准除借款提拨银两一摺。当交户部议奏。兹据该部议请将每年额拨铜本银两。提早数月拨给。俾得藉以周转。著照所议、嗣后滇省请拨铜本银两。及户部指拨。著一并改题为奏。以归简捷。　　

○壬申。谕军机大臣等、本日据宋其沅奏、乌尔恭额移交拏获汉奸闻吉祥、布定邦、及黑夷等。并安插难民等语。汉奸黑夷。系何人何处盘获。其被获之时。系何情形。该犯等深入内地。营谋何事。何以束手待缚。其所吐供词。大致若何。俱未据该护抚详晰奏明。著伊里布查明据实具奏。至该夷占据定海之后。现在逃入内地者。究有若干民人。定海城内外。仍有若干户口。既据该护抚奏称、被难民人。纷纷逃入内地。是定海城内情景。逃民必能一一详述。著伊里布一面与该护抚筹商安插。清查户口。酌给抚恤口粮。俾无失所。一面即向该逃民探询定海城内民人著落。详晰奏闻。现在该夷船有驶至天津海口者。呈词恭顺。并无桀骜情形。已派令琦善妥为办理。将此由四百里谕令知之。　　

○癸酉。以理藩院尚书赛尚阿、兼署兵部尚书。庄亲王绵护、署正白旗汉军都统。正白旗满洲副都统奕兴、署镶黄旗满洲副都统。　　

○甲戌。谕内阁、前因御史贺熙龄奏、裕谦上年访闻盐务官员刘曙等十余人。吸食鸦片。札交运使沈拱辰查办。延搁未行。当降旨交裕谦查明具奏。兹据奏称、该运司先行严查。因无确据。未经详参。尚无延搁未行之事。其访查各员。经该署督调取面试。均无烟瘾。有自认曾经吸食者。有询访佥同未据承认者。请分别革职勒休等语。两淮候升运判孙玉树、盐运司经历杨礼源、试用盐大使刘曙、梁兆祥、文熙、试用盐知事宓尊祖、著一并革职。试用运判胡毓、试用盐知事王士奇、著勒令休致。均永不叙用。其陈以敬等十一员。仍著该署督责成该运司详加察看。如果得有确凭。即行严参。毋稍疏纵。该部知道。　　

○又谕、麟庆奏、拏获夷人讯供解省一摺。据奏黄河海口拏获夷人金万成等七名。讯系朝鲜国人遭风漂流等语。著该河督即派妥员。将该夷人等解送礼部。听候讯办。　　

○又谕、裕谦奏、申明旧章查禁粮私一摺。近年归次军船。夹带盐斤。较前增益。于楚西销数大有关碍。自应严密摉查。现在回空军船。正届南下。著直隶总督、漕运总督、长芦盐政、并各省粮道、先期出示晓谕丁舵人等。每船于例带食盐外。不准丝毫多带。并责成运弁实力稽查。该署督于军船行抵江南时。即查照旧章。逐段委员摉察。如查有夹私情事。立即起除净尽。除丁舵人等按律重治外。仍将该管运弁一并参处。以利鹾纲而肃漕政。　　

○谕军机大臣等、据琦善驰奏、夷船又复他往一摺。览奏均悉。＜?口英＞夷来至天津。坚以乞恩为词。当降旨令该督再向明白晓谕。该夷并不静候。辄又起碇他往。诡诈之情。殊为叵测。该督业于天津城外风神庙等处。并于宁河县属之北塘海口。分拨防守。著督饬弁兵加谨防维。如该夷船复行驶至。著仍遵前奉谕旨。明白宣谕。傥该夷桀骜不驯。亦不值与之在洋接仗。如敢进口登岸。肆行强横。即行开枪开炮痛剿。该督惟当随机应变。妥为办理。将此谕令知之。　　

○署两江总督裕谦等奏、驰抵宝山县。接办防堵事宜。得旨、妥慎防之。断不可躁妄失算。又奏、该逆夷犯兵家之忌者八。一、千里馈粮。师不宿饱。海道数万余里。刍粮一匮。后难为继。一、重洋往返。动辄逾岁。且掀天巨浪。莫可屯兵。前师一败。后师莫援。一、该夷国富民贫。平时养民不甚爱惜。一旦驱战于数万里之外。彼兵必不用命。一、该夷炮火虽利。然炮之为用。不利仰攻。且船与浪低昂不定。施放亦难得准。一、该夷船身笨重。吃水极深。内洋沙线。非所熟悉。水浅沙胶。转动万难。一、夷船虽甚坚固。然利于水者不利于火。若用火攻。必当焚毁。一、夷人腰硬腿直。善水战不利陆战。一、夷人不服中国水土。探闻窃据定海后。或出天花。或染时疫。死亡相继。殆无虚日。犯此八忌。其败可立而待。批、所论不为无理。　　

○以捐修湖北兴国州文庙。予绅士曹俊等议叙有差。　　

○丙子。谕内阁、据邓廷桢驰奏、＜?口英＞夷兵船来至厦门滋扰。官兵并力攻退一摺。＜?口英＞咭唎夷船二只。来至福建厦门滋扰。于七月二十五日悬挂红旗。驶进青屿。直趋水操台。经该提督陈阶平等、督令水师员弁。开炮轰击。叠中该夷船尾。并击碎其杉板一只。次日该夷船又驶向水操台开炮。该副将灵德等连放大炮。打中夷船二次。旋即退出。该夷又放下杉板船只。尾追商船。该游击谢国标等追及。逼进屿仔尾山后小港。开炮击中夷人五名。跌倒在船。旋即退去。现已起碇远去无踪。此次攻击夷船。在事出力各员。著该督择其尤为出力者。酌保数员。候朕施恩毋许冒滥。其临阵受伤殒命之游击任经猷、甚属可悯。著交部议恤。所有阵亡官兵。并著查明分别咨部。照例议恤。　　

○谕军机大臣等、据裕谦等奏、夷船在洋游奕。遵旨相机防堵。并请暂缓撤退前调兵丁各一摺。览奏均悉。夷船驶至江苏海门厅糖鲈沙洋面。遥放枪炮。经防堵把总毛正和等、督饬兵勇。开放枪炮。登时击退。现仍在漴缺铜沙等处极东外洋。往来游奕。该夷诡诈性成。非探我虚实。诱我追逐。即系欲图抢掠。此等游奕夷船。不值令舟师追击。该署督等惟当以逸待劳。督饬文武各员。留心了探。严加守御。傥驶入内洋。竟敢入口登岸。即著开枪开炮。相机痛剿。至崇明一县。孤悬海外。宝山城池。滨临海口。上海县为海舶聚集之所。防守均关紧要。现调防兵著准其暂缓撤退该署督等仍当随时严密防堵。相机妥办。又另片奏、舵水游匪。率多亡命嗜利之徒。收充乡勇。约束不易。驱逐出境。恐资寇用等语。著该署督妥为措置。要在宽猛相济。抚驭得宜。勿令别滋事端。是为至要。将此谕令知之。　　

○又谕、本日据邓廷桢驰奏、＜?口英＞夷兵船。连日来至厦门滋扰。官兵并力攻退一摺。＜?口英＞夷此番举动。有异寻常。浙洋逆匪。既未歼除。粤海兵船。又未退去。海岸周防。实关紧要。著该督严饬各该员弁认真防范。严密稽查。不可因夷船退去。稍有疏懈。总当有备无患。以逸待劳。是为至要。又另片奏、请将窦振彪仍留本任等语。窦振彪著准其仍留金门镇本任。以资保障。将此由四百里谕令知之。　　

○又谕、据耆英等奏、拨兵防守海口情形。并探有夷船多只。在复州所属之常兴岛塔山以南外洋停泊。并向居民汲水买物等语。该夷踪迹诡秘。不可不加意防维。据该将军等称夷人内有手执铅笔。书写汉字。显有汉奸勾串。自当严密设法缉获办理。至该夷仍在塔山以南外洋抛锚。难保不再行潜来。著耆英等酌量情形。如可量分兵弁。即令前往守护。并晓谕该岛居民。令其同心协力。自固藩篱。若复州海口兵力不能分拨。仍以海口为重。总不得与之在洋接仗。如敢进口登岸。即行开放枪炮。率兵痛剿。该将军等惟当随机应变。妥慎办理。是为至要。将此谕令知之。　　

○顺天府以宗室乡试中额请。得旨、取中四名。　　

○丁丑。上奉皇太后幸如园。进膳。　　

○以辅国公绵性、为内阁学士。兼礼部侍郎衔。　　

○戊寅。上诣绮春园问皇太后安。　　

○谕内阁、周天爵等奏、请将知县典史革职审究一摺。此案湖北兼办襄阳县典史事、署宜城县田家集巡检试用从九品范庚、于家丁徐二听受奸夫李沅青贿嘱。商同禁卒等、将监禁犯妇吴王氏谋死灭口。该典史先既毫无觉察。后又捏报病故。实属徇护。襄阳县知县毛鸿顺、于下乡回署后。不即禀验。辄那改日期详报。毛鸿顺、范庚、著一并革职。交该督等提集全案犯证。严行审讯。务得确情。按律定拟具奏。至民人吴正学、是否因羞忿服毒。该犯李沅青、有无通同谋毒情事。均著彻底根究。毋许稍有不实不尽。　　

○谕军机大臣等、本日伊里布由驿驰奏、筹办夷务情形一摺。据查定海镇额设水师兵二千六百余名。又宁波府等募有水勇多名。若部勒有方。亦足抵水师之用等语。现在闽广水师。既不能分调。著即照该大臣所议。妥为办理。以期厚集兵力。战守有资。至该夷在天津禀诉。求通贸易。虽饬琦善妥办。迨琦善入奏后。该夷船又复驶去无踪。夷情叵测。殊未可信。所有攻剿事宜。该大臣仍密为部署。如该夷入口滋扰。即开放枪炮。尽力歼除。不必因有天津禀诉一事。转滋顾虑。惟不得于洋面接仗。致有损失。琦善所进两次夷书。著给付伊里布阅看。仍俟报便封还。至定海一县数百里之地。夷兵虽众。未必能处处环绕。且现有民人逃难渡海。及官员逃避之事。海洋辽阔。港汊纷歧。当必仍有路可通。务须密加察访。以为进攻之计。其定海文武官员。查无下落。现既有教谕曹应谷、训导诸葛璋等、逃回郡城。即可向其查问城内情形。并姚怀祥等死事情节。其遭冥诛之夷目。究系何人。查明后亦著奏闻。该大臣前请调金门镇窦振彪、赴浙差遣之处。已据邓廷桢奏留本任。应毋庸议。将此由五百里谕令知之。　　

○命翰林院修撰刘绎、仍在南书房行走。　　

○以捐建江苏上海县义仓。予绅士李训彝等议叙。　　

○己卯。谕内阁、前因御史许汝恪奏、福建漳泉等府贩烟奸商。勾结会匪盗匪。闯入江西地方。分投售卖。并有放火打抢情事。当经降旨著钱宝琛等确切查拏。兹据该抚查明陈坊桥叶姓庄房被烧。及打抢伤人各节。并无其事。棠阴地方。亦无贩烟滋事情弊。惟既有闽商多人。往来出没。难保无奸匪乘间窜入。不可不豫为防范。著该抚督饬所属。严密访查。如有匪徒踪迹。立即缉拏务获。从严惩办。不准稍有疏纵。　　

○谕军机大臣等、前因＜?口英＞夷在天津海口投递呈词。甚觉恭顺。吁恳恩施。当饬令琦善剀切晓谕。不准滋扰。祇许赴粤叩关。如果出于至诚。该大臣等自能代为转奏乞恩。兹据琦善奏称、该夷听受训谕。业经全行起碇南旋。并禀称沿海各处如不开枪炮。亦不敢生事端。定海之兵。亦可先撤一半等语。该夷前此猖獗。殊堪发指。必应痛剿示威。现在福建之泉州府、浙江之乍浦、江苏之宝山、崇明、各洋面。均经前后轰击夷船。大挫其锋。该夷既肯赴粤乞恩。自不值穷于所往。本日已降旨派琦善作为钦差大臣。驰驿前赴广东查办事件。俟该大臣到粤后。自能办理妥协。但恐沿海各督抚、不知现在情形。特此由五百里飞示伊里布、宋其沅、裕谦、卲甲名、托浑布、邓廷桢、林则徐等、一体遵照。各守要隘。认真防范。如有该夷船只经过。或停泊外洋。不必开放枪炮。但以守御为重。勿以攻击为先。其应布置严密之处。仍不可稍形松懈。是为至要。将此由五百里各谕令知之。　　

○又谕、本日据琦善由驿驰奏、＜?口英＞夷全行起碇南旋一摺。已明降谕旨。派琦善驰驿前往广东查办事件。直隶总督印务。派讷尔经额署理。琦善接奉此旨。著即迅速来京请训。一面悉心筹画。将应留应撤各兵。分别核办。仍饬令该将弁等加意防范。毋稍松懈。所有本日该督具奏情形。均已由五百里知照江苏浙江山东福建广东等省。遵照办理矣。将此由五百里谕令知之。　　

○又谕、本日据宋其沅奏、议覆给事中沈鑅请饬各省团练水勇一摺。览奏均悉。此等无业游民。驾船往来洋面。多系无赖匪徒。全在平日无事之时。抚绥安插。使之有所业而不为盗贼。若待洋面稍有不靖。始设法招徕。转恐为贼匪耳目。不可不防。现据宋其沅奏称、每县雇募数百名数十名不等。自系因舟师助仗起见。宽为豫备。亦须筹画万全。著伊里布悉心妥议。此项水勇。现在若何纠集。是否有益。将来撤伍之后。作何安插。务当通盘经昼。切无取便目前。是为至要。原摺著钞给阅看。又宋其沅另片奏、出闱后驰赴军营察看一切等语。此时计已赴镇海。与伊里布商办各件。著仍回省弹压。毋庸在镇海久留。将此各谕令知之。寻奏、各属团练乡勇。协兵防守。民心藉以镇定。不为无益。虽人数较众。未必尽属良民。然在县则有官吏稽查。在局则有绅董钤束。该乡勇等尚不敢倚众滋事。至团集之后。皆系收聚口内。不令出洋。亦无从为夷人耳目。现拟酌量裁撤。凡本有生计可图者。仍令各谋本业。其实在无业游民。务令地方官妥为安插。不任流而为匪。得旨、妥实办理。　　

○命大学士直隶总督琦善、为钦差大臣。驰往广东查办事件。以陕甘总督讷尔经额、署直隶总督。热河都统瑚松额、署陕甘总督。　　

○以御前侍卫玉明、为内阁学士。兼礼部侍郎衔。　　

○庚辰。世宗宪皇帝忌辰。遣官祭泰陵。　　

○上诣安佑宫行礼。　　

○谕军机大臣等、昨因琦善奏、＜?口英＞夷船只。全行起碇赴粤。听候查办。当即由五百里寄谕伊里布、及沿海各督抚知悉矣。兹据林则徐等奏、在粤夷船。渐形猖獗。现在择日出洋剿办等语。览奏均悉。夷人习熟水战。该督摺内既称不值与海上交锋。何以此次又欲出洋剿办。前后自相矛盾。显因夷兵滋扰福建浙江。又北驶至天津。恐以粤东办理不善。归咎于该督。故作此举。先占地步。所谓欲盖弥彰。可称愤兵也。且即欲举动。亦应由驿驰奏。听候谕旨。乃摺差直至本日方行递到。殊属不晓事体。著传旨严行申饬。现在如已出兵攻剿。著即将接仗情形。迅速驰奏。该督仍当持以慎重。毋涉轻躁至海口防御。不可不加严密。并著密饬在澳各员。不动声色。加意防范。是为至要。将此谕令知之。　　

○又谕、昨已将旨将＜?口英＞夷在天津海口乞恩情形。并派琦善前往广东查办事件。由五百里谕知伊里布等。谅已钦遵办理矣。本日据林则徐片奏、密探定海情形。知此次领兵统兵及带兵职官等名字。又该夷中有伪立定海县官。能为华言。并请将兵勇扮作乡民。或将乡民练为壮勇。诈为见招而返。约期动手等语。著伊里布密查各夷目。果否实有其人。现在作何举动。其所称诈诱一节。是否能行。昨据该夷禀称定海撤兵一半。果否属实。著于查明后详晰具奏。原片钞给阅看。又御史许乃安奏称、杭州居民。纷纷迁徙。山阴会稽等县官。用印票索借民闲银两、三千五千至一万两不等。省垣捐助未定章程等语。著伊里布、宋其沅、一面晓谕居民。各安本业。毋令虚疑惊窜。一面密查该地方官有无勒掯捐输情弊。认真核办。不得令胥役人等藉端扰害地方。又该御史奏称、苏州一带居民。亦多迁徙。丹阳县有创议加赋、激成殴官劫狱之事。著裕谦加意抚绥居民。示以镇静。勿令惶恐逃亡。以安众志。如查有该地方官创议加赋。酿成事端。著即严参治罪。以顺舆情。将此各谕令知之。　　

○辛巳。谕军机大臣等、裕谦等由驿驰奏、夷船驶进内洋。逼令商船呈递字帖一摺。览奏均悉。天津夷船起碇回粤。听候钦差查办。业经降旨由五百里谕知伊里布、暨沿海各督抚一体遵照矣。现在川沙厅洋面。既有夷船寄碇。该署督等仍当认真防范。不可稍形松懈。各海口防兵屯聚。务当督饬文武各员。严加约束。毋许扰累居民。以致别生事端。是为至要。将此谕令知之。　　

○又谕、昨因琦善奏、＜?口英＞夷听受训谕。起碇南旋。当降旨将现办情形。谕知伊里布等。谅已遵照办理矣。所有调至镇海防堵兵丁。著伊里布妥为约束。毋许滋扰闾阎。其羸弱无用兵丁。著即酌量撤回。以节糜费。至所奏署宁绍台道觉罗桂菖、在署自缢。检阅年遗亲笔家书。并讯据幕友家丁。佥称委因虑有赔累。忧急自尽等语。该道身为监司大员。何致因日后恐有赔垫。猝萌短见。事属可疑。著伊里布、宋其沅、再行密加访察。究竟有无别项情节。务得确情。据实具奏。将此各谕令知之。寻奏、署宁绍台道觉罗桂菖、实因关税赔累。忧急莫释以致轻生自缢。委无别故。报闻。　　

○又谕、前据邓廷桢奏、厦门攻击夷船。护参将陈胜元、刺中白夷身死。鸟枪击中夷人二名落海。其余中伤夷人甚多。当即明降谕旨、将陈胜元以都司尽先升用。赏戴花翎。其在事出力之蔡觐龙、顾教忠、胡国荣、金光耀、陈光福、林建猷、鲁思仁、何有时、兴贵等、俱分别施恩矣。著祁寯藻、黄爵滋、于浙江审案完竣之后。驰赴厦门。密传该处乡民、及未与是役之微员兵丁等。询以六月初闲。夷船驶至厦门。彼时情形若何。究系孰先开炮。如何接仗。该夷伤亡若干。我兵有无伤损。其船只何时驶去。分起传讯。毋令串通。并密传提督陈阶平、谕以现奉密旨传询该提督。厦门一役。情形虚实若何。该提督本系局外。不妨据实一一缕陈。毋稍瞒隐干咎。并询以始而告病。继而销假。此中有无隐情。或别有龃龉之处。均著详细登答。将来覆奏时。我等自得之采访。断不致将汝牵涉。该大臣等照此办理。似可尽得实情。据实入奏。其在厦门接仗之弁兵等。概毋庸查问。以防欺饰而昭核实。将此谕令知之。　　

○署两江总督裕谦密奏、＜?口英＞夷呈递夷书。语句狂悖本不敢据以上闻。因前次奉有谕旨。不敢不代为具奏。得旨、所见大差。远不如琦善之遵旨晓事。原字原书。一并封奏。使朕得洞悉夷情。辨别真伪。相机办理。若似汝之顾小节而昧大体。必致偾事。殷鉴具在。不料汝竟效前明误国庸佞之所为。视朕为何如主耶。试思我朝之所以兴。开国时一切情伪。无不上达之故。前明之所以亡。事无钜细。率皆壅蔽。故国事日非。措置失宜。可不懔之又懔。在汝亦不值朕发此议论。遇事触怀。信笔而作。　　

○乾清门侍卫恩华、以箭射平常。革去正蓝旗满洲副都统。调镶黄旗汉军副都统端华、为正蓝旗满洲副都统。以正红旗汉军印务参领刘钲、为镶黄旗汉军副都统。　　

○旌表守正捐躯江西南城县民妇陶池氏媳黄氏。　　

○壬午。谕内阁、前次保举堪胜副都统人员。现已用竣。著大学士领侍卫内大臣尚书左都御史都统等、将头等侍卫八旗各营参领给事中御史各部院郎中有堪胜副都统者。各保送一二员。出具切实考语。由兵部汇总带领引见。毋庸专摺具奏。所保人员。务将平日确知人品端方者。再行保举。至所保人员简用后。偶因公事获罪。其原保官著毋庸议。傥有因私获罪者。惟原保官是问。如所知不确。著毋庸保举。　　

○又谕、棍楚克策楞等奏、审拟城守尉借贷所属铺户钱文。并与属员铺民等赌钱一摺。此案解任城守尉恩福、以专城三品大员。不知洁己率属。所行种种不端。并邀属员铺民进署赌钱。实属有玷官箴。恩福著即行革职。照赌博本例枷号三个月。满日从重发往乌噜木齐效力赎罪。以为卑鄙不端者戒。　　

○以服阕巡抚周之琦、为太仆寺卿。署刑部右侍郎。　　

○癸未。遣官祭贤良祠。　　

○以翰林院编修程伊湄、充日讲起居注官。右春坊右赞善邵灿、翰林院编修李嘉端、史佩玱、署日讲起居注官。　　

○调乌里雅苏台将军廉敬、为成都将军。荆州将军德楞额、为乌里雅苏台将军。以西安左翼副都统布彦图、为荆州将军。调西安右翼副都统齐哴阿、为左翼副都统。以二等侍卫海龄、为西安右翼副都统。　　

○予故成都将军德克金布、祭葬。谥勤勇。　　

○予广东出洋被雷火烧毙把总吴国泰、四川阵亡兵丁饶胜等三名、甘肃阵亡兵丁祁柄柱等五名、赏恤如例。　　

○礼部议准、江苏巡抚裕谦疏报、采访通州贞节妇女袁杨氏等五百二十三口。四川总督宝兴疏报、成都各属张尚氏等五十八口。各请建总坊旌表。从之。　　

○给江苏上元、江宁、句容、溧水、江浦、六合、常熟、昭文、昆山、新阳、阳湖、无锡、江阴、金坛、十四县被水灾民一月口粮。及江阴县民房修费。　　

○甲申。谕军机大臣等、据宝兴奏拏获湖北江西冒充灾黎。在川滇陕西等省叠次行窃匪犯何汶礼等、及妇女幼孩共一百名口起出赃银五百余两。金镯衣饰多件。夥匪梅仕名持仗拒捕。被格身死等语。匪徒纠结夥党。诡托灾民。肆窃滋扰。大为地方之害。该省冕宁等县。前经拏获楚省诈冒饥民叠窃匪犯张荣盛等多名。此次所获何汶礼等。复讯由湖北结夥四出。窃扰多省不可不严行禁止著周天爵、伍长华、饬属认真查禁如系实在饥民。即行妥为安插。若系奸徒假托灾黎。藉兹出扰。立即严行缉拏。总不得令其外出。滋生事端。以戢奸宄而靖地方。将此谕令知之。　　
</div>
    <div class="pagination">
<a href="清实录道光朝实录_page608.html">上一页</a><span>...</span><a href="清实录道光朝实录_page604.html">604</a><a href="清实录道光朝实录_page605.html">605</a><a href="清实录道光朝实录_page606.html">606</a><a href="清实录道光朝实录_page607.html">607</a><a href="清实录道光朝实录_page608.html">608</a><span class="current-page">609</span><a href="清实录道光朝实录_page610.html">610</a><a href="清实录道光朝实录_page611.html">611</a><a href="清实录道光朝实录_page612.html">612</a><a href="清实录道光朝实录_page613.html">613</a><a href="清实录道光朝实录_page614.html">614</a><span>...</span><a href="清实录道光朝实录_page610.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
