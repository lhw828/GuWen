<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1040 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1040 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之七百七十六　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。正月。辛巳。上御正大光明殿。赐大学士尚书等宴　　

○谕曰、期成额、定长奏、审讯知府李拔。所禀买金贿托各情。不察虚实。辄行禀告。请交部严加议处。并讯出张宏燧。代熊学骥买金。及张何衢等探信各情由。请分别办理等语。李拔原禀。祗系密送宫兆麟。经宫麟呈出始行逐一研究。并非径向期成额等捏词诬控。是其所禀虽不尽实。转不必以此加罪。其张何衢。吴世贤之探听。亦属外省常有之事。均无庸交部。熊学骥令属员买金。并短发价银。实属有罪。著革职。交部核议具奏　　

○谕军机大臣等、期成额等、查审冯其柘弥补亏空一案。分别拟罪之处。已批三法司核拟具奏矣。此案李因培。赫昇额。授意属员。以致辗转那移。巧为弥补。实出情理之外。巡抚为封疆大臣。藩司系钱粮总汇。一省之整饬稽查。惟于抚藩是寄。仍伊等竟敢上下扶同。徇情朦蔽。充其伎俩将何事不可为。是伊等之罪。实在于有心欺罔。较之监守自盗。更为重大。今期成额等。以赫昇额依侵盗钱粮一千两以上律。问拟斩候。于情罪既不相符。而牵引侵盗钱粮律文。转似故为周内。亦不足以服赫昇额之心。赫昇额。不必就此案完结。李因培前已降旨拏解湖北质审。俟解到后。与赫昇额质对明确。即照此旨定拟。再行具奏。并将谕旨叙入摺内。可传谕期成额。定长知之　　

○壬午。谕、据期成额等、查审冯其柘亏空至二万余两之多。李因培授意张宏燧。代为弥缝报少。及赫昇额令属员帮同弥补一案。骩法营私。实出情理之外。州县亏空。本有应得之罪。若私自通同帮补。既使劣员幸逃法网。且必复贻累他人。效尤侵蚀。弊将无所底止。深可痛恨。上年山西段成功。亏帑累累。各属帮银填补。业经大加惩创。不料未及一年。湖南复有此案。可见外间上下扶同之习。固结不解。各省皆然。吏治尚可问乎。从前州县侵亏那掩之弊。锢习相沿。经皇考御极。严加整顿。始得肃清。朕方谓谨守成规。即可臻大法小廉之治。而刑罚世轻世重。张弛互用。道亦宜然。不意近年藐法欺朦之案。屡惩屡犯。此未必非因朕三十年来。水弱易玩所致。如此。则不得不力为整饬。朕亦非不能振纲饬纪者也。督抚为封疆大臣。藩司为钱粮总汇。一省之察吏纠贪。乃其专责。如遇属员侵亏帑项。据实参劾。则属员自必共知顾忌。何难使诸弊澄清。况督抚等。皆朕所简畀。深加倚任之人。亦何忍不共励天良。力持公正。而乃专事弥缝。通同徇隐。甘蹈欺罔重罪而不辞。是使朕竟无一可信之大臣。亦伊等不能承受朕恩。享安静无事之福也。试思督抚膺高爵厚禄。待之不为不优。而幸际昇平。并无折冲宣力之事。宴然坐享丰盈。其稍可自效者。不过正己率属。共矢洁清。乃尚不思殚竭丹诚。秉公尽职。又安用此督抚为也。现在已经发觉之案如此。则各省之匿而未发者。大略相同。非朕之必欲逆诈亿不信。实伊等甘于自欺。致不见信于朕耳。此等贪黩欺朦之辈。天道昭彰。无不自然败露。随时严治。未尝不可肃国典而儆官邪。然与其犯而后惩。莫若先为明切申戒。著传谕各督抚。即就所辖属员内。通行查察。将有无亏空。据实保奏。计伊等此次覆奏。亦未必遽肯和盘托出。即如前此查覆首邑赔垫一事。明知其未可尽信。朕惟将各摺批交该部。以待将来证验。此次各省所奏。实与不实。朕仍姑不深究。奏牍既陈。祸福惟听其自取。将来或别经犯案。惟于覆奏之该督抚是问。无谓朕言之不豫也。嗣后并著于年终。将属员有无亏空之处。汇奏一次。以重责成。著为令。并将此通谕中外知之　　

○谕军机大臣等、期成额等奏、审讯冯其柘亏空情节。及李因培、赫昇额、授意张宏燧、代为弥补。竟与山西段成功之案。事同一类。实出意料之外。其所称李因培、于张宏燧清查禀覆时。告以亏项太多。汝系能办事之人。好好去办。我也不用细说等语。于紧要处。概付以隐跃含糊。全不成话。此必非当日实在情节。难以凭信。至赫昇额令各属员帮同弥补。巡抚断无不知之理。其事或系李因培未调任之先。或在常钧接任之后。何以并置不问。且李因培之为人。平日好任机智。立崖岸。又岂肯随波逐流。与人分过。即以常钧之遇事颟顸。亦未必懵懂若此。而谓李因培竟甘受属员愚弄而不顾。其谁信之。若云因通省仓库钱粮。业经题保无亏。恐尽数指参。致受奏报不实之咎。较伊现在所得罪愆。孰轻孰重。李因培又岂不知审度决择。何至昧昧然自贻他日之累乎。此皆情理所必无。岂足以成信谳。试问定长。设遇此等亏空之案。肯无故曲为掩盖。致日后发觉。因人获罪乎。看来李因培。与冯其柘。若非别有关切隐情。必不肯无端徇情开脱。此中关键。岂可不切实根求。将来本因培到案时。著逐一严行诘讯。务得确切实情。勿少任其狡词饰混。期成额。定长。如意图将就完案。稍有不实不尽之处。朕或另派大臣覆往查讯。恐伊等不能当此罪也　　

○又谕、昨期成额等奏、审讯参革知县冯其柘亏空一案。据冯其柘供称。接收原任知府饶佺仓谷亏缺三千余石。又原任武陵县知县杨嘉植交代时。有亏项二三千两等语。冯其柘之亏空。既经供出接收前任饶佺。杨嘉植。原有亏项。自应逐细根究。即去饶佺业经正法。无可质讯。而杨嘉值参革未久。其人尚在。何难拘提到案。研究实情。乃摺内仅以冯其枯不能指出确数。声请无庸办理。未免有大事化小之意。州县侵亏帑项。既经败露。且据案犯供明。岂可因其已经离任。不加追诘。使之独行漏网。著期成额等。速即行提杨嘉植到案。质对明确。务使水落石出。以成信谳。著将此传谕知之　　

○癸未。谕军机大臣等、据乌勒登奏称、哈萨克因避雪越入卡内游牧。伍岱带兵前往驱逐等语。想已移咨阿桂矣。哈萨克等。因伊处所雪大。爱惜牲畜。越入卡内。今被驱逐。如果恭顺移去。自毋庸另行办理。若复藉端支吾。著照所请。即将头目人等擒拏具奏。并将牲畜拘留。其酌量施恩赏回之处。候朕再降谕旨。惟哈萨克等。屡经越卡游牧。或驱之即去。或托故迁延。若不酌定章程。恐伊等性情狡猾。故为尝试。卡座人员。亦无所遵循。可传谕阿桂、即速前往雅尔酌办。仍晓谕哈萨克等。尔等系归顺大国臣仆。理应输纳贡赋。因大皇帝垂念外夷路远。免其进献。尔等若以牲畜遇雪。欲觅妥善地方。进我卡内游牧。亦当禀明我处大臣。呈纳贡赋。方为允当。且今安集延。布噜特等处部落。来至回城。均令纳税。尔等既藉卡内地方游牧。即宜一体纳贡。嗣后将哈萨克马匹牲畜。如何抽取作贡。及雪融后即行遣回之处。阿桂即向哈萨克等详悉定议具奏　　

○军机大臣等议覆、定边将军成衮扎布奏称、张家口外、安设喀喇沁台站四十余座。管站官十五员。除将现发废员。分管效力。余均由京派笔帖式前往。今地方宁谧。官兵驻劄多年。事务业经熟习。祇留管台章京。足资料理。请将遣往十一台站之笔帖式彻回。又托里布拉克官差。多以喇嘛牲畜应用。请令理藩院。给与执照。停其应差。均应如所请。其科布多牧厂需人。请于喀尔喀。厄鲁特等。选择年力精壮者。学习行走。应令该将军自行酌办。至称伊绷等处。踏勘修城。添驻官兵之处。究恐俄罗斯等妄生疑惧。应仍照原议停止。从之　　

○甲申。谕、据永泰奏、解运内务府缎纱等项。行至宿州地方被窃。嗣据亳州知州潘振莹。缉获正贼。起有原物。移解宿州收审等语。织造解京物件。向来从无中途失脱之事。此次缎纱等项被窃。皆由永泰不能慎重派役。致有疎虞。至疎防失窃之该地方官。例有应得处分。而缉获正犯之官役。亦应量示鼓舞。该督抚等。何以并未奏闻。著将此传谕高晋等。令其即行查明具奏。并谕令永泰知之　　

○丙戌。直隶总督方观承、奏报得雪沾渥。得旨、京师亦如之。实深庆慰矣　　

○丁亥。谕军机大臣等、据玛瑺等奏称、游击姚宗弼、申报台布至噶噶地方。因乌拉马匹羸瘦。询问番子头目。答以并无肥马。动作不逊。台布令其摘去佩刀。其属下人等。掷石击打。台布顶际中伤。在扎雅克住宿三日起程。当已饬交扎雅克喀萨顶之呼图克图尚卓特巴等。将肆行掷石人等查报等语。台布因牲只疲瘦。问及番子头目。即应将餧养之法。严行教导。令其畏惧。纵伊等敢向台布动手。亦当示以镇静。何遽令其摘去佩刀。自形怯懦。番子等因怀疑惧。掷石击打。俱缘急迫所致。然竟敢将钦差侍卫击伤。实属目无法纪。可即传谕玛瑺等、由藏带兵二三百名。前往噶噶地方查办。并传谕阿尔泰。于成都满兵内。派拨二三百名。雅郎阿如已到川。即著带领前往。若尚未到。著于满总兵。或副将内。拣选一员。并派协领一员。一同带领。前往扎雅克噶噶地方。会同玛瑺办理。途次仍听玛瑺等信息。如需此项兵时。即速前进。傥未到之先。玛瑺等业已办结。亦即将兵带回。台布至成都时。阿尔泰即询明起事之由。再传旨摘去翎顶送京。俟此事查明后。再行治罪。并将此传谕玛瑺等知之　　

○河东河道总督李清时、吏科给事中巡视济宁漕务葛峻起奏、东省运河。前因汶水过大。圈堤民堰。防护维艰。商船未能通行。议令侉夫赶办挑浚。今泇、捕、上、下河等厅属。均已挑完。查台庄一带。商民船只。向系南漕抵东。始准随漕开放。惟东省灾区。民食急须接济。应俟各厅塘长河水势铺足后。即令商贩米船。先期行走。得旨、览奏俱悉　　

○戊子。谕军机大臣等、据孔照焕奏、查有管勾周士楷一员。并未咨参。兹准部咨斥革。不知何人捏造印文咨部。现将经管文移之书吏张何。押交曲阜县究讯。并咨山东巡抚查办等语。管勾周士楷。既未经孔昭焕咨参。其咨部印文。系何人窃用捏造之处。不可不严加讯治。著崔应阶切实审究。务得确情。按律定拟。至孔昭焕。甫有清查族谱。滥给孔继衮劄付。在外滋事一案。何以复有窃用印文之事。或系有人欺伊年幼无能。从中滋弊。或系伊年已长成。渐不安静。为未可定。著崔应阶留心体察。据实覆奏　　

○己丑。谕曰、予告工部侍郎范璨、患病溘逝。著加恩赐祭一坛。交该抚照例办理　　

○谕军机大臣等、据阿桂奏称、伊犁贸易之哈萨克。近甚稀少。询据哈萨克贝克等禀称。伊等牲畜。均于游牧处。经喀什噶尔之回子易去。恐于伊犁等处需用牲只有碍。且彼此来往贸易。日久必致滋生事端。已移咨绰克托。严行禁止。并欲令哈萨克。将伊货物扣留。其回子拏解伊犁治罪等语。阿桂所办过当。回子系朕臣仆。即与内地民人相等。今民人各处贸易。获利丰盈。生计饶裕。岂不甚善。回子向哈萨克交易。均属伊等有益之事。如喀什噶尔等处牲畜既多。伊犁。乌噜木齐。尽可通融应用。岂有因贸易之故。遽将货物扣给哈萨克之理。且喀什噶尔。与哈萨克相离较远。尚有商贩往来。则伊犁之厄鲁特。伯德尔格回子等。若就近前往交易。亦甚有裨益。而官用牲只。得之亦易。总之伊犁回子。俱隶版图。大臣办事。务持大体。不可存畛域之见。阿桂但期于伊犁有益。并未筹画及此。前虽有禁止伊等彼此贸易之旨。特以回疆新定。不可令哈萨克纷纷往回地行走。故祇准在伊犁贸易。今回子等前往哈萨克。又非哈萨克拦入回地可比。此等事体亦当因时制宜。不可拘泥成案。著传谕永贵。旌额理。绰克托等。惟将新疆回子。往哈萨克游牧贸易。如何不致滋生事端。并公私均有裨益之处。酌立章程。会同阿桂。详悉妥议具奏　　

○命户部员外郎周曰赞、提督河南学政　　

○庚寅。谕、朕巡幸天津。周览河堤淀闸。指示机宜。永求畿辅民生利赖。翠华临莅。宜沛恩施。所有经过地方。及天津阖府所属。本年应徵钱粮。著加恩蠲免十分之三。以昭乘春布泽之意。该部即遵谕行　　

○大学士管云贵总督杨应琚、云南巡抚汤聘、提督李时升奏、据总兵朱仑等禀报。缅酋猛毒之弟卜坑。及领兵头目莽聂眇遮。屡赴军营乞降。据称。前因蛮暮及各土司。近年贡献逾期。率众索取。原非抗拒大兵。今屡被惩创。情愿息兵归顺。至蛮暮。新街等处。实系夷人资生之路。并恳赏给贸易。批。如此。则前此受降之事。何以完结。且能保我兵既彻。彼不诛夷此二处乎。又批。缅亦一大部落。彼若乞降。当有国王之表。同安南、暹罗之例。或可将就了事。然亦必将蛮暮、新街、献于中国方可。又奏、臣等随饬朱仑。传唤卜坑等、诘以猛毒狡诈难信。如果畏服。当先彻兵输诚。旋据莽聂眇遮等报。于十二月二十八日。已将匪众遣散。现在委员前往确查。得旨、另有旨谕。此奏大不妥。前已有旨。此更继为尝试而来。非公忠体国。与朕同心大臣之所为。大不是矣。宁不想病后朕所加恩乎。谕军机大臣等、杨应琚等奏、缅匪屡次乞降。并恳请将蛮暮。新街等处。赏给贸易。现在酌办一摺。所奏大不是。已于摺内批示矣。前据该督以木邦、蛮暮、相率归诚。已得缅甸要隘。请乘机办理。朕以该督素称历练。必非轻率喜事者。因令其审势熟筹。以定行止。续经该督亲往受降。自必操成算于胸中。豫定善后之计。故尔勇往直前。并非朕意存成见。必令该督如此举动也。昨据该督节次奏报剿杀万人。军威大振。又称地险瘴多。得不偿失。前后已自相矛盾。如果我武既扬。贼匪胆落。何难乘胜长驱。肤功迅奏。而转为畏怯不前之语。恐所奏非该处实情。业经传谕明切指示。今复据奏、缅目情愿遣散兵众。请赏给蛮暮。新街。照常贸易。是缅匪名为乞降。实不过暂退其众。且欲得其故地。此等狡诈伎俩。其将谁欺。而该督遂甘受其愚。据以入告。可见所奏全非实在情青。不过粉饰虚词。藉此以彻兵了局耳。试思缅夷亦一大部落。如实系诚心乞降。愿附属国。其酋自当请罪纳款。具表输诚。效安南、暹罗之通职贡。奉正朔。并将蛮暮、新街、呈献中国。尚可将就了事。朕亦无求多于荒服之心。即或事属难图。亦当将该地现在情势。据实奏闻。候朕酌量定夺。今率据绿营将弁捏词禀报。以匪目遣散兵众为得意。辄欲还其归附之地。息事苟安。尚复成何事体。岂该督办理初意。即思如此草率完局耶。独不计蛮暮、新街等、既已纳降。并遵定制薙发。即成内地版图。今若准其贸易。则其地仍归缅匪。杨应琚能保此数处人众。不遭缅匪荼毒乎。且蛮暮而外。尚有木邦、整欠、整卖等处。前此恳求内附时。并请我兵保护。今该督亦置之不言。是缅匪既得蛮暮。则木邦等处。亦将悉还之而听其戕贼乎。如此。则几视受降如儿戏。何以靖远夷而尊国体。设因缅匪兵众既散。遽将我兵彻回。致有贻误。则伊等之错谬。更不可问矣。至于就事完事。乃向来督抚等颟顸陋习。此施之地方政务。尚且不可。况边徼用兵。何等重事。而亦欲图聊且塞责耶。杨应琚。尚属公忠体国大臣。乃竟屡以空言尝试。颇不类其平日所为。岂伊病体尚未全痊。调度不能自主。或出自汤聘。李时升等。从旁怂恿。杨应琚亦遂附和苟同。故为此奏耶。且李时升以提督统兵之人。何未一临阵。而止听一副将之报。遂欲将就了事乎。杨应琚。若神志不昏。则无论朕素日倚重之恩。不当稍存欺饰。即其患病以来。朕日夜系思。赐医赐药。体恤存问。何等优渥。杨应琚宁不知感激奋励。实心妥办。以副朕怀。而所奏乃出意料之外。实非所以报答朕之逾格恩施矣。著速传谕杨应琚等。就该处实在情形。妥协经理。仍速将现在光景如何。切实驰奏。杨廷璋、此时或尚在永昌。未经回粤。并著会同确商筹办。务期妥善。将此一并传谕知之　　

○辛卯。谕、适郡王品级贝勒玉素布、来京入觐。因在途病故。朕心深为轸念。已施恩赏银五百两。交地方官。将伊灵柩照料护送。今据吴达善奏称、玉素布之子伊勒巴喇伊木、又因出痘身故。玉素布父子、前来入觐。俱已在途身故。深为可悯。朕心愈加痛惜。此虽系伊父子定数。朕心甚为不忍。著施恩再赏银五百两。办理伊勒巴喇伊木丧事。交吴达善、派员沿途善为照料。将玉素布、伊勒巴喇伊木灵柩。送至伊家。仍交道员萨瀚、俟玉素布等灵柩。前抵哈密时。在哈密库贮银两内。动拨五百两。著萨瀚亲身送往玉素布家中赏奠　　

○又谕、云南永昌府。现有办理事件。著扬宁即速驰驿前往　　

○谕军机大臣等、昨扬应琚等奏、缅匪请将蛮暮、新街等处。赏给贸易等因一摺。所见实大不是。已有旨详悉饬谕矣。今复细思此事。杨应琚等。办理既已不得窾要。恐其中茫无主持。调度机宜。必致日益歧误。于事大有关系。且将来筹画妥办。朕仍不能他诿。若俟其偾事而后为整理。则须另起炉锤。不若此时核实斟酌。审机集事之为愈。因复明白谆谕。使其知所猛省。不堕迷途。从前办理缅匪之初。原因莽逆召散。窜入彼处。向其索取。若缅酋将召散献出。原无事多求。既而该督以木邦。蛮暮等处。相率投诚。请中国发兵保护为奏。朕彼时原以缅甸僻在荒陬。其事亦不值一办。并未尝有兴师勤远之意。因思该督阅历有年。必非轻率喜事者。故谕令量势熟筹。以定进止。该督自当慎之于始。如木邦等实因彼等众心畔散。窘急来归。固可就其已涣之势。设法招徕。使其自成瓦解。然亦应计及受降以后。如何抚驭绥靖。御其外患。俾之永隶版图。若其间稍虑有棘手之事。原无妨拒而不纳。此所谓可行则行。可止则止之要领也。乃该督辄前往亲受其降。朕以该督既如此勇往。自必胸有成算。此后诸事。皆无难迎刃而解。方嘉该督之实心体国。冀奏肤功。以加渥赉。及缅匪率众至蛮暮骚扰。以业经归附之疆。自不可听其蹂躏。既已发兵进剿。即当尽歼贼众。以卫此降蛮。迨新街小挫。因致退兵。益当策励士众。奋勇前进。以扬我武。乃遽听其头目一语。谓彼酋长乞降。转请给还已附之地。遂欲将就了局。方在交锋之际。并未制胜克捷。遽思歇手。尚复成何事体。朕办理庶务。从不肯稍任颟顸完事。况用兵边徼乎。试思我大清国全盛之势。何事不可。即如前此西师之役。平准夷。定回部。在行间者未尝不经历艰险。终成大功。皆由我国家将士同心效忠。有进无退所致。蕞尔小丑。有何足畏。遂欲半途而废。宁不虑见轻于外夷。杨应琚即未身亲军旅。前在陕甘总督任内。西陲耆定一事。朕如何运筹指示。岂竟毫无闻见乎。至现在调集之兵。一万四千有余。兵力不为不盛。更不当稍存畏阻。乃伊等自新街一战。即退回楞木。而两次所报交兵之地。又止称铜壁关铁壁关以外。按图而计。楞木已在新街之内。两关则并退至我界内矣。而该督所奏屡次杀贼万余。究在何地。及如何御战剿杀之处。并未详晰声叙。则其所谓得胜。仍不过绿营虚夸粉饰恶习。必不能出朕所料。设果如伊等所云。缅匪此次挟以侵扰蛮暮新街之众。前奏止有二万。若杀至万余。则已去其大半。贼匪宁不胆落奔逃。尚敢拥众相拒。而此次犹以遣散贼众为词。则前后奏报之不足信。益显然矣。又如莽聂眇遮等。既有诣军营乞降之说。杨应琚现在病中。即不能亲往查询。李时升所司何事。亦岂有不亲至军营。察其诚伪。而率委之总兵朱仑。任其处分。朱仑又不亲见匪目。复委之参将哈国兴。出营传谕。此何等事。而该提镇轻忽若此。有是理乎。且李时升身为提督。统兵乃其专责。现在驻守何处。何未闻其亲历行阵。督率进兵。以张军声而作士气。而总兵华封。刘德成。又在何处。何以止令朱仑、乌勒登额、分兵守剿。于华封等总不提及。且就地图核其形势。新街只水路要隘。尚有木邦等东中两路。可通阿瓦城。又何以不派华封等。往彼相机办理。以成犄角之势。令其首尾不能相顾耶。况办理缅匪。本因索取召散。而该督自去岁夏秋以来。于内地如何往索。及缅匪如何答覆。擒献与否之处。总未一语奏及。务末而忘其本。又安能得事之肯綮乎。总之此事既已办理。断不能如伊等所奏、为草率苟且之计。即此时瘴疠渐发。我众未可冒涉。亦当俟秋深瘴退之候。另筹分路进剿。捣其巢穴。一举而歼灭之。使蛮荒永靖。方合正理。若杨应琚实见有必不可办之处。朕亦非必欲穷兵黩武。但业经选调兵马。征剿缅甸。众所共知。岂能遽尔无端中止。而此事实杨应琚始终经理。因何冒昧舛谬若此。伊实不能辞其责。以杨应琚平素老成历练。实不类其所为。或伊赴滇时。本系病后。神志昏愦。一切不能自主。误听绿营将弁。谎饰怂恿。遂致办理贻误。亦未可定。则当据实陈奏误听之实故。恳请重治其罪。并即严参其误言起衅之人。朕亦当明降谕旨。以朕误听杨应琚之言。办理缅匪之失。布告天下。且谢朕用人不当之过。庶可罢兵蒇事。朕此次开诚训谕。杨应琚当知感激自励。尽布悃诚。毋得稍有隐饰。以速愆戾。至前寄去孔雀翎。蓝翎。令其察看实在出力将弁赏戴。以示鼓励。从前西陲用兵。亦系如此。但彼时皆我领兵大臣。目击将士等杀贼立功。并有实迹可据。故赏罚明而人心益奋。今观杨应琚等节次奏报。率属虚词。恐其功绩未能悉当。若不过止给巧于饰对之总兵副将各员戴用。以图夸耀。则滥赏冒功。其咎更大。亦非朕奖劝本意矣。又昨奏摺内。有弄种。止丹等地名。皆前图所无。著另行详悉绘图呈览。此后或驻兵战胜之处。其地名有图所未备者。即将附近图内何地之处。随时声明。以备披核。将此即速传谕知之　　

○又谕曰、杨应琚等办理缅匪一事。种种舛谬之处。已降旨明切饬示。由六百里加紧驰谕矣。兹复按阅地图。再四审度。愈觉该督等前后所办。其大不是。实出情理之外。不胜愤懑。该督前奏蛮暮等投诚时。已令其薙发留辫。并将我兵驻劄新街。占据地势。则此两处。皆为中国版宇。而两处降附之人。即同内地人民。自当加意守护。扼其险要。以为进兵之地。前此新街小挫。尚意其不过偶然失事。我兵仍驻守其地。以图剿贼。而其后乃称退至楞木。渐且止及铜壁铁壁二关。今按图详阅。楞木距新街。已隔猛英。高里。二土司之地。而二关则并在我界内。我兵既已退回。则是蛮暮。新街。早已弃而不守。其两处地方。现在作何著落。降附之人。或尽为缅匪戕害。或复为缅匪胁从。该督屡次奏摺。总无一语提及。若此两处尚隶内地。何以不照前在彼驻兵。转退至楞木以内。设仍为缅匪侵占。其地已复为贼有。又何以有请赏给贸易之语。矛盾支离。殊不可解。又如该督两次所奏、杀贼万余。是我兵威业已大振。纵不能即乘胜直入。深捣贼巢。亦当及此克捷先声。复进据蛮暮、新街、搜逐贼匪。更不应退回内地矣。看来该督迩日所奏。皆系听信绿营粉饰。全非实情。即从前所称受降诸事。亦不过诡语铺张。希图耸听。今则破绽自露。虽欲掩饰而不能尽掩。岂公忠体国大臣所宜出此乎。再从前投诚之众。如整卖、景线、景海等处。俱经该督奏请赏给职衔。已允所请。交部发钞。又中外所共知者。此等人地。现在作何光景。该督亦未筹及。今于蛮暮新街之事。谬误若此。设整卖等处。缅匪又复效尤肆扰。该督等亦将置之不顾耶。至李时升前来陛见。尚觉奋勉妥练。是以将伊调任滇省提督。冀其出力报效。乃伊自到滇以来。并未闻其亲至军营。督率士卒。奋勉进剿。至今不知其逍遥何地。身为统兵大员。如此养尊处优。玩忽从事。是不能承受朕恩。亦必如达启之自取愆尤矣。再从前汤聘等。参奏赵宏榜。在新街轻进失事。复将伤病官兵器仗。收入草屋。放火焚烧。退回内地。请将伊革职治罪。彼时以赵宏榜如果系轻进。则尚系勇往向前。犹可原谅。但恐轻进之语。亦未可尽信。是以谕令该督等确查具奏另办。迄今数月。何以尚未奏及。不知伊等在彼。所办何事。前因该督闻信即往永昌。似属实心为国出力。是以传谕嘉奖赏赉。并欲待以酬庸渥典。由今以观。则其前此所奏。不过文饰敷衍。毫无实际。既受朕恩褒。便欲将就了事。其视朕为何如主。此等伎俩。竟能巧为尝试乎。现已谕令据实覆奏。且俟奏到再行定夺。著将此严切传谕知之　　

○刑部议覆、陕西学政吴绶诏奏称、例内定拟诓骗等罪。俱分已成未成。惟考棚枪手。未经区别。请嗣后凡场外经访拏禀首者为未成。如已顶名入场。无论当时被获。事后发觉。俱为已成。未成者。除系积惯随棚。仍遵例枷号三个月。发烟瘴地方充军。其审系立有文约。而赃未入手。均照诓骗未成。财未接受。罪应满徒例。加枷号两个月。但经口许。罪止杖责者。加枷号一个月。其已成者。不分有无立约。及口许虚赃。俱照诓骗已成例。枷号三个月。发烟瘴充军。雇倩之生童同罪。若实系被人撞骗。赃止口许。亦照诓骗未成。财未接受例。杖一百。徒三年。应如所请。至称父兄子弟。顶名代考。虽与凡人雇倩不同。而骩法作奸。尤难查察。并请设立专条之处。应即照凡人枪倩例。一体治罪。毋庸另议。从之　　

○癸巳。上诣长春仙馆。问皇太后安。奉皇太后居畅春园　　

○谕曰、西洋人艾启蒙、在内廷行走。尚属勤慎。著照从前郎世宁之例。加恩赏给奉宸院卿衔。谕军机大臣等。昨因提督李时升。身为统兵大员。并不亲赴军营督办。一味玩忽因循。不堪复膺专阃之寄。是以降旨革职。留滇效力赎罪。适扬宁陛见。即将伊补授云南提督。并令其驰驿前往。代李时升任事。朕之所以简用扬宁者。以前此西陲用兵时。伊曾随历行间。身经战阵。冲锋杀贼之事。素所谙习。必不致如达启。李时升辈之畏葸不前。且伊身系满洲。亦断不肯效绿营虚诳恶习。是其实心出力。乃所优为。朕之期望于彼者。亦不过如此。顷曾面谕及之。至军营一应调度机宜。则仍系杨应琚专责。切不可稍存观望。况扬宁之职。祇在督兵剿贼。而其可倚又在诚实不欺。若运筹决胜。原非所娴。朕并未以此相委寄。即杨应琚始终经理缅匪一事。功过惟独任之。此时更不能妄思推诿也。此事初办时。朕实毫无成见。因该督屡奏有可乘之机。朕以该督素为历练。必不致轻率喜功。且必胸有成算。方待其建绩策勋。不意该督前后所办。竟为绿营将弁所诳。病昏不察。信以为真。而李时升惮于亲往。既为其下所愚。复转以愚该督。而该督又轻据若辈粉饰虚词。率尔入告。朕亦误听杨应琚之言。为所朦混。今见其诸未妥协。因综其始末。详核熟筹。始知该督之种种谬妄。至此及水落石出。而其最甚者。如两次所报杀贼一万有余。尤为荒诞。夫杀贼果至盈万。则填尸流血。其占蔽地面。当复不小。伊等果能悉数其战胜之处乎。且该督等前奏、自新街小挫。即退回楞木。似蛮暮。新街。皆已弃而不守。若斩获果真。则兵威大振。先声所布。何事不可为。纵未能乘胜冞入。直捣贼巢。而奋我锐气。逐北追奔。无难径抵蛮暮新街。搜戮匪徒。收复故地。何未闻伊等仍至彼两处驻一兵杀一贼乎。且从前平定准噶尔。回部。征剿荡除。不下百余战。统计所戮尚不及万人。乃谓两次交锋。俄顷之间。方隅之地。竟能杀贼如许。有是理乎。杨应琚办此一事。既已误之于前。此后不宜再误。屡次所降谕旨甚明。况办理缅匪一节。杨应琚既已承担其任。即与朕谊同一体。更不容稍有隐欺。如该督果见其势有难行。即遵前旨据实陈奏。亦可另为裁夺。若欲如前奏之虚朦文饰。便图颟顸了事。杨应琚其何以对朕。而朕亦何以对天下。岂朕平日所倚任为公忠体国之大臣可出此耶。至该督前此之误。原因病躯不能亲至军营。而李时升亦不亲往。惟任将弁等捏词愚弄。今扬宁至彼。自可得该处实在情形。不特朕可灼知万里以外。即杨应琚深悉实情。亦可相机妥办。期收效于桑榆。于彼实有裨益。但恐外省陋习。妄疑专遣大员。驰赴军营。必倚其主持经画。则大不然。无论杨应琚至此难以卸责。即朕或以杨应琚为不可复用。何难另简督臣往代。而专派一提督以掣其肘乎。杨应琚若误会朕意。略有瞻顾诿谢之心。则是自速重愆矣。著明白传谕、即令扬宁赍往。谕令该督知之　　

○甲午。上诣畅春园。问皇太后安　　

○还宫　　

○吏部议准、四川布政使张逢尧奏称、应用教职之岁贡。如有病故。例应随时报部销册。惟未经查报之地方官。得援引家属未报。声请免议。往往视为无关紧要。不行申报。致部选后缴凭开缺。往返动经半载。或一缺接选数员。均经物故。旷缺至二三年之久。请嗣后漏报此项之员。俱照定例议处。不得援例请免。应如所奏。至称每科乡试后。将应用教职人员。验看陶汰之处。应仍遵前旨停止。从之　　

○礼部题朝鲜国王李昑、遣使表贺万寿、冬至元旦、三大节。安南国王黎维＜?礻耑＞、遣使表谢册封恩。并进岁贡方物。均赏赉筵宴如例　　

○以镶黄旗汉军副参领一等子马元凯、为镶白旗汉军副都统　　

○调直隶天津镇总兵那丹珠、为马兰镇总兵。以通州协副将杨克信、署天津镇总兵　　

○是月。江西巡抚吴绍诗奏、据赣州府知府李枝昌禀、洙泗书院学录孔兴圭、同祀生孔兴珙、投递衍圣公孔昭焕移文。来赣清查族谱。旋在赣县长落、方田、西坑、三处。索收盘费银五十两。当委员将孔兴珙、并挑夫李曰凤追回。据供、孔兴圭途次患病。已回湖广通城县原籍。仍将委牌交伊代查等语。现在咨提孔兴圭、及随从书役。来江质讯。并将孔兴圭果否奉部发给文凭。及孔兴珙是否实系咨部祀生之处。仍飞咨衍圣公查覆。得旨、所奏似闻孔昭焕处分后。始赶奏者。颇瞻徇观望矣。即当究其沿途生事之罪。严行参处。何又问彼之有。汝大不是矣　　

○山东巡抚崔应阶奏、东省历城等处。上年收成歉薄。春月东作方殷。农民有需买食。恐商贾藉以居奇。请将官仓米麦杂粮。照时价减粜。每石价在一两以下者。减银五分。一两一钱以下。减银一钱。一两二钱以下。减银一钱五分。倘青黄不接。谷价增长。价在一两二钱以上者。均照每石一两出粜。秋成后。仍足敷买补之价。得旨、好。俾贫民皆得实惠。毋致胥役中饱可也　　

○又奏报。东省州县。于正月十八日得雪沾渥。得旨、欣悦览之。京师亦于是日得雪。可谓普被天恩矣　　

○陕甘总督吴达善奏、甘省应修次急城工九处。内金县等七处。均经购料兴工。惟安西府属渊泉县城。缘从前驻劄提督。规模宏厂。今提督已移驻乌噜木齐。往来改由新路。该处竟成僻径。且地势潮磏。春冬消长不一。城垣率多坍塌。驻兵仅六右名。人烟无多。铺户亦止二十余家。似无需重费帑金。修此旷僻大城。现已饬该道府踏勘妥协地方。另为筹议。至巴里坤城垣。经前督臣奏准。俟玉门、敦煌、二城工竣接办。查乾隆二十一年。系奏准派兵修理。今该处已非往来冲途。差使简少。计需匠夫三万七千二百二十余工。仍应于存城镇标兵内。挑其年力壮健者二百五十名。派拨谙练工程把总。外委。各一员。管领督率。该兵等虽有坐粮。但既任以力役。应每名每日。酌给银六分。毋庸另给盐菜口粮杂面等项。其土坯木料。即令购买牛车。派做工兵拽拉。俟事竣变价归款。得旨、如所议行　　

○四川总督阿尔泰奏、川省应修城工。需费繁多。原议拨用鼓铸余息。及余茶生息等项。除将现存拨应急工外。其余按年所获。统计祇七八万两。若俟陆续拨用。城工未能速竣。查川省试销余盐。量徵公费。经臣奏充办理夷务。接年共收公费银三万四百余两。而夷务业经完结。与其另款久贮。不若拨为修城之用。再各灶户配引外。又有零星余盐。自数十斤。至一二百斤不等。若按井灶增课。于额引觔数不敷。请仍照试销例。一体报官。并凑成数。交商代销。所徵公费银。统归城工拨用。报闻　　

○又奏、据管理夷务各员禀报、金川郎卡。节次查出递年抢掳南路各土司人口。一百三十三名口。并前掳革布什咱人口八名。及革酋之母。均情愿送还。经各委员眼同该土司收领。郎卡并将伊女。许配小金川土司泽旺之子僧格桑为婚。得旨、此又伏一衅端矣。当留心。不可隐讳。又奏、郎卡与邻封各土司。现俱严戒番众。安分住牧。其前恳赏还金川喇嘛七人。已由维州发交领回。至请领新印一事。俟开印后。郎卡另选亲信大头人赍领另报。得旨、览　　

○广西巡抚宋邦绥议奏、布政使淑宝奏称、广西四十七土司。例以巡道总理。知府兼辖。除庆远府属之永定、永顺、正副长官。及思恩府属九土巡检。因职微地狭。未经设有流官。又镇安府属之小镇安。现已改土归流外。余俱分驻佐杂弹压。其命盗重案。均归州县厅员承审。而失察疎防。仅将道府佐杂议处。致承审各员。以案件无关考成。常怀观望。而近年土官懈玩。率委土目经理。其逞刁唆讼。扰累土民。佐杂书役。多系土目戚族。难于稽查。而兼辖知府。相距窎远。耳目更难周遍。请嗣后各土司地方。均归承审州。县厅员就近兼辖。遇有参处事件。照例题参。其该管知府。以统辖议处。仍令各州县厅员。率同土司。及分驻佐杂。先将各土目逐一查验。有曾经滋事玩法者。悉行革除。另选安分土人。取结充补。并令佐杂会同土司。将外籍流寓民人。一并清查造册。送兼辖官稽察。如土目容留匪类。立拏重惩。佐杂土官。藉端滋扰。亦即严参治罪。若兼辖官有意瞻徇。一并参处。仍于每岁冬季清查一次。造册结报。其向无佐杂同驻之永定等十二土司。应令知府委员一例查办。均应如所奏。至巡道原系亲辖上司。土司承袭。及巡查边隘。均由加结转报。自应留心考察。嗣后有应行议处事件。请仍将该管道员职名。一并开参。得旨、如所议行。

大清高宗法天隆运至诚先觉体元立极敷文奋武孝慈神圣纯皇帝实录卷之七百七十七　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。二月。乙未朔。谕军机大臣等。福灵安奏、据御医李彭年、诊视杨应琚病势。尚未痊愈等语。是杨应琚等节次所奏、办理缅匪。种种错误之处。皆因该督病中神志恍惚。不能主持。致听将弁捏饰谎报之词。复为李时升等所愚。遽尔入告。否则杨应琚平昔。颇为历练老成。何前此担任勇往。忽图草率完结耶。现在征剿缅匪。关系紧要。杨应琚病既未痊。惟为众所欺哄。经理恐难妥协。伊子杨重英。向来尚属明干任事。不失世家旧族之风。著即令其驰驿迅往永昌。省视伊父。并勷助一切军务。杨应琚复得一子在侧。病体自更易就痊。且调度有未当之处伊子亦可从旁代为筹画。于公事自属有益。并可令其随杨宁前往军营。仿古来监军之意。协同办事。则彼处实在情形。杨重英皆得备知。可以转告伊父。并可一面据实奏闻。从前杨应琚。因病躯未能亲莅行间。边外确情。未经目击。故领兵将弁。得而朦蔽之。遂致有捏报杀贼万余。荒唐不可信之语。然在旁人。或可粉饰虚词以欺杨应琚。致杨应琚误信。亦以饰词妄奏。今杨重英亲往。断不肯稍欺其父。亦复不肯更欺朕。以致其父仍蹈前此虚谬之愆。即朕亦得灼知阃外切实形势。得以指示裁度。谅杨重英所奏必不敢稍涉虚浮也所有前后寄信杨应琚谕旨。并著钞寄杨重英阅看。伊现在江苏。著传谕明德接到此旨。即令其迅速前往。所有江苏按察使员缺。著明德另委妥员。暂行署理。并将此寄与杨应琚知之　　

○又谕、据冯钤奏、拏获行窃解京缎箱贼犯王福尹等。讯供。俱系甘肃回民。有该处贼首马得鳌。为积年巨窝。现在飞咨该督查拏等因一摺。马得鳌、纠合匪徒。资其盘费。肆出行窃。坐地分赃。大为民害。实属匪党首恶。非寻常窝贼可比。著传谕吴达善。即速妥选弁员。严密上紧缉捕。务期迅即弋获。以正刑诛。倘不实力查拏。致该犯闻风兔脱。惟该督是问。所有王福尹等供出各犯。并著一并躧缉。毋使漏网。即就近严行究讯。分别定拟具奏。冯钤原摺。并著钞寄　　

</div>
    <div class="pagination">
<a href="清实录乾隆朝实录_page1039.html">上一页</a><span>...</span><a href="清实录乾隆朝实录_page1035.html">1035</a><a href="清实录乾隆朝实录_page1036.html">1036</a><a href="清实录乾隆朝实录_page1037.html">1037</a><a href="清实录乾隆朝实录_page1038.html">1038</a><a href="清实录乾隆朝实录_page1039.html">1039</a><span class="current-page">1040</span><a href="清实录乾隆朝实录_page1041.html">1041</a><a href="清实录乾隆朝实录_page1042.html">1042</a><a href="清实录乾隆朝实录_page1043.html">1043</a><a href="清实录乾隆朝实录_page1044.html">1044</a><a href="清实录乾隆朝实录_page1045.html">1045</a><span>...</span><a href="清实录乾隆朝实录_page1041.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
