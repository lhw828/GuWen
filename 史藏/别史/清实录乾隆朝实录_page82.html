<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 82 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 82 页/共 1860 页
  </h1>
  <div class="content">
   ○贵州总督张广泗疏称。准刑部咨。现在纂修律例。应令各督抚、督同臬司。如有所见。许题请敕发律例馆。以备采择等因。今据按察使陈德荣。将刑名各条。详请核题前来。一、完赃开复。分别公私罪名。注明本条项下。一、强夺良家妻女。尚未成奸。即行取回者。请照强奸未成律。拟于本例内增入此条。一、请停三个月查明仇盗之例。仍按限查缉不获参处。一、疎脱人犯。仍照律减等科断。请将雍正七年、典卒治罪之例删除。一、窃盗不诬扳平人。仅供明赃夥数目者。请照常发落。不准减等。臣悉心体察。似觉可行。下部知之。　　

○豁免应追军需案内。原任布政使彭振翼等。无力完帑官。二十八员。银、五万八千一百三十三两有奇。又各项未完钱粮案内。官员民人、二十六员名。银、五千一十七两有奇。又军需案内。著赔未完。官、五员。银、一千七两有奇。又拖欠各项钱粮案内。官员举人、六十八员名。银、四百一十四两有奇。　　

○庚寅。上诣皇太后宫问安。　　

○户部议准、江西巡抚岳浚疏称。江西建昌府属之泸溪县。山路崎岖。挽运维艰。请将额徵漕米。改徵折色。从之。　　

○辛卯。礼部奏、恭加上圣母皇太后徽号礼仪。得旨、是。依议。　　

○补行直隶省乾隆元年分大计。不谨官三员。罢软官二员。年老官十三员。有疾官四员。才力不及官三员。浮躁官三员。分别处分如例。　　

○蠲免江南溧水、江浦、清河、桃源、安东、高邮、泰州、江都、甘泉、兴化、宝应、睢宁等、十二州县。乾隆元年分。水灾额赋。　　

○赏赉宗室觉罗王公大臣官员银币有差。　　

○予故总理三陵事务、散秩大臣、三等男伍格。正红旗满洲护军统领伊兰泰。陕西延绥镇总兵官米国正。各祭葬如例。　　

○壬辰。谕内阁。朕御太和殿时。向来大学士。俱于殿外檐下站立。即于殿外赐茶。嗣后站立仍照旧例。赐茶时。各携坐褥坐于殿内。　　

○户部议覆、长芦盐政准泰疏称。山东永利等十场。现存一半灶丁银两。照例全行摊入各场地亩。于民佃灶地内徵收。应如所请。从之。　　

○以广西镇安府属、都康土州吏目。兼管上映土州吏目。从广西巡抚杨超曾请也。　　

○赈贷陕西府谷。神木、安定三县。被雹灾民。　　

○考察在京八旗军政。卓异官一百五十二员。升赏如例。　　

○癸巳。以加上崇庆慈宣皇太后徽号。遣官告祭天、地、太庙社、稷。　　

○上礼服。于中和殿、恭阅奏书。升舆、由右翼门。至永康左门。降舆。大学士捧奏书。由中路前行。至慈宁门下。上由东阶升。至门下东旁立。皇太后礼服。御慈宁宫。升座。仪驾全设。中和韶乐作。上诣正中拜位。跪。大学士捧奏书。在左旁跪进。上受奏书恭献。授右旁大学士跪接。置正中黄案上。宣读官捧起跪宣。奏书曰。臣闻国家有庆典。则必推本懿范。祗晋鸿称。所以展孝忱。伸崇敬。礼之经也。钦惟圣母崇庆皇太后。坤元厚载。景福茂臻。母仪仁浃万方。慈履祥徵百禄。兹者、祗承懿训。册立中宫。惟茂典之恭膺。荷恩晖之永被。敬藉隆名之崇显。丕昭慈德之光宣。伏冀圣恩。俯垂俞允。臣不胜拳拳之至。谨奏。上行九拜礼。复原位立。皇太后还宫。上出。升舆还宫。　　

○甲午。恭上皇太后徽号金册金宝。上礼服。于太和殿、恭阅册宝。奉册宝于彩亭。前行。上升舆随。由右翼门。至永康左门。降舆。行至慈宁门外。东旁立。安册宝于正中黄案上。皇太后礼服。御慈宁宫。升座。仪驾全设。中和韶乐作。上诣正中拜位。跪。左旁大学士捧册宝。依次跪进。上受恭献。授右旁大学士跪接。置正中黄案上。宣读官捧起跪宣。册文曰。慈恩裕庆。集介福于璇图。懿德垂庥。晋鸿称于金篆。寰区仰戴。宫禁腾欢。钦惟圣母崇庆皇太后陛下。资生合撰。厚载同符。端万国之母仪。仁风普洽。正重闱之慈范。惠爱覃敷。恭俭流徽。媲汉家之明德。恩勤示敬。迈宋室之慈仁。惟隆显懿之名。益焕尊崇之典。兹者伏承明训。授册中宫。蒙庆泽于彤闱。彝章肇举。嗣徽音于兰殿。纯嘏弥昌。肃展盛仪。恭申忱悃。谨告天、地、宗庙、社、稷。率诸王贝勒文武群臣。恭奉册宝。加上徽号。曰、崇庆慈宣皇太后。伏愿爱日凝禧。康龄锡福。升恒共庆。春晖瑞霭尧门。慈孝相承。坤德仁周禹甸。臣诚欢诚忭稽首顿谨言。宝文曰。崇庆慈宣皇太后之宝。上行九拜礼。复原位立。皇太后还宫。上出。升舆还宫。是日、诸王大臣俱随上行礼。众官俱于午门外。随班行礼。　　

○除江苏盐城、阜宁、二县。滨河地粮。谕内阁、朕闻江南盐城、阜宁、二县。有滨河田地。三千五十一顷。应纳粮银、四千四百余两。此地与水为邻。淹涸靡定。从前有司经理不善。误报水涸升科。究竟荒多熟少。小民纳赋。甚觉艰难。以致累年积欠未清。甚可轸念。著该督抚即行确查。将此三千五十一顷。应徵之钱粮、四千四百余两。悉行豁免。其从前未完之旧欠。一并赦除。俾闾阎永无赔累之苦。昭朕爱养黎元之至意。　　

○乙未。上诣皇太后宫问安。　　

○御太和殿。王公大臣文武官员、进表行庆贺礼。　　

○以加上崇庆慈宣皇太后徽号礼成。颁诏天下。诏曰。朕惟礼隆报本。感慈德而难名。谊重崇亲。遇庆仪而倍笃。瞻肃雝之令范。式嗣徽音。念启佑之多方。永贻燕翼。荣称宜晋。彝典维昭。钦惟圣母崇庆皇太后。合撰乾元。应符坤极。宣劳赞治。和恒同四海之风。敦俭持躬。仁让溥六宫之教。当夫藐躬诞育。备荷恩勤。迨于大业丕承。每殷牖迪。锡福多而兆民赖。贻谋远而万国宁。极尊养之兼隆。殚敷扬而莫罄。兹承慈训。爰立中宫。政治修明。清宁协应。效敬承于夏启。涂山之烈弥彰。衍昌炽于姬宗。太姒之谟聿著。敬加懿号。用洽舆情。祗告天、地、宗庙、社、稷。于乾隆二年十二月十一日。率诸王贝勒文武群臣。恭奉册宝。加上崇庆皇太后徽号。曰、崇庆慈宣皇太后。炳嘉名于宫掖。推锡类于臣黎。所有事宜。开列于后。一、内外公主以下。县君以上。俱加恩赐。一、从前尚过公主格格之额驸等。照伊等品级。著加恩赐。一、满汉孝子顺孙义夫节妇。该管官细加咨访。确具事实奏闻。礼部据实以凭旌表。一、贡生监生。在监肄业者。免坐监一月。一、各省要路桥梁。间有损坏。行人劳苦。交与地方官。查明验看。该督抚奏明。随时修理。一、各省民人。有孤贫残疾。无人养赡者。该地方官。加意抚恤。如无室庐栖处。该地方官。酌设栖流所。以便栖处。于戏。宝牒扬庥。奕叶被春晖之照。瑶阶志忭。寰区沾闿泽之施。布告天下。咸使闻知。　　

○江南道监察御史郭石渠奏、粤东盐务、办理不公。得旨、御史郭石渠。摺奏广东盐务一案。查广东盐觔。先系水客办运。后因课饷不清。于康熙年间。改为官收官运。遵行已久。今水客之子孙。吴湘、张嵩等、希冀复业。赴京控告。郭石渠不察其情事之真伪。即接受呈词。代为陈奏、已属不合。且并不奏请、敕下该督抚、详察颠末。与本地情形。并水客之有无资本。力能办课与否。遽称继杨琳之后者。因仍贪利。久假不归。是偏听细人一面之诉。而輙加历任督抚以贪污之名。甚属悖理。著将郭石渠交部议处。以为假公济私者之戒。　　

○丙申。借给甘肃张掖县、抛荒复业地亩。籽种口粮、一万五千石。牛具人工银、三千两。从甘肃巡抚元展成请也。　　

○以刑部尚书尹继善。孙嘉淦。刑部右侍郎陈德华。理藩院侍郎班第。内阁学士吴金。张照。詹事府少詹事福十宝。俱充经筵讲官。　　

○原任漕运总督补熙。奏请给假、往沈阳搬父柩归葬。得旨、补熙此奏。甚属取巧。伊父鄂伦岱。乃从前获罪正法之人。伊即欲搬柩归葬。理应据实恳恩。何得含糊奏请。似此居心。岂为大臣之道。此奏本不应准行。但念伊系皇祖母族人。著照所请行。　　

○丁酉。上幸瀛台。　　

○谕理藩院。科尔沁额驸达尔玛达都。系皇太后祖母之族。在内廷行走多年。军前亦属效力。著加恩封为镇国公。　　

○命筹常平仓出粜买补之法。谕直省督抚。各省常平仓。原为济民而设。每年青黄不接之时。存七粜三。以给民食。秋成之后。照数买补。出陈易新。不致红朽。以备歉岁赈恤之用。法至善也。但有司奉行不善。其弊遂有不可胜言者。当其出粜之时。惟附近居民。就近赴买。而乡民则往返守候。不能遍及。且城中衿户、役户、牙户、囤户、与仓书声气相通。捏名报买。而州县之内丁随役。亦乘机暗窃。通同盗卖。虽仓额有亏。总期秋熟买补还仓时。于斗秤溢额浮收。填补遮盖。此平粜时之弊也。至于买补之际。往往择县中富户。发给银两。令其交谷。有照时价短发十之一二者。有银色低潮者。或令自运还仓。脚价无出。又或用斗则以大易小。用秤则以重易轻。且交仓折耗、盘仓供应之费。皆出之小民。此富民受累也。乃更有照粮派买之弊。每处派一买头。总敛各户。照数交仓。此等穷黎。二月新丝。五月新谷。尚然不敷。岂能堪此扰累也。朕思谷贵则出粜。谷贱则买补。自然之理。然天时丰歉靡常。而价值低昂难定。倘或买补之时。不能无赔累之左。则官吏不能不问之闾阎。而不肖者。更欲藉此获利。则其害益不可问矣。其中弊端种种。朕知之甚悉。即臣工参奏者亦甚多。但再三思维。若明降谕旨。又恐启奸民阻挠公事之渐。可密寄各省督抚。将如何筹画办理。使官吏无累、而盖藏常足之处。悉心定议具奏。　　

○以江南副总河德尔敏、为詹事府詹事。　　

○命喀尔喀和硕亲王。丹津多尔济之子三达克多尔济。在乾清门行走。　　

○巴林扎萨克贝子巴特吗病故。遣官致祭。　　

○戊戌。上御太和殿视朝。文武升转各官谢恩。　　

○示录呈经史翰詹科道诸臣。勿拘忌讳。谕内阁。朕命翰林詹事科道诸臣。录呈经史。本欲以明义理之指归。审设施之体要。所望切实敷陈。昌言不讳。如大易否泰剥复之几。尚书危微治忽之旨。风雅正变美剌之殊。春秋褒贬是非之实。与夫历朝史鉴。兴衰理乱所由。人材之进退。民生之疾苦。盐往古以儆无虞。善为法而恶为戒。庶披览之下。近之有助于正心诚意。推之有益于国是民生。涑水通鉴之编。西山衍义之辑。政治所资。前规具在。若有避讳之心。言得不言失。言治不言乱。则非所谓竭忱纳诲之道矣。朕于六经诸史。诵览研穷。再三熟复。义理之精妙。固乐于探求。怠荒之覆辙。亦时凛于炯鉴。诸臣各就意见所及。毋专取吉祥颂美之语。论理必极其周详。论事必极其切当。务禆实用。勿尚肤词。朕虚心采纳。于诸臣章奏。尚屡降谕旨。令勿拘忌讳。况经传之旧文。载籍之往事。更复何所避忌。若以避忌为恭敬。是大谬古人献替之义。亦且不知朕兼听并观之虚怀矣。　　

○又谕、从前世宗宪皇帝轸念八旗。满洲、蒙古汉军、前锋护军。另户领催披甲闲散内。有能繙译、及缮写清书之人。例不准考。无有进身之阶。承特降恩旨。考试一次。著交吏部。照从前将八旗前锋护军。另户领催披甲闲散内。有情愿考试繙译、及缮写清书之人。查明数目具奏。考试一次。内有最优者。拣选具奏请旨。　　

○又谕、前据陕西巡抚崔纪奏称。行令民间凿井。以为灌田之用。此亦有益于稼穑之事。朕已允行。今闻崔纪办理未善。自陇州至潼关一带。井面围圆。祗合抱有余。深者不过二三丈。浅者仅有丈余。即有深处。又多系淤滞之土。甫能及泉。旋即壅塞。潼关一带如此。则他处可知。秦中地势本高。积土深厚。今开挖若此。倘遇天时亢旱。禾苗未见焦枯。而各井己先涸矣。且以十亩之地。勒开三井。所起土块。即堆积田中。是今岁方萌之秋麦。已损伤一二。又严限四十日告成。小民奔走不遑。甚苦竭蹶。凡民间开井砌砖者。非数十金不可。即土井亦须数金。今砖井发价七两。土井发价三两。实不敷用。民有怨言。是崔纪欲求速效。草率从事。而不知其无益有损也。朕所闻如此。可速传谕崔纪。令其悉心体察。详加筹画。务收凿井之益而去闾阎之扰。倘有地势不能开挖者。亦即听从民便。毋拂舆情。　　

○吏部等衙门、遵旨会议。京察一等人员。应酌量加恩。请将京察之年。除四五品京堂。并内阁侍读学士。及开坊翰詹官。俱系蒙恩特简之员。虽列为一等。毋庸复行优叙加级外。其余考察带领引见。奉旨准为一等人员。准其加一级注册。以示奖励。至盛京五部等衙门所属、一等官员。俟期满调回。带领引见。准其加一级。以上各衙门、考察一等人员。遇有奉旨保举之时。该堂官即于此项人员内。拣选荐举。从之。　　

○又议准、浙江按察使胡瀛疏称。内外大小官员。出继为人后者。遇本生父母亡故。概令回籍治丧。一年服满赴补。从之。　　

○户部等部、议准陕西布政使帅念祖条奏内称、各省州县积贮常平仓粮。除百姓情愿借领。仍照例出借外。其不愿借领者。一概听从民便。不得按地勒借。请将勒借之弊。严行饬禁。又称、陕西兴安、商、鄜、三州。自理刑名命盗案件。照直隶州相去该管道员衙门甚远者。径行解司之例。毋庸解赴该管道员审转。从之。　　

○又议准、浙闽总督衔专管福建事务郝玉麟。疏请台民垦种番界地亩。各定界限。设立印册。永杜侵占滋扰之弊。从之。　　

○又议覆、郝玉麟疏称。福建福宁府。兵民辐辏。生齿浩繁。又兼崇山峻岭。米贩不通。全藉本处米粮接济。请买谷三万石。积贮府仓备用。应如所请。从之。　　

○考察銮仪卫等衙门。及各直省军政。卓异官二十九员。贪官一员。不谨官三员。罢软官七员。年老官二员。有疾官四员。才力不及官十一员。浮躁官五员。分别升赏、提问、处分、如例。　　

○免江西南昌卫前帮。暂停并追康熙五十一等年分。挂欠米。共六千六百五十三石有奇。从原任漕运总督补熙请也。　　

○追封皇后之父。原任一等男、加一等云骑尉、兼察哈尔总管李荣保。为一等公。妻为公妻一品夫人。以富文承袭一等侯。　　

○翁牛特杜楞郡王罗卜藏病故。遣官祭奠。并赏银一千两治丧。　　

○给还原任左都御史能泰。三等侍卫觉罗查克散。罚台未经变价家产。大清高宗法天隆运至诚先觉体元立极敷文奋武孝慈神圣纯皇帝实录卷之五十八


大清高宗法天隆运至诚先觉体元立极敷文奋武孝慈神圣纯皇帝实录卷之五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。十二月。己亥。上诣皇太后宫问安。　　

○是日。戊午年立春。顺天府进土牛春山宝座。
  </div>
  <div class="pagination">
   <a href="清实录乾隆朝实录_page81.html">
    上一页
   </a>
   <span>
    ...
   </span>
   <a href="清实录乾隆朝实录_page77.html">
    77
   </a>
   <a href="清实录乾隆朝实录_page78.html">
    78
   </a>
   <a href="清实录乾隆朝实录_page79.html">
    79
   </a>
   <a href="清实录乾隆朝实录_page80.html">
    80
   </a>
   <a href="清实录乾隆朝实录_page81.html">
    81
   </a>
   <span class="current-page">
    82
   </span>
   <a href="清实录乾隆朝实录_page83.html">
    83
   </a>
   <a href="清实录乾隆朝实录_page84.html">
    84
   </a>
   <a href="清实录乾隆朝实录_page85.html">
    85
   </a>
   <a href="清实录乾隆朝实录_page86.html">
    86
   </a>
   <a href="清实录乾隆朝实录_page87.html">
    87
   </a>
   <span>
    ...
   </span>
   <a href="清实录乾隆朝实录_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
