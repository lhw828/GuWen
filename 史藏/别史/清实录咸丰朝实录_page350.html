<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 350 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 350 页/共 502 页</h1>
    <div class="content">
○又谕、蒋霨远奏、麻哈州城失守、现饬文武各员堵剿一摺。贵州麻哈州高枧地方。于上年十一月。被匪滋扰。经该抚派令古州镇总兵巴扬阿、督兵援剿。本年正月十五日。贼匪由高枧一带来扑。巴扬阿、督饬游击王万祥等、带兵迎剿。毙匪数十名。夺获刀矛二十余件。连日进剿。前后又毙数百余名。二十二日。突有民练开城逃遁。匪即乘势拥入。以致州城失守。著蒋霨远、督饬巴扬阿等、迅将州城克复。勿致蔓延。该州文武各官下落。著查明据实具奏。　　

○甲戌。上御含辉楼、阅侍卫等步射。　　

○谕内阁、倭仁奏参司员奉差、延不回任一摺。盛京户部员外郎觉罗溥节、因派赴吏部领取则例。日久未回。叠经该侍郎催令回任当差。迄今已阅一年。该员仍未回署。实属任意迟延。有旷职守。觉罗溥节、著即革职。以示惩戒。　　

○谕军机大臣等、晏端书奏、江右逆匪。窜扑广丰县城。浙省边防吃紧。力筹堵剿情形。并片奏、逆匪欲犯建平东坝。甯郡危急各等语。江西临江败匪。与抚建股匪。由铅山窜围广丰县城。欲扰及浙江。以牵掣金陵之师。自河口至上饶、广丰、蔓延百余里。逆贼不下六七万。势甚狓猖。玉山兵数有五千余名。晏端书已咨令饶廷选、统领各队。并饬游击杨国正、由江山前进会剿。力解重围。惟贼众麕集。兵力尚嫌单弱。浙江为完善之区。断不可任其窜入。该逆既倾巢而出。抚建情形已松。不可不兼顾广信一路。以全大局。耆龄前奏、新淦得手后。即分拨一军。往助贵溪。此时广丰被围。亟应拨兵防剿。该省如刘长佑、刘于淳、普承尧、田兴恕等、皆系得力之员。著耆龄酌量调派。务须绕出贼前。迎头截击。或因道路纡折。亦当跟踪追剿。以掣贼势。前调之江南及福建官兵。并著晏端书等、分别催提。以资防剿。潮州镇总兵寿山、前带广东官兵二千名。由福建汀州取道、赴抚建救援。现在是否已抵江西。著耆龄、查明该镇在何处逗遛。迅速催赴常山玉山一带。毋许迟误。逆贼窜踞黄池湾沚后。贼党日增。意欲内犯建平东坝。窥伺苏杭。邓绍良、因金陵无兵可分。添募壮勇。所需军饷较多。著晏端书、设法筹拨。源源接济。毋误要需。将此由六百里加紧各谕令知之。　　

○乙亥。祭先农之神。遣豫亲王义道行礼。　　

○丙子。以南河防堵出力。赏翰林院检讨李应田、侍读衔。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。三月。丁丑朔。谕内阁、僧格林沁等奏、遵查副都统挑缺不公、讯有情贿等弊、请分别革职审办一摺。副都统伦恭、将未中箭之阿淩阿、挑补马甲。据该副都统门丁李升供、系骁骑校长春请托、得受钱文。现在伦恭、供词闪烁。显系恃符狡卸。伦恭、著暂行革职。骁骑校长春、著即行革职。一并归案审办。　　

○又谕、胜保等奏、商捐抵完协贴、请删除捐厘名目等语。安徽沬河口三河尖等处。设局收捐。原以协济军饷。前经庚长等奏明、将厘捐抵完协贴银两。所有盐务捐厘名目。自应删除。并裁减委员人役。以节糜费。所收盐课。每月以二万两。充胜保军营兵饷。仍由各委员、就近解交。傥有以多报少。即著查明参奏。其每月收数。即由河南军需总局、汇案造报。以归核实而免轇轕。　　

○又谕、胜保、袁甲三奏、官军移营进偪贼垒、大获胜仗、立解固始城围一摺。逆贼围攻固始。叠经官军进剿获胜。贼势仍形猖獗。胜保激励将士。克期大举。统计攻破贼营二十余座。歼毙粤逆捻逆一万余人。生捦一千余人。贼目伪吁天侯卜占魁等、三百余人。悉被捦斩。固始城围立解。出力文武员弁兵勇。著胜保等、查明保奏。候朕施恩。所有败残余匪。仍著督饬将士。分路□

□穴□又□剿。无留余孽。　　

○又谕、满庆奏、扎萨克喇嘛、因病告休、呈请转奏一摺。扎什伦布之扎萨克喇嘛朗结曲丕、前因班禅额尔德呢之呼毕勒罕、尚未出世。赏给色哷本诺们罕名号。并颁给印敕。使管理地方公事。多资裨益。今因病请休。著即照所请、仍留色哷本诺们罕名号、以终其身。其印敕、俟伊故后、再行缴销。所遗扎什伦布之扎萨克喇嘛缺。著拟正之四品曲琫堪布罗布藏郎结补授。所放扎萨克喇嘛。亦著加恩赏给印敕、以昭信守。其应赏印敕。著该衙门照例办理。　　

○又谕、满庆奏、查验达赖喇嘛之呼毕勒罕出世之幼子、掣定奏闻一摺。本年正月十三日。驻藏大臣、会同哷徵阿齐图呼图克图堪布喇嘛、率同众喇嘛唪经。由金瓶、将番民朋错测旺之子明珠尔丹测加木错之名掣出。定呼毕勒罕之时。因班禅额尔德呢之呼毕勒罕、尚未及岁。不能命名。是以哷徵阿齐图呼图克图、按佛道伊师达赖喇嘛之呼毕勒罕、即以阿旺罗布藏丹贝加木灿琛呼加木错命名。甚属吉祥。朕心不胜欣悦。惟该呼毕勒罕。年甫三岁。现住布达拉山附近寺内。著哷徵阿齐图呼图克图留心善事。俟及岁后。应坐床之一切事务。著满庆妥为办理。照例具奏。　　

○又谕、满庆奏、庆古忒番民苦累、据情代奏一摺。唐古忒、因重修布达拉山上楼房工程。并办理达赖喇嘛呼毕勒罕事宜。情形甚属苦累。著加恩、即在备存察木多、拉里、西藏、三台盈余生息银内、赏给银一万两。毋庸按年归还。以示体恤。其余著照所请。由粮库支给。仍按年扣还归款。　　

○谕军机大臣等、前因俄罗斯使臣普提雅廷、由上海附递照会。内有分定界址。欲以黑龙江左岸为断一节。已谕知奕山、如果该夷折回黑龙江。即著奕山据理拒绝。仍照前议。将乌特河地方、会同勘定。嗣据两江总督何桂清等奏、普提雅廷、仍在上海。欲与＜口英＞口□佛咪各夷酋、前来天津。其果来与否。尚未可定。而据该国知照理藩院文称、木哩斐岳幅、现由额尔口城水路、赴黑龙江、松花江等语。文内木哩斐岳幅衔名。自称总管西毕尔大臣。似会勘地界一事。竟由木哩斐岳幅经管。普提雅廷、未必即回黑龙江。本日奕山等奏、派员分办夷务。自系木哩斐岳幅、尚未行抵该处。如其前来。奕山得信后。即当遵照前旨。会同查勘。所有叠降谕旨、令该将军开导普提雅廷各情节。即可向木哩斐岳幅详细晓谕。务期驾驭得宜。勿使该夷肆意侵占。至天津上海如何办理之处。亦不必向该夷提及。但就地界一事。妥为查办。以免别生枝节。将此各谕令知之。　　

○又谕、前因江西逆匪、窜扑广丰县城。浙省边防吃紧。谕令耆龄、调派得力之刘长佑等员、酌带劲兵。绕出贼前。迎头截击。本日据福兴奏、贼众欲由东瓦窰、窜犯广信郡城。虽经官军叠次击退。现尚麕聚于沙溪一带。势甚猖獗。请饬迅拨劲兵、以顾东路各等语。江西逆匪。全趋东路。福兴兵力尚单。亟须援应。况贼众分窜。饶廷选退守玉山。该处为入浙要路。建瓴之势。无险可守。傥令阑入浙江。蹂躏完善之区。大局几不可问。虽叠降谕旨、令和春、王懿德、各拨兵勇。驰往协剿。但恐缓不济急。耆龄接奉前旨。谅已遵派得力大员、带兵赴援。先其所急。驰赴广信一带。探明贼势。相机截剿。毋稍贻误。至贼匪倾巢而出。已由广丰将至玉山。福兴未可株守信郡。专待援兵。致令浙境稍有疏虞。将此由六百里各谕令知之。　　

○山西道御史钱桂森奏、前任尚书陈孚恩、才识优长。请赐棹用。得旨。陈孚恩曾任一品。在京候补。擢用朕自有权衡。况如何擢用。更非臣下所应擅拟。此非末僚湮没无闻者比。该御史岂不知之。而故为此奏。以试朕待陈孚恩眷雇顾若何。非受人所嘱。即有意市恩。况朋比党援。我大清从无此臣子。此风亦断不可长。所奏实属荒谬。此摺著大学士、六部尚书、侍郎等、同看。至应如何将该御史薄示惩处之处。著卿等酌议具奏。　　

○以头等侍卫伊兴额、为正红旗蒙古副都统。　　

○以河南固始解围。予副都统胜保、以都统用。赏还黄马褂、巴图鲁名号。河北镇总兵官乐善、以提督用。赏穿黄马褂。赏委参领景林、高福、都司唐玉辉、巴图鲁名号。协领楚勒刚阿、副都统衔。道员文桂、守备黄得魁等、花翎。余升擢有差。　　

○戊寅。谕内阁、骆秉章奏、遵查已革都司、实无潜逃情事、请开复原官一摺。前因耆龄奏参、江西吉安军营都司萧孚泗、于营陷后、带兵潜逃。当经降旨革职。交骆秉章严拏重办。兹据奏称、该革员当营盘被陷之时。伤重昏迷。亲兵舁之出营。迨回营后。仍屡次冒险冲锋。实无潜逃情事。萧孚泗、著开复原官。免其究办。　　

○又谕、张祥河等奏、捐赀捕蝗各员、可否援例请奖一摺。上年近畿一带。蝗蝻萌生。该兼尹等督饬所属。实力□□穴□又□捕。所需经费。均系各州县自行捐办。尚属急公。所有捐赀各员。著准其照筹饷例、分别核请奖叙。　　

○谕军机大臣等、本日据何桂清等奏、上海各夷船。于二月二十二、至二十四日。陆续驶赴天津。共有兵船火轮船十只。尚有＜口英＞夷兵船数只。随后赴津。复据乌勒洪额等奏、三十日、有俄夷火轮船。来至拦江沙七庹水以外。投递公文。已派委员、前往探询各等语。俄夷船只。先到天津。既称有善事面商。自不致遽起衅端。不过欲强为说合。希图从中获利。该盐政等、既经派员前往。即著妥为晓谕。探其意之所在。如其所商、尚非袒庇＜口英＞口□佛两夷。于大体不至窒碍。即著密速奏闻。候旨定夺。至调兵集团。该夷傥有知觉。须告以专为＜口英＞口□佛而设。中国与该夷和好有年。断不至称兵寻衅。崇纶已谕令即日启程。钱炘和谅亦到津。谭廷襄著即出省。或驻劄天津府城。或暂驻天津附近地方。将来崇纶到时。商办事件。即可就近会奏。傥有调兵防堵紧要事宜。该署督呼应亦较灵。惟不必亲至海口。免致该夷要求请见。将此由四百里密谕谭廷襄、张殿元、并传谕乌勒洪额、钱炘和、达年知之。　　

○又谕、何桂清等奏、夷酋不遵开导、径赴天津。并密陈现办夷务、宜暂缓用兵各一摺。所奏甚为明晰。本日据乌勒洪额等奏、俄夷于二月三十日。已有大小船二只、来至天津。称有善事相商。现经该盐政、委员前往查询。已谕令崇纶、会同藩司钱炘和前往。妥为晓谕。察其动静。再行筹办矣。上海为海运关税要地。用兵固属非宜。而该夷既有欲赴湖州崇安之语。亦不可不密为防范。该督等、务当外示怀柔。不露端倪。仍一面择要设备。以防该夷反覆。至海运米石。头批业已放洋。其驶赴十滧者。据称亦已十分之七。此时若全出大洋。设有疏虞。所关非细。著何桂清、赵德辙、悉心妥筹。前此部议分成河运一节。能否将尚未放洋之米、截留河运。或一时河道疏浚不及。暂囤何处仓廒。俟徒阳运河开通。再行运赴山东一带。设法运京。该督抚、务当于无可设法之中。力筹善策。是为至要。将此由六百里密谕知之。　　

○又谕、本日据何桂清等奏、＜口英＞咭唎等夷酋、欲由上海前赴天津。业已起碇。山海关地方紧要。亟应豫筹防范。著西淩阿、于察哈尔各兵内、挑选马队劲旅二千名。备齐军装器械。即著该都统、亲自统带。克日由密云一路、前赴山海关。相机布置。不必由京行走。现在京营需用马匹。并著于察哈尔捐输马内、挑选二千匹。俟四月间、缓程解京备用。西淩阿启程后。察哈尔都统印务。著庆昀署理。将此由四百里密谕知之。　　

○又谕、本日据官文等奏、楚省边防吃紧。前派赴商城之舒保一军。已咨调一千五百名。以助都兴阿剿匪等语。现在固始之贼。迭经胜保等、督兵剿击。已解城围。英桂剿办阜阳土匪。亦一律肃清。业经行抵汝甯。已谕令就近督兵会剿。商城零匪无多。当可无虞延蔓。英霍之贼。现已窜入罗田边境。窥伺蕲水、蕲州。都兴阿兵力单薄。楚省军情。较为吃重。著官文等、即饬舒保一军。仍回罗田、麻城一带。会同都兴阿、实力防剿。以顾楚省门户。将此由六百里谕令知之。　　

○又谕、英桂奏、阜阳教匪。扑灭净尽。并请留舒保马队、及九江营勇、助援商固等语。昨据胜保等奏、固始县城。业于前月二十三日解围。该抚尚未知悉。本日复据官文等奏、英霍贼窥伺蕲州。势甚猖獗。已调舒保所带兵勇一千五百名。前往助剿。现在豫省情形较缓。而舒保一军。既经分拨。为数无多。且蕲州兵力尚单。已谕官文等、饬令舒保统带全军。折回蕲黄一路。协同都兴阿剿匪。著英桂毋庸截留。至固始解围后。胜保所带各兵。尚可分拨。邱联恩一军。与其留防后路。不如进剿商城。令与该抚所带各兵会合。不难剿捕肃清也。将此由六百里谕令知之。　　

○命刑部左侍郎国瑞、正黄旗护军统领珠勒亨、正红旗汉军副都统富勒敦泰、赴山东一带弹压土匪。巡防河岸。　　

○以截剿皖匪出力。赏湖北道员唐训方、巴图鲁名号。守备梁洪胜、张养吾、朱恢三等、花翎。余升擢有差。予阵亡教谕王炳荣、祭葬世职。　　

○以剿办江南石碛桥贼匪出力。赏防御永林等、蓝翎。笔帖式刘仲伦等、六品翎顶。　　

○以河南固始等处剿捻出力。复总兵官邱联恩、顶翎。予阵亡外委麻金诏、祭葬世职。　　

○已革土默特贝子德勒克色楞、丁母忧。准其回旗穿孝。百日后、仍赴热河、交都统英隆管束。　　

○己卯。谕军机大臣等、昨据何桂清等奏、上海各夷船、陆续驶赴天津。共有兵船火轮船十只。随后尚有＜口英＞夷兵船数只。又据乌勒洪额等奏、二月三十日。有俄夷火轮船。来至拦江沙七度水以外、投递公文各等语。此次＜口英＞口□佛两夷。在广东犯顺。复同俄咪二夷。由上海赴天津。原不过虚声恫喝。藉肆要求。惟夷情叵测。不可不防。山海关、为夷船赴津必由之路。自应豫为之备。著定福、督饬该处员弁。不动声色。严密防范。勿稍疏虞。如有需用经费。即著传谕监督清醇、于关税项下、酌量提用。以济要需。将此密谕定福、并传谕清醇知之。　　

○又谕、法福礼、裕瑞奏、浩罕遣使恳求通商、钞录谕帖呈览一摺。首逆倭里罕、在喀什噶尔滋事。罪大恶极。现在逃赴浩罕。法福礼等、谕令拏解来营。始准通商。自系正办。惟据该浩罕伯克、派额尔沁等声称、倭里罕闹事后。曾派人挡路。禁人附从。又将倭里罕拏禁。如准其通商。即将逆首罪名、照经典自行惩办等语。情词尚属恭顺。该夷经典。既无捆献霍卓之说。此时若不准通商。勒令献出。恐致别生枝节。如果浩罕已将倭里罕等、按照经典惩办。即可准其通商。其如何惩办之处。亦可无庸深究。著密访奏闻。现在边疆甫定。未可再开衅端。该大臣等、惟当抚绥回众。严防卡伦。毋令匪徒乘间滋事。将此谕令知之。　　

○以詹事府詹事文祥、署刑部左侍郎。　　

○以总管内务府大臣文丰、署正黄旗护军统领。正红旗蒙古副都统克兴阿、署正蓝旗护军统领。　　

○以理藩院左侍郎伊勒东阿、署管宝坻等四处官兵事。　　

○予故伊犁惠远城协领伊勒哈布、祭葬恤荫、如副都统例。　　

○庚辰。署直隶总督谭廷襄奏、探闻俄船抵天津海口。得旨。已有旨令汝赴津矣。惟现调京兵二千。不日亦可抵津。统率无人。著全数归汝调遣。俟国瑞等抵营。将此朱批、谕伊等知悉。　　

○长芦盐政乌勒洪额等奏、拟俟崇纶到日。仍回天津督办团练、筹款接济。得旨。著照所拟。俟崇纶到后。汝即回驻天津。　　

○改铸山东齐河县知县印信。从巡抚崇恩请也。　　

○辛巳。祭先蚕之神。皇后亲诣行礼。　　

○谕内阁、兵部奏、请将捏报马匹倒毙之带兵官、惩处一摺。黑龙江委营总济隆额、管带官兵。前往湖北军营。行至通州。遽称骑马二百四十九匹。全行倒毙。显系该兵丁等沿途变卖。带兵官扶同捏饰。若不严行惩办。何以肃军政而儆效尤。著黑龙江将军、湖北督抚、饬令该营总、将前项马匹、勒限赔补。并著官文、胡林翼、将该带兵官、就近查取职名。交部议处。　　

○谕军机大臣等、胡林翼奏、浙江军情紧要、请调江西带勇道员李元度、赴浙防剿一摺。江西大股贼匪。欲窜浙江。已由广丰、将至玉山。该处为浙江门户。防剿实属紧要。惟前据福兴奏、李元度在贵溪一带、抵击窜匪。屡次以少击众。颇为得力。若竟调往玉山。则广信一带空虚。亦恐顾此失彼。李定太、为江南军营出色人员。现在进贤贼匪。业已倾巢而出。可调李定太带兵、迅速往援广丰。即可与饶廷选分投夹击。以保浙江门户。著福兴、耆龄、酌量情形。即饬李定太、侦探贼踪所向。移缓就急。以固浙防。至前谕耆龄、就近拨兵赴援。谅必遵旨办理。福兴退守广信。如贼势尽趋广丰。亦当相机前进。会合追剿。不得藉口兵单。一筹莫展。致令贼势蔓延。自干咎戾。将此由六百里各谕令知之。　　

○以恭修玉牒告成。赏提调官庆至、三品顶带。以四品京堂用。余升叙有差。　　

○以江南江浦剿贼出力。复道员温绍原职。　　

○铸给山西阳和城营改设守备条记。从巡抚恒福请也。　　

○壬午。谕内阁、载华等奏、兵役饷银未到、请暂行赏借一摺。东陵本年春季兵役饷银。遵化等各州县、尚未批解。兵役待食孔殷。著准其于永济库现存实银内、暂行拨借半月钱粮。以资支放。俟各州县春饷解到时。按数归款。并著直隶总督、严催各州县。将应解饷银、迅速批解。毋任延宕。　　

○以谕、蒋霨远奏、甄别知县一摺。贵州余庆县知县章赞清、才不胜任。难期振作。著以原品休致。委用知县吴化喭、才具粗率。拣发知县庆发、不谙吏治。惟该二员年力尚壮。均著以府经历县丞改用。归部铨选。　　

</div>
    <div class="pagination">
<a href="清实录咸丰朝实录_page349.html">上一页</a><span>...</span><a href="清实录咸丰朝实录_page345.html">345</a><a href="清实录咸丰朝实录_page346.html">346</a><a href="清实录咸丰朝实录_page347.html">347</a><a href="清实录咸丰朝实录_page348.html">348</a><a href="清实录咸丰朝实录_page349.html">349</a><span class="current-page">350</span><a href="清实录咸丰朝实录_page351.html">351</a><a href="清实录咸丰朝实录_page352.html">352</a><a href="清实录咸丰朝实录_page353.html">353</a><a href="清实录咸丰朝实录_page354.html">354</a><a href="清实录咸丰朝实录_page355.html">355</a><span>...</span><a href="清实录咸丰朝实录_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
