<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 172 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 172 页/共 245 页
  </h1>
  <div class="content">
   万历八年中溪李先生年八十有四十月二十日卒于家其嗣君中书舍人传方视草内阁西省选时承乏刑科是年腊讣闻中舍君□与泣涕数日命许南奔选追送之中舍君以选游先生门下所知素谂属之状义不敢辞先生讳元阳字仁甫世居点苍十九峰下十八溪之中因号中溪其先浙之钱塘人祖讳顺者仕元大理路主事爱恋山水迁官不赴顷之中原多故遂家焉顺生福福生通酷嗜内典尝着华严疏抄四十卷禅宗以擅场通生连连生山善治家产业益厚然世好施予至山而所及益广乡间称德门山生寿寿生让于先生大父端方简默施亦不吝必不使受者知之尝制放鱼盆家人将烹鲜先投之盆中取其浮者畜生者于盆久而苦其隘则挹而放之江湖其性仁爱如此先生之父讳玄号蓬谷言若讷行若钝睦邻周族则恐或后然皆隐而弗耀也以先生贵封监察御史妣董氏赠太孺人太孺人梦龙负日入怀者□□诞先生遂以是梦命名云先生儿时不与羣儿□戏亲师友好读书及弱冠梦□□□□□□□□□□之既寤胸次犹梗塞正德间维扬朱公应登者以文名督滇学于童生考场中见先生庄整秀伟因降及席舍视其卷乃惊叹曰此馆阁奇才也遂首入郡庠及诸生力学稍暇辄登城睇览见山海风云藻思悠然焕发文有奇气决疑义皆出人意表凡天文兵法诸书过目洞识其要居常求静地默坐欲究性命之奥且谓世儒口耳之学未尽得其旨归后中云贵乡试第二人佥宪潘公棠明远楼杂记云场中糊名时取李元阳文冠多士后乃以张含易之赴试礼部下第入国子监顺天近地诸生多从讲授每作举子业欲先生因其文而导之先生信笔挥洒一题数首各成理趣寓邸有高楼日月登之默坐至忘食忽一日午坐有悟自云天理流行之实今乃见之再应试中第十四人座主吏部考功郎三原马理大不平盖初取会元也□其文曰非岩穴老儒不能有此作在三代之世当应聘而起岂意科目中得之廷对风掀卷污墨学士温公仁和董公玘得卷叹曰负此奇才矣选庶吉士第二名二公雅重之尝曰李子文似老泉诗似杜大学士木斋谢公邃庵杨公月再试有诗题难各作一首及见先生诗自以不及发糊名杨公顾谓先生曰此子当以诗名天下自此名动京师寻以□□忤权臣出补分宜到任数日即赴江西科场事竣闻太孺人讣分宜旧俗凡县令丁忧里出布银县贰先敛以俟先生骇曰何以污我力却之出示令民自领散归途惟货衣物以费江右缙绅每向人誉之服阕补江阴会邻县靖江海寇劫库官吏遇害贼犹未散先生整旅教演水操贼乃遁去操江廵抚潘公珍以国士待之特荐于朝其地通海当要害乃建城楼严兵卫增所未备民赖以安有被盗者尉以囚来囚亦自谓盗矣先生曰释之众皆莫寤后得盗果如先生所虑合邑以神明又有缢其妻而以自杀告者先生诘之立服巡抚顾公征逋负甚严各县死者动以百计按部至常州民莫不疾首先生曰逋多不可卒办且以完报巡抚素信先生得免刑者二百余人自是一邑心感不用刑迫争自输纳江南厚俗独称江阴矣诸如此类不可殚述客有以濂溪明道二公在州县时善政言者都宪夏公从寿曰此十余事只先生数月所耳先生以廉节著名发奸摘伏不避强御举孝表墓兴利除害政严而有惠爱小民自以得慈父去之日流涕遮道者百里余之立生祠勒去思碑述善政百余事先生既迁户部□事与翰林常州唐顺之浙陈东屠应埈吏部郎山东李开先蜀任瀚熊过闽王慎中作诗会时号十才子时选宫僚大学士夏公招之皆不赴吏部亚卿霍公韬门无私谒知先生作县有贤声改监察御史先生上疏其略云昔周成王既卜世三十卜年八百然观于周礼其经纬国体人事微细无不具则知王者必修人事以称天所以命之之意不举归之天以怠人事也终曰陛下始即位以爵禄得君子近年以来以爵禄畜小人大臣愈不怿然先生独立不阿自不知与人合否也巡按八闽将出京大学士招饮手出官名纳公袖谓宜荐剡也比至廉知其贪黩皆入劾疏京师人曰三十年来仅有此疏耳所至风靡一省廓清监临丁酉场屋得人最盛闽人皆曰一榜皆好古之士拔出流俗者前此所无后此所未及也初避嫌不自出题试录则尽出其手识者评天下第一至今人争诵之　上议幸承天上疏乞止　上怒欲挞之是夜台臣悚惧不能寐先生独鼾睡达旦候命三夜皆如此内外称御史后扈从出京闻大学士所选宫寮皆江南富室即于□□疏劾至承天又进皆中官所匿大学士议外补未决会荆州知府阉宦格杀乃奏曰荆州要地不可阙守选得御史李元阳堪任遂传奉升补先生久知荆襄之间四百余里无井无泉暑月徒役担负每以渴死至即捐俸穿数十井又作石池以饮马荆地滨于大江古堤既圯七州县皆薮泽巡抚顾公璘发库银八万责之司水利者了无成绩先生毅然之甫朞而堤成盖前此所未有也顾公叹曰大禹之后一人而巳荆人名其堤与井皆曰李公先是江之南浒有数村约万余户先生谓村当徙于江中沙洲不尔当鱼鳖人皆以迂未几村水荡独洲无恙　章圣梓宫归承天阉寺乘势肆暴所至府守皆被缚例以三千金赎不然推溺水中一日候祭白袱驿寺人下铁弹如雨抚按而下皆奔避先生独不移寺人皆吐舌曰奇男子也自出京至此仅见此人遂免缚首疏藩府不利于长吏者十事藩府自是敛戢尝试诸生得太岳张公卷评曰此子当太平宰相列之六百人之首及发封始知公时公年方十三岁也先生以外艰去任尽荆之人皆垂涕往送三百里内遮拜不绝时有督学雨泉陈公鎏见之叹曰前史但称截镫攀辕未尝闻此亿兆之人蔽野遮拜数日不绝者因荆人立生祠遂勒碑纪之未几夏公起废先生罢官先生自归里以来不营生业薄于自奉而厚于施予如婚嫁丧葬饥寒冤抑以至桥堤道路列三十二事日以课盖先生人神情高秀宅心物外急人之急忧人之忧自少至老未尝少替至废家产而不恤平生未尝一日废书不观尝读佛书谓格物致知之学惟此剖析无遗惜吾儒不之究也于宅后作默游园郭外依三塔崇圣寺作缨江艳雪二台鉴湖绿野二楼日处其中与禅衲讨论如屡月不返先生少时目击十八溪水涨冲城裂其门沙没民居先生闵之以问先生之祖秀眉公公曰吾郡本龙湫汉书谓邪龙云南足巳古崇佛法建寺塔以弹压之民始得平土而居今其法废龙复作祟吾家世修其法而力未逮汝他日可复千年之功以慰先人之忧先生受命既久而未暇至是奋然之自壬寅迄己卯四十余年寸积铢累崇圣遗墟及郡中坛宇焕然一新又之振其钟鱼条其科教其法渐备水患用息闻人冤狱不避嫌疑殷勤郑重不能自巳及其狱白冤日莫不叹服以不可及尝静坐至宵分方就寝鸡鸣而起无日不然胸次灵明洞豁物莫能撄知在事先人以有仙术先生曰天宇泰定耳何术之有先生人诚实乐易洞见肺腑一与人交虽百负不弃平生口不言人过虽童稚以爱兄之道来亦温然接纳倾筐倒庋无复余地其教人曰惟一诚字何事不办中年大有所得着心性图说荆川唐公顺之念庵罗公洪先皆以卓见乡人有争及不善欲质于其闾或至中途自相悔罪而返曰宁至讼庭愧见先生修撰升庵杨公慎尝与坐终日每出谓人曰见先生之貌如临水月令人鄙吝自消聆先生之语如闻洪钟令人蒙迷顿醒左布政狮冈陈公时范曰见先生而无所感发者无性者也先生既倡明性学亦时与诸生讲授文艺郡之通显多出其门凡与先生从游者类能敦世善俗先生赋诗作文初不经意援笔辄就世以唐白香山宋苏东坡拟之有司以郡志请即手作一卷后二十年复作续志云南都宪见吾陈公又以通志属先生四阅月而书成示子弟曰往见志书皆载山川物产人名而巳却不及兵食与法度之所急是何异千金之子籍其珠宝狗马之娱而缓其衣食产业之数乎宪长象川林公一新见之叹曰志之车丸范无加于此矣先生所作非性命极理之谈必济世安民之法年八十余聦明矍□每登高涉远少壮莫能□仪观秀整望之如神仙然卒之前十日召门人子弟至默游□示曰自今数至十日寅时吾当谢世吾尝以一死生外形骸念今其时矣至期端坐叱家人列侍勿当前驱言毕而逝 

　　○辰州守程廷策传（汪道昆） 

　　汪道昆 
　　岁癸丑辰州与计偕遇余阙下袭而不裼磬折而前自通君伯玉邪余小子则海阳程廷策也问其字曰汝扬汝扬始丱西试郡中时廖太史公出佐郡得孺子筴大奇之既籍诸生相中贵人礼白岳目诸生长揖心嗛之比入县谒先师据坐命讲汝扬抗言　上英主恶有掌国子鱼朝恩且若奉命视工非视学也卒□席罢讲郡中以此知名幸而面汝扬今第矣既第则吾郡同升者七聚饮家忠愍舍中余故以酒豪递寿皆辟易余大呼曰主司眯矣宁有不任乡饮而任公交车汝扬瞪目曰伯巳张吾请合从以距函谷余酌大斗而釂心壮汝扬夫夫故恂恂乃独豪举始授户部山西司主事既最而奔母丧居父丧服除补陕西司主事署广东司员外郎历陕西司郎中先后监诸马房牛房象房主都门告缗监十库监兑江西监运大通桥监太仓库既入署兼摄广东司广西司山东司所至议沿革筴便宜小者上部尚书大者入奏枚举其著者则云中告急诸军待饷而哗　上发帑饷二十八万有奇莫主运汝扬奋往次瓮城驿虏骑遮道边尘蔽天乃连车营环营堑卫士瑟缩偶语扶之百狥行间卒保饷□□□□部□□□九江搉修云中劳固辞不行举同舍郎王应别□部尚书与语曹避转饷君独行曹牟九江君独谢何以□自言策无状比及三年将檄所部宠灵父母地神乐观失仓粮额若干石当坐太常卿以下十有八人汝杨按籍核之则累岁耗当如是尔盖幼侍考氏食借着画几上学书既习九章复学握算考氏谓九章贾者事何学对曰童习书数固当异日者幸计臣当以此主计汝扬故善算以其状白尚书尚书然之诸大常得免陆太保炳用事贷商人柯凤金市刍藁横索子钱稍失期下其曹二十四人大金吾狱汝扬宣言太保奉三尺无宁以责坐不辜炳闻之色沮而释系者癸亥十月朔不周风振郊关占虏征亟治赋虏大入掠通州以西　上以吴恭顺孙司寇监崇文门程度支任城守警日急各门坚闭而登陴汝扬以门接通州安能以城下壑乃画地分部列旌□布戈矛张弧矢总干山立骑者周巡画则践更夜乃毕作谍言虏近三舍避者千百亿争趋门勒诸材官门内悬絙表三道道旁夹铍以诘入者左诘而左入之出者右诘而右出之贮中坚以备非常皆井井内外申令三五乃启门入者鱼贯从流无所拥塞既则九门沮者毕至无留行守者传餐士以糒骑以刍材官以糈朝则鸡鸣而给平旦而周夕则日入而给丙夜而周羣而不嚣信地不失跬步虏遁去旬有五日始休都人士多程郎具文武材顾出辰州守永顺保靖二司馈故守旅币充庭守让而郄之吾第宝不贪尔入境则兴学校赡诸生劝农桑举乡约简驵侩通化居尝以水旱祷而雩皆响应郡故患虎文檄之神募方士捕之殪者十有二融风至旦日豹入南门占火征下令亟修火政禳之坛墠殆将震于其邻火星星然五门有备乃熄是日武陵火特甚马底驿灾民间乃呼神君籍籍称三异矣蜀开府征土司兵二万征土夷守持之强必不可发是尝以御倭赴调其害甚于倭彼且伺征发姿贪婪听之左矣彼中宿将不难以全蜀奉土夷罢之便所部当守议从之巨珰出填郢都得请征辰州香稻米入贡守曰是产五寨若索之寨而郡输之有苗怼缇骑启衅端不用命守又言考之食禁是米故作膨脝藉令糁玉食进之即有□无死所珰闻大恐覆奏罢征故守递视郡若蘧庐百废不举叩之故猥云力诎举赢守至则缮丽谯缮筦库缮城郭缮学宫缮城隍庙缮□大波祠王文成祠张督府祠建辰阳楼江南筑退思亭郡斋后卢溪岁有殍出俸余锾羡设粥赈饥属周从事任之全活万计籍上谳狱使者平反数十百人谷开府以奔丧行疏守量移内郡父老千众诣所部请留所部且议留业巳拂衣就道矣年未及艾家食余十年当道递推毂之坚卧不起郡县宾乡射率以疾辞竿牍不及有司绍介不出境外其婣恤壹禀于天性耻自封年十五尝从父画水庸便宜倡里人筑凤林堤辰州植出舍溪上会大水漂民舍且流尸辰州召丁夫掩之祭以型亡何大疫胔者三千余曹辰州恻然皆得就木山寇昼行劫勒里中少年御之人谓载争者且于城兹小试也既而修始祖墓修世祖祠除首坑道葺先世亭以便行旅尝获金槖遗旌阳道中则之卖浆家通昔饮虑失亡金者故托于酒人诰旦愈酣递邀涂人分席不能饮提耳强歃之舍人酒穷倚席以待顷之号泣者至果亡金举槖未发归其人掉譬不顾始奉使归觐中道治吾宗进士丧巳入都门醵同籍者百金以赙有顷归再从见参军□□□□列故以诸生失期刘博士熠朴之五既贵师事刘益谨雅以大度多辰州刘擢台郎廷谢而仆卒不起辰州既之殡时奉使命当行留一苍头护其丧竢其子至乃发出居郡赙辰溪令杨威丧归则倡众立常平仓以赒不给问家人产悉谢不知秉心沕穆俨若无怀葛天之民至其发虑出谋犹之省括中命旁综百氏尤攻甘石家言卜衰旺审禨祥较若观火公私多暇率自著书故有读易琐言中星图孝经忠经注行于世六都黔考星官笔记三才萃见及诸集藏于家顾绝口不及绮语要之天授则有明征先是孙宜人有身封主事公梦朱衣鱼服一人排户入年十二卿云见里中始入学舍后山乔木千章六龙见木末蜿蜒而起出塞熸妖狐夜自辰州赴武陵涂遇游龙大虎井而退既厌世见天使奉简书来迎市童卧病呻唫见一皂衣迎使君者哃喝索食童惶急又一皂衣者踵至趣俱行大呼曰使君驾矣其时辰州瞑哭声起童乃苏妻党一少年蛊于狐病五年不解昔梦辰州坐大府掠狐数之爽然起语家人祀辰州弥月亡恙槩之语怪夫非共见共闻者哉往辰州语余昔在弱冠往往梦据高位簿责鬼神御风周游穷寓内时都城南无郭既筑乃符梦游迹其奇庶几乎通于神明矣先是辰州即世郡人祀之瞽宗宗人祀之祠里人祀之社又十年论定博士弟子三老豪杰请祀之乡贤人言辰州以儒则闳以宦则拙以经国则务自尽以居家则负俗务躬行身隐乃托玄言僊僊乎游方之外闻余游心西极绍介调余吾将中天台太虚席积翠户白云扄即司马以问法来殆将无所置足反走尔居亡何乃见倍适来适去宁讵能必之要之适来亦幻适去亦存吾以是问辰州仲子涓涓唯唯涓速肖宜契辰州涓从伯子潞季子淳奉辰州丧葬某山以母孺人吴祔 

　　○程汉阳金传（汪道昆） 

　　汪道昆 
　　自　世宗斥不令其后诸执政率奖廉直厉官常迄今文告日烦吏治日下要之吏者不厚利则名高彼其营营厚利不遑恤名墨吏也营营名高因而罔利奸吏也当世以墨败者什七八以奸败者曾不能什二三固宜其下滋甚抑或皭然而不滓闇然而日章善矣甚者蜕举乎污渎之表利无所利名无所名借曰不彰闇然自是善之善者也吾郡固多士吾独善程汉阳始汉阳举于乡盖与不佞同籍故尚书冯公督学使从广众目汉阳笑曰嘻德良亦髟思耳庶及强矣未艾也往者人或少德良而持予短柰何行县而得老生德良即髟思何老也于时汉阳年未壮公直以其髟思而强之越六年始成进士嘉靖癸丑余守司马而郡中在都市者十余曹则皆推毂汉阳即得边郡易与耳使在郎署不亦发硎齿腐乎哉亡何除南京工部主事始入部即主筦库故事自部尚书至诸郎吏率取办筦库而隶视之奇羡则以待部尚书废勿籍汉阳不可即出入至二百缗可勿籍安用籍部尚书业巳目摄之无所发□□□诸郎具竽牍具醵钱汉阳务以其身屏之即一□□钱无所取给诸郎以例来索则取诸舍中应之□□诸郎目摄汉阳罢勿索既出督仪厂兼视漕汉阳令诸闸启闭必以时诸沮挠者必以法会龚御史恺王副使一夔各藉其乡宠灵横甚至辄启闸不可挞役夫而汉阳辄缚其舟人狥之市由是诸强有力者皆辟易毋敢干时江西大贾豪仪故通诸蛮酋长会督府征蛮兵至诸酋长主豪家籍督府令集舟载兵境内骚动市人赴部讼豪状部且捕豪豪抵乡人万考功书豪请汉阳卒豪以狥谢考功丁巳春考功署汉阳浮躁时太子太保王公都太宰诘考功往葛少宰独多程郎何故见坐考功佯以漕司移司空文解量移安吉州同知时郑端肃治漕其移文则暴户部郎中王尚礼仪沮漕状无预汉阳考功独借口甘心耳始入州境辄格督府令罢材官募州兵既而倅长沙贰河间其严出入壹如居部主筦库其操法壹如视漕即循资递迁所部未之奇也安阳郭公居太宰选部请以河间守柳州公曰程郎守固当胡乎西鄙及公释部事仅得户部员外郎服除官如故有顷进贵州司郎中司主饷蓟门其严出入操法亦如向者会诸□与诸曹争朝列主汉阳诸曹由此目摄汉阳未之奇也执政方摄吏部琼州守数败州人抵吏部愿乞一良二千石振之摄公谓诸曹无如程郎乃补琼州守选部则又以程郎未始有子何置之海外而南寻徙汉阳余适填楚且得代疏略曰臣习汉阳守金廉直乃今置之汉阳汉阳都江汉□□尔不及一大县金可卧而治矣承天守　先帝汤沐其重什倍汉阳乃今虚无人请徙金守便是时余疏七事悉纳之摄公方出刘御史补承天议坐格所部辄以此觇　上指谓当事者不急汉阳汉阳沉沉其严出入操法如故顷之上计吏部将以盐筴授汉阳余谓所知者曰公不识汉阳邪柰何予盐筴所知者告曰汉阳信贤然老矣余曰否否公直以其多须且斑白邪汉阳既倦游计毕辄纳繻阙下改南辕而东余宣言曰相公楚人柰何令楚中失一廉吏既问而知其汉阳也属吏部易繻而趣之汉阳余遗汉阳书公行所部寻上汉阳考即公薄二千石独不若翁若母博金绯地下乎及汉阳上程书所部置他郡后而郡中独余一疏格不中覃恩他郡业巳被恩汉阳不无怏怏会肺病作辄投劾归　上知其不可留予致仕其年五十八耳始汉阳籍诸生未及壮卒之得谢未及耆先后并以老称此延陵相者之属也藉第令老公孙弘冯唐何称焉汉阳父业中微至烦质剂兄钰倜傥自负宜不易从汉阳顾善事儿卒化而循礼弟早夭其孤寡悉仰给汉阳中年畜兄季子后妇子具在食指益繁以故岁奉多不供久而滋甚客至辄典笥衣供具笥屡空客闻之相戒勿过尝从所亲问米价所亲辄囊米石馈之汉阳艴然曰旦日诚绝粮然终不以其故受外来饷所亲或交以篚虽束帛报必相当既自汉阳归惟是先人之四壁在伯兄业巳即世诸兄弟子骎骎贫汉阳既困自支复苦诸兄弟子不给至其严出入操法愈益斤斤履不及县簿之门车不及城府岁课二苍头各治五亩时至辄从田畯躬督之岁费穜稑有差息仅当一缗有半里人笑曰汉阳薄二千石而弊弊焉力二五亩锺之田何倒置也余闻之曰客言过矣王者天民民天食家食而自食其力庶几不倍天民息勿论也汉阳与人抵掌论事析是非若秋毫难者百端无两可即杯酒细事必尽其辞少长执宰夫刀以军法行酒不少贷坐客避席曰异日者公政固若此邪汉阳笑曰使金得当一方如此酒矣每从诸乡大夫饮即驩甚必篝灯夜归余调之曰汉阳倔强海内无两终不听顾乡曲之誉日益起而郡守相则以乡射宾汉阳人言　天子既幸辟雍令郡国皆得以秩节养老是冬十月汉阳始耆月之下丁与悬弧会郡大夫方代　天子馈酳寿汉阳汉阳乐矣余从诸乡大夫后觞汉阳乡大夫曰富贵而归故乡则古人侘之矣夫士或修之乡党坏之市朝或伸节于市朝而惰行于乡党两者亦犹乎乞墦掩耳之类也富贵何顾外之可以袭市朝内之不可以蒙乡党比于税驾其孰如汉阳贫至其攻苦而甘之终不以奇节自见其在宗族乡党亦胥积久而彰观其深则有耻不□者其人也彼其取节焉者抑或浮慕其硁硁浅之乎观汉阳矣古有惇史乡大夫职之司马知汉阳深是在司马不佞敬诺 

　　○湖广郧阳知府叶公逢春墓志铭（孙矿） 

　　孙矿 
　　余童时见叶后皋先生手明经行卷一口不□称奇众亦称奇睨其前池今叶公讳也后四岁公试诸生高等或传其文至南都与数卷俱先公隐其名示□余独深服公是岁嘉靖戊午公试浙江中式也明年试礼部不第退而发愤文日以愈奇间古序记杂体皆有诣乙丑之礼部试余在京都每过公必出文观焉或相遇则余诵之莽莽多恣肆独以已运又更奇是岁举进士除宁国推官务文自如时时进诸生诲之其政好持大豪豪犯者力致之法不贷威行他郡然巨族多不便隆庆戊辰迁抚州通判威少□喜进诸生如故今汤礼部显祖在诸生中未有闻也公独异之汤生名由此起辛未会有荐公文似华州者执政奇之擢都水主事是时万安朱公尚书独以文重公有操觚必以属公章奏不论也郎署少事文益力名益起篇章播于缙绅问凡文略皆让公先登或一役而辞鱼丽进皆出公手其文以太史公宗思速或立竖子即授然不甚诗在宁国时又讲新建之学及郎集诸讲学者月会皆一时知名士也万历甲戌迁营缮员外郎母艰归丙子复除虞衡寻晋都水郎中冬官数年且文且讲学戊□出庐州知府与其佐不相能赫虎竞出因两伤满岁从下迁令壬午徙郧阳复与佐忤汉水大溢漂民居出仓粟数万石赈之巳发乃报时至郧方月余拊摩廑廑苦矣乃与忤者犹生异议未几遘后皋公忧归逾年遂中劾丙戍报罢公居官少酝籍又不屑下人好争是非守庐州时适他郡使者有所按庐州不会公公即大怒面盛诃诟之他如此等甚众以故所至辄龃龉诸工部曰叶叔仁素负气又长笔扎意不快尺牍辄发当竟以此踬矣果然惜哉家居不废书然不若曩时矻矻尝与余观新建公赣州手牍谓余曰彼方宦未忘能心故精作庄子解下关谢客数月乡人犹皆以好书目公张司寇尝谓曰公殆有书癖性垣率不刻意家人作业售田宅者或诡其直不过也寡合家不延客人招亦不往官府非时不见自诸生巳然迄不改公讳逢春字叔仁欲矫性以和斋自号父后皋公选戊戌进士工部郎中有文名母罗氏封宜人祖父半轩公景贤常应举不第精易学其系出宋观文殿学士叶梦得宋文章家所谓石林叶氏者也公文所在集不十余种行于世他藏家者尚多公生嘉靖壬辰正月十四日卒万历己丑八月三日得年五十有八 

　　◆同知 

　　德安府同知罗先生性传（杨士奇） 
　　湖广辰州府同知刘叔毖传 
　　湖广郧阳府同知周君子恭墓志铭（罗洪先） 
　　俞长沙允传（林大春） 
　　长沙通判陈公钢传（顾璘） 
　　丁别驾旦传（澹园集） 

　　○德安府同知罗先生性传（杨士奇） 

　　杨士奇 
　　罗先生名性字子理以字行罗故泰和儒家宋有卢沟主簿曰伯寿尝刲股和药起亲疾县表其所居坊曰旌孝者先生曾伯祖也曾祖伯霖祖见可父榖祯先生少孤贫自奋于学苦志毕力博记精思夙夜不懈既冠遭元季兵乱走避岩谷崎岖困穷未尝废书卷性耿介一言一行必端不与俗人接虽至戚或涉邪行辄绝之然口未尝言海桑先生陈心吾尝称先生及杨子渊有玉之掺洪武初诏郡县立学御史刘昭先知县采誉望聘先生及子渊邓彦高三人之师时号杨罗邓四年中乡贡进士明年赴□□勑免会试授德安府同知先是有寇号糟李万户者以众入府治劫杀郡守以下掠库藏官捕其众悉就戮独糟李逸去久不获诏捕益急踪迹所过宿逮系数百人诸邑骚然先生初下车民有负一囊诣府言糟李实死矣此其遗骸也问死几何时矣曰一岁曰始死时曷不言又验其须发皆在而皓然白也曰糟李年未四十此安得是耶笞而逐之悉出所系数百人谕之曰□朝廷但欲得糟李耳糟李旦出即汝等暮皆宁家何不自爱体肤乃甘受楚毒而庇一贼耶能从吾言今与汝等期十日获贼即汝皆良民众叩头曰府公欲生我敢不尽死力乃悉纵之七月生缚糟李至庭下民皆以获贼劳而遣之命下赋民铁造军器时兵乱初定商旅未通郡民猝无所办先生居第后治蔬圃得窖铁万余斤民争趍求售同官亦劝以售民先生曰固天以济民岂我也悉以代民充赋有余皆人官库铢两不私焉其蘖之操愈厉而恤民之心寝食不忘政以宽恕本惟赃吏无所假应城县吏刘仁盗官麦事觉府逮治之仁惧逃匿会按察佥事朱逢吉过德安仁出诬告先生他事将就鞫湖广参政陶凯吴云按察副使刘某闻之驰召逢吉还谓吉曰君不知德安有罗同知耶廿七府之贤守裁三人其可以枉忠贤哉岳州马知府沔阳彭知府及先生三人逢吉卒白其诬而正仁盗麦之罪在郡四年阙知府皆先生总之秩满诣京师坐擅用枣木染军衣陈宁所劾谪戍西安行槖无数百钱怡然就役不以得失置意既至西安之达官贵人皆敬礼之而安于处贱未尝一毫干人郡诸生从之受经后多举进士去是时四方老师硕儒在西安者数十人吴中邹奕独曰合吾辈所读书庶几罗先生之□盖先生学甚博文章切深诗古体宗汉□近体宗盛唐书法锺元常年及七十卒士奇少孤五岁先生取而教育之有父道焉明年官德安又挈以行又三年先生有陜西之役屡遣书督其学又廿年而捐馆当是时所以诲不肖者虽不能尽记而道之大要不敢忘也恒窃私念先生所以修诣躬施诸人者皆当追配古人而今之人知之者寡矣谨述其槩□传手录一通以寄其于宾畿盖又欲其子若繇皆图不辱云 

　　○湖广辰州府同知刘叔毖传 

　　刘叔毖庐陵人博学有文外和易而内廉介初沅陵知县以爱民务致勤绥抚县介溪峒先是民多困徭役窜山谷叔毖至计其丁赀而役之加以抚绥民悦流徙者悉归复业有争讼不治以法开谕再三心服而后遣之官市物于民未尝急索民得从容应命而免于价涌之患升北京行部员外郎时置行部未久且兵饥相仍之后庶务丛脞而工曹尤甚凡中外造作材物率取具焉董作役者皆中官气势不可近六曹官往往被棰系叔毖以廉勤独见礼于事或叔毖言不可辄巳召修永乐大典副总裁其去沅陵六年矣沅陵民累累陈乞还叔毖遂升辰州府同知一州七邑之民得叔毖如得父母及建北京官殿率郡民就役永乐十八年十月卒于北京郡民在役者皆悲慕之具殓祭役满而归相率载其丧葬辰州叔毖存心厚临事果处人诚居官盖多惠政云 

　　○湖广郧阳府同知周君子恭墓志铭（罗洪先） 

　　罗洪先 
　　圣人之道虽至近学者苟非忘巳而无累于舛固不可以造其微而质弗美志弗切不能学也美且切矣其时力不足亦无以几动忍增益之功故学可精而不可期道可求而不可能此朝闻所以难而圣人之不数见复何疑也始余与七泉周君师谷平李先生先生之旨统括包并不涉蹊径以俟人之契悟君处二三子中独以名节不立不可以范俗也于是取所闻以自重其身又数年出而友四方之贤增其所未高则又以议论不一不可以决趍也于是持所见以自居其学巳而郡政誉大起则又以内外不违不可以适时也于是据所行以自信其心信吾心以行之其于郡也亦何异于天下视天下事若无不可者将出而小试而身病矣数月谓余曰吾今乃欲根未能除静机未尝入也吾几不免罔生呜呼今之才能如君者几何人即有之固不能自致于道即向道稍信所行必不能一旦自见其短以悔恨使不即死得践言必且屡变以求其是其不止于此也明矣然竟死也岂非大可悲哉或人因君卒咸疑圣道至大曾弗若一行易完也解之曰仅仅食力者细民也如朱顿必效远而失美多固孔门取狂遗意也此正可以观君君姓周名子恭字钦之幼有异质触目而心解闻言而机生能超忽于众之所难而脱落于人之所执喜于用奇而耻于持下文酷似其人有司骇之竟不第然名骎骎满江右以增广生举嘉靖辛卯岁贡第一岁贡故不以增广生实自君始明年卒业大学后连试有司又不第辛丑授湖广永州府通判至官廉俭逾儒生尝奉父戒庵公母黄孺人行肉食或不继即行县蔬食莅事事巳嘿坐或走学宫说诸生经义其它行罢建措一就巳意大率在慈惠省约人称周佛子署居江华主治盗贼多瘴君数数往久之得羣盗出没道路与攻守之宜躬蹑屩入猺洞抚谕廖道坚等廖感泣听命尝以策干当道当道信之卒歼九嶷郡盗魁郑大义等数百人道州蒋居乡哨守疏远增靖边营戍将屯兵调发有纪楚大饥台省遣籴万金君执不可比再至移通郡在官之食以应分授其直纔六十金上不逆令下不病农人服其敏检郴州廪藏上议易陈化滞可省岁核文治僧讼当没赀请市田增祀濂溪食其裔孙之贫者君之行于郡多此类也居五年当道上治状越次擢德安府司知治如州岁余以戒庵丧归当道廉之给丧费免丧至京师公卿以下闻其来争相□重欲留内例不可补郧阳府同知未上丁黄孺人忧禫而病明年癸丑卒于家年纔四十有八君既廉俭赙而后能丧 

　　○俞长沙允传（林大春） 

　　林大春 
　　明兴二十有七载　天子临轩筞士得张信而下百人有俞允者字嘉言松江华亭人也官拜楚府纪善改鲁山令寻迁礼部主事奉命使楚坐还报失期谪判长沙故今称长沙公云初长沙公少时人疏节倜傥不羁然能力耕以事其父父性乐施予尝与道者俱一日有道人者羽衣筞杖而过之因止宿焉父命侍食侑以美器道人辄陨其一公殊不意遇之如礼明日道人者出遇少年行博于市旋博得一器以归其器绝类昨陨者曰器固无恙如是盖道人业巳预知有此姑以试公耳乃公固不动而少年者辄恚愤益急与博徒十数辈求博道人道人每与之博必得奇胜于是少年窘甚不敢鬬咸窃惊异之公因笑而问曰而技可学乎曰子有奇气异时当奉大对　天子命吏是不足学也遂别去公悟乃始折节儒补博士弟子是时江南甫定经学失传公独得三传于蠧简中玩味久之欣然有得乃以春秋举畿内高第至是果举进士历前官如道人指其后之长沙贬所未至会道病暴卒巳而复苏先是公病既革以易箦待榇于沙门七日矣忽有医者贸药而至或戏之曰寺有死者可复生否曰可入取青囊一粒纳公口中有顷得呕数声竟起不死于是家人大喜竞以金帛酬医医无所受询其姓名亦不答也第云长沙有白鹤大仙庙盍往修之俄失所在众皆骇然然后知其白鹤仙神也而或以问公公始言畴昔事谓我实神游其地而未尝往也往而复还而未尝生也其静定如此及至官访之果得白鹤庙重建焉居七年以寿终后六世孙汝者复以毛诗举隆庆辛未进士假守潮州予道其事林子曰余少客吴越间尝闻吴中人士往往谈长沙公始终遇仙事私心异之及得其孙贰守公所事状始知公盖儒而自托于仙者其于死生之际视若梦幻亦可谓有守能不乱者矣而论者又谓圯上之遇济北之祠卒成帝师以光辅有汉而公官不过郎位不过别驾以公憾不知公于死生能齐矣彼区区得丧何物者且以贾生之贤尤不免于长沙之悲而公乃不闻有幽愤之辞投湘吊古之赋其视贾生处此似过之由此观之其迄于今以有胤嗣也宜哉 

　　○长沙通判陈公钢传（顾璘） 

　　顾璘 
　　公名钢字坚远南京人也其先本建安人宋招化节度公申之实丞相秀国公升之之弟有子泽以言青苗贬明州遂籍鄞人国初有名瑶始以医征籍太医院家南京子某实公父也医有奇効京师语曰陈君剂何待二生公颕异太医公曰儿学医当复入神公不爱学医独爱读儒书族伯都宪公濂劝太医公乃遣之从儒师全克明授诗经遂举成化乙酉乡试举进士不第授黔阳知县公性岂弟治事通大体初至县稽民丁税多寡均定徭役招复流离辟硗田数千亩给无业之民置养济院衣食无告积义仓粟俾民不怵荒岁省刑抑讼杜吏奸居一年庭无烦冤野无冻馁公曰民可教矣乃置社学修孔子庙兴孝弟礼义之教楚俗居丧击鼓夷歌乃谕歌古哀词民□向风老者语子弟曰微陈公汝其终于夷乎公曰民可役矣沅湘二江合流县城下数决坏民居公作小舟数十舠募民采石甃堤自南门抵西门千丈水乃不溢县南山间有三里路狭甚石坚不可凿辰沅诸路军往戍靖州夜每堕崖下死公督邮兵积薪烈之淬以醪酰拓广其路丈许外缭以索行者不害掘地得古义士张捍碑及宋令饶敏学宝山书院碑乃建书院于赤宝山下祀二公于后寝将图新县治忽大水漂木数百至乃底绩又建面山草堂休沐□书其中以考得失凡兴作民如子来知以佚道使也公□民忧惶祷神虽老羸者亦拜稽竟日曰愿以余年报公病愈过市妇女子望之皆曰公貌得无少损邪邻县徭夷与民争田不决监司檄公往公开譬切至咸踊跃服舆公出山尝过他县道旁小儿黏雀嬉问知公名儿相顾曰公必恶我等戕物命悉纵省去官满当代民上状乞留监司不许公行驾小舟送于江者数百里争献蔬菓公品取少许还之杀羊豕设祖道礼成颂惠无不攀泣归立生祠竖去思碑曰以无忘仁人于世世拜长沙通判察吏民所苦苛礼冗费悉刊除之决疑狱出冤民民祠于家监修吉王府程工节用倍省其费王嘉公忠廉屡赐金帛皆谢不受议复岳麓书院初渡江有僧来迎公曰安知迎予僧曰夕梦绯衣使君来访书院故址是以来公喜掘砌得故甓识曰陈某造适同公名益大喜乃白吉王得故殿材成之祀晦庵南轩二公于中弘治丙辰奔继母丧归得疾卒长沙人闻之无不泣下乃请诸监司从祀于岳麓书院公居长沙黔人岁遣子第一人来问安卒之数月乡人过黔者云公卒黔人痛哭罢市后邑令以春秋祠山川后一日祀公于祠岁常至今长沙与黔人来南京者多就其家乞公像拜哭之公弟镜官亦终武昌通判以廉谨闻子四长浙官翰林侍讲文学行谊并有闻论曰人尝言叔世民诞不可率以德一切刻深治何其薄哉通判公循循守道迟久化行而渐于匹夫匹妇之心要不可以智袭庙食百世有以也士大夫学道致身与卓茂侯鲁中牟并传盛矣何必高位哉 

　　○丁别驾旦传（澹园集） 

　　澹园集 
　　余师天台耿先生督学南畿以正学风士类其文行异等者不以夷之俦伍中命有司以礼敦聘入试时杨君希淳詹君应麟郭君忠信王君敬臣辈不过五六人贵池丁君旦其一也君字惟寅别号海阳父鬼甫母王生子五人季君生而颕异气骨朗峻音吐如钟髫齓中动应绳墨崭不可犯而事父兄则雍雍如也怡怡如也惟谨少长昕夕承两老人欢婚嫁丧葬一切倚办焉孝友之声哗于一时闻乡先正李古源有贤行启以贽终身师事之寻师于邹东廓王龙溪钱绪山欧阳南野诸先生所闻益渊博远近之士负笈从游者不可缕数君一以师友所讲绎转相授受大江以南盖靡不知丁先生者监司守令屦相接于户君谈学论政随机以应至孝子贞妇沈于下里者力请表章之小民冤抑不能自白语次间伸理不令其知也间有知而怀金谢者斥去之甚众隆庆改元诏举恩贡当属君君辄避于姑孰以免久之当岁贡上矣复让之徐宗梓而以身后之其恬于进取类此君虽贫士而扶颠振乏每倾囷不恤如殡逆旅刘生及铜陵吴生其著者也岁壬午始以明经授湖广衡州府别驾君不以一官自菲薄佐其守兴义仓修社学诸剔敝厘奸者甚具亡何督储之会城监武棘业劳瘁甚而又冒风雪省天台师于黄安山中苦寒疾抵任而卒得年六十有四贫无以殓衡人甚悲之君学于洙泗濂洛以下鲜所不窥薄神情妙传独得之东越与西楚多居恒手不去丹墨燕闲之晷动必成书其遡源模范不忘羹墙曰思师录温国既老同气弥敦曰恭友录政有三要语具箴规曰名相行略台省宝鉴守令宝鉴诸论学杂着诗文藏于家者又数十卷尝作逐虎文虎屏迹作祷雨文雨立澍作驱山鬼赋鬼啸声遂绝此有贵于文者词藻可无论巳君气岸绝出有不可干之势而礼让则如慢如伪退然不敢先见义如贲育之不可夺而处父师闇然如一无能解之人谈玄析义霏玉洒洒而行事缜密一无可指议所称乡先正殁而可祭于社者君是也子绍辕绍轼绍辂绍辄绍轼举进士翰林检讨拾遗文略无放失而谓余素与君善属传呜呼君于是有子矣 

　　◆推官 

　　永州府推官郭公淮传（郭一鹗） 

　　○永州府推官郭公淮传（郭一鹗） 

　　郭一鹗 
　　永州司理府君讳淮字达远东泉其别号云府君性端恪淳谨耻问家人生产长善继封翁省斋之志遭家多艰锐意制业擅一时文藻弱冠廪食郡庠十年中式弘治辛酉榜闱中座师初奇府君首二场卷欲以解首之巳主试者阅至策场力稍衰乃中二十八名明年上春官即又中乙榜第一谒选人得四川忠州学正约士以行谊先遇士之无家者壮而无室者多捐俸助给遂用是大得州士欢心士信爱之巳擢延平司理无何□篆南平将乐两邑清查帑藏之余出以倡修李延平先生祠南剑人士翕然归崇正学之化且服府君玉操持佥谓庭有悬鱼之风巳服阕补永州司理当道廉知府君明慎用刑无留滞大湖以南事更数十年不决者悉命府君一讯尽得情状府君多所平反不务深文苛求凡列郡经讯断者自以不冤即如东安邑中有江湖剧盗名一枝梅者以劫人定画梅而识之示人不测不敢捕也府君业严督捕役获在狱不踰时一枝梅又犯劫它邑被劫者以闻府君亟索在狱者视之□□囊头如故也府君退而潜思曰异哉斯盗乎胡然身在禁内画梅以惊恐人又在邑外意必掌禁人潜得盗□密约盗党乃索一枝梅戎首可以行劫分予可以激人告图脱先罪若计东安宁得有两剧盗两画梅者因以荧惑讯盗者耳目其巧盗而自脱固尔立取禁人与盗两严诘之如府君意指府君遂重辟盗并辟禁人咸服其辜声闻上楚上楚至今以司理公神明之照云视篆祁阳祁僻在山谷中有巨蛇即柳子所称白质黑文者岁出山氓害甚则日囓数十人人惴恐不啻如南山之猛虎府君文躬祝山乡庙神明日巨蛇数头无故毙山麓山珉归德府君精诚格神乃获免于抟噬之害理永四载当事者荐牍无岁不下府君心念大安人春秋高更念有弟潮州公乐至公方宦达于时盛满造物所忌遂力请当道终养不俟报而拂袖归矣归舍十年乃即世颛督先赠大尹府君于学而息产一以听之丰孺人与子两山公每置酒高会乡族一逊潮州公侃侃明发府君终宴席不出一语在座惟闻欠伸之息靡弗以长者推之且卜有后裔弥昌焉间尝阅府君手泽所遗从宦邸贻书潮州公谈创居一事辄曰与浚民剥脂以自润宁霜宿露处之安其介特恬静类如此晚岁令两山公创别墅湖头采名花卉徧植其中暇别与诸昆季酣饮洽和分韵赋诗徜徉有余适也子弟间侍府君坐必述古人忠厚事规勉之终其身人无间言 

　　◆知州 

　　知州樊继传（陈□） 
　　知州王勋传（郭朴） 
　　知州彭石屋簪传（王时槐） 
　　湖广沔阳州知州杨公茂清墓碑铭（张时□） 

　　○知州樊继传（陈□） 

　　陈□ 
　　樊继字景昭句容人由邑庠生升太学起家学职正统改元用少师东里杨先生荐兴国州知州下车即训民以纲常之道择其从违而劝惩之丧祭诸礼悉依文公所定不用浮图未三年民化翕然庵观寺院私剏者悉掣去驱其男女归俗州治环水春夏民病率民筑堤以障之傍植蒲柳中构桥亭以便憩息民因名其堤曰樊公堤立碑志焉州有虎患祷于神数日两虎自鬬死其它善政尤多廉介公平始终一致居七年引老致仕去之日州民耆幼男妇送者数千人莫不垂涕立去思碑 

　　○知州王勋传（郭朴） 

　　郭朴 
　　王勋汤阴人少诸生纳粟入太学铨授涞水知县慈于抚字明于听断众称其才正德初宦官用事有归葬其亲者有旨令众阉会葬所过州县竞事奢媚勋恐厉民止备牲醴数事逆瑾闻之忿怒欲立加显祸时阉人有家于涞水者屡以勋清廉解瑾俾逻校入县署觇之室中萧然惟衣带挂壁妇子纺绩尔瑾始信其廉犒以肉帛勋分给里甲一无所留诡言曰令众感刘之惠也时优伶有进戏□御前者一鬼跃舞于途诸达官过之鬼恬不畏忽传呼王勋来鬼亟趋避之问何故鬼曰官不要钱神鬼皆怕由是勋廉名彻于内廷矣特蒙旌奖且令吏部移文天下诸官式擢知汾州勋坚持廉操终始如一无何去官躬来躬耕食力不履城市几三十年始卒崔文敏公尝谓朴曰王汾州之廉介苦节不可及也向者面语云兄若终于予前当兄作傅崔旧赠勋诗曰地僻云遮屋台高月作邻昔强项令今愧折腰人勤力畦中菜生涯垄上耘明廷知已少谁复问沉沦惜崔没先勋二年也予尝着三士叹盖述勋廉介有士行云太守刚者流质朴矫颓俗终岁衣巾袍朝夕饭脱粟抗厉触权贵惠泽洽鳏独归来耕石田萧然一茅屋崔史今巳亡谁哉阐高□ 

　　○知州彭石屋簪传（王时槐） 

　　王时槐 
　　彭簪字世望安福人正德丁卯举于乡衡山令十年多惠政民生祠之移倅常州政务大体不事表暴善唐荆川顺之摄篆宜兴却例供百金或以病后来者簪曰后令贤必不予非不然吾亦安能以其身预不贤者地邑民因事至庭辄谕以孝弟忠信巳又取圣谕加注释及先正教民语总谕俗要略遍布市村令家晓而人习之擢知靖州一月拂袖还石屋称石屋山人邑学上大夫郡县长吏部使者□不愿结一日之欢至相谓曰有不造石屋山人不俊夫也以是长者之车日交于道罗大史念奄数数乘笋舆访山中簪第以田家茅粥粝饭供具僮仆或私语谓贵客不宜尔公笑曰贵客乃以求鲜腆来耶筑玩易草堂及卧云亭于石屋之上东廓邹先生特筑行窝目匿就草堂时时引入石屋中剧谈移日崖壁处处置杯兴到取酒就酌小大瘿樽令客自占量因以授之樽罄则止亭傍凿小沼深浅各半鱼轻重系小牌识之客至驱鱼浅水视浮牌惟意所欲取宾客至者莫不尽其悃款乡族紏纷得公一言立解山居十二年石忽陨自传志祭文邀同志人别答张御史鳌山书谓予今日归矣乃沐浴见庙端坐而逝念庵先生哀之曰吾始于衡岳志见其探奇抉幽囊印以游以旷达之俦也已而闻其慕义有势买棺以逝以刚狷之士也巳而闻了岩之义读志归之简瞻其容雍雍耳听其言泄泄耳贞而不矫达而不肆则昔之知公者未也先生所以许公者盖不浅哉 

　　○湖广沔阳州知州杨公茂清墓碑铭（张时□） 

　　张时□ 
　　杨公名茂清字志澄别号芝山世鄞人至栖芸先生者公曾祖也讳九畴赠吏部左侍郎隐居教授不蹈非礼人以太丘叔度称之博涉坟典刻厉于诗寔启杨氏文献之传栖芸生三子长讳自惩号梅读亦赠吏部左侍郎尝泉州司理以资禄养非其好也亦善词赋与父竞爽名闻海上而栖芸梅读二集至今并传于世云梅读生三子长守陈礼部尚书号镜川饮守址南京吏部尚书号碧川初兄弟自相师友继取高第流声蓻林尝对掌两京翰林时未之有也碧川公初娶金夫人不子复娶于锺年四十五而芝山公生方在襁褓端默雍容家长老巳逆意其非凡矣稍长步履应对俨若老成既十年而碧川公绾符南翰携家以从公学书课诵渐露其奇巳而出就外传其所从执经师佥以伟特期之巳而郡学生巳又以碧川公荫太学生曹耦推誉顾屡试不第先丧金夫人继丧碧川公及锺宜人泣血悲恸襄事靡所憾乙亥需次铨部授南京鸿胪寺司宾署丞时大鸿胪刘公干以公谦恭雅度兼有文章大异流辈对□□誉不容口曰此唐裴李宋范韩之后也孰谓任子无奇哉在散职者凡九年茹疏服敝以寡约自持视贵游公子崇奢侈奉篾如也秩满考绩升直隶□池知县池滨大江使传往来如织民好嚣讼难治公乃因土俗相时宜廉民情稽故牒去所不便而与其所便朞月之内上信下服俗用以熙有古循良之风焉于时泾县有王瓒者逋青阳富室周鉴金而欲陷之预构一丐妇蓄之鉴至索金辄杀妇诬鉴讯者以鉴富嫌莫之白也御史以事下郡郡檄公往按阅其狱词曰知见何不指近而以五十里外麻客乎瓒既被殴晕地又何能辨麻客姓名以之证乎又云其妻大瓒背护瓒又何能殴及胷胁死乎巳乃讯证人稍稍吐实诘旦至尸所益审居民则瓒门有沟沟布朽椽桥阳出妇与鉴争堕桥而死瓒乃语塞而鉴得免石埭杨翁生二子长子之子标次子死而妇与仆奸翁逐之仆复潜至其家翁不直斥奸也而以盗扑杀之时标往青阳亲故寿仆家谓标寔杀之也而翁则诉巳当大辜当道不听竟以坐标翁屡以诉公密侦其事得之而当道亦以标富惮于平反公承檄则逮青阳与标酒者十余人隔而讯之如出一日乃坐翁赎而贷标后三年道经其家尽□男女罗拜于道且携一小儿告曰此标出禁所生也□公则杨氏斩矣又贵池王武业皮生尝与刘廷□伴一日廷璋怀假银及首饰数事约武渡江货皮武方缺食见廷璋至而喜其夕醉以烈酒杀而取其货与其妻舁而沉之江其情颇昧公廉得之妻当从坐公乃释妻而坐武曰吾怜其二子方在襁褓耳铜陵胡生弘绪者韩太守试冠诸生有一家奴挈妻子而逃弘绪诉媒氏之匿之也踪迹所在相与执缚之其奴先是病矣比送狱当夕身死其家亟陈于官而客户江西人其同籍也纷至证御史按部诉之辄以下公公覆讯之曰所谓锁缚者实以送县非私家也况奴先有病乎遂原胡生会科试且迫夙夜以狱牒上胡生遂得不坐而中应天乡试其辨冤释滞多类此也由是八乡黎赤率从化导贤能懋着檄委无□日在邑讫不暖于席时巡抚陈公凤梧书其考曰读书守分足征家学节用爱人不愧此心巡按叶君镗曰行巳克敦古道治民无愧循良交荐于朝历任六载旌举凡十数甲午升山东沂州知州诸部使者闻之难曰岂有美如贵池而与之惫恶地者哉□□日萧萧图书败槖数事士大夫洒泣祖帐庶民□□扶杖拥道遮留曰柰何夺我父母也乙未至沂□□齐之瘠壤也滨海沮洳十岁九歉逋负公赋动以万计凿山煮海萑蒲之盗武相望也前政因循败者踵接公抚字多方征敛有法积负渐□民以宁居凡一年而以才更沔阳道出贵池父老商旅逆之江浒摩肩踵履翼舟舆而趋曰何幸复见吾父母乎至有掩袂泣下者时郡丞李乔木在县曰是不有新令乎而鼓舞于旧令若是孰将邀之孰将遏之乃知昔人去后之思堕碑之泪非虚语也丙申至沔即其所以治池与沂者参而布之而治行炳然于全楚矣比三载考绩恩赠锺氏宜人当是时贤声益懋显擢且至公乃叹曰夫仕凡以亲也生则致其养没则荣其号非以章绶私其身也今母氏巳被国恩吾何求哉且白首而殉禄贪人所以自阱也知止而免辱哲士所以全身也吾其休乎乃力请于当道引年以归其归也缉祖父之墓敦宗谊饬家教课子姓于户外事一无所问与乡老南江戴公辈耆英会啸咏风月白首庞眉步履矫捷望之若仙每监司行部及郡邑长吏无不折节宾礼春秋饮乡率尊之宾荩□以□俗也□□□□□□未疾以十一月卒距其生□□□□□□□年八十有七 

　　◆知县 

　　宁乡县知县陈芹传 
　　江陵知县朱公讷墓志铭（崔铣） 
　　广济令海屋姚君翼传（茅坤） 
　　兴宁令陈公交墓志铭（严讷） 

　　○宁乡县知县陈芹传
  </div>
  <div class="pagination">
   <a href="国朝献征录_page171.html">
    上一页
   </a>
   <span>
    ...
   </span>
   <a href="国朝献征录_page167.html">
    167
   </a>
   <a href="国朝献征录_page168.html">
    168
   </a>
   <a href="国朝献征录_page169.html">
    169
   </a>
   <a href="国朝献征录_page170.html">
    170
   </a>
   <a href="国朝献征录_page171.html">
    171
   </a>
   <span class="current-page">
    172
   </span>
   <a href="国朝献征录_page173.html">
    173
   </a>
   <a href="国朝献征录_page174.html">
    174
   </a>
   <a href="国朝献征录_page175.html">
    175
   </a>
   <a href="国朝献征录_page176.html">
    176
   </a>
   <a href="国朝献征录_page177.html">
    177
   </a>
   <span>
    ...
   </span>
   <a href="国朝献征录_page173.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
