<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 241 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 241 页/共 367 页</h1>
    <div class="content">　　神宗显皇帝实录卷之三百七十二
明神宗显皇帝实录卷之三百七十三
　　万历三十年六月辛卯朔从总督三边尚书李汶甘肃巡抚徐三畏之请将甘肃镇二十九年分将领等官克修马政与保马无法者分别赏罚达云柴国柱孙銮纪录刘衍祚何希闵潘国振董时清阮承祖王国均杨国相奖赏冯时等三十六员住俸朱明翰等四员革免
　　○是夜戌时四川坝底有声如微雷房屋俱动
　　○壬辰廷试天下岁贡恩贡选贡生俱准贡
　　○礼部条陈取士一十五款一作文必依经傍注参佛书者罚出一严处多事生员优异安静者以重行简一文体以弘正年间为准一重后场以辨实学一提学除御史之差听都察院考核外其司道官礼部同吏部照往年例将三年内提学官考过次数甄别一南直隶浙江江西湖广一年半一周余省一年一周即遇事故亦须三年之内岁考一次岁考兼科举一次一限入学名数大府不过四十大州县不过三十中者不过二十小者不过十有五一严昌籍之禁如有上纳锦衣卫等职衔者子弟不准妄开京籍一重名官乡贤之祀如匪人有司生员各坐一场中出题皆要冠冕正大阅卷仍以正文体为主房考有执迷者听主考参处一程式止润饰墨卷之优者试官不得自创一各省直解朱墨卷听本部司官秉公简阅送礼科详核用佛老者停科多者革黜主司房考并治一关节当分风闻实据两端依律处治一严捕临场匿名帖一凡书必有禆经传者方许刊行非圣叛道之书有禁诏嘉纳之　　○工部尚书姚继可以佥事汪先岸备陈开泇河之利知府俞汝为＜锍-釒＞内又极言泇河不必开请命总河总漕及巡按巡漕巡盐各御史同勘议果事半功倍永赖可期即速鸠工以济粮运如或山多石梗工凿难施不妨明白议止并力故道以节才力详妥具题报可
　　○癸巳宴四川阐教等王进贡番僧蓄竹坚参等四十名命侯常胤绪待
　　○兵部覆保定督抚议津海屯田举行有绪乞留任事将官副总兵陈爕以今升京营副将职衔仍管理天津海防事俟田工已毕绩效果著不妨径从扰擢其新推副总兵戚金调补镇守南直隶江南副总兵从之
　　○工部尚部姚继可覆山西沁州知州俞汝为条陈河务一沿河任事之责宜均夫河南山东凤阳巡抚俱兼河务中河南河张秋夏镇泉闸俱系管河特以事权不一设总河都御史节制之耳今秦越其心独累总河以致物故者削夺者后先相继而总河遂为陷阱请申明玺书各处有河地方分任其责功罪一体庶同舟之念自专而事可永济一河工缓急之势宜审治漕治淮原非两事＜锍-釒＞浚塞三法本自相资夫淮水汜滥为  祖陵患者黄水灌入淮水不出涌而起耳往时淮安闸口水涨则筑水涸则启年来规制废格黄水倒灌入淮遂成巨浸故分黄导淮此议甚当惜南流不断又增决口水入止藉瓜州一闸岂能宣洩宜修旧制先断淮安闸次塞蒙墙口使黄水不入再＜锍-釒＞下流如芒稻白塔射阳三湖引淮出海使有所归如是而淮泗之间不安流  祖陵尚忧淹灌万无是理也决口之初宜急包褁两头不使扫阔此为上策今已无及择其稍缓稍狭处可施工者塞之下流既壅上流必淤乘其既淤然后补塞决口于力冣便一山脉沙水之性宜熟形家者言黄河以南大江以北为中龙由狭入嵩过曹县起泰山尽于蓬岛左一支自桐柏分水曰淮右一支自河南分水曰渭而黄河北流从天津入海此禹故道也自宋熙宁间引河入汴势遂夺淮贻患迄今此不察地脉之故夫黄河万里远来合水既多更加雨泽湍急难制以区区人力争之不知量矣然水本就下带土而行急则深缓则淤宜急不宜缓故可合不可分可以停而淤亦可以刷而阔沙与土异不可聚而可囊扬之则浮刷之则去凝之则坚此其性也识沙之性故全河不必开借水刷之坚土难立致借囊沙筑之识水之性故支河必不宜凿欲塞上口必＜锍-釒＞下流欲通故道必塞决口此理甚明人所易见者惟山之土石有骨起伏有势高下分合本自天然善治水者因其势而利导之易以奏功合选知地理有心计者沿州逐县相度形势俾全河在目庶不致漫尝而徒费一钱粮经画之制宜豫上策宜借内帑发水衔钱或议漕粮改折如先臣潘季驯所奏次则仿兵兴故事内外省直协济下则责成河南山东凤阳院道各从地方工力酌议方略其行漕地方量派夫工助之而河道督臣总其成庶可措手今请发内帑已奉旨内库缺乏似难再渎水衡金钱之匮举朝共知惟请留漕粮先经户部咨允协济五分之一本部题将漕粮抵数已奉旨准留其内外省直协济河南山东凤阳派夫值河工大举之时近河诸臣自当分忧正所谓责任宣均之说也一治河蕳便之法宜采不必别凿新河河有故道如李吉口至徐砀间堤岸尚可困也不必议开全河中间略开一道通水自下而上近水处量留数丈以塞口将成并力运之黄水自然归漕沙逐水走自然深阔此以水治水之法也旧议塞口必用卷埽每埽长阔不过以丈尺计所塞几何往时崔镇口决长不过一里深不过一丈二尺计用人工桩草檾麻等物并斜筑上流共用银一万六千两今蒙墙口长数里深信之当用银三十余万且有忧其难成者如臣前议不拘决口远近从中择其可施工者两岸筑入先用柳条草土随宜筑之次用囊沙之法中流家急处用舡舡不必另造也查各处运粮舡拆造原有定额每拆一舡除蓬桅外估价不过二三十两计费止三四埽之值耳宜于粮舡回南过淮时查该拆卸者留用在厂者责令各处舡夫驾至淮上收管约有千只似省而便囊沙不必用布也江南米包每个值银八厘再加草绳二丈即用百万不及万金即以开河夫装贮沙土每包定以六斗以草塞口以绳紧束一人可负而走运至工所俟钉桩一定以埽卷边运沙连包入水时日可集至中流急处方用旧粮舡先期令夫舡运土石或沙草满载撑驾河滨每舡用木桩三四根下钉以篾＜亶＞相挽以銕猫札定然后加土凿沉一时而下水自阻塞更新开水道并力挑通使黄水流通故道自然深阔其费之省约事之速成可坐而炤也一夫役募集之方宜酌河工重大役民动以十余万计当此灾伤之后沿门起夫褁粮从役大拂民情倘行臣前议开故道止于通水借水刷之可省工力十分之四塞河用舡用囊沙之法可省工力十分之三往时用夫十二万十四万者今可用夫七八万而此七八万先借留河南山东凤阳班军次宜借洪夫闸夫及淮安牙募夫总计二万有余此辈有本等工食每日每人加给银一分约束颇易然后议起民夫选能干有司统之并力兴作河工自可计日就绪矣一天时寒暑之候宜乘河上之役入伏则水发难御至冻则锄畚难入惟春月夏四月与九十月乃可施工若不预为区处将来鲜不误事宜行总河督臣速将筑塞开浚事宜及钱粮夫役料理应分三四工以淮安塞口为一工以蒙墙塞口为一工以开浚旧河水道分作两工各以本处道府官董理之坐名请旨而以往来相度稽察催督责之赞画一切停妥待时而行庶临期无误其＜锍-釒＞下流如芒稻白塔等处俟事定后相度议行一泇湖挑浚之工宜罢先臣朱衡覆勘泇湖谓性义岭有砂礓侯家湾有巨石自梁城以至马蹄湾湖底板石长五百五十丈阔七丈工力难施费以三百九十万计勘科议寝今＜锍-釒＞导之岂收全功不过借湖水以资粮运为目前计耳查泇湖起自吕梁十里之下至宿迁之上落马岭止中有柳湖周湖连江蛤蟃二湖接济冣便而吕梁以北宿迁以南势必取资于河若南北不通开泇奚益是开泇湖不能不治黄河工有二用费益难处应停止并力河工诏俱依拟行治河大事令炤防边例总河与各巡抚共任其责功罪同论
　　○河南毛兵李举矿甲孙朝等之噪也太监湖滨驰奏有旨严捕正法于是河南巡按杨光训上＜锍-釒＞言开采之费佥富户供办约以洞成偿之乃奏复扣夺其四市且索小甲见面银棰楚矿夫遇酷毛兵五百借之御防二年减克工食不为处给泰参转冗克削日甚诸甲兵之拥众诉也非变也乞免行究勘人心少安异萌可杜不报
　　○丙申山东齐河等州县灾命地方官踏勘以闻
　　○直隶宿州卫指挥同知周立政以礼物钻剌推升于兵部署印尚书萧大亨为大亨所劾  上命巡按御史提问具奏
　　○与朝鲜陪臣收买弓面于年例二百之外量加一百以便御倭后不为例
　　○丁酉巡抚贵州右副都御史郭子章三年考满令就彼处复职
　　○吏部尚书李戴先拟稽勋司郎中赵邦清降调两淮都转运盐使司判官不当  上意复拟山西平阳府绛州同知诏赵邦清罪恶甚多革职为民　　○戊戌工部右侍郎汪应蛟乞假省亲许之
　　○己亥吏部尚书李戴乞归  上曰属官放肆朕已为卿处分铨路一清卿正当殚忠竭猷率属举职岂得引身求去以辜恩眷不准辞邓光祚侯执躬亦仍旧用心供职
　　○户部覆议右给事中白瑜条陈巡视银库六款一久正库陪库主事之差以明协恭一核原解外单鞘单色数以杜弊孔一严进城解官报单以防倾换一清库役以禁盗窃尽革夹带贿买关节之弊一正余羡以公出纳银库主事收放不得任意多寡一平物价以苏□困会佑务依时价外解不堪者正官以不职论诏依拟行
　　○工部尚书姚继可言屯田司钱粮有二其一柴夫柴价银两所以供柴炭之用每年额解二十六万两先年额支十八万两至二十六年加支二万余千两然各省直之派未加也而近来岁欠三四万矣其一料价银两所以供监局之用每年额解解十二万两先年额支八万两至二十九年增解巾帽局二万两然各省直之派未增也而近来岁欠二万余两矣查二十二年内本司库贮尚有四十八万两一费于棚工银钱山香山等工者已去其半一都水司因年例借用二十八万两而库贮一空在缮司将本司川广料银题留采办木植计有七万余两水司将本司西南料银题留织造治河总至有六十八万此山  陵各工之费毫无贮积不得不取给于柴炭银两年例巾帽之解仅有四万不得不那足于柴价数内故三四年间四厂之额派未敷该监之催促甚紧每至年终巾帽无解必假贷于别司加以各工应给之银尚多三四万两每日泣领尝五七十辈本司之穷也忙也极矣为今之计一禁题留除二十年无及已自三十一年后请谕缮水二司不得将本司料银辄自题留一酌补还缮水二司有事例额解等银如缮司留过本司七万余两每年议还二万两水司留过借过本司九十六万余两每年议还六万两虽难卒偿一时尚可捄巾帽价银之急一严拖欠请申饬参罚每年冬夏二季各该抚院将所属拖欠职名咨部以便酌量参处庶人心知惕稍免逋负之多乞将条议三事俯赐允行诏嘉纳之
　　○辛丑遣官存问原任太子太保吏部尚书杨巍
　　○赐周府柘城王朝埢谥昭定建安王多火□郎谥康懿韩府汶阳王璟合□水谥怀端建宁王谟堂谥康顺固原王璟渭谥安裕周府鄢陵王朝从谥康懿瑞金王在钠谥端惠追封周府遂平王长子朝墦为遂平王谥怀恪在铁夫人翟氏为怀恪王妃继夫人李氏为怀恪王继妃
　　○甲辰吏部大选司郎中邓光祚引疾去吏科给事中梁有年＜锍-釒＞劾考功司郎中吴仁度拟覆＜锍-釒＞语借誉赵邦清吐刚助虐乱法行私欺  皇上藐堂官拂舆论向非田大益＜锍-釒＞催原参并勘则此＜锍-釒＞必不至会极门掣回矣是尚可一日握要参衡令之淆国是混群品贻不可捄之孽哉今选郎员缺序属仁度仁度且不能辨朝夕共事之邦清又安能辨内外千百官之贤否也伏惟  皇上亟将仁度罢斥以为人臣不忠不法之戒诏下吏部知之
　　○巡抚厂库御史史学迁劾工部屯田司郎中尹从淑受富□千余金另佥贫民顶替乞从公议处以清仕路诏下所司
　　○户部尚书赵世卿言河南积年拖欠太仓银两曾差官催解久羁未报巡抚曾如春咨称地方灾沴相仍州县催徵无措欲将见徵二十九年岁额银两如数借解后于今年秋成之日带徵前欠完补臣观近日有司推诿成风支吾塞责权宜之计徒了事于目前惟正之供竟积逋于日后值此时诎举赢之际何堪朝三暮四之谋请移咨该地方等官稍俟秋成依期带徵前欠抵补借解之数如再拖延容臣考核参究庶有司知警而军需有裨  上纳之
　　○丙午工部屯田司郎中尹从淑上＜锍-釒＞自白诏部院从公查核来说
　　○潘相之拘辱爵宗谋圫也抚按疏至言官冯应凤等前后交章论相罪  上皆寝其奏相复逞辩横诬户科给事中姚文蔚疏言税珰潘相以儒童起衅擅拿爵宗非刑殴伤越宿方释天潢之派视之若无是其目中已不知有  祖制不知有  皇上矣乃厚诬其抢税以文其愆横扯县官以驾其祸夫谋圫被相擒拿而进何谓抢税县官远在数百里之外何云指使相之敢于说谎一至于此窃谓  皇上闻之当何如震怒乃抚按紏参而不问科道交章而不理独相之疏若响斯应恐天下窥皇上意指偏向有望绝计穷而乱不已也伏乞  皇上将潘相撤回究罪仍因此尽撤诸珰悉罢矿税与天下休息户部尚书赵世卿等亦有疏俱不报
　　○丁未  睿宗献皇帝忌辰遣官往祭  显陵
　　○吏部尚书李戴疏为功司吴仁度申救得旨赵邦清过恶已著吴仁度本不宜滥为称许但本尚未上又大选必不可废令便到任管事策励修职
　　○戊申中都留守司佥书韩有光以贪被论不候旨私逃其先恨金知府之揭送也及金知府谕留乃击断其两臂而主簿驿丞俱被带刀家丁砍伤复上堂击鼓呐喊声言白日弄兵当涂鼓众巡按御史劾之上命革其职抚按官严行提问具奏
　　○孕颜卫头目纳喇更名失留速阿卜亥进马乞升职诏升都指挥佥事颁给敕书令其管束部落防截北虏以效忠顺
　　○宣大总督杨时宁以套虏款贡照例赏赉请诏许本拜台吉等十一名各袭替前职另给敕书
　　○福建兴化泉州同日地震
　　○兵部以广东剿平黎贼甘肃斩获虏酋二武功请择日告  庙宣捷称贺  上曰可
　　○兵部署部事萧大亨＜锍-釒＞陈各边秋防要害六款一曰审虏势各边大虏莫过于顺义次则河套今顺义遵守贡约惟是东虏擦汉脑儿原系元裔住牧旧大宁熬母林等处部落繁衍介在蓟辽之间比与顺义三娘子掌媾生比妓事归道又抢哈不送帐房千余牛羊倍是而顺义莫敢谁何今且送打赖女与之讲解若此虏得志必犯蓟辽蓟辽患在肘腋及今应差的当员役逐一哨探擦汉凡事何头目张主平日与何纠合倘内窥中国何道便易中国防御据何险要有警我可出奇设伏以挫其锐斯为得策一曰察夷情如昔年顺义西行助逆事机中变矣而以平昔之豢养感动之彼遂唯唯惟命擒史酋以自赎欲革赏则革欲罚九九则罚并未敢骜然逆我须行亦以处置得宜得以相安至今不然不察虏情惟凭臆见曲狥之不免长骄过激之不免启衅其损威伤重另矣一曰伐虏谋东西各虏俱款其未款者甘肃之海虏流虏辽左之土变罕耳去岁五路酋首扯臣憨暨小歹青求开马木二市业经该镇题许若大虏有结聚情形市夷预行密报得以早为收保惟海虏所称火永青抄各酋及流虏矮木素银定大成等甚凶悍年来藉口松疆时时纠松虏以图恢复比宾妻亦复领赏于宁镇中卫恐彼计无所出愤嫉益深不潜入套中阴相纠合必撒抢番族藉为羽翼今宜严行延宁两镇选择的当通官往彼晓谕令之遵守款约仍差惯熟哨丁密探套虏情如或听彼引诱遣骑西行谍者速报该镇会兵邀击伐其狡谋而该镇或查入犯虏中委有套内头目亦要知会该镇严词戒谕轻则罚服重则革赏盖东西同一封疆战款均属王事应同心协力毋或自分彼此以邻为壑一曰酌定额臣前任宣府时正值市赏未定臣斟酌定额所省不赀兹例未之有改即如延宁两镇款费定有成规即今复款当亦不致太滥惟孕颜三卫属夷长昂以十九年化场之犯革赏曾未几而复其五贡伯牙以二十四年罗文峪青山口三道岭之屡犯革赏曾未几而复其五贡伯牙以二十四年罗文峪青山口三道岭之屡犯革赏已久去年又许其带复比獐计二酋遂尔效尤长此安穷今宜查照旧例明白晓谕如春顺则秋赏秋顺则冬赏有一抢犯情形即闭关谢贡仍将见年各赏概革永不许复如是庶几少戢其骄恣乎一曰严禁约孕颜泰宁福余等三卫每岁三贡贡各百人海西每贡千人建州每贡五百人缘诸夷惯因进贡往来熟识中国情弊而又有积猾伴送通官与之交通设计巧立乾鞭垫车等项名色背地瓜分甚至潜于边口预置违禁货物贡回倍索高价盗卖或至各驿索要铁杓等物带至边外改作盔顶即如去岁建州奴儿哈赤补进二贡咬思阿等夷于三河各驿索要布疋鞋袜倍于正额锁拿马头车户擅行拷打海西洋孛罗看只木等于今年进贡在通州各夷打伤把总李国忠等索要牛羊酒食驿递不堪赔累且往来窥探夷险熟知及今不禁一有他虞谁执其咎应行各抚镇衙门严谕如仍旧分外索需俱罪坐伴送通官其各经行地方亦应添差能干卫官量带军马沿边防禁先期知会前站查照红单预备应付到即给发毋令稽迟生事其海西建州进贡头目校旧渐多已经据蓟镇咨文转行辽镇酌议去后亦应并议画一以杜滥觞一曰核边工各边墙工程补葺于东坍塌于西永无了日如新筑松工已经题叙而红水河三眼井堡地方被贼于二月坍墙穵入掠去马骡百余蓟镇东路阅称修建如法足垂永久而五月内獐拨二酋从义院口窟窿石无墙处入犯不知向之修补为何今应行各该督抚转令该道沿边踏看估计缮修毋得苟且塞责其或贼寇入犯须备查果系何处进入边墙系何人修筑该管官员分别治罪诏嘉纳之
　　○倭送回被虏卢朝宗等五十三名并缚南贼王仁等四名福建抚按以闻下兵部覆议岛夷送回被虏至再今且角□羊南贼四名迹似恭顺矣但夷性冣狡往往以与为取则今日之通款安知非曩日之狡谋妄当加意堤备以防叵测除卢朝宗等发回原籍安插外请将王仁等即行处决仍申饬将吏训练兵船严防内地密差的当员役远为侦探诸凡海防兵食等项悉心计处期保万全毋致误事报可
　　○己酉云南按察司澜沧兵备道副使杨秉钺以不及降一级调用从巡按御史劾也
　　○诏监生吴中彦监候处决李遇文刘綎不许叙用先是吴中彦诱总兵李遇文佥书刘綎巨赀入京钻剌为言官所劾下所司拷问至是刑部具狱上请故有是命
　　○庚戌山西右参议项德祯告病致仕许之　　○御史康丕扬言自勋司被论反戈内攻举朝臣工群起而争之扼腕而未平者总为仁度一＜锍-釒＞也铨司进退人才之地非人莫授今举以授仁度可乎原＜锍-釒＞掣自会极门见者已非一目律有造谋之条原不论事之成否岂以未及上也而宽之先是仁度入都因邓光祚选期已满急于入代人有止之者途中遂迁延两月然后入城若是则图铨之心为谋已久又何怪今日之构成水火倾光祚而速之去哉虽然仁度无足责也臣所惜者尚书李戴一味濡忍唾面自乾始含容邦清而受侮继见误仁度而又曲庇若云司属之果贤何以前后之受累夫羖不择类自败厥群牧羊者任也今尚可怡然不慎徒付之临事之一慨哉伏乞  皇上还将仁度罢斥其一应大选诸务谕令部臣率属除授则仕途肃清而邪臣无矫托之路矣得旨文选司郎中必身无可议始可服人吴仁度既屡经指摘难以展布令调南京别衙门用
　　○户部尚书赵世卿言国家岁运金花百万此定额也自万历六年岁增买办银二十万计今二十五年进过银数几至五百余万皆太仓分外之增行之一岁犹曰权宜行之累年竟成满卮  皇上初年太仓稍有羸余偶金花后至则先借羸余补之年来太仓如洗一当恭进遂将补解之金花亦为节次之用矣斯竭之所由来也前隙未塞后进忽临事穷势蹙遂将即边之军饷那为  上供之用矣斯竭之所由甚也故在往岁犹曰区处甚艰那移非策耳今纵欲区处将以何项处之纵欲那移将以何物那之九边之士枵腹告急额内者之支调尚难额外者之严催又至念每及兹臣颜欲焦臣心欲碎夫洩者尾闾积者悬罄外库之虚何如而益以其虚求济其实臣所未解也既云买办则珠宝不宜责之外廷既买珠宝则买办银不应收之内库又徵其物又臣所未解也时势至此可悯可衷乞暂将前项银两姑行停止仍候军饷少充别行凑补一转移间而民生国计边饷军需胥有赖矣得旨太仓空虚边饷告急卿部苦迫朕岂不知但各宫进赐赏赉费用不赀每年季进银两内库撙节支用尚且缺乏令遵旨照数催解进用待稍有剩积自然停止
　　○辛亥是日卯时福建福州府兴化府泉州府同日又地震
　　○癸丑兵部覆三边尚书李汶议狭西四镇无处不邻强虏无时不当戒严而况秋高马肥尤宜加意防守今套虏虽就款市而夷情之变幻靡常松山虽入版图而海虏之窥伺时有若非先事伐谋相机设备及其蠢动而仓卒以应之其贻患有不可胜言者近本部预请申饬意正谓此今督臣查照往规分布兵马审地理之冲缓察虏情之顺逆联辅车臂指之势严功罪举剌之条制虏安边莫此为善请命下各督抚衙门严督大小文武将吏俱于七月初一日齐赴原定分布信地加谨设防达差哨役密行侦探常如大敌在前时不可懈若虏果入犯本镇则极力堵截相机战守如犯邻封则合兵邀击互为应援或捣巢以制其内顾或横击以截其中坚俾虏腹背受敌入必遭挫在我手尾相应战无不胜但不得贪功生事致启衅端秋防毕日查果信地无失应援有功破格优荐题请升赏若或自分彼此逗遛观望贪功偾事督臣即以玺书行法毋容姑息至于分布兵马轮番更戍省饷蓄锐及抽拨兰靖军马协防芦塘红水等项俱应如议诏嘉纳之
　　○甲寅广西道御史金忠士＜锍-釒＞劾土棍吴良辅钻剌殃民太监邢隆狥私酿祸不报先是徽宁税契敕书开载云止据现银尽数造册解进不必拘定原奏数目原奏袁顺时吴良辅方坤不许前往预事以致骚扰地方及是邢隆奏用土民吴良辅以便查理取盈十五万之数故忠士＜锍-釒＞中言邢隆不思仰承德意及滋骚扰邢隆素称安静此举或为奸棍蛊嗾云
　　○广西东兰州土官韦文第为思吉镇土余韦文灿所杀夺其印主之者则那地州土官罗谦端通同叛目黄来及汉人吴扬也抚按委官审勘文灿据寨不出总督戴燿＜锍-釒＞言文灿挟印逞凶据州劫杀法所必诛臣同抚臣檄行该道并柳庆参将甘霖酌带土汉官亲诣东兰谕文灿送印请罪及解叛目黄来听鞫仍委指挥一员统兵至邦地州明示谦端不许助恶并擒恶目罗力萃等候按如再执迷会兵进剿谦端一并议处以安地方
　　○乙卯谕内阁孟秋  庙享本欲力疾亲行恐不能成礼暂遣官恭代卿等可传示遣官并陪祀执事官员各秉精诚竭虔行礼以称朕孝敬至意
　　○协理京营戎政兵尚书王世扬大理寺卿郑继之三年考满给由诏各复职
　　○吏科给事中田大益＜锍-釒＞请急布贤才以防祸乱内言方今南北二部缺三尚书十侍郎一副都御史十寺监司卿九十四台省各省直缺巡抚二十二藩司四十四臬司二十五郡守而其他注籍假赍捧未任之属亦复称是且前诸缺或经四五年而长悬或奉五六推而不下股肱奚恃元首奚凭六季之祸可谓寒心乞速敕吏部类＜锍-釒＞具请有不称者无妨更推务满公议不旬日而中外才品之用足天下臲卼之形解矣不报
　　○丙辰  孝宗睿皇帝忌辰遣官祭  裕陵
　　○左军都督府都督同知王之祯以缉捕功升右都督照旧管卫事
　　○录擒妖犯赵一平等功被察徐淮参政郭光复复原官调边方用漕储参议李开藻密云兵备副使项德祯纪录起用各赏银有差游击金一清等各升赏有差
　　○广东守备马如电革任追赃为民参将刘宗汉等各戴罪立功参政盛万年等各夺俸有差以海贼流劫失事也
　　○丁巳巡抚狭西兵部尚书贾待问屡＜锍-釒＞乞骸不允
　　○调福建副使分巡兴泉道饶景晖提调学校　　○京师霪雨坏民房刑科给事中杨应文奏监房倒塌压伤二十余犯请敕下法司鞫其情有可矜者释放以普好生不报
　　○己未工部尚书姚继可因礼科都给事中张问达论其昏庸错误六＜锍-釒＞乞休温诏留之
　　明神宗显皇帝实录卷之三百七十三
神宗显皇帝实录卷之三百七十四
　　万历三十年七月庚申朔享祀  太庙遣官恭代
　　○赐辅臣拖卤鲥鱼及讲官有差
　　○工部尚书姚继可＜锍-釒＞言臣部频年以来册立册封  大工河工多方那借正额尚缺七八十万今又值  福王婚礼丛集一时为费不赀实在库贮止一百零二两臣与司属正切忧惶兹值羊绒银两臣部不能如期解发尚冀户部三万或可先发接济乃户部又称边饷窘急亦在那借两部势穷力诎于时为甚及查已解绒服等物充斥内库积久易蛀不无可惜狭西累年土塉民贫已摉处二十万两今若再行摉括民不堪命酿祸无穷请将已织在官者解进其余未织者停止俊河工告竣婚礼俱完物力少充再行织解庶两部钱粮或得少憩而关狭疲命可暂息肩矣得旨上供难缺已裁减岁定四千疋尔户工二部帑藏空虚姑准织进三千疋以示宽省民力尔各部亦须仰体德意讲求财计而以待急用
　　○辛酉以  圣母徽号册立册封诸礼成补赐元辅沈一贯银五十两彩叚二表里
　　○  仁孝文皇后忌辰遣官往  长陵行礼
　　○壬戌云南巡抚陈用宾＜锍-釒＞缅丑阿瓦结连木邦等夷拥众十余万直犯蛮莫其执辞曰开采使令我杀思正以通道路彼时边疆将吏奉臣令声正酋罪使阿瓦无他当如檄卷甲回阿瓦乃留兵据守蛮莫何为哉若蛮莫地失必无三宣无腾永全滇之祸当自开宝井启之夫司戎兵者唯边疆是问贼入欲击司采买者惟宝石是问贼入不欲击其势必至掣肘掣肘不已壅蔽弛备缅骑长驱即有知勇何能为谋以采买之虚名贾边疆之实祸臣知  陛下不为也伏望锐发乾断罢宝井采买之役使边疆将吏得一意讲求战守庶西南犹可保全矣不报
　　○癸亥御史萧应甲以吏部堂属攻讦僚友伤残皆由衙门积弊所致而极言四司吏办罚班之事当乘时厘正  上然之下其议于吏部
　　○都察院左佥都御史陈荐再＜锍-釒＞陈情乞归诏以各部堂官缺人岂得纷纷求去令在任供职
　　○贵州巡抚郭子章以巡按毕三才言其同总督王象乾因勘处播州水西地界各差官责令宣慰使安疆臣退地为亵体上＜锍-釒＞自劾曰水西固臣属地遵义亦臣兼制之地臣原不敢有成心主于胸中惟播州故民与水西夷人自分畛域则有之此督臣所以有勘处之议也然经年不决田土失耕议论烦兴夷情骚动按臣西巡耳而目之其责备臣何说之辞顾臣待罪黔中三年其奉职无状得过地方不止是者夜郎即灭而遵义贵阳斗米四钱道殣相望臣不能饭皮林即歼黎平大疫二月城内死六百人兴黄新龙之间十室九死臣不能药铜仁之苖假天潢者虽已擒缚而洪水为菑湮城堕垣在在而是臣不能捍九股之苖昔助播者虽已稍戢而道路饥苖坐草劫□往往窃发臣不能缉平越黄平之田瓮安龙泉余庆等县之城已丈已筑而垣濠未就赋役未派庠序未设臣不能竟臣年已六十久在行间顷已告病未蒙俞允勉强支持年来益甚岂能为  皇上敉甫定之边陲拯拯罢之穷民绥辑顽悍之土夷乎乞速赐罢斥无妨贤路温诏留之
　　○补原任大同东路参将黄守魁为福建北路参将
　　○户部覆密云粮饷郎中殷盘议九塞各军计月授饷有一闰必有一闰之钱粮有一项支销必有一项之补处先年议以三年积余还官银两抵补一闰极为良法后因一时缺乏遂有每年加抵之例犹有仓场存积米豆可以通融及今抵过三闰仓场之积尚不足当年之支夫附余银两既以每年扣之于先而存积仓粮又以三闰用之于后匮乏之情诚非获已今各镇纷请烦费反滋另发之例既不可开惟有原题事例所当仍旧举行者也盖以还官附余抵为闰月而绝其请讨则各镇知京必不可请其自为闰月计者势不得不严核于还官附余之内矣是以通融而兼节省之方者也至所请买米随时缓急通融本折深得裕边远虑但欲买补已住三闰用过之数当缺乏未敢轻拟宜自今年为始如遇年豊价贱大约每米一石定价五钱于额内酌量动支便宜收买其所买之米即于每年正四月应放折银七钱月分以之给军是买补之中寓即省之意每岁终具揭用过价银几何收买放过米各几何节省过银几何积贮尚该几何一切文册务明白登报如遇年俭米贵即行停止不得以题例为拘庶法可经久而疆场永赖报可
　　○乙丑右春坊右庶子黄辉陈情乞归许之
　　○释放已故庶人可涧新垣睦榏家属共四十一名
　　○丁卯荫原任户部尚书杨俊民孙杨胤芳送国子监读书　　○戊辰以广东斩获黎贼二千三百有奇甘肃斩获虏首三百七十八颗宣捷遣侯郭大诚于  南郊徐文炜于  北郊驸马侯拱宸于  太庙各行祭告礼
　　○录四川梁山县举人来知德为翰林院待诏从贵州巡抚郭子章以学行荐也
　　○己巳吏部尚书李戴言吏部职掌人物铨叙流品周官以来实重之奈何陵夷衰废有如今日者臣总铨五年郁者未伸滞者未达求者未遂酿尤招诟固其所也至于侍郎朱国祚方除未履部而以病告矣郎中赵邦清峭刻忤时逐之宜也乃操戈环向而邓光祚侯执躬去吴仁度亦复报罢  皇上以文选之事属之员外倪斯蕙又以资浅病深告矣考功员外马洙稽勋员外杨材主事王士骐又相继引疾乞假矣天之生材止有此数臣之属吏止有几人类不得以功名终无亦臣部所以为此者极难耳臣劄示申饬犹然人无固志伏望  皇上亟罢臣以谢天下蚤建陪贰以分职率属令倪斯蕙恪供厥职诸司官各敬尔身赤心可推毋以三至而疑人材难得毋使一网而尽大体所关毋为小言所损公论或符毋使私忿得行如此则人有肃心官无废事臣得归骨与父老缓须臾死见德化之成也得旨铨部既缺多官卿何先自求去已有慰留别旨宜遵行侍郎待朕点用司官俱不许推避倪斯蕙令遵旨即管事各秉公持正朕自照鉴不必过为畏阻
　　○庚午遣行人周达往掌周府临汝王安洔丧葬　　○论海南平黎功赠原任总督陈大科为兵部尚书给祭葬升总督戴燿为兵部尚书兼右副都御史仍旧总督原任总兵侯继高纪录各赉银币升按察使林如楚职一级参将邓钟为副总兵仍旧管事布政王仁等知府李多见等各赉银有差恤阵亡百户王应雷加祖职一级世袭贼犯黎马屎等十一名行总督衙门即便处决袅示蒙善等勘审发落
　　○论甘肃镇番等处屡捷功加大学士沈一贯少傅兼太子太傅荫一子中书舍人朱赓太子少保荫一子入监读书各给新衔诰命兵部尚书萧大亨原任尚书田乐俱各赉银币有差兵科先令署印桂有根洪瞻祖勘功御史吴永裕兵部郎中申用懋各赉银十两用懋加升一级总督三边李汶巡抚徐三畏各荫一子锦衣卫百户总兵达云加原荫子指挥佥事二级俱各赉银币右参政李徽猷等行太仆寺卿马邦良等总兵葛赖等各升赏有差
　　○工部尚书姚可继言乾德殿工程重大财用浩繁顷接内监陈永寿所奏止用银五万两雇募夫匠设处木植颜料等项再不干臣部钱粮包工刻限报完诚为省速臣部虽至窘迫亦应勉从所请苐请角□羊银赴监买办似不必本部出给实收但取城砖一百万破砖量工取用及灰三千万斤乃系自外运送必须科道与本部司官同为验收又恐事不归一宜将灰三千万斤折价银三万两搬运城砖脚价银六千两并前银五万两共银八万六千两库内见无积贮俱容陆续设处角□羊赴该监听其自募买办完工及量工应用破甎亦听该监或军或夫自行运用既称不复干预臣部其原请司官二员似亦不必差委庶内监得以自便工役可速报竣臣部又得专心经理各工而庶务不误矣  上然之
　　○刑部覆南和伯方＜火节＞奏称二祖坟茔被李大银等侵占凿山盖屋强横不法移咨南京刑部行提本内有名人犯到官究拟从之
　　○辛未宴哈密卫朝贡夷人畏兀儿肃州寄住贡夷孛剌等三十六名命候文炜待
　　○广西都司军政佥事王仁以进表回任违限夺俸三月仍谕近来进表官员不以地方为急往往延捱岁月致妨职事以后抚按务著实稽查照例参处
　　○巡视京营御史张养志告病乞归  上以各道缺人不允
　　○巡抚延绥右佥都御史孙维城卒维城山东丘县人繇进士授知县选御史升知府累至佥都御史巡抚延绥为派扒沙军所噪言官论效竟卒于军府请恤迟之
　　○癸酉封益王翊矧内侍李氏为次妃子常洞为德安王常湖为郧西王常溡为豊城王常淄为泸溪王皆李氏生也
　　○甲戌以定国公徐文璧已故班首缺人推英国公张惟贤补之
　　○黔国公沐昌祚托名会稿遨游东粤骚扰地方为巡按御史李时华所劾  上切责之令行该抚按官严加戒谕若再妄动招尤决不轻宥各驿递但有借行勘合踪迹可疑者许该地方即拿盘诘申详根究奏来处治
　　○乙亥凤阳人徐应龙亡命流入贵州铜仁府苗寨诈称亲王屡传伪令恐喝诸夷召号党类出没劫掠者九月为地方官所觉多方悬构擒之抚按以闻乞将参政尤锡类守备葛如锦指挥蒋崇贤知府等官何大缙等分别叙录以劝有功徐应龙监候会审详决兵部覆如议诏从之
　　○鸿胪寺署丞郭铉枉道湖广骚扰驿递为巡抚赵可怀所劾诏革其职
　　○工部尚书姚继可言  福王婚礼刻期举行众办夥至毫无设处查嘉靖年间册立  东宫各省直原有协办之例去岁举行本部念迩来匮乏内外俱同故宁极力措处而不敢加派奈今势迫计穷在本部既无神运之奇在省直宜有共济之义请移文南京工部凑角□羊二万五千两浙江一万二千两江西八千两福建九千两广东八千两湖广八千两四川四千两山东六千两山西三千两狭西四千两广西二千两河南六千两云南三千两贵州二千两差官星夜前往守催即如数角□羊进不得延误其借过银两径听各省直先尽收纳都水司监儒吏承等项事例银两扣补完日册报从之
　　○丙子命礼部铸勘议漕河关防给御史崔邦亮　　○是夜五更月生五色小晕三重
　　○丁丑  成祖文皇帝忌辰遣官往  长陵行礼
　　○大学士沈一贯朱赓各四＜锍-釒＞辞甘肃等处叙功升荫诰命  上优诏褒嘉特允以成劳谦之羙
　　○戊寅大学士沈一贯朱赓题蒙发兵部覆张仁等奏请纳银以收旗较以助  大工本到阁票拟传旨著户部收仰揆  圣心原为该部缺乏之甚藉此以纾其急德意甚盛但臣等于此事亦尝讲求多时矣兵部执奏其说似长不敢不为  皇上言之本内欲收旗较一千四百五十名每月该给米一石布花银五钱又布二疋以上三项总计之一岁之间约费银一万三千六百三十两今此辈助  大工银五万两不须四年即费朝廷五万四年之后不可胜穷矣此本下户部亦必执奏以为难行也且今户部工部每一佥报□人皆百计求脱无一人肯承当者此门若开京师中殷实富户谁不窜匿其中□人益少中下家益困国家后来觅一□人亦不可得矣只此一事妨政亦多臣等窃计此本不敢担当仰望  皇上停止为便兹不得已两票以请惟  圣明审择
　　○太子少保礼部尚书兼东阁大学士沈鲤行取到京诏即入阁办事候补面恩
　　○己卯命大学士沈鲤同知经筵日讲提调纂修  玉牒及  东宫讲筵侍班  福王书堂看详讲章圈仿等项
　　○大学士沈鲤上＜锍-釒＞陈谢报闻　　○升太常寺少卿李应策为通政使司左通政狭西西安府知府马维驷为山东副使驻劄怀来整饬南山地方
　　○尚宝司司丞吴华以九年考满称职升尚宝司卿
　　○吏部覆文选司署郎中事员外倪斯蕙条议十八款曰明职掌不轻改议曰议推升部寺便于轮转曰酌资俸存先后之次曰酌南北别利钝之器曰均边腹使用有互效曰均劳逸以服冲僻曰拔异等为循良劝曰搜遗逸以重真淡曰议推补就近曰酌起复优改曰优终养曰行人论俸当通筭曰推知筭俸宜通融曰州县调简宜酌曰入粟太冗不妨停小例而开大例曰仓巡改选宜核曰议掣签宜分地方惬人情曰考试岁贡宜重策问身言并刻原卷诏依议行　　○朝鲜国差陪臣郑赐湖赵庭芝等各赍表笺方物谢颁册立册封诏书彩币文锦及送还该国人口折宴给赏如例
　　○予后军都督府掌府事太师兼太子太傅定国公徐文璧祭十六坛给全葬
　　○庚辰改调原任狭西右参政董元学为湖广右参政兼佥事
　　○辛巳户部尚书赵世卿言今边饷匮急内供稽延日夜焦劳束手无策计惟清查已徵之逋已角□羊之侵庶可接济万一请咨行各该抚按已经报角□羊未到者严督兼程进纳至于退涣告改及擅逃等项通押送赴部比纳或有事故拘家属监比其在京候纳未完者容臣严督各司立限查比保识朋骗有实迹者许角□羊役告发追赔一以完之迟速为法之重轻钱粮到部经承司官狥情宽假致滋拖欠者容臣酌量参处更乞  天语叮咛各抚按诸臣内外协恭共佐缓急诏嘉纳之令依拟着实行
　　○癸未礼部覆通政使沉子木议建文以  高皇帝之孙  懿文太子之子嗣位五载系明统顺易世之后祀典杳然盖繇当时诸臣徒见建文逊国之迹而未能推体  成祖文皇帝之本心也臣恒考求其故建文命将輙戒曰毋使朕负杀叔父名此一念也天地鬼神鉴之  成祖亦信之故当金川不守宫中变起之后犹丧葬之以礼矣而忍殄灭其祀乎练子宁以不屈受诛他日又曰使子宁而在朕固当用之有罪之臣尤将录用而忍不祀其无罪之主乎盖建文诸臣谋削  亲王之权以激京师之怒而在建文则恒有保全  成祖之盛心靖难诸臣欲甚建文之罪以彰南伐之功而在  成祖则未有显斥建文之明旨彼时典礼既失奏闻相沿遂成忌讳不知天下  高皇之天下也正朔  高皇之正朔也本自一家原非两敌代邸天授少帝何尤请于  懿文太子庙侧别立一庙四时致祭庶  高皇在天之灵可安而  成祖盛德益光本心益明其益于  圣孝大矣
　　○总兵童元镇以谪戍立功遇诏赦乞恩准豁巡抚戴燿代请兵部覆议不合应仍旧在伍立功俟后效有劳绩另行开释  上然之
　　○广东巡按李时华＜锍-釒＞税使借名进贡公私踪迹可疑谨将节次查核有据底数另本开坐上开伏乞  圣明显对李凤原本以验虚实以破奸欺事内言李凤起角□羊方物用六十舡当有三千擡据凤本三次揭多不过三百擡不知六十舡所盛竟归何处又四十木桶每桶银八千此外仍将银易金不知已进否且私蓄数十名姝通□□奥山□夷放白艚贩米诈职官交沐昌祚种种不法诸状不报
　　○乙酉原任礼部左侍郎朱国祚屡＜锍-釒＞乞归至是得允以日讲官令驰驿去赐路费纻丝需病痊起用
</div>
    <div class="pagination">
<a href="明实录神宗实录_page240.html">上一页</a><span>...</span><a href="明实录神宗实录_page236.html">236</a><a href="明实录神宗实录_page237.html">237</a><a href="明实录神宗实录_page238.html">238</a><a href="明实录神宗实录_page239.html">239</a><a href="明实录神宗实录_page240.html">240</a><span class="current-page">241</span><a href="明实录神宗实录_page242.html">242</a><a href="明实录神宗实录_page243.html">243</a><a href="明实录神宗实录_page244.html">244</a><a href="明实录神宗实录_page245.html">245</a><a href="明实录神宗实录_page246.html">246</a><span>...</span><a href="明实录神宗实录_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
