<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 470 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 470 页/共 502 页</h1>
    <div class="content">○又谕、本日户部奏请、五城煮粥赈济一摺。据称、京师五城。每年十月初一日起。至次年三月二十日止。按城设厂。煮粥赈济。每城每日给十成稄米二石。柴薪银一两等语。京畿猝遭兵燹。生民糊口维艰。若照向章赈济。恐恩膏未能遍及。贫民仍多枵腹之虞。自应于每城每日例给米石外。酌量添给。以示体恤此项添给米石。应于何款内动支开放。并有若干可以添给之处。著该部迅速查明具奏。将此谕令知之。　　

○又谕、本日据御史蒋超伯奏、本年秋初。江北高邮界马棚湾决口。溃溢至三四百丈之宽。直注下河。各邑秋禾。不及收割通泰盐场。亦皆淹浸等语。里下河十二州县。为漕米盐课关税所从出。若不堵筑决口。致该地方久被淹浸。恐江北军饷。无从取给。关系非轻。著王梦龄、会同晏端书、速筹修筑。或即劝谕绅耆。民捐民办。以工代赈。趁此冬令水浅之时。迅速兴工。俾财赋之区。灾黎不致失所。毋得假手吏胥。致滋弊窦。将此由五百里谕令知之。　　

○命直隶布政使文谦、筹饷二十万两。解往钦差大臣僧格林沁军营。　　

○以江苏镇江需饷。命河南、山东、山西、各巡抚。将部拨协饷。埽数解往。并命巡抚薛焕、设法筹济。　　

○署江甯将军京口副都统巴栋阿、因病赏假。命江甯副都统魁玉、暂署江甯将军。甘肃西甯镇总兵官冯子材、督办镇江军务。　　

○以新授湖南提督文安、尚未服阕。命改为署理。　　

○以湖南桂阳营参将胡裕发、为镇筸镇总兵官。　　

○丙寅。谕内阁、本日兵部具题失察冒领钱粮之协尉、遵旨严议一本。解任协尉彭寿、冒领钱粮。系属公罪。惟于革役李富英、挑充步甲。明知更名复充。容隐不举。与寻常失察案系公罪者有间。该部从严议以革职留任之处。是否确有办过成案。著即查明具奏。寻奏。并无办过似此成案。拟照台湾换防兵丁、换名顶替、该管官容隐不报例。改为降二级调用。从之。　　

○又谕、巴栋阿奏、查明金坛失陷情形一摺。并请将带勇各员。分别免罪拏办等语。已革广东高州镇总兵萧知音于营员马得胜等、暗与贼通。未能先事觉察。以致金坛县城失陷。实有应得之咎。姑念其调防该县。婴城固守。已历四月有余。冲锋接仗。身受重伤。尚非有心贻误。萧知音、著免其治罪。留于镇江大营效力。其余带勇各员。都司葛春阳、翟先仲、千总王得高、刘太和、把总马天魁、丁学红、县丞谢炳南等、均著免其治罪。撤归原营。其通贼在逃之守备马得胜、外委王文荣、均著即行革职。严拏正法。以昭炯戒。　　

○谕军机大臣等、恭亲王奕等奏、俄夷和约已换一摺。此次恭亲王等、于本月初二日。业将俄夷呈出条约。画押盖印。与之互换惟地图一分。系绥芬乌苏里河分界之据。因前定条约。曾添入空旷之地。遇有中国人住、并渔猎之处。俄人均不得占之语。一经画押。漫无限制。告以明春须派员互勘。未即画押。自系为慎重界址起见。其馈送枪炮一节。未知是否真诚。以后再当相机办理。此次俄夷所换条约十五款。除吉林黑龙江二处。已令军机大臣、钞寄行知外。其余各省。尚有应行行文知照之处。著恭亲王等、一体知照。以便届时会同酌办。至俄咪两国和约国书等件。在海淀被夷兵抢掠。恐该两国知业经失落。有所藉口。著饬令恒祺等、设法向吧酋索取。务须令原本归还。免致将来饶舌。将此由六百里密谕知之。　　

○又谕、昨因僧格林沁等请调官兵。当谕俟马步各队调齐。即驰赴河间剿办。兹据恒福奏、省南一带。土匪蠭起。安平县有土匪三四百人。由深州阑入该县黄城村内焚抢。束鹿县有土匪千余名。在该县旧城村抢借。此外晋州、槁城、肃甯等处、亦有匪徒窜扰。又沧州枭匪萧麦秋、盐山县枭匪李四锅腰、率众千余人。阑入静海县属之北港各滩。抢掠盐场。焚烧汛房。畿南河间一带。土匪尚未肃清。复有安平等处匪徒滋扰。偪近省垣。若不及早歼除。必致酿成巨患。僧格林沁等、现劄中顶。著即调集各兵。亟筹剿办。如河间一带。尚不能立时蒇事。即酌量分兵。各路掩捕。务期尽数捕灭。勿任蔓延。以安良善而靖地方。将此由六百里谕令知之。　　

○又谕、前经降旨、谕令穆腾阿、来京帮办胜保军务。兹据袁甲三、穆腾阿奏、该都统现已挑选马队官兵一百三十员。定于九月二十四日启程。惟此时夷人业已就抚。京城安堵如常。皖捻句结粤匪。窜扰淮南一带。势复鸱张。穆腾阿、著毋庸来京赴援。即行统带马队官兵。迅速折回袁甲三军营。会同袁甲三、郑魁士、剿办粤捻各匪。以期力遏凶锋。将此由六百里谕令知之。　　

○以安徽军营需饷。命山东、河南、江西、各巡抚。将部议拨款。迅速解往。并拨江西新漕折色十万石。　　

○戊辰。谕内阁、瑞常等奏、饬查殉难绅民一摺。八月间淀园被扰。内务府员外郎泰清、全家自焚。殊堪悯恻。所有泰清家十六口殉难情形。著内务府查明。分别奏请旌恤。其余近畿一带殉难绅民。著八旗都统、顺天府、直隶总督、迅速查明具奏。以彰节义。至各处遗骸。亦堪矜悯。并著顺天府、暨营城各地方官员。迅即掩埋。毋令日久暴露。　　

○谕军机大臣等、本日据僧格林沁奏、山东捻匪鸱张。拟于畿辅一带土匪、办有头绪后。即行带兵南下。现咨调胜保营陕甘官兵四千名助剿一摺。复据胜保奏称、该营所存兵勇。统计不过八千余人。无可分拨等语。现在山东济甯、泗水等处。虽经解围。而大投捻匪七八万。分路四窜。兖、沂、曹、济、泰、各属二十六州县。纷纷告警。核计山东现有兵力。实属不敷攻剿。且直隶河间一带土匪。尚未肃清。复有安平匪徒滋扰。偪近省垣。此外晋州、藳城、肃甯、沧州、盐山、各处匪徒蠭起。畿南一带。地方尤关紧要。自应先其所急。著胜保即将陕甘官兵四千名。迅速拨赴僧格林沁、瑞麟军营。以资攻剿。毋稍延误。将此由六百里各谕令知之。　　

○又谕、前谕各省解京饷银。行抵保定后。令解赴行在。复谕户部将各省解京饷银。饬令解赴直隶藩库。听候指拨。现在部库需饷甚殷。所有以后解京各饷。仍著令各省委员。赴户部交纳。毋庸解赴行在。亦毋庸存留直隶藩库。将此由五百里谕知恒福、并传谕文谦知之。　　

○吏部尚书全庆等奏、京察届期。缮录条例。封送军械处。得旨。本年京察。有劾无荐。核实办理。著通谕各部院衙门知之。　　

○钦差大臣胜保奏、拏获土匪。起出淀园物件。得旨。单开各件。交内务府查收。至昌平州收藏各件。已有旨派宝鋆等查办矣。　　

○缓徵山西萨拉齐、太平、二厅县被水村庄额赋有差。并碾常平仓谷。抚恤贫民。　　

○己巳。谕军机大臣等、文煜奏、西路捻匪肃清、现赴东路查探剿办一摺。捻匪自济甯州城解围后。四路分窜。被兵勇追击。各由菏泽等县渡河。窜回老巢。曹单一带。已无贼踪。文煜现驻泰安。已拨兵赴郓钜一带。□□穴□又□捕土匪。安抚居民。该抚拟即由泰安赴沂州察探东路。相机进剿等语。捻匪窜扰东省。蔓延二十余州县。此拏彼窜。飘忽靡常。并未大受惩创。西路既已肃清。其东路贼匪。尚在沂州一带肆扰。德楞额、现带团取道兰郯属之马陵山。从旁抄袭。著文煜、即带所部兵勇。与之会合夹攻。偪令回巢。其恒龄一军。虽令折回。并著文煜知照傅掁邦、拣派得力将弁。会同该抚之兵。迎头截剿。总期一律肃清。勿令扰及完善。将此由六百里谕令知之。　　

○以当差勤奋。赏内务府郎中兼佐领官铭、郎中护军参领衔毓泰、二品顶带。余奖叙有差。　　

○予山东郓城寿张等处阵亡训导张书绅、都司马风云、千总郭殿英、祭葬世职。　　

○予安徽阵亡守备陈高升、外委周太和、千总朱丰培、祭葬世职。　　

○庚午。浙江巡抚王有龄奏、湖南试用知府刘汝璆、请暂留差遣。得旨。著照所请军务稍平。即给咨赴部不准奏留。暨保免试用。　　

○以浙江严州府城被贼窜陷。革知县李长龄职。予阵亡副将封九贵、祭葬世职。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。十月。辛未。谕内阁、刘长佑奏、越南国入贡届期、察看道路情形请旨遵行一摺。现在广西南、太、浔、梧等府、军务未竣。道路尚多梗阻。所有越南国丁巳辛酉两届例贡。著暂行展缓。俟该省军务平靖后。再由该抚具奏。　　

○又谕、前谕直隶等省办理团练。均已次第举行。兹据侍郎梁瀚奏、甘肃地方紧要、请饬一律办团、并酌保官绅开单呈览一摺。甘肃壤控西陲。地方辽阔。且与陕西四川毗连。现在四川滇匪未靖。自应一律举办团练。以靖边陲。所有甘肃省团练事宜。即著陕甘总督乐斌督办。并著甘凉道萧浚兰、丁忧刑部员外郎吴可读、江西候补道杨昇、帮办团练。　　

○又谕、乔松年奏、请将江北新设厘局、改归江南徵收一摺。江北粮台。新设八里铺厘局。著归江南粮台接管徵收。所有吴全美、李德麟、师船饷需。即由江南粮台放给。　　

○又谕、薛焕奏、克复县城等语。贼匪窜踞江阴县城。经靖江县知县齐在镕、署通州知州张富年、并都司龚致福等、统带艇师。及兵勇民团。将内河贼匪木篺炮船轰毁。并将城外炮台夺获。九月初四日。兵勇抄入东门。将城中逆匪捦斩净尽。立将县城克复。所有在事出力人员。著准其择尤保奏。以示鼓励。　　

○谕军机大臣等、本日据恭亲王奕等奏、接见夷酋各情形一摺。俄酋所称伊国欲送中国枪炮一节。前已由理藩院行文。令其由陆路运至库伦。此次欲派该国官数员。带匠役来中国教导。在西北两路距京较远地方。请中国派员带同兵丁数名。前往学习制造演放诸法。奕等恐夷言未必确实。请旨遵行等语。该夷既有此意。自系有心见好。未便遽行阻绝。著奕等一面行文知照俄酋。令其将枪炮送至恰克图地方。即由内地派弁兵运回京师。省其自备经费。以示和好之意。一面于京营内遴选熟悉枪炮兵丁。并奏派大员。带往恰克图。即于该处认真学习演放各法。轮番更替。以期技艺纯熟。如此办理。庶于羁縻之中。仍寓防闲之意将此由六百里密谕知之。　　

○又谕、本年秋闲。＜口英＞口□佛两国。带兵扑犯都城。业经换约退兵。俄罗斯使臣伊格那提业幅、亦即随后换约。该酋见恭亲王奕等、面称发逆在江南等处横行。请令中国官军、于陆路统重兵进剿。该国拨兵三四百名。在水路会击。必可得手。又称明年南漕运京。恐沿途或有阻碍。伊在上海时。有咪国商人。及中国粤商。情愿领价采办台米洋米运津。如令伊寄信上海领事官。将来夷船沙船。均可装载。用俄咪旗帜。即保无虞等语。中国剿贼运漕。断无专借资外国之理。惟思江浙地方糜烂。兵力不敷剿办。如借俄兵之力。帮同办理。逆贼若能早平。我之元气亦可渐复。但恐该国所贪在利。藉口协同剿贼。或格外再有要求。不可不思患豫防。口□佛＜口兰＞哂在京时。亦有此请。著曾国藩等、公同悉心体察。如利多害少。尚可为救急之方。即行迅速奏明。候旨定夺。至代运南漕一节。江浙地方沦陷。明岁能否办理新漕。尚无定议。然漕粮为天庾正供。自不可缺。该酋所称采办运津之说。是否可行。应如何妥议章程办理之处。并著曾国藩、薛焕、王有龄、酌量情形。迅速具奏。将此由六百里各密谕知之。　　

○添派刑部尚书署步军统领瑞常、留京办事。与大学士桂良、均免值宿。　　

○以正白旗满洲副都统文盛、署正白旗护军统领。　　

○以催科勤奋。予河南知县赵集成等、加衔补用有差。　　

○予江苏金坛殉难同知吴德照、冯继蕃、游击苏坤、都司汪文清、守备曹锦荣等、二十九人。祭葬世职。副贡生庄振冈等、三十二名口。旌恤如例。　　

○壬申。谕内阁、德楞额等奏、迎剿捻匪、偪入江南、仍督队追袭一摺。本月初二日。捻匪由马陵山窜扑郯城县境。经德楞额等、督同兵勇。奋力迎剿。毙贼百余名。生捦三名。其北来一股。复由港口渡河。抄袭官军后路。适都统穆腾阿带兵北来。乘势夹攻。官军勇气倍加。复毙贼数百名。生捦七十余名。旋因天晚。撤回城下。该逆乘夜来扑。复被炮轰毙多名。遂由港口渡河西窜。官军追入江南邳州境内。沿河追击。叠有斩捦。剿办尚属认真。著即会同傅振邦所派兵勇。前后夹击。悉数歼除。毋任远扬。致留余孽。　　

○办理江南粮台江苏记名道江清骥奏、粮台事件。可否自行陈奏。得旨。凡关涉粮台事务。著照前案。由汝具奏。　　

○以山东追剿捻匪出力。赏知县周鹍、花翎。千总张永庆、以守备升补。　　

○癸酉。谕军机大臣等、本日据恭亲王奕等奏、遵旨会同密商西巡事宜。并开列条款呈览。西巡事关重大。必须慎重图维。以期悉臻妥善。现在不过先事豫筹。须俟明年二三月闲。察看夷人如何举动。再行酌量办理。将此由六百里密谕知之。　　

○又谕、本日据乐斌奏、酌带官兵赴京、并英桂请赴行在陛见各一摺。现在夷氛已退。乐斌著带兵折回甘省。英桂亦毋庸驰赴行在陛见。即回山西办理劝捐筹饷、及地方各事宜。本日复据恭亲王奕等、会同密商西巡事宜。并酌议条款开单呈览。京师为根本重地。自不便轻议迁移。即巡幸之举。亦必须筹画万全。方为妥善。夷人现虽尽退。明岁尚来驻京。能否相安。实难豫定。自宜豫择一巡幸之地。以期有备无患。陕西古称天府。雄据上游。与中原声息相通。人心系属。转饷亦易。诚为便宜。将来跸路经行。由山西太原、平阳等处、折入潼关。尚属可行。惟事属创始。所有沿途行宫尖宿处所。及慎设防守筹画经费各事宜。必须先为筹议周妥。始可举行。英桂系会同密议之员。著即将酌议条款钞录。知照乐斌、谭廷襄、即与该督等密为函商。妥议章程具奏。其中有无窒碍之处。著一并详细敷陈。毋稍迁就。将此由六百里各密谕知之。　　

○又谕、庆端奏、贼踪阑入淳安。浙东军情紧急。请饬毓科抽调林福祥所部各军。驰赴三衢堵剿等语。现在浙江严州府城。已被逆匪攻陷情形危迫。待援孔殷。闽省援浙兵勇。已先后派往一万余名。势难再行续调。升任福建臬司林福祥、现在江西带兵。所部定武军及亲兵营。素称得力。著毓科迅饬林福祥于所部兵勇内、抽调二三千名。派得力员弁管带。星驰赴浙援剿。应用粮饷军火。并著该抚迅速筹备。固三衢之门户。即以保豫章之藩篱。务期不分畛域。赶紧筹办。毋得迁延推诿。致误事机。将此由六百里谕令知之。　　

○暂革都察院左副都御史张芾、奏请应否来京。或回籍守制。得旨。著即行回籍补行守制。汝年尚壮。将来报效为日正长。朕自中秋抵承德后。身体安健。特谕汝知。　　

○予贵州广顺州殉难在籍翰林院检讨但钟良、知县但荫良、祭葬世职。并其亲属家丁三十三名口、旌恤如例。　　

○甲戌。谕内阁、恒福奏、请将打用过站车辆之署知县、摘顶撤任一摺。直隶署定兴县知县钱莹、于兵差过境时。率将清苑、安肃二县车辆扣留。打用过站。实属任意取巧。钱莹著摘去顶带撤任。留于定兴地方。帮同接署之员办理后起兵差。以观后效。如再不知愧奋。即行从严参办。　　

○又谕、绵勋等奏、带兵侍卫逃避、请分别治罪一摺。八月闲、官军驻劄广渠门外。领队侍卫伯爵崇岳、弃队逃走。侍卫福成、因病请假。久未回营。实属逃避取巧。崇岳、福成、均著即行革职。交部分别治罪。以肃戎政。　　

○谕军机大臣等、倭仁等奏、请将通商条约先行封寄等语。前据恭亲王奕等奏、＜口英＞口□佛两国条约。交夷酋带往各省。兹据倭仁等奏称、夷人刊刻条约。自行宣布。恐真伪莫辨。转多藉口。奉天海口新设埠口。尤关紧要。所有＜口英＞口□佛等国、八年及本年所议条约。著奕钞录一分。先行密封寄交倭仁等、斟酌办理。其余闽浙、两广、山东、江苏、浙江等省。均著一体钞寄。以免歧误。将此密谕知之。　　

○以河南光州剿捻出力。赏在籍翰林院庶吉士吴元炳、花翎。知府用知州祝垲、道衔。　　

</div>
    <div class="pagination">
<a href="清实录咸丰朝实录_page469.html">上一页</a><span>...</span><a href="清实录咸丰朝实录_page465.html">465</a><a href="清实录咸丰朝实录_page466.html">466</a><a href="清实录咸丰朝实录_page467.html">467</a><a href="清实录咸丰朝实录_page468.html">468</a><a href="清实录咸丰朝实录_page469.html">469</a><span class="current-page">470</span><a href="清实录咸丰朝实录_page471.html">471</a><a href="清实录咸丰朝实录_page472.html">472</a><a href="清实录咸丰朝实录_page473.html">473</a><a href="清实录咸丰朝实录_page474.html">474</a><a href="清实录咸丰朝实录_page475.html">475</a><span>...</span><a href="清实录咸丰朝实录_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
