<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 119 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 119 页/共 1860 页
  </h1>
  <div class="content">
   ○户部议覆、奉天府府尹吴应枚等疏言、佃种图墨特两旗地亩民人。前任府尹宋筠、以散处边外。题请免徵丁银。部议以俱系外来游民。与蒙古杂处。按徵丁银。正可藉资防范。行令该府尹、会同盛京户部、奉天将军、因地制宜。悉心妥议。查雍正十一年新设义州。此项民人。附入该州民籍。因多迁移回籍。阅今五载。未徵丁银。义州管边同知驻劄城内边外佃种民人。向由管辖。请即委该员查明。造册申报。并照保甲之法。填给门牌。设立牌头乡长。专管稽查。回籍迁徙。乡长执牌禀报。册内开除。后来入籍者。乡长禀给门牌。添注册内。每年春季。先将已成丁入籍之民报部。秋成后、该同知挨查保甲。每丁徵银二钱。同知衙署。改建九关台边门地方。令该员移驻。所需工料。即以议设知州衙署工料拨建。将同知旧署。给知州居住。应如所议。惟后来入籍民人。恐有无藉棍徒。滥收入籍。于蒙古地方未便。应令该府尹、饬该管官、毋得收留。从之。　　

○又议准、湖北巡抚崔纪疏报、房县、保康、二县。雍正十二年。劝垦田地内、虚报不实、共七十五顷十亩有奇。所有应徵粮麦请予豁除。从之。　　

○又议、河南巡抚尹会一疏言、豫省雍正十二十三两年。报垦老荒夹荒盐磏、等项地亩。除乾隆二年。原任河南巡抚富德题请开除地八千四百三十五顷二十一亩有奇。复据各户呈首、难以垦熟、及重复虚报地、共一千八百六十三顷四十二亩有奇。所有额赋。请予豁除。其实系可垦。并补首祖父垦遗、未经报升地、共九千五十四顷三十一亩有奇。请分别限年起科。应如所请。从之。　　

○又议、甘肃巡抚元展成疏言、各提镇营、官兵马匹。岁需粮料草束。除估支本色外。其余定例每粮料一石。折银一两。草一束。折银一分。发各官兵自行采买。惟肃州嘉峪关等营。地处极边。安西、靖逆、柳沟、赤金、惠回、等营堡。远在塞外。官兵粮料。每石自一两五钱。至二两二钱不等。草每束折支三分。原议大兵彻后。照例议减。乾隆二年。大兵既彻。例应议减。原署抚臣刘于义、题明照旧折给。三年。复经前抚臣德沛、题明来岁再减。今当估拨己未年兵饷。肃州嘉峪关等营地方。产粮有限。本年麦豆歉收。安西镇、地处口外。诸物腾贵。且今岁赤、靖、柳沟、等处。俱已报灾。请仍照旧分别估拨。俟踰年收成丰稔。照时价核减。应如所请。从之。　　

○工部议覆、大学士前总理浙江海塘管总督事嵇曾筠疏言、山阴县属之新城村等处塘堤。外临巨海。内贴大河。关系民田庐舍。附塘居民。呈请加筑。确估共需工料银一万五百四十五两有奇。请于雍正十三年、乾隆元年三年分备公项下、支给修筑。应如所请。从之。　　

○以故四川凉山明州乐土百户路遮之子因甲、梭磨副长官司囊沙加布之子勒尔悟、长结松归土百户雍中交之子膏枞、袭职。贵州卢番司土官卢廷珍年老。以子卢文钦袭职。故邦水司土官吴承勋无子。以叔父吴韬袭职。　　

○己丑。免瓜州回民旧借粮银。谕、乾隆元年。曾借给瓜州回民籽种粮八千石。口粮四千石。并脚价银二千二百七十余两。原定议于丰收之时。分年交还。乾隆二年。大学士查郎阿奏称、回民所收谷石。仅敷本年食用。所有应交公项。力量艰难。恳请宽期一年。再行交纳。朕已降旨、俞允。今闻本年口外收成。仍非大稔。回民迁移未久。家鲜盖藏。若责令完公。不无拮据之苦。朕抚恤回民。原欲令其安居乐业。永享昇平。此所欠籽种、口粮、脚价。若仍留为分年带完之项。伊等心中。筹及每岁输将。不免多所顾虑。非朕恩养边民之本意。著将此项粮银。全行豁免。大学士查郎阿等、可即遵旨出示晓谕。俾回民等永沾实惠。　　

○户部侍郎留保奏护理泰陵礼工二部关防。及办理滋生银两请钦点大臣接领稽察。得旨。礼部工部关防。著哈达掌管。滋生银两事务。著佛伦管理。　　

○户部议覆贵州总督兼管巡抚事张广泗疏报、镇沅等六府州县。清出叛苗绝户田、四千七百七十三亩。山土三十三亩有奇。俱经拨归屯军。分给屯户耕种。又镇沅、清溪、二县。乾隆二年。被水冲刷。难以垦复田亩、共一千五百七亩有奇。所有额赋。均请豁除。应如所请。从之。　　

○工部议覆、大学士前总理浙江海塘管总督事嵇曾筠疏言、萧山县西江、闻家堰、荷花池、等处。石工塘堤。被潮冲坍。宜先于激卸扫湾处。募夫购料抢修。闻家堰、勘应重建。并接筑石塘保护。荷花池、应加柴帮戗。钉桩压土。共估需工料银二千六百三十三两有奇。请于本年备公项下支修。应如所请。从之。　　

○又议、调任两广总督鄂弥达疏报、广东惠州府、北门外五眼桥。路通博罗、东莞、行旅络绎。年久被水冲坍。请动支本年各属田房税羡银给修。应如所请。从之。　　

○庚寅。吏部奏、和通呼尔哈地方、阵亡之护军校委署闲散官阿必达。据兵部咨明阵亡是实。从前并无世职。应请照阵亡参领以下。护军校及有顶带官员以上。授云骑尉之例。授为云骑尉。从之。　　

○户部议覆云南巡抚张允随疏言、青龙、汤丹、等厂。每年办铜余息银二十万两。向俱解存司库。备拨兵饷嗣。嗣因盐务盈余裁减。将办铜余息银、咨明留为协办各官、及学政养廉一切公费。应仍按年解贮司库备用。至滇省办解京铜。除将己未年额办铜觔。尽数办解外。所有余剩铜觔。部议酌令通商。查滇省地处极边。牛马无多。现在运解京铜。及京粤钱文。牛马已属难雇。此时遽议通商。势必加价争雇。恐于正项有误。请俟京钱停运。并京铜一切章程核定后再议。应如所请。从之。　　

○兵部议覆、四川巡抚硕色疏言、彭山县三江口、至巫山县鳊鱼溪。计程二千三百九十里。应设水塘六十六处。内旧水塘二十九处。酌移二十四处。旱塘改水八处。需哨船六十六只。加重庆城外一只。华阳傅家坝一只。共六十八只。旧有三十只。应添三十八只。请动支本年耗羡公用银给造。每塘派兵四名。共二百六十四名。旧设塘兵、共一百六十四名。应添一百名。请于各协营内、就近酌拨。应如所请。从之。　　

○工部议覆、四川巡抚硕色疏报、旧保县地方。应修建城垣、衙署、营房、堤岸、等项。共需工料银二万五百九十一两有奇。请动支司库地丁银给修。其委员匠夫、及运解工料等费。于本年盐菜耗羡银内支给。应如所请。从之。　　

○正黄旗满洲都统平郡王福彭参奏、大理寺卿伟璱、应赔从前安陆府任内、承办铜觔核减银。除完、仍欠银一千余两。应交部照逾限不完例议罪。得旨依议。其交部之处。暂行停止。著再限一年。若一年限内不完。再行交部治罪。　　

○两江总督那苏图奏请、简补江苏按察使。得旨。朕原有旨。令戴永椿来京。以孔传焕为臬司。藩司之事。仍令其暂行兼管。今览此奏。似伊不能兼顾藩臬之任。即著苏松道翁藻暂署臬篆。俟徐士林到任。孔传焕再办臬司事务可也。　　

○辛卯。谕、前据宁夏将军阿鲁奏报、宁夏地方。于十一月二十四日戌时地动。朕心轸念。已降旨令将军督抚等、加意抚绥安插。无使兵民失所。今据阿鲁续奏。是日地动甚重。官署民房倾圯。兵民被伤身毙者甚多。文武官弁。亦有伤损者。朕心甚为惨切。惟有敬凛天变。深自修省。著兵部侍郎班第、驰驿前去。即于明日起程。动拨兰州藩库银二十万两。会同将军阿鲁、并地方文武大员。查明被灾人等。逐户赈济。急为安顿。无使流离困苦。其被压身故之官弁。著照巡洋被风身故之例。加恩赏恤。其动用银两。该部另行拨补。再宁夏附近之州县被灾者。著班第会同地方文武大员。一体查赈。无得遗漏。　　

○又谕、宁夏地动。总兵杨大凯。视为泛常。怠忽殊甚。已降旨交部严加议处。其总兵员缺。著大学士查郎阿于通省总兵内。拣选贤能之员调补。速令前往办事。其所遗员缺。即著递行题署。阿鲁亲率官兵前往。料理弹压。所办甚属可嘉。著交部从优议叙。喀拉同山、著交部议叙。其派往之满洲官兵著班第查明。从优赏赉。　　

○命议将弁废弛、汛兵旷误、惩儆之法。谕、各省水陆孔道之旁。设立墩台。驻宿兵丁。所以护卫行人。稽察匪类。朕闻外省情形。种种不一。其间兵卒成行。器械成列。于行旅往来之时。留心防护者有之。防汛止二三人。而不成行列。器械不整者有之。营房虽设。而阒其无人。一任偷窃潜行。漫无知觉者亦有之。大抵与督抚提镇等、驻劄大营相近者。尚觉整齐。其远者即多废弛。亦间有副参都游。留心营伍。而能整顿墩台防汛者。亦有离大营本不甚远。而墩台旷废者。如直隶之河间、献县、阜城、景州、江南之萧县、灵璧、浙江之淳安石门、江苏之昆山、无锡、淮扬之高邮、宝应宿迁、等处塘汛。皆白日不见一人。暮夜不闻一柝。以朕所闻如此。夫防汛兵丁。既无差操之劳。专司稽察之事。而乃懒惰纵逸至此。则国家设立汛兵之意安在。皆该管弁员。约束不严。董率不力。有以致之。其如何添设惩儆之法。令督抚提镇等、转饬所属将弁。实心奉行。俾各勤于职业。不似从前之耽逸偷安。任意旷误著兵部悉心定议俱奏。　　

○兵部议覆顺天府府丞梅珏成疏言、武场点名册档。请按照箭围分造。令各围监试御史。各点其监试之人。以杜顶冒。应如所请。并将按围点名之法。载入武闱乡会试科场条例。从之。　　

○予随征普思阵亡之守备、功加都司佥书、赠署游击胡世彦、柏桓盛、伤亡守备、赠署都司佥书昌新运、并照赠衔给与祭葬。千总张朝辅土千总陶正明、把总潘元勋、李士美、李谦、伤亡千总朱元臣、把总聂光廷、并随征逆苗阵亡之千总周熹等八员。给祭葬如例。其淹没之千总马麟培、减半给与祭葬。　　

○壬辰。上诣皇太后宫问安。　　

○户部议覆署理苏州巡抚许容疏言京口水师、抚提镇标等营。乾隆四年分、岁需兵米十万九千一百余石。应于本年额徵南凤等米支给。因该处田地坍废。奉文暂缓催输。今秋旱灾。复多蠲缓。计共短米六万石。请动支司库地丁银两。饬令各属及时采买给发。应如所请。从之。　　

○又议准、署理苏州巡抚许容疏请、动拨两淮存贮盐课银、六十万两。以备赈恤被灾军民。从之。　　

○又议覆江西巡抚岳浚疏言、遵旨详议江西捐贮谷石事例。一、江西七十八州县。请分别应贮谷石多寡。酌定捐收。应如所请。南昌等二十七县。各贮谷五万石。萍乡等四十一州县。各贮谷四万石。靖安等九县。各贮谷三万石。信丰一县。照原贮谷数三万一百四十三石有奇。一、江西各属。米价相仿。请酌中折定。画一捐收。应如所请。每谷一石。定价四钱。照部捐银数折收。一、各州县生俊。宜先就本籍捐纳。外省人民。不得冒捐。应如所请。俟本州县应贮谷数捐足。始许赴未足之州县报捐。其外省民人。朦混冒捐者。即将本生咨明黜革。一、捐谷实收。请刊刻三联。一给本生。一存州县衙署。一送藩司。查直省收捐事例。州县出具仓收。一面申报藩司。刊刻双联正副实收。副实收截发州县。给本生收执。正实收随同清册。按季详送督抚咨部。以便核对换给部照、该抚请刊刻三联。事未画一。应仍照旧办理。一、收贮新谷应量加折耗。内外书吏人等、纸张饭食各费。均宜酌定捐收。应如所请。捐谷一石。收耗谷三升。捐监一名。收公费银三两一、各生俊执有实收。例应换照。请于按季汇册送部之时。本生愿将给执实收缴司。代请换照。即每名令其交内部饭银五钱。一同搭解。咨请换照。转给收领。自愿赴部换照者听查生俊捐监。无论省分远近。统应亲身赴部换照。且直隶、江南、浙江、河南、四川、等省。俱经覆令照例办理。江西自应遵行。至称每名另交部饭银五钱。生俊等既令赴部换照。应照部例三钱。所有另交饭银五钱。应毋庸议。一、各属仓廒不敷之处。请暂赁民房。收贮谷石。应如所请。俟收有成数。将应建仓廒。确估题明。动项兴修。从之。　　

○又议、甘肃巡抚元展成疏言、甘肃库茶。积至二百六十万封有奇。虽经题明减价变卖。销售仍属无几。请再行分别酌减价值。应如所请。将雍正十一年、至乾隆二年、库贮茶封。西、河、二司。照现减价值。每封再减二钱。庄、洮、甘、三司。每封再减一钱。雍正六年、至十年贮茶。西、河、二司。每封定价四钱五分。或四钱四分。庄、洮、甘、三司。每封定价四钱。或四钱七分。雍正五年以前、至康熙六十年、各司每封定价三钱。惟改徵折色。据称每篦折银五钱。查商茶五斤为一封。二封为一篦。现在变卖陈茶。屡经酌减。最陈、每封亦定价三钱。一篦折银五钱。是每封止折银二钱五分。新茶价值。较陈茶转少。应令统以三钱折徵。俟西司陈茶。销至二十万封。河、庄、洮、甘、四司。销至十余万封。再徵本色。从之。　　

○浙江巡抚兼管盐政事卢焯疏言、盐法道库钱粮。请照巡抚盘查藩库之例。责令该盐政察盘。如巡抚兼管盐政。即令察盘。亏则题参。足则出结报部。扶同隐匿。发觉一并议处。得旨。著照所请行。该部知道。　　

○赏给蒙古王扎萨克头等台吉以下、己未年恩俸。　　

○授科尔沁台吉索诺穆翁牛特台吉策布登、为固山额驸。　　

○补行乾隆二年军政。江西、卓异官五员。不谨官一员。有疾官一员。才力不及官一员。湖广、卓异官三员。不谨官一员。年老官二员。才力不及官二员。均分别升赏处分如例。　　

○豁免甘肃宁夏县通和堡地方、本年水灾额赋。　　

○癸巳。上诣雍和宫行礼。　　

○诣关帝庙、火神庙、行礼。　　

○礼部疏言、云南元江府属、雍正十年、猓贼窃扰。生员郭羽宸、守母柩弗去。贼至被戕。民妇杨氏、艾氏、陶氏、林氏、曾氏、陶氏、朱氏、车氏、邓氏、何氏、艾氏、马氏、袁氏、室女张老妹、艾月止、艾四妹、李二妹、李三妹、丁妹舒冯妹舒金玉等义不受辱。闻信捐躯。均应旌表。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十二　　


大清高宗法天隆运至诚先觉体元立极敷文奋武孝慈神圣纯皇帝实录卷之八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。十二月。甲午。月食。　　

○命慎选苗疆守令。谕、守令为亲民之官。最关紧要。而边疆之地、民夷杂处。抚绥化导。职任尤重。更不得不慎选其人。以膺牧民之寄。查云贵诸苗。向在王化之外。为害于地方。近来改土设流。渐次安辑。然疮痍初起。元气未复。必得循良之员。恩信兼著。调剂咸宜者。令其心志贴服。然后可以久安于无事。近时督抚、于苗疆重地。多择能员以资弹压。殊不知矜才喜事之辈。饰文貌以欺耳目。图声誉以求升迁。非有实心实政、以为抚绥化导之本。究于苗疆无所裨补。夫苗夷虽极顽悍。然亦具有人心。非不可至诚感动者。果得廉静朴质之有司。视同赤子。勤加抚恤。使之各长其妻拏。安其田里。俯仰优游。一无扰累。谅无有不可以革面革心者。嗣后遇有苗疆要缺。应令该督抚慎选贤员以居其任。三年之后。察其汉夷相安。群情爱戴者。保题升擢、以示优奖。其有恃才贪功者。虽有才干。不得轻任、以滋事端。其如何定例之处。著九卿妥议具奏。至于文武不和。乃地方之大患。其在苗疆、更宜严禁而重惩之。嗣后若有怀挟私意。彼此龃龉。致误公事者。该督抚提臣、即行题参。从重议处。毋得姑容。　　

○八旗通志书成。总裁大学士伯鄂尔泰等恭进。得旨。志书留览。该馆各员。著交部分别议叙。　　

○户部议覆、甘肃巡抚元展成疏言、平番县属、本年虫伤秋稼。被灾穷民。无论极贫次贫。请先赈口粮一月。冬春之际。极贫加赈三月。次贫两月。被灾水旱地、共一千四百九十六顷八十二亩有奇。成灾六分至九分不等。应徵正耗粮银地租草束等项。请按分数。分别蠲免。又新渠、宝丰、二县。被水灾民。除经赈给口粮外。自本年十一月、至次年二月。大口日赈五合。小口三合。均应如所请。从之。　　

○又议准、贵州总督兼管巡抚事张广泗疏报、思南、安平、普安、安南、安化、开泰、毕节等七府县。虚报开垦无著田、共五千六百一十七亩有奇。应徵本色粮米。并折徵轻赍屯饷等项。准于本年为始。照数开除。从之。　　

○工部议覆、贵州总督兼管巡抚事张广泗疏报、清查绝产。安设屯军。所有修筑屯堡、拨给器械、一切事宜。一、各处屯堡。宜分别土石工程。估计建筑。应如所请。土墙一丈。工料银二两六钱。口粮米六斗。石堡一丈。工料银四两八钱。口粮米一石二斗。其堡地高低平凹之处。酌定丈尺。递为增减。一、屯军器械。宜分别修造。应如所请。将鸟枪等一切器械。查明应修应造。酌费多寡。按数支给修造。一、屯军搬移。宜分别给与盘费。应如所请。每站、大口给银五分。小口三分。一、随办屯务各官役。宜酌给费用。应如所请。随办屯务弓算书手刻字匠役人等。每名日给米一升。清查叛产。登记册籍纸张等费。每月给银五两。佐杂官专往一路者。给银三两。一、屯军口粮。宜分别接济。应如所请。秋冬应募者。接济至夏秋而止。春夏应募者。接济至秋冬而止。大口日给米八合三勺。小米四合一勺五抄。从之。　　

○正白旗满洲都统宗室弘昇奏、内阁发抄事件。请嗣后每日派委侍读学士。轮流查察。酌量轻重。关系紧要者。详细酌定。再行发抄。得旨。是。著大学士看。内阁存记。　　

○命陕西督粮道席雍来京候旨。　　

○陕西岷州卫鲁班等、七寺番僧临智坚阻等、进乾隆二年分贡马七匹。青木香十四桶。赏赉如例。　　

○乙未。谕、闻西安道张元怀、临洮道李方勉、于地方不甚相宜。著大学士查郎阿、巡抚元展成、于通省道员内。拣选二员。与张元怀、李方勉、调补。俟调补之后。胜任与否。再留心试看奏闻。
  </div>
  <div class="pagination">
   <a href="清实录乾隆朝实录_page118.html">
    上一页
   </a>
   <span>
    ...
   </span>
   <a href="清实录乾隆朝实录_page114.html">
    114
   </a>
   <a href="清实录乾隆朝实录_page115.html">
    115
   </a>
   <a href="清实录乾隆朝实录_page116.html">
    116
   </a>
   <a href="清实录乾隆朝实录_page117.html">
    117
   </a>
   <a href="清实录乾隆朝实录_page118.html">
    118
   </a>
   <span class="current-page">
    119
   </span>
   <a href="清实录乾隆朝实录_page120.html">
    120
   </a>
   <a href="清实录乾隆朝实录_page121.html">
    121
   </a>
   <a href="清实录乾隆朝实录_page122.html">
    122
   </a>
   <a href="清实录乾隆朝实录_page123.html">
    123
   </a>
   <a href="清实录乾隆朝实录_page124.html">
    124
   </a>
   <span>
    ...
   </span>
   <a href="清实录乾隆朝实录_page120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
