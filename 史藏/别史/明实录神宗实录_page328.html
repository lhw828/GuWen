<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 328 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 328 页/共 367 页</h1>
    <div class="content">　　○癸卯秋分祭  夕月坛
　　○蓟辽总督薛三才＜锍-釒＞参董家口提调官李成龙居逼近虏穴之地不严哨防辄敢私出远采致被贼夷杀掳多人当革任提问正法该路游击王之骐专擅疏虞当一并勘处下兵部议
　　○原任巡抚辽东今起升南京大理寺卿李炳奏辞新命不允
　　○原任通政使司左通政今升太仆寺卿吴默引病乞休不允
　　○甲辰户部署部事左侍郎李汝华引病乞归  上以部殷繁且漕粮初到命汝华暂加调理稍可即出供职右侍郎候即点用
　　○辽东巡抚郭光复酌议本折粮赋言辽左今岁旱灾而屯粮系军饷额数又难尽免请将宁前二卫边冲地窄灾伤实有八分者照上年事例每豆一石折银二钱五分榖一石折银一钱二分五厘金复二卫及广宁等卫灾伤实有五分者照例本折兼徵至海盖二卫并宣辽及东宁等卫灾伤只有三分者似难议折其应纳本色粮米者听
　　○驸马都尉王昺奏言臣初入府  皇上赐臣名臣奏议通考此书皆尽言直谏盖臣以谏为正况为谏官者乎惟人主用其言则君明臣直流芳史册若吐弃之黜逐之甚者拘囚之则当时高谏者之节后世仰谏者之忠独人主蒙拒谏之名而国危已随之今日御史刘光复是矣光复当谏之时意激烈而声高情郁勃而膝之前也  陛下神明天纵试想光复果何为哉召对出于顷刻趋走仓皇喘息未定当其时宁暇计生前禄位死后荣名无非为谏官尽言责为直臣愿  主圣而已其言  圣子神孙之计防微窒衅莫非  陛下家事自出旨挐问遂成忠臣死谏之名人谁无死光复流芳百世死不朽矣  陛下杀谏臣为何如主哉律者齐也犯法者齐之以刑  高皇帝与  圣子神孙臣庶二百余年信守之今比侵公帑委滞  梓宫于泥涂孟坤之律以罪光复彼盗臣此忠臣彼犯十恶此秉一敬引而坐之何异以白为黑又天下所不信也兹事本原  陛下欲释外廷之猜不得已而召对既谓召对宁可皆默默而出必有忠谏方成盛典乃逆节之马三道等连旨出之恶法司之不轻廷诤之光复连旨入之恶法司之不重法司守法而竟引不相干之律入之此等举动天下服乎不服乎抑臣尤有痛哭而不忍言者  陛下二十余年不临御迫而一出别无纪载惟执谏臣坐之大辟  圣子神孙初侍临御亦无所闻见惟见中官窘摭御史身教者从臣危之矣尘封明镜磨则仍光日月之食更而复照请急下明诏出光复于狱复其官将天下服  圣人之过真如日月之食而  圣子神孙知  天子之道改过不吝  天子之尊必纳直言改失为得转危为安即  陛下贻谋宫闱间于以临天下光明多矣  上览＜锍-釒＞震怒曰王昺这厮骄矜狂肆丧心无忌撰捏疑词渎激朕躬欲速正狂畜之厥辜且前者刘光复震惊  神位越踰直前无人臣礼内外大小臣工共目所见昺非肓瞽聋瞆忍心背忘  圣母天恩讥谤君上姑且革了衣带养赡即著锦衣卫差的当官较伴押前去原籍为民此本朕细览是王昺畜养山人游客所作著该卫即将写本章人役拿去各著实打一百棍用大枷枷号于人烟辏集处所一个月满日具奏
　　○以纪光先保举吕贵谙练织务有旨著内官吕贵暂留苏杭提督织造并将刘成所遗税务一并兼摄督理待织完婚礼叚疋等项即便回京复命写敕与之
　　明神宗显皇帝实录卷之五百三十五
明神宗显皇帝实录卷之五百三十六
　　万历四十三年闰八月乙巳朔大学士方从哲吴道南言臣等今早入朝闻昨夜传有吕贵暂留提督织造之旨臣等不胜惊骇夫使织造必须内官或内官织造无累于百姓抚按二臣岂不欲相安无事以明敬共之谊乃刘成在事而袍叚反拖欠挨迟刘成物故而袍叚遂及期早进  皇上以为遣官督织有用乎无用乎群浙直百姓惟恐内臣之复遣而独纪光先等求吕责之暂留  皇上以为遣官督织于地方有害乎无害乎且二臣目击时艰抗＜锍-釒＞力请无非奉宣德意以惠此孑遗  皇上概置罔闻而顾于光先等本从中批发臣等不知此本从何封进何时呈览且未经发票已自批行于朝廷政体何如伏望
　　皇上简发抚按原＜锍-釒＞责成有司照例织完依限解进内官吕贵间查钱粮已毕令其作速回京仍将纪光先等严拏究处至于臣等以代言为职更望  皇上循发票之＜矢见＞停内降之旨毋使当  圣世而有尸素失职之臣臣之幸也时工部亦以为言不报
　　○以福建广东税课未解命江西税监潘相移文彼处抚按将额税银两等项一应钱粮严催达解其江西湖口船税银两等项都照李道事例会同抚按一并差委员役征收解进不许互相推诿违误一体治罪
　　○叙浙江脩筑海塘功抚臣刘一焜赏银十五两按臣李邦华崔迩进各赏银十两其效劳各官杨一蔡等赏赉有差仍着吏部纪录
　　○东省强贼千余擅入安丘县城内劫库焚狱抚臣钱士完请将安丘县知县典史先行住俸戴罪拏贼俟核实处分  上曰强贼聚至千余劫库焚狱关系地方不小该部便速议来说
　　○丙午礼部言
　　皇上生  四王慈爱并钟原无二视顷  福王就封之国  瑞王婚典已行惟  惠王  桂王年各长成逾期既久尚未选婚此  皇上至情所系乃臣部职守所关屡渎  圣聪概留未报不得已补牍上请
　　○丁未南京  奉先殿工完遣尚书卫承芳侯常胤绪太监刘朝用恭捧  神主并祭告
　　○铸给辽东马政同知等关防
　　○戊申三法司奉旨会审盗木占厂李三才情罪拟将三才家人李七李四等戍遣商人汪信李元等徒杖其原占仓基厂基并张坤等厂地盖房通行拆卸听户工二部查照原址亩数追退还官其未收木除追还用过及漂流外尚欠二万四千四百九十三根听工部查明果否漂流实数确议追除其不系漂流各木工部仍着汪信等各名下照原开围长如数追出至于李三才原系应议大臣恭候
　　圣裁
　　○代府吉阳王廷土□圭未封病故册准给与
　　○己酉祭  京都太仓之神以户部左侍郎李汝华在告遣兵部左侍郎崔景荣行礼
　　○工部奏脩乾清宫披房业经内官监遵旨会同本部司官科臣踏看至于拮据材料剂量经费期于材不虚糜工不迟误特以大内森严之地外僚不便于往来各役愈滋其玩愒合无计其工程酌定夫匠数目听该监自行包管雇觅竣工之日备将用过料价钱粮数目造册会部覆核相同仍赴巡视厂库科道衙门挂号于节慎库料银内动支给领  上曰朕思三殿工程久未鼎建昨因览大统历见明岁方向不利着于本月初六日与同乾清宫披房一并开工以应吉期其兴作等项俟明岁  圣母灵位升祔  陵庙礼成上紧建造合用物料尔部预行措办不致临期有误披房着作速脩理
　　○庚戌  三殿及箭楼开工遣工部侍郎林如楚行礼
　　○辛亥刑部奏壬子顺天科场一事刘琛等已久禁待审则犯证李师靖诚难任其逃逸不出严提正罪此法之必不可容而先行究勘亦事之必不可后者乞敕臣部一面将刘琛等委官会勘按律定拟具奏一面将李师靖另咨严缉务期必获  上可其奏
　　○锦衣卫遵旨将驸马王昺押回原籍为民仍分布旗较缉拿作写本章之人  上以其拿获延缓降旨切责且命该卫即拿真犯务在得获不许仍前故纵　　○大学士方从哲吴道南言顷者驸马王昺革去衣带养赡押回原籍为民臣等不胜惊骇窃思王昺以肺腑之戚受我  圣母与  皇上天高地厚之恩自宜以谨恪禔躬以谦恭守位乃烦言剿说屡渎  宸聪徒慕直谏之名顿忘越俎之戒况前日张差一事业蒙  圣明独断罪人既得  天讨已彰独刘光复以狂戆取罪一时未蒙曲宥诸臣方在静听以俟皇上解网之仁昺复恣意渎陈语言不择  皇上罪其骄矜狂肆昺亦何辞独念昺戚臣也分属懿亲情同休戚议亲议贵国法具存  皇上若以狂肆之故遽为禠革在昺固所自甘苐恐圣母在天之灵微有不怿而质之  皇上平日亲亲之念或亦有所不忍耳或重加罚治免其禠革俾令反躬思过以图自新不报
　　○通州粮船火起烧去米四千六百四十二石及空船三十三只　　○壬子宴西番夷人遣侯徐应坤待
　　○癸丑锦衣卫拿获驸马王昺写本人犯王言仍请钦命刑科给事中一员佥名驾帖  上以作本正犯未获降旨责之王言暂且监禁
　　○大学士方从哲吴道南言臣等两日间外议汹汹盖缘锦衣卫再奉严旨拿王昺代作本章之人而真犯尚未得获其本家所供一二人俱在疑似差出官较遍处访拿以是人情惶惑不安臣等窃谓此辈游手作奸自当严拿正法然必须查审明确真是代笔之人然后拷打枷号方足以服人心而彰国法如  皇上切责该卫令其刻期枷打万一锦衣官迫于  明旨拿获不真不惟波及无辜反致真犯漏网其于  皇上日月之明宁无少伤上谕之曰朕思先年兵推王昺管将军朕奏知  圣母方可点用  圣母传驸马名有先后如何推他朕以  圣母传闻故此点用陪惟王昺以此心怀疑怨讥讪于朕甚无人臣礼本当重治念系戚臣姑从轻处分朕又恐波及无辜卿等可传示该卫将写本人犯王言着实打一百棍牢固监候不必株连蔓引恐伤天和
　　○甲寅宴朝鲜国陪臣遣侍郎孙如游待
　　○丁巳礼部奏用舍乃朝廷之大柄题覆实臣部之旧章故宗藩奏请必下部覆议始行此定例也  福王承奉樊用辅导乖方秽迹久著皇上准  福王之奏而显斥之即以徐进升补又以曹登年老别补刘显此福王觉察之明  皇上雷霆之断臣等自当将顺奉行惟是  王府官员四局推序顶补原有明例一旦越序之命径从中出臣等不得与闻职守之谓何伏望今后凡有奏请无论大小亲疏必发臣部参酌  上闻以听  皇上裁决施行庶滥端可杜而臣部职守不致决裂矣不报
　　○锦衣卫奏见获王昺家人曹三台等写本人役王言教书生员刘如砥及与昺会饮监生陆宗本等乞敕法司或镇抚司审明正法
　　上恐波及无辜命从轻治以昭宽仁之意
　　○以狭西延甘二镇共斩达虏首级三百九十有奇于御前宣捷遣公朱纯臣侯吴汝胤驸马侯拱宸祭告  郊庙文武百官朝贺
　　○山东巡抚钱士完奏东省旱灾盗起据蒙阴县报＜监-皿立＞旗称王杀死官兵沂州报七百人骑马弯弓抢劫粮畜费县济阳各报白昼打劫昌乐县报三百人抢掠啸聚声势充斥行旅戒严当此时也一日数惊苟无以处之虽空言禁谕何益乞  皇上特发内帑十万两差官赍至山东地方以示嘉惠穷民之意仍查布政司有历年存贮解部税银六万六千两有奇本年临清税银合解内帑与部应有四万两将此二项照数酌留十万两蠲赈再照六郡包税一项该银二万三千四百两向括州县库藏锱铢补凑再无可处在地亩人丁酌派今正赋尚不能输额外浮税何从措办再恳  圣慈慨然罢免庶饥民早得生活地方可望安堵矣  上曰该省饥民为盗作乱可虞准将解部存贮税银并本年临清应解部税酌留赈济以昭朝廷悯念小民德意其余额税银两着照旧解进接济应用若倡乱奸民为首者岂容姑息着上紧严拿正罪其余谕令解散务在安靖地方
　　○己未巡抚贵州右佥都御史张鹤鸣奏黔营哨兵合之虽有一万三千有奇之数分之则星散势孤难以御贼川湖每年应解贵州合贵州额入才九万六千六百八十三两有零即尽数解入犹不能充所出况四川节年拖欠又查贵州额入粮米一十六万六千二百七十三石乌撒二土府节年拖欠军屯民寨被仲贼残破强半抛荒以致军粮不继将银给抵至有历四五季未支者夫仲乃广西猺獞遗种流入黔中分则为民纠则为盗环会城及滇孔道大约寨有一千四百七十余处人约三万有奇红苖者环铜仁石阡思州思南四府东连楚西接蜀周匝二千里有余种类殆将十万而镇远清平之间有大江小江九股等种皆杨应龙遗孽近至万余出没行劫至于土官之讐杀安陇之构衅十三州流贼之狐号鸱啸乃黔中从来未有之事此增兵增饷万不可已者也往日雕剿多藉各土司兵原无纪律贼入深箐我苦无饷遂尔班师贼即纠党劫杀愈甚我于是不得已犒之牛酒花红彼备知我兵乏饷缺是以敢于跳梁无忌为今之计不过于贼出没险要之处酌量增兵每年非得京运十万饷不可臣岂不知司农告匮然即年增十万饷较九边不及百分之一而西南半壁可保百年无事如复苟且支吾至于横溃决裂三省震动恐百万不能即定悔无及矣谨厘九条上尘御览一议添兵饷一议设将官一议中军改衔增兵一议设火药火器一议建立烟墩一议设夜不收侦探一议剿处红苖一议申饬土司一议酌剿抚机宜＜锍-釒＞下部院覆之
　　○南京吏部尚书卫承芳卒承芳四川达州人隆庆二年进士繇知县历郎署藩臬寺卿开府至南京兵部尚书又改吏部卒于官礼部称其有亭亭特立之节无矫矫啖名之心命如例予祭二坛造坟安葬
　　○湖广巡抚梁见孟奏全楚今岁水旱频仍据各属申报大都汉川景陵归州来阳安仁最重而潜江黄陂黄梅广济黄冈郧西上津保康江陵公安石门次之夫救荒无奇策其或出粟平粜或筑堤寓赈一切事宜臣等可以径行者不敢烦渎  圣听惟改折之议不能不仰徼特恩窃谓灾重者漕粮并折稍轻者折一征二其无漕南二粮处所酌量宽赈＜锍-釒＞下户部
　　○癸亥升大同参将张安狭西参将薛永寿京城巡捕参将周应龙广东参将葛经才南直游击徐邦甫等镇筸守备何天宠等
　　○忠顺营指挥莫应魁坐侵克军粮为保定巡抚王纪所劾诏付部院
　　○乙丑礼礼科等衙门给事中等官亓诗教等陈东省救荒便宜内称山东岁派漕米及临德仓粮皆本色也此时民间持百钱觅升合糊口尚不可得安所取数十万石输之官哉有如改折则留其米以活饥民之命而折其银以佐县官之急公私两便就使银折难完尚可追于异日但求米留得在庶几济夫目前此断断可行者又前者户部准发临德仓粮十万石平粜每石粳米六钱粟米五钱然仓米一斗仅当市斗六升而定价至五六分较之市价祗足相当况有搬运则有夫车则有脚价脚价所出非官则民官不必贤民岂尽富殷实之佥派衙役之驿骚所不能无而陈因浥烂出纳迟回亦或有之不如即将各州县应该分给平粜仓粮若干查其下户之贫而应赈者所纳粮数与之抵兑扣其改折之银准作还仓之价通融有济搬运无烦亦便计也至于停征一款言之必骇听闻顾其停不停之际实为乱不乱之关是在  圣明独而独行之
　　○丙寅原任大学士叶向高＜锍-釒＞谢存问  上嘉其忠悃荫一孙为中书舍人　　○浙江巡盐御史崔尔进言据盐道参政胡世赏称两浙额引每岁四十四万四千有奇因加税搜括引益积壅至存司引目一百五十余万不得已议于常额之外每岁带销五万盖欲＜锍-釒＞壅滞足额课耳迩年水旱频仍产盐之地数少而贵售盐之地数多而贱前盐臣杨鹤＜锍-釒＞云昔之壅壅在引今之壅壅在盐彼时即欲将每年带销五万余引之数量销一万方在候旨今各商呶呶俱望尽减带销然欲减盐必图足课带销既减则京课亏之额内其一千三百余两别无堪补仍应如前盐臣议带销旧引一万而于各引内每引加银三厘共合一千三百余两以凑抵每年京课一十四万五千两之额课既不亏商又乐从似为经久可行户部议覆  上是之
　　○以保定巡抚王纪正四品考满升为都察院右副都御史巡抚如旧
　　○刑部请暂免朝审许之
　　○丁卯大学士方从哲吴道南言臣等连日访问山东盗情不胜骇愕以为事势至此不独东省之忧亦中原腹心之忧畿辅肘腋之忧也为今之计只望  皇上蚤发德音将见在解部税银十万两准其存留令抚按诸臣亟行赈济其罢免六府包税如抚按所请停征改折当年钱粮如本省诸臣所奏亦乞敕下户部速为议覆庶  明旨一宣人心胥悦群情定而贼党自擕矣但免税停征二事恐  皇上未肯慨然允行臣等则以此税银此钱粮非从他出皆出于百姓今荒旱之余百姓流离逃窜彼且不能自保其室家自全其性命而欲使之包税纳租是小民方思乱我故迫之群盗方相招我复驱之既已无民焉得有税焉得有钱粮上虽不免势不能不免上虽不停势不能不停则孰若免之停于上使天下晓然知朝廷德意耶且  皇上肯留税银才十万耳肯罢包税才二万三千耳肯停见征不过一年之暂耳其所失几何若顾惜疑难不为慨允恐人心一失悉作寇资将来即费数百万金钱犹不足以收荡平之绩而生灵之涂炭元气之损伤已多惟  皇上俯听而批行焉
　　○准原任大学士赵志皋荫孙赵一愿为尚宝司丞
　　○予原任大学士朱赓荫男朱敬衡送监读书
　　○是夜三更东南方有流星大如盏赤色有光
　　○戊辰礼科给事中姚永济请广集人材以定历法言天道虽远运度有常日有盈缩月有迟疾五星有顺逆岁差有多寡前人渐次推测法乃綦备未有二百数十年相沿于今日考我洪武元年徵院使张佑等议历二年又徵回回历官郑阿里等议历十五年命历臣吴伯宗等译经纬书副在灵台二十八年著令凡天文等项艺术之人礼部务要备知以凭取用今  皇上久道在宥礼备乐和在野在朝率多儒彦不以此时博访真才删定成书将来何以显万历与天无极之业且始事与成事不同成事在同归于一而始事在各献所长臣尝窃听其一二如谓五行迟留伏逆土圭测景最精而又有谓地心测算不同于地面测算者如谓列宿之天为一日一周之天而又有谓列宿天另有行度此古今中星所以不同者如谓日月交食人从所居南北望之不同而又有谓随其出地高低看法亦不同者种种同异互有发明总之集众论以广益验食分以取信傥若机会顿失年岁坐消刻漏尘封星台迹断徒取区区相传之步算不亦辱明时而负当世之士哉不报
　　○己巳准工部右侍郎林如楚荫孙林恪宣府巡抚汪道亨荫男汪之广俱送监读书
　　○铸给广宁管马兼清军关防一颗广宁宁前辽阳理刑兼练兵关防一颗
　　○庚午兵部覆云南抚按周嘉谟毛堪＜锍-釒＞言查世禄定例身终听袭年老听替载在令甲沐昌祚先年授其子献多行不义激成武定之变  皇上赦不深诛谕令省改恪共勿得仍踵愆尤待献子出幼抚按即奏请袭替管事  明旨炳然而昌祚复行私请代盖出于沐启元之逼胁然启元乳臭必贻滇患今据抚臣奏列诸不法状比其父献罪恶不啻什伯若非亟为变置滇民怨怒睨隙而起西南半壁真可寒心且两镇并建体多倾轧闻昌祚亦悔于厥心稍加钤束至祖孙不相容近则萧墙萌隙远则危亡贻衅亦大非沐氏之利也  上命沐昌祚照旧镇守云南务要恪共任事绥靖地方以副朝廷责成至意沐启元待昌祚年老抚按官奏请袭替不许再行渎扰
　　○壬申刑科给事中郭尚宾再纠四川巡抚吴用先前此建南之役糜费金钱损伤民命且多杀老弱以冒功级乃叙功过于侈大而闻言下胜热中据＜锍-釒＞驳之于是吴用先引病乞归  上曰巡抚重任又该省用兵之后吴用先还着照旧供职
　　○升湖广按察使俞维宇为山东右布政使镇江知府康应乾为湖广副使苏松兵备
　　○兵部题升神枢营参将刘宁辽东宁远参将窦承武甘肃镇番参将潘国振山西老营游击韩凤乾甘肃威远游击吴夔报可
　　○准总兵李怀忠左军都督府带衔
　　○宴剌麻番僧遣公朱纯臣待
　　○癸酉礼科给事中姚永济言止盗当责成于抚臣乃四川巡抚吴用先以郡县之全力不能当犭□回贼之二十余人则平日官兵乡勇之不练可知狭西巡抚李楠方犭□回贼之由秦入蜀忍以邻国为尝及其自蜀还秦甘以地方为窟疏纵蔓延贻毒两省山东巡抚钱士完贼窟穴在四十里内者不闻渠魁何以就擒胁从何以解散既散何以安插而保冬春之无虞徒曰吾有文书下各道郡县耳恃空文而涂耳目延时日而长乱阶万一畿甸震惊噬脐何及臣之责备于三臣者此也
　　○准原任太常寺卿傅新德荫子入监
　　○旌孝子五名直隶平山县举人邢云衢幼即承顺长事继母以孝闻无锡县民浦卲贼缚杀其父浦虞卲以首迎刃而死父藉得免浙江遂安县民毛存元母病寝食俱废执亲之丧不出户三年福建宁化县民林上元贼虏其继母李氏出城上元从城上持枪一跃而下直奔贼垒剌杀二人贼避其锋立出李氏遂去城赖以全宁州民周大贤幼泣不识父母面长戍海上念母輙泪当道为免其役各扁其门曰孝行节妇八十二人北直获鹿县民赵九棘妻李氏新乐县民陶恂妻史氏邢台县民赵同德妻崔氏邯郸县民韩惟直妻岳氏等南直隶金坛县民常伯妻黄氏吴县监生姚士辙妻文氏□牙攵女□源县儒士韩应秦妻余氏高淳县生员陈时召妻张氏等云南易门县生员朱廷相妻梁氏等山东馆陶县民冯彦福妻韩氏禹城县生员于先觉妻朱氏曲阜县孔弘进妻颜氏等山西文水县民郭泽妻索氏静乐县生员常绶妻郝氏长子县民高思纯妻孔氏等浙江平湖县民过溱妻俞氏钱塘县监生林恩妻沈氏等广西永淳县生员张子麟妻钱氏等湖广黄冈县儒士徐渐妻汪氏常德府生员郝来仲妻彭氏等福建长乐县生员陈汇妻石氏浦城县生员徐以鎜妻黄氏瓯宁县生员滕桂妻杨氏等皆夫早亡守志不渝各扁其门曰贞节烈妇二十一人南乐县童生胡四知妻徐氏五河县儒士宋云鴈妻盛氏章丘县民于登来妻孟氏滕县儒士杜嶷妻张氏嘉祥县童生孙懋脩妻武氏平遥故都事王应璧妻郝氏靖虏卫军余李承懋妻韩氏龙溪县儒士郑乔桂妻林氏晋江县儒士谢应祚妻蔡氏皆悼夫亡或雉经以殉或甘饿而死各扁其门曰贞烈贞女五人华亭县金汀聘妻张氏怀远县军廖良田聘妻陆氏闽县民陈志选聘妻黄氏上杭县民汤宪德聘妻周氏宁远民乐徐音聘妻谢氏皆未嫁夫亡能于夫家完节各扁其门曰贞节烈女八人青浦县民唐嘉会聘妻汤氏宁州生员赵屺女赵氏泰安州民萧友俊聘妻张氏宁海州民孙脩聘妻寇氏沈丘县民姜国才聘妻姚氏郾城县民安俊民聘妻程氏邵阳县民杨世昌聘妻张氏晋江县陈廷策聘妻林氏等皆年方方笄忽闻夫讣缢死或不受污投流各扁其门曰贞烈
　　明神宗显皇帝实录卷之五百三十六
万历四十三年九月甲戌朔进四十四年祀册命礼部左侍郎何宗彦捧进
　　○霜降节遣侯薛濂等伯毛国器等恭诣祭  皇陵各行礼祭  恭仁康定景皇帝遣伯张庆臻行礼祭  哀冲庄敬二太子遣都指挥李承恩行礼
　　○乙亥以蓟镇官军鼓噪发副总兵石稳边卫充军从刑部拟也
　　○大理寺讯过禁地刨穵金沙内官宋进喜等威逼人命内官赵文秀等俱运砖炭赎罪完日送司礼监发落俱依拟
　　○都察院参原任山东嘉祥县知县边檑以私忿捏污相临上官乞提问如律从重拟罪  上是之
　　○丁丑  孝恭章皇后忌辰遣官祭  景陵
　　○是日江西湖口税廨毁于火
　　○户部奏赏赐京卫军士冬衣布花本年绵布不敷合将羽林右等并锦衣等二十九卫司各赏本色布二疋绵花一斤八两其府军等行太仓银库折给银钱照例兼支从之
　　○工部奏制帛急缺命增织速解不许迟误
　　○戊寅直隶巡按过庭训言顷见御马监太监李成有收租拖欠太多有司抗违愈甚之＜锍-釒＞臣不胜骇愕夫牧地本系斥卤荒原自嘉靖年间召人垦佃每亩量征租银一二分不等总计蓟州宝坻等州县每岁共征银四万余两解部济边间遇灾伤犹多逋累往往告乞退地还官突于万历三十二年为奸弁妄奏按地加徵每亩概以三分为率畿民为此一地剥肤竭髓不啻在水火中犹幸岁时稍丰不致拖逋太甚讵意今岁旱灾异常一切京边起运钱粮尚在议蠲议停而牧租将何输纳该监乃谓各官阻挠抗违总之睹小利不睹大体计目前不计远图或误听奸人之播弄无足怪者  皇上明同日月固已洞灼其非无俟臣等之喋喋夫科臣韩光祜等亦言之不报
　　○辽东督抚按诸臣各报虎墩兔憨闰八月内连日入犯者三初犯广宁于十七日寅时入于十八日戌时出名为十万其实止五六万屯民物蓄稍被伤掳城堡犹未攻开至二十二日复以六千骑犯锦州分两枝入时堡中有备竟无所获而去抚臣料其必犯义州戒诸将领兵分防贼果于二十五日有六万余骑分为五枝进入官兵合营冲砍数阵各斩有首级贼即改从大安堡假为出境埋藏山头先将台军掳去因而烽火不通贼复向大安堡四面夹攻官军不敌又因火药被烧贼遂将本堡东北两面夹攻破贼众一齐上城杀死将官二员并军民粮蓄杀掳一空
　　○命兵部左侍郎魏养蒙署掌本兵印信戎政事务着左侍郎管右侍郎事崔景荣暂管
　　○予已故总督三边太子太保兵部尚书魏学曾祭四坛给全葬
　　○庚辰礼科给事中余懋孳言今日事势可忧者四可危者六而可修捄者亦有六所谓四忧者一曰闾阎之愁叹二曰商旅之失业三曰士习之浇漓四曰群情之猜疑所谓六危者一曰阉人之得志二曰妖人之蝇集三曰门庭之寇盗四曰都城之无备五曰边塞之空虚六曰倭夷之交通转危为安在  皇上之一念其首莫如杜内降一切章奏悉付阁臣票拟傥有未当不妨再酌则蠹害之端息矣其次莫如信诏令于许发许行者立刻发行则百度具兴矣其次莫如发内帑稍割朽蠹以慰边人之望起沟中之瘠宽灾民之徵而后积贮可渐议军实可渐核矣其次莫如决用舍新升司道已奉严旨催徵至九列因言求去亦宜悉允所请急采舆论官择人而人任其官官效其能矣其次莫如定功格去年建议欲更立一格凡捷大而费省者加一等捷小而费滥者减一等其请饷饱士者予勿靳其请饷饱虏者靳勿予此格定而边额可以无加民困可以稍苏矣其次莫如核名实谓宜申饬当事之臣甄别流品专求平实在京责之堂官省直责之抚按举错责之铨司咨访责之科道用失其人即咎举主而于国子青衿即以责之师长申饬提学官于德行赏斥勿作空文名实核而当官必多底绩储养必作真才矣
　　○大学士吴道南言臣于万历二十八年叨知会场贡举时号簿有房有号而无名原卷有名有号而无房及后齿录出迺据房以查名据名以查号止一十八卷在帘之臣谓先年礼部有裒多益寡之＜锍-釒＞且主考亦曾言各房有遗卷不妨搜拔已而廷试韩敬之卷前辅叶向高拟取第三  皇上拔之于第一更所搜卷多寒儒与考官并无识面者主考萧云举王图曾向臣言诸拔卷皆先呈览因其可取则取之臣回籍之二年突然一＜锍-釒＞向使言者非太迟处者非太速臣缴进号簿何至六载事犹烦齿颊哉故言官之＜锍-釒＞臣不敢辩因韩敬＜锍-釒＞及不敢不一吐其情实也
　　○赐周府海阳王长子在金□直承袭王爵　　○狭西大崇教等七寺番僧班竹速南等三十五名赴京进献方物马匹准进收宴赏如例
　　○辛巳山东巡抚钱士完条赈恤事宜一留正官以安灾民除灾轻地方不得托故请免其灾伤重大紧要正官合留免觐一应本册责令佐贰代行赍奏一议仓米以均分给登莱连荒三载乞概从每石五钱折收后不为例再祈缓至明夏来熟上纳即一缓征间禆益不浅一劝输粟以济转运谕本土殷实人户就近相济其给冠带给扁与免丁徭俱以助粟多寡为差一酌海禁以通转输登莱大灾思急与之活路非从海输转不可然必严通倭之条编立号船定有限期行则盘验到则稽核有犯必惩彼亦安肯禾□□死地如骛乎一议举劾以严劝惩臣敢明与诸臣约凡煮粥有方救活多命者虽其素誉未著必首举而极表扬兄宽纵无法饿夫骈首者虽其久窃虚誉必重创而从幽斥一钦承蠲恤以请缓征东省灾甚荷  圣恩特霈  明命乞于冬春数月之间定限京边钱粮完至五分暂免参罚存留钱粮仅不废事得免参罚历年带征暂且停止总俟收麦后追征下户部议覆
　　○壬午礼部奏虏酋奉贡例有赏赉以示覊縻今题赏已逾数月而叚疋尚未查发堂堂  天朝不可令帑藏匮乏之名传播外夷  上曰贡夷赏赐关系国体着工部即便差人马上催来交纳不许仍前违玩该库见在叚疋有堪动者先查发济用
　　○是日以重阳令节颁赐辅臣上尊珍馔
　　○癸未礼部奏  惠王  桂王选婚一事恳请数四未蒙允行尝思事属可已则姑置之然古来无  皇嗣不婚之礼事属可缓或姑待之然古来无二十不婚之理似皆无容迟疑为者今  皇上虽暂需不行毕竟不得不行臣等虽累请不得毕竟不容不请则莫如  明谕而遂行之不报
　　○甲申  周府安昌王仪宾袁守基以娶弟妻为河南巡按张至发参奏刑部奉旨审覆  上命革去衣冠为民仍追夺诰命
　　○乙酉以  会昌王弼栋年九十一岁遣都事王之枢赍敕存问
　　○兵部据辽东总督薛三才总兵王木□苪各塘报言虏酋虎墩兔憨旬日间一犯广宁正安等堡再犯锦州大镇等堡我师预为严备拒堵出境方谓虏气渐夺可幸无事迺虏不得志于义州阳为引退竟潜蹑大安堡以致孤垒不支杀掠甚惨据报虏先截杀夜役涂我耳目又引众向大安堡此可望形逆睹而我曾无戒备轻堕虏诈侦探不明以及于败或谓是日义州围解稍有斩获诸将遂不胜气盈卸甲弛备将兵家批亢捣虚曾米之悉乎总之寡谋召寇疏防失守虽解义州之围无救一堡之失李怀忠即百口何以自解其余将领功罪及有无隐匿情节应俟彼中督抚按官勘明另处  上曰大虏已陷城堡失事匪轻便行督抚镇道官严督将领加谨备御以防再犯各将功罪着查勘明实具奏
　　○丙戌大学士方从哲吴道南言臣等一月之间接得各处揭报在山东以饥民为盗劫掠州县告矣在辽东以达虏累次入犯失陷城堡告矣在延缓以套虏吉囊吉能火落赤等紏合十余万众分抢各地方告矣兹非  君臣儆戒交修之日乎臣等行能浅劣偶值时事艰危忧心如焚束手无策所望  皇上当此中外多事之际留心民瘼加意边防日与当事诸臣图所为安民御虏之策如议蠲议赈议饷议兵宜何如汲汲者而连日以来方且大内深居声色不动即日行本章全无票发怠玩若此何以定四方已形之变鼓臣下任事之心伏望  皇上将山东抚按条议蠲折之本兵部覆奏辽东虏情之本亟为简发其余关系时政紧要者尽数发票慨赐施行国事幸甚
　　○戊子顺天府尹李长庚言救荒之法待极贫者无如煮粥待次贫者无如平粜今畿辅重灾望  皇上比照往岁煮粥事例将前府臣所清孤老冒滥米连年节省见积京仓暂发五千石容臣等陆续领发两县照依三十九年所立粥厂城内六厂城外二厂令两县知县丞簿等官分理各厂而以府佐二员总其事臣等时往查核务使饥民得沾实惠至平粜一事今年既荷皇上允发临德二仓米十万石其宛大二县派各该三千石数若为多然都城五方杂聚奚啻亿万其口而止粟六千石则若为少查三十二年户部奉旨平粜过米一十八万六千八百余石臣彼时叨在户曹身受其事今纵不敢觊如曩者之多而计口授食非数万石不可更祈  圣明酌定两县应粜之米于原派三千石外各加发二万石俱改京仓以省免脚价臣等督发二县平粜遵照部议粳米每石六钱粟米每石五钱其所粜米钱解为户部四十年折色之用一转移间利赖良多  上曰畿辅灾旱异常百姓饥荒可悯这煮粥平粜事宜既有往例可循户部便作速覆议来说
　　○是日大学士方从哲吴道南遵旨考试庶吉士曾楚卿等一十七员散馆授职拟上卷十二卷中卷五卷
　　○己丑礼部奏太医院吏目之职虽微然拾级而上之则御医院判使矣上保  圣躬内调宫眷下疗军匠故必历岁月以练习而又严殿最以激励之自开纳例行始有纳银一百八十两即授吏目名色朝输纳而暮加衔至补官时即超加于实历六九年之上者则本业可以不攻而钱神偏为有灵恐此例开而不塞将素问诸书束之高阁而仓扁岐黄之术无人也乞敕下臣部将纳银吏目之例移咨户工二部立行停革庶幸窦可塞而本业益攻其于保和亦大有禆矣
　　○延绥边外套虏吉能以挟赏不遂紏众于闰八月二十三日以后连日分数万骑大举入犯西路甎井宁塞中路波罗阵亡把总二员军兵六十名东路大柏油柏林高家神木一带地方杀伤尤甚孤山副将孙弘谟神木游击万化孚闻警驰赴万化孚仅以身免孙弘谟不谙地利为虏诱致绝地四面攻围力不能支被虏获去时三路兵马五月无粮所在城堡刍饷悉空抚臣报闻
　　○辛卯巡漕御史朱阶陈漕运五议一清核厂船厂船所以缺者缘官银为奸商冒领厂役瓜分遂至银与木终成乌有今宜将银解荆州府令抽分部臣验木平买其应造船若千督臣严行查确速佥殷实旗甲依限入厂改造并行该厂将一应造船银料如数给发见造船只勒限报完吏书匠役不许科索常例一查复剥船剥船所以阁者缘船额不敷就中有船户疲累弃之而逃有奸猾揽当原无船而暂雇应点有旋应一剥而中途别载营利宜俟运事竣后关臣督同武清县掌印官逐一查核其有人无船者设法补造有船无人者佥选应役务令人船两足而一切杂差累苦悉与蠲除一修复泉湖泇河深不过于四尺非时加挑浚即至阻舟夏镇而北别无运道不过赖闸河以利涉先臣宋礼乃于昭阳南旺诸湖设立斗门名曰水柜夫然后旱涝俱有恃无恐曾几何年而诸湖半为势豪占种涓滴不留乞敕总河抚臣躬亲踏验凡系先年济运各湖一一清查归官堤坝斗门亟时修筑一优恤军旗运军非贫而狡者不乐为而既为运军亦未有不驯至贫且狡者傥莫优恤不将至无军并无运乎臣以为凡饷银之时给也帮官把总之科派也沿河委催之扰害各关税棍之诈吓一一令禁而法绳之也此皆漕臣得为政也若夫自抵关至入仓内外奸胥恶役层层剥削银入吏书遂得高下其手若莫议归画一每年给军责成漕储道于过淮时给散一半余于河西务或通州唱名面给则漏卮塞而军沾实惠矣一申饬武备国初民运后改为军未几则专以军为长军先臣于谦曾因虏儆议留运为备此其一验矣承平日久贪弁纳贿佥补非人若有不虞责之御侮折冲恐不能也莫若佥补殷实军旗务令正身赴役参备等官挑选强壮时其衣粮而操习之至于淮安总镇向以勋爵滥竽旗鼓何禆从诸臣议裁之便若谓  祖制当存则有诸臣改流之议在亦先朝故事也  上命该部议之
　　○升南京光禄寺少卿吴炯为南京太仆寺少卿云南参政赵世徵为按察使
　　○以吏科给事中梅之焕为广东副使御史张五典为江西副使御史李若星为福建参议
　　○光禄寺少卿丘度引病乞休不允
　　○遣南京工部主事张居方管龙江等局税
　　○是日戌初辽东地震其响如雷
　　○壬辰大学士吴道南请罢湖口商税言臣江西人也舟行往还必于鄱湖此湖水势连天一出湖口淜渀骇目其前两山突出仅余一口数十丈平时舟人非柴米甚缺不敢少泊自设税以来舟过其处凡报税验税交税輙经数日虽傍湖开一小渠又皆塞满舟无泊处只得下锚于江中西风一发锚拔＜糹索＞断数舟相磕顷刻败坏臣振腕伤心久矣自有撤回税使之旨臣心私叹以为今而后皆  皇上之再造时虽归并有司犹恐泊舟如故臣敢冒死沥血乞  皇上豁此数万金以为蹈不测者延旦夕之活况今各处饥荒  皇上且普赐蠲赈以活之于死中则此之无劳于救而可振民于风波之厄又何惮而不蠲也不报
　　○永康侯徐应坤卒予祭葬如例仍加祭一坛
　　○癸巳大学士方从哲吴道南言臣等连日接得延绥巡抚及总兵塘报谓套虏紏众大举分路入犯自闰八月二十日以后日日抢掠处处攻围彼无不攻我无不守虏众而我兵甚寡虏逸而我兵反劳据二十七日之报虏众虽已出边而屯聚近地未见回巢自此以后不知又作何景象此中外臣子卧薪尝胆之时亦我  皇上宵衣旰食之日也乃臣等所深望者则以目前兵食方殷羽檄旁午军机所系时刻难迟今后凡遇边方奏报及兵部题覆之本并祈留神速赐简发而兵科掌印之官赖以抄发章＜锍-釒＞参酌机宜尤一日不可缺者更祈即赐允用不报
　　○乙未山东道御史金汝谐言善理财者不能生不生之财在理其出之途略谓边饷之漏卮宜核铸钱之预支宜杜御马监之滥觞宜裁供用库诸局之蠹弊宜肃开纳事例之假伪宜防各分款言之不报
</div>
    <div class="pagination">
<a href="明实录神宗实录_page327.html">上一页</a><span>...</span><a href="明实录神宗实录_page323.html">323</a><a href="明实录神宗实录_page324.html">324</a><a href="明实录神宗实录_page325.html">325</a><a href="明实录神宗实录_page326.html">326</a><a href="明实录神宗实录_page327.html">327</a><span class="current-page">328</span><a href="明实录神宗实录_page329.html">329</a><a href="明实录神宗实录_page330.html">330</a><a href="明实录神宗实录_page331.html">331</a><a href="明实录神宗实录_page332.html">332</a><a href="明实录神宗实录_page333.html">333</a><span>...</span><a href="明实录神宗实录_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
