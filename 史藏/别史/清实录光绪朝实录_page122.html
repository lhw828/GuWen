<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 122 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 122 页/共 1316 页</h1>
    <div class="content">
○河东河道总督兼署河南巡抚李鹤年奏。赈抚未竣。节交夏令。河务日形吃紧。所有上年军政。请续展至本年霜清后。再行补办。从之。月摺　　

○署湖南巡抚布政使崇福奏。请于靖州地方。建立靖军忠义祠。从之。　　

○命总管内务府大臣广寿敬谨承修菩陀峪万年吉地工程。月摺　　

○赏祈雨唪经之洞阔尔呼图克图及喇嘛等缎疋银两。如年终中正殿唪经例。现月　　

○癸卯。谕内阁。前因京师及近畿各省。入春以来。雨泽稀少。降旨派文格前往泰山。虔诚祈祷。现在京师及河南山西等省。均已渥被甘霖。实深寅感。著文格前诣泰山。敬谨拈香报谢。用答神庥。现月　　

○又谕。给事中郭从矩奏。上天感应甚神。请益加祇敬一摺。前因京师及近畿各省亢旱。我两宫皇太后。轸念灾黎。虔诚祈祷。用能仰邀昊贶。甘泽优沾。惟是饥馑荐臻。死者不可复生。生者无所得食。大田虽经播种。而秋成尚远。此后雨旸。未能逆料。深宫廑念。何敢以天心甫转。遽弛寅畏之忱。况近日风多扬沙。日有赤色。上苍示警。惕厉尤深。尔中外臣工。务当仰体朝廷宵旰忧劳之意。各修职业。矢慎矢勤。以期共济时艰。郭从矩原摺。著存毓庆宫以资省览。现月　　

○谕军机大臣等。前据恒训松溎等。先后奏称廓尔喀。及察木多堪布。暨前藏堪布囊索等。赴京呈进贡物。叠经谕令恒顺丁宝桢。将表文贡物等项存留。派员赍京呈进。并其余西藏及川省各路土司贡物。统令遵照办理。兹据松溎等奏。班禅额尔德尼札萨克喇嘛。呈进贡物。自藏起程日期。并遵奉前次谕旨。请饬成都将军。四川总督。于该员到川时。一体办理。开单呈览各摺片。现在山西陕西。饥民尚多。仍恐沿途阻滞。所有班禅额尔德尼等呈进各项贡物。著恒训丁宝桢。仍遵前旨。于该贡使行抵川省时。将表文贡物存留。派员赍京呈进。以示体恤而免疏虞。原单均著钞给阅看。将此各谕令知之。现月　　

○又谕。御史李桂林奏。八世同居。请旨旌表一摺。据称直隶盐山县文生张清辉。自先世以来。耕读为业。忠厚传家。现今已届八世。仍系同居。一门和顺。邻里称道。请饬查明旌表等语。著礼部咨行直隶总督查明具奏。

现月

　　

○又谕。河南学政瞿鸿禨奏。闻英国遣罗亨利花国香二名。携银赴豫散赈。亦有赴晋者。请饬设法阻止。且闻该国收买流民妇女。并请饬南北洋大臣。湖广督抚。严贩卖出洋之禁等语。前据总理各国事务王大臣面奏。日本国使臣森有礼。曾在该衙门声称。日本人有捐助山西赈粮者。当经王大臣等。以山西转运艰难。力为劝阻。嗣据李鸿章函致该衙门。米已运至天津等情。外国捐银捐米助赈。名为善举。实则流弊滋多。兹据瞿鸿禨奏。英人携银前往晋豫散赈。即著曾国荃涂宗瀛。悉心酌度。婉为开导。设法劝阻。一面将罗亨利等前往情形。确切密查具奏。至贩卖妇女出洋。本干例禁。著李鸿章、沈葆桢、吴元炳、李瀚章、潘霨。督饬地方官。实力稽查。严行禁止。傥有奸民渔利转贩。即行查拏。照例惩办。将此密谕李鸿章、沈葆桢、李瀚章、吴元炳、曾国荃、涂宗瀛、并传谕潘霨知之。洋务　　

○湖广总督李瀚章奏。遵覆编修吴观礼奏。召募晋豫饥民垦荒一节。于鄂省情形未合。报闻。月摺　　

○河南巡抚涂宗瀛奏。省城续得雨水。报闻。月摺　　

○驻藏办事大臣松溎等奏。密陈现办驭远防边情形。得旨。所筹尚合机宜。即著松溎等随时体察情形。妥为办理。月摺　　

○又奏。驻藏章京理藩院员外郎铁魁。并案请奖。得旨。铁魁著开缺以知府留于四川补用。月摺　　

○江西巡抚刘秉璋。覆陈江西九江湖口。所筑炮台。地方扼要。坚固无弊。报闻。月摺　　

○甲辰。王文韶乞假迎母。以吏部右侍郎童华兼署礼部左侍郎。内阁学士祁世长。署兵部左侍郎。　　

○乙巳。以甘霖普被。上诣大高殿报谢行礼。遣惇亲王奕誴诣时应宫。惠郡王奕详诣昭显庙。贝勒载治诣宣仁庙。贝勒载澂诣凝和庙。怡亲王载敦诣关帝庙。豫亲王本格诣城隍庙。恭亲王奕诣觉生寺。贝勒奕絪诣黑龙潭。克勤郡王晋祺诣白龙潭。贝勒载滢诣清漪园龙神祠。贝勒载漪诣静明园龙神祠。拈香。　　

○遣顺承郡王庆恩诣大光明殿铁牌前拈香报谢。都察院左副都御史张澐卿将铁牌敬谨送往邯郸县龙神祠。并发去大藏香十枝。恭赍祀谢。　　

○谕军机大臣等、谭钟麟奏请禁贩运粮石。并协济晋豫赈粮。息借各关银两各摺片。陕西前禁遏籴。原为邻省灾黎。藉资均济。若令商贩据为利薮。有损于陕而无益晋豫。殊非得计。著谭钟麟通饬所属。派员设卡盘查。遇有奸商大帮贩运。概行禁止。其肩挑背负。实系小民自行籴食者。仍著照常放行。不准稍有留难阻止。一俟粮价悉平。即行开禁谭钟麟以三省连界处所。粮石昂贵。拟设法平价。将所购南米。划出京斗一万五千石。以一万石拨给山西河南。以五千石拨给河南陕州之灵宝阌乡。为减价平粜之用。所收粮价。如有亏折。仍由陕省自行弥补。即著阎敬铭、李鹤年、会商曾国荃、涂宗瀛、速委妥员。分赴各该处设局办理。陕省赈粮不敷。现赴包头采买。以资接济。所需粮价运费。无可设措。著庆春、李瀚章、何璟、俊启、由闽海粤海江汉三关。各代借银十万两。由陕西认给息银。仍将每月各协陕饷一万两。分还商本。计十个月归楚。即著迅速筹解。以济赈需。将此由四百里谕知庆春、李瀚章、何璟、阎敬铭、李鹤年、曾国荃、涂宗瀛、谭钟麟、并传谕俊启知之。现月　　

○又谕。前有旨令吴赞诚署理福建巡抚。该署抚于任内应办事宜。能否措置裕如。悉臻妥协。著何璟随时随事。留心察看。据实奏闻。将此密谕知之。现月　　

○丙午。谕内阁。现在近畿各省。均经得有雨泽。京师外来饥民甚多。糊口维艰。未能及时归耕殊堪悯念。业经顺天府遵奉前旨。量为资遣。尚未一律办理。著步军统领衙门。顺天府。五城御史。会同确查各省来京灾民。分别给资。均即遣令回籍。毋任流离失所。应如何详议章程。筹画款项之处。即行会商具奏。妥为经理。至京师内外城地方。理宜严肃著该衙门。督饬所属员弁。随时弹压。肃清地面。懔遵前旨。严查门牌保甲。毋任宵小溷迹。并著严申内外城门禁。饬官兵认真稽查。不得稍有懈弛。现月　　

○又谕。溥丰等奏。请饬再行严催补解兵米一摺。上年山东欠解西陵兵米六千九百余石。前经降旨催令该省克日补交。迄今尚未解到。该处官兵需米孔亟。著文格严饬该粮道。赶紧照数交清。毋再延缓。现月　　

○以詹事府詹事铨林为内阁学士兼礼部侍郎衔。朱签　　

○丁未。云贵总督刘长佑奏。巴蛮过江肆扰。饬由防军就地击捕。办理招抚。请将出力伤亡员弁奖恤。得旨。即著督饬员弁。将招抚事宜。妥为办理。仍随时防范。毋任再滋事端。在逃之匪首韩玉成。责令该蛮长严缉务获。送营究办。此次出力及伤亡各员弁兵练。准其汇案奏请奖恤。月摺　　

○云南按察使仓景愉。因病解职。以贵州贵东道李德莪为云南按察使。现月　　

○戊申。孝慎成皇后忌辰。遣官祭慕陵。起居　　

○谕内阁。左宗棠奏。提督因病出缺。恳请优恤等语。甘肃提督李辉武。前在湖南湖北四川陕西等省。军营。前后数百战。所向有功。在署汉中镇任内。整顿营务。军民和洽。均能有裨地方。兹因伤病出缺。殊堪轸惜。加恩著交部照提督军营立功后病故例。从优议恤。以彰荩绩。现月　　

○谕军机大臣等。宫廷内外地方紧要。理宜整齐严肃。近来诸务废弛。叠经谕令该大臣等。申明旧制。无如日久生懈。往往视为具文。甚至禁城之中。闲杂人等。肆行溷迹。漫无稽查。实属不成事体。著该管大臣。力求整顿。随时随事。认真查察。一切应办事宜。均应遵照向章。实力奉行。毋得仍前玩忽。致滋贻误。将此谕令知之。现月　　

○又谕。禁门重地。理应严密。岂容稍涉疏懈。即如上月景运门。遗失关防一案。实属不成事体。著前锋统领。护军统领。督率直班兵。加意巡逻。认真盘查。不准闲杂人等。溷迹往来。用昭慎重。傥敢视为具文。漫无觉察。致生事端。定惟该统领等是问。将此各谕令知之。现月　　

○又谕。左宗棠奏。探知白逆踪迹。请饬总理各国事务衙门。转催交出一摺。据称逆首白彦虎。遁入俄境。后经刘锦棠。照会驻扎塔什干阿里木台等处俄官。商令缚送。现接该处回文。声称本国不知是叛贼。暂留养活。欲求将此项银两。偿还俄国。并称此项难民。数有五千。又据缠回报称。白逆已经俄官送至边境托呼玛克地方。回党不及二百人。白逆因中毒腹肿。旋接金顺咨称。探闻俄官安置白逆地方。与缠回所报。大略相同等语。俄人容留中国叛贼。不过因贪利起见。金尽而交自绝。本在意中。此次白逆安置边地。复虚张人数。为多索养活之费地步。是其乘机图利。与挟伊犁为重。心事正同。即著金顺差人向俄官议论收回伊犁一事。并索取白彦虎。视其如何回覆。如俄官微露需索之意。即可与左宗棠妥速筹商。以期速了斯局。并著总理各国事务衙门。照会俄国驻京使臣。速催图尔齐斯坦总督。将白彦虎等。迅速交出。以敦友谊。将此由六百里各密谕知之。剿捕　　

○又谕。左宗棠奏。仍恳允收成命一摺。所称回疆底定。巨憝稽诛。各省灾祲。又复叠见。正君臣交儆之时。不敢滥膺高爵等语。具见敬畏之忱。实堪嘉尚。际此时艰孔亟。该大臣于应办事务。殚竭忠诚。妥为筹画。即所以图报称而济艰难。至该大臣两次陈请。固非饰让鸣高。而锡爵酬庸。朝廷亦当有以示劝。著仍遵前旨。毋再固辞。剿捕　　

○又谕。左宗棠奏。请将捐输钜款之道员奖叙等语。道员胡光墉。捐银助赈。前据梅启照奏请核奖。业交户部核给奖叙。至该员历年购办西征军火。筹运饷项一切均无贻误。其劳绩实与前敌无异。自应量予鼓励。胡光墉著赏穿黄马褂。剿捕　　

○以记名提督周达武为甘肃提督。现月　　

○以关陇肃清。西甯防营。防剿出力。赏知州玉昌锋勇巴图鲁名号。总兵宛大胜换苏彰阿巴图鲁名号。副将蔡玉新桓勇巴图鲁名号。参将刘定国信勇巴图鲁名号。朱世明直勇巴图鲁名号。白玉林克勇巴图鲁名号。守备何得彪振勇巴图鲁名号。并以都司用。提督张得胜三代正一品封典。总兵罗景杨三代二品封典。蔡正和等两代二品封典。都司何成章四品封典。知县彭致远五品封典。副将刘天云头品顶戴。道员张宗翰二品顶戴。运同忠曾三品顶戴。并以知府用。参将刘润高花翎。并以副将用。都司何朝荣等花翎。并以游击用。通判文喜等花翎。从九职衔郑仁辅等蓝翎。余升叙加衔有差。剿捕　　

○己酉。谕内阁。崇厚奏。职官藉端讹索。据实奏□□□尔□一摺。员外郎凯肇。因伊弟凯元病故。唆令凯元之妻倭氏。向伊堂弟熙治。索取银五千两。实出情理之外。凯肇著先行革职。交该地方官看管。追出原索银五千两。交还熙治。并出具永不滋扰甘结。傥再有欺陵情事。即行从严惩办。现月

　　

○广西巡抚杨重雅奏。官军剿捕全州贼匪。现已击散。得旨。该抚务当饬令派出各营。认真弹压稽查。摉捕余匪。以靖地方。月摺　　

○又奏。新设恩隆县之知县。训导。典史。驻防上田里平马墟县丞。分防下隆里巡检。上恩里巡检。篆里巡检各缺。分别定为苗疆烟瘴调缺。下部

议。月摺　　

○纂修官长绍恭纂　　

总纂官钱骏祥恭辑监修总裁世恭阅四签三月二十三日正总裁那恭阅四月十六日专司藳本陆恭覆阅壬子六月十二日　　

徐恭阅三签闰六月十一日　　

荣恭阅一签八月十三日副总裁唐恭阅一签九月十九日　　

宗室宝恭阅三签三月二十日　　

郭恭阅四月十六日　　

熙月日初校修改上卷壹百零肆签朱翰章恭校陈恭阅二签五月二十日覆校修改上卷拾壹签曾文玉详校宗室麒月日总校修改上卷捌签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之七十三　　

光绪四年。戊寅。五月。庚戌朔。上诣钟粹宫。问慈安端裕康庆昭和庄敬皇太后安。长春宫。问慈禧端佑康颐昭豫庄诚皇太后安。至戊寅。皆如之。内注　　

</div>
    <div class="pagination">
<a href="清实录光绪朝实录_page121.html">上一页</a><span>...</span><a href="清实录光绪朝实录_page117.html">117</a><a href="清实录光绪朝实录_page118.html">118</a><a href="清实录光绪朝实录_page119.html">119</a><a href="清实录光绪朝实录_page120.html">120</a><a href="清实录光绪朝实录_page121.html">121</a><span class="current-page">122</span><a href="清实录光绪朝实录_page123.html">123</a><a href="清实录光绪朝实录_page124.html">124</a><a href="清实录光绪朝实录_page125.html">125</a><a href="清实录光绪朝实录_page126.html">126</a><a href="清实录光绪朝实录_page127.html">127</a><span>...</span><a href="清实录光绪朝实录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
