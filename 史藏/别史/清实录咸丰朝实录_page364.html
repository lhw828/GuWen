<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 364 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 364 页/共 502 页</h1>
    <div class="content">○壬戌。谕内阁、前任登州镇总兵王鹏年、箭射无力。著降补副将。发往广东。交黄宗汉差遣委用。　　

○又谕、英桂等奏、请将不能约束兵民滋事各员、摘顶撤任等语。河南荆子关、试办捐厘。甫经设局。即有兵丁唆令妇女及穷民、藉端滋闹。署荆子关副将文志、未能约束。署淅川厅同知萧厚均、不能弹压禁止。又未能查拏匪犯。均属庸懦无能。著一并摘去顶带。即行撤任。责令严拏滋事兵丁人等、务获究办。并著该抚查明该员等、如有纵容滋闹情弊。即著严参惩办。　　

○又谕、哈福那奏、病难速痊、恳恩赏假、暂回热河调治等语。署密云副都统哈福那、本应于交卸署篆后。来京候补。乃因新任副都统博崇武、到任在即。辄称忽患时疾。感发旧症。恳请给假回本旗调治。实属自耽安逸。有意取巧。哈福那、著降为协领。即以热河协领补用。　　

○谕军机大臣等、英桂等奏、击剿亳州股匪获胜、并豫营马步、不能分拨一摺。永城捻匪击退后。英桂等调派山西官兵一千名。前往扼守。并因亳州兵力较单。复派游击承惠等兵。协同朱连泰堵剿。声势尚为联络。惟豫营兵勇。既据声称不过三千名。分驻永亳鹿三处。所存马队堪以进仗者。不过一百余名。所有袁甲三请调陕西官兵一千名。并商拨马队助剿之处。著毋庸议。并著将不能分拨情形。咨覆袁甲三办理。鹿亳为归陈屏蔽。该抚当严饬伊兴额、朱连泰等、实力剿洗。分投埽荡。毋令贼匪再有蔓延。至前调之京营参将龙汝元、游击何建鳌、现因天津办防紧要。仍著该抚遵照前旨。饬令迅赴僧格林沁军营。以资差委。又片奏、河南候补道周煦徵、现办军需报销局务。骤难更易生手。著准其留于河南。其胜保军营粮台。并著英桂等、知照该都统、即令候补道贾臻、就近督办。将此由六百里谕令知之。　　

○又谕、福兴奏、衢州贼匪窜遁、城围已解一摺。该逆麕聚郡城东南。上月二十七等日。因官军叠次进攻。贼胆颇寒。遂于初五日丑刻。率众宵遁。据福兴奏称、已令李定太等、分从东南两路跟踪追击。现在处州府城、及缙云等县、尚未克复。傥令此股窜匪。得与会合。则贼氛益炽。剿办愈难措手。著晏端书、周天受、即饬李定太等、探明此股逆贼。现窜何处。迅速督饬大队。实力追剿。不得任其与处州等匪联络。并须严杜常山等处匪徒。续行下窜。以免蔓延。至衢州虽已解严。仍应防匪踪回窜。并著晏端书等、饬令该地方文武、严密防守。毋稍疏懈。将此由六百里各谕令知之。　　

○河南巡抚英桂奏、逃犯张抡沅改名投营。保举守备。复藉差回籍。拒捕伤差。请革职提讯。得旨。此等凶犯。留之无益。何不批饬正法。汝等外省习气。豫存化事之见。无怪乎疲玩因循。竟如痼疾。　　

○命河南巡抚英桂、来京陛见。　　

○予直隶布政使钱炘和休致。以前任江甯布政使文煜、为直隶布政使。　　

○癸亥。谕内阁、有人奏、知县玩视民瘼、请饬查办等语。据称江苏署娄县知县倪应晋、终日饮酒。不理民事。与主簿邱中、时常聚饮。甚至醉后滥用非刑。于乡民杨景升一案。未经审讯明确。遽行杖毙。州县为亲民之官。似此酗酒滥刑。玩视民命。亟应严行查办。以饬官常。倪应晋著即撤任。交何桂清、赵德辙、严切查究。据实参办。　　

○又谕、御史苏仲山奏、请饬加山东省中额学额一摺。据称、各省捐输。比年以来。俱奏请加广中额学额。山东省历次劝捐。不下百余万。至今仍未奏请等语。著崇恩迅速查明。因何迟延。奏明办理。至该御史籍隶山东。请加本省中额学额。迹涉乞恩。且于科场年分。条陈科场事务。亦属不合。著交部议处。　　

○又谕、御史邹焌杰奏、团防已撤、请仍留民更一摺。京师五城各街道。设立巡更。原为缉匪安良起见。前据周祖培等奏、裁撤团防。仍留民间巡更。已准所请。兹据该御史奏、请饬五城毋庸裁撤更棚。所有五城现办民更。均准其照旧安设。仍由民间自行经理。如有胥役抑勒捐赀。以致滋生事端者。著五城御史、随时稽查。严行惩办。　　

○谕军机大臣等、昨因英桂等奏、亳州剿匪获胜。谕令该抚即饬伊兴额等、将此股匪众。速行埽荡。本日据袁甲三奏称、徐境捻匪。渐就肃清。即日进攻宿南贼匪。惟北路自亳州以至灵壁。贼圩林立。朱连泰兵力过单。不敷剿办。请饬令德楞额、与朱连泰、合为一军。将亳境捻巢。迅速埽除等语。亳州等处。匪势甚炽。非痛加剿洗。深虞延蔓。德楞额现驻鹿邑。藉杜该匪窜入豫境。惟远防不如近剿。著英桂、瑛棨、即饬该员统领所部赴亳。与朱连泰兵勇、联络声势。协力攻剿。务使亳境肃清。即以保固归陈门户。不得株守鹿邑。致以有用之兵。置之无用之地。至袁甲三片奏、伊兴额所调察哈尔马匹。请仍留北路。以备缓急。毋庸饬赴徐州等语。察哈尔解京马匹。现据僧格林沁查明。可以匀拨四百匹解往。惟时值暑热。热俟八月初间起解。一俟解到以后。著袁甲三即拨交伊兴额军营应用。以资得力。将此由六百里各谕令知之。　　

○又谕、袁甲三奏、徐州兵勇日增、饷糈匮乏、请仍饬邻省按月拨解一摺。徐州军饷。前经谕令崇恩、常绩、各先筹银数万两协济。乃据称奉旨后。仅据山西解到银三万两。山东并未知照数目。并无起解信息。现除徐营原存兵勇外。又添有亳州正阳等营兵勇。约共一万余名。月需饷银七万余两。其亳州正阳等营兵勇。虽就近归并徐州支应。亦仍须由河南拨银协济。徐属屡遭兵燹。进款愈绌。而该郡军情甚紧。亟应宽为筹备。以固北路藩篱。著崇恩、恒福、每月各拨饷二万两。并著英桂、瑛棨、按月协济银二万两。均自本年六月为始。解交徐州粮台应用。即或不能按月如数接济。务各先行筹拨银数万两解往。以济急需。将此由五百里各谕令知之。　　

○以镇国公载敦、为散秩大臣。　　

○以湖北援军、克复江西九江府城。赏总兵官颜朝斌、提督衔。副将文明、总兵衔。副将李长林、参将何绍彩、巴图鲁名号。总兵官讷钦、知府刘齐衔、同知李宗涑、恩泰、蒋凝学、冯伯麟、马云逵、知州黄世煦、防御凤宽、富明保、佛保、广成、达淩阿、常顺、德贵、成顺、游击李白衮、高兴发、王俊宇、任星元、都司杨起益、李续远、胡晖堂、成立福、周万倬、康必胜、赖由海、王东华、曾泗美、成章鉴、守备魏添应等、花翎。骁骑校温善等、蓝翎。余加衔升叙有差。　　

○赏天津截撤蒙古哲里木、昭乌达、两盟官兵二千名银弊。　　

○甲子。谕内阁、崇恩奏、请将临差规避之守备革职一摺。山东寿张营守备马锡侯、经该抚派委带兵出境。乃迁延日久。辄以患病诿卸。实属藉词取巧。马锡侯著即革职。以为临差规避者戒。仍著该抚饬令该员、将经手粮饷。交代清楚。即赴军营戴罪自效。　　

○又谕、晏端书奏、衢州官军叠次获胜、府城解围一摺。衢州围扑城垣之贼。经道员缪梓等、约会进攻。福兴从沙湾一路。督兵进剿。总兵李定太、复由寿昌统带全队。行抵衢城。六月初四日。先以大队攻其东路。将贼营十一座。一律焚毁。余匪四散奔窜。府城解围。其窜踞武义县城之贼。经周天培、从寿昌督兵回剿。于六月初八日。将县城克复。剿办尚为得手。著晏端书、周天受、严饬各路镇将、跟踪追剿。分投埽荡。将失陷各城。次第克复。毋令蔓延。所有在事出力员弁兵勇。著有微劳。准其择尤保奏。毋许冒滥。　　

○谕军机大臣等、胜保奏、进剿怀凤贼匪、连获胜仗、并通筹缓急情形、力攻怀远一摺。逆匪窜踞怀凤。势成掎角。傥令日久负嵎。则剿办愈难措手。惟张龚两逆。俱在怀城。则首恶窝巢。尤应亟为拔去。胜保现在移营新城口。著即由该处进攻怀远。再图凤阳。务须迅埽逆氛。毋任再有滋蔓。昨据袁甲三奏称、徐属渐就肃清。即日进驻宿州。并拟派令马队、与练总苗沛霖会哨。以通南北声息。是该都统由南进偪。袁甲三一军。亦即自北而南。既成合围之势。自无虞该匪再有窜逸。该都统等、谅能联络声势。悉心办理也。将此由六百里谕令知之。　　

○又谕、前因夷船闯入大沽海口。带兵各员。退缩偾事。已明降谕旨。将管带京兵之富勒敦泰等、并管带绿营兵之张殿元等、分别革拏严讯。惟此次驻劄海口。兵数不少。尚有谭廷襄派出办理营务之文武大员。自系同时逃散。著瑞麟确切查明。当炮台失事之时。海口带兵各员。文自道府。武自参游以下。均系何人。其随同逃退者。系属何员。即行据实奏参。候旨查办。将此谕令知之。　　

○以都察院左副都御史程庭桂、署户部右侍郎、兼管钱法堂事务。　　

○宗人府右宗人奕兴、因病请解任。允之。　　

○以四川防剿楚匪出力。赏知府锡惠、副将成兴、游击邹鸾章、都司方定中、花翎。千总况伦福等、蓝翎。余升叙有差。　　

○以安徽南陵剿贼出力。开复降革游击蒋锡光、胡凤鸣、处分。　　

○乙丑。谕内阁、兵部奏、遵议天津失事大员处分一摺。革职留任护军统领珠勒亨、著照部议即行革任。刑部左侍郎宗室国瑞、著照部议降四级调用。不准抵销。珠勒亨、国瑞、均著发往僧格林沁军营。听候差遣委用。　　

○又谕、给事中包炜奏、请整顿京营积弊一摺。京城巡捕五营。专司缉捕。额设兵丁。岂容隐缺浮冒。若如该给事中所奏。竟有包揽署差名目。积成锢弊。必应严切究办。著步军统领端华等、查明据实具奏。　　

○谕军机大臣等、吴振棫、张亮基奏、宣威、曲靖、剿办回匪各情。据称、东路业经就抚。即南路各寨。亦均陆续投诚。剿办日有起色。张亮基已＜闲＞授云南巡抚。现患目疾。赏假两月。在任调理。惟回务甫有端倪。如假期限内。即已痊愈。即著销假办事。本日谕令徐之铭、护理滇抚篆务。著该督等传谕该臬司、驻劄宣威。以为后路策应。至桑春荣前因咨请该督代奏开缺。谕令来京另候＜闲＞用。兹据奏病势日重。难期速痊。著即饬令来京。将此由六百里谕知吴振棫、张亮基、并传谕徐之铭知之。　　

○以散秩大臣辅国公载岱、为宗人府右宗人。　　

○调理藩院右侍郎灵桂、为刑部左侍郎。以都察左副都御史书元、为理藩院右侍郎。　　

○以镶黄旗满洲副都统载堪、为正黄旗护军统领。镶黄旗汉军副都统穆克登额、为正蓝旗护军统领。未到任前、以镶蓝旗蒙古副都统德勒格尔署理。　　

○以云南按察使徐之铭、暂护巡抚。　　

○以云南剿办回匪出力。赏按察使徐之铭、布政使衔。花翎。道员贾洪诏、按察使衔。道员姚锡华、参将麟志、守备何自清等、花翎。知县程祥栋等、蓝翎。余升叙有差。予阵亡从九品张＜曰融＞、申芝耀、千总张国彬、外委周伦、杨占一、祭葬世职。　　

○予云南阖门殉节知府邓国煊、祭葬世职。于蒙化厅建立专祠。家属幕友家丁三十三名口。一并附祀。并予阵亡知府李嗣元、知州潘仲辑、吴景苏、布政司经历崔鼎彝、府经历万应濂、道库大使孙炘、从九品龚黼、参将杨遵、守备刘沛然、千总董文、把总何正春、外委李存德、云骑尉杨兆培、伤亡都司门国安等、祭葬世职。武举李虎臣、武生杨经、赏恤如例。　　

○免湖北江夏、汉阳、二县六年芦课杂税银两。　　

○丙寅。谕军机大臣等、前因捻匪窜踞临淮凤阳。北路紧要。传谕李孟群、与福济商酌。或仍赴临淮。或援应滁全。俟北路稍定。再图舒桐。兹据该藩司奏称、南路霍潜一带。贼踪出没无常。现已约集马步各兵。赴霍山合剿。并派副将卢又熊、分攻舒城。已接仗数次等语。捻匪窜踞怀远凤阳。势成掎角。胜保督兵先攻怀远。袁甲三亦进驻宿州。此时情形。是否尚须李孟群、前往协剿。该藩司现在分攻霍山舒城。意在肃清南路。翁同书已补授安徽巡抚。南北两路。均宜统筹兼顾。著与胜保悉心商酌。如怀凤紧要。仍传谕该藩司、驰往协剿。归胜保节制。其霍山舒城之贼。亦须派员接办。毋令该匪窥伺六安。为庐州正阳后路之患。方为妥善。将此由六百里谕知胜保、翁同书、并传谕安徽布政使李孟群知之。　　

○又谕、李孟群奏、请留马队协剿等语。据称、营总讷依琫阿、所带马队。自湖北越境追剿。已抵李孟群军营。现在湖北边境肃清。东征之师。业已分路并进。著官文、都兴阿、胡林翼、饬令该营总带队、协同该藩司进剿。毋庸由张家塝折回。庶马步相辅而行。剿办较为得力。其马乾盐折口粮。即照楚省支发章程。由湖北粮台给领。将此由六百里各谕令知之。　　

○调镶蓝旗汉军副都统春佑、为正黄旗满洲副都统。镶白旗蒙古副都统景廉、为镶红旗满洲副都统。以散秩大臣继善、为镶蓝旗汉军副都统。头等侍卫福钤、为镶白旗蒙古副都统。正蓝旗满洲参领双禄、署正红旗汉军副都统。　　

○以镶蓝旗护军统领德全、管宝坻等四处官兵事。　　

○命山西大同镇总兵官鞠殿华、开缺以提督候补。调云南临元镇总兵官庆德、为山西大同镇总兵官。以湖北施南协副将栗襄、为云南临元镇总兵官。　　

○以翰林院侍讲学士潘祖荫、为陕甘乡试正考官。修撰翁同和、为副考官。　　

○以江苏常州、镇江、二府团练防堵出力。赏知县倪宝璜等、蓝翎。余升叙有差。予伤亡职员冯茂林、曹福魁、蒋迎法、监生徐慕清、祭葬世职。如外委例。民人周俊大、秦亦喜、赏恤如例。　　

○丁卯。遣官祭火神庙。　　

○谕内阁、耆龄奏参、穵捕蝗蝻不力之知县一摺。江西代理都昌县事候补府经历胡承湖、于穵捕蝗蝻重务。仅委佐杂等官办理。并不亲历各乡督办。以致该县地方蝻孽尚多。实属玩视民瘼。仅予革职。不足蔽辜。胡承湖、著革职拏问。交耆龄审明定拟具奏。署进贤县事委用知县巴光诰、穵掘蝻子。不能得法。虽经该抚等严饬。即亲历各乡捕穵收买。尚知愧奋。而遗孽仍未尽除。仅请摘去顶带。亦未足以示惩。巴光诰、著即革职。仍留于该地方勒限□□穴□又□捕。傥敢仍前怠玩。再行严参惩办。　　

○谕军机大臣等、王懿德、庆端奏、统兵大员、剿匪阵亡、现筹援剿一摺。前据该督等奏、福建军情紧急。请饬张运兰、萧启江、各军赴援。当因张运兰等、已调往浙江。谕令福兴、将所带兵勇二千五百名。交耆龄会同周天受、酌派得力将领、带赴浦城等处。协同攻剿。现在浦城、政和、各路尚未克复。赵印川复因堵御麻沙逆匪。力战阵亡。不特建阳危急。即建甯府城。亦甚吃紧。而浙省衢城解围。本日复据何桂清奏、探闻常山、开化、江山等县。均已克复。则浙省情形稍松。自应分兵策应闽省。福兴即日来京。其所留兵勇。是否已赴闽境。著王懿德等、飞咨晏端书、周天受等、务即催提迅往浦城等处。与闽兵两路夹击。庶可渐次埽除。如果江山已复。则衢防不必多兵。李定太所带兵勇。亦可酌拨前往闽境。协同攻剿。赵印川带兵。素称得力。遽因军挫阵亡。殊堪悯惜。著将被害情形。查明请恤。王懿德现因患病。赏假两月调理。惟军情紧急。所有调度机宜。仍著庆端与该督、随时商办。以期早靖贼氛。再据惠亲王等、遵议御史吴焯奏、台湾皮船。前经姚莹、达洪阿、用以制夷。现在此项皮船。是否堪用。闽省有无制造之人。著王懿德、庆端、查明具奏。将此由六百里谕令知之。　　

○又谕、本日据王懿德等奏、赵印川在麻沙力战阵亡、建阳危急、建甯府城、贼氛偪近等语。闽省将寡兵单。且与浙江、江西、接壤。江西抚建各属。渐就肃清。其败窜之贼。势必阑入闽境。现据何桂清奏、探闻江山、常山、开化、三县先后克复。周天培一军。复攻克武义、永康、二县。金华、绍兴、解严。是浙江军情已松。所有福兴兵勇。著晏端书、耆龄、周天受等、迅即派员统带赴闽。毋再延缓。李定太一军。叠经克捷。衢州兴浦城相距甚近。能令该总兵由江山移剿浦城。与闽兵夹击。当可得力。著晏端书、周天受、就近妥筹调拨。此外江西各军。如可酌调。并著耆龄、察看情形。毋分畛域。调往协剿。将此由六百里各谕令知之。　　

○又谕、何桂清奏、＜口英＞咪口□佛三酋、驶回上海、并＜口英＞夷呈递照会一摺。前派桂良等、前往江苏。会同何桂清、妥议通商税则事宜。兹据该督奏称、六月初二等日。＜口英＞咪口□佛三酋。驶回上海。照会桂良等公文内。有耽延时日。复行北上之语。自系该夷酋、尚未见钦派桂良等、前往江苏之旨。现在何桂清、已将前旨照会各夷。该夷自必静候。惟桂良等、驰往江苏。尚需时日。该督须豫饬薛焕、晓谕该夷。告以时值溽暑。钦差由陆路前来。未能克期。此时尔等若赴天津。该处已无办事之人。无可商酌。自应在沪等候。一俟钦差到苏。即可会办。如此好言羁縻。勿令遽行北驶。仍密探该夷动静。随时驰奏。将此由六百里密谕知之。　　

○又谕、扎拉芬泰奏、续接俄夷来咨、察其词意、渐已就范、相机妥筹办理一摺。俄酋普提雅廷、本年在天津海口。所求五口通商。业已允准。其获利甚厚。又俄酋木哩斐岳幅、至黑龙江勘地。业经奕山如其所请。与以空旷之地。该夷甚为感激。普酋曾于天津许备枪炮。由该国送来。此次来文。并不执议赔偿。仅以查看货物。商议完事为词。总为中国优待之故。可即派委员与之议结。毋庸再加辩驳。谅彼必无启衅之心。惟天津黑龙江之事。亦不必与之明言。至调兵示威。原可不必。著照该将军所议。相机控驭。咨照明谊妥办可也。该将军四月所奏该夷咨文。当即谕理藩院、行知萨纳特衙门矣。将此由五百里谕令知之。　　

○又谕、本日据何桂清奏、＜口英＞咪口□佛三夷酋。驶回上海。因未奉到谕旨。仍欲北上。何桂清、已将前派桂良等、前往江苏谕旨。照会各夷。谅该夷自必静候。惟桂良等到苏。尚需时日。设该夷复行来津探问。著瑞麟、告以钦差业经启程南去。此地无可商办之人。劝其回至上海。会同议事。一面严密防范。应修炮台。虽赶办不及。其沿海一带陆路、及海河宽处。应如何安炮设兵。妥为筹防之处。著迅速办理。将此密谕知之。　　

○湖北布政使马秀儒、因病解任。以按察使罗遵殿、为布政使。荆宜施道庄受祺、为按察使。　　

○以陕西捐输军饷。再永广乡试中额四名。泾阳、三原、二县学额各七名。大荔县六名。渭南县五名。朝邑、韩城、郃阳、三县各三名。蒲城县二名。咸甯、岐山、盩厔、三水、四县各一名。　　

</div>
    <div class="pagination">
<a href="清实录咸丰朝实录_page363.html">上一页</a><span>...</span><a href="清实录咸丰朝实录_page359.html">359</a><a href="清实录咸丰朝实录_page360.html">360</a><a href="清实录咸丰朝实录_page361.html">361</a><a href="清实录咸丰朝实录_page362.html">362</a><a href="清实录咸丰朝实录_page363.html">363</a><span class="current-page">364</span><a href="清实录咸丰朝实录_page365.html">365</a><a href="清实录咸丰朝实录_page366.html">366</a><a href="清实录咸丰朝实录_page367.html">367</a><a href="清实录咸丰朝实录_page368.html">368</a><a href="清实录咸丰朝实录_page369.html">369</a><span>...</span><a href="清实录咸丰朝实录_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
