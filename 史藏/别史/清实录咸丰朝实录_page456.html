<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 456 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 456 页/共 502 页
  </h1>
  <div class="content">
   ○又谕、本日据僧格林沁等奏、大沽两岸、布置严密等情形一摺。并据军机大臣、将恒福寄伊等信函进呈。夷人接二十八日照会后。业已立白旂。该督于三十日、复将现已派有钦差赴津。给与＜口英＞口□佛照会。虽尚未接有覆文。或可望其就抚。昨已派文俊、恒祺、前往北塘海口。伴送＜口英＞口□佛使臣来京。著恒福再行给与照会。以钦差业经赶到津城。即可前赴北塘。与口

□额噶两酋会晤。由文俊等、伴送来京、办理换约之事。如该夷酋应允。不妨优加礼貌。不至妄生疑虑。至该夷酋行走道路。总宜设法宛转。令其由北塘进京。方无意外之虞。昨谕更换小船。准由大沽进口。且不可先行提及。俟该酋等、递到覆文。或有迟疑。即著飞速驰奏候旨遵办。僧格林沁、专意力扼大沽。不肯撤回天津。保卫京师。实深廑念。惟事势如果紧急恒福、总当设法保全。不令遽蹈危险。此时不可过于急切。转致激其意气。毅然不顾。朕为维持大局。爱惜人才。该督自能仰体此意也。将此由六百里加紧密谕知之。　　

○又谕、周天受奏、旌德等处贼匪、窜犯甯国、郡城被围、急盼援师一摺。据称、贼匪两万余人由旌德、泾县、分路窜扑甯国府城。该提督派拨官军分投迎击。叠次鏖战。贼势不衰现在府城被围情形危急。请速派援师等语。甯国为江浙屏蔽。傥有疏失。则芜湖等处之贼。得与苏常联络剿办愈难著手。曾国藩已抵祁门。著即调派劲旅。间道前往甯国。与周天受、内外夹击。藉解城围。并责成领兵将弁。星速遄行。毋稍迟误其苏常等属、应如何速筹进剿。一俟鲍超等到营。并著即行筹办。将此由六百里谕令知之。　　

○又谕、周天受奏、江苏金坛县城。自四月初一日被围。经总兵萧知音、参将艾得胜、周天孚、署知县李淮、督率官绅民团。婴城固守。至今数月。并无一旅之援。请饬援救等语金坛县城、以弹丸之地。界连常州等处。四面皆贼。该文武将士绅民、深知大义。坚守待援。至数月之久。效死勿去。必得迅速援救。俾忠义自效者。得以保全。方可激励军民之心前据薛焕奏称、已咨商总兵冯子材、派兵前往。现在该总兵是否业已派兵往援。著巴栋阿迅即添派劲旅。兼程赴援力解城围将此由六百里谕令知之。　　

○又谕、本日据张芾奏、旌太逆匪纠党。围扑甯国府城。浙西贼窜偪徽界并据周天受奏、甯城被围、困守待援各一摺。旌太等县贼匪、纠合大股。围扑甯国府城。该提督登陴守御。迭次出战。均有斩获。而贼势仍不少却。甯郡为江南上游。地势最关紧要。江长贵、于广德防内、派拨之援兵二千数百名。计亦不久可到。著周天受、一面婴城固守一面激励士卒。先就现有兵力。会合江长贵所派之兵。四面夹击。并著张芾派拨得力兵勇。前往救援。以期迅解城围。其宜兴股匪。已窜于潜、昌化、偪近歙东。并著张芾派拨将弁。督兵实力堵剿。毋令蔓延。将此由六百里各谕令知之。　　

○调正白旗汉军都统肃顺、为镶黄旗汉军都统。　　

○命江西、浙江、湖北、湖南各督抚、筹拨饷银军火。解赴皖南军营并命浙江巡抚王有龄、速派大员。接办甯国粮台。　　

○以江北剿匪出力。赏同知直隶州知州李庆琛、姚弼唐、同知朱忻、知州裘辅、副总管富勒庆阿、依萨布、守备黎占熊等、花翎。领催富祥等、蓝翎。余加衔升叙有差。　　

○以窃饷潜逃。革江西千总欧阳龙等职。逮问。　　

○予安徽阵亡参将廖荣升、都司刘登高、周国柱、徐定邦、千总谢承恩、把总陈元栋、陈步鳌、陈忠义、高凤和、外委陈友元、徐忠明、萧占春、县丞汪熙春、从九品魏加成、祭葬世职。　　

○甲午。谕内阁、工部奏、驳查南河初堵复堵丰北漫工银两、请饬迅造清册具题一摺。南河丰北漫口初堵各工。用过库平银四百六十余万两因册造浮多。经该部驳令查明覆奏。其复堵各工用过银一百八十余万两。驳令分别应赔应销造册具题。迄今日久。未据奏报。殊属任意宕延。现在河工各员。已分别裁撤。若不及时清厘。则承办人员。纷纷离工。应销应赔各款。势必无著。著曾国藩、王梦龄、饬令经手各员。将初堵复堵用过钱粮。迅照驳查各款造具清册。分别题奏报部。其文武各属。应赔银两。著勒限严追。不准稍有拖欠。并查明道厅各员内。有承办各案未结之员。著暂留工次。不准擅行出省。其有因公出省。并升迁事故离任者。速行调回清理。勒限六个月。一律赶紧趱办。如限满仍未办结。或有冒滥情事。即著指名严参。以重帑项而厘积弊。　　

○又谕、工部奏、请饬催东南两河、欠解水利银两一摺。东南两河、欠解中牟丰北两案。归公水利银、十八万五千余两。并南河欠解该部六季饭银、五万二千九百余两。八九两年水利银、一万八千三百余两。东河欠解六七八九等年水利银、二万八千三百余两。均未解部。殊属玩延。此项银两。均系各工承领时。随时坐扣有著之款。何以久悬不解。难保无侵蚀之弊。著曾国藩、黄赞汤、王梦龄、迅将欠解各款。如数解部。毋再延缓。另片奏、中牟丰北两工。当时所用。均系实银。其常年两河工程。虽系搭用宝钞。南河尚有各省例解到工现银。东河尚有奏定搭成实银。所有应解归公、及常年水利饭银。均著按照各工放款章程。分别解交。不准尽以官票充数。　　

○又谕、庆昀奏参不以公事为重之税务监督一摺。张家口监督治昌、于徵收马税底簿。经该署都统调查。以备详核。乃该监督率行咨覆。称六月以来。并无报税马匹。迨叠经驳查。始据送到各项税票。起数既夹杂不清。又有六月税票在内。与原咨亦属不符。显系巧为推避。治昌、先行交部议处。仍责令照该署都统所查之数。逐层送出。以凭核办。傥再有含混。即著从严参办。　　

○谕军机大臣等、据载垣等、呈递大沽海口探报。内称二十八日、侍卫布尔和德、解到所获夷人十五名。内有广西长发贼十名等语。该夷此次来津。带有长发贼。是该夷与粤逆句结。已可概见。现在恒福、给与＜口英＞口□佛照会。该夷如从此就抚。僧格林沁、自应固守大沽炮台。若该夷决意用兵。该大臣仍当察看情形。遵照前旨。择要扼要。不可专顾炮台。致误大局。并派得力之员。扼守大沽。以防夷船闯入。方为妥善。该夷既与粤逆连为一气。即或我军攻剿得手。亦必扬帆而去。邀集发捻各匪。水陆并进。京师更为紧要。仍赖该大臣带兵迎击。以资捍卫。此系通筹全局。非仅为保全该大臣一身计也。所擒夷人五名内。如有俄咪两国之人。不可伤害。派员送还。并照会该二国既与中国和好。尔国之人。断非助战。想是误被裹胁。看其如何回答。＜口英＞口□佛二夷。接到照会。有无回信。并著迅速驰奏。将此由六百里密谕知之。　　

○以克复安徽凤阳府城、临淮关。赏知县王立功等、蓝翎。余升叙有差。　　

○以克复广西贺县城。赏知县刘岳曙、花翎。余加衔升叙有差。　　

○予广西阵亡参将刘文彬、祭葬世职。如总兵例。建立专祠。守备谭文海、祭葬世职。如都司例。　　

○命拨张家口税银一万五千两。接济直隶军饷。　　

○乙未。谕内阁、崇实奏、查明撤任知府、讦告上司各款、分别定拟一摺。前因曾望颜奏、撤任知府翁祖烈、胪列八款讦告。当谕令崇实、秉公查办。兹据奏称、查明原讦各款内。勒索规礼一节据各州县办差家人。俱坚供并无其事。惟该署督自陕入川。所带人数众多。于丁役人等不加防范以致浮言盈耳。所称盘查银库。仅看银三封。余概免盘。并收受规费折乾一节。该署督盘查藩盐两库。因银数较多。并不抽查。仅看零银三封。实属草率。翁祖烈、因夔州府知府罗升棓、差解四厅经费银六千两。至督署投递。遂疑该署督有收受规费情事。所云水礼折乾。亦不能指出实据。所称叙嘉军务日紧。该署督畏葸不前一节。上年滇匪上窜叙嘉一带。该署督业经奏请亲往督剿。到省后因近省土匪蠕动。复奏请在省坐镇。以致日久无功。虽非意存畏葸。实属坐失事机所称川省吏治因循。该署督既经劄谕属员。乃既称确切查明。复云姑宽既往一节该署督虽无私心。实系前后词意矛盾。致翁祖烈得以藉口。所称武备废弛。广招＜口固＞匪滋事一节。据崇庆州、金堂县、称系奉防剿局札饬。不尽由该署督之意。但该署督身任总督。岂得诿为不知。所称搬移防剿局。并派陕西候补知府田良在局。及为富顺县知县胡汝开、铺张劳绩一节。讯据防剿局向设藩署。该署督改移皇华馆。以便亲自稽查。田良入局。尚无把持等弊。惟该员向来声名平常。该署督未免轻信偏任。胡汝开以带勇擅长。该署督将其记功。旋因防剿不力。即予奏参。尚无不合。所称该署督不按定期放告。遇停刑日发交印封一节。虽于公事认真起见。究与定例不合。至纵子干预公牍。并串通家丁在外招摇一节。讯因该署督年老健忘。遇公务纷纭。往往令伊子曾捷魁存记。批发禀件。或令代笔。以致物议哗然。疑有贿嘱关通之事。家丁张喜、吕义、亦无串通舞弊情事。惟该署督既信任伊子。家丁张喜吕义等、皆系年轻浮动。讯无招摇。殊难凭信。曾望颜身任总督大员。不能整躬率属。种种荒谬。又信任其子。不能严加防范。因而家人藉势招摇。致招物议。实属咎无可辞。前已因案革职。暂留四川总督任。著即行革任。仍留于四川。听候另案查办。翁祖烈以属员讦告上司。虽讯非无因。乃砌词列款。肆行诋毁。此风断不可长。著即行革职。永不叙用。以示惩儆。张喜、吕义、著杖一百。枷号一个月。递回广东、江苏、各原籍。折责发落。调任成都府知府杨重雅、布政使祥奎。盐茶道韩锦云、前任夔州府知府罗升棓、查无贿嘱代办臬司及致送规费等情。均著无庸议。川省陋规。现已明降谕旨。永远裁革。地方官狃于积习。难保不潜行营私。相沿不改。此案虽无确据。实难保其必无。嗣后地方大吏。各宜自饬廉隅。以为表率。庶几源清流洁。大法小廉。不至为属员挟制。讦告之风亦可永息。务当激发天良。痛惩前辙。以副朕澄叙官方之至意。　　

○又谕、崇实奏、随营知府被控重情、并现任知府徇私舞弊、请分别严办一摺。据称、四川撤任知府翁祖烈、呈出田良幕友邵桂芳禀词。控告田良、捏报冒功。纵贼殃民。所有各款虚实。亟应彻底根究。邵桂芳、于该大臣行抵川省时。即向行馆投递呈词。经成都府知府杨重雅、向候补知县钟瀚、假称借阅。擅行怀去。显系意存寝息。陕西候补知府田良、著革职拏问。交崇实、东纯、严行审办。并缉提邵桂芳、到案对质。杨重雅著一并撤任严究。以成信谳。　　

○谕军机大臣等、僧格林沁等奏、接得＜口英＞夷照会、极为狂悖、钞录呈览。并该夷占踞大小梁子各摺片。又据恒福奏、夷情紧急。请由军机处迅即照会等语。旋据奏报、接到口□佛夷照会呈览。该夷言词狂悖。其意将以全力攻扑大沽、及两岸炮台。现复占踞大小梁子。夷势万分猖獗。现由军机处拟出照会。已交文俊等转达该夷。其能否听从罢兵。尚未可知。该大臣等、自当固守炮台。悉力抵御。恐该夷攻扑炮台后面。营外并无援兵。本日已传谕宽惠等、令派官绅带领天津兵勇。驰往大沽一带救援。并谕将天津以南州县民团调出。山海关马队。已寄增庆等、令其飞催前进。该大臣等、惟当激励兵勇。内外夹击。将该夷痛加剿洗。以解炮台之危。俟该夷少挫。或尚易于转圜。傥该夷攻扑炮台。大沽万难固守。该大臣仍当遵照朱谕。带领得力官兵。保全津郡。即以捍卫京师。不可稍涉拘泥。江苏委员蓝蔚雯、黄仲畬等、于五月二十六日。由上海陆路启行。约此时当抵直境。著恒福饬令地方官查明该员等、行抵何处。即催令迅速前往大沽。听候差委。将此由六百里加紧密谕知之。　　

○又谕、本日福济奏、甘省要政、亟宜练兵裁冗、足饷养锋、以除糜费而防饥噪一摺。甘肃地处穷边。额兵甲于直省。岁须各省协饷甚钜。近年拨解维艰。于咸丰五年、议准饷银每两按时价折八钱五分。仍缓发二成先发一成。兹据奏称、所发饷银实数。祇得一半。犹有短欠迟支。不能按季。士卒枵腹。时有出伍辞粮。阳为求饷。阴谋鼓噪之事。以致旷操违令。该管官亦无如何。设兵无以为养。多兵反足为害。若不及时裁冗。恐有尾大不掉之患。第裁之不可大骤。必须办理得法。陆续汰其老弱。留其遗缺。积之年余。可去三分之一。然后将所留二分。勤操练习。悉成劲旅。庶几裁冗即以练兵。糜费可除于现在。养锋先期足饷。饥噪可防于未然。即文武各官、历年添设。不少冗员。亦应随时裁改。以省枉费等语。著乐斌、林扬祖、即按所奏情形。悉心体察。斟酌妥议核减。务须兵能日赡。饷不虚糜。以期有备无患。另片奏、甘省兵饷。除地丁厘金协款外。惟仓粮尚属有余。可资搭放。如甘凉肃等处、月放银麦各半。惟西甯仓多豌豆。陈陈相因。易致霉变。其他县亦有应存三四万石至十余万石者。该管道府县、目击饥兵困苦。且恐或生觊觎。酌量准借抵放。而藩司拘于成例。责令筹议扣还。上下相持。有名无实等语。并著该督、督同藩司、查明各州县实储新旧仓廒。除应留各营例支本色外。其余存粮。各就地方情形。于现领二成饷银之外。酌量搭放。并将各兵所借之粮。统俟协拨充裕。饷银全领之时。再行陆续按季扣还。是否可行。有无窒碍之处。一并详细查明。妥议具奏。将此谕令知之。　　

○又谕、前谕曾国藩、俟左宗棠、李元度、鲍超、张运兰等、到齐。分道进兵规复苏常、兹据王有龄奏、逆匪窜入于潜后。复东窜贵芳桥。离临安四十里地方。风山牧亭村等处。均有贼踪。势将内犯省城。防剿均难。请饬该大臣迅速赴援等语。逆匪盘踞于潜。东可达临安、余杭。南可达新城、分水、桐庐。均可内犯省城。若占踞严州。则江西、福建、饷道不通。援兵隔绝。杭城亦为坐困。省城兵勇。虽有一万数千。能守而不能战。该抚接据探报。并盘获奸细。有四眼狗陈逆、由苏纠合贼党五六万。欲窜杭湖。又思先取徽甯之语。省城万分危急。曾国藩、现已驰抵祁门。若由此入徽。即由淳安、严州、转战而东。先将此股逆匪剿除。则皖浙可以保全。然后进兵削平江苏诸郡县。庶大局可以挽回。如曾国藩尚未能督兵前往。即著催调张运兰、鲍超等、迅速到齐。兼程前进。以顾全局。将此由六百里谕令知之。　　

○协办大学士湖广总督官文等奏、湖北军情紧急。马步兵勇。无可拨赴都兴阿军营。得旨。近又有寄谕、仍饬筹拨。官文等自应懔遵。该将军虽不甚习于步队。已有旨饬令另派大员。随同都兴阿管带。　　

○直隶总督恒福奏、夷情紧急。请将所请各条。俯赐曲从。得旨。战机已决。挽回无术。现仍拟由文俊等、转覆该夷。不过希其万有一得。以不改前年原约为钓饵也。　　

○命防堵山海关、正红旗汉军副都统增庆、将调赴山海关之吉林黑龙江官兵一千三百名。交副都统格绷额管带。驰赴大沽。听候调遣。　　

○命直隶、山东、山西、陕西、各将军、督抚、都统、副都统、将前调马队官兵。派员管带。驰赴通州。听候调遣。　　

○命长芦盐政宽惠等、调防守天津官兵、并郡城练勇。赴大沽防剿。　　

○以冒功糜饷。撤四川提督占泰任、并逮问。　　

○丙申。谕军机大臣等、昨谕令宽惠、崇厚、迅派兵勇。救援大沽后路。本日复明降谕旨、令焦祐瀛、张之万、回籍。激励民团招集义勇。会同堵剿。天津百姓。素称好义。谅必同心协力。踊跃争先。所需募勇口粮。必须豫筹接济。著宽惠、崇厚、不论何款、宽为筹备准焦祐瀛等、先为提用。俾济要需。事竣。由崇厚、核实报销。以清款目。所有制备军火、悬赏杀贼、一切事宜。均著照焦祐瀛等、呈递寄宽惠等信函办理。该少卿等未到之先。即著宽惠、崇厚、督同天津府知府石赞清、及本地绅士、先行筹办。并顾募勇丁。不得招致无业游民。以防奸宄。是为至要。　　

○密云副都统玻崇武奏、遵挑官兵五百名。赴通州防堵。得旨。除现调五百名外。堪备再调。尚有若干名。迅速具奏。　　

○命光禄寺少卿焦祐瀛、翰林院侍讲学士张之万、驰驿回籍。办理团练。　　

○丁酉。谕军机大臣等、本日据宽惠等奏、遵拨防守天津旗绿各营兵五千余名。并挑选练勇二千余名。派员管带。前赴大沽。听候僧格林沁调遣。大沽后路。声威已壮。惟该夷现在占踞大小梁子。偪近西沽。虽有马队在彼守御。恐亦未必得力。既有天津兵勇数千。足敷剿办。著该大臣悬立重赏。激励众心。内外夹击。并派队渡河、由唐儿沽进攻。以保北炮台后路。不可全行调守濠墙。致令后援兵单。不能牵制贼势。并须于贾家桥一带。加意严防。以通饷道。尤为第一关键。其余通大沽饷道。如新城等处、亦须分筹守堵。毋为该夷占踞。八年间、诸臣条奏御炸炮火箭之法。或用牛皮藤牌以避之。或分马队为两翼。置之阵后。斜抄而出。使该夷不得抄我军之后。或乘夜进攻。或穵濠沟数十道。俟该夷开枪。我兵即伏濠中。枪过越出。偪近敌前。使该夷火器无所施其伎俩。或以零星队伍。诱其施放枪炮。突然抢入该夷队中。短兵相接。亦可制胜。其言不无可采。著该大臣体察情形。相机筹办。现在文俊等、已驰赴大沽。前令军机处、拟给＜口英＞口□佛两国照会二件。谅已送交恒福、办理抚局。是其专责仍须设法转圜。保全大局。惟现在战机已决。该夷能否就范。尚未可知。勿堕该夷奸计。懈我军心。正在寄谕间。复据僧格林沁等奏报夷匪情形。并札饬宽惠等、暂缓派拨兵勇等语。此项兵勇。本日已谕知宽惠等、仍遵前旨调往。保守大沽后路。即所以保守天津且可疏通饷道。现在焦祐瀛等到津。即可续募勇丁。以资防剿。人心尚不至于摇动。该夷业经决裂、占我村庄。与之决战。并非衅自我开。现在兵勇厚集。该大臣自当相机剿办。并严守南北炮台。毋稍大意。将此由六百里紧密谕知之。　　

○又谕、前因恒福奏、接到＜口英＞口□佛两酋照覆。当令军机处拟给照会。咨文俊恒祺转行。本日据宽惠奏、大沽情形。万分危急。文俊等已前往海口。以冀挽回。该大臣等行抵大沽。当已将照会转行。是否得有夷酋照覆。有无可以转圜之处。速即驰奏。正在寄谕间复接僧格林沁等、奏称该大臣等、如接到该夷照覆。定期晤面时。总宜前赴北塘。以免窥伺大沽虚实等语。著文俊、恒祺、俟接到该夷照覆。定有相见之期。再往北塘与该夷晤面。是为至要。将此由六百里加紧密谕知之。　　

○又谕、本日据宽惠等奏、派拨兵勇赴援大沽。并防守郡城一摺。所称尚为周妥。惟给氛偪近。大沽危急。现派去兵勇七千名。恐尚形单薄。昨已命焦祐瀛等、赴津办团。并谕宽惠等、先行雇募勇丁。著即招集素有身家义勇。顺海河陆续前进。以为前勇后路声援。一面固守濠墙。以保津郡。并照焦祐瀛等、函内所称。先行出示晓谕各勇丁。申明大义。令其同心杀戮。有能歼擒夷匪。及攻夺被踞村庄者。除贼之辎重。即行赏给外。并予重赏。以期踊跃从事。现在北塘一带。良民富户。皆迁徙一空。仅存无业游民。此辈惟利是图。恐为夷人招致。本日已有旨令御史陈鸿翊回籍。办理团练。该员世居北塘。或能笼络此项游民。安定北塘人心。不致为该夷所用。至贾家桥、为大沽饷道。最关紧要。已谕僧格林沁、严密防堵。此外各处饷援道路。亦应分筹堵守。毋为该夷所踞。傥饷道有失。惟宽惠等是问。夷人炸炮火箭猛烈。但将兵勇星分棋布。俟枪炮过后。分头抢进夷队。短兵相接。则炸炮火箭。无所施其伎俩。务当严饬带勇各员。妥为布置。毋令为该夷所乘。正在寄谕间、接据僧格林沁等奏报、天津兵勇拨动。恐致人心惶惑。业已札行宽惠等、缓拨兵勇援应等语。大沽炮台。步队甚少。必得天津兵勇。前往应援。况防堵大沽后路。即以保卫津城。著宽惠等仍遵前旨。将派拨兵勇催令前进。并续募勇丁补额。以为防守郡城。接应前路兵勇之用。毋稍迟误。　　

○又谕、庞钟璐奏、常昭等处防剿情形、请协济军饷、并请令督臣移师进剿各摺片。前据曾国藩奏、酌拟变通进兵章程。当谕令飞催左宗棠等到齐。由池州、广德、分路进兵规复苏常。兹据庞钟璐奏称、由浙至苏。必须先复吴江。由沪至苏。必须先昆山。由江北至苏。必须由常熟进兵。似此三路进兵。再由丹阳、溧阳、规复常州江阴。追蹑其后。庶可歼除贼匪。现在招集之兵。即系溃散之人。民团又无纪律。不能远战。请饬曾国藩、迅速统师南下等语。苏常等郡、被匪蹂躏。民团尚能杀贼。亟望官军援剿。若任久陷贼中。恐民心易懈。贼守益坚。办理愈难措手。著曾国藩、体察情形。应由何路进兵。迅图规复。至所称常昭两县捐饷已竭。请饬协济等语。并著曾国藩、饬令该地方官、就附近完善之区。劝捐接济。庶使民团益形踊跃。得以相机攻剿。该大臣务统筹全局。尽埽逆氛。以慰朕望。将此由六百里谕令知之。　　

○又谕、前因给事中赵树吉、奏保前任詹事府右春坊右赞善李惺、办理四川团练。当经降旨、赏加五品卿衔。作为四川督办团练大臣。兹据刑部奏、候补主事王镛、呈称李惺、年近八十。精力过衰。咸丰三年、曾经保举办理团练。迄无成效等语。现在四川军务紧要。该赞善是否能胜督办之任。著东纯切实查明。迅速具奏。再办理团练。必须筹备经费。近闻四川官绅劝捐。往往押比勒追。徒饱私橐。入则以多报少。出则以少报多。种种弊端。无裨实用。著东纯严加稽核。如有前项情事。即行惩办。并著饬令劝捐各员。嗣后每月将收捐若干。费用若干。出示晓谕。俾经手人等、不致侵蚀。方为妥善。至四川情形。川南虽遭蹂躏。其余尚多完善之区。据该主事呈称。若于各府州县乡勇。择其技艺娴熟。年力精壮。自愿效力者。取具的保造册。范以纪律。可得精壮万余人。其应用糗粮器械。即由各该地方团练局中支给。既不至徒招无业游民。贼平后亦易于遣散。并著东纯察看情形。妥为办理。以收众志成城之效。将此由五百里谕令知之。　　

○又谕、本日锡龄阿奏、乍浦防剿事宜、及提款暂垫兵饷一摺。据称自松江失陷后。该副都统因乍浦相距不远。道路丛杂。无隘可扼。当即督同官兵。登陴守御。昼夜巡防。并派协领多仁图、及德顺、穆克德克等、各带官兵。分驻乍浦东北两路。以资堵御。又自嘉兴失守后。四月二十八九等日。尚有逆匪数百人。自平湖海盐间道而来。该副都统、督同官兵。两路夹击。毙贼二百余人。余俱扑水淹毙。统计斩获逆匪、及盘获奸细、随时捕获土匪、共计一千余名。其难民万余人。酌给口粮截回原路。惟乍浦兵饷米石。四月未放。请就近提用关税厘捐。以资兵食等语。其所称办理防堵。并击贼情形。是否属实。著瑞昌、王有龄、确实查明具奏。至提用关税厘捐之款。是否可以通那。得来于该官兵应支俸饷内。由藩司按数扣抵。有无窒碍。并著瑞昌等、查明具奏办理。以杜侵冒。前谕瑞昌、王有龄、迅催江长贵、并檄平江营等军。进扼广德、泾县、等贼内窜之路。其嘉兴郡城。严饬张玉良、迅图克复。近日办理情形如何。著即行驰奏。以慰廑念。将此由五百里谕令知之。　　

○命协办大学士户部尚书周祖培、兵部尚书陈孚恩、工部左侍郎潘曾莹、右侍郎宋晋、会同五城御史。办理团防。　　

○命山西道中御史陈鸿翊、回籍。办理团练。　　

○戊戌。谕内阁、前因御史陈浚、奏参监司大员弃城潜逃。当降旨将蔡映斗等拏问。并将吴云、先行革职。饬薛焕确查。如先期并无札委。即行拏问审办。兹据薛焕奏称、已革署苏州府知府吴云、先期出城。确系奉有前江苏巡抚徐有壬、印文札委。并呈出令箭令旗等件。尚无捏饰情形。吴云、业经革职。著免其拏问。　　

○又谕、袁甲三等奏、盐务同知取巧牟利。请旨革职。并勒捐饷银等语。盐运使衔候选道淮北监掣同知许敦诗、于本年贼窜清江时。捏禀西坝盐栈被焚。藉为开销肥已地步。并于闻警之际。在私宅演剧。尤属不知缓急。许敦诗、著即行革职。并勒令捐银十万两。接济清淮防费。以为取巧牟利者戒。　　

○又谕、英桂奏、派员署理营缺一摺。旗绿各营员缺。例不得通融署理。据该抚奏称、以太原城守尉庆瑞、署理太原镇总兵。而以抚标中军参将秀魁、兼署太原城守尉。实属与例不合。庆瑞、秀魁、均著饬回本任。另行拣员署理。　　

○又谕、全亮、庆云奏、贼势渐蹙、拟撤省城防兵一摺。滇匪窜入四川。屡图上犯省垣。经全亮等、拣调满洲营马步官兵。分驻城外扼守。现在楚军会合川省兵勇。分路进剿。连日获胜。井研解围。成都所属地方。亦一律安谧。所有防守省城满洲营官兵。著即裁撤归旗。以节糜费。　　

○谕军机大臣等、僧格林沁等奏、北岸石缝炮台失守。现拟遵旨退守一摺。据称初五日卯刻。该夷马步万余。攻扑石缝炮台。因药库被然。以致炮台失陷。提督乐善登时阵亡。现拟督带重兵扼守通州等语。览奏曷胜愤懑。夷氛猖獗。炮台虽不能守。而马步官军。为数不少。该大臣等、现拟酌量退撤。再图决战。实能顾及大局。闻之稍慰。惟通州为京师屏蔽。而天津实为通州门户。若非力扼天津。恐通州亦难安堵。此时夷势虽张。而海河防具。层层密布。想船只尚难立时闯入。且津郡城外。筑有濠墙。尚堪扼守。著僧格林沁等、将大沽兵勇一面撤退。一面前赴津城。将海河两岸。及郡城守御事宜。督饬宽惠等、妥为筹画后。再赴通州。未可因该处水陆受敌。置之不顾。瑞麟于初一日始往通州。尚无眉目。其天津后路以至通州。一切布置。应如何相度要隘。择要严防。调拨兵勇。分投堵劄。以臻周密之处。均著该大臣等、妥为办理。至大沽炮位军火不少。并著恒福将可以运回者。即行搬运。其不能搬运者。炮位即应钉眼。或推落海河。其余军装火药粮饷等、均应立时焚毁。毋许存留资敌。将此由六百里加紧密谕知之。　　

○又谕、本日据宽惠等奏、赴援大沽兵勇现在整装以待。并据僧格林沁等奏、北岸石缝炮台失守、大沽两岸万难支持各一摺。津郡为京师门户。大沽既无可守。则津郡愈形吃重。所有前调兵勇。即著无庸派赴大沽。留于该郡严密布置。并督饬石赞清、激励民心。竭力堵御。于天津附近各要隘处所。层层设备。迎头截击。毋得稍有疏虞。致令京师震动。是为至要。僧格林沁、本日已令其酌撤大沽兵勇。退保天津。以定人心。其应如何守御机宜。宽惠、崇厚等、即可禀承该大臣、熟商妥办。力求防剿之策。方为妥善。　　

○又谕、本日据恒福奏称、事势危急。已劝明僧格林沁、即日启程。退守通州一带。保卫京师。并将照会＜口英＞口□佛之件呈览。本日复据文俊等、奏称接到＜口英＞口□佛照覆。必欲钦派全权大臣。能允二月定款者。方肯会晤等语。具见该督遵旨妥办。尚能以保全大局为心。钦派重臣一节。该督业经允许。著再行给与照会。现在大沽业已撤防。所有海河内一切防具。亦须多日方能撤清。庶可由此赴津。惟既敦和好。兵船不必多带。恐致百姓惊扰。反为无益。至该夷屡次以和误我。此时大沽之防既撤。由津至通一带。布置尚未周备。亦正可藉此稍缓时日。该督一面会商僧格林沁等、于附近天津。及由津至通一带。择要设备。毋稍疏虞。将此由四百里密谕知之。　　

○又谕、本日据僧格林沁等奏、初五日卯刻。北岸石缝炮台。被夷攻陷。情形危急。拟遵旨退守以保京畿。焦祐瀛等、于今日启程。所有危急情形。谅已在途探悉。此时虽有文俊等议抚。亦不过暂时羁縻。恐将来终须剿办。著即飞速前进。驰抵天津。赶即出示晓谕四乡居民。激以大义。并悬赏格。令其同心杀贼。该夷如不受抚。竟来扑犯。即纠集团勇。痛加剿洗。使该夷知所畏惧。焦祜瀛等、自能斟酌缓急。相机筹办也。将此由四百里密谕知之。　　

○又谕、瑞麟奏、通州设防情形、并河西务官军应否赴通、及请调京旗炮位各摺片。大沽北岸石缝炮台。于初五日卯刻。被夷攻陷。僧格林沁等、遵旨退守。已谕令将天津府城。及津城后路。通州前路。酌度情形。派兵扼劄。所有伊勒东阿、统带官兵四千名。应令仍驻河西务。听候僧格林沁调遣。备调京兵五千名。已令办防王大臣催令赴通。一俟到齐。即著瑞麟量为派拨。择要驻劄。通州旧存营址。系僧格林沁相度。当属扼要。八里桥亦系要道。瑞麟于通州城外安营。于一切调度机宜。自属便捷。若该大学士固守城内。则匪众之来。安保不由城外越过。转致扼剿无及。所请将大营移入城中。究不如城外较便。其穵濠等事宜。仍著饬令地方官迅速办理。至修城一节。暂且缓办。所需炮位。已饬令各旗赶紧运送矣。将此谕令知之。　　

○又谕、薛焕奏、近日各路军情、请饬统兵大员派兵驰援一摺。据称、苏省自松江克复后。余匪复陷嘉定。进踞南翔镇。招集附近土匪。图窜上海。青浦县踞城逆匪。距上海密迩。虽经兵练攻击。未能得手。沪城兵力甚单。请速催曾国藩、瑞昌、督师赴援等语。已谕知瑞昌、王有龄、饬张玉良、迅派劲旅三千。驰赴沪上矣。曾国藩现移营暂住。祁门县境。拟俟新募楚师到齐。始由徽甯进剿。昨因苏省逆匪。由浙省长兴、孝丰一带。窜至于潜县境。甯国郡城。又有大股逆匪数万。攻围甚急。已谕令曾国藩派兵迎剿。进解甯郡之围。此时浙省皖南军情吃紧。曾国藩势难兼顾苏省。薛焕惟当俟浙省援师到后。力图攻克青浦、嘉定、二城。会合民团。进图苏郡。并速行鼓励常熟民团。克复江阴城池。以断贼匪渡江北窜之路。将此由六百里谕令知之。
  </div>
  <div class="pagination">
   <a href="清实录咸丰朝实录_page455.html">
    上一页
   </a>
   <span>
    ...
   </span>
   <a href="清实录咸丰朝实录_page451.html">
    451
   </a>
   <a href="清实录咸丰朝实录_page452.html">
    452
   </a>
   <a href="清实录咸丰朝实录_page453.html">
    453
   </a>
   <a href="清实录咸丰朝实录_page454.html">
    454
   </a>
   <a href="清实录咸丰朝实录_page455.html">
    455
   </a>
   <span class="current-page">
    456
   </span>
   <a href="清实录咸丰朝实录_page457.html">
    457
   </a>
   <a href="清实录咸丰朝实录_page458.html">
    458
   </a>
   <a href="清实录咸丰朝实录_page459.html">
    459
   </a>
   <a href="清实录咸丰朝实录_page460.html">
    460
   </a>
   <a href="清实录咸丰朝实录_page461.html">
    461
   </a>
   <span>
    ...
   </span>
   <a href="清实录咸丰朝实录_page457.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
