<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 622 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 622 页/共 1316 页</h1>
    <div class="content">
熙月日　　

郭恭阅二签六月初一日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百二十四　　

光绪十九年。癸巳。五月。壬午。朔。上诣仪鸾殿。问慈禧端佑康颐昭豫庄诚寿恭钦献皇太后安。至丙戌皆如之。外起居注　　

○谕军机大臣等、张煦奏、山西省向有善后银二十万两。张之洞带至鄂省应用。现在山西办赈需款。请饬该督迅即拨还等语。山西北路荒歉。赈抚一切。待用孔殷。即著张之洞将前借山西银二十万两。迅筹拨还。交商限期汇解晋省。以应急需。原片著钞给阅看。将此谕令知之。现月　　

○以翰林院编修吴嘉瑞为云南乡试正考官。陈伯陶为副考官。修撰刘福姚为贵州乡试正考官。礼部员外郎陈璧为副考官。现月　　

○予兵部左侍郎总管内务府大臣师曾。原品休致。赏食二品俸。现月　　

○癸未。谕军机大臣等、电寄刘秉璋、传知藩司龚照瑗。迅速来京陛见。电寄　　

○云贵总督王文韶等奏。贵州普安直隶厅。妖匪起事。攻扑厅城。经兵团堵剿。城围已解。余贼溃逃。现筹剿办大概情形。得旨、即著严拏匪首刘燕飞等务获惩办。并将余匪摉捕净尽。毋任漏网。摺包　　

○调镶白旗汉军副都统裕德为镶蓝旗满洲副都统。以头等侍卫玉书为镶白旗汉军副都统。甲申。孝诚仁皇后忌辰。遣官祭景陵。　　

○谕内阁、御史端良奏、匪徒迎神进香。败俗酿弊请饬禁止。并严申门禁一摺。据称永定门外南顶地方庙宇。向于五月闲迎神进香。男女杂还。竟有公侯大员。部院职官。微服混淆其闲。致有驰骋车马。压毙幼孩等情。甚至永定门亦迟至亥刻。始行掩闭等语。所奏如果属实。殊属不成事体。著步军统领。南城御史。严饬营城司坊各官。一体严行禁止。傥敢明知故纵。即行从严参办。并分饬各城门该管员弁。务当遵照向章。按时启闭。以重门禁。现月　　

○谕军机大臣等、都察院奏。革员讦告上司。据呈奏闻一摺。据称四川已革守备戴炳勋。呈控署提督田玉兴藉端挟害。将军员调考军政。填注不谨。参劾不公。并提标中营参将张旭升、署普安营参将谢金诰等。勒缴空名马兵饷项。勒卖公项火药各款。情不甘服等语。案关军政大典。属员讦告上司。虚实均应彻底根究。著刘秉璋秉公查办。据实具奏。原告已革守备戴炳勋。著解往四川备质。原摺呈均著钞给阅看。将此谕令知之。　　

○转兵部右侍郎巴克坦布为左侍郎。以内阁学士专荫为兵部右侍郎。现月　　

○镶黄旗蒙古都统容贵为总管内务府大臣。现月　　

○乙酉。谕内阁。总理海军事务衙门奏。琉璃料件。逾限尚未解齐。请旨饬催一摺。现在各处工程。应用琉璃瓦料。该窑欠解数目甚多。著工部严催该监督饬传该商。将欠解料件。务于六月内一律解齐。以重要工。傥再藉词延宕。即著该衙门据实奏参。现月　　

○又谕。仓场衙门奏。仓廒不戒于火。分别参办一摺。据称本月初一日未刻。北新仓失火。延烧光字空廒。当即扑灭。请将该监督议处。并自请议处。花户人等。送部讯究等语。北新仓不戒于火。延烧廒座。其中有无别项情弊。亟应彻底根究。所有该仓花户人等。著交刑部严行审讯。务得确情。按律惩办。署监督普英。监督蔡荫椿。疏于防范。著交部分别议处。祥麟、许应骙、著一并交部议处。现月　　

○谕军机大臣等、祥麟等奏、匪徒白昼持械进仓。虏去官役。请饬拏办。开单呈览一摺。据称四月二十五日卯刻。忽有五十余人。口称官事。闯入兴平仓内。各持洋枪刀械。将花户韩文耀。壮丁武惟。一并捆绑拉走。不知下落。公案屏门。均有刀砍枪挞痕迹。访系狼狈李二余党。请饬拏办等语。仓储重地。该监督等正值在仓查点粮石。而该匪胆敢执持刀械。白昼进仓。虏人毁物。似此聚众横行。目无法纪。实属行同叛逆。辇毂之下。捕务废弛已极。殊堪痛恨。著步军统领衙门、顺天府、五城御史、按照单开各犯。一体严拏。务获究办。毋任漏网。原摺单均著钞给阅看。将此各谕令知之。现月　　

○丙戌。福建台湾巡抚邵友濂奏、恳加拨台湾恩广中额一名。下礼部议驳。　　

○以亏短交代银两。逮已革山东阳信县知县焦维霖籍产备抵。　　

○上以夏至祭地于方泽。自是日始、斋戒三日。　　

○己丑。夏至。祭地于方泽。上亲诣行礼。　　

○诣仪鸾殿。问慈禧端佑康颐昭豫庄诚寿恭钦献皇太后安。至庚戌皆如之。外注　　

○黑龙江将军依克唐阿等奏、边城紧要。拟请修筑黑龙江城垣炮台。以严门户而资防守。下所司议行。摺

包

　　

○辛卯。以历办工赈。勤劳卓著。予故直隶候补道金福曾恤典。事迹宣付史馆立传。　　

○癸巳。命右春坊右赞善华金寿提督山东学政。　　

○以内阁学士龙湛霖为福建乡试正考官。翰林院编修杜本崇为副考官。通政使司副使顾璜为广东乡试正考官。翰林院编修吴郁生为副考官。编修张亨嘉为广西乡试正考官。检讨劳肇光为副考官。　　

○甲午。遣官祭关帝庙。　　

○乙未。理藩院代奏、伊克昭盟长札萨克固山贝子札那吉尔第呈称、伊所属七旗地方。连年亢旱。大风成灾。蒙藩益形贫困。恳请赏银赈济。得旨、览奏殊堪悯恻。著加恩赏银一万两。由户部给发。交札那吉尔第祇领。核实散放。以示朕体恤蒙藩至意。明发　　

○丙申。谕内阁、御史张仲炘奏、本年考试试差。继烛者竟有十数人之多。迟至戌正三刻始毕。请饬严禁等语。向来试场不准继烛。例禁綦严。至各项殿廷考试。尤宜恪守成规。若如该御史所奏。尚复成何事体。嗣后殿廷考试。著监试王大臣等认真稽查。严行禁止。以符定制。现月　　

○又谕、御史张仲炘奏、五城水局保举员绅。请饬部严定章程一摺。著吏部议奏。现月　　

○谕军机大臣等。有人奏。安徽巡抚沈秉成所保之试用知府孙廷林。闻其曾充景德镇窑厂司事。为著名市侩。人咸鄙其为人。捐官到省。益事钻营。连得优差。今以整顿保甲等事列保。邸钞一出。群相诧异等语。著刘坤一按照所参各节。确切查明。据实具奏。毋稍徇隐。将此谕令知之。　　

○丁酉。以大雨不止。恐伤禾稼。上诣大高殿祈晴行礼。　　

○戊戌。予故兵部右侍郎沈源深恤典如例。　　

○以遗爱在民。予故总兵陈国瑞建立专祠。列入祀典。　　

○己亥。谕军机大臣等。有人奏、江南海州分司运判徐绍垣。出身卑贱。所保顶翎。蒙混戴用。并在服官省分。广置田产。兼有烧毙四命情事。请饬查办等语。著刘坤一按照所参各节。确切查明。据实覆奏。毋稍徇隐。原片著钞给阅看。将此谕令知之。现月　　

○又谕、翰林院侍读学士恩景奏、户部山东司书吏鲁登瀛、樊荣。把持公事。营私舞弊。请饬查办等语。著户部堂官确切查明。据实具奏。现月　　

○又谕、翰林院侍读学士恩景奏、通州中西二仓。暂放京官三品以下俸米。请饬仍归京仓开放。以杜弊端一摺。著仓场侍郎体察情形。妥议具奏。现月　　

○庚子。两江总督刘坤一奏、南北洋各口税务司办事出力。恳恩分别给奖。允之。　　

○辛丑。以詹事府詹事会章为内阁学士。兼礼部侍郎衔。　　

○癸卯。以翰林院编修黄绍第为湖南乡试正考官秦绶章为副考官。詹事府詹事朱琛为四川乡试正考官。翰林院编修徐仁铸为副考官。编修程棫林为甘肃乡试正考官谢佩贤为副考官。摺包　　

○甲辰。孝恭仁皇后忌辰。遣官祭景陵。　　

○谕内阁、奎俊奏、保荐贤员。恳恩嘉奖擢用一摺。据称江苏吴县知县淩焯、勤求治理。关心民瘼。上海县知县黄承暄、理繁治剧。措置裕如。奉贤县知县金元烺、勇于任事。有条有理。大挑尽先知县汪瑞曾、有体有用。学识兼长等语。淩焯、黄承暄、金元烺、均著传旨嘉奖。汪瑞曾、著交吏部带领引见。仍著该抚督饬该员等。尽心民事。勉为循吏。毋得始勤终怠。现月　　

○又谕、奎俊奏、特参庸劣不职各员一摺。江苏署安东县知县候补知县陆钊、残酷性成。操守难信。前署溧阳县知县候补同知吴恒、办案乖谬。体复衰颓。丁忧候补县丞陈鼎彝、行为鄙薄。惟利是趋。试用巡检王懋官、居心险诈。声名平常。睢甯县训导丁显、品欠端方。不知检束。均著即行革职。前署沛县知县候补知县朱公纯、听断不明。性亦偏执。前署丹徒县知县候补知县帅远炜、办事粗率。难膺民社。均著以府经历县丞降补。金坛县训导陈子兰、年力就衰。难资训迪。著勒令休致。以肃官方。现月　　

○乙巳。谕军机大臣等、有人奏书吏交结讼棍。请饬拏办一摺。据称直隶通永道衙门书吏诸锡庚、交结讼棍张乃庚、赵和顺等、同谋造意。嘱令因案脱逃之永平府民人王鸿逵。捏控富民李天爵、诸锡庚。贿托委员杨春元、将李天爵监禁数月。并不审讯。张乃庚、赵和顺、现在宣武门外铁门峻太永煤厂藏匿等语。所奏如果属实。亟应拏究惩办。著李鸿章、孙家鼐、孙楫、按照原参各节。确切查明。据实具奏。原摺均著钞给阅看。将此各谕令知之。现月　　

○又谕、有人奏、山东招远县、掖县。盗风日炽。掖县城东滕家村滕廷翼家。今春被盗撞门入室。抢劫财物。枪毙仆人。刃伤事主。两县似此盗案甚多。十无一获。曾经该处村民获盗一名送县。并不审讯。竟自开释等语。著福润严查惩办。据实具奏。原片著钞给阅看。将此谕令知之。寻奏、招远县、掖县、今春并无盗劫重案。韩匿不报。亦无村民获贼送县。竟行释放之事。应请毋庸置议。惟掖县滕润树家窃案。曾被一贼吓禁。该县不能立时查出申报。究属疏于觉察。应请将掖县知县魏起鹏。交部议处。从之。摺包　　

○纂修官林世焘恭纂　　

</div>
    <div class="pagination">
<a href="清实录光绪朝实录_page621.html">上一页</a><span>...</span><a href="清实录光绪朝实录_page617.html">617</a><a href="清实录光绪朝实录_page618.html">618</a><a href="清实录光绪朝实录_page619.html">619</a><a href="清实录光绪朝实录_page620.html">620</a><a href="清实录光绪朝实录_page621.html">621</a><span class="current-page">622</span><a href="清实录光绪朝实录_page623.html">623</a><a href="清实录光绪朝实录_page624.html">624</a><a href="清实录光绪朝实录_page625.html">625</a><a href="清实录光绪朝实录_page626.html">626</a><a href="清实录光绪朝实录_page627.html">627</a><span>...</span><a href="清实录光绪朝实录_page623.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
