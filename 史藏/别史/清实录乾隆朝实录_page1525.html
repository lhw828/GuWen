<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1525 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1525 页/共 1860 页
  </h1>
  <div class="content">
   ○是日、驻跸南石槽行宫。　　

○乙卯。谕、此次密云县接驾兵丁。加恩赏给半月钱粮。　　

○是日、驻跸密云县行宫。　　

○丙辰。谕、据长清奏、漳州府属同安县、南山社地方。有陈草等勾结匪徒。行劫窝留。坐地分赃一案。现经拏获窝家陈草。及贼匪林翰等十八名。并于各该犯家内。搜有鸟枪牌刀等械。现在按名严究。并饬文武上紧搜捕余匪等语。闽省民风刁悍。上年漳州府所属之漳浦县奸民林耀等、纠众夺犯伤差。甫经严拏重治。乃同安县又有勾结匪徒窝留行劫之案。可见该处刁风未息。愍不畏法。自应严拏究办。从重惩治。以靖海疆而安良善。现在富勒浑、已起程赴浙。著传谕雅德、将已获人犯。速即严行究审。从重定拟。并督饬文武员弁。迅速搜缉余匪。毋使一名漏网。将此由五百里谕令知之。并将现在各该犯曾否全行就获之处。即速覆奏。并谕富勒浑、长清知之。　　

○又谕曰、明兴奏、武定营乐陵县汛千总齐廷梅、因该县屠户张大本、与营兵吕安邦、索欠争角。具控到县。正在集讯。该弁即传唤张大本询问。因其不服咆哮。辄令兵丁责打二十九棍。致张大本因伤身死。请将齐廷梅斥革审拟等语。此事大奇。已于摺内批示矣。千总系微末武弁。非地方大员可比。遇有民人与兵丁争角之案。业经控县集讯。自应听候地方文员审断。乃齐廷梅辄将张大本违例擅拘。滥用棍责。以致因伤毙命。实为可恶。著传谕明兴、此案定拟时。照例抵偿。并令刑部堂官入于本年秋审情实。以示惩儆。　　

○又谕、据兰第锡奏、查勘运河工程。并漕船水势情形一摺。内称、粮艘已入东省。共六十六帮。若以每日一帮计算。约计六月底。可以尽数出境。较之上年。实可赶早两月等语。济宁以南。运河两岸工程。最关紧要。必须俟漕艘赶紧回空。早出东境。所有闸坝涵洞等工。始能一律及早兴修。现在漫水消落。漕艘北上。既可遄行无阻。且今岁江西、湖广、系轮免之年。帮船较少。比上年实可赶早两月。著传谕毓奇、严饬沿河文武员弁、上紧查催。务令各帮迅速抵通。并著仓场侍郎书麟等、于漕船抵通时。随到随收。得以迅速回空。毋稍迟滞。俾各帮速出东境。以便运河工程。及早兴修。方为妥善。将此由四百里传谕毓奇等、并谕兰第锡、明兴、知之。　　

○是日、驻跸要亭行宫。　　

○丁已。谕、此次口外接驾之热河兵丁。著加恩赏给半月钱粮。　　

○谕军机大臣等、昨兰第锡等奏、南运河工段绵长。秋令工程齐举。协办分催。现在丞倅等员。不敷派委。查有来东投效之候补候选等官。情愿捐赀承办。又有革职降调等官。亦请出赀分段承修。并照例捐复。可否准其在工效力之处。谨先会同请旨等语。已批该部速议具奏矣。运河工段较长。自须多员承办。但思此项效力人员内。降调革职各员。缘事轻重既殊。案情公私。亦各不同。若概予捐复。何以明示区别。著传谕阿桂等、于议覆时。将吏部现行分别准驳捐复条款开列。发交该督抚。将报捐各员、缘事原案。逐一确加查核。果有事属因公。情罪较轻。例得捐复者。自应准其捐复。在工效力。若本因私罪参革降调。于定例不应捐复者。概不准行。仍令将投效报捐人数。明列限制。足敷差委。即令停止。毋任冒滥滋弊。将此即于议覆时。明晰声叙。速行议奏。　　

○又谕、前因金川军营逃兵。各省拏获。及自行投首者。甚属寥寥。曾明降谕旨。将承缉不力之文武各员。交部严定处分。并通行予限一年。又念穷乡僻壤。或尚未能周知。加恩再予展限一年。今扣至本年九月。已届限满。而所有逃兵省分。未经拏获者尚多。夫国家设兵卫民。虽可百年不用。不可一日不备。全在纪律严明。方能克敌致果。若兵丁身历行间。不思争先效命。竟至畏葸脱逃。按之军法。自当立正刑诛。以彰宪典。明季军政废弛。随征兵丁。每多临阵恇怯。望风溃散。皆由平日毫无整饬。甚至将不知兵。兵不顾将。以致国事日非。不可不引为殷鉴。我朝八旗劲旅。凡遇调遣。无不踊跃奋兴。抒忱效荩。自伊犁回部金川用兵以来。从无一人脱逃。乃绿营兵于金川军营。溃逃数目甚多。此等逃兵。一经拏获。即应斩决。原不得以人数众多。稍从宽减。特因大功业已告成。且事隔多年。不忍概予骈诛。是以屡经降旨、宽以年限。准其自首免死。改发新疆。此实朕法外施恩。于无可宽减之中。予以一线生路。在逃兵等、稍有人心。自应即时投首。乃统计各省拏获、及投首者。不过十分之一二。即四川办理较为认真。曾经交部议叙。然统计亦不过十分之三。可见外省地方官。从前既未实力查缉。及节次接奉恩旨。又不过以出示城署了事。未能多方设法晓谕。俾穷乡僻壤。一一周知。以致逃兵尚多潜匿。今展限之期。扣至本年九月。又已届满。地方文武。如此漫不经心。即按例降调。亦所应得。但念各省逃兵。为数尚多。其中自不无死亡事故。而逾限之地方文武员弁。一时降调离任者。自必不少。著加恩再予展限一年。扣至明年九月为满。各该省督抚、务须严饬所属。各发天良。感激奋勉。实力查办。多方晓谕。自首者多。即可全许多生命。若其愍不畏死。及以发伊犁为苦。则是冥顽不灵。著上紧缉拏。庶不负朕格外矜全之至意。倘此次限满仍未能多所缉获。定将承缉不力之文武各员。照例实降。不能以罚不及众。再邀宽贷也。将此通谕有逃兵省分之督抚知之。　　

○是日、驻跸两间房行宫。　　

○戊午。驻跸常山峪行宫。　　

○己未。谕、此次随出一百十二名校尉内。常随驻跸者二十四人。著加恩赏给两月钱粮。至热河遣回者八十八人。每人赏给一两银锞。　　

○是日、驻跸喀喇河屯行宫。　　

○庚申。谕曰、热河兵丁。及看守避暑山庄千总兵丁等。俱著赏给半月钱粮。　　

○是日、驻跸避暑山庄。至八月乙亥皆如之。　　

○是月。直隶总督刘峨奏、谢升任恩。并请驰赴行在请训。得旨、不必来。一切勉为。效方观承、周元理之善。而戒其不足。总以袁守侗为法。斯得之矣。　　

○福建漳州镇总兵阎正祥奏、漳州盗案繁多。臣到任后弋获盗犯三十一名。其有在逃者。务期拏获。不使漏网。至械斗夺犯殴差等案。多出于族大丁多之户。向来徒委末弁前往。易致轻视。必须大员带领兵役。亲往拘拏。不独人犯可获。亦使奸匪知惧。得旨、亦不必欲速过急。不动声色。常存此心。有犯必惩。不可化大为小。勉之。　　

○河南巡抚何裕城、署河东河道总督兰第锡、会奏、查河头两岸旧堤。尚觉窄狭。恐挑溜南注。拟于西面上唇。再切宽十丈。长七十丈。俾溜势向东斜趋。尽归大河。更免新堤著重。又河尾大溜。偏向北趋。折而东注。兜湾之处。计程八里。若避湾取直。仅长八百五十丈。现拟从河尾取势。顺直向东抽沟一道。宽三十丈。以顺其东注之性。得旨嘉奖。　　

○何裕成又奏、臣现已接印任事。当新工甫竣之余。正众政毕修之候。力微任重。诚恐不克肩荷。得旨、时时存此心。何患不胜任。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十一


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。六月。辛酉朔。谕、据李本覆奏、黔省承缉逃兵各员。将届限满。例应降二级调用者。共二十八员等语。贵州省分尚小。因逃兵承缉不力。例应实降各员。已多至二十余人。则此外有逃兵省分。应行实降各员。必较黔省更多。前已明降谕旨。加恩再予展限一年。扣至明年九月为满。各该员屡次邀恩展限。自应各发天良。感激奋勉。上紧查缉。谆切晓谕。务使穷乡僻壤。一一周知。既可使自首逃兵。保全生命。而各该员亦得免罹处分。庶不负朕格外矜全。至再至三之意。倘此次展限之后。尚漫不经心。至限满时。仍未能多所缉获。则是各该员等、毫不知感。竟视为海捕具文。朕法在必行。定将承缉不力各员照例实降。断不以罚不及众。再为曲宥。各该省督抚、务须严饬所属。多方设法。实力办理。慎毋以朕屡次加恩、幸邀宽贷。仍可冀再加恩展限也。将此再行通谕有逃兵省分之督抚知之。　　

○又谕、伊勒图奏请陛见。已准其来京。明亮、著前往署理伊犁将军。所有乌噜木齐都统事务。著海禄、径由云南驰驿迅速前往署理。不必来京请训。海禄扣算程途。约计抵乌噜木齐接受交代后。明亮前赴伊犁。务在九月内。伊勒图可于彼时起程。伊勒图到京陛见。已届冬底。其回任须俟明年四月。明亮交代将军印务。即著来京陛见。仍著海禄署乌噜木齐都统事务。俟明亮陛见回任。海禄再来京另候简用。所有云南提督员缺。著鄂辉补授。其四川建昌镇总兵员缺。著魁麟补授。　　

○又谕曰、户部议奏粤海关徵收赢余。比较短少银六万七千三百余两。仍著落该监督、及该管关督抚、照数赔补一摺。此项亏短银两。部议著令该监督等赔补。自系照例办理。第念该关短少缘由。究因到关洋船较少所致。且据该抚查明。尚无以多报少。藉端侵蚀情弊。但似此年复一年。逐渐短绌。于榷政大有关系。所有此项应赔银六万七千三百余两。著加恩宽免一半。其余一半。著照部议令该监督、及该管关督抚、各按经徵管理月日久暂。照数分别赔补。　　

○壬戌。谕、昨据正蓝旗都统奏、奉恩辅国公弘晸差家人许鸣、至静海县查收马厂地亩一事。已交留京办事王大臣、会同该部秉公严审具奏矣。此项地亩。久经入官。忽有弘晸家人、持谕赴县收地。殊堪骇异。该县既经详报。何以未据袁守侗奏及。或系该督因病势沉笃。未能留心办理。但地方事件。系藩司专责。该员自必一并详报。从前该署司作何查办。著传谕伊桑阿、据实详查。毋得稍存回护隐饰。将此由四百里传谕。即令速行回奏。　　

○定旗人逃窃罪并发遣例。刑部奏、旗人犯逃在一月外者。发遣黑龙江等处当差。如怙恶不悛。销去旗档。改发云贵两广边远地方。其犯抢窃应剌字者。新例销去旗档。以民人例办理。惟此等匪徒。往往有因窃而逃。或逃后行窃。同时并发者。若以民人例计赃治罪。有止徒杖者。转得因销去旗籍。而免犯逃发遣之罪。似不足示惩创。请嗣后满洲、蒙古、正身。有二罪并发者。核其抢窃赃数。在流徒以下律应剌字者。无论逃在一月内外。俱照旗人逃走、发遣当差、在配怙恶不悛例。改发云贵两广边远地方。令地方官与民人一体严加约束。至汉军正身。但有犯应剌字者。亦照新例销除旗档。其逃窃治罪之处。另有专条。仍照本律定拟。从之。　　

○癸亥。体仁阁灾。　　

○谕军机大臣等、弘晸差家人持谕往静海县收取马厂地亩一事。殊堪骇异。从前该县详报时。袁守侗何以未经具奏。昨已传谕伊桑阿、令其据实详查。速行具奏矣。至户部接到直督咨文。自应一面具奏。一面咨询该旗。何以亦未奏及。现已据和珅等查明。自请交部议处。金简、以户部侍郎。兼正蓝旗副都统。两处咨文。皆所承办。何以事隔经旬。始行具奏。看来此事。必系福隆安查出欲奏。金简不过随同列衔。著交阿桂、福隆安、金简、将袁守侗咨文。何日到部。部中何日具稿。详悉查明。据实具奏。并将袁守侗、及户部原咨、一并呈览。将此谕令知之。　　

○予故协办大学士吏部尚书永贵、祭葬如例。谥文勤。　　

○予故直隶总督袁守侗、祭葬如例。谥清悫。　　

○甲子。谕军机大臣等、昨据正蓝旗都统奏、奉恩辅国公弘晸、差家人许鸣。持谕往静海县收取马厂地亩一事。系由直隶总督咨查户部。由部转咨该旗。此事实为仅有。该县详报时。该督自应一面具奏。一面咨查。乃袁守侗竟未奏及。仅以咨部了事。计彼时袁守侗病势已笃。昏迷之际。未能办理及此。使其平日于此等应奏之事。不行入告。朕必当将伊交部严加议处矣。直隶总督、于旗民交涉事件最多。必须秉公持正。不避嫌怨。方为无负委任。刘峨、平素人尚质实。是以加恩擢用。伊在直年久。于朕办理庶务。一秉大公至正。自应深悉。著传谕刘峨、嗣后遇王公大臣等、有因地亩一切事件。与地方官交涉者。若不由户部及本旗行文。竟敢私自差人持谕前往。无论其事之是非曲直。该督即行据实一面奏闻。一面办理。毋得稍存瞻顾。自干咎戾。著将此旨存记。俟刘峨到任时。传谕知之。　　

○又谕曰、李奉翰奏、查勘工程水势情形一摺。览奏欣慰。已于摺内详悉批示矣。据称黄河内。因上游长水。会归下注。徐城志桩。陆续长水三尺四寸。连前长至八尺六寸。溜势涌急。一切埽坝工程。春间豫修坚整。足资抵御等语。向来徐城志桩。遇上游水长时。往往长至丈余。何以此次仅长至八尺六寸。若非水不甚大。即系河底淤垫之故。向来量水。惟从河底至水面为准。今思应另从堤顶量至水面。为一量法。方为得实。著传谕李奉翰、即亲身前往探量。由堤顶至水面。详悉测丈。如河底至水面。向为一丈。堤岸出水有四尺。今河底至水面八尺。则堤应露六尺。较之从前水志为刷深矣。乃极好机会。若自堤顶至水面四尺。而河底至水面祇八尺。则是河底因上年漫口断流。淤沙垫高二尺矣。此则甚为可虑。徐城河面本窄。为入海咽喉。必须河底刷深。使水势畅行。方为妥善。李奉翰、亲往探量之后。如何设法筹办。以慰廑念。著即行具奏。将此由六百里发往。传谕李奉翰知之。仍著由六百里速行覆奏。　　

○乙丑。谕军机大臣等、据留京办事王大臣等奏、初三日亥刻雷雨。体仁阁失火。初四日寅刻。始行救熄。请将管库郎中。及该班参领等。分别革职治罪。并自请议处一摺。此次失火。正值雷电交作。非寻常不戒于火可比。朕不但不敢稍存怨尤。而且深感天神默佑。盖雷火先从西直门北角楼焚起。乃自西而东南。越过太和殿。殿基高于体仁阁。仅止将阁烧毁。究系旁座。且存贮物件。不过备赏缎匹等项。无关紧要。朕心实以为幸。著派皇六子永瑢、亲往火神庙致祭。并派福隆安、金简、敬谨襄事。以答神庇。且此事正值朕驻跸热河。设或在京。自不免亲往阅视。转多烦劳也。至奋勉抢救出力保护之官兵太监等、著交阿桂、福隆安、查照上年隆宗门内直房失火、奖赏抢救出力官兵太监之例。分别拟赏。开单具奏。其所请将开库郎中、司库等、及该班官兵、交部治罪之处。固属应得。第思体仁阁。与西直门角楼。小井碑亭。三处同时轰烧。自系雷火所致。尚非捏饰。与上年内右门外直房遗火焚烧者不同。朕方以雷火越过正殿。仰赖神庥。虔申禳祭。岂转肯以此加罪于人乎。此内、除轮应值廊下兵丁。因避雨那至左翼门下数人。擅离汛守。自应惩治。然罪亦不过责革而止。其是日开库之郎中、司库等、及该班官兵、并步军统领衙门奏请、将西直门角楼失火看守巡查之官兵治罪。俱著加恩一概宽免。所有奏请议处之永瑢、阿桂、福隆安、德保、金简、斌宁、及代内务府大臣值班之郎中福成阿、并该六班之果郡王、散秩大臣公积拉堪等、俱著加恩宽免。将此谕令知之。　　

○又谕、现在修建体仁阁。工程关系紧要。据金简奏称、与福隆安商酌。会同督办。并派员分头上紧赶办事项匠工料物等语。自应如此办理。至所奏现派员赴圆明园木厂。查量福康安、徵瑞、进到木料。并工部木仓现存桅木。配搭应用。又设法寻觅合式木料砖块。购买拆。用等语。此项工程。需用大木较多。自应亟为筹备。即修辟雍所有豫备木料。亦可先行尽用。以期迅速集办。又福康安尚有采办楠木二十余件。伊在川起程时。业经起运。计此时已过湖广地界。现在传谕江南、山东、直隶、各督抚。速即催运来京。著传谕福隆安、金简、通盘筹画。上紧兴修。务于本年九月内。妥速完竣。　　

○丙寅。谕曰、和珅、著施恩赏戴双眼花翎。　　

○又谕、福康安、著为后护大臣。与和珅同行。拉旺多尔济、著在后护大臣贴班行走。　　

○又谕曰、内阁学士陆费墀奏称、伊母赵氏、年届九旬。恳请于八月恭祝万寿后。回籍省视等语。著加恩给假半年。无庸开缺。并著赏给伊母御书扁额。　　

○谕军机大臣等、据富勒浑等奏、会勘海塘沙水工程情形一摺。已于摺内详悉批示矣。据称范公塘一带。若一律添筑柴塘。不惟购买物料。需费浩繁。而为时甚迫。亦赶办不及。况老土塘根脚。同系淤沙。土性浮松。即添筑柴工。一遇潮汛顶冲。亦不足以资抵御等语。看来范公塘一带。竟须一律改建石塘。方可保护庐舍桑麻。俾海滨黎元。永资乐利。朕于捍卫民生之事。从不靳多费帑金。况该处较现筑鱼鳞石工。所费不过三分之一。尚易办理。俟明岁南巡时。朕亲临阅视。指示机宜。再行筹办。著将富勒浑等原摺钞录一分。并原图、发往阿桂阅看。阿桂于该处情形。素所熟悉。著将应否如此办理之处。就闻见所及。据实覆奏。再富勒浑摺内、有抵杭后。即会同福崧驰赴工所之语。自杭城抵海塘。不过十里。安用驰赴。此皆庸劣幕宾。不通文义所致。富勒浑于具奏事件。何不细心检点若此耶。一并谕令知之。　　

○闽浙总督富勒浑、浙江巡抚福崧会奏、明岁恭遇南巡。办差官员。执事兵役。辐辏云集。需钱必多。请于宝浙局豫留钱五万串。届时沿途设厂售卖。以平市价。从之。　　

○以浙江台州协副将彭承尧、为江西南赣镇总兵。　　

○丁卯。谕曰、金简、曹文埴奏、弘晸差家人持谕赴静海县私收地亩一事。接准直隶总督咨文。该部司员叙稿。于五月十五日呈送。曹文埴标画先行。金简亦随后补押。并未留心详阅。各请交部严加议处等语。曹文埴、于此等案件。不能分别事理轻重。尚属无心之过。金简、亦系事后补押。尚属可宽。俱著加恩免其交部议处。至和珅、梁国治、董诰、福长安、于此稿俱未画行。福康安甫行到京。接受正蓝旗都统印篆。为日无几。所有自请议处。及将未经回堂之该旗章京、一并分别议处之处。俱著加恩宽免。其户部司员。俟查明有无听受嘱托延挨情弊。再降谕旨。至署布政使按察使伊桑阿、接据该县详禀此案。并不即行具奏。及传旨询问。又以呈详督臣。批候核咨为词。殊属回护。伊桑阿、著交部严加议处。　　

○谕军机大臣等、本日王大臣等奏到摺内、将户部咨行正蓝旗原稿呈览。内开弘晸家人许鸣、持劄往谕静海县、有本年正月十六日。赏马百匹。现今草料甚贵。即将双窰村马厂地交收。以备养马等语。所有赏马百匹之事。从何而起。著传谕王大臣等、即向弘晸、及家人许鸣、严加询究。令其据实供吐。再据阿桂等奏、户部司员于此案。难保无听受嘱托。故为延挨情弊。并著传谕阿桂等、一并彻底查究。将该司员等、因何迟延之处。诘讯明确。据实见奏。毋任含混支饰。　　

○又谕、伊桑阿覆奏、弘晸差家人许鸣、持谕至静海县收地一事。所称恩国公。竟是弘晸劄谕内字样。伊本系奉恩辅国公。乃恐不足耸听。托于古时国公字样。声势较大。甚为可鄙。至许鸣供称、实系弘晸家人。此事弘晸何得诿为不知。著留京办事王大臣、传旨询问弘晸。其许鸣一犯。应即行解京。务须严讯确供。将此案情节。彻底质讯。以成信谳。　　

○又谕、浙江范公塘一带。看来竟须一律改建石塘。以资捍卫。昨已谕知富勒浑等矣。本日据闵鹗元奏、江苏省续办浙塘石料。于四月二十九日。全数起运。其由浙省挑退者。亦补运完竣等语。前经该督抚奏称、建筑鱼鳞石塘。分限办理。需用石料甚急。江苏隔省。采运稍难。先尽浙省购办应用。前又经降旨富勒浑等、令将各段塘工盖面石块。不拘尺寸。不妨搭配铺墁。以期迅速完工。是此次浙省石料。先已铺墁。江省续办石料。运至浙省。必有存剩。即可留为改建范公塘之用。著富勒浑等、细心履勘。若该处塘工。必须改筑。方可永资保护。浙省亦应豫行采办。免致临时糜费周章。况凡事豫则立。若今岁物料齐全。明春南巡时。朕亲临阅视。指示机宜。降旨后。即可兴工办理。一年之内。无难告竣。俾钜工屹立。海滨黎庶。咸庆安澜。至富勒浑等摺内。有老土塘根脚。同系淤沙。土性浮松之语。从前老盐仓一带。亦称沙性浮松。难以开槽打桩。乃自改建石工。一律稳固坚实。可见事在人为。封疆大吏。于民瘼所关。断不可存畏惧之见。该处改建石工。所费较前不过三分之一。今府藏充盈。于捍卫民生。即多费数十万帑金。使闾阎永臻乐利。亦所不靳也。著传谕富勒浑等、善体朕意。熟筹妥酌。将此次江省运到石料。塘工完竣后。尚存若干。将来兴工。仍须添用石料若干之处。核算据实具奏。寻奏、改建石塘。实为一劳永逸。所需石料。除麟工应用外。尚存一万三百余丈。今范公塘改建石塘。共需条石五十一万五千余丈。现饬金衢严道、宁绍台道、分往山阴、严州、宁波等处。开采应用。报闻。　　

○又谕、前据蔡新奏、于四月初十日在家起程。六月内可以抵京。当即趋赴热河等语。已于摺内批令不必赴热河矣。现在天气炎热。伊系年高之人。往返劳顿。亦非所宜。况内阁吏部办事需人。蔡新抵京后。即到署办事。仍遵前旨。不必赴热河请安。俟朕于九月内。由盛京回銮时。再行接驾。彼时天气凉爽。伊即远至山海关迎驾。亦无不可。著留京办事王大臣、于伊到京时。即传谕知之。务须遵旨。以慰廑注。　　

○戊辰。上诣热河文庙行礼。　　

○谕军机大臣曰、弘晸差家人收取地亩一事。户部仅行文咨查。未经具奏。所有各该堂官自请议处。俱已加恩宽免。此事系曹文埴标画先行。金简亦随同补画。与和珅等之未经画行者不同。稿件呈堂画行。自应随事留心。斟酌轻重办理。即云一时疎忽。稿文未及详细阅看。岂稿面事由。亦竟未寓日耶。该侍郎等、不是甚大。第因金简、曹文埴、办理四库全书。尚属认真。金简、于承办工程等件。亦颇出力。是以格外加恩宽免。该侍郎等、毋以此事得与未经画行之各堂官。概从宽宥。不知感激奋勉。倘将来再有错误。朕断不能仍为曲贷也。将此传谕金简、曹文埴、知之。　　

○又谕、据萨载等奏、分别办理展赈情形一摺。内称、有退涸最早。种麦有收者。农民口食有资。先经饬令展赈。至三月底停止。其退涸较迟。止种秋粮者。距秋收之期尚远。应展赈至五月底停止。其甫经退涸。尚难施犁翻耕。秋收无望者。应展赈至六月底停止等语。所办甚是。展赈地亩。虽均系九十、分灾。贫民被水本重。但灾地之退涸。迟早不同。自应察核情形。量为区别。江省如此办理。不致滥遗。灾黎得沾实惠。至山东兖曹、二府。暨济宁所属。同被恩旨。展赈至六月停止。乃该抚仅笼统具奏。止称被水最重之贫民。六月以前。照常领赈。并未将如何查办之处奏闻。岂不论退涸之迟早。栽种之先后。一概展赈。漫无区别耶。著将萨载等原摺。钞寄明兴阅看。令将是否如此分别核办之处。据实具奏。寻奏、菏泽、定陶、城武、曹、单、等县。水涸较早。展赈一月。邹、滕、峄、等县。地处下游。未能全涸。展赈两月。现俱停止。惟济宁、金乡、鱼台、地势极洼。即涸出后。不能播种。请展赈至六月停止。报闻。
  </div>
  <div class="pagination">
   <a href="清实录乾隆朝实录_page1524.html">
    上一页
   </a>
   <span>
    ...
   </span>
   <a href="清实录乾隆朝实录_page1520.html">
    1520
   </a>
   <a href="清实录乾隆朝实录_page1521.html">
    1521
   </a>
   <a href="清实录乾隆朝实录_page1522.html">
    1522
   </a>
   <a href="清实录乾隆朝实录_page1523.html">
    1523
   </a>
   <a href="清实录乾隆朝实录_page1524.html">
    1524
   </a>
   <span class="current-page">
    1525
   </span>
   <a href="清实录乾隆朝实录_page1526.html">
    1526
   </a>
   <a href="清实录乾隆朝实录_page1527.html">
    1527
   </a>
   <a href="清实录乾隆朝实录_page1528.html">
    1528
   </a>
   <a href="清实录乾隆朝实录_page1529.html">
    1529
   </a>
   <a href="清实录乾隆朝实录_page1530.html">
    1530
   </a>
   <span>
    ...
   </span>
   <a href="清实录乾隆朝实录_page1526.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
