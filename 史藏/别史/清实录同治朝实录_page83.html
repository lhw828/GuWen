<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 83 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 83 页/共 505 页</h1>
    <div class="content">○予浙江余姚等处殉难在籍光禄寺署正邵元照等绅民妇女十二员名口分别旌恤如例。　　

○予浙江萧山等处殉难在籍通判陆以钧等绅民妇女三十二员名口分别旌恤如例。　　

○丙午。谕内阁、本日据毛昶熙奏、归德府属。一律肃清一摺。河南归德府属地方。自咸丰三年。发捻各逆。往来滋扰。焚杀掳掠。村落为墟。吾民火热水深。情殊可悯。现在虽据奏一律肃清。而民气未复。民困未苏。招集拊循。在在均关紧要。著郑元善遴委廉能公正之守令。前往该地方招集流亡。加意抚绥。所有钱漕等项。酌量奏请蠲缓。以副朝廷嘉惠元元绥靖闾阎至意。　　

○又谕、毛昶熙奏、请留知县差委等语。同知衔云南候补知县张嘉澍。经前任河南巡抚严树森委办禹州等处厘务。现在该员已无经手事件。即云调赴行营差委。亦并非打仗实在得力之员。张嘉澍著毋庸留于毛昶熙军营。即赴云南候补。　　

○谕议政王军机大臣等、有人奏、皖北兵勇乏食。请先开屯田。以资战守一摺。据称皖北临淮一军。兵勇不得宿饱。厘金房税。月捐岁课。商民受害。官侵吏蚀。得报解军营者仍属寥寥。开财之源。莫善于屯田。皖省凤颍等处。有兵戌守。而附近有废田者。令兵勇大兴开垦约可屯田二千顷。中稔可获稻米三十万石。即推之安庆诸郡。凡有闲田废地。无不皆宜等语。现值军饷支绌。屯田亦系古法。著曾国藩、唐训方、悉心核酌。如有可采择之处。即相度地势。察看情形。详细具奏。原摺著钞给阅看。将此各谕令知之。　　

○又谕、官文等奏、官军剿贼叠胜。全楚肃清。郑元善奏、攻复龙井详细情形各摺片。此次发逆。由豫阑入楚境。叠陷城池。经舒保、穆正春等、分东西两路。督军扼剿。力挫贼氛。又经多隆阿回援之师。迎剿北路。该逆面面受敌。败窜出境。全楚一律肃清。剿办实属出力。已明降谕旨。将舒保等优加奖赉矣。惟昨据郑元善奏、发逆已窜至浙川地方。恐由卢氏朱阳关图窜潼关等语。是此股败匪。尚未殄灭。深为楚豫秦三省之忧。官文素顾大局。于邻省军务。每能派兵越境剿贼。所向有功。现在楚境业已肃清。何以未将会剿事宜妥为筹画。欧阳正墉等兵调回后。并未闻派令越境追剿。至所称襄阳一带。酌派舒保、穆正春等、统兵分路驻守各情。布置固属周密。第以兵自守。究不如以剿为防。尤为合策。楚豫同是朝廷疆土。如豫省之官。不能得力。其黜陟自在朝廷。该大臣等既知豫省之兵。不能得力。正不容坐视不救。仍著官文等酌派劲旅。赶紧跟踪追剿。将窜豫发逆。就地悉数殄灭。毋令游魂喘息。扰害地方。豫省兵勇。本不得力。全在该抚激励整顿。转弱为强。方足以资捍卫。郑元善身为封疆大吏。不思为自强之谋。而惟咎邻省之攘其功。尤属非是。该抚务当极力振作。督饬宛军。会合楚省追剿之师。迅将发逆余党实力迎剿。毋得再事因循。贻误军事。致干重咎。李续焘一军。攻复龙井。并剿抚萧王萧曹等寨。蒯贺荪规复明港。驿路可望疏通。即著饬令该员等迅速妥办。毋稍迟延。将此由六百里各谕令知之。　　

○又谕、官文奏、飞催多隆阿一军。驰赴潼关扼剿一摺。据称发捻各逆。经楚军分道截剿。回窜豫境。全楚一律肃清。遵旨催提多隆阿赶于十月初旬内。拔队西行。现于前敌军饷。移缓就急。凑拨银十万两。及应用军火器械。分批运赴襄阳转解。请饬陕西巡抚于关中设立转运粮台等语。多隆阿督军援陕。入关后距楚较远。该将军行营饷需。自应就近由陕省转运。著瑛棨酌度情形。迅即设立转运粮台。遴委妥实可靠之员。前往办理。所有该将军应需饷项。并著瑛棨迅速筹画。源源接济。将此由五百里谕令知之。　　

○又谕、毛昶熙奏、归德属境肃清。现拟带兵驰汝甯。剿办陈逆股匪。并办理各情形一摺。汝甯股匪陈大＜?氵喜＞等。以陈寨张寨为巢穴。明港陡沟。皆系要冲。张曜等围攻陈寨。贼甚穷蹙。该侍郎拟带兵赴汝。会同李续焘一军。先攻明港。然后进取陡沟张寨等处。即著照所拟办理。惟军情朝夕变迁。著该侍郎到汝后。酌量情形。相机筹办。务须将陈寨等老巢攻拔。则首匪无难即日成捦。汝甯全属。可望肃清。邹复胜等赴楚募勇需时。即著饬令赵鸿举等添募马步各勇。克日成军。以资攻剿。至激励乡团。尤为该侍郎专责。汝甯团练。既称得力。即著随时号召。期于兵团会合。迅埽贼氛。将此由四百里谕令知之。　　

○又谕、刘长佑奏、浔州官军。连破贵县南岸贼巢。及会同楚军。收复修仁县城。并接奉寄谕。遵筹办理情形各一摺。贵县股匪。叠经官军水陆并进。攻破陆村三坪甘村等处。是军务较有起色。惟该处地当冲要。黄逆老巢。尚未埽除。著刘长佑、张凯嵩、严饬该镇道等实力攻剿。克期殄灭。其莲塘股匪。地险人多。尤应乘此楚军会剿之时。迅图攻克。著该督等懔遵前旨。饬易元泰等会合进剿。不准稍有粉饰。粤东督抚。均未到任。劳崇光现令赴黔。刘长佑自当迅赴新任。以资统率。即著严催藩司刘坤一克期赴浔。以便将军务面行交卸。该督兼辖粤西。务饬刘坤一迅将黄逆歼除。节节埽荡。至粤西股匪。除平乐浔州两处外。其余尚有若干处。并著该督等据实分晰具奏。刘长佑于履任后。将前谕办理各件。竭力整顿。毋得徒托空言。致负委任。将此由五百里各谕令知之。　　

○河南巡抚郑元善奏、遵查苗沛霖已赴展沟剿贼。并无入陕情形。报闻。　　

○四川总督骆秉章奏、川省镇协将弁。半皆出师。请将本年军政暂缓办理。从之。　　

○以湖北官军分路剿贼。全省肃清。赏护军统领舒保黄马褂。委参领德庆巴图鲁名号。同知衔知县汪光璧花翎。余加衔升叙有差。　　

○以广西大墟防守不力。摘游击邓在伦、都司夏永宽顶翎。仍留营。　　

○追予湖北来凤殉难知县王颂三于死事地方暨原籍建立专祠。　　

○予河南王双楼伤亡游击陈文举祭葬世职加等。　　

○赏顺天乡试年老诸生常华国等四人举人副榜有差。　　

○丁未。谕议政王军机大臣等、有人奏、地方官酷刑婪赃。请饬查办一摺。据称直隶延庆州知州汪贵。设立黑狱。增补衙役五百余名。句串索财。分原被告上中下户索贿。自银五百两至钱五十千不等。地丁钱粮等项。加价收纳。恩诏蠲免钱粮。仍行催缴。在本城私立捐局。酷刑勒捐米石。并捏禀民变。擅收部款各等语。如果属实。该州为害闾阎。大干法纪。著文煜按照摺内所参各款。确切查明。据实参奏。不准稍有回护。原摺著钞给阅看。将此谕令知之。　　

○又谕、谭廷襄奏、督军堵剿教幅各匪情形。并围攻淄川获胜。及范县地方。摉剿匪犯各摺片。峄县官军挫失之后。棍幅各匪。势焰复张。教匪亦即乘机句结。经谭廷襄调派定顺、范正坦两军。及海群马队。豫为准备。匪势尚未遽合。惟兵分力单。受贼牵掣。现在云谷山匪徒。既与教匪通气。费县之范家堌等匪。均在教匪巢穴东南。亦复日夜窥伺。希图乘隙而入。亟应先行攻剿。方能断绝句通。前因德楞额贻误军情。降旨革职。并令僧格林沁拣派妥员。前往接统其众。此时该处军情吃紧。该大臣务即懔遵前旨。迅派得力大员。前往峄县一带。接统德楞额所部。认真整顿。先将踞守云谷山之刘双印一股。迅速剿灭。谭廷襄仍就现有兵力。实力剿堵。并督饬各路团练。协同守御。毋得稍涉大意。淄川踞匪。经官军叠次围攻。其势渐蹙。著谭廷襄严饬陈显彝等迅图攻拔。不得任贼纷窜。吴锡溃等在范家楼地方。聚众起事。经官军捦斩多名。余匪解散。惟匪首吴锡溃、轩五作、于永合等、逃往濮州水套藏匿。必应迅速拏获。以净根株。前已谕令遮克敦布等赶紧兜剿。著谭廷襄饬令在事员弁。会同遮克敦布等派出之兵。迅将吴锡溃等按名弋获。不可任其漏网。将此由五百里各谕令知之。　　

○又谕、前因满庆等奏喇嘛因布施争讼等情。当以该大臣所奏情节支离。恐有纳贿激变情事。谕令景纹于抵藏后详细确查。据实具奏。嗣据骆秉章奏访闻喇嘛启衅根由。系因布赉绷寺堪布克减布施。致启争端。满庆等为粮务李玉圃、游击怀唐武等、偏徇蒙蔽。兵民均为不平。与满庆等历次所奏各情回异。是满庆等之有意欺饰。已可概见。兹据文志奏称拏获哷徵呼图克图。呈递冤词。译汉呈览一摺。览其呈词。因布施银两启衅。满庆既不为办理。又纳汪曲结布之贿。以致酿成事端等语。与骆秉章访闻各情。大略相同。虽其中不免该呼图克图一面之词。而满庆等办理失当。已无疑义。该罗沙族等有无恃强欺淩。满庆等何以不为持平办理。汪曲□□告布既因事革退。何以又令代办商上事务。难保非受贿徇庇。该呼图克图有无冤抑。事关边疆要务。必应彻底根究。著福济、景纹、于抵西藏后。将喇嘛启衅情由切实查明。秉公办理。傥满庆有办理偏私及受贿情事。即行据实严参。候旨惩办。以服众心。该呼图克图现在解京。无难审出实情。福济等断难徇隐。傥以事越万里。朝廷不能觉察。稍涉欺蒙。别经发觉。惟福济等是问。西藏事务。与川省关涉甚多。若藏中不能安谧。则川省亦难免缮征之劳。并著骆秉章随时密访。据实奏闻。哷徵呼图克图呈词。著钞给阅看。将此由五百里各谕令知之。　　

○漕运总督吴棠奏、遵查江北军务。正当吃紧。各营饷项。专恃钱漕接济。所有本年新漕。碍难改徵本色。下部议。从之。　　

○予江苏任家圩阵亡外委孙庆元祭葬世职加等。　　

○予江苏宿西二铺阵亡千总孟广镛祭葬世职加等。　　

○蠲缓广西永安、修仁、荔浦、容、岑溪、贵、武宣、横、永淳、新甯、崇善、来宾、迁江、上林、桂平、平南、宣化、龙、左、养利、永康、甯明、马平、柳城、怀远、象、宾、临桂、灵川、永甯、永福、贺、苍梧、藤、隆安、上思、雒容、罗城、融、宜山、天河、武缘、四十二厅州县暨归德、果化、万承、太平、安平、龙英、恩城、全茗、田、九土州被扰地方新旧额赋有差。　　

○上以冬至祀天于圜丘。自是日始。斋戒三日。　　

○戊申。谕议政王军机大臣等、惠亲王、恭亲王奏、请钦派大员查验仓米一摺。据称本年王公大员秋季俸米。并明年春秋二季。均归中仓劄放。现赴该仓支领。查验米色。潮湿霉烂。不堪食用。原奏内称中仓存米。尚有四万四千余石。风闻该仓存储。实无四万四千余石之多。此次奏请王公大员俸米。均归中仓支领。以放代盘。诚恐日久亏欠愈多。难于掩饰。故欲借代盘为名。搀杂土米。蒙混开放。以遂其弥缝之计。该仓场侍郎等不加查察。率行入奏。显系为官役人等所愚弄。请＜??闲＞派大员。前赴该仓认真查验等语。著派宝鋆、崇纶、即赴中仓。按照所参各节。逐一详查。如有潮烂亏短等弊。即将该仓花户人等解交刑部。严审治罪。并将该监督等从重参办。不得稍有瞻徇。以肃仓务。将此谕令知之。　　

○又谕、英桂奏、请饬德楞额移师大同一摺。山西大同府城内。回民居住甚多。时虞与陕甘回匪暗相句结。该镇官兵。除调往河保一带。并绥远归化等城防堵外。所余兵数较单。自应豫筹调兵。前往弹压。以冀消患未萌。惟山东沂州一带。棍匪幅匪。势尚蔓延。德楞额因剿贼玩误。业经革职。该革员现在东省贻误军情。即调往大同。亦难得力。其所部兵丁。亦因沂郡军务吃紧。势难移调赴晋。僧格林沁现在驻军亳州。进捣捻匪老巢。兵力本非有余。亦断不能分拨兵勇。前赴沂郡接替。俾德楞额所部兵丁移往大同。此时附近晋省各路军营。急切无可移拨之兵。英桂务当就现有兵力。严密镇防。并督饬地方文武。认真稽察。毋任该处回民。句结生事。大同地方紧要。一俟他处有可调之兵。朝廷当即设法调往也。另片奏伊昌阿应否暂留蒲州等语。晋省防务。正当吃紧之时。伊昌阿著仍留蒲州。协办操防。将此由五百里谕令知之。　　

○又谕、英桂奏、现在到防之吉林黑龙江官兵。多系西丹。未经战阵。技艺未能一律纯熟。仅选得马上精锐者二百余名。此外均须训练。方能得力。楚勇能否应募。未接官文咨覆。且路多梗阻。尤虑缓难济急。请饬添调官兵等语。晋省防务吃紧。到防西丹。尚须练习。缓急殊不足恃。亟应添调劲旅。以利攻剿而保完善。著景纶、特普钦、于齐齐哈尔挑兵五十名。呼伦贝尔布特哈各挑兵一百名。共合二百五十名。令吉林协领德云、齐齐哈尔佐领哈当阿、骁骑校郭齐斯珲、呼伦贝尔佐领淩海、英海、骁骑校达新多恩多伯、布特哈副总管通格、记名佐领恩车恒额、骁骑校乌淩额、倭明阿、管带赴晋。并令德云等于曾经出师打仗勇往各兵内。核实挑选。自备马匹。以速遄行。如到防后。查有技艺生疏。马匹疲□

□穸□□。惟各该管官是问。将此由五百里各谕令知之。

大清穆宗继天开运受中居正保大定功圣智诚孝信敏恭宽毅皇帝实录卷之四十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十一月。己酉朔。日食。　　

○上诣绥履殿问慈安皇太后安。平安室问慈禧皇太后安。至丁丑皆如之。　　

○谕议政王军机大臣等、毛鸿宾奏、请留江忠义军。剿办粤西贼匪。并拟将总兵沉宏富、接办田兴恕军务各摺片。粤西为发逆起事之地。黄三、张羔友等股。均系著名悍匪。且恐与洪逆仍声息相通。张羔友股久踞莲塘。据称自江忠义一军越境会剿。克复修仁之后。贼俱退回老巢。而分扼桂岭老县各要隘。负嵎抵拒。江忠义所部邓子垣等、与粤军合力进剿。刘长佑＜??闲＞任两广总督。一俟藩司刘坤一到浔。接统浔州军事。即日东下。江忠义一军。即应责成专办莲塘之贼。以清楚粤巨患。未便遽行抽动。致贼得以乘虚奔突。湖南此时。势难另筹援粤之师。以相更替。江忠义之军。著即留于粤西。专办莲塘等处贼匪。刘长佑、张凯嵩、即严饰粤省兵团。会合力图埽荡。总兵沉宏富。据毛鸿宾奏历在田兴恕军营总理营务。于田兴恕举动未协之处。尚能有所匡正。打仗亦极勇敢。若令接办田兴恕军务尤属相宜。即照所请。贵州提督著沉宏富署理。潘铎就近察看该员如果胜任。即将提督印务移交。责令会同韩超将黔省军情。妥为筹办。石逆股匪。现由遵义分股。窜走黔西湄潭等处。即著选派得力之军。会同楚省分扼沅晃各边界之赵福元等军。相机兜剿。并力歼除。并著藩铎、韩超、催令田兴恕懔遵前旨。迅即赴川。由骆秉章差遣调度。毋再迁延。致干重咎。刘坤一是否抵浔。刘长佑何日交替。驰赴广东新任。殊深廑系。广东省城内外伏莽。蠢蠢欲动。虽据劳崇光将为首者拏办。不过目前暂安。而根株未绝。须俟刘长佑到任后。接续相机妥办。不可稍涉大意。江忠义一军。既经留粤。不但莲塘进剿各军。可资督率。即浔州各营。亦可相为联络。以资得力。湖南永桂一带土匪。既与张羔友遥相句结。并著毛鸿宾饬令派防之前江苏臬司陈士术□□、与江忠义所部。互通声息。设法兜捦。以免蔓延。将此由六百里各谕令知之。　　

○热河都统瑞麟奏、恭悬文宗显皇帝圣容。并恭请列圣圣容。奉移绥成殿安供。得旨、敬悉。　　

○庚戌。冬至。祀天于圜丘。遣恭亲王奕?恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○颁赏王大臣暨内廷翰林各省将军都统督抚、宣宗成皇帝圣训各一部。　　

○谕内阁、陕西按察使王承基、署盐法道韩泰华、均著勒令休致。该二员现有被参各款。仍著留于陕西听候查办。　　

○谕议政王军机大臣等、近闻毛震寿剿办洋县等处贼匪。甚不得力。川勇与贼接仗。往往开放空枪。且奸淫掳谅。无所不为。毛震寿不但约束不严。有以此等情事告知者。该藩司一意袒护。不肯查办。毛震寿围攻洋县。数月之久。毫无成效。可见所部勇丁暗与贼通之说。不为无因。汉中距川不远。骆秉章见闻可及。即著确切查明。如毛震寿所带川勇。实有通贼情事。即将该勇撤回。另派得力兵勇。前往接替。傥毛震寿因循玩误。即著据实严参治罪。其陕藩一缺。如有胜任之人。并著该督一并保奏。听候＜??闲＞用。毛震寿如系应撤。则洋县等处全军。是否可交易佩绅统领。或可即交新保之藩司统带。均著酌度具奏。该督向不瞻徇。想不敢以保奏在前。稍存回护也。将此由五百里谕令知之。　　

○以司经局洗马讷仁充日讲起居注官。　　

○以湖南长沙府知府丁宝桢署陕西按察使。　　

○辛亥。谕内阁、前因御史刘毓楠、奏参河南署按察使洪贞谦钻剌卑污。与河南府通判闵春涛朋比为奸等情。当经谕令僧格林沁严行查办。嗣因郑元善、多隆阿、先后奏参洪贞谦带兵迁延。捏报胜仗。降旨将该员即行革职。兹据僧格林沁奏称、查明洪贞谦官声本属平常。署臬篆后。带兵出省。迁延畏葸。实系不能得力等语。洪贞谦业经革职。著永不叙用。并著郑元善将该革员与已革通判闵春涛。一并勒令回籍。不准在河南逗遛。以惩庸劣而杜钻营。　　

○又谕、前因御史吕序程、奏参已革知府廖庆谋钻开复等语。当经谕令僧格林沁确切查明。据实参奏。兹据僧格林沁奏称、详查原案。廖庆谋性情残忍。多疑好杀。系严树森奏参革职永不叙用之员。郑元善于胜保督师过豫时。轻率举荐。已有不合。迨胜保劄调该革员赴营。甫及数月。即属出力。亦未便遽请开复原官。虽查无听受情托实据。究属冒昧滥保等语。胜保、郑元善、均著交部分别议处。廖庆谋屡次被人参奏。既据僧格林沁查访该革员声名狼藉。举动亦非平静。廖庆谋业经革职。仍著永不叙用。并著郑元善严饬该革员。迅回广东原籍。不准在豫省逗遛。　　

○又谕、前因光禄寺少卿董元章、御史刘毓楠、奏称河南知县任桂。挟仇指使副将杨飞熊等。擅杀良团李瞻、李书声等多名。杨飞熊及知县徐光第。并有焚烧村庄。抢掠财物情事。以致各团解体等语。当经谕令僧格林沁查明参办。兹据奏称、汝州团首李瞻。苛派横敛。凶恶情形。罪无可逭。洛阳团首李书声。设立会元局。盘查客商。辄敢抢劫银物。杀毙土客及兵勇多命。亦属法所难容。任桂禀报李瞻叛逆。虽措词失当。尚无挟仇情事。杨长春诱捦李书声正法。办理尚无屈枉。杨飞熊、杨长春、并未纵兵殃民。河汝一带团练。自闻惩办李瞻等之后。亦知敛迹各等语。李瞻等办理乡团。辄敢恃众妄为。抢劫焚杀。虽据查明尚无叛逆实据。而跋扈狂悖。目无法纪。杨飞熊等将伊等捦获正法。实属罪有应得。此外安分良团。奉公守法。并无解体情形。该士民等尚属深明大义。仍著将团练事宜。妥为办理。实力奉行。以卫地方而资联络。知县任桂、副将杨飞熊、杨长春、知县徐光第、既据查无挟仇妄杀。纵兵殃民情事。即著毋庸置议。　　

○谕议政王军机大臣等、有人奏、直隶武强县知县葛凤竹、收纳地丁。浮加羡耗银两。清河县知县张瑛、徵粮串票。先期发出。勒令各班垫完。并捏造乡勇名册。浮冒开销各等语。知县为亲民之官。如所参葛凤竹等贪污残酷。实属有玷官常。著文煜按照所奏各款。认真确查具奏。不得以含糊了事。致干咎戾。原摺著钞给阅看。将此谕令知之。寻刘长佑奏、遵查葛凤竹、张瑛、均无贪污残酷等事。葛凤竹业因另案参革。应无庸议。张瑛于捐职县丞武际会控告钱债一案。因其不服审断。遽行戒饬。实属违令。请交部议处。从之。　　

○又谕、僧格林沁奏、督军进攻蒋集捻巢。击退援贼。大获胜仗。并沥陈饷绌情形。请旨饬催各摺片。该大臣现已进抵亳南。深入捻境。若因饷需不继。有误军行。机会诚属可惜。著于直隶等省饷到后。即行招集降众。率为前驱。用资攻剿。前据胜保在皖省督军时。奏请派员办理周口厘金。此项厘金每月可得若干。著该大臣查明是否足资贴补。即行奏闻。以便降旨归该大臣提取充饷。庶道途较近。或可稍济眉急。不至停兵待饷。以利军行。德楞额在云谷山失利。据所禀各情。与潭廷襄原奏不符。恐系该副都统豫为卸罪地步。蒙混具禀。闻该副都统随同该大臣攻剿。尚属勇往。迨该大臣相离稍远。即养尊处优。未肯亲自督队。谭廷襄虽庸懦无能。但其所参各情。未必尽属子虚。定安人尚明白。惟遇事未能刚断有为。著该大臣留心察看。随时训饬。俾知振作。将此由六百里谕令知之。寻奏、周家口厘金。所入无多。请仍归地方官经理。报闻。　　

○又谕、僧格林沁奏、兵饷缺乏。请饬直隶等各督抚。按月协饷等语。僧林沁攻剿亳捻老巢。声威正盛。现已进军涡河北岸。张落刑纠率悍贼。麕聚于涡河南岸抗拒。剿办正在吃紧。设或饷匮兵哗。何堪设想。此时僧格林沁一军。为北路安危所系。岂可因饷项支绌。致令办理棘手。著文煜、谭廷襄、郑元善、每月协拨饷银三万两。英桂每月协拨饷银二万两。著于一月内定期报解。迅速奏闻。傥敢仍前玩泄。必将各该督抚重治其罪。决不宽贷。豫省地接蒙亳。傥皖捻肃清。该省除一外患。尤应竭力筹画饷需。以资协助。毋得稍存膜视。将此由五百里各谕令知之。　　

</div>
    <div class="pagination">
<a href="清实录同治朝实录_page82.html">上一页</a><span>...</span><a href="清实录同治朝实录_page78.html">78</a><a href="清实录同治朝实录_page79.html">79</a><a href="清实录同治朝实录_page80.html">80</a><a href="清实录同治朝实录_page81.html">81</a><a href="清实录同治朝实录_page82.html">82</a><span class="current-page">83</span><a href="清实录同治朝实录_page84.html">84</a><a href="清实录同治朝实录_page85.html">85</a><a href="清实录同治朝实录_page86.html">86</a><a href="清实录同治朝实录_page87.html">87</a><a href="清实录同治朝实录_page88.html">88</a><span>...</span><a href="清实录同治朝实录_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
