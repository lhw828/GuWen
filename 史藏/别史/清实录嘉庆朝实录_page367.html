<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 367 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 367 页/共 523 页
  </h1>
  <div class="content">
   ○谕内阁、本日军机大臣会同刑部奏、黑龙江请免驻防兵丁积欠银粮、户部书吏胡杲、撞骗使费银两一案已按律分别治罪矣。国家内外相维。以直省之事。分隶六部。法令科条。具有成式。从否予夺。悉秉上裁。群工各举其职。胥吏原不能上下其手。此案黑龙江如系题咨在前。经户部议驳。书吏借端需索。该省官员敛费弥缝。已属大干例禁。然尚得藉口被其所愚。今该协领等于未经咨题之先。已议定使费。向各兵丁名下锱铢科敛。用以饱奸胥之溪壑。事发到官。同罹重谴。真可谓大惑不解。下愚不移。著再通谕直省及各处驻防。嗣后地方题咨公事。如部院书吏有藉准驳为名、从中需索者。被索之人。即据实向该管大臣官员前具呈首告。一经审实。先将蠹吏从重治罪。首告者其事得直。苦累可以立申。岂不胜于低首下心。横受抑勒。若执迷不悟。甘心纳赂营私。则是自投法网。事觉与受同科。国法具存。断难曲为宽宥也。　　

○大学士董诰等奏、审讯已革黑龙江将军斌静、解任盛京副都统灵泰、咨请豁免积欠。任听协领等使用部费、并向所属主事索借钱文属实。请将斌静发往伊犁。灵泰革职发往乌噜木齐。效力赎罪。从之。　　

○旌表守正捐躯江西德化县民李运贵妻朱氏。　　

○己未。谕内阁、御史丁孝彝奏请将各衙门保送出差人员立定章程一摺。各衙门保送差使。该堂官于司员内遴选操守谨饬办事勤能者。出具切实考语咨送。汇齐带领引见。听候＜闲＞用。必须所保之人与此差人地相宜。方可收得人之效。设该员出差后另有贪劣贻误情事。原保之堂官、均不能辞滥行保举之咎。若如该御史所奏。凡保送差使。既论其等第。同为一等。又须比较资俸浅深。以为先后。是与挨次铨选无异。该堂官不能稍有审择。于慎重差使。甄别人材。两无裨益。所奏不可行。嗣后各衙门保送差使。仍著照旧例办理。　　

○遣三等侍卫庆惠、上驷院卿阿勒精阿、前往大凌河查办手群事件。　　

○庚申。谕内阁、生员鲍廷博、于乾隆年闲恭进书籍。其藏书之知不足斋。仰蒙高宗纯皇帝宠以诗章。朕于几暇亦曾加题咏。兹复据浙江巡抚方受畴、代进所刻知不足斋丛书第二十六集。鲍廷博年逾八旬。好古绩学。老而不倦。著加恩赏给举人。俾其世衍书香。广刊秘籍。亦艺林之胜事也。　　

○又谕、晋昌身任伊犁将军。于边疆事务当镇静抚绥。此次俄罗斯与哈萨克台吉罕巴尔。因交易争论。系外夷常有之事。天朝本不应过问。且俄罗斯先在卡伦外四五十里居住。一经卡伦官员谕令迁移。又退出六七十里之外。其情形极为恭顺。乃晋昌闻信后。遽派委协领哈芬布、前往查办。哈芬布至彼、辄于卡伦外安设帐房。摘传俄罗斯安集延头目。为之剖断。议令罕巴尔偿还财物。办理实属舛误。晋昌才识拘隘。不胜伊犁将军之任。部议降一级调用。因伊本有革职留任之案。请上□日革任。晋昌著革去领侍卫内大臣。斥退伊犁将军。念其人尚不至废弃。已另降清字谕上□日令其署理正白旗汉军都统。晋昌俟新任将军松筠到彼。再行交代来京供职。仍将革职留任处分带于新任。哈芬布著照部议降四级调用。　　

○命大学士勒保、管理理藩院事。以协办大学士吏部尚书松筠、兼伊犁将军。礼部尚书铁保、署吏部尚书。刑部左侍郎高杞、为总管内务府大臣。　　

○以左翼前锋统领鄂勒哲依图、为正白旗领侍卫内大臣。调右翼前锋统领绵志、为左翼前锋统领。以正白旗护军统领裕瑞、为右翼前锋统领。正黄旗汉军副都统富兰、为正白旗护军统领。调正黄旗汉军都统福庆、为镶红旗满洲都统。以署正白旗汉军都统禄康、为正黄旗汉军都统。　　

○旌表守正捐躯直隶开州民王满妻赵氏。深州民张俊女张氏。　　

○壬戌。上诣大高殿行礼。　　

○还宫。　　

○以孟秋时享太庙。自是日始。斋戒三日。　　

○癸亥。谕内阁、各省驻防兵丁子弟。准其于本省就近考试入学。因乡试必须来京。道路遥远者、每以艰于资斧。裹足不前。现在驻防旗人。并议准就近应武童试。嗣后各省驻防子弟入学者。即令其于该省一体应文武乡试。于造就人材之道。较为有益。其如何编号定额取中之处。著礼兵二部妥议具奏。寻议、各省驻防生员、请自丙子科为始。于本省乡试编立旗字号。另额取中。学政录送十名。准取中一名。其零数过半者。再取中一名。将来人数增多。总不得过三名。入场时另编坐号。仍由该将军等考试马步箭。合式者再行咨送录科。其武乡试编号定额。俱照文场之例。约十人内取中一人。武生由学政录送。前锋等项由该将军等造送。仍令监射主考语临时酌量情形。如人数虽多。其中技艺生疏者。亦不得以十人内取中一人滥行取中。俟三科后、各督抚将历科应试人数多寡。技艺优劣。咨明兵部再行请上□日定额。惟现在尚未取有武生。请将前锋等项内愿应武乡试者。先行造送。应本年癸酉科试。其武生就近应试之处。亦自丙子科为始。从之。　　

○又谕、毓秀奏查勘围场情形、请量加调剂一摺。围场地方辽阔。原设卡伦官兵不敷巡察。本系实在情形。其应如何添设卡伦官兵、及建造营房酌增俸饷之处。著军机大臣会同各该部再行详查、妥议具奏。寻议、原设卡伦兵额外。添卡伦二十二处。兵一百五十名。每名先给饷银一两五钱。俟正额缺出。再行挑补。并各给予随缺地亩。建兵房四百六十六闲。得上□日、依议。至围场兵丁原额饷银、每名每月给银二两。此项新添兵一百五十名。既经议定每名每月先给银一两五钱。俟有正额缺出。再挑补二两钱粮。其随缺地亩、亦应量为酌减。若照正额兵丁一体给予一顷二十亩。未免无所区别。著照每名先给地一顷。该兵丁挑补二两钱粮后。其应得地亩、再照一顷二十亩原额随缺给予。　　

○谕军机大臣等、阮元等奏、南粮三进尾帮、于本月二十二日全入东境一摺。漕船经由邳宿一带。向藉微湖放水铺注。本年重运行走艰涩。皆由上年微湖蓄水短少。以致不敷接济。幸江省广为设法调剂。得免贻误。此皆系李亨特一人之咎。朕念帮船行走日期、统计亦不为迟。未将李亨特谴责。已属格外施恩。伊应自知愧奋。所有本年蓄水事宜。应及早妥为经理。微湖为东省水柜。各处泉源坡水均可汇注。该河督惟当先尽人事。将疏瀹导引各事宜、悉心办理。以期克符定制。不可专恃雨水。人事既尽。亦必能感召天和。有备无患。若该河督仍心存玩泄。本年湖水潴蓄再不足额。来年重运经临。又形支绌。则李亨特咎无可逭。届时朕必重治其罪。不难另行＜闲＞员更换。至同兴系该处巡抚。地方漕河事宜。亦应帮同尽心筹画。勿存推诿之见。将此谕令知之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百七十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十八年。癸酉。秋七月。乙丑朔。享太庙。上亲诣行礼。　　

○幸圆明园。　　

○谕内阁、本年京城自春夏以来。虽叠次得有甘雨。仍未十分沾足。兹届孟秋时享太庙。朕于二十七日入宫斋戒。二十八日夜闲澍雨优沾。连宵达旦。二十九日夜、及本日致祭之辰。甘霖续沛。势甚广远。大田得资长发。可冀秋成。朕心深为欣慰。回跸御园。道途泥泞。随扈者衣履沾湿。著御前大臣军机大臣会同查明本日随从来园之王公大臣侍卫官员、及站道之章京等、如任内有罚俸处分者。加恩免其罚俸半年。其无罚俸处分者。加恩各赏给三个月俸银。其站道兵丁、及修道步甲、每人赏给半月钱粮。　　

○又谕、本日孟秋时享礼成。朕回跸御园。正值甘霖时沛。已降上□日将官员兵丁等查明恩赏矣。惟跸路自西直门至圆明园红桥。八旗两翼派出站道章京兵丁、甚属寥寥。其例应在红桥站班之前锋统领护军统领一员、亦误班未到。殊属怠玩。著御前大臣军机大臣会同查明本日轮直红桥站班者、应系何人。据实具奏。其章京兵丁、除到班者核实给赏外。误班者逐一查明具奏候上□日。　　

○丙寅。谕内阁、昨日圆明园红桥误班之前锋统领、护军统领、交御前大臣军机大臣会同确查。兹据查明覆奏、其绵志等八员、俱有别项差使。不能兼顾。内禧恩因系御前侍卫、长庆因系銮仪使、未经轮派。殊属非是。向来御前侍卫兼护军统领者。俱兼充查道站门等项差使。历历可指。即禧恩等于朕进宫时、亦于禁门站班。何以此次红桥独不应轮派。显系藉词支饰。惟是禧恩长庆二人内、并非专派一人误班未到。姑从宽免其议处。其昨日随从来园、加恩宽免罚俸赏给俸银各员内、著将禧恩长庆二人扣除。以示薄惩。嗣后伊等于所兼护军统领差使。仍轮班派直。毋得藉词推诿。　　

○又谕、向例发往吉林黑龙江为奴人犯。多系免死减等情罪较重者。分给兵丁为奴。原使之备尝艰苦。长受折磨。乃兵丁不能养赡。竟有听其赎身自谋生理者。殊乖立法惩奸之意。现已严行饬禁。惟是该兵丁每月所领钱粮。仅足自赡身家。令其豢养遣犯多人。适足以增苦累。似不若改给该处官员为奴。伊等廉俸较优。并约束亦易于为力。所有现在发黑龙江给披甲为奴之太监、人数无多。著即全行改拨于黑龙江官员名下为奴。俾其役使管束。毋许再蹈赎身陋习。如有故违者。太监加重治罪。该官员一并议处。至各省发往人犯过多。该处官员额缺有限。亦恐不敷养赡。著交刑部将条例酌量变通。再增入盛京及各处驻防。以遣犯情罪之轻重。分地方之远近。到配日均给与官员为奴。俾行之日久。免滋流敝□大。该部妥议章程。奏准后颁发遵行。寻议、发遣人犯。臣等于例内摘其情罪较重者五条。仍发黑龙江吉林。其情罪稍重者五条。改发盛京。情节稍轻者十五条。改发各省驻防。均给各该处官员为奴。从之。　　

○丁卯。上御勤政殿听政。　　

○谕内阁、贝勒绵志之子奕绩病故。奕绩系仪亲王长孙。绵志仅此一子。从前朕见奕绩尚有出息。曾赏给三品翎顶。今忽病故。实为可惜。著加恩追封未入八分辅国公。前曾指原任都统苏宁河之女为奕绩妻。尚未聘娶。兹苏宁阿之女闻夫病故。情愿至夫家守节。尚知大义。甚属可嘉。除另行赏给朕亲书扁额外。其应得旌表事宜。著该部照例办理。　　

○又谕、户部奏、御史李仲昭私向书吏索取文案不遂、滥行杖责一摺。部院衙门案卷。例不许书吏私携出署。各科道如因公查取。或奏请饬查。或行文咨取。均无不可。李仲昭籍隶广东。乃以本省洋商事件、自书纸条。向户部书吏私行索取。此与作敝

□大何异。书吏范徵云答以案非本司承办。并称不敢私行带出。所言本无不合。该御史輙将范徵云擅行杖责。实属肆意妄为。李仲昭著交部严加议处。　　

○军机大臣会同兵部议奏、此次复设满洲蒙古武科。其考试外场。请照旧例、就步射马射硬弓三者、分别列入双单好字号。停其舞刀掇石。内场一体默写武经。至取中额数。暂照汉军武童试、约五人内取中武生一人。乡试约十人内取中武举一人。俟数科后、再由兵部奏请定额。其会试中额。仍令知武举开列外场双单好名数、奏请钦定。中式后、覆勘骑射硬弓及殿试一切。均照汉军汉人例画一办理。得上□日、国初开设武科。多沿袭前明规制。于马步箭之外。又试以开弓舞刀掇石。以验技勇。顺治十七年。旋将技勇停试。至康熙十三年。又议复踵行。武场以骑射为重。再试以硬弓掇石。可以验其力之强弱。至舞力一项。不足以分优劣。本属无谓。嗣后武会试与各直省武乡试及武童试、俱著将舞刀一项停止。此次议令满洲蒙古旗人应武乡会试童试。所有考试马步箭并开弓掇石。均著与汉军汉人一体比较。以昭公允。余依议。　　

○以贵州布政使齐布森、为光禄寺卿。通政使司副使巴绷阿、为太仆寺卿。　　

○以云南按察使福昂、为贵州布政使。云南粮储道额特布、为按察使。　　

○戊辰。谕内阁、贵庆奏、审明神幪被窃缘由、将已革佐领商安布等定拟一摺。商安布查知神幪被窃。不即行举报。转私行赔造。冀图掩饰。其咎较重。商安布著于盛京枷号半年。满日再行发往伊犁效力赎罪。当夥谷泳英、尤显章、误当官物。讯不知情。应发保。俟获犯日传令指认。毋庸监候待质。　　

○旌表守正捐躯湖南湘乡县民彭荣则妻王氏。　　

○己巳。上幸万寿山。　　

○谕内阁、本月初一日。朕临幸圆明园遇雨。沿途站道官兵甚属寥寥。及至红桥。又无站班之护军统领前锋统领。即经降上

□日交御前大臣等查询。兹据称前锋统领护军统领等互相推诿、所属章京内惟正白旗护军校丰绅布旷误外、其余俱无旷误、兵丁内共止有一百余人旷误等语。朕所以交查此事者。原欲奖赏冒雨当差之人。而惩畏雨旷误之人。今伊等具报均非实数。竟不可信。若照查出人数以定赏罚。必至不能允协。此次姑置不究。昨曾降上□日赏赉。现在旷误官兵未能查明。赏罚亦难施行。著无庸议。惟偶因微雨。绵志等所属官兵。即旷误多人。皆由伊等平时不能严加管束所致。著将查出旷误兵丁二十名以上之该管护军统领敬徵、成秀、玉麟、瑞龄、各罚俸三年。十名以上之该管护军统领明志、禧恩、各罚俸二年。十名以下之该管前锋统领绵志、裕瑞、护军统领长庆、庆祥、各罚俸一年。绵志等十人著革去头品职衔。无论赏穿黄马褂及职任应穿黄马褂。均不准穿用。

其有兼任副都统者。著照例穿本旗号褂。此后果能奋勉。朕再酌量施恩。前锋侍卫参领、护军参领、亦各按本旗旷误之前锋护军数目。二十名以上者、各罚俸三年。十名以上者、各罚俸二年。十名以下者、各罚俸一年。以示惩戒。　　

○又谕、行在户部印钥。著托津佩带。嗣后凡行在各部院衙门印信。如管理大臣及满尚书随围。即令其佩带印钥。无庸奏请钦派。如无管理大臣及满尚书随围。仍由该衙门奏请派员佩带印钥。　　

○谕军机大臣等、百龄等奏、伏汛期内湖河水势加长、堤坝各工一律稳固一摺。所办俱妥。其议覆御史程赞宁条奏河工各款。所议亦是。朕思目今全河之敝□大。在于河底高仰。治河之法。惟有将两岸堤堰修筑巩固。并防守料土贮备整齐。一遇盛涨。官弁兵夫实力保护。使水无旁溢之患。则溜逼中泓。河底愈刷愈深。海口愈出愈畅。一二年河病悉除。即可永厎安澜之绩。如程赞宁所请疏通下河水利、及减水闸坝各款。其说亦本之靳辅治河各书。殊不知今昔情形不同。断难墨守旧说。即如医生引用成方。本皆古人经验良剂。而施之所治之证。寒热虚实。不能合宜。非特不能奏效。且至有损。非古方之不善。用之者不当耳。治河之道。亦复如是。现在经费支绌。该督等惟当师古人之意、而酌以今之时势。凡河务应办工程。须择其至当至要者、方议修举。不可轻为浮言所惑。亦不可专为成法所拘。如治病者期于病除而止。治河者期于全河顺轨。即永庆平成之效也。将此谕令知之。　　

○庚午。谕内阁、刑部核议昆明湖内溺毙人命各罪名。摺内称赴溺之人。经弁兵拏获。或捞救得生。讯系因贫因病者。杖一百。枷号一个月。所议太轻。官民人等私登堤岸游玩。已属违令。若擅入禁地投水自溺。情罪较重。该部议与失察溺毙人命之本段堆拨弁兵、一律枷杖。殊觉漫无区别。嗣后如有赴溺之人、经弁兵捞救得生。讯明止系因贫因病者。著枷号半年。仍杖一百。发往伊犁。如另有重情。仍各依本律、从其重者论。余依议。　　

○谕军机大臣等、朕前因粮艘行至邳宿运河。年年剥浅。一入东境。即少阻滞。推原其故。由于东境七十余里之中。递建八闸。而江境三百余里。祇有六闸。水势不能停蓄。是以逐处浅涩。特降上□日交百龄等于江境运河扼要之处。或添建二闸。或添建四闸。以利漕运。酌议具奏。本日据阮元奏称、该处急应添建闸座。其所论甚为通畅。著百龄等接奉此上□日、查照阮元等所称汇泽上下一带地方。选择扼要处所。或建二闸。或建四闸。一面勘估兴工。不必奏报待复。又稽时日。并责令委员核实修筑。务期启闭得宜。勒限于明年重运未到之前二月内一律工竣。该督等查验报销。勘定后。先行绘图贴说。将办理情形由驿迅速覆奏。　　

○以翰林院侍讲学士蔡之定、为河南乡试正考官。修撰蒋立镛、为副考官。侍讲学士黄钺、为山东乡试正考官。检讨戚人镜、为副考官。编修吴毓英、为山西乡试正考官。周之琦、为副考官。　　

○旌表守正捐躯广东澄迈县民邱立勋妻李氏。　　

○辛未。谕内阁、绵誉等奏庄头误差一摺。西陵祭品。向由承种官地庄头备办。年久相沿。并无缺误。本年清明节。庄头刘福来误差。即应参奏查办。此次中元节又复贻误。祭品关系典礼。非寻常误公可比。该庄头具呈以地亩沙压为词。著温承惠即饬拏刘福来到案讯问。并著内务府查明该庄头承领地亩册档。移交该督委员确勘。如地亩实有旷废等情。奏明调剂。如系饰词玩误。讯明从重惩办。即查无别情。其两次误差。亦治以应得之罪。　　

○癸酉。谕内阁、黎世序奏、办理南河工程估销各案。恳请展限一摺。南河历年办理工程各案。日久积压。易滋轇轕牵混之敝□大。前特降上□日勒限逐案造报。以清积牍。兹据黎世序奏称、饬催造报各案。皆非伊任内之事。现在赶紧清厘。惟自接任以来。查勘要工。筹催重运。现值伏秋二汛。来往巡防。在署办事之日甚少。各案款目纠纷。若非亲为稽核。恐受欺朦。其势难以兼顾。亦系实在情形。著交百龄即于道府丞倅中、遴派诚实明练之员、督同检齐档册。逐案勾稽。如有敝□大混。据实纠参。奉到此上□日后。仍遵原限分别造册咨部核销。黎世序于霜降后、工务稍暇之时。并一同悉心会核。以昭详慎。　　

○两江总督百龄等议奏、海州扬州添设营员。应给俸薪银两。请准作正开销。添设兵额五百名。即由江苏安徽两省督、提、漕、河、抚、镇、各标内抽拨。军装器械。随粮移解。兵房衙署。由江宁苏州两藩司筹款办理。从之。　　

○云贵总督伯麟等奏、筹酌缅宁边外善后事宜。一、现在克复村寨、及投归猓众。令听土司约束。并饬各土司妥为抚戢。一、猛猛黄草岭猓黑伙头杨文星、自五年投诚后。曾招致张辅国。寻以辅国抗调不法。遣人协助官兵擒获。今年逾七十。请免其迁徙。归农养老。一、黄草岭等五十四寨。分属六大寨。请暂设掌寨一人。令公举猓众悦服者充当。报缅宁厅、转报顺宁府立案。掌寨催收钱粮。亦由厅解府。汇入猛猛土司额徵项下转解。如有汉夷交涉事件。呈报缅宁厅办理。如系猓黑事件。即听该掌寨自行完结。其与犭□罢夷交涉事件。令土司秉公处置。一、令各土司于要隘处所、自行设练防范。一、缅宁南路之天生桥、猛托、三岔河、及西路之两野、雾露寨、应添设五汛。并于马台、圈内、二汛适中之撒马厂添设一汛。再将云州之白石汛、移驻东南万年桩。共应添兵四百三十名。一、请暂缓裁彻练兵。一、请修葺缅宁坍塌城垣。从之。
  </div>
  <div class="pagination">
   <a href="清实录嘉庆朝实录_page366.html">
    上一页
   </a>
   <span>
    ...
   </span>
   <a href="清实录嘉庆朝实录_page362.html">
    362
   </a>
   <a href="清实录嘉庆朝实录_page363.html">
    363
   </a>
   <a href="清实录嘉庆朝实录_page364.html">
    364
   </a>
   <a href="清实录嘉庆朝实录_page365.html">
    365
   </a>
   <a href="清实录嘉庆朝实录_page366.html">
    366
   </a>
   <span class="current-page">
    367
   </span>
   <a href="清实录嘉庆朝实录_page368.html">
    368
   </a>
   <a href="清实录嘉庆朝实录_page369.html">
    369
   </a>
   <a href="清实录嘉庆朝实录_page370.html">
    370
   </a>
   <a href="清实录嘉庆朝实录_page371.html">
    371
   </a>
   <a href="清实录嘉庆朝实录_page372.html">
    372
   </a>
   <span>
    ...
   </span>
   <a href="清实录嘉庆朝实录_page368.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
