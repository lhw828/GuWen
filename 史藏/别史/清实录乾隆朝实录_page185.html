<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 185 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 185 页/共 1860 页
  </h1>
  <div class="content">
   ○直隶河道总督顾琮、以永定河凌汛水势、各村庄被淹情形奏入。谕军机大臣等。永定河工。关系紧要。大学士鄂尔泰、尚书讷亲、前往查勘经理。必须将各处地势、及发水情形。一一察视明晰。始可次第施工。以期一劳永逸。但此事尚须时日、目下未能遽定。而朕轸念民瘼之心。甚切于怀。伊等到彼。可即将居民被水光景。果否如顾琮摺内所奏、速行详细奏闻。至于被水之处。将来百姓迁移。必有费用。朕意欲将各该处本年应徵钱粮、酌行宽免。以纾民力。亦著伊等密议奏闻。如果应行豁免。可速将某州某县查明具奏、尔等可即寄信前去。寻奏覆、新河自金门闸以下五里。即有漫水。至四五十里外。固安、良乡、涿州、新城、雄县、霸州、各境内村庄地亩。多被水淹。顾琮所奏水势宽深。情形属实。各村地基。多在高阜。水绕村外。房屋尚无坍圯。上年秋后土乾。种麦甚少。现水浸处。多未播种。惟霸州、雄县、各村洼地。秋麦有被淹者。若清明前水退。尚可补种春麦。洼下地亩。可种高梁稗子。但恐一时难涸。过期不耕。有应免钱粮之处。应交督臣查奏、得旨。知道了。查明再免。不如降旨令查免。庶可以早慰民心也。有旨谕部。　　

○己丑。谕曰。山东巡抚朱定元之母。年已八十有余。迎养在署。朕念朱定元宣力封疆。著加恩于其父母。照伊品级、赏给封典。　　

○以广东琼州水师副将苏福、为浙江温州镇总兵。署兴汉镇总兵汉中副将吕瀚、为陕西宁夏镇总兵。谕曰、陕西宁夏总兵官员缺。朕已将吕瀚补授。但宁夏镇缺。甚属紧要。著询问总督尹继善。若吕瀚不胜此任。即于所属总兵官内。拣选一员调补。其所遗员缺。将吕瀚补授。　　

○江宁将军岱林布丁母忧回京。以副都统七神保兼署。　　

○庚寅。训勉督抚省改积习。谕、今之督抚。即古之岳牧。宣化承流。为百僚之表率。必须诚实无伪。中正无偏。方可以整饬官方。澄清吏治。收封疆得人之效。方今督抚。皆朕慎重简用。其间实心供职。不愧任使者。固不乏人。然尝留心体察。向来有积习数端。一时未必人人尽能悛改。如督抚共事一省。每以意见不同。参商偏执。甚至各立门户。引用私人。暗挟猜嫌。互相疑忌。此所奖而彼恶之。彼所喜而此疾之。其于地方公事。则又彼此推诿。以致属员无所适从。政令每多眈误。此督抚不和之弊也。若其朋比为奸。则又外托和衷之名。各自营私。彼此瞻徇回护。致使不职属员。皆得姑容在位。以贻地方之害。此又和合之不以正者。又如新用督抚。每一到任。必极言前任之废弛。地方之雕敝。以为日后卸过之地。以见己身振作之功而究竟实在情形。不至于是。或前任升迁。则为之弥缝其阙。若处分解退。则极力吹索其疵。此皆私意不除。而有妨于公事者。又如参劾属员。督参抚审。抚参督审。原属持平慎狱之意。而承审各员。不论案情之是非。止论督抚之声势。如原参之督抚。已经离任。或遭放废。则承审者、即可避重就轻。巧为开脱。而督抚审题。亦遂漫不经心。容易结案。如原参之督抚尚系现任。或居要津。则附会原题。刻意锻炼。而督抚亦不复诘问。使谳狱不得其平者。往往有之。又如一省之中。属吏繁多。而巧诈者不少。督抚意指。一为所窥。则百计逢迎。以取欢悦。偶发一言。偶行一事。必趋跄竭蹶。惟恐后时。如昔年河南之垦荒。陕西之开井。祗以有司迎。合上司。奉行不善。遂大为闾阎之扰此亦积习之所当省察者也。以上数事。乃朕平时体察所及。是以降旨明白宣示。各省督抚多人。居心行事亦不一辙。有则改之无则加勉。体朕大公至正之心。共成无党无偏之治。朕实有厚望焉。　　

○又谕、去年都统等官。因办事迟延错误所罚之俸。朕曾降旨俱著宽免。步军副尉步军校等官内、有因盗贼案件议处罚俸者。亦著加恩宽免。嗣后伊等自应感激朕恩。竭力奉公。若仍不留心。再致疎忽。断不宽宥。　　

○以安徽布政使包括、署理江西巡抚。以镶黄旗蒙古副都统小格、补授江宁副都统。　　

○辛卯。命京察大典秉公。谕、在京官员。三年京察一次。乃国家黜阰陟明、激浊扬清之大典。各该堂官、分别等次。必应矢慎矢公。至确至当。举一人、使众皆知劝。退一人、使众皆知儆。始足以澄清吏治。整饬官方。况国家定有一等加级之例。倘举劾不公。则奖所不当奖。而劣者仍得苟且姑容。将视京察为具文矣。酊年察典届期。为此特颁谕旨。著各该堂官等、一秉公心。屏除私念。去瞻徇之习。孚舆论之同。以副朕旌别淑慝之至意。　　

○刑部奏、自本年开印始。凡案件有旧例本重、新例应改轻者。除案情疑似、仍行驳审外。余即改从轻例。报闻。　　

○又奏、开档养子。本不应居官。并当前锋护军等差。但革去职衔差使、治罪。已足蔽辜。其居官当差时。所给俸饷。实非冒支。可否免追。得旨。著免其追缴。　　

○大学士等议准、直隶提督黄廷桂条奏古北口外驿站事宜。一、王家营站。新增马匹。如有倒毙。仍照古北口各站例。每匹给银七两。一鞍匠营、王家营、两站。差繁马少。请于红旗营坡赖村、十八里台三站额马。每站抽拨五匹。从之。　　

○癸巳。江苏巡抚徐士林、会同两淮盐政准泰、奏覆。淮盐行运湖广。所有成本按照每纲银数。及时价贵贱。酌定数目并请每引酌给余息银二三钱。得旨。原议之大臣议奏、地方盐价之平。惟在盐臣尽。心督运。该督抚加意督销。则盐觔自多。而无价昂病民之弊。从前谕旨甚明。至于奸商长价居奇。固不可不为裁抑。而刁民借端生事。尤不可不加严惩。惟在该督抚查禁于平时。访缉于临事。则情法均平。商民并受其福。著该部将朕旨行文该督抚盐政知之。　　

○甲午。谕、自上冬及新正以来。直隶、山东、河南、山西、陕西、五省。陆续奏报。均得瑞雪。重降叠见允称优渥。朕深感上天垂佑之恩。为百姓额手志庆。知茅檐蔀屋。欢忭同情也。春日载阳。土膏滋润。力劝播种。不可后时。著五省督抚、转饬有司。宣朕谕旨。遍为劝导。俾小民努力东作。以冀丰登。其有贫乏之家。耔种不足者。量为借助。以副朕仰承天贶、俯恤民隐之至意。　　

○命原任湖广总督班第、仍在军机处行走。　　

○乙未。上奉皇太后还宫。　　

○诣大高殿行礼。　　

○谕尚书来保。本年进哨事宜。讷亲到日、等即当妥议具奏、扈从之人。早为派出。俾伊等得以料理行装。且派出之章京侍卫护军等。朕尚欲加恩赏赉。所有此次派出之人。尔等观其射箭好、中的多者著加优赏。　　

○谕曰、内大臣来保。办事勤劳。从前大臣。曾有入于满洲旗分之例。来保、著加恩准其人入满洲旗分。　　

○朝鲜国王李昑、因边民越境潜居。未能先事觉察。蒙恩免议。奏进方物申谢。得旨。览王奏谢。知道了。所进谢恩仪物。准作正贡。该部知道。　　

○是日起。上以祭社稷坛。斋戒三日。　　

○是月。大学士伯鄂尔泰、吏部尚书公讷亲、会同直隶总督孙嘉淦、河道总督顾琮奏、永定河凌汛漫溢。由引河浅狭。不能容纳。旁流既多。水缓沙停。河身益高。将近下口水仅数寸。间段淤塞。以致旁溢。河岸西南一带。地名南洼。每岁河淀清水。泛涨而北。直透洼内。引河不能容。趋下之势。亦于此溢出为多。再河身地势。南高北下。中有最洼下处。更易漫衍。且难消退。至下口由老堤头、归中亭、玉带、两河。中亭为玉带支流。河身浅狭。不能推刷浑沙。其玉带正河入口处。则清浑并下。互相荡漾。可称安顺。伏思旧河尾闾梗塞。改由西引河。令渐复故道。实属良图督臣等于上年霜降后开堤放水。试行于水小时。故能循河畅达。若桃麦伏秋等汛。河身不能容正溜。下口必致淤垫。且凌麦二汛水不出槽。则附近民田。亦可收一麦之利。至伏秋大汛。听其漫散。既可以缓溜。其时水势消长甚速。亦不致渟蓄为患。是引河断宜开挖宽深。令可容汛涨正溜。直达玉带清河。应将新开堤口。暂行堵闭。漫水消涸。始可另议施工。而民田水退。尚堪及时补种。据督臣孙嘉淦之意。水由此行。引河无庸挑挖。即治漫水。亦不必堵堤。而臣等则以为及早闭塞。俾无续至之水。方可议及一切事宜。再永定河去路。以直达清河、不穿入东西诸淀为最要。今新河下口、南洼一带。毗连柴火等淀。将来伏秋大汛。必使无穿淀之虞。始可为经久之计。得旨。所奏俱悉。另有批示孙嘉淦一摺。卿等共观之。则知朕意矣。　　

○孙嘉淦奏、公摺中、称暂堵堤口。俟引河挑挖宽深。再行开放。臣实不敢扶同。盖开堤放水。原因堤束泥沙。淤河淤淀。是以放令散入田中。若又挖使宽深。无论旋挑旋淤。徒费帑项。借使不淤。而河槽日深。全河之水。不能溢出。又将泥沙拥入玉带。为患更大。至开堤放水。事属创见。今百姓俱已相安。河水益无大患。忽复堵塞。无论旋开旋塞。有伤政体。而百姓见堵决口。必以为此事错误。将来设欲再开。难望信从。若谓堵口使民种麦。则目前水已消退。不误耕种之期。若云保护村庄。则水来原未入村。现今水去。尽可施工。亦无容堵口。得旨。卿此奏固是。但大学士等。亦系慎重欲筹万全之意。卿亦不必固执己见也。且旧河下口。尚未会勘。会勘之后。卿等和衷详酌。自有定议也。总之此事、卿所见甚当。所任甚力。而办理未尽善处。朕亦不能为卿讳。然而朕终以卿为是者。以卿不似顾琮为游移巧诈之计耳。彼素日之道学。今安在耶。在摺。卿等共观之。　　

○顾琮奏、金门闸放水。彼时因虑伏秋盛涨横溢。有伤田庐。故令旧河宣洩、以分其势。乃今甫经凌汛。河水增长。不过尺余。而西引河两岸村庄。已被漫浸。若至伏秋汛涨。难保无虞。报闻。　　

○吏部尚书署两江总督杨超曾奏、苏局铸钱。搭放通省兵饷。江宁各营汛守。均属下江所辖。每年俸饷。向在江宁司库支给。今苏局钱文。若拘向例。未免偏枯。请一例搭放。仍于江宁司库内、将钱价扣解苏藩。抵还成本。得旨。所办甚妥。知道了。　　

○安徽巡抚陈大受奏、安省分年带徵之项。因上年丰收。民间有愿一并完纳、以省折耗盘费、跋涉守候者。州县拘于成例。竟行退还。转非恤民之意。请于分年带徵中、听从民便。倘有借端强勒全完者。参奏、报闻。　　

○闽浙总督宗室德沛、署福建巡抚广东布政使王恕奏、闽省常平。现在充裕。采买可缓。社谷一项。士庶愿输但向俱借贮寺庙民房。未设仓屋。出纳不便。议于四乡村镇适中处。分建仓房。工费即于社谷数内拨给。俟续收补项。得旨。所奏俱悉。积贮乃有备无患之政。尔等当时刻留心者也。　　

○又奏、台湾最号难治。求胜任之员。必于繁缺知县拣选。而繁缺多有处分。若不变通。合例者短于才。胜任者格于例。请调台官员。任内虽有参展各案。但实系才干。准予题调得旨。照此定例则不可。或随本奏请则可耳。　　

○署湖南巡抚许容奏、伏见御史金溶条奏、有直省关税免报赢余一件。立意则是。立说则疎。以虑开网利巧取之端。而概令赢余免报。窃恐朝廷去赢余之名。而司榷享赢余之实。夫除苛征横索之术则赢余亦自然之利。要惟务去其关中之关。关外之关何谓关中之关。客商货物。到关上税非特重平浮。耗更多吏胥掯勒需索。歇家包揽侵蚀。关之所在。倚恃渔利者盈千累百。此不关暗伏于大关之中。果欲剔除。但得明察之员。其弊易革。何谓关外之关。乡民买卖货物。本不必由关。而遍地把守到处巡逻。南村贩至北村。亦为漏税东里负来西里。不免搜求。并非关之所在。而四布为害者。盈千累百。此小关显设于关之外。若不屏彻。虽有明察之员。其弊难穷。臣历任江浙见北新关之多方搜索。虽一双鞵。一把伞一柄扇。苟非曾经用旧。固皆开单上税。而出入城厢。关役屡屡验票。在在索钱。杨关有一货三税之案至浒墅关、于旧设三桥七港外。私增二十余处。苏常两府属数县内。穷乡僻壤农民。或欲完纳官银。或因嫁女娶妇。载卖十数石米。百十斤花。两三口猪如此等类。无所逃遁。非行贿栅船夫役放行。势必迂道由关上税。虽密迩苏城。不过数十里。逼之赴关。有倍蓰其程而不止者。民间急事。早夜往来之船。栅闭不开。亦受需索。恳饬各关。将增添之栅栏巡役。悉行毁逐。严查衙蠹。恪照则例。尽收尽解。则赢余虽多、而不出于苛征。赢余虽少而不至于中饱。再不肖榷员。岂无因裁去新增口岸。而徵多报少藉词以侵匿赢余。请先办一关。或特简廉能。或令督抚选派廉干道员。专司其事。禁骚扰。革横取。汰冗役裁浮费。试办一年。定有章程。然后照常差委监督。各关以次试办。知赢余之数。决不大减于前。得旨。此奏虽是。亦有不通之处。有旨谕部矣。　　

○山东巡抚朱定元奏、遵旨广行教化。得旨。是王道无近功。须行之以实、而要之以久。则得矣。　　

○又奏、外省属员。每逢时节及生辰。或因上司檄阻亲往。辄以禀启、用官封发铺驰贺。以承办公务之夫役。赍送无益之应酬。冒滥苦累。转致担搁紧要公文。且启奔竞之渐。请降旨饬禁。得旨。汝能如此。寔朕所嘉。但此尚属小节。不便聝旨各省也。　　

○川陕总督尹继善遵旨查奏、御史胡定奏、川省上年歉收。前抚臣方显、不祷雨。接任抚臣硕色、不奏报。言皆过当得旨。所奏俱悉。该部知道。胡定以传闻未确之言。遽尔陈奏、本应交部议处。念系言官。且所言为民。著从宽免。　　

○又会同陕西巡抚张楷奏、陕省沿边之榆林、葭州、怀远、绥德、米脂、五州县。去岁歉收赈济。计至本年二月后。即应停止。边地气寒。收麦尚待六月。且种谷者多。秋成更远。必需接济。但各该处现存仓粮。不敷借给。且须留备兵食。查延、榆、绥、三属。旧有拨存采买实边粮银。除节年采买外。尚存银四万两。原系应行买粮之项。请即令地方官酌量借给。俟秋成、照时价交粮完仓。目下既得接济。将来仓贮亦得充实。得旨。所办甚妥。但须实惠及民。而无苛派侵冒之弊。则善矣。　　

○宁夏将军都赉等奏、前因地震。弁兵所借滋生银两。已由甘肃司库内扣还。暂借与八旗官兵。照例起息。但此项、例宜交与行商。不便久存兵弁。应将俸粮坐扣。官自上年秋季起、作三季扣完。兵自上年十月起、作二十个月扣完。庶养赡仍不至窘迫。所扣银两。先于满城内、开设官当生息。得旨。所办好。知道了。　　

○甘肃提督李绳武奏报准噶尔熬茶夷人三百名、并带领送还西藏番子三名、由哈密起程日期、及出售牲畜、留牧驼马、各情形。得旨。所奏俱悉。其留牧夷人驼马。若有倒毙。须照数补还。将朕恩谕彼知之。　　

○两广总督马尔泰奏、两省盐羡余银。各项公用支应外。岁有存积。而两粤提镇。除亲丁俸薪。别无所入。办公实难。东省前于盐课残引项下。岁给提镇人三四百两。各镇尚可资藉。提督所辖员弁营伍甚多。公私用度纷繁。拮据实甚。应于盐余内。岁给千金。为赏需用。至西省一提二镇亲丁内马粮较少。两镇俱属边瘴。亦应照东省各镇。岁给三四百金。再督臣衙门。另有各种盐例陋规。已积至二万余两而广西南宁府城垣。多有倾圯。各州县养廉。多寡不等。有终岁止得三四百金者。请即将前项修整城垣。余银生息。以助养廉甚少之州县。得旨。著如所议行。　　

○云南永北镇总兵马化正奏、滇南土司主文。多系外省流民。略识字句。假行商名色。出入夷方。巧言煽惑。一经延作主文。遂任其指使。及酿成事变。则脱然远扬。请延请主文。必先报该管官。择土著之行止端方者。取结转报督抚。如果能辅导土司。六年地方无事。照有司衙门吏攒例。给与八品顶带。不则拏究。事起远扬。坐家属邻右。庶责成专而奸萌戢。得旨。此奏立意是。而行之有未当处。可告之总督庆复。听其议奏。　　

○巡视南漕监察御史宗室都隆额奏、通漕六千余艘。全赖旗丁挽运。众丁应领漕截各项。本无不敷。惟是沿途有短纤雇剥之费。抵通有个儿钱文、茶果银两之费。一切需用甚多。正项不敷。势必侵盗漕粮。以致回空贫乏。零卖船中器具。欲清作弊之源。必先纾众丁之力。查粮船抵通。例交坐粮厅茶果银两有二。一为仓茶果。系供仓场各衙门书役饭食。并办公杂费。毋庸置议。一为皇差茶果。每大米船交银十两。小米船交银七两。每年通帮共四五万两。向系坐粮厅陋规。康熙四十八年。查出充霸州水围之用。雍正元年。始作为正项。查此项即出自众丁所领漕截。而每年粘补苫盖。皇船水手工食。及仓场侍郎坐粮厅司官笔帖式养廉。并估买旗丁余米。俱取给于此。虽未便全蠲。但估买余米一项。现有各船轻赍银两敷用。至水手工食。各官养廉酌留其半已足。余悉蠲除。则丁力纾而诸弊绝。再皇差名目。亦觉非体。应改称厅茶果。得旨。待朕缓酌之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十五　　



大清高宗法天隆运至诚先觉体元立极敷文奋武孝慈神圣纯皇帝实录卷之一百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。二月。丙申朔。谕、昨因永定河放水。经理未善。以致固安、良乡、涿州、新城、雄县、霸州、各境内村庄地亩。多有被淹之处。难以耕种。且居民迁移。不无困乏。朕与孙嘉淦不能辞其责也。用是寤寐难安。深为轸念。著大学士鄂尔泰、尚书讷亲、会同总督孙嘉淦、详悉查明被水处所。应免钱粮若干。速行奏请豁免。先将此旨晓谕百姓知之。　　

○又谕军机大臣等、据鄂尔泰讷亲奏称、察勘沿河被水情形。应将新开堤口。暂行堵闭。俾引河断溜。漫水消退。清明前尚可补种春麦。洼下地亩。亦候水退、可种高梁稗子、等语。孙嘉淦则奏称引河无庸挑挖宽深。亦无庸将堤口堵闭。目下水已消退。不误春耕之期等语。所奏各有不同。而鄂尔泰讷亲、尚欲至旧河下口查勘。方能定局。朕思目下正值耕种之候。转瞬便届清明。若待查勘定议之后。方行奏请。未免为期迟缓。尔等可即寄信与鄂尔泰讷亲。若果如孙嘉淦所奏、目下可以不误耕种。即当令地方官速行劝谕。如果必须堵塞堤口。方可播种。著伊等悉心斟酌。即速行奏闻请旨。寻奏、新引河堤口。实有不得不堵之势。引河下游漫宽。东西两岸。自十余里至三四十里。河身淤垫。前水不归槽。后水复增溢。瞬届桃汛。淹浸愈广。岂能无误春耕。况新河全局。并未料理妥备。非二三年不能蒇事。若届汛涨。为害不小。得旨。如此、一面即行堵闭。俟通盘议定时。入于摺中奏明可也。　　

○又谕、闻八旗兵丁、在部具呈买置官地。及到该地方领地之时。往往移甲换乙。将瘠薄更易膏腴。非复原指之产业。而归旗之限又迫。不得不回京师。及向部中具呈。部中据呈行查该地方官、又复支吾塞责。不以为之清理。大失公平之义著该部定议。作何稽查、以清弊窦。寻议、交直隶总督。遴委道员同知通判等官。专司督察。倘有仍前串通更换等弊。州县官不为清理。致旗人羁延守候者。即将该地方官严加议处。如承委之该管官。失于觉察。一并参处。从之。　　

○旌表守正捐躯之直隶东安县民孟黑子妻苑氏。　　

○丁酉。祭先师孔子。遣和亲王弘昼行礼。　　

○谕大学士曰。汪漋、德尔敏、奉差江南、办理水利工程。已经数年之久。至今尚未告竣。从前尚将情形奏报。自去秋以后。并无陈奏之摺。今又于泰州、江都、山阳、等处。奏请动帑兴工。共计六疏。朕不知现在工程若何。何时可以竣局。通计需费若干。岂有漫无起止。徒事迁延。虚糜国帑之理。尔等可传旨询问。令其明白回奏。　　

○吏部议准左副都御史二格奏、试俸御史。除京外差遣、仍开列外。二八月内升外转。应停其列名。遇科员缺出。亦不必带领引见。从之。　　

○户部议覆热河副都统达勒党阿疏称、热河满洲兵丁。每年应支米石。半系折银放给。石、作银一两。查每年秋收。米价贱时。石、值银八九钱。或一两上下。春夏价昂。石、值银一两三四钱。或一两五六钱不等。请将从前赏给滋生银内、抽出一千两。设米厂一座。于价昂时、较民间稍减平粜。秋收价贱时买补。所余利息。归入兵丁红白赏赐。应如所请。从之。
  </div>
  <div class="pagination">
   <a href="清实录乾隆朝实录_page184.html">
    上一页
   </a>
   <span>
    ...
   </span>
   <a href="清实录乾隆朝实录_page180.html">
    180
   </a>
   <a href="清实录乾隆朝实录_page181.html">
    181
   </a>
   <a href="清实录乾隆朝实录_page182.html">
    182
   </a>
   <a href="清实录乾隆朝实录_page183.html">
    183
   </a>
   <a href="清实录乾隆朝实录_page184.html">
    184
   </a>
   <span class="current-page">
    185
   </span>
   <a href="清实录乾隆朝实录_page186.html">
    186
   </a>
   <a href="清实录乾隆朝实录_page187.html">
    187
   </a>
   <a href="清实录乾隆朝实录_page188.html">
    188
   </a>
   <a href="清实录乾隆朝实录_page189.html">
    189
   </a>
   <a href="清实录乾隆朝实录_page190.html">
    190
   </a>
   <span>
    ...
   </span>
   <a href="清实录乾隆朝实录_page186.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
