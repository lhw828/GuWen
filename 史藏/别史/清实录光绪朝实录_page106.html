<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 106 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 106 页/共 1316 页</h1>
    <div class="content">
○又谕。左宗棠奏、查获顶名冒饷之营弁、分别惩办一摺。甘肃建威营、遣撤勇丁入关。营官游击廖洪胜任听帮带都司徐厚德等商议。雇人应名。冒领饷银一千八百余两。银票二千一百余两。讯系文案处童生屈相清与徐厚德主谋。亟应从严惩办。除屈相清徐厚德二犯。业经正法外。廖洪胜虽无起意冒饷情节。惟身充营官。于帮带幕友造谋冒饷各情。毫无觉察亦属咎有应得。廖洪胜著即革职。递解回籍。交地方官严加约束。五品翎顶袁有顺、先造花名清册。虽无冒领之意。惟于徐厚德等冒领各情。并未出首。亦难辞咎。袁有顺著即行斥革。并递解回籍管束。永不准投效军营。以昭炯戒。现月档　　

○绥远城将军瑞联奏。左卫官兵俸饷山西无可支拨。请借杀虎口税项发给。从之。摺包　　

○以记名提督杨芳桂为河南南阳镇总兵官。现月档　　

○庚寅。谕内阁。巡视西城给事中克什布等奏、资善堂粟米不敷支放、恳恩加赏米石一摺。西城资善堂、冬令收养贫民。前有旨。每年赏给三百石。本年各省灾区甚广。京师粮价倍昂。贫民就食者多。米石不敷支放。加恩著再行赏加小米二百石。以赡穷黎。现月档　　

○吏部奏、刘锦棠保案与例不符。应令另核请奖。得旨。刘锦棠著仍遵前旨以三品京堂候补。现月随手　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、鄞、象山、山阴、会稽、萧山、诸暨、余姚、上虞、新昌、嵊、临海、黄岩、天台、仙居、甯海、金华、兰溪、东阳、义乌、永康、武义、浦江、汤溪、西安、龙游、常山、开化、建德、淳安、遂安、寿昌、桐庐、分水、永嘉、乐清、瑞安、泰顺、丽水、缙云、青田、松阳、宣平、六十五州县。暨杭严卫杭严二年。嘉湖卫嘉湖二所。台州衢州二卫所。被水被旱被风被虫地方。新旧正赋杂课有差。现月档　　

○辛卯。孝和睿皇后忌辰。遣官祭昌西陵。　　

○谕军机大臣等。李鹤年奏、请借拨银两等语。前因兴挑山东十字河工程。李鹤年请由东省拨银九万两。当谕令文格拨解。现在江北新漕。暂行海运。此项工程。可以展缓。豫省本年旱灾。工需赈款。待用孔殷。著文格饬令藩司、将应解十字河工银九万两。借拨豫省。俟米年四五月闲。即由豫省径发运河道兴工。以资周转。将此谕令知之。　　

○壬辰。孝德显皇后忌辰。遣官祭定陵。　　

○陕甘总督左宗棠奏。甘肃兵燹之后。徵租摉括维艰。甯夏官俸。米麦不敷发给。请以上色豌米抵支。马料准以豌豆青豆各半供支。应补例马。先拨折价五百匹。余马暂缓买补。得旨。著照所议办理。即由左宗棠知照甯夏将军遵行。摺包　　

○署吉林将军铭安等奏。赫哲人等。生计困穷。前赏乌绫。中途被劫。本年应贡貂皮。未能如数交纳。请缓至下届。一并补进。以示体恤。从之。

摺包

　　

○出使德国大臣刘锡鸿奏、请饬派繙译随员。得旨。已于本年八月初六日。据总理各国事务衙门奏派同。文馆学生赓音泰等、作为繙译官。起程前往。至随带人员。应由该大臣自行拣派奏调。以符定章。亦据该衙门奏、依议行矣。　　

○以剿办崖州黎匪出力。予副将赖镇边等奖叙有差。摺包　　

○以亏银潜逃、革甘肃蓝翎守备惠丰元职。摺包　　

○以藉捐罚民、革甘肃都司徐清远职。参将喻永胜、游击刘照璧、孙成德、何起华、唆勇闹饷。均革职。讯办。　　

○予故甘肃提督高连升于湖南甯乡县建立专祠。从陕甘总督左宗棠请也。　　

○癸巳。谕内阁。李瀚章奏。办厘舞弊各员。请旨惩处等语。湖北候补知府王锡康。信用伊戚王云阶、稽查各货。管理银钱。诸多弊端。致招物议候补县主簿金学敏。玩视差务。举止轻浮。亟应徵儆。以重厘政。王锡康著交部议处。金学敏著即行革职。现月档　　

○安徽巡抚裕禄奏。各属收买蝻子经费。数在三百千以上者。请提拨芜关常税济用。从之。摺包　　

○以干预词讼、革湖北候补等守备石翔嵩职。湖南绥甯营中军守备王邦俊。办事平庸。勒令休致。　　

○予记名副都统佐领全亮、照副都统军营病故例议恤。　　

○缓徵湖北咸甯、嘉鱼、汉阳、汉川、黄陂、孝感、蕲水、黄梅、钟祥、天门、应山、江陵、公安、监利、松滋、荆门、沔阳、京山、潜江、应城、石首、枝江、江夏、武昌、黄冈、广济、二十六州县。暨武昌等卫。被旱被水地方。新旧钱米漕粮有差。现月档　　

○甲午。以雪泽未沾。选光明殿道众。在大高殿设坛虔祷。上亲诣行礼。　　

○遣惇亲王奕誴诣时应宫、恭亲王奕。诣昭显庙、惠郡王奕详诣宣仁庙、贝勒载治诣凝和庙、拈香。现月档　　

○谕内阁。兵部奏、遵议副都统处分一摺。前伯都讷副都统乌勒兴阿、于三姓被灾。经该署将军铭安、咨令提拨仓存米石接济。乃任意迟延。且复饰词搪塞。实属玩视民瘼。乌勒兴阿。著即照部议革职。现月档　　

○乙未。谕内阁。奉天府府丞王家璧奏。士子试卷。于穆宗毅皇帝庙讳、及朕御名偏旁相同之字。误会避写。请饬通谕各等语。穆宗毅皇帝庙讳下一字。钦奉谕旨、用淳字改避。朕御名下一字。亦经降旨缺写末笔。其偏旁相同之字。本无庸避写。著礼部再行知照各直省学政。晓谕应试士子。一体遵循。以免歧误。现月档　　

○又谕。奉天府府丞王家璧奏、请饬实缺人员。各归本任。并饬部严定委署章程等语。府厅州县实缺人员。必须久于其任。于地方利弊。实力讲求。方有裨益。近来纷纷更调。流弊滋多。著各直省督抚、于实缺府厅州县。饬令各回本任。如果不能称职。即行严参开缺。不得率行调署。并著吏部申明委署章程。通行遵照。以肃吏治。现月样　　

○又谕。奉天府府丞王家璧奏、前任山西藩司林寿图、以紊乱饷章、奉旨革职、虽系林寿图未能详查全案、难保非该司书吏、畏其精明。隐匿部覆要件。不行呈阅。有心倾陷。请饬山西巡抚查明严办等语。书吏于应行呈阅案件。如敢任意捺搁。倾陷本官。刁风断不可长。著各直省督抚一体严查。以杜弊端。至林寿图业经革职。不得藉此为开脱地步。王家璧所请饬下山西巡抚查明户部覆文之处。著毋庸议。现月档　　

○甯夏将军克蒙额等奏。包头迤西躔金一带、暨阿拉善旗。仍有游匪窜扰。得旨。包头迤西游匪。据庆春、曾国荃、先后奏报。业已剿除。沙金套海地方。有匪抢掠。著懔遵十一月二十八日谕旨。督饬官军。实力剿除。毋任纷窜。摺包　　

○协修官王荣商恭纂　　

总纂官伍铨萃恭辑监修总裁世恭阅三签三月十五日正总裁那恭阅四月初八日专司藳本陆恭覆阅壬子五月初七日

　　

徐恭阅三签六月十九日

　　

荣恭阅一签闰六月十四日副总裁唐恭阅二签七月二十七日　　

宗室宝恭阅十月初三日　　

郭恭阅四月十五日　　

熙月日初校修改下卷肆拾捌签吴思训恭校陈恭阅三月二十四日覆校修改下卷拾壹签徐承锦详校宗室麒月日总校修改下卷柒拾捌签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之六十四　　

光绪三年。丁丑。十二月。丙申。谕内阁。李鸿章奏、粥厂不戒于火、请将该管委员分别参办、并自请议处一摺。本月初四日。天津东门外粥厂不戒于火。伤毙人口甚多。该委员等、平时漫不经心。临事又不力筹救护。致饥困余生。罹此惨祸。实堪痛恨。候补盐大使吕伟章。候补典史丁廷煌。均著革职永不叙用。其防范不严、及失于查察之前津海关道黎兆棠。长芦盐运使如山。天津道刘秉琳。著交部分别议处。李鸿章并著交部议处。其起火根由。即著李鸿章确查核办。所有伤毙及受伤人口。著分别棺殓医治。救出人口。另厂安置。其被难之户。并著妥为抚恤。毋任失所。粥厂收养饥民。关系甚重。嗣后务当严饬该委员等。认真经理。毋得稍涉大意。现月档　　

○谕军机大臣等。谭钟麟奏、转运赈粮、需费过钜、请饬催协饷并催欠饷一摺。陕西现购赈粮。需费甚钜。前经谕令各省。将欠解陕饷。并粤海闽海江汉三关本年协饷筹解。自应迅速解往。以济急需。兹据奏称、闽海关尚欠解银四万两。江汉关尚欠解银五万两。粤海关尚欠解银九万两。著何璟、李瀚章、刘坤一、俊启、将本年应协陕饷悉数筹解。即使为难。亦著分借一批。由各关分期扣还。至各省欠饷仅四川山东各解过银二万两。安徽解过银一万两。著沈葆桢、李瀚章、刘坤一、吴元炳、梅启照、裕禄、邵亨豫、王文韶、崇福、饬令各该司无论如何为难。即筹一大批。迅速起解。毋再延缓。将此由五百里谕知沈葆桢、李瀚章、刘坤一、何璟、吴元炳、梅启照、裕禄、邵亨豫、王文韶、并传谕崇福、俊启知之。现月档　　

○又谕、阎敬铭、曾国荃奏。请调户部郎中姚宝勋襄办赈务等语。著户部传知该员、克日出京。与津局司道等商办。前往江浙等省。会同各该司道。广集捐输。筹运粮食。事竣、即令该员回京供职。现月档　　

○稽查山西赈务前工部右侍郎阎敬铭等奏。请旨特派外省司道大员筹办山西捐赈。得旨。即著阎敬铭、曾国荃咨商各该将军督抚等。酌量调派。妥速办理。摺包　　

○陕西巡抚谭钟麟奏。蜀省官商捐赈银两。请照陕省米捐章程给奖。从之。摺包　　

○以詹事府詹事松森、为内阁学士兼礼部侍郎衔。现月档　　

○蠲缓山西阳曲、太原、榆次、太谷、祁、徐沟、交城、文水、平定、盂、寿阳、忻、代、临汾、洪洞、浮山、乡甯、岳阳、曲沃、翼城、太平、襄陵、汾西、吉、霍赵城、灵石、永济、临晋、虞乡、荣河、猗氏、解、夏、芮城、绛垣、绛、稷山、河津、隰、大甯、蒲、永和、长治、长子、屯留、襄垣、潞城、壶关、黎城、汾阳、孝义、平遥、介休、石楼、临、永甯、甯乡、沁源、武乡、凤台、高平、阳城、陵川、辽、和顺、榆社、怀仁、应、山阴、右玉、朔、平鲁、平陆、七十五州县。暨托克托城。和林格尔萨拉齐三厅。被旱被雹被霜地方钱粮米豆、有差。现月档　　

○丁酉。谕军机大臣等。给事中郭从矩奏、请借用轮船。招商买米济赈一摺。据称晋豫两省。灾黎甚众。待赈孔殷。拟请由盛京江浙湖广山东各省素产粮米之区。出示招商。采买米石。俟集有成数。报知各该地方官。借用官办轮船。由江苏上海为之济运。直达天津。更以回空之船。分赴烟台、牛庄、装运杂粮。亦达天津。听凭商人自行装载。分赴晋豫售卖。以资接济。京师粮价。藉可稍平。并请饬直隶拨兵护送。以免饥民沿途截抢等语。采买粮石。自是目前要务。该给事中所陈各节。是否可行。有无窒碍。著李鸿章酌度情形。通盘筹画。并咨行盛京江苏浙江江西湖南湖北山东各将军督抚。筹商一切。酌量办理。所称由两江总督及福建船政大臣。各拨轮船一二号。专听商贩运米赴津。经费仍由该局给发。或令商人酌贴若干之处。著沈葆桢、吴赞诚、妥为筹议。仍著咨商李鸿章斟酌办理。原摺著钞给李鸿章阅看。将此各谕令知之。寻李鸿章奏。郭从矩所奏。并无窒碍之处。臣已咨各省将军督抚。招商贩运。以济灾区。报闻。现月摺包　　

○江苏巡抚吴元炳奏。武进县小河司巡检。请移驻孟河城以资弹压。从之。摺包　　

</div>
    <div class="pagination">
<a href="清实录光绪朝实录_page105.html">上一页</a><span>...</span><a href="清实录光绪朝实录_page101.html">101</a><a href="清实录光绪朝实录_page102.html">102</a><a href="清实录光绪朝实录_page103.html">103</a><a href="清实录光绪朝实录_page104.html">104</a><a href="清实录光绪朝实录_page105.html">105</a><span class="current-page">106</span><a href="清实录光绪朝实录_page107.html">107</a><a href="清实录光绪朝实录_page108.html">108</a><a href="清实录光绪朝实录_page109.html">109</a><a href="清实录光绪朝实录_page110.html">110</a><a href="清实录光绪朝实录_page111.html">111</a><span>...</span><a href="清实录光绪朝实录_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
