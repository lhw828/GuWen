<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1377 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1377 页/共 1860 页</h1>
    <div class="content">
大清高宗法天隆运至诚先觉体元立极敷文奋武孝慈神圣纯皇帝实录卷之一千四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。十一月。癸亥朔。谕曰、袁守侗现在出差。顺天府事务。仍著蒋赐棨暂行兼管。　　

○谕军机大臣等、本日李侍尧等奏、迤西道唐扆衡、患病解任。查有知府孔继炘、在滇年久。办事练达。现在饬委兼护等语。迤西道员缺紧要。朕已简员补放矣。知府孔继炘、该督等称其在滇年久。办事练达。堪以暂委兼护。似其人尚能胜任。因检阅从前李湖、图思德、奏到属员贤否单。俱列该员于二等。又不似实在出力之员。著传谕李侍尧、裴宗锡、查明孔继炘在任办事。是否认真。其才情识力。将来能否堪胜道员之处。据实覆奏。并查此外滇省知府内。有无堪胜道缺之员。一并据实具奏。　　

○又谕曰、高晋奏、请将武围二场舞刀。改用鸟枪。以中靶之多寡。分别字号考试一摺。所奏不可行。国家武乡会试之设。原以文武制科。相沿旧例。不但舞刀一项。全无实际。其开弓掇石。又何独不然。即伊等之骑射。亦难尽期有用。且向来用兵时。何尝仗此项武举、临阵克敌耶。至鸟枪一项。原系制胜要器。而民间断不宜演习多藏。即如山东逆匪王伦聚众之事。幸群贼不谙放枪。易于剿灭。此显而易见者。前因民壮内有鸟枪手。恐日久或致滋事。曾谕令各督抚、不动声色。将鸟枪改为弓箭。所降谕旨甚明。高晋岂遂忘之耶。若如高晋所奏。武科改用鸟枪。考验准头。则应试之武生。势必常时习学打靶。凡应禁之火药铅丸。俱难禁民间私相售卖。且一县中、添无数能放鸟枪之人。久而传习渐多。于事实为有碍。高晋虽意在核实。而未计及其流弊将无所底止。所谓知其一。未知其二。高晋久任封疆。尚属历练晓事。何此奏不达事理若是耶。所奏断不可行。不必复交部议。将此谕令知之。　　

○豁免浙江仁和场坍没灶地课银五百七十三两有奇。　　

○甲子。遣官祭先医之神。　　

○兵部议奏、署漕运总督德保奏称、近年粮船。每多失风之案。黄河、大江、闸河。水大溜急。或易失事。内河并无险阻。即风暴尚可力为拯挽。乃失风案。内河更多。总由押运厅弁。并不实力稽查所致。且难保无奸丁。捏报失风、亏折霉变、买余抵补情事。查失风处分。运弁罚俸一年。押运厅员、罚俸六个月其一帮内失风船只多寡。并无区别。致厅弁视为无关考成。请嗣后除在大江、黄河、洪湖、闸河内失风。查无情弊者。仍照向例办理外。若江浙帮、在镇江口以内。江西帮、在鄱阳湖以内。河南、山东、湖广、各帮。均至临清闸以北。或一二只失风。亦照向例议处外。其失风至三只以上。运弁、降一级调用。厅员、罚俸一年。五只以上。运弁、革职。厅员、降一级留任。旗丁、杖一百。枷号一个月。捏报者从重定拟。其进瓜州仪徵口、至淮安。均系内河。失风者。亦照北河议处。致实系夏时大雨。山水骤发。失事至数只者。天津南、由漕臣奏明。天津北、由巡漕御史、会同仓场侍郎奏明。分别办理。均应如所奏。从之。　　

○乙丑。礼部议奏、义夫贞女。例准请旌建坊。历年各省题报、义夫既不概见。贞女多系夫亡守志。循例办理。至幼年聘定。彼此隔绝。经数十载之久。守义怀贞。各矢前盟。卒偿所愿者。实从来所未有。今据大学士管两江总督高晋奏称、山阳县监生程允元、与直隶平谷县刘氏、缔姻后。隔绝五十余年。各守前盟终偕伉俪。事奇理正。应请旌表。给银共建一坊。以奖节义。从之。　　

○丙寅。上御懋勤殿。勾到朝审情实罪犯。停决斩犯四人。绞犯二人。余十八人、予勾。　　

○谕、本日勾到朝审情实官犯内。苏尔德、广德、二犯。朕详核案情。苏尔德、于黄邦宁往商、秦廷基在寓自缢一事。其移尸入监。捏报病毙之处。虽众供谓其意出于苏尔德。但黄邦宁已死。果否系苏尔德授意。无可质讯。即使其说果倡于苏尔德。而苏尔德仅系藩司。事非为政。黄邦宁彼时现署臬司。监狱案犯。乃其专责。若黄邦宁稍知持正。不以所言为然。苏尔德岂能独行己见。是其罪究以黄邦宁为重。黄邦宁先经正法。苏尔德尚可姑宽。所谓罪疑惟轻。是以未勾。至广德身为臬司。原有奏事之责。如以熊学鹏问拟秦廷基罪名过重。即应不画题。或就所见据实上闻。乃既不直情陈奏。惟与熊学鹏哓哓辩论。立意沽名。及两次传旨询问。则妄称当日原说该问死罪。迨拏交刑部审讯。众供确实。乃吐实情。仍以巧辞掩饰。其心实不可问。于情理均难轻恕。是以勾决。案册俱在。其应决应宽之故。较然不爽。朕于勾到招册。必详阅再三。轻重权衡。悉视其人之自取。著明白宣谕。使众共晓。且使凡为臬司者。知法纪所在。不可丝毫罔上行私。如广德之自取罪戾。若心以为督抚所定案。不协于理。不妨据实直奏。不可自居务宽之名。而归其过于督抚。徒称自不得主张。自欺欺人。其孰信之。将此通谕中外知之。　　

○谕军机大臣等、据伊勒图奏称、额敏和卓病故。差防御前往致祭等语。额敏和卓。效力多年。兹既病故。朕施恩遣员赐奠方可。若伊勒图、不过素与相知。差人致祭。以尽交谊。此乃私情。祇应派家人前往。乃以私事擅差职官。前往致祭。实属错谬。著传旨申饬。　　

○丁卯。谕军机大臣等、从前令各督抚、于学政差满时。将是否不愧师儒之席。及仅系循分供职。或有通晓吏治。堪胜道府两司者。各就所见。秉公密奏。现在各督抚陆续奏到之摺。虽尚属公当。但恐行之日久。学政等以三年报满。其堪胜外任与否。由督抚核举。或有不安义命之人。竟因此逢迎督抚以图保荐。转不免有流弊。且学政复命召见时。其人之才具见识。可否外用。皆可一一鉴别。更无藉督抚等多此一举也。著传谕直省督抚、嗣后学政差满。止将其在任考试声名若何。办事若何。据实具奏。其能否胜任道府两司之处。毋庸奏及。　　

○又谕、据富纲奏、接递滇省迁徙乌噜木齐土夷。于九月三十日入关。陆续过省。现已经过八起。严饬员弁小心护解等语。前曾传谕各省以此项土夷在路。不必锁项。即或接到滇省咨文上锁。亦著传旨开去。昨据徐绩奏、接奉前旨。于土夷末起出境时。已传旨开锁。其余各省。未据奏覆。又复传旨询问。计土夷末起。已过河南。其余各起自在陕西境内。头起或已抵甘肃境。亦未可知。土夷等在途。究系有锁无锁。该督等奉到前旨。如何办理之处。未据奏及。著传谕毕沅、勒尔谨、即行挨站查明。据实覆奏。并谕令富纲知之。寻毕沅奏、十月二十二日。接奉谕旨。适第十起土夷过省。即行宣旨开锁。随飞传东西两路、沿途各厅、州、县。及滇省各起解员遵办。已据陆续申覆。勒尔谨奏、十月二十五日。接奉谕旨。其时土夷。已有六起递送甘省。头起已抵省城。随饬开锁。沿途一体遵办。已于十一月十八日。全数过省。俱报闻。　　

○戊辰。谕军机大臣等、前因郝硕办理金川军需奏销事件。其经手一股。虽已核完。而各案内、多有部议驳查之款。均须登答。其山东巡抚印务。现有国泰护理。是以谕令郝硕、俟覆核全完。再行起程。前赴新任。昨江西巡抚海成奏、民人王泷南、首告举人王锡侯。编字贯一书。诋斥字典。海成仅请将王锡侯革审。经朕披阅其书。凡例内竟有一篇。将庙讳、御名、概行排写。此非大逆而何。乃海成尚称其书并无悖逆之语。实堪骇异。此篇即在首本序文后之凡例。开卷即见。岂得诿为不知。海成系满洲世仆。经朕加恩简任巡抚。乃于此等大逆之书。恬不为怪。且称其语无悖逆。实属昧尽天良。负恩蔑理。莫此为甚。因交部严加议处。今据吏部议、请将海成革职。交刑部治罪。所议甚当。海成革职外。应有余罪。岂可照寻常案件留任。令其复玷封疆。江西巡抚。应即开缺。但海成覆奏之摺。现在未到。是以将吏部本暂留。俟其奏到时。再行明降谕旨。而江西省藩臬两司。同办此案。其处分均重。将来亦难姑宽。是该省并无可护印之员。所有江西巡抚员缺。著郝硕碉补。郝硕系朕素知之人。江西省又有应办之事。且不必来京请训。著传谕郝硕、接奉此旨。即由川省驰驿。迅速赴江西新任。并查此案办理。本省公论。以为何如。其经手之军需各案。初稿已经办完。即或部驳条款尚须核覆。现有富勒浑等在彼。均可逐一核查。代为登答。原可不专恃郝硕一人也。郝硕到江西。若海成尚无明旨。即将此旨与彼看。将伊革职。差人送京。此旨著由六百里发往。并谕富勒浑等知之。　　

○己巳。谕军机大臣等、据国泰奏、查办峄县盐枭拒捕一案。请将该县吴浚革职。勒限协缉等语。吴浚、先已降旨革职。原摺并已交该部严察议奏矣。此案该犯等。纠集夥党。至四十九人之多。会聚一处。计图拒捕。及至该县役等前往查拏。竟敢各持器械。上前截劫。伤毙官差。并将盐车夺去。其凶横不法。情罪甚为可恶。现在获犯仅止四名。其余首夥各犯。务须上紧严拏。且业已传谕萨载、杨魁、令赴该处会同督缉。自可全数就获。不致一名漏网。其陆续就获各犯。务应立即严审明确如系案内为首起意。及动手抢劫伤人各要犯。即当一面正法枭示。一面奏闻。至为从各犯。亦不可存留内地。并当问拟发遣伊犁、乌噜木齐等处。给厄鲁特为奴。或发黑龙江等处。给索伦为奴。以昭炯戒。至萨载、杨魁、接奉此旨。于何日前往该处。如何设法派员严行躧缉。及曾否获犯几名。并著据实覆奏。　　

○吏部奏、挑取誊录字号舛错之考官梁国治等。均照例罚俸。得旨、乡试落卷内挑取誊录。原系特旨派办之事。并非科场正务。若不令挑取。则伊等亦无此错矣。所有梁国治等应议之处。与科场正例无涉。著加恩宽免。　　

○命礼部尚书曹秀先为尚书房总师傅。　　

○庚午。谕曰、高晋奏、江南提督陈杰、性情偏执。器小易盈。举劾任意。均欠公允。营员多有烦言等语。所奏颇属公当。陈杰办理营务。既未能公明稳妥。江南提督紧要。且系专驻之缺。不便留其在彼。致滋贻误。但念其尚无大过。陈杰、著调补乌噜木齐提督。仍著革职留任。以观后效。所有江南提督员缺。即著俞金鳌调补。　　

○辛未。以病休云南永北厅属顺州土州同子宗麟子文翰袭职。　　

○壬申。谕曰、余文仪、久任刑部。历练老成。昨岁刑部尚书缺出。特由巡抚擢用。俾效所长。兹以老疾乞休。情词恳切。著照所请。准以原品致仕。并加恩赏给太子少傅衔。以示优眷。　　

○癸酉。谕、据李质頴奏、粤海关监督德魁、患病不能速痊。请简员来粤接办等语。德魁、准其回京调理。所有粤海关监督事务。著图明阿去。李质頴、原系兼管关务。圆明阿未到任之先。其监督印务。即著李质頴、暂行兼管。　　

○甲戌。谕、前因海成奏、新昌县举人王锡侯、妄作字贯一案。海成将大逆不法之处。视为泛常。摺内称其尚无悖逆词句。全不知有尊君亲上之义。是以降旨将海成交部严加议处。经吏部议以革职。交刑部治罪。自应如此办理。因将此本折留。今据海成奏称、亲往该犯家中。查出王锡侯纂辑各书共十种。一并进呈检阅各书。俱有悖谬不法之处各等语。现将各书暂存。俟王锡侯解到时。严行审讯。从重治罪。至海成身为巡抚。乃于初次参奏王锡侯字贯时。并不将伊书内大逆不法之处。据实核出。转称其尚无悖逆之词。实属昧尽天良。罔知大义。不可不重加严惩。使为封疆大臣、丧良负恩者戒海成、著照部议革职。交刑部治罪。其江西巡抚员缺。著郝硕调补。即赴新任。所遗山东巡抚员缺。即著国泰补授。郝硕未能即到。著高晋前往、暂管巡抚事务。其江西省承办此案之藩臬两司。并著高晋查明参奏。至海成此次奏到。续查出王锡侯字贯另本。前有李友棠古诗一首。李友棠身为卿贰。乃见此等悖逆之书。尚敢作诗赞美。实属天良已昧。伊自问复何颜忝列搢绅。李友棠、即著革职。亦不必复治其罪。又查其王氏家谱内。有原任大学士史贻直序文。其经史镜、及唐人试帖详解内。有加尚书衔钱陈群序文。使伊二人尚在。自当向其究问。今二人俱已物故。亦毋庸深究。朕近作诗、有不为已甚去已甚之句。今办此等案。准酌得中。即此意也。将此通谕中外知之。　　

○谕军机大臣曰、江西省、因见办理王锡侯之事。巡抚亲至其家搜查。又解书进京。其有与该犯平日笔札往来交涉者。自不免虑及株连。心怀疑惧。恐致滋生事端。更觉不成事体。著高晋善体朕心。到江西后。一切处以镇静。并将朕不为已甚之意。明白宣谕。使众共知晓。以免惊疑。高晋务实心妥协经理。仍将如何妥办之处。即行覆奏。此旨著由五百里发往。并将海成各摺及单全行钞寄阅看。　　

○又谕、据国泰奏、查办峄县盐枭拒捕一案。陆续获犯十三名。其起意拒捕之卢添祥、已经拏获。并严讯各犯。已得。姓名住址者。四十六名。现在上紧赶缉等语。卢添祥既经弋获。其起意为首之孙二汉等。自亦无难躧缉。昨萨载奏、已赴邳州协同严缉。现经国泰亲身在彼督办。两省会缉。各犯自无能漏网。著传谕国泰、迅速勒缉。即行全获。严讯办理。仍将续获逸犯之处。即行奏覆。　　

○又谕、据国泰奏、东省七八月间。有因雨泽稀少。秋禾减收之处。若徵买并行。恐市价日昂。有妨民食。所有收成六七分各属。应买各项仓谷。请概行停缓。以平市价。并请将收成少歉之区。即查明将春借仓谷。于今岁冬底即行出借。俾资接济等语。所奏是。自应如此办理。看来东省今岁秋间雨少。秋收大局。不及直隶。自当体察情形。量为调剂。著传谕国泰、悉心确查。此等收成减少州县。如止须豫借仓粮。民食即不致拮据者。自可无庸另办。若有应另筹借缓。以裕民食者。即速妥酌奏闻。候朕于新春降旨。寻奏、东省秋收少歉。已蒙停买平粜仓谷。又豫为出借。民食有资。现在完纳本年地丁钱粮。下欠尾数。恳缓至来岁麦后徵收。得旨、届时有旨。　　

○调户部尚书袁守侗、为刑部尚书。以户部左侍郎梁国治、为户部尚书。转户部右侍郎董诰、为左侍郎。以内阁学士刘墉、为户部右侍郎。　　

○乙亥。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕曰、徐恕、现在将届服阕。著署理山东布政使。俟服满后。再行实授。　　

○又谕、江西按察使员缺。著德文补授。该省藩司白瀛、现在四川办理奏销。尚未到任。即著德文速行前往。署理布政使印务。其按察使印务著高晋于通省道员内。拣选一员。奏明暂署。　　

○兵部奏、各省遇铜铅船只到境。该督抚派游击、都司、守备、押送。即应令与文职地方官。一体催趱。请嗣后铜铅逾限。即移咨经过省分。将催趱不力之押送各员职名送部。各按逾限月日。照文职专催地方官、分别议处例查议。从之。　　

○丙子。谕、前日披览四库全书馆所进宗泽集内。将夷字改写彝字。狄字改写敌字。昨阅杨继盛集内。改写亦然。而此两集中。又有不改者。殊不可解。夷狄二字。屡见于经书。若有心改避。转为非礼。如论语、夷狄之有君。孟子、东夷西夷。又岂能改易。亦何必改易。且宗泽所指系金人。杨继盛所指系谙达。更何所用其避讳耶。因命取原本阅之。则已改者。皆系原本妄易。而不改者。原本皆空格加圈。二书刻于康熙年间。其谬误本无庸追究。今办理四库全书。应钞之本。理应斟酌妥善。在誊录等、草野无知。照本钞誊。不足深责。而空格则系分校所填。既知填从原文。何不将其原改者。悉为更正。分校、覆校、俱系职官。岂宜失检若此。至总裁等、身为大臣。于此等字面。尤应留心细勘。何竟未能逐一校正。其咎更无所辞。非他书总校记过者可比。所有此二书之分校、覆校、及总裁官。俱著交部分别议处。除此二书改正外。他书有似此者。并著一体查明改正。并谕该馆臣、嗣后务悉心详校。毋再轻率干咎。　　

○刑部奏、山西徐沟县僧人界安、恃酒逞凶。将十一岁幼徒韩二娃、殴毙。拟斩监候。得旨、僧人界安、将十一岁幼徒韩二娃、用绳拴吊。叠殴致毙。甚至其父韩贵陇、跪地求饶。亦置不理。其凶很惨毒。情罪甚为可恶。该部仅照故杀律。拟以斩候。尚未为允协。僧人出家持律。原不应身犯杀戒。是以每年秋审时。遇有僧人殴毙人命者。概予勾决。以示惩警。今界安因其徒年幼贪顽。辄恃醉逞忿。顿起杀机。立置之死。是界安既犯王章。又破佛律。非寻常斗殴故杀者可比。岂可令其久稽显戮。著交该部另行妥议。定例具奏。此案即照新例办理。寻议、嗣后僧人逞凶。谋故惨杀十二岁以下幼孩者。即拟斩立决。从之。　　

○丁丑。谕军机大臣曰、索诺木策凌奏称、额敏和卓病故。遣防御福星保、前往祭奠等语。前因伊勒图、遣防御祭奠额敏和卓。曾经降旨申饬。索诺木策凌、尤非伊勒图可比。伊勒图在外当差。或不知此例。索诺木策凌、系御前侍卫。且在奏事处行走多年。岂有不知此例之理。今因额敏和卓病故。遣人祭奠。不过私事。自应遣派家人。乃亦派防御前往。殊属非是。索诺木策凌、著传旨申饬。并恐直省将军、督、抚等。多有似此者。著传谕各省。嗣后除办理地方公务。及奉有特旨颁赐祭奠者。即派大员前往。亦无不可。如遇此等自致祭奠之事。系属私情。止应遣家人赍往。即或必须差官。将军、都统、副都统、则差骁骑校。督、抚、提、镇、则差千、把、外委。尚属可行。其旗员自防御以上。武职自守备以上。俱不准滥行差委。将此遇各省奏事之便。传谕将军、都统、督、抚、副都统、提、镇、知之。　　

○兵部议准、四川总督文绶奏称、成都新设将军标案内。将永宁协副将。改为军标副将。龙安营参将。改为永宁营参将。惟永宁协原辖建武、叙马、二营。俱系游击。今永宁改协为营。领以参将。与游击官阶相近。于考核体制未宜。查川北镇所属之潼绵营。原设都司一员。该营汛广差繁。经理非易。请将建武营游击。并所属守备一员。移于潼绵营。其潼绵营都司。即请改为建武营都司。仍各归该镇营管辖。至叙马营。地较紧要。原设游击。未便议改。请仍隶提标。应如所奏。从之。　　

○豁免遭风漂没江西袁州帮旗丁张大漕米一千一百四石有奇。并予淹毙水手等、恤赏如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十四


大清高宗法天隆运至诚先觉体元立极敷文奋武孝慈神圣纯皇帝实录卷之一千四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。十一月。戊寅。上御乾清门听政。　　

○谕曰、舒通阿、自革去副都统。管理策凌纳木扎勒游牧以来。追悔前非。甚为奋勉。将游牧事务。办理妥协。著加恩赏给二等侍卫翎顶。　　

○谕军机大臣等、据杨魁奏、现自苏州起程。亲赴邳州一带。督缉盐枭拒捕各犯等语。前据署总督萨载奏、业已亲往邳州督缉。所有江苏省派委之道将等。自皆上紧协拏。毋庸督抚并驻该处会办。且该抚本任地方公务。亦有应在苏办理者。著传谕杨魁、即回苏州办事。至萨载距邳州一带不远。就近驻彼督办。亦甚便易。昨据国泰奏到、东省前后共获犯一十三名。其余自更易躧缉。未知江省曾否获有正夥各犯。务须率属实力查捕。全数就获。严审重惩。毋使一名漏网。仍著萨载、将江省现已获犯若干名。即行覆奏。将此传谕萨载、杨魁、知之。　　

○兵部奏、本年军政届期。将武职大臣都统等员。开列进呈。得旨、容保、年力衰迈。不能办理都统事务。著革去都统。加恩在散秩大臣上行走。扎勒桑瑚尼勒图、亦不能办理副都统事务。均著离任。以副都统衔、在散秩大臣上行走。余著照旧供职。　　

○又奏、前任吉林将军今调杭州将军奉恩辅国公富椿、未能将私行挖参人犯、实力查拏。应请革职。得旨、富椿、著革去公爵另袭。仍革职留杭州将军之任。　　

</div>
    <div class="pagination">
<a href="清实录乾隆朝实录_page1376.html">上一页</a><span>...</span><a href="清实录乾隆朝实录_page1372.html">1372</a><a href="清实录乾隆朝实录_page1373.html">1373</a><a href="清实录乾隆朝实录_page1374.html">1374</a><a href="清实录乾隆朝实录_page1375.html">1375</a><a href="清实录乾隆朝实录_page1376.html">1376</a><span class="current-page">1377</span><a href="清实录乾隆朝实录_page1378.html">1378</a><a href="清实录乾隆朝实录_page1379.html">1379</a><a href="清实录乾隆朝实录_page1380.html">1380</a><a href="清实录乾隆朝实录_page1381.html">1381</a><a href="清实录乾隆朝实录_page1382.html">1382</a><span>...</span><a href="清实录乾隆朝实录_page1378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
