<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 109 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 109 页/共 502 页</h1>
    <div class="content">○谕内阁、前据春熙奏、乌什卡伦、被夷匪窜入滋扰。守卡官弁。不能先期警备。当降旨将协防卡伦之守备崔万清、把总马钧、及副将恒安、交部分别议处。并将春熙、交部议处。兹据奕山等奏称、当贼匪纵烧卡伦之时。该守备等、立即带兵往堵。恒安、亦即驰往。登时将贼匪击。退卡外地方。并未滋扰。回庄亦未被裹胁等语。该将弁等、功过尚足相抵。恒安、崔万清、马钧、均著准其开复处分。春熙处分。亦著加恩开复。　　

○又谕、张芾奏、棍徒聚众闹漕、请将署任知县撤任留缉一摺。江西泰和县棍徒。于该县开徵漕粮时。聚众滋事。若不严拏惩办。何以肃漕政而儆凶顽。署泰和县事赣州府通判王宇英、缉捕懈弛。著先行撤任。饬令协同接署知县、上紧缉拏。务将此案首从要犯、按名弋获。从重究办。并著该署抚、查明起衅根由。如系该署县办理不善、以致激成事端。即行严参惩处。　　

○谕军机大臣等、青麟、杨以增奏、办理坝工一摺。丰工紧要。日盼合龙。自本月初二日、奏报进占后。迄今又逾半月。据称、初三以后。风雪交作。灙凌凝冻。未能□险进占。幸骤转东风。俟积凌灙尽。相机进占放河等语。大工垂成。不可不认真赶办。但人力可施。即须督令进占。未可以天寒藉口。致误事机。该河督、予督同在工各员、趁金门收窄之时。迅速设法进占。总期年内及早合龙。以副朕望。杨以增、查文经、及在事员弁。经朕弃瑕录用。应如何感激思奋。急图自效。傥再有疏失。其能当此重罪耶。青麟、著仍遵前旨、驻工督催。无任延误。将此由四百里谕知青麟、杨以增、并传谕查文经知之。　　

○又谕、据陆应谷、琦善、先后驰奏、探闻武昌失守情形、并催前调官兵、兼程赴豫各一摺、已寄谕直隶、陕甘、山西、各督抚、迅催官兵、前赴河南矣。至吉林官兵、据报年内可以到京。黑龙江官兵、亦可到关、所需马匹。已饬该部速议。陆应谷、现已行抵南阳、琦善、抵信阳后。即与陈金绶、察看贼势何处吃紧。督饬镇将、相机进剿。以杜其纷窜之路。现在湖北汉阳、德安、安陆、一带。数百里无兵防守。而河南南阳、信阳、处处吃重。若非协力攻剿。贼匪滋蔓。何所底止。著该大臣等、随时知会徐广缙、向荣、陆建瀛、三面兜围。总期不分畛域。并力进攻。切勿稍事迁延。贻误事机。将此由六百里各谕令知之。　　

○又谕、寄谕大学士直隶总督讷尔经额、陕甘总督舒兴阿、陕西巡抚张祥河、署山西巡抚郭梦龄、现在贼陷武昌。豫省防剿。万分吃紧。著该督抚等、迅饬前调官兵、兼程前进。速抵豫楚交界。听候钦差大臣琦善调遣。毋得稍有迟误。将此由六百里各谕令知之。　　

○又谕、据陆应谷、琦善、先后奏、探报逆贼攻陷武昌。将兵民一律杀害。银米掳掠上船。文武各官。均已殉难。又据张芾奏、向荣、退驻青山、贼船数百、已至黄州掠粮各等语。览奏愤恨。莫可名言。徐广缙兼辖两省。不能迅速督兵前进、力解武昌之围。以致省垣失陷。若再令东窜江西。北窜河南。自问当得何罪。武昌失守后。贼匪是否占踞。分股他窜。抑已大队出城。另图滋扰。向荣不能力救危城。乃退守青山。现拟作何进止。昨有旨令向荣署理湖北提督。仍帮办军饷。责无旁贷。据张芾奏探武汉下游、如黄州大冶等处。并无一兵堵截。该大臣与向荣、岂任听逆匪东窜。束手无策耶。现在九江告急。陆建瀛泝流而上。兵力单弱。朕心甚为焦念。向荣、与苏布通阿、福兴、玉山、和春、秦定三、邓绍良、瞿腾龙等、所带兵勇、不下数万。岂有坐视该逆横行。不谋截击之理。著向荣、即速选派得力镇将大员、先行统带精兵数千名。无论水陆各路。设法绕至九江上游。与张芾会同截击。遏贼东窜。陆建瀛、计亦驰抵九江。两省共办一事。断不许稍存畛域之见。向荣、仍察看贼势。何处紧急。即带兵前往攻剿。毋失事机。省城被陷。文武官员。如何殉节情形。著该大臣等、迅速查明具奏。并分派官兵、拨往北路。与河南大兵、会合筹剿。令逆匪不得北窜。该逆自粤而楚。所致蹂躏不堪。傥再蔓延他省。则九江以下。无险可守。东南数省绎骚。应山以北。稍有疏虞。河洛亦为之震恐。该大臣等、抚心自问。应如何为朕分忧耶。将此由六百里谕知徐广缙、向荣、并传谕军营提镇将弁等知之。　　

○又谕、陆建瀛奏、遵旨筹办、并催调官兵启程出省各摺片。又张芾奏、九江待兵孔急一摺。现在贼船数百、已至黄州劫粮。所调官兵、至九江者、仅止百余。即下巢湖、武穴镇、老鼠峡等处江面屯兵。均仅二三百名。贼氛偪近。守御实嫌单薄。该大臣、既于本月十五日、自江甯启程。著迅速兼程前进。所调官兵船只。即派游击杨冠春、周鳌、统带、与方翔、径抵九江上游。迎头堵截。所请饬调直隶。山东兵三千名。无论该二省调防兵数。已经不少。即使再加调遣。亦恐缓不济急。兹已谕知徐广缙、向荣、派得力镇将、统带重兵、绕至九江截击。并令向荣、察看贼势。何处吃紧。即行亲赴应援矣。其前经调赴江西未至之兵。著陆建瀛、严札飞催。陆建瀛未到以前。著张芾、设法妥筹防守。如可力争上游。扼要进攻。即著相机办理。琦善即日可抵楚豫交界。本日已饬令统带生力劲兵、疾趋湖北。遏贼东窜。并饬徐广缙、会合剿办。其安徽省沿江一带、布置机宜。陆建瀛、与蒋文庆、务须悉心筹画。督饬张熙宇等、严密防守。有应行随时酌商调派之事。该大臣与该抚、飞咨商搉。毋须在皖耽延。总以疾抵九江、镇定人心。随机进剿为要。至江甯一带各江防。均如所请办理。著杨文定、与将军祥厚。督同藩司祁宿藻。并前广西巡抚邹鸣鹤、将团练保卫事宜。与江岸水陆各要隘。妥为筹备。江苏、安徽、两省。均著密饬文武地方员弁、分投巡查。一有奸细阑入。拏获即行正法。江西、安徽、陆路与湖北毗连处所。一律严防。该大臣驰赴蕲黄一带。与徐广缙、琦善、会剿情形。随时奏报。以慰廑念。将此由六百里各谕令知之。　　

○户部左侍郎青麟、江南河道总督杨以增奏、遵旨办理坝工情形。得旨。尔等竭力抢办。倍加慎重。览奏、十四日卯刻。骤转东风。此皆仰赖天神佑助。即日已遣恭亲王、虔诣圆明园河神庙、惠济祠、拈香。以答神庥。　　

○钦差大臣琦善奏、行过河南省城途次、探报湖北贼匪情形。得旨。兼程前进。勿稍迟延。汝抵信阳后。即行进剿。若徒自固藩篱。是示弱于贼。转招外侮也。　　

○喀尔喀贝勒布彦巴达尔呼、霍硕特扎萨克头等台吉齐默特车林、杜尔伯特扎萨克头等台吉满达勒扎布、于神武门外瞻觐。　　

○丁酉。上诣寿康宫、问皇贵太妃安。　　

○谕内阁、前有旨、令骆秉章署理湖北巡抚。著于荆州、襄阳、二府内。酌量何处紧要。暂行驻劄。办理地方事宜。　　

○又谕、据御前行走哲里木盟长亲王巴图、昭乌达盟长郡王那木济勒旺楚克、卓索图盟长郡王色伯克多尔济等、呈称、伊等现因年班来京。闻湖北逆匪。攻扑城池。凡属蒙古臣仆。同深愤恨。愿各拣精兵。自备资斧。前往报效。由军机大臣代奏。该盟长等、世受国恩。情殷图报。具见忠悃。惟现在军营、拨调各省精兵。足资剿办。所有呈请备兵赴剿之处。著暂行无庸前往。仍听候谕旨调遣。该盟长等、志切同仇。深堪嘉尚。著俟军务告竣时。再予恩施。　　

○谕军机大臣等、裕瑞奏、贼匪窜扰湖北、川省应办防堵、请将前派赴楚之成都驻防官兵截留、与绿营兵丁、分布防范一摺。逆匪分窜湖北。汉阳、武昌、相继失守。四川夔州府属之巫山县。与楚省宜昌、荆州、毗连。亟应调集官兵、严密防堵。所有前派赴楚之成都驻防旗兵五百名。著准其截留在川。与建昌等绿营兵五百名。统交重庆镇总兵皂升管领。星速驰往巫山下游等处。分驻要隘。实力巡防。并多备器械。安设炮位。盘查奸细。侦探贼情。以固川省门户。即为楚北声援。至保甲团练。本属弭盗良法。刻下楚疆不靖。尤应认真编查。著裕瑞、通饬所属、及川东一带各地方文武。实力奉行。一体防范。毋得稍有疏虞。夔州所属城垣堡寨、应修处所。并饬地方官、督率绅民人等、赶紧筹画、次第兴修。务期有备无患。是为至要。将此由五百里谕令知之。　　

○浙江巡抚黄宗汉、奏报雨雪应时情形。得旨。获沾渥泽。庆幸实深。尔等地方大吏。克诚克敬。感格天恩。故若是之速。然而不可稍存自满之志。骄侈二字。我君臣当共勉力戒之。　　

○命内阁学士许乃钊、赴两江总督陆建瀛军营、听候差委。前山东按察使徐思庄、交署江西巡抚张芾差委。　　

○以甘肃追击番贼不力。游击忠泰、把总武定邦、下部议处。　　

○戊戌。上幸瀛台。　　

○御勤政殿。赐蒙古王、贝勒、贝子、公、等宴。并赏赉有差。　　

○谕军机大臣等、昨据江西探报、贼船数百、已至黄州掠粮。九江势甚急迫。又据陆应谷奏、附近河南信阳州之应山、黄陂等处。俱有贼匪等语。河南、安徽、江苏、皆与山东毗连。亦应早为防范。著李僡、侦探贼踪远近。察看地方情形。于交界扼要处所。带兵前往、驻劄调度。以资防守。将此谕令知之。　　

○又谕、裕瑞奏、乍丫夷务情形。并廓尔喀贡使启程来省一摺。据称、乍丫大小喇嘛。经委员朱长春、多方开导。业已照常供差。并将首犯彭错等拏获。其诺们罕已迁移王卡寺中。听候宝清顺道查办。所有应用赏需茶叶。亦经委员带往。自不难克期了结。惟该处僧俗。刁悍性成。仍须随时相机妥办。海枚、谆龄、到任尚需时日。仍著穆腾额、察看情形。如该喇嘛桀骜不遵。即遵前旨、慑以兵威。所需口粮。就近在藏饷项下。先行动支。以归简便。廓尔喀贡使到省。著裕瑞派员妥为护送。毋令耽延。将此谕令知之。　　

○署江西巡抚张芾奏、武昌失守。九江紧急情形。得旨。览奏、贼船已近道士洑。江西省十分吃紧。现虽饬向荣等、分兵截剿。只恐断难赶上。汝在九江。惟有竭力防堵。朕日夜悔恨无及。若江省再遭蹂躏。朕咎更深矣。　　

○赏阿拉善扎萨克亲王贡桑珠尔默特、黄缰。青海扎萨克贝勒罗布桑济木巴、鄂尔多斯扎萨克贝子达锡多尔济、在乾清门上行走。喀尔喀扎萨克辅国公济克济特多尔济、辅国公衔二等台吉车林桑噜布、喀尔喀扎萨克头等台吉齐达尔巴拉、喀尔喀扎萨克头等台吉喇布坦多尔济、杜尔伯特扎萨克头等台吉莽达勒扎布、霍硕特扎萨克头等台吉齐默特车林、阿拉善头等台吉济克默特松噜布、翁牛特辅国公克什克阿尔必济呼、归化城土默特辅国公格木丕勒多尔济、花翎。喀尔喀贝勒布彦巴达尔呼、扎噜特扎萨克贝勒赛音济尔噶勒、双眼花翎。　　

○吐鲁番扎萨克郡王回子阿克拉依都等二人、于西苑门外瞻觐。　　

○己亥。谕内阁、前据奕兴奏、奉天灾歉地方、旗丁出外谋生、请变通章程办理一摺。当交户部速议具奏。兹据奏称、该旗丁等、实因本年金州、复州、田禾灾歉。贫苦无资。暂往双城堡就食。与平日无故前往、希图占居者、情事不同等语。朕思该处旗丁、偶遭荒歉。若将其外出谋生之路、概行禁止。非所以示体恤。著照该将军等所请、将原定续往双城堡旗人、照逃旗办理章程。暂予宽免。仍著该将军等、转饬该管各员、挨户查明册报。俾有稽考。并著吉林将军、妥为劝谕。俟年岁丰收。仍各归本旗以安生业。傥查有流民、潜往影射。即著饬属认真驱禁。毋任别滋事端。　　

○谕军机大臣等、前据徐广缙、奏报武昌失守情形。未能详悉。数日又无续报。本日陆应谷奏、据李殿华等探禀、武昌城内、兵民数万人、尽遭贼匪惨害。朕览奏、悲悯之余。尤深愤懑。该大臣、屡次迁延。坐视贻误。是何肺腑。向荣等、虽于城外攻剿。亦未能力解省围。致数万生灵、罹此惨毒。若再不急图捕救。自问于心何安。现在荆州盘获奸细。有窥伺荆襄之信。而下游黄州一带。有贼船游奕。距道士洑甚近。贼情诡诈异常。声东击西。是其故智。陆建瀛泝流而上。九江等处。兵力太单。朕心甚为廑念。昨已有旨、谕令该大臣等、选派得力镇将、绕赴江西湖北交界、遏其东窜。此举万不可稍缓、再有贻误。并著向荣、确切侦探。何处紧急。即提兵亲往救援。并随时知照陆建瀛、张芾等、不分畛域。合力兜剿。如荆襄一带吃重。亦即先其所急。不可顾此失彼。贼情诡诈。惯为牵堕之计。向荣谅已深悉。有人奏、守城宜限以日期、并兵将赶紧赴援、各专责成等语。著钞给阅看。如可试行。即通饬遵办。汉阳、武昌、殉难文武官员。即速查明具奏。将此由六百里各谕令知之。　　

○又谕、现在贼船、游奕黄州、武昌县等处。距道士洑甚近。势将沿流东下。陆建瀛、自必遵奉节次谕旨、迅速驰抵九江。著即会同蒋文庆、张芾、互为掎角。相机防剿。木篺拒贼之说。已据该大臣覆奏。兹有人陈奏十二条。是否有可采择。原摺钞给阅看。江苏道员吴健彰、捐备连环马炮六百余尊。谅已酌量带赴军营。此项炮位、为行军利器。但须慎重调拨。不可聚于一处。付之庸懦弁兵。遇贼率行委弃。转为贼匪所得。贻害不浅。慎之慎之。又有人奏、守城章程一条。所称守土官、及赴援兵将、立限责成等语。一并钞给阅看。酌量办理。将此由六百里加紧各谕令知之。　　

○又谕、据台涌等奏、拏获奸细。有贼匪约于正月初闲、窜扰荆州之说。该城守兵、仅三千余名。不敷防剿。武汉迤西、无官兵驻守堵截等语。著琦善、陆应谷、迅将已到南阳之西安驻防兵一千名、即饬统领官员、星夜管带。驰赴荆州。交台涌、派拨守御。现计该大臣、早已行抵信阳。所有豫境防剿事宜。即与该抚陆应谷、将调到各兵、严密布置。陈金绶带兵。应于何路进攻。断不可以有用之兵。置之无用之地。自南阳至信阳一路。凡有邻楚州县、水陆要隘。如何设防。务须声势联络。相机进剿。为楚北援应。昨张芾奏、贼船已近道士洑。九江情形紧急。陆建瀛、所带兵力。亦甚单弱。必须该大臣等、选派精兵。驰往会剿。或派兵绕出安徽、迎头截击。不可专顾一面。致误事机。在守土官员。固当早谋捍御。而援兵观望不前。以致力竭失守。罪亦难宽。该大臣等、即传谕军营将弁。傥有派令援应、观望不前者。即行严办。至贼匪分布奸细。窥探军情。据荆州获犯、供有数十人。恐各路四散者甚多。并著严饬文武、随时密拏。勿堕奸计。所有郡县城濠、应行及早修浚之处。即行妥筹办理。将此由六百里各谕令知之。　　

○又谕、台涌、官文、贵升奏、荆州吃重、请添兵防剿一摺。武昌失守。荆州急宜严防。满营存城官兵、仅三千余名。实属单薄。现调陕西绿营兵一千名、饬令速赴荆州。又谕令琦善、陆应谷、将已抵南阳之西安驻防兵一千名。就近先行驰赴荆州。以备调遣。昨据罗绕典奏、由长沙挑带陕西营官兵五百名、并川勇、亳勇。前赴荆襄。刻下计可抵郡。著台涌等、会同熟筹。妥为布置。务期严密设防。以遏贼奔窜之路。仍宜严拏奸细。密设侦探。不可稍有疏懈。致误事机。将此由六百里加紧谕令知之。　　

○又谕、昨据张芾奏、贼船数百、已至黄州掠粮。是该匪已有东下之势。江甯省城。尤为紧要。现在陆建瀛、驰赴九江督剿。杨文定、行抵省垣。著会同该将军、副都统、督同藩司祁宿藻等、妥速筹商。遴派得力将弁。于江岸上游。扼要防守。遏贼东下之路。提督福珠洪阿、著即带兵前赴江甯。于城外要隘、密为布置。以卫省垣。至京口为江苏省城门户。并著会同该副都统、加意防范。毋稍疏忽。该匪攻城。惯用地雷。果能严密巡查。并于城外穵濠。何至堕其奸计。现在邹鸣鹤、计已到省。其在桂林守城。尚有微劳。贼情谅所深悉。著即帮同筹办。江甯城大兵单。守御必应严密。福珠洪阿、到省后。务当择要布置。以期水陆兜剿。不可稍有疏虞。将此由六百里加紧谕知祥厚。杨文定、霍隆武、文艺、福珠洪阿、并传谕祁宿藻知之。　　

○署河南巡抚陆应谷奏、据湖北孝感县知县李殿华、探禀武昌失守情形、钞录呈览。得旨。据李殿华等、详禀情形。阖城文武、兵丁、及百姓、不下数万。遭此惨毒。朕垂泪览之。犹自恨无德无才。不能感格上苍也。　　

○赏钦差大臣琦善、都统衔。专办军务。毋庸署河南巡抚。　　

○以户部尚书文庆、工部左侍郎哈芬、充经筵讲官。更部左侍郎邵灿、署经筵讲官。内阁学士许乃普、翰林院侍讲学士晋康、充文渊阁直阁事。　　

○实授叶名琛、两广总督。柏贵、广东巡抚。陆应谷、河南巡抚。张芾、江西巡抚、　　

○调山东绿营兵一千名、赴湖北荆州防剿。　　

○调山东青州驻防兵一千名、赴钦差大臣琦善军营剿贼。　　

○庚子。孝庄文皇后忌辰。遣官祭昭西陵。　　

○上诣慈宁宫。寿康宫前殿、行礼。后殿、问皇贵太妃安。　　

○谕内阁、徐广缙奏、遵查巡抚御贼被害一摺。览奏益增愤恨。调任山西巡抚、湖北巡抚常大淳、秉性忠贞。官声素著。前因粤匪窜扰湖南。即奏请严守岳州。并力筹武昌防守事宜。不料岳州文武、弃城失守。遂令逆贼长驱直入。径抵武昌。该抚督率文武官吏、婴城固守二十余日。竟被地雷轰发。省城失陷。该抚犹亲督守兵。登陴力战。誓死不退。为贼戕害。孤忠亮节。可悯可嘉。常大淳、加恩著晋赠总督衔。入祀昭忠祠。即照总督阵亡例赐恤。任内一切处分。悉予开复。应得恤典。该衙门察例具奏。寻奏上。予祭葬世职。谥文节。　　

○谕军机大臣等、徐广缙奏、查明湖北署抚臣殉难情菁一摺。已明降谕旨、将常大淳赐恤矣。岳州为水陆扼要之区。大营粮台。由此转运。自应择要设防。以为后路声援。向荣、现劄营洪山一带。与岳州大营、声势自必联络。惟贼匪占踞武汉之闲。游船已抵道士洑。其为意图东窜、而以别股牵掣我军。情形显然。现在北路尚有重兵。而东路陆建瀛等、兵力甚单。专望向荣飞派将弁、带兵绕出黄州下游。协同截剿。遏贼窜路。向荣、与苏布通阿等、尚知兵机。岂竟坐拥重兵、为该大臣前途保卫。任听下游失事耶。军营近来习气。推诿迁延。固属可恨。而统兵大员。用心亦复如是。前者桂林围解。留兵自卫。辄以恐贼回窜为词。不旋踵而全州失守。扰及楚南。今长沙围解。贼入岳州。弃而不守。旋复攻陷汉阳、武昌、而该大臣逗遛巴陵。又以恐贼南窜为词。试思贼匪遍满武汉之闲。掳船千计。其意非欲顺流东窜而何。江皖兵单力弱。又系财赋之区。贼若水陆齐下。大势将不可问。该大臣、统领数万重兵。即武汉尚未收复、不能全军东援。亦必须分拨精兵、保护下游。与陆建瀛会合截击。方为统筹全局。若竟以岳郡为藏身之固。以全师为自卫之谋。甘心失机。又蹈重罪。亦何面目对殉难官兵、及数万生灵耶。前有旨、令骆秉章、署理湖北巡抚。并令于荆襄两郡、择要驻劄。崇纶、未到以前。所有湖北省一切事宜。即著会同徐广缙、筹办。另片奏、江苏、福建等省饷项。仍应取道江西。解赴长沙。由原办粮台转运。其川省解到饷银。就近解往荆州、分投粮台支应等语。业经交部查照办理矣。将此由六百里各谕令知之。　　

○又谕、朕闻江中小孤山、为苏皖锁钥。有险可守。前据蒋文庆奏、饬令臬司张熙宇等、带领兵勇。前往扼要布置。自可遏贼东窜之路。前任漕运总督周天爵、侨居皖省。已有旨、令其协同蒋文庆、办理团练防剿事宜。或即在小孤山协防。或另择要隘处所、堵御截击。所带练勇、即归周天爵管束。以期调度得力。又闻安徽定远县知县金光筯、善缉土匪。扬州候选教职张积中、为士民所推重。著陆建瀛等、详加访察。如堪委任。即酌量差遣。将此由六百里各谕令知之。　　

○又谕、寄谕陕甘总督舒兴阿、陕西巡抚张祥河、昨据台涌等奏、荆州防兵。需饷孔急。请饬部就近筹拨。已交户部速议矣。现在武昌失守。荆州防堵。万分吃紧。陕省距荆州较近。著该督抚、于陕西省库存各款、移缓就急。酌量协济。迅速解赴荆州、以应急需。切勿迟误。陕西延绥镇总兵金万全、年力若保。于防剿事宜、是否可资得力。又前任江南提督尤渤、告病回籍。是否尚存。前任甘州提督马腾龙、闻其现在陕西汉中府。该员久历戎行。现在精力是否可用。著该督等、分别查明。如堪差遣。即行派令帮同办理防堵事务。将此由六百里各谕令知之。　　

○调兵部右侍郎李嘉端、为刑部左侍郎。以内阁学士许乃普、为兵部右侍郎。　　

○命前任漕运总督周天爵、协较安徽团练防剿事宜。太常寺卿恒福、赴河南军营。交钦差大臣琦善差委。　　

○赏太常寺卿廖鸿荃、以尚书衔致仕。　　

○以湖南护解军饷出力。予通判郑德基等、升用有差。　　

○辛丑。谕内阁、前因广西逆匪、窜扰湖南。赛尚阿、师久无功。特命徐广缙、为钦差大臣。就近督办。乃由梧州、抵衡州军营。业已迁延多日。长沙被围、两月有余。若非向荣、及地方文武、竭力守御。几致失事。及解围后。徐广缙、始抵长沙省城。而逆匪已乘虚复陷岳州。长驱北窜。直扑武昌。徐广缙、调度失机。罪已难逭。朕犹冀其戴罪图功。仅予薄惩。叠经严谕、令其督兵兼程赴援。乃藉词土匪牵掣。耽延不进。至今株守岳州。一筹莫展。惟向荣、及诸将、先后赶到武昌。与贼接仗。虽屡次获胜。而主将远隔数百里外。兵机紧急。何所禀承。汉阳既已失守。武昌省垣、又复沦陷。文武官员、兵丁人民、数万生灵。惨遭荼毒。朕引咎自责。寝馈难安。乃昨据徐广缙奏报、仍以防贼回窜为词。竟拟驻劄岳州。所有江面上下游、及汉阳北路一带。全未筹及。是直以岳郡为藏身之固。拥重兵为自卫之谋。甘心失机。大负委任。已革两广总督暂署湖广总督徐广缙、著革去署任。即行拏问。由张亮基、派员解交刑部治罪。向荣、自抵军营、两载有余。虽亦不免挫失。而桂林、长沙、两处守城。均能迅速赴援。追贼湖北。亦系该员首先赶到。朕用人略短取长。毫无成见。但能勇于任事。即可承受朕恩。向荣、著即授为钦差大臣。接受关防。赏还提督顶带。专办军务。所有军营文武。统归节制。有能奋勇立功者。据实保奏。其不遵调度。临阵退缩巧避者。即按律严办。值此剿贼吃紧之际。陆建瀛、琦善。向荣、虽分省统兵。实则共办一事。若彼此推诿。稍分畛域。不肯合力夹击。以致邻境被扰。滋蔓难图。朕亦惟有执法从事。决不姑宽。懔之。勉之。　　

○又谕、国家养赡兵丁。原为遇有军旅之事。共相奋勉。以期荡贼氛而保良善。今逆匪骚扰广西、湖南等省。特调吉林、黑龙江、兵四千名。皆精锐之兵。枪箭最为纯熟。必当克日埽除。迅奏肤功。第该兵等、由直隶、河南、地方经过。其中偶有无知之徒。因车辆饭食、向驿站妄加需索。沿途任意折挫民闲。则所谓保民者。实反害民也。傥有此等不知体统、妄生事端者。著该副都统等、立即拏交地方官、严行拘禁。据实参奏。朕必将犯法之人、照军法办理。决不宽贷。傥该副都统等、徇隐袒护。不行奏闻。经该督等奏参。不惟将犯法之人。从重治罪。必将该副都统等、一并严行置议。著此次派出监放官兵口分奖赏之王大臣等、于吉林黑龙江官兵到日。将此旨明白晓谕。其各遵行。　　

○谕军机大臣等、本日已明降谕旨、授向荣为钦差大臣。专办军务。将徐广缙、革去署任。即行拏问矣。逆匪占踞武昌。窥伺九江。贼船数百只。偪近黄州下游。九江等处、情形十分紧急。该大臣既膺重任。责无旁贷。著即遵前旨、迅速选派镇将、拨兵数千、前赴九江一带。遏贼分窜。仍随时知照陆建瀛、张芾、合力兜剿。无论水陆两路。万不可任贼东窜。其武昌汉阳之贼。并著相机进剿。以图克复。荆襄一带、及江北与河南交界处所。并随时知照琦善、陆应谷、派兵接应。本日已谕令琦善、选派精兵。交陈金绶、由河南陆路、驰赴安徽一带。绕出贼前。合力截剿矣。该大臣统领重兵。务当申明纪律。严加整顿。力洗从前迁延疲玩恶习。公明二字。时刻留心。军中奋力将弁。如邓绍良等、尚不乏人。提镇大员。均朕特简。岂无天良。但须调度有方。甘苦与共。自能同心协力。迅奏肤功也。将此由六百里加紧谕知向荣、并著将此旨传谕军中带兵各大员知之。　　

○又谕、据蒋文庆驰奏、军情紧迫。请饬分兵堵剿一摺。本日已授向荣、为钦差大臣。令其拣派镇将、驰往九江一带、扼要兜剿。又令陈金绶、即由河南、驰往安徽一带、帮同截击。该督抚等、即将本省、并已到各省官兵、妥为布置。防剿兼施。但不可坐待援兵。以致误事。将此由六百里加紧谕令知之。　　

</div>
    <div class="pagination">
<a href="清实录咸丰朝实录_page108.html">上一页</a><span>...</span><a href="清实录咸丰朝实录_page104.html">104</a><a href="清实录咸丰朝实录_page105.html">105</a><a href="清实录咸丰朝实录_page106.html">106</a><a href="清实录咸丰朝实录_page107.html">107</a><a href="清实录咸丰朝实录_page108.html">108</a><span class="current-page">109</span><a href="清实录咸丰朝实录_page110.html">110</a><a href="清实录咸丰朝实录_page111.html">111</a><a href="清实录咸丰朝实录_page112.html">112</a><a href="清实录咸丰朝实录_page113.html">113</a><a href="清实录咸丰朝实录_page114.html">114</a><span>...</span><a href="清实录咸丰朝实录_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
