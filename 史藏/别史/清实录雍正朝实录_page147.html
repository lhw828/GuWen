<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 147 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 147 页/共 216 页
  </h1>
  <div class="content">
   雍正九年。辛亥。春正月。乙丑朔。上于宫中拜神毕。御殿。王以下文武各官、及外藩使臣等。上表朝贺。停止筵宴　　

○朝鲜国王李昑、遣陪臣李桡等。表贺冬至、元旦、万寿节。及进岁贡礼物。赏赉如例　　

○戊辰。谕内阁。朕思惠黎元之道。莫先于除赋蠲租。使万姓均沾渥泽。陕西甘肃二省。经理军需数年。凡米粮刍牧车马牲畜之类。皆动支公帑备办。一丝一粟。不使扰民。然朕每念地方既有军务。纵不取办于民财。未尝不资藉于民力。而陕甘二省之民人。踊跃趋事。甚为可嘉。年来已屡降蠲赋之上□日。兹特再沛恩膏。将雍正九年西安所属额徵地丁银、蠲免十分之三。甘肃所属额徵地丁银、全行蠲免。该督抚等、可转饬有司。敬谨奉行。务令闾阎均沾实惠　　

○以湖广提督兼理陕西西宁西大通总兵官事冯允中、专管西宁总兵官印务。正红旗汉军副都统管承泽、署陕西西大通总兵官　　

○己巳。谕大学士等。直隶古北口、宣化镇、及督标兵丁内。著总督唐执玉、会同提督路振扬、拣选马兵一千名。派委官弁。领赴西安。山西太原、大同、两镇标营兵丁内。著巡抚石麟、会同该镇、拣选马兵一千五百名。派委官弁。领赴甘州。河南南阳、河北、两镇标营兵丁内。著总督田文镜、会同。该镇、拣选马兵一千名。派委官弁。领赴西安。并听大将军岳钟琪、署总督查郎阿调遣。再著湖广总督迈柱、将附近陕西之标营兵丁、预选二千名。听候调拨此所派弁员、俱著赏给一年俸银。再令该督抚等、宽裕帮给。兵丁各赏银三十两。给与两个月行粮月饷。马三匹。其派出官弁员缺。该督抚等、酌量委署。兵丁额缺即行召募补足。并行令岳钟琪、查郎阿知之　　

○庚午。命工部左侍郎马尔泰。协办西安军务正红旗满洲都统德成、协办青海噶斯军务　　

○副都统达鼐摺奏、噶斯卡伦。见被贼围臣将关防交与鼐满岱。并调取西宁绿旗兵三百名防范番子。臣亲率兵出边。往援柴旦木地方。若贼人败遁、即领兵追袭。得上□日、达鼐领兵前往应援格默尔等亦是。但奏称追袭、甚属孟浪。巴尔库尔之兵原为捣贼人巢穴而设。噶斯之兵。乃为驻防而设。若来犯噶斯之贼兵无多势均力敌。则即行巢□刀杀。傥以劲力扰动青海则噶斯隘口、属无用之地。即撤兵退至近边形胜之处。会集青海之兵。驻劄防守。傥贼势颇重、即领兵退入边内。尔从前曾将西宁之兵、调拨五百名。今又为番人调兵三百。如果番人有事、尔之三百兵丁、何能济乎。兵力宜聚而不宜分。频频分调。是何计策。防守边圉。较防守青海、尤为急务。目今只宜坚守。切不可急遽躁妄　　

○辛未。世祖章皇帝忌辰。遣官祭孝陵　　

○谕内阁。陕西甘肃地方办理军需。须用年力精壮、才可办事者命往。以备差委见在分部学习人员内。著该堂官保送。其候补、候选、及降革官员、无钱粮未清之案者。汉军人员。著该旗大臣拣选保送。满汉大臣等、若有深知之人。不论汉军汉人、亦准其举出。若该员身有挂欠处分果系才能出众。亦准该旗及满汉大臣等保送请上□日。此差往人员、著交与巡抚武格、许容、协办军需侍郎马尔泰、酌量差遣委用。将来办事若好、著该督抚等奏闻。加恩议叙　　

○又谕。喀喇沁三旗。土默特二旗。著派兵一千名、于二月间起程。至张家口外、形胜地方居住。令贝子僧滚扎卜、塔布囊罗布臧策布登统领前往。预备军营调遣。归化城兵丁、著派一千名、令都统艮敦统领。于二月间前赴凉州。听大将军调遣。其恩赏银两粮饷等项。俱照例给发　　

○命给北路副将军查弼纳昭武将军印。驰驿前赴军营　　

○癸酉。谕大学士等。甘凉二镇。皆系沿边重地。必须兵力富足、方可内为保障。外供调拨。著提督宋可进、于凉州召募兵丁二千名。甘州召募三千名。如甘州本地、不能足三千之数。可于宁夏召募补足。又西宁一镇。为青海门户。所关綦重。亦著召募二千名。此召募七千兵丁。俱照例马六步四。支给钱粮　　

○又谕。奉天兵一千五百名、著副都统额尔勤统领。黑龙江兵二千名、著副都统王常、索伦总管沙津统领。宁古塔兵一千五百名、著副都统乌查拉统领。察哈尔兵一千名、著总管达什统领。前往北路军营。应赏银两。宽裕赏给。其派出兵丁六千名、著各该处将军副都统等、照数将余丁充补　　

○宁远大将军岳钟琪遵上□日议奏。准噶尔逆贼犯界。所有添拨官兵事宜。臣详加筹画。派出固原提标兵二千名。委令庆阳协副将于义统领。陕西督标兵八百名。抚标兵二百名。檄调山西蒲州协副将沈力学统领。俱令随臣出口。至安西沙州、地处极边。其镇协标营兵丁、派调三千名。前赴巴尔库尔。则二处城守单弱。除督臣已调拨甘提标兵一千名外。臣又派甘州兵一千名。分拨安西沙州驻劄。但甘州地方紧要留汛之兵、不敷守御。而西宁为青海门户。亦宜防范。臣会同西安将军秦布、派出西安八旗兵丁三千名。令副都统苏穆尔济、统领一千名。前往西宁驻劄。再派一千名、随后赴甘州驻劄。其余一千名、接续起程。暂驻凉州。以候调遣。但西安领兵大员、除苏穆尔济、见今派往西宁外祗余副都统二员、留办公务。不便更行派委。伏乞钦点谙练军机大臣二员。从京城驰赴西安。以便统领兵丁。分赴甘凉。得上□日、朕前调拨凉州驻防赴肃之后。即著于西安满洲兵丁内、挑选一千名。交与副都统僧保、张正文、带领前往凉州驻劄。又念西宁为青海门户。特命副都御史二格、驰赴西安。带领绿旗兵一千名。满洲兵一百名。前赴西宁驻防。今岳钟琪将满洲兵一千名。拨往西宁。殊可不必。著仍遵前上□日。并传谕武格、马尔泰、俟二格到日。即于西安绿旗兵内。或督抚两标。或城守之兵。共拣选一千名。再会同秦布、挑选满洲兵一百名。令二格即行带领、前往西宁驻劄。其苏穆尔济带领之满洲兵一千名。即令带往凉州。俟僧保到凉之日。苏穆尔济仍回西安。其所拨驻劄甘州之满洲兵一千名。著张正文带领前往。听候调遣。至拨往凉州之兵。不必起身前去。仍在西安候上□日。西安副都统员缺。著署副都统拉萨立、驰驿前往署理　　

○宁远大将军岳钟琪又遵上□日议奏。甘州、固原、肃州兵丁。各派拨出口。甘肃地处边徼。留汛之兵。不容单薄。应各召募兵一千名。俱以马六步四补入。西安为省会之区。督抚两标兵丁、派调出师。所余无几。应共召募步战守兵、一千五百名。至固原标属、悉系内地无庸募补。得上□日、朕屡降谕上□日。以甘、凉、肃、西宁等处。皆沿边要镇。必得重兵驻防。既可弹镇边陲、又可分拨策应。今岳钟琪仅于甘凉二处、议募一千名。想未接到朕之谕上□日。又于见今巴尔库尔情形、未能确知。是以尚存轻事之意见。固原标属、虽系内地。但提标之兵、已拨二千名。则自应召募补额。西安督抚标之兵、既行召募。则自当仍遵原制、以马六步四充补。不得悉补步兵。可将甘、凉、固原、西宁、召募之事。传谕范时捷、宋可进、令其办理。其西安督抚两标应募之兵、著岳钟琪、查郎阿、武格、马尔泰、仍照马六步四之例。速行募足二千名。以充行伍　　

○甲戌。孟春。享太庙。上亲诣行礼　　

○遣官祭太岁之神　　

○乙亥。谕大学士等。准噶尔贼人。乘我西路军营不备。倾其丑类。犯我卡伦。盗赶驼马。总兵官樊廷等、领兵二千。转战七昼夜。击杀贼众。又将盗去驼马牲畜夺回。樊廷忠勇冠军。颇得胜算。总兵张元佐、副都统绰般、台吉衮布、三等台吉定匝拉锡、领兵应援。奋力夹攻。大败贼人。副将张朝良、以孤军被困。而能全师出围。凡此将弁。皆见义能勇。致身效力。均属可嘉。樊廷、著赏银一万两。给一等阿达哈哈番。张朝良、冶大雄、俱著赏银五千两。给拜他喇布勒哈番。张元佐、绰般、俱著赏银三千两。给拖沙喇哈番。台吉衮布著封公爵。三等台吉定匝拉锡、著授为扎萨克一等台吉。其余有功将弁。俱著大将军岳钟琪查明奏闻。加恩从优议叙。再著署内务府总管鄂善、驰驿前往肃州。于军需银两内。动支十万两。令大将军、将此番出征弁兵等。查明战功等第。按名赏给。至阵亡将弁兵丁。分晰查明造册具奏。从优赏恤。该督抚动用正项钱粮。于安西地方。建立忠勇祠。将阵亡之将士等、设造牌位致祭。俾义烈将士。永远流芳。以示朕崇奖忠勋之至意　　

○又谕。准噶尔贼众、犯我西路阔舍图卡伦。今虽败遁。或由噶斯一路。遣兵扰乱青海地方。劫掠马驼羊畜。亦未可定。二等侍卫殷扎纳、著加副都统衔。前往青海。传谕各扎萨克。于左右翼拣选兵丁一万名。令王额尔得尼厄尔克托克托奈、会同王盆苏、克汪扎尔、公阿拉布坦扎穆苏、公阿喇布坦、统领。在青海紧要适中之地驻劄。派出之官员。照伊品级、赏给半年俸银兵丁。每名赏银五两。再著内大臣克什图、前往青海与王额尔得尼厄尔克托克托奈等。一同管理。克什图所管阿尔泰一路台站事务。著上都打布孙脑儿总管五十四、张家口管站郎中伦岱办理　　

○又谕。前令查弼纳、与顺承郡王锡保、同办军营之事。今大将军傅尔丹、既不领兵前赴西路会巢□刀。查弼纳、仍以副将军。协同傅尔丹、办理军务。其昭武将军印信。查弼纳携至军营。交与傅尔丹收贮。将来查弼纳有分路带兵之时。即用此印　　

○又谕。西北两路。或尚有应拨兵丁之处。朕思归化城、乃通行两路之地。著理藩院传谕四十九旗扎萨克等。按旗均算。派出精兵五千名。由各该游牧处。于二三月间、前后起程。沿途牧放马驼。至归化城会齐。择形胜地方驻劄。以备调遣。其需用口粮、于归化城仓支领。月饷、于张家口同知存库银内动支。户部核算。寻议。科尔沁等十旗。应派兵一千八百一十五名。乌朱穆秦等十旗。派兵五百六十九名。翁牛特等十一。派兵一千三百二十四名。四子部落等六旗。派兵二百三十二名。鄂尔多斯等六旗。派兵一千六十名。共兵五千名。各派协理台吉、管旗章京、副管旗章京、参领、佐领、骁骑校等员。令苏尼特王垂际功苏隆统领。巴林王桑里达扎赖忒、贝子特古斯协理。再于归化城内。派兵一千名、参领二员。佐领四员。骁骑校四员。令副都统塔尔马善统领。其银米等项、照例支给。从之　　

○丁丑。以镶白旗汉军副都统补熙、署直隶天津总兵官　　

○命镶蓝旗汉军副都统范时绎、往陕西办理军需事务　　

○辛巳。祈谷于上帝。上亲诣行礼　　

○以左都御史史贻直、协理吏部侍郎事　　

○云南提督张耀祖、缘事革职。升贵州安笼总兵官哈元生、为云南提督。云南镇雄参将韩勋、为贵州安笼总兵官。云南督标中军副将徐成贞、为云南昭通总兵官。广西新泰副将董芳、为云南临元总兵官　　

○癸未。谕内阁。刘声芳在太医院效力有年。屡加特恩。用至户部侍郎。伊于部务、茫无知识。上年夏秋间。朕体偶尔违和。伊并不用心调治。推诿轻忽。居心巧诈。深负朕恩。著革去户部侍郎。仍在太医院效力赎罪行走。其从前所赏伊子荫生、及举人。俱著革退。户部侍郎员缺。著左都御史史贻直兼理。冀栋、朕闻其通知医理。加恩用至副都御史。乃伊识见昏庸。遇事推诿。著革去副都御史。补授御医之缺。效力行走　　

○甘肃巡抚许容疏言。甘省地方员缺。冲要居多。且办理军需。俱须干员。请于直隶、山东、河南、山西四省。见任同知通判州县内。令该督抚各拣选才具优长。办事勤敏者五员。咨送来甘。委办差使。遇有要缺。即行题补。得上□日、著照所请行。山东见有赈恤之事。正须干员经理。不必拣选咨送　　

○甲申。谕大学士等。准噶尔贼众。侵犯西路汛界。盗窃驼马。乘我不备。事起仓猝。其力战克敌者、甚属可嘉。而授命疆场者、尤为可悯。前已降上□日令建忠勇祠。春秋祭享。以表忠节矣。兹应赏给世职。令其子孙承袭。永志恩施。副将徐宗仁、著给与拜他喇布勒哈番。守备刘贵才、刘芳雨、李国勋、俱著给与拖沙喇哈番。其应得恤典。仍著该部察例具奏。千总王大谟、徐维新、外委把总方正、刘世勋、俱著该部从优议恤。此外如有应加恩恤之弁员。俱著大将军岳钟琪、查明具奏。凡阵亡兵丁。于恤赏定例之外、俱倍加赏赐。其随役人等。有受伤亡故者。照兵丁恤赏定例给赏。朕今以酒三爵。遥酹阵亡将士。著署内务府总管鄂善、将酒赍往军营。凡阵亡将士。每名以羊一只奠祭。宣朕悯恻伤悼至意。朕不得已而用兵。本期全师克敌。不损一人。乃为至愿。岂必捐躯致命。始称效忠报国乎。今此阵亡弁兵。朕虽加恩优恤。而恻怛不忍之念。愈觉难释于怀。著鄂善将朕谕上□日、遍行宣布。令众知之。至所赏赉银十万两。鄂善至军营时。或与大将军岳钟琪、或与护大将军印务纪成斌、分别将弁兵丁建功出力之等次。秉公赏给。务使均沾恩赐。以示国家酬庸奖勋之令典　　

○命庄亲王允禄、管理正红旗满洲都统事务。以镶红旗汉军副都统富昌、协理都统事　　

○乙酉。谕内阁。朕闻洞庭一湖。绵亘八百余里。自岳州出湖。以君山为标准。一望杳渺。横无涯际。而舵杆洲居西湖之中。去湖之四岸。或百余里。或二百余里。舟行至此。傥遇风涛陡作。无地停泊。亦无从拯救。多有倾覆之患。昔人曾经创议。若于此处建筑石台。则狂风巨浪之中。商船有挽泊之所。实有裨益。祗以水中立基。工用浩繁。事不果行。朕以勤求民瘼为心。凡内外远近地方。疏浚修建工程。可以利济群生者。无不乐为兴举。况商贾行旅之往来。可以避风波之险、而登衽席之安。尤事之亟宜举行者。查营田水利衙门、有存公银二十万两。著解送楚省。交与总督迈柱、会同巡抚赵弘恩、遴选贤能之员。相度。估计。悉心经理。建筑石台。以为行舟避风停泊之所。务期修造坚固。垂诸永久。毋得草率塞责　　

○丙戌。谕大学士等。此次准噶尔之事。出于不备。总兵官樊廷等、率领弁兵。奋勇先登。以寡敌众。兵丁中有冻伤手足者。有冒犯锋镝者。此等甚为可悯。著传谕大将军岳钟琪、令其各还内地营汛。另选兵以代之。至将弁等、虽与兵丁不同。亦当曲为体恤。樊廷为军功之首。朕欲擢授提督。并令回居任所。军前山永副将张朝良、降上□日升为重庆总兵官。其印务暂令他员署理。凡此御贼有功之将弁。自总兵以至千把。朕意俱遴员代其职任。令暂回内地本任、以息劳肩。若云领兵大员、一时难得其人。朕已简选石云倬、马纪勋、王绪级、张存孝等数人。命往军前。皆可充总兵之选。况此后进取之策。正须从容经理。目前并非进巢□刀之时。伊等暂时休息。将来大举。再赴戎行。未尝不可也。著岳钟琪悉心妥议密奏以闻。樊廷统兵在外。遣人报知大营。而外委把总马能、不畏贼锋。阅历险阻。以通音信。著以守备用。赏银五百两。其同马能报信之二人。及越山赴营之弁兵。并著查明从优叙赏　　

○以奉天复州城守尉珠海、署理奉天熊岳副都统事务　　

○丁亥。谕内阁。山东地方。上年遭值水患。穷民乏食。朕心轸念。屡颁谕上□日。并遣大臣赐粟赐金。加恩赈济。不忍使一夫不获其所。又念该省上年禾稼歉收。则今春青黄不接之时、米价必致腾贵。特命截留邻省漕粮三十五万石。拨运奉天米谷二十万石。减价平粜。以惠济闾阎。朕之为东省民食计者。亦备极筹画矣。细思上年济兖东三府之被水、较平时为甚。今发粟平粜。固不虑价值之高昂。而赤贫之民。仍苦于籴买之无力。且闻被水之后。有糊口转徙四方者。今各省渐次资送回籍。此等民人回籍之后。无以为资。势必至于失业。深属可悯。著侍郎刘于义、牧可登、巡抚岳浚。确查实在穷民、无力籴买谷石者。再给两月口粮以恤其困苦。资其耕作。查济兖东三府。尚有存仓谷四十万石。即将此为散赈之需。傥不敷用。再将截留之漕米、以二十万石平粜。以十五万石增添散赈。著该侍郎等遴选贤员。作速分途办理。使黎民均沾实惠。并传宣朕上□日。晓谕百姓等。受朕格外之恩。当乘此春和、努力耕种。勿因失业而作邪僻之事。勿因困厄而怀怨尤之心。果能祗遵朕训。则豫顺之气。自能感召天和。赐以安全之福。思之勉之　　

○又谕。据纪成斌奏报。北山之贼。已退。而鄂龙吉一带。尚有贼营驻劄。我军贮粮之处。宜筹画万全。图呼鲁克收粮之笔帖式奇书、以二百余人。竭力卫粮捍贼。贼众围困数日。能固守粮营。保全军实。深属可嘉。著赏与拖沙喇哈番。再赏银五百两。其同在图呼鲁克之弁兵。著岳钟琪、查郎阿、查明到日。从优叙赏　　

○授镇国公诺音托和女、为乡君。壻德玉、秩四品　　

○戊子。授理亲王弘皙第六妹、为郡主。壻彭素克拉锡、为和硕额驸。第七妹、为县主。壻齐旺多尔济、为多罗额驸　　

○封喀喇沁塔布囊罗布臧策布登、为辅国公　　

○己丑。赐大学士张廷玉、赞猷硕辅。蒋廷锡、万几贤辅匾额　　

○庚寅。谕内阁。上年江南邳宿等十八州县。遭值水患。穷民乏食。朕心深切轸念。特命大臣、会同该督抚。动帑发粟。抚绥赈恤。增给口粮之数。加添散赈之期。并赏给修葺室庐之费。务使被水黎民。咸登衽席。今据该督抚等奏报、正月十五日。已满散赈之期。朕思江南麦熟。在四月之杪。其间青黄不接之时。尚应为之筹画。虽本省邻境。皆有平粜之米谷。而赤贫之民。无资籴买者。仍复艰于糊口。深可悯恻。查扬州盐义仓。有积谷数十万石。原备赈济之用。著动支二十余万石。加赈穷民四十日口粮、以济其困乏。资其耕作。该督抚会同钦差侍郎彭维新等、悉心奉行。并晓谕百姓。乘此春和。尽力南亩。勿再游手失业。有负朕痌瘝轸恤之至意　　

○辛卯。转吏部右侍郎彭维新、为左侍郎。调礼部左侍郎兼内阁学士行走吴士玉、为吏部右侍郎。兵部右侍郎胡煦、为礼部左侍郎。升内阁学士任兰枝、为兵部右侍郎　　

○署直隶总督唐执玉疏报。保定冀州等三府州、开垦雍正八年分田地八十一顷有奇。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之一百二



大清世宗敬天昌运建中表正文武英明宽仁信毅大孝至诚宪皇帝实录卷之一百三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。二月。甲午朔　　

○乙未。谕内阁。山东济南、兖州、东昌三府。从前积谷甚多。因去年水灾之后。朕特命大臣动发仓粮赈济。用谷一百八十余万石。又念今春二三月间。青黄不接。小民粒食维艰。再发仓谷二十万石。截留漕米二十万石。重赈两月。是三府各州县存仓谷石。俱作赈济之用。虽登、莱、青三府。尚有存仓之谷。百余万石。而转运甚难。与济、兖、东三府无益。况天时不可预必。自宜早为筹画积贮之计。查去岁直隶收成颇丰。目今米价亦平。或从直隶采买米石。令回空粮船运至东省。或将南漕截留数十万石。分贮水次州县。尔等详悉查议。再、德州现有驻防兵丁。应否于德州照天津建仓之例。起建仓廒。以备每年截留存贮。傥河南、山东、有需用米石之时。则一水可通。似属有益。尔等一并确议具奏。寻议、通仓现存新收粟米十八万石。请动拨十五万石。再支户部库银、往通州天津等处。照时价采买粟米五万石。分交回空粮船带往山东。暂于德州、临清二处收贮。并著该督抚、将二处仓廒、酌量添盖。再令奉天将军等、动拨米二十万石。于五月内运至天津大沽口。天津总兵等、接运至德州。交与山东巡抚、酌量分拨。其东昌以下近水州县。应截留湖广、江西、漕粮三十万石。转运存贮。俟今年秋收后。将存贮之米。或全行易谷。或一半易谷。令该抚酌量办理。其应补谷八十万石。于壬子癸丑两年。采买完补。从之
  </div>
  <div class="pagination">
   <a href="清实录雍正朝实录_page146.html">
    上一页
   </a>
   <span>
    ...
   </span>
   <a href="清实录雍正朝实录_page142.html">
    142
   </a>
   <a href="清实录雍正朝实录_page143.html">
    143
   </a>
   <a href="清实录雍正朝实录_page144.html">
    144
   </a>
   <a href="清实录雍正朝实录_page145.html">
    145
   </a>
   <a href="清实录雍正朝实录_page146.html">
    146
   </a>
   <span class="current-page">
    147
   </span>
   <a href="清实录雍正朝实录_page148.html">
    148
   </a>
   <a href="清实录雍正朝实录_page149.html">
    149
   </a>
   <a href="清实录雍正朝实录_page150.html">
    150
   </a>
   <a href="清实录雍正朝实录_page151.html">
    151
   </a>
   <a href="清实录雍正朝实录_page152.html">
    152
   </a>
   <span>
    ...
   </span>
   <a href="清实录雍正朝实录_page148.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
