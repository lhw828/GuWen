<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 130 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 130 页/共 505 页</h1>
    <div class="content">○谕议政王军机大臣等、吴棠奏、官军攻剿围蒙贼垒。及宿捻猬集。情形危急。请饬劲旅援皖各摺片。陈国瑞一军。与姚广武、英翰等军约齐。分路进攻围蒙贼垒。于贼营丛杂之中。冒雨越濠夺垒。将弁兵勇。受伤五百余名。阵亡三百余名之多。似此情形。蒙城固已十分危殆。而陈国瑞之军。损折日多。殊堪痛惜。不惟无救于蒙围。且恐苗逆乘机出扑官军营垒。凶焰更张。吴棠所拨各军。又不能不先顾临涣粮道。如或蒙城不保。该逆得以据为北路巢穴。即使援师大集。攻剿更难措手。僧格林沁现已由东督兵赴豫。著即于抵豫后迅速布置。赴皖救援。先解蒙城之围。其豫境各捻。应即如何。分路堵剿。筹度机宜。可即交张之万、毛昶熙等办理。该大臣即督饬各军。先行剿办苗逆。设法保全蒙城。俾有进兵之地。该大臣务当先其所急。迅即筹办。不可为豫捻所牵。致令苗党得以愈益鸱张。负嵎自固。陈国瑞兵力本不甚厚。奋力血战。徒多损失。该营所需炸炮等项。并著僧格林沁饬催各营。迅即分拨解往。以资利用。李世忠所部。与富明阿统领各军。分南北岸进兵。该提督效用正殷。即著曾国藩加之激励。饬令迅速进攻。并饬驻扎颍六各军分路并进。以制贼势。富明阿所督各军。仍与唐训方会商。设法援应蒙城内外诸军。力图保全。并与陈国瑞熟筹进攻机宜。毋徒冒进。致挫军威。僧格林沁所督各军。马多步少。淮河南北一带。汊港纷歧。利于步战。所有一切驰逐攻坚之事。著曾国藩、富明阿、唐训方、严饬楚军。奋勇当先。不准因僧格林沁督军前来。观望推诿。致有贻误。将此由六百里各谕令知之。　　

○又谕、官文、严树森奏、亳捻分股窜扰鄂疆。水陆叠剿获胜一摺。捻匪由豫省窜入楚北钟祥县境。折回随枣。历随州德安应山以至孝感云梦。复方股由随州之茅次畈。南趋京山天门至应城之长江埠。均经官军水陆截剿。叠获胜仗。官文等现饬各军分道窜追。著即饬令在事文武。实力堵剿。务将各匪就地歼除。毋任旁窜。其王金奎一股。复有由豫省临颍舞阳一带窜扰鄂疆之信。著官文、严树林、分布兵勇。严密遏截。并著张之万迅速派兵截击。杜其窜鄂之路。随枣应山一带。接壤南阳信阳。该匪被鄂省追剿紧急。势必回扰豫疆。应城孝感一带。距皖省西界较近。亦应防其窜入。著曾国藩、张之万、各于交界地方。派兵防堵。会同鄂军前后夹击。毋任匪踪奔突。毫无拦阻。此次捻股分扰鄂豫两省。飘忽靡常。往来如织。曾国藩、张之万、务当与官文等、合力同心。将该逆痛加埽荡。毋得各顾本境。强分畛域。致令匪踪蔓延。是为至要。将此由六百里各谕令知之。　　

○以湖北德安、应山等处剿匪获胜。赏副将唐瑞廷巴图鲁名号。副都统安图等加衔升叙有差。予阵亡副将李春华等十九员祭葬世职加等。入祀死事地方暨原籍昭忠祠。　　

○以江苏水师遗失炮船。革参将陈浚家、游击黎占雄职。仍留营。　　

○予安徽蒙城阵亡都司李福、守备马敬、千总曹学纯、祭葬世职加等。


大清穆宗继天开运受中居正保大定功圣智诚孝信敏恭宽毅皇帝实录卷之八十一　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。冬十月。甲戌朔。享太庙。遣醇郡王奕譞恭代行礼　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○上诣绥履殿问慈安皇太后安。平安室问慈禧皇太后安。至癸卯皆如之。　　

○以神灵显应。加江苏宿迁县金龙四大王封号曰敷仁。河南陈留县黄大王封号曰护国。朱大王封号曰显应。　　

○颁同治三年时宪书。　　

○试中式武举黄大元等五十一人于太和殿前。　　

○乙亥。谕内阁、阎敬铭奏、东省渐次肃清。恳请回籍终制一摺。阎敬铭以丁忧臬司。破格夺情。擢膺疆寄。原因山东省军务吏治。皆须力加整顿。而阎敬铭平日办事朴诚。是以特资倚畀。该署抚受此不次特恩。宜如何激发天良。力图报称。现在淄川邹峄各匪。及东昌府属降匪。虽经僧格林沁督兵剿洗。次第歼除。而宋逆在逃。余匪未靖。叠经谕令该署抚督属摉捕。务绝根株。况东省吏治颓靡。尤宜及时振作。以挽积习。一切应办事宜。均关紧要。遽请终丧。迹则本于守经。意实近于诿卸。且该署抚于到省后。沥陈兵团积弊。谓宜认真整饬。并有一事未善即一日不敢偷安之语。该署抚任事半年。扪心自问。所整饬者果何事耶。乃因贼匪稍靖。辄称四境已清。军旅已息。故作粉饰之词。冀遂卸肩之计。大失朝廷倚任之意。阎敬铭著传旨申饬。所请开缺终制之处。著不准行。　　

○又谕、阎敬铭奏、请将庸劣不职之盐场各员。分别革职休致一摺。山东永利场大使范春城。永阜场大使彤墀、于该场盐垣濠堑。并不随时饬商修理。致启枭匪窥伺之心。声名亦甚平常。均著即行革职。官台场大使姚德用、年近七旬。办事昬愦。著以原品休致。以上各员。均有未完灶课。著先行撤任。予限三月。协同接任之员赶紧徵激。傥逾限不完。即著严参治罪。　　

○谕议政王军机大臣等、基溥等奏、永陵要工告竣。绘图呈览一摺。据称神树倒势吃重处所。南北搘架。三路保护稳固。其扑压启运殿后坡。及折倒曹□少朽。均已清理。而神树微压处所。亦用大木搘拄。并将宝顶甎土敬谨归安。复用净土培修圆整。要工一律完竣等语。办理尚为妥协。基溥等现有应行查办事件。著即督饬随带司员。将交查之件。迅速办结。并著玉明饬令关防各官。敬谨守护。毋稍疏懈。将此各谕令知之。　　

○又谕、僧格林沁、刘长佑奏、追剿朱登峰股匪。全数捦获正法一摺。逆匪朱登峰等。均系屡降屡叛之贼。此次被剿穷蹙诈降。经官军合围剿捕。全数捦获正法。其在逃之程敬书、张广得二犯。著刘长佑严饬地方官实力摉捕。毋任幸逃法网。现在直东境内。虽无成股贼踪。惟逆首尚未全获。大名河闲一带。伏莽尚多。难保不因僧格林沁大军赴豫。余烬复然。僧格林沁在大名与刘长佑会晤。自必将一切未尽事宜。告知该督。著即责成刘长佑。督饬文武员弁及地方官吏。认真摉剔。务绝根株。经此次谆谆训诫之后。傥在事各员。并不实力奉行。致余匪复相煽惑滋事。重烦兵力。惟刘长佑是问。懔之。将此由五百里各谕令知之。　　

○又谕、僧格林沁等奏、追剿朱登峰股匪。全数捦获。曾国藩奏、蒙城粮尽援绝。恐难持久各情形。富明阿奏、驰援蒙城。并招抚各圩。拟分路进取各摺片。直东股匪。节经僧格林沁督师摉剿。歼捦殆尽。其在逃之宋逆。及零星余匪。叠谕刘长佑等严密拏办。谅不难悉数弋获。僧格林沁现由延津渡河。赴豫剿捻。此时豫捻窜扰何处。未据张之万飞章入告。僧格林沁入豫境后。察看贼氛。如情形并不甚重。即当由归德一路进兵。先拯蒙城之急。昨据吴棠奏、接准侍郎国瑞函称。以直东军务肃清。邹县兵马整齐。拟由韩庄取道徐州。南征苗逆等语。凤凰山附近地方。有无余匪潜。匿如无须国瑞驻师镇压。即著饬令该侍郎。迅由徐宿一带前进。俾附逆各圩。咸知僧格林沁大兵将到。各思投诚效顺。则苗逆之势渐孤。剿办自易得手。况被胁练圩。非尽甘心从逆。叠据富明阿、唐训方奏、遵旨出示招抚。现有练董田端书、张大儒等、将苗逆粮台焚毁。聚集二万余人。图攻下蔡。若乘此机会。悬以重赏。予以优奖。而以劲旅继其后。提挈而鼓舞之。则各圩之反正者必多。而蒙城之围。可期立解。并著僧格林沁迅速妥筹办理。富明阿现已驰赴蒙城。兵力渐厚。著再申明前谕。前饬陈国瑞等并力进攻。或分兵赴全家集。扼扎涡河上游。截贼粮运。以牵制贼势。均著富明阿相机妥办。惟富明阿拔营后。新抚各圩。未免失望。必得大军镇抚。方足以维系人心。王才秀蚌埠一军。尚嫌单薄。著唐训方添拨兵勇。前赴长淮卫等处驻扎。以壮声势。李世忠援临之军。已有万人。该提督既系力图报效。即可借资其力。并著曾国藩乘机利导。饬令分攻苗逆老巢。檄调蒋凝学规取寿州。唐训方亦即率师进图怀远。务期四面兜剿。使该逆首尾不能相顾。自不难捣穴捦渠。切不可彼此观望。予贼以可乘之隙。致有贻误。陈大＜?氵喜＞股匪。由随州窜近黄州。势将阑入皖境。曾国藩仍当抽调得力将领。会同鄂军。前截后追。以收夹击之效。毋稍大意。曾国藩另片奏、请留道员黄冕经理江楚海运。及筹办米盐互市事宜等语。黄冕著暂缓赴粤。准其留于苏皖。听候曾国藩差委。该道员曾任江苏知县。声名狼藉。颇不理于众口。此次曾国藩饬令经理海运等事。不过节取其长。以供驱策。曾国藩仍当随时留心。秉公察核。如黄冕故熊复萌。仍有贪横恣肆情事。即当据实严参。毋得以奏留在前。稍涉瞻徇。将此由六百里各谕令知之。　　

○又谕、英桂奏、探闻宋逆余党。扰及易州一带。已饬沿边文武防守。以杜窜越。并探得陕省鄜州所属之洛川宜君两县。另有回匪滋事。势甚猖獗各摺片。宋逆被官军击败后。只身潜逃。现在直东已无成股贼匪。而零星败匪。豕突狼奔。直隶易州一带地方。与山西接壤。自应严密防范。即著英桂严饬庆德等。督率在防兵勇。认真堵剿。毋令扰及完善。陕省洛川宜君。毗连韩城郃阳等县。该处回匪复炽。亟应及早扑灭。以免蔓延。多隆阿现已督军西趋。此次洛宜两属。回匪复张。或恐欲牵掣我师。即著多隆阿、张集馨、派拨得力将弁。驰赴该处一鼓翦除。至晋省荣河河津等县。均与洛宜仅隔一河。吉州等处。亦相距该处不远。尤应处处严防。以杜该回匪窜越之路。总兵和昌所统官兵。仅数百名恐其不敷堵剿。英桂务当严饬该护镇等。会同沿河各地方官。激励民团。严为守御。以杜窜扰。将此由六百里谕知多隆阿、英桂、并传谕张集馨知之。　　

○丙子。谕内阁、现值天气渐寒。实录馆人员。朝夕恭纂书籍。著加恩于例支柴炭外。十一月、十二月、正月、每月赏银五十两。在广储司支领。　　

○谕议政王军机大臣等、张之万奏、捻匪由鲁山南召南趋。剿击获胜。并攻破王寨。请留善庆暨黑龙江余丁察哈尔马匹各摺片。张总愚股匪。由登封汝州窜入鲁山县境。经官军追至该县之大营集。进剿获胜。贼复窜扑南召县城。为守城兵练击退。并经张曜督军追及于城南十里铺续获胜仗。该匪遁至口字河迤南。扼拒山口。未能抢入。此股捻匪。人数众多。现被偪剿南趋。势必西窜商雒。南窥宛楚。该处系三省扼要之区。山岭丛杂。且与镇平内乡接壤。偪近武关。为多隆阿大营转运军火之路。亟应加意严防。张之万务当督饬张曜。派拨劲旅。严扼镇平内乡交界险要。毋令西窥陕境。仍督率永奎、王文行等各队。与张曜所部。就南召山内四面围剿。毋令他窜。并知照楚军迎头会剿。以期迅埽逆氛。陕南兴安一带。遍地贼踪。傥被此股捻匪窜入。句结蔓延。益难收拾。著刘蓉、张集馨、督饬商雒文武各员。鼓励兵团。严密堵截。一面各照李云麟就近防剿。并著多隆阿筹拨兵勇。扼守武关。毋令该匪阑入腹地。至襄樊随枣一带。为捻匪由豫窜楚熟径。著官文、严树森、迅饬在防将士。扼要固守。毋令扰近边界。僧格林沁现已督兵由大名前赴豫省。傥此股捻匪。因陕楚两路防堵严密。折回东窜。即著迎头截击。痛加歼戮以殄狂氛。至豫省正息各境。伏莽未清虽经总兵李殿元将该匪击散。截杀百余名。平毁寨墙。而逆首并未就获。仍虑余烬复然。著张之万督饬李殿元、并该地方文武。迅将张正渭等首夥各贼。悉数歼除。毋留余孽。萨萨布已由归德驰赴临淮。即著唐训方、饬令管带马队。听候调拨。现在豫省贼势鸱张。官军马队。统带乏人。善庆适带黑龙江余丁行抵豫境。著照该抚所请。准其留于豫省。并将拨往临淮之黑龙江余丁五百名察哈尔一千匹。一并留豫。归善庆统带。以资防剿。再本日据李鸿章奏、刘长佑派赴上海招募楚勇之参将吴永敖、已由李鸿章拨给银三千两由沪渡江。顺途招集楚勇。驰回馆陶。此项楚勇。能否留于豫省助剿之处。已谕令刘长佑酌量办理矣。将此由六百里谕知僧格林沁、官文、严树森、多隆阿、刘蓉、张之万、唐训方、并传谕张集馨知之。　　

○又谕、前因直东防剿吃紧。经刘长佑派委参将吴永敖、驰赴上海。招募楚军一千名。兹据李鸿章奏称、另在洋税项下。动拨银三千两。交吴永敖支领。由沪渡江。顺途招集楚勇。驰回馆陶大营助剿等语。现在杨淀一、朱登峰等股匪。节经官军追剿歼除。其未获逆首程敬书等。及零星余匪。昨经谕令刘长佑严饬地方官实力摉拏。谅不难克期蒇事。且李明惠等兵勇。前已谕令仍回直隶。归刘长佑调遣。似兵力亦已敷用。豫省捻踪肆扰。兵力甚单。防剿诸形吃紧。此项新募楚勇。如非直隶军营所必需。即可由该督咨行张之万。拨赴河南。助剿捻匪。著刘长佑酌度情形。奏明办理。将此由六百里谕令知之。　　

○又谕、李鸿章奏、攻克五龙桥贼垒。援剿吴江。击败嘉湖大股。并击退无锡援贼各摺片。五龙桥为苏州下太湖之锁钥。该逆凭河筑垒。以出入太湖而通浙贼之气。经程学启等督军分路进攻。立破五龙桥贼垒。其嘉湖窜扑吴江同里之贼。复于长板桥等处。叠次被创。百龙桥八坼一带。贼营密布。直至平望。复经程学启督军进击。生捦伪贵王陈得胜及悍贼千余。共破贼营三十余座。追至平望。该逆望风奔溃。立将平望西首大桥拆毁。逆匪三万余人。逃出不及一半。实足申天讨而快人心。现在苏州娄门葑门盘门。各路俱断。嘉湖援贼。复受大创。事机甚为顺手。著李鸿章即饬五龙桥宝带桥长生桥水陆各军。严密扼扎。毋致为贼所乘。惟忠逆纠合各伪王大股。萃于西路。力援无锡。以护苏城。援贼一日不清。则苏锡势难进取。现在护逆受创于芙蓉圩。侍逆亦为刘铭传等逐退高桥。其锋已挫。即著饬令各军。合力并图忠逆。先将该逆大股痛加剿戮。再行设法攻城。惟值此苏贼穷蹙各军屡胜之余。尤当稳扎稳进。相机进取。不可稍有挫失。将此由六百里谕令知之　　

○派肃亲王华丰、都察院左都御史载龄、镶黄旗汉军都统春佑、校阅中式武举马步射技勇。　　

○予江苏无锡阵亡守备杨人杰、把总但成喜、祭葬世职加等。　　

○予河南正阳阵亡守备刘泰成、把总陈大德、祭葬世职加等。　　

○予江苏合门殉难光禄寺署正金肇元、训导吕成恕、祭葬世职。眷属旌恤如便。　　

○丁丑上御养心殿。引见中式武举。亲定甲乙。　　

○谕内阁、刘长佑奏、滦州知州祁之鑅捐升知府。所遣滦州一缺。请以卢龙县知县倪人坰调署等语。祁之鑅一员。前据刘长佑于本年八月闲。甄劾守令各员案内。以该员阘茸无能。奏参革职。此次片内仍以滦州知州捐升知府声叙。似于前奉谕旨。竟未之闻。即使部文行知。或有迟滞。而该督以自行奏参甫经两月之件。何至毫不记忆。况此等庸劣之员。既经查明。即当于奏参时。另拣贤员代署。以肃吏治。又何待该员捐升始行委署。殊属不合。刘长佑著交部议处。其因何前后舛错。祁之鑅被参与报捐。孰先孰后之处。著刘长佑明白回奏。至祁之鑅知州尚难胜任若任其捐升知府。似此阘茸无能之辈。安望其表率属员。整饬地方。著该部即行查明。所有该革员捐升知府之处。著不准行。如该革员业已报捐。即著仍行革职。以肃官常而重吏治寻刘长佑奏、祁之鑅捐升在先。被参在后。报闻。吏部议、刘长佑照含糊题奏私罪例降一级留任。从之。　　

○又谕、前据刘长佑奏、镇国公桂池府中管事官员张应参即张小曾等。私发谕帖至怀来县诓提监犯。当经降旨。令宗人府饬令桂池交出张应参等交刘长佑归案严审。嗣据宗人府奏、据桂池呈称。张应参系已革刑部主事。并非该府管事官等情。复经谕令刘长佑严切根究。并经步军统领衙门、将张应参之妾张刘氏等。解交直隶归案。兹据刘长佑奏称、审讯曲大即徐大等、供称张应参与桂池平素交好充当府内管事官员。又据张应参之妾张刘氏供、亦称张应参经管该府事件属实。并有桂池遣人至其家送信。前事有伊一人承管。属请放心之语。是张应参之闻拏逃避。桂池难保无串同舞弊情事。案关宗室世爵。碍难由外提讯。请饬交刑部会同宗人府审办等语。著刘长佑将全案人证卷宗解交刑部会同宗人府严行审办。勒令桂池将张应参、兆惠等要犯交出。一面著步军统领衙门顺天府五城严拏务获。　　

○又谕、唐训方奏、委署府州县等官。与例未符。恳恩俯准。以重地方一摺。据称安徽用兵年久。人民雕敝。淮北又当多事之秋。亟应慎＜??闲＞贤能。以资安抚。现署凤阳府事候补知府李衔华、系军功保留未经引见之员。代理五河县事县丞汪厚圻、系例应赴选之员。署宿州事江西候补知县张云吉等五员。均系随营差遣之员。委署各缺。与例稍有未符。惟人地实在相需。恳恩俯准署理。并请将汪厚圻等留于安徽补用等语。著照所请。李衔华、准其署理凤阳府知府。汪厚圻、准其代理五河县知县。江西候补知县张云吉、准其署理宿州知州。江苏候补知县蔚元埙、准其署理全椒县知县。前任四川梁山县知县曾化南、准其署理芜湖县知县。江西候补通判何诚、准其署理宣城县知县。江西试用知县蔡家馨、准其署理巢县知县。汪厚圻等六员。并著一并留于安徽补用。该省地方军务紧要。急切需才。是以破格允准。嗣后不得援以为例。　　

○谕议政王军机大臣等、前据富明阿奏、驰援蒙城。招抚诸圩各摺片。当经谕令僧格林沁鼓舞反正各圩。富明阿截贼粮运。唐训方添兵分扎长淮卫等处。兹据唐训方奏、援兵四集。分投并进。剿抚兼施。并平毁颍西捻圩等情各摺片。与富明阿前奏。情形大略相同。淮河南岸。绅练田端书等引众向官。纷纷效顺。唐训方现已会同富明阿、各给劄谕。许以优奖。并悬立重赏。购献首逆。其刘府考城洛河上窑姚家湾一带。复令游击郭清标、前往联络绅练。著富明阿、唐训方、乘此机会。设法鼓舞。以收人心。并令该绅练等集团攻克下蔡。以制蒙城贼势。现在各圩既望风效顺。陆续来归。则苗逆之党与日孤。官军之声威日壮。惟甫经反正各圩。人心未定。亟须分拨劲旅。与之联络。著富明阿、唐训方、迅速筹办。前经谕令僧格林沁、入豫境后。察看贼氛如不甚重。即当由归德一路进兵。先拯蒙城之急。现在蒙城米粮久断。浮萍树叶。亦将食尽。势将朝不保夕。僧格林沁、务当相度皖豫两省情形。先其所急。相机援剿。不可顾此失彼。被胁各圩。投诚助官。闻该大臣行抵皖省。归者益众。即著遵奉前旨。悬赏奏奖。多方鼓励。以散苗党而孤贼势。富明阿现赴蒙城。务当分兵断贼水陆粮运。激励诸军。进攻贼营。速解城围。毋稍延误。王才秀驻军北岸之洪家湾。兵力尚单。即著唐训方饬令何绍彩一军。移扎该处。并令朱淮森抽调兵勇。前扎马村沟。以资镇扼。其王庄曹老集一带。即著饬令普承尧收抚各圩。李世忠已亲督大队。由五河西上。李显发亦率所部。由马村沟拔营继进。即著唐方方咨令该提督专攻南岸。迅拔寿州。并饬蒋凝学、毛有铭等军。进取颍西各圩。剿抚兼施。以分贼势。唐训方仍遵前旨。拨兵攻复怀远。令苗逆兼顾不暇。庶剿办可期得手。至南北两岸进剿各军后路。仍著该抚察、度情形。何路吃紧。即分兵向何路策应。毋稍大意。将此由六百里各谕令知之。　　

○戊寅。赐一甲黄大元、岳金堂、敦凤举、三人武进士及第。二甲张起鹏等九人武进士出身。三甲徐竣等三十七人同武进士出身。　　

○谕议政王军机大臣等、爱仁奏、请将交查各员。分别解晋留陕审办一摺。现在秦晋道路。通塞不时。爱仁病体亦未全愈。著刘蓉按照该尚书所请。将阎丕敏等七员。并全案卷宗。派员解赴山西。交爱仁审办。至南郑县知县周蕃寿、定远厅同知王义樟、游击闵长申、商州知州曹熙、并前署藩司王承基、前署盐道韩泰华、均系应行查办之员。刘蓉于行抵汉中时。即将周蕃寿、王义樟、闵长申等三员。先行查办。按律定拟。其曹熙一员。前经多隆阿以该员素得民心。奏留署任。著该抚悉心察访具奏。王承基、韩泰华、虽经罢斥。该员等以监司大员。被人参劾。王承基历任贪鄙。吸食洋烟。徇庇韩泰华。于防堵局一切支发。表里为奸。著刘蓉密派妥员。将局务帐目。彻底清厘。以期水落石出。陕省吏治。颓废已久该抚受朝廷特达之知。务当不避嫌怨。认真办理。以副委任。将此各谕令知之。　　

○命理藩院尚书存诚、都察院左都御史单懋谦、镶黄旗汉军都统春佑、兵部左侍郎曹毓瑛、在紫禁城骑马。　　

○旌表守正捐躯河南汝州民妇王张氏。　　

○己卯。谕内阁、御史张瀛奏、本年句到黄册。刑部于情实出语后。另行黏签。体制未协。请照旧办理一摺。本年刑部呈进句到黄册。曾谕令议政王军机大臣大学士会同刑部。逐起详核。黏签进呈。请旨施行。原因朕在冲龄。两宫皇太后亲裁大政。是以变通办理。至情实各犯。应决应宽。均系该王大臣等会同详核。逐起黏签。刑部何从擅为拟议。即如奉天省之范庭向一犯。情有可原。该王大臣等亦仅能声明双请。未敢遽恳宽宥。是生杀之权。操之自上。并非竟委之于部臣也。张瀛于此中原委。并未深悉。遽谓黄册黏签。恐启刑部擅拟之渐。识见殊属胶滞。所请照旧办理之处。俟朕亲政后。自应率由旧章。此时著无庸议。　　

○又谕、恭亲王等奏、暂拟减领生息银两数目一摺。据称宗人府银库。按年由户部实领长芦两淮生息银六万一千一百两。闰月加增银五千八百两。以备放给八旗宗室觉罗恩赏奖赏各项之需。自咸丰年闲搭放银票二成。每年实领银四万八千八百两零。嗣因部库支绌。历年停领。欠拨银两。至四十四万有零。现在银库存项。不敷支放。而例赏各款。节经核减。未便再议更张。拟请自明年起。每年改为暂领实银三万六千两。闰月加增银三千两。其年内例放各款。必须支领实银五六千两。始敷开放各等语。所奏为撙节部款。并豫筹放项起见。通盘筹画。事属可行。著户部每年拨放宗人府银库实银三万六千两。闰月加增银三千两。按照四季分拨。一俟部库充裕。仍按例定银数支放。至年内例放各款。需用孔殷。并著户部先将咸丰八年秋季。欠拨银六千七百二十两。于年内埽数拨齐。以备开放年款。另片奏长芦欠拨该库生息银共二万三千余两。请饬户部转催等语。著户部行文长芦盐政。迅催如数拨解。毋许迟玩干咎。　　

○又谕、前因升任给事中卞宝第。奏参帮办军务浙江黄岩镇总兵黄彬不理营务。侵吞厘金。纵容部将掳劫商船。捏报胜仗。曾经被害家属周姓等在巡抚衙门控告。并所部水勇。向降贼索取米价。暨民团拏获接济贼米之船。转将民团惩办各重情。并经访查该总兵实属恃恩骄恣。民怨沸腾。当经降旨将该总兵撤去帮办军务。总统水师。即行革职。令都兴阿解交曾国藩军营。听候查办。兹据曾国藩奏、查明该革员三解镇江城围。两在扬州府境会合陆军剿匪。并在小河等口岸叠次获胜。尚无掳杀难民捏胜胜仗之事。巡抚衙门并无周姓控案。沿江厘卡。全归台局各员经理。亦无罔利肥己实据。所部水勇向降贼索取米帐各节。派员密访。均未查有确证。惟游匪冒充兵勇。扰害商民商船。牟利之徒。装米济贼。该革员巡视不周。实属失于觉察。请将该革员发往军台效力赎罪等语。已革总兵黄彬被参各情虽经曾国藩查无实据。惟以帮办军务总统水师大员。既不能攻克城池。肃清江面。又不能禁遏奸匪接济贼粮。实非寻常失察可比。黄彬著即发往军台效力赎罪。　　

○谕议政王军机大臣等、曾国藩奏、甯国泾县。叠获胜仗。左宗棠奏、严州防务吃紧。暂缓富阳之行各摺片。逆酋古隆贤等。纠合大股匪徒。图犯泾县。经甯国守将刘松山督队往援。会同总兵易开俊合力迎击。连破茂林潘村等处贼垒。嗣甯国北路之贼。谋袭郡城。刘松山闻信驰回。开门出击。贼股相率败遁。该镇将等往来策应。屡郤大敌。剿办颇为出力。惟石埭太平。尚为贼踞。皖南群匪蚁聚。必须由上游各城埽荡而下著曾国藩严饬江忠义、李榕等激励诸军。鼓勇前进。迅将石太一带贼垒。悉数削平。与易开俊、刘松山等、廓清皖南全境。俾全陆之师。无后顾之患。方为妥善。徽浙军务互相表里。徽郡余孽未清。歙休黟祁。路路可通。难保不乘隙窜越浙境。左宗棠自应仍驻严州。相机布置。著即饬令刘典、王开琳等、严防徽郡各属。毋任该匪阑入。其进偪杭城余杭之师。并著密饬蒋益澧分饬所部稳守营垒。不可轻率前进。致为该匪所乘。节交霜降。何以该省疫气尚未消除。据奏营中将士。及地方印委各员。物故者尚多。军士如此。百姓可知。览奏曷胜悯恻。该督务当宣布朝廷德意。善为抚绥。感召天和。潜消沴疠。以期军务日有起色。将此由六百里各谕令知之。　　

○又谕、多隆阿奏、官军驰抵凤翔。城围已解。及分兵各路援剿情形一摺。凤翔被围至十四月之久。经陶茂林等督军援救。转战而前。城围立解。皆由多隆阿调度有方。所向奏绩。深堪嘉尚现在甘省贼氛甚炽。即著饬令陶茂林、将附城贼垒。并所属回巢。赶紧埽荡。迅赴甘省。会合雷正绾之师。剿办回逆。毋稍迟误。雷正绾现已由邠州一带赴甘。力图恢复平凉。曹克忠一军。又进剿白吉原老巢。是甘省援兵云集。熙麟务当督率各军。随时分兵策应。并就现有兵力。慎重防剿。毋稍疏虞。凤翔各属被扰。一切善后事宜。著刘蓉、张集馨、督属妥为办理。多隆阿病体未痊。惟因军势正顺。必须一鼓作气。迅奏肤公。现仍进驻醴泉。分兵剿贼。具见忠勇悃忱。该大臣务当随时调摄。如各路布置已定。即可回驻省城。稍息劳勚。另摺奏、遵覆窦型等未能解晋缘由。昨据爱仁奏、请将阎丕敏、施鹏、窦型、汪曜奎、罗殿标、李祝龄、张维义、解晋审办。当谕令刘蓉遵照解往。现在刘蓉到省尚须时日。即著多隆阿、按照爱仁奏提各犯。一并派员解赴山西。归案审办。将此由六百里谕知多隆阿、熙麟、雷正绾、刘蓉、并传谕张集馨知之。　　

○又谕、卫荣光奏、请严缉北路奸匪。暨责成河北镇道防河各摺片。据称宋逆经僧格林沁击散后。党与尚多伏匿。直隶山东河南交界处所。时有匪徒啸聚劫掠。与逆贼相通。僧格林沁大兵南下。伏莽四起。将有变而加厉之势。请饬三省各督抚会商。于连界地方。择一久历戎行之员。作为统领。挑选马步各队。扼要驻扎。并责令各州县官实行保甲。清查户口。使奸宄无所容身。黄河为河北彰卫怀三府屏障。而三府又为畿辅藩篱。尤宜严加防卫各等语。所奏不为无见。直东各属。自逆匪倡乱以来。叠次厚集兵勇。分路兜剿。复特令刘长佑督办三省剿匪事宜。以期事权归一。僧格林沁督师攻剿。已将各股匪次第翦除。在逃各匪。责令该管各地方官随地摉捕。并明降谕旨。解散胁从。捆献首恶。僧格林沁南下。复留定安统带黑龙江及京旗官兵。驻扎直东交界地方。巡缉弹压。现在兵勇为数已不为少。著刘长佑、阎敬铭张之万、按照卫荣光条陈各节。悉心酌核。分别试办。并各遵叠次谕旨。督饬兵弁随时访拏。一面力行保甲将宋逆党与暨著名土棍。责令户首捆献。明正典刑。以除稔恶而靖地方。至黄河捍蔽河北三府。防守最关紧要。总因该镇道等不能认真巡防致前此宋逆余党。窜扰浚县内黄时。任令往返数次。毫无阻遏。殊为可恨。著张之万责成河北镇道。讲求营制。扼要设防。并联络乡团。于沿河一带。实力守御。遇贼即击。庶各匪不得肆意窜越。而畿疆悉臻巩固。原摺片著钞给刘长佑、阎敬铭、张之万阅看。将此各谕令知之。　　

○又谕、总理各国事务衙门奏、博采众论。请撤退轮船。以杜流弊。又密陈撤退轮船详细情形。将李泰国革退等摺片。并钞录曾国藩、李鸿章、信函呈递。采买轮船一事。前经内外诸臣详议。不惜重价。原期利器归公。操纵由我使外洋顿失所恃。总理衙门因需款甚钜。且驾驭洋人不易。迟久未即议行。嗣因甯波失守。海口设防。九洑洲尚未克复。发逆亦有购船之说。不得已奏明委办并将代买轮船之李泰国所定十三条驳正酌改五条奏明行知右省。乃此次管带轮船之阿思本到后李泰国忽将前次议定业经奏准之五条。背而不遵。仍将驳正不用之十三条。从新提起。定欲照办。此十三条。与劄饬赫德、李泰国原文。设立合同之意不符。总理衙门正在与之驳辩。适据曾国藩函称、前此奏准配用楚勇。并无专用洋人之议。若蔡国祥另带中国师船。不得为轮船之主。则是未收购船之益。先短华兵之气。现在蔡国祥已另募水勇。自为一营。拟俟阿思本轮船到后察看。如其意气淩厉。不如早为疏远。或竟将此船分赏外国。不索原价。折其骄气。曾国荃亦奏称、江边仅金陵一城未复。长江水师帆樯如林。与陆军通力合作。定可克期埽荡。实不藉轮船战攻之力。并因轮船所需经费甚钜。请裁沿海水师。节省饷需。以资酌剂。李鸿章复函称、蔡国祥虚拥会带之名。毫无下手之处。一家吴越。小大异形。强弱异势。终不能相为附丽。议者或拟送还外国。以省纠缠。或拟调巡沿海。以资控驭。或借以载运盐米。上下长江。出入津洋。收其余利。藉得实际。似皆可说而不可行各等语。均属确有见地。现经总理各国事务衙门王大臣、与卜鲁士等反复会商。因阿思本有遣散弁兵之语。即就其说。并将轮船撤退。买价仍由英国交还中国。卜鲁士亦允照办。惟弁兵薪工及来往经费。议由中国备给。并另赏阿思本银一万两。该使臣等惊愕之余。继以感激。此项薪工经费等项。虽糜费较多。然此后每岁省近百万。且免日后另有要求无厌之请。办理颇为决绝。亦欲以折服外国虚憍之气。且轮船价值。该公使既允为扣还。亦未至全行弃掷。至李泰国之为人。本极刁诈。中外皆知。久欲去之而不能。今以办船贻误。遽行革退。藉此驱逐。其总税务司一缺。派赫德办理。且看该税务司能否称职。再由总理各国事务衙门、及该督抚等察看具奏。随时办理。至轮船既已不用。中国必须力求自强之策。曾国藩前称兵力不足。在陆而不在水。曾国荃、李鸿章、亦均有不愿借资轮船之意。著曾国藩、李鸿章、激励水陆各师。整饬船炮。务期精益求精。使江南地方。渐次全复。即外国亦必群相慑服。不至有所籍口。至轮船入江。拖带盐船。有害无利。并著严行禁止。曾国荃前奏、请裁沿海水师。节省经费一摺。即著毋庸再议。总理各国事务衙门原摺片二件。著钞给曾国藩等阅看。将此由六百里各密谕知之。　　

○钦差大臣多隆阿奏、请将接丁母忧之署总兵官成禄。仍留甘肃军营剿贼。允之。　　

○以正蓝旗满洲副都统国瑞为杭州将军。未到任前。以乍浦副都统明兴署理。　　

○补铸湖南提标中营中军守备、会同县儒学、福建顺昌县县丞、各关防条记。从总督官文、巡抚毛鸿宾、徐宗干请也。　　

○以陕西凤翔府城解围。实授陶茂林甘肃提督。擢知府张兆栋以按察使用。知县唐霈霖以道员用。余升赏有差。　　

○予故杭州将军伊勒东阿祭葬。谥恪勤。　　
</div>
    <div class="pagination">
<a href="清实录同治朝实录_page129.html">上一页</a><span>...</span><a href="清实录同治朝实录_page125.html">125</a><a href="清实录同治朝实录_page126.html">126</a><a href="清实录同治朝实录_page127.html">127</a><a href="清实录同治朝实录_page128.html">128</a><a href="清实录同治朝实录_page129.html">129</a><span class="current-page">130</span><a href="清实录同治朝实录_page131.html">131</a><a href="清实录同治朝实录_page132.html">132</a><a href="清实录同治朝实录_page133.html">133</a><a href="清实录同治朝实录_page134.html">134</a><a href="清实录同治朝实录_page135.html">135</a><span>...</span><a href="清实录同治朝实录_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
