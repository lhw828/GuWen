<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 211 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 211 页/共 216 页
  </h1>
  <div class="content">
   ○户部议覆。直隶总督李卫疏言、广昌县浮图峪等村。业经改隶易州。其屯地额徵米豆。交纳州城必由紫荆关经过。径路崎岖。＜马犬＞载维艰。请照宣化挽运之例、改折徵收。应如所请。从之　　

○甲申。谕内阁。从前赏给各省驻防兵丁生息银两。因兵丁数少之处、无大员管领。难于经理。是以未曾议及。今查保定、太原、德州三处。各驻防兵五百四名。热河驻防兵八百名。为数虽少。亦应一体加恩。以资吉凶之用。保定、太原、德州三处。各赏银三千两。热河、赏银三千两。保定、热河二处银两。交与总督李卫。派员管理。太原银两。交与巡抚石麟。德州银两。交与巡抚岳浚。务令办理妥协。俾兵丁等得沾实惠　　

○署山西大同总兵官冶大雄、缘事革职。以直隶正定总兵官蔡永文、署山西大同总兵官　　

○青海辅国公阿拉布济故。遣官致祭　　

○乙酉。予福建铜山营巡哨出洋被淹兵丁傅福等、恤赏如例　　

○戊子。吏部议覆。广东总督鄂弥达疏言、新宁县属广海寨地方。滨临大海。距县辽远。请移该县之望高司巡检、驻劄其地。所有附近之上川岛、矬峝一都。应令管辖。再、上川之大蓢湾、下川之大坦二处。与县寨俱隔大洋。并请添设陆路二汛。以资防守。均应如所请。从之　　

○理藩院以喀尔喀车臣汗垂扎卜病故。将应行承袭之人。带领引见。得上□日、车臣汗之号。著原爵车臣汗滚臣之子达嘛林承袭。原爵车臣汗垂扎卜之子德木楚克、著承袭伊父扎萨克多罗郡王。伊叔恭额萨木丕尔、著仍在郡王上行走　　

○己丑。以翰林院侍讲蒋溥、右春坊右庶子戴瀚、俱署日讲起居注官　　

○庚寅。谕办理军机大臣等。尚书渣克丹、著来京。车臣汗部落事务。著交与内务府总管来保、原任侍郎塞楞额办理　　

○又谕。据大将军平郡王等奏称、军前黑龙江兵丁内。有将发遣之太监、充作从役带往者。除将此内应行治罪之人、拏解刑部外。其余俱交带领撤回。兵丁之大臣等带回等语。此等治罪发遣之太监。从前如何往随出征兵丁、充为从役。是何将军大臣办理。著行文该将军等查明。嗣后派兵时。不准将发遣之太监、充作从役带往　　

○辛卯。以散秩大臣伯马哈达、署领侍卫内大臣。果毅公讷亲、署镶白旗满洲都统　　

○以山西道御史倪国琏、为云南乡试正考官。输林院检讨张鹏翀、为副考官。编修周范莲、为贵州乡试正考官。兵部主事熊学鹏、为副考官　　

○兵部议覆。署湖南巡抚钟保疏言、湖南辰永靖道。巡查苗境。向例带乾州凤凰二营兵丁。以肃观瞻。但兵丁各有汛守。未便轻易随带。而文武不相统摄。亦难以约束稽查。请加该道以兵备衔。于出巡时、令就近各营。拨兵护送。应如所请。从之　　

○癸巳。署镶黄旗汉军副都统噶柱、缘事革职。以镶黄旗参领马元熙、署本旗汉军副都统　　

○旌表烈妇、直隶深州许三月妻张氏。江南吴江县庄应龙妻张氏。太和县庄三妻黄氏。甘泉县孙大成妻裔氏。河南宝丰县温保儿妻韩氏。鹿邑县左召吉妻夏氏。俱拒奸不污。投缳殒命。各给银建坊。入祠致祭如例　　

○乙未。谕内阁。据河东总督王士俊奏称、山东安山湖。地势低于运河。其湖旁涸出之地、请分别开垦。以济民食等语。山东运河之水。全赖诸湖渟蓄。以资灌注。所以前人有水柜之名。后因诸湖淤垫。附近居民、侵占为田。以致水少不能济运。大有关于漕务。经朕屡降谕上□日。令河道总督等、悉心经理。近年始无水浅停舟之虑。今王士俊所奏、乃为开垦起见。朕思湖水专资济运。傥或经理之初。但贪田亩之有余。而不计湖水之不足。将来田多水少。漕运稽迟。则顾此失彼。未免轻重倒置。不可不慎之于始也。著交部详确速议具奏。寻议、运道深通。全赖诸湖蓄洩。即竭力疏浚、尚恐淤垫。未便改淤为田。有妨济运。应令该督会同总河、确勘具题再议。得上□日、湖潴蓄洩。专为济运。王士俊奏请开垦为田。祗据委员张体仁等一面之词。并未亲身历勘。遂欲举行。甚属草率。此乃必不可行之事。毫无疑义。亦无庸再行确勘。王士俊所奏、不准行　　

○调署镶蓝旗蒙古副都统金柱、署正白旗满洲副都统。以镶蓝旗护军参领厄伦忒、署本旗蒙古副都统　　

○丙申。兵部议覆。云贵总督尹继善疏言、贵州黔西协所属之安平汛。离协窎远。原防弁兵。应请撤回。另拨千总一员。兵一百二十名。改驻沙土地方。其安顺营分防之灞阳汛、改归长寨营设防。即将安顺营原防灞阳汛之千总一员。兵八十名。驻防安平。安顺营石头寨一汛。应令归化营拨千总一员。兵五十名防守。平远协所属之白老虎汛。应就近归安顺营管辖。即将该营原防石头寨之把总一员。兵五十名。移驻其地。至安顺营所属之黎儿哨。应于提标城守后营内、派拨弁兵防守。均应如所请。从之　　

○丁酉。谕准噶尔台吉噶尔丹策零。朕轸念众庶。止息兵戈。振兴黄教。安逸生灵。用是特遣使臣。降上

□日宣谕。尔极悦服。遣垂纳木喀等、进贡赍表。内称若使后世言某皇帝、与某台吉失好。以致众生劳苦。殊非美名。若互相和好。振兴黄教。安逸生灵。则可垂休声于永久等语。朕披览之际。不胜嘉许欣悦。果能知此。天必锡之以福。若不知此。惟以贪暴为事。则天亦必加之以祸。此常理也。至于构兵之由。尔意若自朕始者。昔我圣祖皇考时。众云准噶尔之人。秉性贪暴。好尚兵戈。侵扰邻封。不崇释氏仁慈之道。彼时朕犹未深信。后尔父策妄阿喇布坦、无端侵我哈密。又遣兵赴藏。扰乱佛教。残毁寺庙。伤害喇嘛。朕始知前言不妄。似此、则两路之驻兵防范。谓始自我皇考可乎。我皇考圣心仁爱。惟欲安抚众生。故遣使往来数次。乃尔父推托迁延。始终无定。朕缵承大统。尔父又遣根顿来京。朕仰体皇考仁爱之心。仍欲和好。俾黄教振兴。生灵安逸。令根顿至朕前。亲执其手谕云。尔回时、可告知尔台吉。朕执尔之手。即如见尔台吉之面。朕与尔台吉。应俱教训子孙辈。令其永远和好。于是遣使议和定界。讵意尔父并无和好之意。屡次托故迁延。且藏匿我朝之逃亡罗卜藏丹津、并朱告知使臣。以致诸事未成。和议中止。自此朕亦未遣使前去。尔亦不遣使来京。后尔父物故。尔遣特磊奏云、尔父已成佛矣。不思佛为天下人之所尊礼者。尔云成佛。其谁尊礼乎。且特磊举动骄慢。不知礼法。是以朕谕特磊云。尔台吉若果诚心遵上□日和好。可将罗卜藏丹津、解送前来。并将边疆定界。朕岂有遣发大兵之理。乃尔之和好未定。则尔意实未可测。不得不为防范。故两路有驻兵之举。及尔又遣特磊前来。奏称罗卜藏丹津、已解至中途。闻大兵发遣。是以中止。尔若果将罗卜藏丹津解送。自应直到军营。何以中道而返耶。朕因解送罗卜藏丹津之言、涉于虚妄。故于特磊回时。令部内加以拂意之言责以难行之事。然并未勒令遵行也。若果勒令遵行。自应写入敕谕之内。乃不写入敕谕。祗于部内行文者。特令尔知非朕意也。尔纵有难行之处。亦应声明陈奏。可以并无回覆。而于使臣在巴尔库尔军营等候之际。潜兵盗我马匹。此非构兵自尔乎。我兵果欲进巢□刀。则于特磊去后。乘尔兵无备之时。不行袭击。转俟尔兵有备。有是理乎。此俱已往之事。朕既轸念众生。将尔从前过愆。悉已宽宥。无庸置议。今尔既遵循礼义。敬奉朕旨。观悦顺从。欲修和好。遣使来京。朕心甚嘉之。再、尔使垂纳木喀等口奏、从前曾言将罗卜藏丹津解送。俟大事定后。不难办理。至定界一事。阿尔泰原系厄鲁特游牧之地。杭爱原系喀尔喀游牧之地。请由哲尔格西拉胡鲁苏等处、至巴尔库尔地方、定为边界等语。罗卜藏丹津、尔从前既屡奏解送。即与解送无异。但所云阿尔泰、系厄鲁特游牧之地。此噶尔丹从前之事。噶尔丹为我兵巢□刀灭。取其土地。并其骨殖子孙。俱经尔父献纳。此众人所共知者。现今噶尔丹之属人。及丹济拉之子孙。俱在内地。尔准噶尔曾未越阿尔泰游牧居住。乃谓为厄鲁特游牧之地可乎。且喀尔喀等、尚不令近阿尔泰游牧者。原欲使两界相隔稍远。可息争端。而可令准噶尔之人居此乎。夫永远和好之事。定界实为要议。朕特命大臣等、与垂纳木喀等公同酌议。务期两有裨益。指定边界具奏。而垂纳木喀等云。我台吉所交口奏言词之外。并无别语。不便擅定等语。此事在京既不能定议。用是再颁敕谕。遣来使垂纳木喀等赍回。若果诚心修好。疆界不可不明。设日后无知之人。越界妄行。稍有争竞。则又生事端矣。况定界之说。原起于尔父策妄阿喇布坦奏请、以安众生者。彼时朕曾降旨嘉许。后又请将阿尔泰山梁外。哈道里哈达清吉尔、布喇清吉尔两处。不必置为闲地。朕未准行。今特欲安逸众生。永远和好。将此两处空闲之地。俱属于尔。祗自克木齐克、汗腾格里、上阿尔泰山梁、由索尔毕岭、下哈布塔克、拜塔克之中、过乌阑乌苏、直抵噶斯口为界。并将尔父所请自胡逊托辉、至哈喇巴尔鲁克、悉作空闲之地。似此分界。在尔并无难行不便之处。尔其仰体朕加恩眷注之意。遵谕定界。方可永远修好。朕为天下主。惟思扶持黄教。利济众生。敦崇和睦。执中循礼。断不强汝以难行者。至于不便大国之处亦不能俯允尔请也。傥尔遵奉谕旨。议定疆界之后。犹以喀尔喀之游牧。逼近尔属。不免疑惧。奏请稍展空闲之地。亦属可行。俟尔遣使再来陈奏时。朕当另降谕旨。台吉其熟思详审。酌定具奏　　

○命赏给准噶尔台吉噶尔丹策零各色缎十疋　　

○戊戌。谕内阁。各省秋审。定例该督抚、会同司道等官审录。分晰情实缓决矜疑具题。关系最为重大。向闻外省会审之时。不论案件多寡。务于一日之内、悉行定议。一切俱听督抚主张。不特守令不敢置喙。即司道亦无一辞。轻重定于俄顷之间。是非决于一人之口。究其实际、督抚亦未必了然。不过令幕客创一略节。贴于册上。徒饰观瞻而已。况有席毡悬彩。鼓吹喧阗。日甫踰中。即退而肆筵行酒。竟有似于宴会之礼者。甚至召令优人。演剧为乐。近来晓明义理者、多各检点。而此风犹未尽革。夫刑罚者、国家不得已而用之者也。天以父母斯民之责、畀之吾君臣。凡兹犯法获罪之民。皆吾赤子也。平时不能抚绥化导。使之遵守法度。免于罪愆。巳有忝于教养之职矣。及陷于刑辟之后。又复视为泛常。不察情罪之轻重。率定爰书之出入。宽所不当宽。而严所不当严。以致谳狱不得其平。冤情抑而莫诉。劝惩两失。凶暴肆行。所谓明刑弼教者安在。清夜扪心。能无愧赧乎。朕自临御以来。于一切刑名案件、莫不虚衷敛息。详慎推研。每于法司所进立决本章。悉令内廷管本官员、三次覆奏。然后批发。每年秋审朝审时。朕先将招册、细细披览。及至勾到之日。复面与大学士、刑部堂官等。往复讲论。至再至三。然后降旨。盖哀矜恻怛之意、动于不能已。而发于不自知。并非欲博钦恤好生之名于天下臣民也。圣祖当年于勾到日。皆著素服。朕亦效法行之。凡为督抚大臣者、受朕封疆之寄。应与朕同此哀矜恻怛之心。乃各省秋审、大约皆于一日之间。草率定局。并未博采群议。详察实情。不过视秋审为具文。于会审之日。虽不便穿著素服。岂有结彩设席、徵歌演剧之理。此则残忍性成。不学无术者之所为。嗣后各省秋审时。该督抚务率司道等官、敬慎周详。殚心办理。必使权衡不爽。情罪相符。向来并无限期。何妨多宽时日。安得视为虚文故套。轻忽民命。以供其自便之私。至于会集既久。除日食常餐外。傥有肆筵设席、仍蹈从前陋习者。经朕访闻。必严加议处　　

○调奉天副都统巴尔岱来京。白都纳副都统哲库讷、为奉天副都统。仍留军营。三姓副都统觉罗七十五、为白都纳副都统。升三姓协领崇提、为三姓副都统　　

○办理军机大臣等遵旨议奏。西路军营兵丁。经臣等议准。将打牲乌喇兵一千名。赴北路驻劄。绿旗兵丁内、挑留一万名。在巴尔库尔驻防。再留一千名。在哈密添防。所有应派总统协办之大臣。及领兵之提督总兵等。应请旨遵行。其余官兵。俟准噶尔使臣回后。俱行撤回。再巴尔库尔、既令留驻兵丁。一切文移。俱须钤印。查军营现有镇安将军、扬武将军、振威将军三印。请将镇安将军印信。给派出之总统大臣掌管。其扬武将军、振威将军、应令查郎阿同宁远大将军印信。一并带回恭缴。得旨、留驻巴尔库尔兵丁。著内大臣常赉总统。提督颜清如、原任尚书马会伯、协同办事。总兵张朝良、杨＜王宏＞、管领兵丁。其留驻哈密兵丁。著查郎阿酌派大员管领。余依议　　

○又议覆。定边大将军平郡王福彭、遵旨议奏北路军营撤兵驻兵事宜。一、军营应留满洲蒙古兵二万名。酌派红郭尔鄂隆。调来之京城满洲兵二千名。乌里雅苏泰驻劄满洲兵一千名。令侯马兰泰、护军统领职衔吉当阿、副都统富达礼管辖。家选兵二千名。令护军统领阿成阿、副都统敦巴管辖。汉军兵一千名。令都统诺尔浑、石礼哈管辖。奉天兵四千名。令护军统领胡琳、噶尔锡、副都统席尔璊、哲库管辖。船厂兵二千名。令副都统富昌、阿思哈管辖。索伦兵二千名。令副都统职衔巴里孟吉、翟三管辖。打牲乌喇兵一千名。令护军统领职衔哈岱管辖。牧厂察哈尔兵一千名。令副都统绰尔多学士吴金管辖。四子部落兵一千名。令王阿喇布坦多尔济管辖。鄂尔多斯兵一千名。令贝勒查木阳管辖。内扎萨克兵一千名。令喀喇沁公罗布臧策布登协理台吉罗卜藏达锡管辖。察哈尔厄鲁特兵四百名。牧厂兵三百名。喀喇沁兵三百名。令散秩大臣巴匝尔管辖。此次留驻之京城满洲汉军内扎萨克等兵。俟明年派兵前往更换。奉天船厂呼伦贝尔牧厂察哈尔等兵。于丁巳年派兵前往更换。俟议定界址后。再将应行减撤之兵具奏。至防守台站之鄂尔多斯兵一千名。应撤去一半。其存留之五百名。令副都统图尔赛席尔塔照旧管辖其都统佟时茂、副都统刘英、协理台吉滚济扎布、俱行撤回。一、乌里雅苏泰地方紧要。请挑选前锋六百名。并拨满洲蒙古兵三千名。在乌里雅苏泰附近地方驻劄。再拨绿旗兵一千名。看守城池。令前锋统领塔尔马善、哈岱管辖。其车臣汗兵五百名。西三部落兵一千名。令在乌里雅苏泰附近之鄂衣衮特里默尔地方驻劄。一、派守卡伦侍卫护军三十五人驻防年久。请于京城另派更换。一、四省绿旗兵丁。除乌里雅苏泰调拨一千名外。其扎克拜达里克推河塔米尔三处。请各拨绿旗兵五百名。各派副将等一员。带领驻劄。一、驻劄大兵之地。最关紧要。查鄂尔昆地方辽阔。水草俱佳。请于此处酌量建城驻兵。将粮饷官物。移运收贮。一、留驻兵丁、与撤回兵丁。所需粮饷马匹等项。应照例给发。其马兰泰队内。余剩应撤兵丁一千名。请令护军统领职衔喀尔吉善、带领回京。俟李如柏所领换班绿旗官兵到时。再令军营绿旗官兵起程。各回原处。均应如所请。至大兵在鄂尔昆驻劄。或暂令大将军平郡王福彭、留驻总统。或另派大臣前往之处。候旨遵行。得旨、大将军平郡王、著暂留统辖。参赞领侍卫内大臣萨穆哈等、著仍协同大将军平郡王办理事务。前锋统领阿岱、著回京。余依议　　

○三等伯李杕、缘罪革爵。以其侄孙黑格。袭替　　

○旌表烈妇、江南丹徒县姜廷贵妻赵氏。遭寇不辱。赴水捐躯。河南宁陵县孔四妻王氏。强奸不从。被刃殒命。烈女、江南甘泉县吴廷望聘妻池氏。夫亡守志。逼嫁投缳。河南上蔡县李浩女李氏。御暴不污。自缢完节。各给银建坊。入祠致祭如例　　

○己亥。以直隶督标中军副将宋爱、署直隶正定总兵官　　

○礼部议覆。河东总督王士俊、奏请奉祠先蚕。臣等谨按蚕神名号。周礼郑注。上引房星。以马祖为蚕神。然蚕固与马同出于天驷。而天驷可谓马祖。实非先蚕。成如李释之论。淮南子引蚕经。黄帝元妃西陵氏始蚕。盖黄帝制作衣裳。自此始也。汉祀菀窳妇人、寓氏公主。事属无稽。查礼记享祀先蚕。不著名号。隋建先蚕坛于宫北三里。为坛高四尺。唐会要、遣有司享先蚕如先农。宋景德三年。诏祀先蚕依先农例。遣官摄事。本于周礼。有宗伯摄祭之文也。前明厘正祀典。山川百神。各依本号。如农始炎帝。止称先农之神。则蚕始黄帝。亦应止称先蚕之神。再、周制蚕于北郊。其坛应设于北郊。祭日用季春吉巳。一切坛制祭品。俱视先农典礼。京师为首善之地。应于北郊建坛奉祀。届期、派礼部堂官一员承祭。通行直省各府州县。一体遵行。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十五




大清世宗敬天昌运建中表正文武英明宽仁信毅大孝至诚宪皇帝实录卷之一百五十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

○雍正十三年。乙卯。五月。庚子朔。调署山西大同总兵官蔡永文、署直隶宣化总兵官。署直隶宣化总兵官南天祥、署山西大同总兵官　　

○辛丑。夏至。祭地于方泽。上命皇四子宝亲王弘历行礼　　

○户部议覆、甘肃巡抚许容疏言。阶州属之成县、所辖上店汪川等里。向经督臣岳钟琪题准。改隶秦州。查上店汪川一带地方。离秦州一百余里。未为近便。请仍改隶成县管辖。应如所请。从之　　

○壬寅。孝诚仁皇后忌辰。遣官祭景陵　　

○礼部议覆、提督江苏学政张廷璐疏言。苏州、淮安、扬州三府。既经分设太仓通海等三直隶州。请于苏州府学原额内、酌拨文童五名。武童三名。归太仓州属。扬州府学原额内、酌拨文童五名。武童三名。归通州属。淮安府学原额内、酌拨文童二名。武童二名。归海州属。应如所请。从之　　

○癸卯。谕大学士等。据湖广总督迈柱等、陆续奏报台拱逆苗不法情形。黄平施秉一带。俱遭其扰害。似此、则黄平以西之重安江驿凯里汛、及大风洞地方。施秉偏东之青溪所属。及焦溪地方。周围二三百里。恐皆不免践踏。朕心深为廑念。其镇远府城。虽称贼攻甚急。但既有楚兵三千。星往援巢□刀。贼众自然解散。黄平州之西。即紧接清平县。有哈元生在彼料理。自可无虑。惟是此番苗变。既勾结熟苗汉奸。料难即速平靖。宁可多备楚兵。以资调遣。著总督迈柱、提督董芳等、再拨兵二千名。陆续前进。协力严巢□刀。以除凶逆。至贼苗败遁之后。必仍归还巢穴。其助恶熟苗汉奸。知无所逃。势必唆令攻打古州等处。亦不可不预为筹画。著广西巡抚金鉷、提督霍昇、即派精锐三千名。选才能大员统领。以二千名、由洪江一路。径到黎平。进古州背后。应援弹压。以一千名、由河路至平宇一带。防范下江。以备相机调遣。尔等可密寄信前去。其有应行就近办理事宜。著湖广广西督抚提镇等。一面采听信息。相度。机宜办理。一面奏闻。务期妥协　　

○谕兵部。理藩院尚书兼理镶红旗蒙古都统事务僧格、年己老迈。不必兼办旗务。著副都统罗密、补授镶红旗蒙古都统　　

○镶蓝旗汉军副都统李楠、缘事降调。升二等侍卫马尼、为镶蓝旗汉军副都统。仍兼署正红旗满洲副都统事　　

○甲辰。谕内阁。西陲用兵以来。一应军需。皆取资于公帑。丝毫不以累民。惟是甘肃等处、运送粮饷。不能不藉民力之挽输。朕心轸念。屡沛恩膏。即当丰稔之年。亦下蠲租之诏。所以赏百姓之急公。示朕心之体恤也。兹闻甘省所属地方。入夏以来。有雨泽愆期之州县。或恐收成稍薄。纳课艰难。著将雍正十三年甘肃通省所属、应徵地丁钱粮。全行蠲免。俾催科不扰。民力宽舒。该督抚可董率有司。实力奉行。以副朕加惠秦民之至意　　

○旌表山东莱阳县烈妇、梁恪妻丁氏。调奸不从。投缳殒命。给银建坊、入祠致祭如例　　

○乙巳。以额外内阁学士阿克敦、署工部左侍郎　　

○办理军机大臣等议覆、西安将军秦布奏言。前经办理军机大臣议准。挑选西安八旗满洲蒙古兵三千名。以二千名分驻凉州。一千名分驻西宁。查西安汉军兵丁。向与满洲蒙古一同效力行走。比来生齿日繁。此项挑选兵丁。请将汉军一并派入。凉州、添设城守步兵六百名。两旗合设防御一员。西宁、添设步兵四百名。每翼各设防御一员。管辖。均应如所请。至该将军所奏、分驻西宁兵丁。改驻庄浪。凉州兵丁。改驻凉州城外大七巴地方。应行令查郎阿、马尔泰、详加定议具奏。从之　　

○户部议覆、两江总督赵弘恩、河东总督王士俊、山东巡抚岳浚等会奏。米粮出洋。例禁甚重。惟东省青白二豆。素资江省民食。向由海运。不在禁例。但船只出口进口。须加查阅。请令两省地方官。互给印票照验。以杜偷卖夹带等弊。应如所请。从之　　

○丙午。谕内阁。朕览刑部侍郎申珠浑等、查审鄂昌一案。其中多有避重就轻。瞻徇隐漏之处。鄂昌以户部司官。简用监司之职。因其历任上司。皆极口称之。朕见其年力精壮。尚属明白晓事。又系大学士鄂尔泰之侄。自然恪遵伊叔之教。努力向上。以报国恩。是以不次超擢。用为四川巡抚。乃伊莅任以来。所办事件。种种乖张。颠倒国法。大抵性情狂妄。而又沉湎于酒。以致糊涂昏愦。至于如此。鄂昌既负朕擢用之深恩。又玷伊叔鄂尔泰之颜面。论情论理。均属可恶。不可不加重惩。著革职。拏解来京。交与刑部。将摺内查审不到之处。另行严审定拟具奏。按察使高维新、以科员用至藩臬大员之职。且屡次宽其处分。仍留在任。乃不知感戴朕恩。抒诚报效。竟以专掌之刑名。视同膜外。听从鄂昌粘签发司。草率结案。永宁道刘嵩龄、以新进小臣。擢用御史。复用道员。在川数年。因循塞责。不思殚心职守。祗以逢迎上司为务。今私将银瓶盛酒。巧于馈送。大玷官箴。高维新、刘嵩龄、俱著革职。拏解来京。交部审讯定拟具奏
  </div>
  <div class="pagination">
   <a href="清实录雍正朝实录_page210.html">
    上一页
   </a>
   <span>
    ...
   </span>
   <a href="清实录雍正朝实录_page206.html">
    206
   </a>
   <a href="清实录雍正朝实录_page207.html">
    207
   </a>
   <a href="清实录雍正朝实录_page208.html">
    208
   </a>
   <a href="清实录雍正朝实录_page209.html">
    209
   </a>
   <a href="清实录雍正朝实录_page210.html">
    210
   </a>
   <span class="current-page">
    211
   </span>
   <a href="清实录雍正朝实录_page212.html">
    212
   </a>
   <a href="清实录雍正朝实录_page213.html">
    213
   </a>
   <a href="清实录雍正朝实录_page214.html">
    214
   </a>
   <a href="清实录雍正朝实录_page215.html">
    215
   </a>
   <a href="清实录雍正朝实录_page216.html">
    216
   </a>
   <a href="清实录雍正朝实录_page212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
