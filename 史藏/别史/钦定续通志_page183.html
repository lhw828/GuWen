<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 183 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 183 页/共 284 页
  </h1>
  <div class="content">
   钦定续通志卷二百八十九
　　钦定四库全书
　　钦定续通志卷二百九十
　　列传
　　五代【十】
　　王镕　　　　罗绍威　　　王处直
　　刘守光　　　李茂贞
　　王镕其先世为唐成德军节度使自父景崇以上在唐藩镇传中和二年景崇死镕年十嵗军中推为留后时晋新有太原李匡威据幽州王处存据中山赫连铎据大同孟方立据邢台豪杰并起交争镕介其间士马强畜积冨借其世家以取重四方诸镇废立承继有请于唐者皆因镕以闻自晋兵出山东已破孟迁取邢洺磁三州景福元年乃大举击赵下临城镕求救于李匡威匡威来救晋军引去明年晋防王处存攻镕防坚固镇攻新市镕禽晋将薜万金匡威以兵三万救镕【按殴史叙次败晋军事未晰今据新唐书辑】镕遣追风都团练使段亮等以兵属匡威袭战于磁河晋军大败明年春晋攻天长军镕救之败于叱日岭晋军遂出井陉镕又求救于匡威匡威以五千骑败克用于元氏匡威为弟匡俦所逐镕德其救已迎馆于梅子园以父事之匡威客李贞抱【新唐书作李抱贞】者少游燕赵间爱之及是与匡威皆失国无聊乃谋劫镕代之诈为忌日镕徃吊伏起持镕两袖镕曰吾国赖公存今日是所甘心匡威素少镕以为无能为因与镕并辔诣府受代行过亲事营军士闭门大噪屠者墨君和望见镕从缺垣中跃出挟镕于马负之走匡威贞抱皆死匡俦虽憾其兄而阳以大义责镕甚急镕既失燕援而晋军急攻平山劫镕以盟遂与晋和其后梁太祖下晋邢洺磁三州乃为书招镕使絶晋归梁镕依违不决晋将李嗣昭复取洺州太祖击走之得镕与嗣昭书多道梁事太祖怒因移兵常山自将传城下焚南闗镕惧谓其属曰事急矣奈何判官周式与太祖有旧因请入梁军太祖望见骂曰尔公朋附太原今无赦矣吾知李嗣昭在城中可使先出因以所得书示式式曰梁欲取一镇州而止乎而欲成霸业于天下也且霸者责人以义而不私今天子在上诸侯守封睦邻所以息争且休民也昔曹公破袁绍得魏将吏与绍书悉焚之此英雄之事耳今梁知兵举无名而假嗣昭以为辞王氏五世六公抚有此土岂无死士而待嗣昭乎太祖大喜曰吾言戏耳延式上座议与镕和镕以子昭祚为质太祖以女妻之太祖即位封镕赵王镕祖母防诸镇皆吊梁使见晋使在馆还言赵王有二志开平四年遣魏博将夏諲等以兵三千袭深冀二州以王景仁为北面行营招讨使镕乞兵于晋晋人击败景仁于栢乡梁遂失镇定晋师出镕常以兵从镕德晋甚明年会庄宗于承天军许以女妻镕子昭诲当是时诸镇俱敝于战争赵独安乐镕尤骄于冨贵又好左道链丹求长生与道士王若讷留防西山登王母祠毎出逾月忘归任其政于宦者宦者石希防与镕同卧起天祐十八年冬镕自西山宿鹘营庄将还府希止之宦者李规力谏不从规怒遣亲事军将苏汉衡率兵擐甲露刃于帐前斩希防首掷于镕前镕惧遽归使其子昭祚与大将张文礼族规汉衡收其偏将下狱穷究反状亲军皆惧文礼诱之为乱夜半军士千余人逾垣而入镕方与道士焚香受箓斩镕首袖之而出因纵火焚其宫王氏之族遂灭镕少子昭诲年十嵗有德镕者藏之穴中乱定河南人李震匿之南岳为浮图易名崇隐昭诲既长镕故将符习为宣武军节度使震以归习表于朝拜考功郎中司农少卿周显德中犹为少府监云张文礼者镕以为子号王德明镕死文礼自为留后庄宗初纳之后知其通于梁也遣赵故将符习与阎实击之文礼病疽卒子处瑾拒守击败习等以李嗣昭代之嗣昭中流矢卒以李存进代之存进辄复战殁乃以符存审为招讨使遂破之执文礼妻及子处瑾处球处琪等归于晋赵人请而醢之磔文礼尸于市
　　罗绍威字端已父信唐魏博节度使在唐藩镇传绍威袭父爵新立幽州刘仁恭以兵六十万攻魏屠其城绍威求救于梁太祖自将与仁恭战于内黄大败燕军明年太祖遣葛从周会魏兵攻沧州取其德州仁恭以兵至逆战于老鵶隄大破之绍威德梁助已故奉事愈谨魏博自田承嗣始有牙军嵗久益骄前帅史宪诚何全皥韩君雄乐彦贞等皆由牙军所立怒辄杀之绍威通习吏事为政有威严然其家世由牙将所立天祐二年牙校李公佺作乱不克奔沧州绍威乃遣使告梁乞兵欲尽诛牙军太祖因遣李思安等攻沧州召兵于魏绍威因悉魏兵以从独牙军在绍威子廷规娶梁女会女卒太祖阴遣客将马嗣勲选良兵实舆中以长直军千人杂舆夫入魏诈为助葬太祖以兵继其后绍威夜以奴兵数百会嗣勲兵击牙军并其家属尽杀之太祖自内黄驰至魏魏兵从攻沧州者行至歴亭闻之皆反分入澶博诸州魏境大乱太祖为悉平之牙军死魏兵悉叛绍威势益孤太祖乃欲夺其地绍威始大悔是嵗太祖复攻沧州宿兵长芦梁兵数十万皆取足绍威以此重困昭宗迁洛诏诸镇缮理京师绍威营太庙成加拜守侍中进封邺王太祖围沧州未下刘守光防晋军破梁潞州大祖归过魏绍威惧终袭已乃入见曰今四方称兵为梁患者以唐在故也唐家天命已去不如早自取之太祖大喜乃急归太祖即位将都洛阳绍威取魏良材为五鳯楼朝元前殿浮河而上立之京师太祖以为功过萧何赐以宝帯名马又请伐木安阳淇门为船自河入洛嵗漕谷百万石以供京师太祖益以为忠遣将程厚卢凝督其役舟未成而绍威病乃表言魏故大镇多外兵愿得梁一有功重臣临之请以骸骨就第太祖亟命其子周翰监府事且谓使者曰为语而主如不讳当世世贵尔子孙绍威仕梁累拜太师兼中书令卒年三十四赠尚书令諡曰贞壮子三人廷规官司农卿周翰袭父爵【按梁太祖实録以司门郎中罗廷规充魏博节度副使知府事仍改名周翰以廷规周翰为一人通鉴考异疑为寔録之误考薛史亦作绍威子三人长廷规官司农卿早卒次周翰袭父爵云云与欧史同】为杨师厚所逐徙为宣义军节度使卒弟周敬代之徙镇忠武唐庄宗时为金吾大将军明宗以为匡国军节度使罢为上将军卒廷规娶梁太祖二女曰安阳公主曰金华公主周翰娶末帝女曰夀春公主周敬亦娶末帝女曰晋安公主
　　王处直字允明兄处存为唐义武军节度使传子郜在唐传郜为节度使时处直为后院中军都知兵马使光化三年梁兵来攻郜遣处直拒之败于沙河兵返入城逐郜郜出奔晋推处直为留后梁兵围之处直乃请事梁而絶晋出绢十万匹犒军与梁盟梁太祖表处直义武军节度使累封太原王太祖即位封处直北平王其后梁兵攻王镕镕求救于晋处直亦遣人至晋愿絶梁以兵五千从晋破梁军于栢乡自是晋南北攻战十余年间处直尝以兵从处直好巫客有李应之者以左道愈处直疾以为行军司马军政咸取决焉初应之于陉邑阑得小儿刘云郎养为子处直未有子乃以云郎与处直子之更名曰都甚爱之应之由此益横籍管内丁壮别立新军自将之治第博陵坊四面开门皆用左道将吏知其必为患而莫能谏也会幽州李匡俦如京师假道中山处直伏甲城外以备不虞匡俦已去甲士入城围应之第杀之因诣处直请杀都处直不与明日第功行赏因阴疏甲士姓名藏于别籍其后因事悉诛之而处直终为都所杀都为人狡佞多谋处直以为节度副使张文礼弑王镕庄宗发兵讨之处直谋曰镇定之蔽也文礼虽有罪然镇亡定不独存乃遣人请庄宗毋发兵庄宗取所获文礼与梁蜡书示处直曰文礼负我师不可止处直益自危处直有孽子郁从郜奔晋晋王以女妻之为新州防御使处直乃阴与郁交通使北招契丹入塞以牵晋且许召为嗣都闻之不悦郁自奔晋常恐处直不容因此大喜以厚赂诱案巴坚举国入侵定人皆不欲契丹之举小吏和昭训劝都举事因执处直囚之西宅自为留后凡王氏子孙及处直将校杀戮殆尽明年正月朔旦都拜处直于西宅处直奋起椹其胷呼曰逆贼吾何负尔欲囓其鼻都掣袖而走处直遂见杀庄宗已败契丹于沙河追奔过定州与都相得惧甚以子继岌娶都女以都为义武军节度使同光二年庄宗幸邺都来朝赐与钜万所请无不从及明宗立颇恶都为人而安重诲毎以法绳之都始有异志时唐兵击契丹数徃来定州都供馈多阙益不自安和昭训为都谋曰天子新立四方未附其势易离可为自安计已而朱守殷反于汴州都遂亦反遣人以蜡书招青徐岐潞梓五镇约举兵皆不应明宗遣王晏球讨之都复与王郁招契丹为援契丹遣托纽将万骑救都都遣指挥使郑季璘龙泉镇将杜寿以二千人迎契丹为晏球所败季璘寿被执不屈遂见杀晏球屯军望都与都及契丹战大败之曲阳【薛史作嘉山】都及托纽得数骑遯去闭城不复出初庄宗军中阑得一男子使冒姓李名继陶养以为子明宗即位安重诲出以乞段徊徊亦恶而逐之都使人求得之至是绐其众曰此庄宗太子也被以天子服使巡城上以示晏球军军士识者曰继陶也共诟之都居城中兵少惟以契丹二千人守城呼托纽为王屈身事之诸将有欲出降者都伺察严密杀戮无虚日以故坚守经年天成四年二月城破都与家属皆自焚死王氏遂絶于中山而处存有子邺邺子廷与庄宗连外姻明宗时歴贝忻密澶隰州刺史范延光反晋高祖以廷为杨光逺行营中军使破延光有功拜彰徳军节度使初处直为都所囚防子威北走契丹契丹谓晋高祖曰吾欲使威袭其先人爵土如何髙祖遽徙廷镇义武曰此亦王氏后也后徙镇海卒【案王郁自处直见杀之后史不言其所归及王都之讨复云与郁招契丹为援似郁已从晋归中山也通鉴云契丹因败责王郁絷之以归自是不聼其谋似郁先归定而后归辽也然当郁幽絷处直之时王氏子孙尽被杀戮设此时而郁在定则团都素所不悦者岂能复为破巢之完卵郁终身未尝归定曰无可疑及考辽史本传都自得父命即奉表举室降辽辽太祖以为养子闻都自为留后太祖遣其从皇太子讨之至定州郜坚壁不出乃掠居民而还则是契丹方声□讨都安得以万骑来援与欧史通鉴所载全相剌谬然修于托纽之救叙述甚详自必有据今仍从之而附载他説以示阕疑也】
　　刘守光父仁恭唐卢龙军节度使守光囚而袭之语在唐藩镇传守光既囚父其兄守文率兵讨之至卢台为守光所败进战玉田又败乃乞兵契丹明年守文将契丹吐浑兵四万人战于鸡苏守光兵败守文阳为不忍出阵呼其众曰毋杀吾弟守光将元行钦识守文跃马擒之又囚之别室既而杀之【谨按通鉴辑览】
　　【御批兄讨幽父之弟即诛之亦不为过乃对众泣谓勿杀此与宋襄不禽二毛同一迂席卒以自取败亡所谓可笑可鄙者耳】守文将吏孙鹤吕兖等立守文子延祚以拒守光围之百余日城中米斛值钱三万人食墐土马相食其騣尾兖等率城中饥民食以麴号宰杀务日杀以饷军乆之延祚力穷遂降守光素庸愚由此益骄为鐡笼铁刷之刑燕人争逃祸于佗境守光身衣赭黄谓其将吏曰我衣此南面可帝天下乎孙鹤切諌梁攻赵赵王王镕求救于守光孙鹤力劝其出兵守光不肯晋救赵大败
　　梁兵于栢乡进掠邢洺至于黎阳守光闻晋空国深入梁乃治兵戒严遣人以语动镇定曰燕有精兵三十万愿率二镇以从晋然谁当主此盟者晋人患之乃班师守光益以为诸镇畏其强乃讽诸镇共尊已于是晋王率天德宋瑶振武周德威昭义李嗣昭义武王处直成德王镕等以墨制册尊守光为尚书令尚父守光又遣人告梁请授已河北兵马都统以讨镇定河东梁遣阁门使王瞳拜守光河北采访使有司白守光尚父受册用唐册太尉礼仪守光问曰此仪注何不郊天改元有司曰此天子礼也尚父虽尊乃人臣耳守光怒曰我为尚父谁当帝者乎乃械梁晋使者下狱置斧锧于庭令曰敢諌者死孙鹤进谏守光怒令军士割而啖之鹤呼曰不出百日大兵当至命窒其口而醢之守光遂以梁干化元年八月自号大燕皇帝改元应天以王瞳齐渉为左右相晋遣太原少尹李承勲贺册尚父至燕而守光已僣号有司迫承勲称臣承勲不屈以列国交聘礼入见守光怒杀之明年晋遣周德威将三万人会镇定之兵攻燕自祈沟闗入其澶涿武顺诸州皆迎降守光被围经年累战常败乃奉书服罪德威曰大燕皇帝尚未郊天何至此耶子受命讨僣乱不知其佗守光益窘乃献绢千匹银千两锦百段遣使谓周德威曰守光去嵗妄自尊崇本不能为朱温下耳岂意大国师经年幸少寛之徳威不许守光登城呼曰俟晋王至则降晋王乃自临军守光登城见晋王晋王问将如何守光曰今日爼上肉惟王所为守光有嬖者李小喜劝其毋降守光因请俟佗日是夕小喜叛降于晋军明旦城破执仁恭及其家族三百口守光与其妻李氏祝氏子继珣继方继祚等南走沧州迷失道至燕乐界中数日不得食遣其妻祝氏乞食于田家田家怪而诘之祝氏以实告乃被擒送幽州晋王方大飨军客将引见叩头请死命械之并其父仁恭以从还过赵赵王王镕防晋王置酒酒酣请曰愿见仁恭父子晋王命破械出之引置下坐饮食自若皆无慙色晋王至太原曳仁恭父子以组献于太庙守光将死泣曰臣死无恨然教臣不降者李小喜也晋王使召小喜小喜瞠目曰囚父弑兄烝其骨肉亦小喜教尔耶晋王怒命先斩小喜【谨按通鉴辑览】
　　【御批守光逆伦伤化罪不容诛然小喜则曾受其恩者既绐故主以私降甚至瞠目叱詈良心渐灭尽矣存最先正其诛颇为快举】守光呼曰王将复唐室以成霸业何不赦臣使自效其二妇从旁骂曰事已至此生复何为愿先死乃俱死晋王命李存霸执仁恭至雁门刺其心血以祭先王墓然后斩之
　　李荗贞深州博野人本姓宋名文通为本郡军卒戍鳯翔从郑畋击黄巢有功自队长迁军校【案册府元龟载茂贞以宿卫军留鳯翔大破尚让于龙尾坡录功为神策军指挥使检校太保即此事也】光启元年朱玫反僖宗出居兴元玫遣王行瑜攻大防闗茂贞与保銮都将李铤等败行瑜于大唐峯以功自扈跸都头拜武定军节度使赐姓名扈跸东归至鳯翔鳯翔节度使李昌符与天威都头杨守立争道以兵相攻僖宗遣茂贞击
　　杀昌符以功拜鳯翔陇右节度使大顺元年封陇西郡王二年枢密使杨复恭得罪奔于养子兴元节度使杨守亮茂贞言复恭父子罪皆当诛因自请为山南招讨使昭宗难之茂贞擅攻破兴元杀复恭父子表其子继密权知兴元军府事昭宗乃徙茂贞山南西道而以宰相徐彦若镇鳯翔茂贞不奉诏上表辞不逊昭宗不能忍以问宰相杜让能让能以茂贞地大兵强又近京师唐力未可以致讨易以自危昭宗怒曰吾不能孱孱坐受凌弱乃责让能治兵以覃王嗣周为京西招讨使率扈驾军五十四都战于盩厔唐军败溃荗贞遂犯京师屯三桥昭宗御安福门杀两枢密以谢使罢兵荗贞与让能素有隙因曰谋举兵者让能也陈兵临臯驿请杀让能昭宗泣下沾襟贬让能赐死茂贞乃罢明年河中节度使王重盈卒诸子争立晋王李克用请立珂　贞与韩建王行瑜请立珙昭宗不许茂贞等怒率三镇兵犯京师谋废立而晋王亦举兵至茂贞惧乃杀宰相韦昭度李磎留其养子继鹏以兵二千宿卫而去继鹏与行瑜弟行实等闻晋兵且至争劫昭宗出奔京师大乱昭宗出居石门茂贞以兵至鄠县斩继鹏自赎晋兵已破行瑜还军渭北请击茂贞昭宗欲庇之以为缓急以其杀子自赎为解诏罢晋军克用叹曰唐不诛茂贞忧未已也昭宗自石门还益募安圣奉宸等军万余人以诸王将之茂贞谓唐将讨已亦治兵犯京师昭宗遣覃王拒之军至三桥溃昭宗出居华州遣宰相孙偓以兵讨茂贞韩建为茂贞请乃已久之加尚书令封岐王昭宗既反正宰相崔谋以梁兵诛宦者中尉韩全诲等倚茂贞为外援茂贞遣子继筠以兵数千宿衞天复元年召梁太祖以军至同州全诲等惧与继筠劫昭宗幸鳯翔梁军围之逾年茂贞战辄败闭壁不敢出城中薪食俱尽自冬涉春民冻饿死者日千数其存者相与邀遮茂贞求生路茂贞穷迫谋以天子与梁以为解三年正月与梁约和斩韩全诲等二十余人传首梁军梁围解天子虽得出然梁遂劫东迁而唐亡茂贞非惟亡唐亦自困矣及梁太祖即位诸侯彊者皆相次称帝独茂贞不能但称岐王开府置官属视朝出入拟天子以妻为皇后而已茂贞寛仁爱物岐民颇安之初有地二十州其被梁围也兴元入于蜀开平已后邠寜鄜坊入于梁秦鳯阶成入又于蜀当梁末年所有七州而已【徐无党曰二十州者岐陇泾原渭武秦成阶鳯邠寜庆衍鄜坊丹延梁洋也】庄宗破梁茂贞称岐王上牋以季父行自处及闻入洛乃上表称臣遣子从曮来朝【按薛史作继考茂贞诸子若继鹏继筠皆从继薛史是也】庄宗以其耆老甚尊礼之改封秦王诏书不名同光二年卒年六十九諡忠敬从曮袭为鳯翔节度使魏王继岌征蜀为供军转运应接使蜀平继岌遣从曮部送王衍至鳯翔监军使柴重厚拒不纳从曮遂东至华州闻庄宗之难乃西归明宗立遣人诛重厚从曮上书言重厚守鳯翔军民无所扰愿贷其过虽不许士人以此多之歴镇宣武天平从曮有田千顷竹千畮在鳯翔惧侵民利未尝省理鳯翔人爱之废帝起鳯翔部人叩马乞从曮废帝入立乃复以为鳯翔节度使卒于镇













　　钦定续通志卷二百九十
&lt;史部,别史类,钦定续通志&gt;
　　钦定四库全书
　　钦定续通志卷二百九十一
　　列传
　　五代【十一】
　　韩建　　　　韩逊　　　　杨崇本
　　髙万兴　　　温韬　　　　卢光稠【谭全播】朱瑾
　　韩建字佐时许州长社人少为蔡州军校忠武军将鹿晏从杨复光复光死晏与建等无所属乃以麾下西迎僖宗所过攻劫据山南而不能守晏东走许州建乃奔蜀拜金吾卫将军僖宗还长安拜华州刺史华州数经大兵户口流防建少习农事督民耕植出入问疾苦建不知书使人题所服器具各为名目以视之久乃渐通文字时诸镇皆武夫独建抚缉兵民荆南成汭时冒姓郭亦善缉荆楚当时号为北韩南郭大顺元年以兵属张濬伐晋濬败建自含山遯归河中之争立也建与李茂贞助王珙语在茂贞传晋兵问罪三镇傅华州建登城呼曰敝邑未尝失礼于大国何为见攻晋人曰君以兵犯天子杀大臣是以讨也已而与晋和干宁三年茂贞复犯京师昭宗将奔太原次渭北建遣子允【通鉴作从允】请幸华州昭宗又欲如鄜州建追及于富平泣曰藩臣倔彊非止茂贞若舍近畿而廵极塞乘舆渡河不可复矣昭宗亦泣遂幸华州时天子孤弱独有殿后军及定州三都将李筠等兵千余人为卫以诸王将之建已得昭宗遂欲制之因请罢诸王将兵防去殿后诸军累表不报昭宗登齐云楼西北顾望京师作菩萨蛮词三章酒酣与从臣悲歌泣下建心不悦因遣人告诸王谋杀建劫天子佗幸昭宗召建将辨之建称疾不出乃遣诸王自诣建辨之建不见请送诸王十六宅昭宗难之建乃率精兵数千围行宫请诛李筠昭宗大惧遽诏斩筠悉防殿后及三都卫兵幽诸王于十六宅昭宗益悔幸华遣延王戒丕使晋以谋兴复戒丕还建与中尉刘季述诬诸王谋反以兵围十六宅诸王皆登屋呌呼遂见杀昭宗无如何为建立德政碑以慰安之建已杀诸王乃营南庄起楼阁欲邀昭宗游幸因废之而立德王裕其父叔丰谓建曰汝陈许间一田夫遭乱防恩至此欲以两州百里地行大事覆族之祸吾不忍见不如先死会李茂贞梁太祖皆欲发兵迎天子建稍惧乃止化光元年昭宗还长安封建颍川郡王辞乃封许国公赐铁劵梁太祖以兵向长安遣张存敬攻下同州建乃降太祖责建背已建曰判官李巨川之谋也太祖即杀巨川以建从昭宗东迁建从至洛阳昭宗举酒属太祖与建曰迁都后国歩小康社稷安危系卿两人次何皇后举觞建蹑太祖足太祖乃阳醉去建出谓太祖曰天子与宫人眼语幕下有兵仗声恐公不免也太祖以故尤徳之表建平卢军节度使太祖即位拜司徒同中书门下平章事太祖性刚暴臣下莫敢谏诤惟建时有言颇优容之未几罢相出镇许州太祖崩许州军乱见杀【按五代史此下有李仁福傅仁福为夏国之先应入宋载记此从删】
　　韩逊不知其世家初为灵武军校唐末据有灵盐唐即以为节度使梁开平三年封颍川王时邠宁鄜延鳯翔诸镇皆与梁争战独逊臣属于梁李茂贞尝遣刘知俊攻逊不能克逊亦善抚其部部人爱之为立生祠贞明中逊卒军中立其子洙为留后梁即以为节度使至唐庄宗时又以洙兼河西节度天成四年洙卒以洙子澄为朔方军留后其将李賔作乱澄乃上书请师于朝明宗以康福代之韩氏自逊有灵武史不见其事传世皆无所称澄后不知所终
　　杨崇本幼为李茂贞养子冒姓李名继徽茂贞表为静难军节度使梁太祖攻岐未下移兵攻邠州崇本降太祖使复姓赐名崇本迁其家于河中以为质崇本妻有色太祖往来河中尝幸之妻颇愧耻间遣人诮责崇本崇本涕泣愤怒其后梁兵解岐围崇本妻得归乃复背梁归李茂贞西连蜀兵与崇本攻雍华进屯美原梁将康懐英等会同州刘知俊击败之自此不复东干化四年为其子彦鲁所弑崇本养子李保衡杀彦鲁以降梁
　　高万兴河西人【五代史作河南人今从薛史】唐末河西属李茂贞茂贞将胡敬璋为延州刺史万兴与弟万金俱事敬璋为骑将敬璋死其将刘万子代为刺史梁开平二年万子防葬敬璋其将许从实杀之自为延州刺史时万兴兄弟将兵戍境上闻万子死以部下数千人降梁【薛史作万兴万金因防葬纵兵攻万子归欵于汴而欧史以为许从实作乱考万兴兄弟时方戍境上自以欧史为实】梁太祖屯河中遣刘知俊以兵应万兴攻丹州执刺史崔公实进攻延州执许从实鄜州李彦容坊州李彦昱皆弃城走太祖乃以万兴为延州刺史忠义军节度使以牛存节镇鄜延已而刘知俊叛乃徙存节同州以万金代存节万兴累迁检校太师兼中书令封渤海郡王贞明四年万金卒乃以万兴为鄜延节度使进封北平王梁亡庄宗入洛万兴尝一来朝同光三年卒于镇子允韬代立徙镇安国义成清泰中卒万金子允权开运中为肤施令罢居于家时周密为彰信军节度使契丹灭晋延州军乱逐密密守东城而西城之兵以允权为留后闻汉高祖起太原遂归汉即拜节度使广顺三年卒温韬京兆华原人少为盗后事李茂贞为华原镇将冒姓李名彦韬茂贞以华原县为耀州以韬为刺史梁太祖围岐韬以耀州降已而复叛归茂贞茂贞又以美原县为鼎州建义胜军以韬为节度使末帝时韬复叛茂贞降梁梁改耀州为崇鼎为裕义胜军为静胜以韬为节度使复其姓温更其名曰昭图韬在镇七年悉发掘唐诸陵取其所藏金寳而昭陵最固韬从埏道下见宫室制度闳丽不异人间中为正寝东西厢列石牀牀上石函中为铁匣悉藏前世图书钟王笔迹纸墨如新韬悉取之惟干陵风雨不可发后徙镇忠武庄宗灭梁韬自许来朝因伶人景进纳赂刘皇后庄宗待韬甚厚赐姓名曰李绍冲郭崇韬曰此劫陵贼耳罪不赦庄宗曰已宥之矣遽遣还镇明宗入洛与段凝俱收下狱已而赦归田里明年流德州赐死
　　卢光稠谭全播皆南康人光稠状貌雄伟无他才能而全播勇敢有识畧然全播常竒光稠为人唐末相与聚兵为盗众推全播为主全播曰诸君徒为贼乎而欲成功乎若欲成功当得良帅卢公堂堂真君等主也众阳诺之全播怒拔劒斩木以誓众惧乃立光稠为帅是时王潮陷岭南全播攻取其防韶二州又遣光稠弟光睦攻潮州光睦好勇而轻进全播度其必败乃伏兵归路光睦果败走潮人追之发伏邀击大败之遂取潮州时刘岩起南海以兵数万攻防州光稠大惧全播曰刘岩易与尔乃选精兵万人伏山谷中以老弱五千出战于城南战酣伪北岩急追之伏兵发岩遂大败光稠第战功全播悉推诸将光稠心益贤之光稠以防韶二州请命于梁太祖为置百胜军以光稠为防御使兼五岭开通使又建镇南军以为留后【按通鉴开平三年八月卢光稠以州附于淮南又遣使附于梁附淮南事传失载】开平五年光稠病以符印属全播不受光稠卒全播立其子延昌事之延昌好逰猎其将黎求闭门拒之延昌见杀求因谋杀全播全播惧称疾不出求乃自立寻暴病死其将李彦图自立全播益惧遂杜门称笃彦图疑之使觇其动静全播应觇为状以自免彦图死州人相率扣门请全播乃起遣使请命于梁拜防御使全播治防州七年有善政杨隆演遣刘信攻破防州以全播归广陵卒【按五代史此下有当满钟传赵匡凝朱宣等传皆已入唐书此不复载】
　　朱瑾唐天平军节度使宣从弟也宣事在唐传瑾从宣居郓州补军校少倜傥有大志兖州节度使齐克让爱其为人以女妻之瑾亲迎选壮士为舆夫伏兵器舆中夜至兖州兵发虏克让自称留后僖宗即拜瑾防宁军节度使梁太祖既与瑾兄弟恶嵗攻兖郓瑾兄弟往来相救凡十余年大小数十战与太祖屡相胜败太祖得宣将贺何懐寳及瑾兄琼乃将至兖城下告瑾曰汝兄败矣琼等已降不如早自归瑾伪曰诺乃遣牙将持书币诣军门降太祖大喜至延寿门与瑾交语瑾曰愿得琼来送符印太祖信之遣客将刘捍送琼往瑾伏壮士桥下单骑迎琼挥手语捍曰请琼独来琼前壮士擒之遂闭门责以先降斩之掷其首城外太祖度不可下乃留兵围之而去瑾婴城自守而乞兵于晋晋遣李承嗣史俨等以骑兵五千救之太祖已破宣乃急趋兖城中食尽瑾与承嗣等掠食丰沛间梁兵奄至瑾将康懐英等以城降瑾等将麾下走沂州刺史尹处賔不纳又走海州梁兵急追之乃奔淮南杨行密闻瑾来大喜表瑾领武宁军节度使以为行军副使瑾大破梁兵于清口行密累表瑾东南诸道行营副都统领平卢军节度使同中书门下平章事行密死渥及隆演相继立皆年少徐温与子知训専政畏瑾欲除之瑾乃谋杀知训尝以月旦遣爱妾候知训家知训强通之妾归诉瑾益不平屡劝隆演诛徐氏以去国患隆演不能既而知训以泗州建静淮军出瑾为节度使将行召之夜饮明日过瑾谢延升堂出其妻陶氏知训方拜瑾以笏击踣之伏兵自户突出杀之初瑾以二恶马系庭中知训入而释马使相踶鸣故外人莫闻其变瑾携其首驰示隆演曰今日为吴除患矣隆演曰此事非吾敢知遽起入内【谨按】
　　御批【通鉴辑览知训无礼于君凡有心者皆当为鹰鹯之逐朱瑾虽以私嫌擅杀然实为吴除害隆演　既据有吴国自当为之主持庶几跋扈者知所警乃懦怯无识诿为不敢与闻致徐温觊觎日深浸成簒窃之祸虽其及身以柔善自全而吴业之衰自彼酿之实行宻之罪臣败子耳】瑾忿然以首击柱提劒而出府门已阖因逾垣折足瑾顾路穷大呼曰吾为万人去害而一身死之遂自刎润州徐知诰闻乱以兵趋广陵族瑾家瑾妻陶氏临刑而泣其妾曰何为泣今行见公矣陶氏收泪欣然就戮瑾尝病疽医者视之色惧瑾曰但理之吾非以病死者于是果然【按五代史此下有王师范李罕之孟方立王珂赵犨冯行袭等传俱已入唐书又氏叔琮李彦威即宋友恭俱入唐奸臣此俱从删又李振改入逆臣傅】
　　钦定续通志卷二百九十一
　　钦定四库全书
　　钦定续通志卷二百九十二
　　列传
　　五代【十二】
　　裴迪　　　　韦震　　　　孙徳昭
　　王敬荛　　　刘知俊　　　丁会
　　贺徳伦　　　阎寳
　　裴迪字升之河东闻喜人善治财赋唐司空裴璩判度支辟为出使巡官都统王铎镇滑州奏迪汴宋郓等州供军院使铎为租庸使辟租庸招纳使梁太祖镇宣武辟节度判官太祖用兵四方留迪调兵赋一切货财狱讼皆任迪太祖西攻岐王师范谋袭汴遣健卒苗公立隂伺虚实迪召公立问东事公立色动屏人密诘之具得其事不暇启遣朱友寜以兵巡兖郓以故师范虽窃发而事卒不成太祖自岐还将吏皆赐迎銮叶賛功臣将吏入见太祖目迪曰叶賛之功惟裴公有之他人不足当也迪入唐累迁太常卿太祖即位召拜右仆射居一嵗告老以司空致仕卒于家
　　韦震字东卿雍州万年人初名肇强敏有口辩事梁太祖为都统判官申丛执秦宗权犹豫不知所为太祖遣震觇之震料其必败丛后果为郭璠所杀璠以宗权归太祖太祖欲大其事请献俘于唐唐以黄巢献馘而已宗权不足俘左拾遗徐彦枢亦疏请所在斩决太祖遣震徃复论奏卒俘宗权太祖徳之表为节度副使昭宗幸石门太祖遣震由虢略间道奉表行在昭宗赐其名震太祖已破兖郓遂攻呉而败惧诸镇图已乃讽诸镇荐已为元帅且求兼领郓州昭宗初不许震强辩敢大言语数不逊昭宗卒许之太祖遂兼四镇表震郓州留后昭宗迁洛震入为河南尹六军诸卫副使以病瘖守太子太保致仕太祖受禅改太子太傅末帝即位加太师卒【按五代史此下有孔循传今改入逆臣】
　　孙徳昭盐州五原人父惟最【薛史作惟晸】当黄巢陷长安率郷里子弟得义兵千人攻巢咸阳兴平州将壮之益以州兵二千与破贼功拜右金吾卫大将军累迁鄜州节度使留京师宿卫鄜州将吏诣阙请之镇京师民数万与神防军复遮留不得行改荆南节度使在京制置分判神防军号扈驾都徳昭以父任为神防军指挥使光化三年刘季述废昭宗宰相崔谋反正隂求义士共事徳昭乃与孙承诲董从实【按新唐书及通鉴俱作周承诲董彦弼薛史与欧史同】应天复元年正月朔未旦季述将朝徳昭伏甲士道旁邀其舆斩之承诲等分索余党立尽昭宗闻外諠哗大恐徳昭驰至扣门曰季述诛矣皇帝当反正何皇后呼曰可进逆首徳昭掷其首入已而承诲等悉取余党首以献昭宗信之徳昭破锁出昭宗御丹鳯楼反正以功拜静海军节度使赐姓李号扶倾济难忠烈功臣与承诲等皆拜节度使同中书门下平章事图形淩烟阁俱留京师号三使相恩宠无比时崔方召梁兵诛宦官而宦官亦倚李茂贞为扞蔽梁岐交争冬十月宦者韩全诲劫昭宗幸鳯翔承诲从实皆从而徳昭独与梁太祖颇徳其附已至华州徳昭以军礼迎谒太祖至京师表同州留后将行京师民复请留遂留为两街制置使梁兵围鳯翔徳昭以其兵八千属太祖太祖益徳之使先之洛阳昭宗东迁拜左威卫上将军以疾免太祖即位以为左卫大将军末帝立拜左金吾大将军卒承诲从实至鳯翔与宦者俱见杀
　　王敬荛颍川汝隂人为州牙将唐末王仙芝等攻劫汝颍间刺史不能拒敬荛遂代之即拜刺史善用铁鎗重三十斤颍州与淮西为邻境数为秦宗权所攻力战拒之颍旁诸州民皆倚敬荛避贼颍州戸至二万梁太祖攻淮南道过颍敬荛供馈甚厚太祖大喜表为沿淮指挥使梁兵攻呉厐师古死清口败兵归过颍大雪饥冻敬荛乃沿淮积薪为燎作糜粥餔之多赖以全活太祖表敬荛为武寕军留后遂拜节度使天祐三年为左卫上将军太祖即位以疾致仕卒【按五代史此下有蒋殷传今改入逆臣】刘知俊字希贤徐州沛人少事时漙漙与梁相攻知俊与麾下二千人防梁太祖以为左开道指挥使名重军中歴海怀郑三州刺吏从破青州以功表匡国军节度使邠州杨崇本以兵六万攻雍华太祖方与诸将攻沧州知俊不俟命与康懐英等击败之斩获无筭延州髙万兴防梁太祖遣知俊防万兴攻下丹延鄜坊四州加检校太尉兼侍中封大彭郡王知俊功益高太祖性多猜忌屡杀诸将王重师无罪见杀知俊不自安太祖已下鄜坊遣知俊复攻邠州知俊以军食不给未行太祖幸河中使宣徽使王殷召知俊其弟知浣为亲军指挥使间遣人告知俊不宜来知俊遂叛臣于李茂贞【按通鉴知俊既附岐复遣使请晋人出兵攻晋綘遗晋王书曰不过旬日可取两京复唐社稷是知俊不独臣岐且通晋也欧史失载】以兵攻雍华执刘捍送鳯翔太祖使人谓曰朕待卿至矣何相负耶知俊报曰王重师不负陛下而族灭臣非背徳但畏死尔太祖复使语以前诛重师为刘捍所误今捍已死无所释憾知俊不报以兵防潼关太祖遣刘鄩牛存节攻之遂奔于茂贞茂贞地狭无以处之使西攻灵武韩逊告急太祖遣康懐英宼彦卿等攻邠寕以牵之知俊大败懐英于升平【薛史作长安岭】杀梁将许从实茂贞以为泾州节度使使攻兴元取兴鳯围西县已而茂贞左右忌知俊功间之茂贞夺其军乃奔于蜀王建以为武信军节度使使反攻茂贞取秦鳯阶成四州建待知俊甚厚然隂忌其材蜀人亦共嫉之知俊色黒而其生嵗在丑建诸子皆以宗承为名乃于里巷构謡言曰黒牛出圏防防防建益恶之遂见杀
　　丁防字道隠夀州夀春人少为盗与梁太祖俱从黄巢太祖镇宣武以为都押衙张全义袭破李罕之罕之召晋兵围河阳全义告急梁方攻魏遣防及葛从周等将万人救之行至河隂谋曰罕之料吾不敢渡九鼎以吾兵少而来远且不虞吾之速至也当出其不意掩击之乃渡九鼎直趋河阳战于沇水罕之大败河阳围解大顺元年梁军击魏防及葛从周破黎阳临河遂败罗信于内黄梁攻时漙于徐州遣防别攻宿州刺史张筠闭城距守防堰汴水浸其东城城壊筠降朱瑾以兵万余击单父防败之于金乡李罕之叛晋以潞州防梁防自河阳攻下泽州乃以防为昭义军留后防畏梁太祖雄猜常称疾者累年复起为昭义军节度使昭宗遇弑防与三军缟素哀梁攻燕沧州刘守光乞师于晋晋人为攻潞州防乃降晋晋王以会归太原赐以甲第位在诸将上荘宗立以为都招讨使天祐七年卒赠太师贺徳伦河西人少为滑州牙将梁太祖兼领宣义徳伦常从征伐以功累迁平卢军节度使贞明元年魏州杨师厚卒末帝以魏兵素骄难制乃分相澶卫三州建昭徳军以张筠为节度使魏博贝三州仍为天雄军以徳伦为节度使遣刘鄩以兵六万渡河声言攻镇定王彦章以骑兵五百入魏州屯金波亭以虞变分魏牙兵之半入昭徳徳伦促牙兵上道亲戚相诀别哭声盈涂効节军将张彦谋于其众相与夜攻金波亭彦章走出迟明魏兵攻牙城执徳伦致之楼上纵兵大掠末帝遣供奉官扈异驰至魏谕彦许以刺史彦曰但以六州还魏而诏刘鄩反兵皇帝可以高枕异还言彦狂蹶不足畏宜促鄩击之末帝使人谕彦以制置已定不可复易使者三返彦怒召罗绍威故吏司空颋曰为我作奏若复依违则渡河虏之耳末帝优诏答之言王镕死镇人请降遣鄩以兵定镇州非有他若魏不便之即召鄩还戒彦勿为朝廷生事彦乃以杨师厚镇魏州尝带招讨使逼徳伦论列之末帝不许彦乃迫徳伦降晋遣牙将曹延隐奉书荘宗荘宗入魏徳伦以彦逼已遣人隂诉于荘宗荘宗斩彦于临清而后入徙徳伦大同军节度使行至太原监军张承业留之王檀攻太原徳伦麾下多奔檀承业惧徳伦为变杀之
　　阎寳字琼美郓州人少为朱瑾牙将瑾走淮南寳降梁为诸军都虞候从诸将征伐未尝独立战功贞明初拜保义军节度使贺徳伦以魏博降晋晋军攻下洺磁相卫移兵围邢州末帝遣捉生都指挥使张温救寳温至内黄遇晋军乃降晋遣温至城下招寳寳遂降晋拜检校太尉同中书门下平章事领天平军节度使东南面招讨使位在诸将上梁晋战胡栁晋军败庄宗欲引兵退保临濮寳曰梁兵势蹙今骤胜而骄怠此不可失之时也庄宗谢曰微公几败吾事乃整军复战遂败梁兵十八年晋讨张文礼于镇州以寳为招讨使明年三月寳战败退保赵州慙愤发疽卒赠太师晋天福中追封太原王【按五代史此下有康延孝传今改入贰臣】






　　钦定续通志卷二百九十二
　　钦定四库全书
　　钦定续通志卷二百九十三
　　列傅
　　五代【十三】
　　张全义　　　朱友谦　　　朱汉賔
　　刘玘　　　　周知裕　　　陆思铎
　　霍彦威　　　房知温　　　王晏球
　　安重霸　　　王建立　　　康福
　　张全义字国维濮州临濮之田家子也亡入黄巢贼中巢陷长安以为吏部尚书水运使巢败去事诸葛爽于河阳爽死事其子仲方仲方为孙儒所逐全义与李罕之分据河阳洛阳以附于梁【按通鉴李罕之召全义于泽州舆之收合余众罕之据河阳全义据东都共求援于河东李克用以其将安全俊将骑助之表罕之为河阳节度使全义为河南尹盖取唐书之文是二人方受晋厚恩不应其时便附梁也】二人相得甚欢罕之常乏食仰给全义全义不能给因有隙罕之出兵攻晋绛全义袭取河阳罕之奔晋召晋兵围全义甚急梁遣牛存节等以兵万人救之晋军败解去梁以丁防守河阳全义还为河南尹徳梁出已由是尽心焉是时河南遭巢儒兵火后户不满百全义披荆棘劝耕殖筑南北二城以居之数年人物完盛及梁太祖劫唐昭宗东迁缮理宫阙府廨仓库皆全义之力全义初名言昭宗赐名全义唐亡事梁又请改名太祖赐名宗奭梁与晋战河北兵数败亡全义辄搜卒伍铠马月献之以补其缺太祖兵败蓚县道病还洛幸全义防节园避暑留旬日全义妻女皆廹滛之其子继祚愤耻不自胜欲剚刃太祖全义止之曰吾为李罕之所围啖木屑为食惟一马欲杀以饷军死在朝夕而梁出之得至今日此恩不可忘也太祖性猜忌尝有搆全义于太祖者召之意且不测全义妻储氏遽入见厉声曰宗奭种田叟尔守河南三十年开荒斸土捃拾财赋助陛下创业今衰朽无能为而陛下疑之何也太祖笑曰我无恶心妪勿多言全义事梁累拜中书令兼领忠武陕虢郑滑河阳节度使判六军诸卫事天下兵马副元帅封魏王初全义为罕之所败其弟全武及家属为晋兵所得晋王给以田宅待之甚厚全义常隂遣人通问梁亡庄宗入汴全义自洛来朝泥首待罪庄宗劳之曰卿家弟侄幸复相见全义俯伏感涕命皇子继岌皇弟存纪等皆兄事之全义因去梁所赐名请复故名犹不自安乃赂刘皇后以自托初贞明中末帝幸洛阳将郊不果其仪仗法物犹在全义因请幸洛阳曰南郊仪物已具庄宗大悦加拜太师尚书令明年幸洛阳将郊而礼物不具因改用来年然不以前语责全义数幸其第命皇后拜全义为父改封齐王初庄宗灭梁欲掘梁太祖墓斵棺戮尸全义以谓梁虽讐敌今已屠灭其家足以报怨剖棺之戮非王者以大度示天下也庄宗以为然铲去墓阙而已全义监军尝得李德裕平泉醒酒石德裕孙延古因托全义复求之监军忿然曰自黄巢乱后洛阳园宅无复能守岂独平泉一石哉全义尝从巢以为讥已因奏笞杀监军者其听讼以先诉者为直民苦之元行钦讨赵在礼无功大臣皆言明宗可将庄宗方疑之不欲遣全义力以为言乃从之明宗至魏果反全义以忧卒年七十五諡忠肃子继祚官至上将军晋高祖时与张从賔反于河阳当族诛宰相桑维翰以其父珙尝事全义有恩乞全活之不许止诛继祚及其妻子而已
　　朱友谦字德光许州人初名简以卒渑池镇有罪去为盗乆之为陜州军校节度使王珙与弟珂争河中战败其牙将李璠与友谦谋共杀珙附于梁梁太祖表璠代珙璠立友谦复逐之乃表友谦代璠梁太祖西攻岐往来过陜中友谦奉事尤谨请更名齿诸子太祖怜而许之太祖即位徙镇河中累迁中书令封冀王友珪弑立加友谦侍中虽受命而心常不平已而友珪召入觐友谦不行乃附于晋友珪遣招讨使韩勍将康怀英等兵五万击之晋王出泽潞救之大败怀英于解县夜追败之白迳岭梁兵乃解去末帝即位友谦复臣于梁而不絶晋也贞明六年友谦遣其子令德袭同州逐节度使程全晖因求兼镇末帝初不许已而许之制命未至友谦复叛始絶梁而附晋晋封友谦西平王加守太尉以其子令德鎭同州庄宗灭梁入洛友谦来朝赐姓名曰李继麟赐予钜万明年加守太师尚书令赐铁劵徙令徳遂州以其弟令锡为忠武军节度使诸子及将校为刺史者十余人恩宠无比时宦官伶人用事多求赂于友谦不能给宦官伶人皆怒唐兵伐蜀友谦阅其精兵命令德将以从军及郭崇韬见杀伶人景进言兵初出时友谦以为讨已阅兵自备又言崇韬所以反以友谦为内应今且谋与存乂为郭氏报寃庄宗疑其事而未发友谦闻之大恐将入朝自明将吏皆劝阻不听单车入朝景进使人诈为变书告友谦反乃徙友谦义成军节度使遣朱守殷夜以兵围其馆驱友谦出徽安门外杀之复其姓名诏魏王继岌杀令德于遂州王思同杀令于许州夏鲁竒族其家属于河中鲁竒至友谦妻张氏率其宗族二百余口见鲁竒曰朱氏宗族当死愿无滥及平人乃别其婢仆以其族百口就刑又取铁劵示鲁竒曰此皇帝所赐也不知为何言语鲁竒亦为之慙友谦死其将史武等七人皆坐友谦族诛天下寃之【按五代史此下有袁象先傅今改入贰臣】
　　朱汉賔字绩臣亳州谯人父元礼为梁军校战殁于清口太祖怜汉賔以为养子郓州朱瑾募军中骁勇者黥双雁于其颊号雁子都太祖闻之乃更选勇士数百人号落雁都以汉賔为指挥使人皆称朱落雁又为天威军使歴磁滑宋亳曹五州刺史安逺军节度使庄宗灭梁罢汉賔为右龙武统军待之颇薄后因出逰幸其第汉賔妻有色而慧因侍左右进酒食奉歌舞庄宗欢甚漏再下乃去汉賔自此有宠明宗入立恶之以为右卫上将军安重诲用事汉賔依附之相为婚姻由是复得为昭义军节度使【按薛史汉賔镇潞后复移镇青州欧史失载】重诲死汉賔罢为上将军遂以太子少保致仕汉賔未尝有战功而临政能守法好施惠人颇爱之清防二年卒晋高祖时赠太子少傅諡贞惠【按五代史此下有段凝传今改入贰臣】
　　刘玘汴州雍邱人世为宣武军牙将梁太祖鎭宣武玘以军卒歴迁牙将为襄州都指挥使【按薛史多滑徐二州都指挥使】山南节度使王班为乱军所杀推玘为留后玘伪许之明日飨士伏甲幕中酒半擒为乱者杀之防梁遣陈晖兵亦至襄州平以功拜复州刺史徙亳安二州末帝时为晋州观察留后凡八年日与晋人交战庄宗灭梁玘来朝庄宗劳之玘顿首谢罪遣还镇遂以为节度使徙鎭安逺天成元年复徙武胜卒于道赠侍中
　　周知裕字好问幽州人为刘仁恭骑将仁恭被幽知裕去事守文守文又见杀乃与张万进立守文子延祚而事之守光又杀延祚以其子继威代之万进杀继威与知裕俱奔梁梁太祖得知裕喜甚为置归化军以知裕为指挥使所得晋兵皆以知裕梁晋相距河上其摧坚防阵归化一军为最然在梁位不过刺史庄宗入汴知裕欲自杀人止之乃降唐庄宗宠待之以为房州刺史【按薛史知裕曾为伐蜀前锋骑将】明宗时歴绛淄二州刺史迁宿州团练使安州留后所居皆有善政安州近淮俗恶病者父母有疾置之佗室以竹竿系饮食委之至死不近知裕深患之加以教化由是稍革罢为右神武统军应顺中卒赠太傅
　　陆思铎澶州临黄人少为宣武军卒以善射名累迁拱辰左厢都指挥使领恩州刺史梁晋相拒河上思铎镂姓名于箭筈以射晋军中庄宗马鞍庄宗拔矢见思铎姓名竒之其后灭梁思铎谒见庄宗出其矢示之思铎伏地请死庄宗慰之拜龙武右厢都指挥使晋高祖时为陈蔡二州刺史卒思铎在陈州有善政临终戒其子曰陈人爱我我死则葬焉遂葬陈州【按五代史此下有赵在礼传今改入叛臣】
　　霍彦威字子重洺州曲周人少遭兵乱梁将霍存掠得之养为子尝从存战中矢眇一目后事梁太祖稍迁左龙骧军使右监门卫上将军预诛友珪拜洺州刺史迁邠寜节度使刘知俊攻邠州彦威固守逾年每俘获必纵还之知俊不复攻徙鎭义成天平兼北面行营招讨使与晋军相持河上屡败降为陜州留后庄宗灭梁彦威来朝庄宗置酒故梁崇元殿酒酣指彦威及段凝袁象先等举酒属明宗曰此皆前日勍敌今侍吾饮乃卿功也彦威等惶恐伏地请死庄宗劳之曰吾与总管戏尔卿无畏赐姓名李绍真明年徙鎭武寜赵在礼反彦威别讨赵太于邢州破之还以兵属明宗明宗军变从马直军吏张破败率众杀将校纵火焚营噪呼明宗叱之曰尔辈皆天子亲军今贼城破在旦夕正立功名取富贵之时何返效贼耶军士对曰城中戍卒思归天子不垂原宥且闻破魏后欲尽坑魏博诸军某等初无叛心直畏死耳今宜与城中合势击退诸镇兵请天子帝河南令公帝河北明宗涕泣谕之乱兵呼曰令公不欲帝河北则他人有之我辈狼虎岂识尊卑彦威与安重诲劝明宗许之乃拥兵入城与在礼合置酒大防部兵在外者闻明宗反皆溃去彦威独不入以所将五千人营城西北隅不动居二日明宗复出得彦威兵乃之魏县谋还镇州彦威重诲劝明宗以兵南向庄宗崩彦威从明宗入洛阳首率羣臣劝进内外机事皆参决焉徙镇平卢淳于晏者登州人也少举明经及第遭乱依彦威自彦威为偏禆时已从之彦威尝战败脱身走麾下兵无从者独晏徒步以一剑从之彦威高其义所歴方镇常辟以自从家事无大小皆决于晏彦威以故少过失天成三年冬卒于镇明宗方猎近郊青州驰骑奏至涕泣还宫辍朝仍终其月不举乐赠太师諡忠
　　房知温字伯玉武州瑕邱人少以勇力为赤甲都官健后魏州马鬭军稍迁亲随指挥使庄宗取魏博得知温赐姓名曰李绍英以为澶州刺史歴曹贝二州戍瓦桥关明宗自魏反兵南向知温首驰赴之天成元年拜防寜军节度使明年为北面招讨使率魏效节九指挥戍卢台魏军自杨师厚时几为梁患其后张彦逼贺德伦降晋皇甫晖劫赵在礼作乱素为不法其戍卢台也军发之日不给兵甲惟以长竿系旗帜以表队伍军士颇自疑惑明年遣乌震代知温戍知温意不乐卢台戍军夹水东西为两寨震初至与知温防东寨方博效节军乱噪于门外知温即乗马出乱军击杀震执辔留知温知温绐曰骑兵皆在西寨今独步军恐无能为乃跃马登舟渡河入西寨以骑军尽杀乱者明宗下诏凡丸指挥三千余家数万口悉驱至漳水上杀之魏骄兵于是而尽明宗知变自知温起释不问徙镇武寜加兼侍中歴镇天平平卢初明宗为北面招讨使知温为副废帝时以禆将事知温甚谨后因杯酒失意及废帝起鳯翔愍帝出奔知温乗间有窥觎意谓其司马李冲曰吾有钱数屋养马数千因时建义功必有成冲曰今天子孱弱上下离心潞王兵威甚盛事未可知冲请怀表西觇之至京师废帝已入立冲即奉表称贺还劝知温入朝废帝慰劳甚厚封东平王知温在镇厚敛积赀钜万治第青州南城出入以声妓游嬉不恤政事天福元年卒赠太尉子彦儒献其父遗赀拜沂州刺史将吏分其余者皆为富家云
　　王晏球字莹之洛阳人少为盗所掠汴州富人杜氏得之养为子冐其姓梁太祖镇宣武以选为防子都指挥使即位为右千牛卫将军友珪立龙骧戍卒反自怀州趣京师遣晏球击败之河阳迁龙骧第一指挥使末帝即位迁龙骧四军都指挥使捉生军将李霸将千人戍杨刘夜作乱自水门入纵火大噪以长竿缚布沃油仰烧建国门晏球闻乱不俟命率龙骧五百骑击贼迟明尽杀之以功拜澶州刺史梁晋军河上以晏球为行营马步军都指挥使庄宗入汴晏球以兵追之行至封邱闻末帝已崩即解甲降唐赐姓名曰李绍防拜齐州防御使戍瓦桥关明宗兵变自邺而南遣人招晏球从至洛阳拜归德军节度使王都反以晏球为招讨使与宣徽南院使张延朗等讨之契丹托纽万骑来救晏球闻托纽等兵且来留延朗屯新乐自逆于望都而契丹从他道入定州与都出不意击延朗军延朗大败收余兵防晏球趋曲阳都乘胜追之晏球先至水次方坐胡床指麾而都众奄至晏球与左右十余人连矢射之都众稍却而后军亦至晏球立高冈【册府元作嘉山】号令诸将皆橐弓矢用短兵回顾者斩符彦卿以左军攻其左高行珪以右军攻其右中军骑士抱马项驰入都军都遂大败与托纽入城不敢复出契丹又遣特哩衮【旧作惕隠按辽职官志惕隠乃典族属官即宋正职或当时称其官而非人名】以七千骑益都晏球遇之唐河追击至满城斩首二千级其余众奔溃投村落村落之人以锄耰白梃所在击杀之无遗特哩衮与数十骑走幽州西为赵德钧擒送京师晏球攻定州乆不克明宗数遣人促之晏球以谓未可急攻偏将朱昭张处钊等宣言曰晏球怯耳乃驱兵进果败由是不敢复言晏球休养士卒食其三州之赋悉以俸禄所入具牛酒日与诸将高防乆之都城中食尽数与托纽谋块围走不果都将马让能以城降都自焚死晏球为将有机略善抚士卒围定几一年军中未尝戮一人以功拜天平军节度使又徙平卢累官至兼中书令卒赠太尉安重霸云州人初与明宗俱事晋王得罪奔梁又奔蜀王建以为亲将王衍立宦者王承休用事重霸深自托梁末蜀取李茂贞秦成阶三州重霸劝承休求镇秦州衍以为节度使重霸为其副重霸与承休多取秦州花木献衍请衍东逰唐魏王兵伐蜀承休大恐以问重霸重霸曰劒门天下险虽精兵不可过然公受国恩闻难不可不赴愿与公俱西承休以为然整军将发帐饮城外酒罢承休上道重霸立马前辞曰秦陇不可失愿留为公守承休业已上道无如之何唐军已破蜀重霸遂以三州降唐明宗以为阆州团练使罢为左卫大将军乆之以为匡国军节度使废帝时为京兆尹西京留守徙镇大同以病罢归卒于潞州
　　王建立辽州榆杜人唐明宗为代州刺史以为虞候将庄宗尝遣女奴之代州祭墓侵扰代人建立捕而笞之庄宗怒欲杀之明宗防之以免明宗自魏反曹皇后王淑妃皆在常山建立杀其监军并守兵明宗家属得无患由是益德之即位累拜成德军节度使检校太尉同中书门下平章事建立与安重诲素不恊王都有二志数以书通建立约为兄弟重诲知之以为言明宗不欲伤建立亟召还京师以为右仆射同中书门下平章事判三司居岁余自言不识文字愿解三司明宗不许乆之称疾乃出为平卢军节度使又徙上党怏怏不得志求解职以太子少保致仕数请朝见不许乃自诣京师阑至后楼见明宗涕泣言已无罪为重诲所摈明宗曰汝为节度使不作好事岂独重诲防汝耶赐以茶药遣之废帝立复起为天平军节度使晋高祖时徙镇平卢天福五年来朝髙祖劳之令毋拜赐肩舆入朝给二宦者掖而升殿又徙昭义累封韩王建立好杀人晚节惑浮图法戒杀生所至人稍安之卒赠尚书令子守恩性贪鄙以防补稍迁诸卫将军建立已卒家于潞守恩自京师得告归契丹灭晋昭义节度使张从恩与守恩姻家乃以守恩权巡检使守潞而从恩入见契丹守恩遂劫其家赀以州降汉汉髙祖即位即拜节度使徙镇静难西京留守加同中书门下平章事时周太祖以枢宻使将白文珂等军西平三叛还过洛阳守恩以使相自处肩舆出迎太祖怒即日以头子命文珂代守恩为留守守恩奉朝请于京师隐帝杀史肇等召羣臣慰谕守恩前对曰陛下始睡觉矣闻者皆缩颈显德中为左金吾卫上将军卒
　　康福蔚州人世为军校福事晋王为偏将庄宗令牧马于相州为小马坊使逾年马大蕃滋明宗自魏反兵过相州福以小坊马二千匹归命军势由是益盛明宗入立拜飞龙使领磁州刺史防州兵马都监枢宻使安重诲恶之福惧求外任灵武韩洙死弟澄立而偏将李从賔作乱澄表请朝廷命帅重诲以灵武深入羌境为帅者多遇害乃拜福凉州刺史河西军节度使福入见涕泣明宗意动欲为福更他镇而重诲不可乃令将军牛知柔以兵卫福行至方渠羌果出邀福福以兵击走之至青冈峡遇雪福登山望见山谷中烟火有吐蕃数千帐不觉福至福分兵三道袭之吐蕃大骇弃车帐走杀之殆尽获玉璞绫锦羊马甚众由是威声大振福居灵武三嵗嵗常丰稔有马千驷蕃夷畏服言事者疑福有异志重诲亦言福必负朝廷明宗遣人讽之福言受国恩深有死无二因乞还朝不许章再上即随至明宗不之罪徙镇彰义厯静难雄武充西面都部署晋髙祖时徙镇河中代还卒于京师赠太师諡武安



　　钦定续通志卷二百九十三
　　钦定四库全书
　　钦定续通志卷二百九十四
　　列传
　　五代【十四】
　　郭延鲁　　　华温琪　　　苌从简
　　张筠　　　　杨彦询　　　李周
　　刘处譲　　　李承约　　　张希崇
　　相里金　　　张廷蕴　　　马全节
　　皇甫遇　　　安彦威　　　李琼
　　刘景岩
　　郭延鲁沁州绵上人父饶以骁勇事晋数立军功为沁州刺史九年为政爱州人思之延鲁以善槊为将累迁神武都知兵马使朱守殷反从攻汴州以先登功为汴州马歩军都指挥使累迁复州刺史延鲁思继父志以亷平自励民甚頼之秩满州人乞留不许皆遮道攀号天福中拜单州刺史卒于官时刺史皆以军功拜武夫恃功纵下为害不细延鲁父子特以善着焉
  </div>
  <div class="pagination">
   <a href="钦定续通志_page182.html">
    上一页
   </a>
   <span>
    ...
   </span>
   <a href="钦定续通志_page178.html">
    178
   </a>
   <a href="钦定续通志_page179.html">
    179
   </a>
   <a href="钦定续通志_page180.html">
    180
   </a>
   <a href="钦定续通志_page181.html">
    181
   </a>
   <a href="钦定续通志_page182.html">
    182
   </a>
   <span class="current-page">
    183
   </span>
   <a href="钦定续通志_page184.html">
    184
   </a>
   <a href="钦定续通志_page185.html">
    185
   </a>
   <a href="钦定续通志_page186.html">
    186
   </a>
   <a href="钦定续通志_page187.html">
    187
   </a>
   <a href="钦定续通志_page188.html">
    188
   </a>
   <span>
    ...
   </span>
   <a href="钦定续通志_page184.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
