<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 689 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 689 页/共 1860 页</h1>
    <div class="content">○甲寅。上御太和殿视朝。文武升转各官谢恩。　　

○刑部奏、镶黄旗拜唐阿塔思哈家人济哈、首告伊主戳死婢女。审实结案。塔思哈、依例鞭枷。济哈、依奴婢告家长律。拟杖徒。折枷号四十日。鞭一百。得旨、旗人犯罪充徒。例得折鞭枷号。此原指常犯而言。若告主旗奴。则当有别。嗣后旗奴告主。应问徒者。著予实徒。不准鞭枷完结。　　

○军机大臣等奏、向例旗奴告主。徒罪限满。仍给还伊主管束。应请嗣后交各该本旗照例官卖。仍令为奴。价给原主。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二


大清高宗法天隆运至诚先觉体元立极敷文奋武孝慈神圣纯皇帝实录卷之五百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。十二月。乙卯。上御乾清门听政。　　

○谕、地方被灾米贵。所赖商贩流通接济。是以向来严禁遏籴。前后谆切训谕。封疆大吏。宜以救患恤灾为心。岂可妄分畛域。富勒赫署理河道事务。修防事宜。是其专责。于民间灾赈。本非所职。乃竟出谕禁止贩运。虽邀淮属一隅感颂。而罔顾他郡之嗷嗷。殊属糊涂。不知政体。著交部严察议奏。庄有恭摺并发。　　

○谕军机大臣等、据和起等奏称、派出随同吞图布进兵之布库努特兵二十名。现照达什达瓦属人之例。发给口粮马匹等语。前据吞图布称、布库努特人众共九十余户。酌量可选兵七八十名。今仅用二十人。殊属太少。著再选派六十名。令其带领前往。此项布库努特等九十余户。早经投顺。从前永常未经奏闻。是以未及施恩。除拣派兵丁、给与马匹口粮外。其余人等、俱著照达什达瓦属人之例。一体赏给口粮。以示优恤。　　

○又谕、询问侍卫满楚。知锡克锡尔格、将萨喇勒覊留。加之困辱。情形甚属可恶。昨据策楞等奏称伊犁喇嘛、及锡克锡尔格等、情愿擒贼自效。曾降旨宥伊等罪愆。现在大兵进发。伊等果擒献首恶。悔罪输诚。尚属可恕。若因力不能支。始将阿逆献出。希冀邀恩。则非出于本心。应仍将锡克锡尔格、拏解来京治罪。　　

○以故三等男公善子鄂恒、袭爵。　　

○以故甘肃西宁土司指挥使祁宪邦子执中、袭职。　　

○予故浙江绍协右营巡江溺毙之都司华山、赏恤祭葬、荫子弟一人、以营千总用。兵丁潘兆伦等七名。各赏银如例。　　

○丙辰。驻劄巴里坤办事大臣和起等奏、十二月初五日。副将军萨喇勒、遣伊兄布林、及察哈尔蓝翎侍卫纳木扎勒等。带领和硕特台吉诺尔布敦多克来使鄂尔奇木济、乌噜特来使鄂斯库、绰和尔来使韦诺克、克哷特来使齐木伯勒、和硕特台吉图们来使乌特巴拉等五人。至巴里坤告称、八月二十四日。克什木等作乱。萨喇勒、及布林等、力战。将军班第、尚书鄂容安、至哈斯河察罕白新地方。被宰桑巴桑围困。力竭自尽。萨喇勒冲走。二十六日夜至崆吉斯河。为锡克锡尔格所执。看守六十日。后准噶尔台吉宰桑喇嘛等。自知罪愆。议擒贼自效。现闻阿睦尔撒纳、同台吉额琳沁舍楞、在博罗塔拉、道都托罗垓地方居住。各领兵往擒。萨喇勒同公丹拜、蓝翎侍卫和通鄂勤、宰桑约苏图、锡克锡尔格、巴桑等、带兵三千余名。由博罗布尔噶苏进。台吉诺尔布贝奇、宰桑乌克图等、带兵三千余名。由闼勒奇岭进。于十一月初九日会集托和木图。俟擒获。交萨喇勒解送。各遣人赍准噶尔喇嘛等奏书前来。并请入觐等语。臣即将布林等、及来使五人。派员驰送京师。谕军机大臣等、和起等奏、萨喇勒、同准噶尔台吉宰桑等、议擒阿睦尔撒纳来献等语。萨喇勒驻劄伊犁。仓猝遇贼。班第、鄂容安、捐躯尽节。伊为贼拘留。自必愧恨。然因兵少力弱。中贼诡计。非伊无能被执。今伊感念重恩。会同伊犁众台吉宰桑等。分路领兵。期献逆贼。是其诚心奋勉。终始不渝。朕闻之实深嘉予。转复为之恻然。著策楞传旨慰劳。并将荷包鼻烟壶各一件。俟萨喇勒至军营时。即行颁赐。其宰桑乌克图等。原系归诚之人。曾降旨给与职衔。止因阿逆从中煽惑。伊等勉强服从。今既悔罪输诚。擒贼自效。俟拏获阿逆后。将伊等悉行宽宥。并当从重施恩。发往荷包鼻烟壶各十五件。将现在效力之宰桑等、遍行赏赐。策楞等详悉晓谕伊等知之。　　

○丁巳。上诣皇太后宫问安。　　

○谕、据和起等奏、准噶尔台吉宰桑等、公同商议。于十一月初九日在托和木图聚齐。同萨喇勒领兵前往、擒拏阿睦尔撒纳、并遣使五人、赴京瞻仰等语。萨喇勒、原系厄鲁特之人。叩关投诚。甫及五年。随围出兵。奔走几无宁岁。前此命其同驻伊犁。亦因伊熟于彼地情形耳。及阿睦尔撒纳、背叛生变。班第、鄂容安、捐躯尽节。而萨喇勒冲阵突出。其后力穷。被执拘留。所以不加深咎者。诚以厄鲁特风俗。原不知致身大义。未可以世受国恩之满汉臣工。相提并论。初非朕之溺爱厄鲁特而然也。拘方之士。或将谓三人同驻伊犁。彼二臣临危致命。而伊乃靦颜就执。其偷生负国。断难姑容。如此、则是以祖父世臣。受恩深重。明于大义者为比。未免过于求全责备。而其视萨喇勒为过高矣。夫责人易而当局难。平居议论。谁则不能。独不思身当其境。可深信其能引决就义。如班第、鄂容安之为者。恐亦未能多得也。俟阿睦尔撒纳擒获之日。朕自分别功罪。另降谕旨。恐无知之人。但有所闻。辄生异议。并未深悉事理。一味随声附和。浇风陋习。不可不亟为挽回。用特晓谕知之。和起等摺并发。　　

○谕军机大臣等、阿逆背叛时。侍卫官员。随将军等驻劄伊犁。有阵亡及自尽者。著策楞抵伊犁后。查明请旨加恩。其未能死节。被贼覊留者。虽俱不能无罪。但因留兵不多。仓猝被难。非昔年和通呼尔哈诺尔、临阵被执者可比。有自行投到。及查出者。俱著从宽免其治罪。遣回京师。　　

○又谕曰、和硕特台吉诺尔布敦多克奏称、伊父罗布藏车楞、从前久欲投诚。因在噶尔丹策零时。未获率众前来。今年进兵。班珠尔、又将伊属下人等占据等语。顷诺尔布敦多克之子鄂齐尔、赴热河入觐。加恩封赏。令同噶勒藏多尔济等。赴军前效力。今诺尔布敦多克、会同萨喇勒、领兵擒拏阿睦尔撒纳。诚悃可嘉。著施恩封诺尔布敦多克为公。所有班珠尔占据伊旧日属人。著策楞查明。即行给还。　　

○戊午。谕军机大臣等、据策楞奏称。此时前往伊犁。尚非急务。大兵进发。即向博罗搭拉。迎赴萨喇勒、擒拏阿逆。并将助恶人众。悉行剿灭等语。所奏甚合机宜。惟办理助恶人等。尚当示以区别。如阿巴噶斯、哈丹、察衮、德济特、敦多克曼集等。固属罪无可逭。若巴特玛车凌、额琳沁、二人。甫从哈萨克前来。且额琳沁素与阿逆积有讐隙。或能协力擒贼。更当格外宽宥。至宰桑约苏图、年幼无知。不过为贼所诱。前曾降旨。令将鄂勒哲依、哈萨克锡喇、尼玛、约苏图、俱授为图什墨勒内大臣。今约苏图、已协同萨喇勒、前往擒拏逆贼。著策楞即传旨补授。其巴特玛车凌等。亦著到日详察情形。奏闻请旨。　　

○又谕、据哈达哈奏称、都噶尔属人敦多克告称、阿睦尔撒纳、遣宰桑色克色乌勒木济等。将达什敦多布游牧迁去。伊独逃出来归等语。达什敦多布、系获罪被擒之人。未经治罪。授伊为侍卫。又赏给副都统职衔。遣往军前效力。如遇阿睦尔撒纳、以兵力威逼。不得已而协从。尚属可恕。若仅遣人传唤即行。明系有心从贼。即应重治其罪。著策楞至伊犁查明确实。伊果迁移他处。随同阿逆行事。著即将达什敦多布、拏解京师正法。　　

○又谕曰、齐木库尔、自归诚以来。感戴朕恩。实心效力。豫将阿逆谋叛情形。告知军营大臣。并率领辉特人众内附。诚悃可嘉。是以施恩封为郡王。今闻溘逝。深堪悯恻。著赏银一千两。料理丧事。并加恩将伊子车布登多尔济、承袭郡王。兼管辉特盟长事务。伊年幼不能独办。著授普尔普为副盟长。协同管辖。　　

○又谕曰、齐木库尔病故。伊子车布登多尔济年幼。恐不能约束众人。而其部落。自普尔普外。亦更无人可用。是以授车布登多尔济为盟长。即以普尔普为副。协同办事。但普尔普不可深信。若有妄行之处。当示以节制。著纳木扎勒加意防范。又不可少露形迹。使其生疑。　　

○户部议准、漕运总督瑚宝奏称、建阳卫屯田荒瘠。钱粮不敷。军丁办运竭蹷。每船装米。仅六百余石。较他帮为少。请将宁太帮船一百只内。裁十只。粮米分加九十船内。原领钱粮。增给现运丁船。从之。　　

○又议准、苏州巡抚庄有恭奏称、淮安关流均口。地低水冲。请移驻泾口地方。照例收税。从之。　　

○兵部议准、四川总督开泰奏称、四川泰宁协右营。逼近曲曲鸟夷巢。汛广兵单。请将该营所辖泥头汛。改归左营。即于左营存城兵内拨驻分防。其右营所辖汉源街、富林汛、万工堰、三汛内。所属管家山、龙洞营、蓝家营、炒米冈、及岩门、二蛮山、马鞍山、金紫岩、土门子、瓦落沟、等处。均系要口。请将原驻泥头汛弁兵五十一员名。分添汉源街、十名。连该汛额兵。共三十名。交富林汛外委把总专管弹压。富林汛、十六名。连该汛额兵。共五十名。令泥头汛彻回把总管领。除把总养廉四名外。实兵四十六名。本汛存十七名。分设管家山十五名。龙洞、蓝家营、各六名。炒米冈二名。万工堰、二十名。连该汛额兵。共七十名。仍令该汛把总管领。除添把总养廉四名外。实兵六十六名。本汛存二十七名。分设岩门二十名。金紫岩、土门子、瓦落沟、各三名。二蛮山、马鞍山、各五名。管家山、炒米岗、岩门、金紫岩、瓦落沟、土门子。各应建营房望楼。从之。　　

○工部议准、浙江巡抚周人骥奏称、本年七月。风潮较大。海盐、平湖、山阴、三县石土塘堤。间有冲损。应请修葺。从之。　　

○盛京户部侍郎赫赫奏、盛京等处。买房产田亩。均请上税。得旨、盛京等处。买房产有上税者。亦有不上税者。自应一体上税。至买田亩。从无上税之例。遽令上税。于民不便。但不与以执照。日久不免争端。嗣后买田亩著不必上税。但至税务处递呈领照。其如何给照。并查核定拟之处。著交部议奏。　　

○补行乾隆十九年大计。福建省。不谨官一员。罢软官一员。年老官四员。有疾官一员。才力不及官一员。广西省。不谨官二员。年老官三员。有疾官一员。浮躁官一员。分别处分如例。　　

○己未。大学士管陕甘总督黄廷桂奏、狭、甘、两省各营。购补摘缺马匹。奉旨令将军、提、镇、每月一次奏闻。原欲其及时购备。惟是驿站马匹。纷纭驰递。过费马力。恐于要务有误。请嗣后各将军、提、镇、每月买补马数。近狭省者。令其报知狭抚。近甘省者。即令报臣。每月俱由督抚核实详奏。得旨、是。如所议速行。　　

○以中允裘曰修、为吏部右侍郎。　　

○以参革广西太平府属思陵土知州韦日昱子璋、袭职。　　

○赈给索伦、达呼尔、本年水灾霜灾打牲人等口粮有差。　　

○赈恤湖北潜江、沔阳、荆门、江陵、监利、荆左、等六州县卫。本年水灾饥民。并缓徵新旧钱粮。　　

○加赈两淮徐渎、淮渎、兴庄、临洪、板浦、中正、丁溪、刘庄、伍佑、草堰、小海、新兴、等十二场。本年水灾灶户有差。　　

○加赈山西岢岚州本年霜灾饥民有差。　　

○庚申。上诣皇太后宫问安。　　

○皇十三子永璟生。　　

○军机大臣等议覆、福州将军新柱奏、请定福州驻防兵丁事宜。一、满兵步甲四百名。人口滋生。钱粮不敷养赡。应令八旗挑派二拨驻防时。即于出派四百名内。将人口众多者。挑闲散步甲百名往补。一、出旗汉军。转补绿营。出缺甚少。请将汉军转补绿营五百兵缺。作二年办理。一千兵缺。作四年办理。足数时。奏请由京遣往。一、满兵甫驻。安置未定。兵丁应扣房价。于出缺存贮银内归还。归完后。再存公备用。一切必需军器。官先为制造。坐扣兵丁月粮。余俟四五年后。各项扣完。照例办理。均应如所请。从之。　　

○辛酉。谕、近有原品休致年老之各部院司员。均当差年久。此内亦有出兵者。虽不能办理部院事务。而旗务不无尚能办理。著加恩交该旗查明。量能当差者。照伊等品级。或以坛庙官。或以步营步军校、等官补用。其不能当差行走。著照武职例。曾经打仗者。赏给整俸。如无打仗、仅止出兵者。赏给半俸。包衣官员。亦著照此办理。　　

○壬戌。上诣雍和宫行礼。　　

○谕、明岁江省报捐生俊。有愿应试者。必咨部换照。方准入场。往返动需经月。恐阻士子观光之念。著照乾隆十六年浙省事例。准以实收应南北乡试。其各省赴京报捐者。亦著照此办理。　　

○又谕、甘肃布政使明德。现随黄廷桂、往肃办理军务。所有该省稽察台站事务。著派辅德管理。　　

○谕军机大臣等、今日定长奏摺。由驿驰送。朕意其有紧要不可缓之事。及开阅。不过报学臣李师中病故。此等摺奏。只应照例赍送。乃擅动驿马。劳扰邮站。殊属不知轻重。著传旨严行申饬。　　

○命刑部湖广司员外郎眭朝栋、提督贵州学政。　　

○癸亥。谕军机大臣等、据策楞奏称、现令玉保、车木楚克扎布、阿敏道等。带领兵丁一千一百名前进。其余弁兵。策楞等随后继进。于初七日起程。其厄鲁特台吉。惟唐古忒、诺海奇齐克等、数人前来。余皆未到等语。今伊犁台吉宰桑等。俱欲擒贼自效。事机顺应。大兵自宜速进。策楞等不俟厄鲁特等兵到。自行进发。甚合机宜。看来不必藉厄鲁特兵力。即可剿灭阿巴噶斯等助恶人众。惟在策楞等加意奋勉。迅奏肤功。至贝勒车木楚克扎布。自去岁即在军前效力。近又同剿布库努特。颇著劳绩。公旺布多尔济。随伊父军营行走。始终不懈。今并在哨探队内行走。实属奋勉可嘉。著加恩赏给车木楚克扎布三眼翎。旺布多尔济孔雀翎。以示鼓励。　　

○又谕、据和起等奏称、从前自伊犁前来之喇嘛丹巴达尔扎跟役萨喇纳奔一户。现在逃窜等语。此数人虽已逃窜。尚属无关紧要。但驻劄巴里坤之厄鲁特等甚众。达什达瓦属人。亦不下数千。岂可转相效尤。任意逃窜。此项人等。系安插在卡内。抑或在卡外。如在卡内。则何以无人觉察。任其脱逃。即在卡外。亦应有防范之人。著和起等查明奏闻。再前曾降旨。令公纳噶察等。带领达什达瓦属人。及额敏和卓回人。前往阿克苏城。嗣又降旨停止。此项回人。业经赏给制装银两。此际应已抵巴里坤。若即令彻回。徒劳往返。现派达什达瓦人等、随营效力。巴里坤所有马匹。如可办给回人乘骑。即令伊等一同驰赴军营。接续大兵。亦属有益。著和起等酌量办理。并传谕策楞知之。　　

○以镶白旗蒙古副都统华柱、墨尔根城副都统阿岱、对调。　　

○甲子。孝庄文皇后忌辰。遣官祭昭西陵。　　
</div>
    <div class="pagination">
<a href="清实录乾隆朝实录_page688.html">上一页</a><span>...</span><a href="清实录乾隆朝实录_page684.html">684</a><a href="清实录乾隆朝实录_page685.html">685</a><a href="清实录乾隆朝实录_page686.html">686</a><a href="清实录乾隆朝实录_page687.html">687</a><a href="清实录乾隆朝实录_page688.html">688</a><span class="current-page">689</span><a href="清实录乾隆朝实录_page690.html">690</a><a href="清实录乾隆朝实录_page691.html">691</a><a href="清实录乾隆朝实录_page692.html">692</a><a href="清实录乾隆朝实录_page693.html">693</a><a href="清实录乾隆朝实录_page694.html">694</a><span>...</span><a href="清实录乾隆朝实录_page690.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
