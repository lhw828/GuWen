<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1660 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1660 页/共 1860 页</h1>
    <div class="content">○谕军机大臣等、各省地方官。建立生祠。非违道干誉。即倚势力贿求。最为陋习。必应饬禁。此次特令建立建勋诸臣之生祠。乃因台湾地隔重洋。民风剽悍。逆匪等纠众滋事。肆行不法。福康安等、带兵前往剿捕。未及三月。即已擒渠蒇事。该处民人。经此一番惩创。暂知歛戢。第恐日久复忘。是以许在彼建立福康安等生祠。明示武威。使之怵目儆心。望而生惕。此为绥靖海隅、因地制宜起见。但福康安办理善后各事宜完竣。即须回京。且伊亦无自办生祠之理。自应该督等承办。何以未据李侍尧徐嗣曾奏及。著再传谕该督等。止须遵照前旨。于台湾郡城、嘉义县、两处。建立生祠。至此次带兵大臣内。惟福康安、海兰察、鄂辉、普尔普、舒亮、功绩较著。职分亦大。应行入祠。祠内设立木牌。书写伊五人官阶。其余各员。威望俱轻。未便一体列入。徐嗣曾、现在台湾。此事即交与该抚妥办。从前该省耿藩肆逆时。范承谟效忠殉节。曾饬建祠宇。非同创设。该抚可仿照办理。　　

○闽浙总督李侍尧奏、拏获张破脸狗。供有广东大埔县人赵明德、陈丕、陈栋、至福建诏安县云霄地方。劝令入会。现已飞咨两广督臣孙士毅查缉。得旨天地会竟系起自广东。传至福建。张破脸狗供出之赵明德等三犯。为首先在闽传教之人。著孙士毅、即速饬属严密查拏。按名务获。勿任兔脱漏网。　　

○是日、驻跸常山峪行宫。　　

○乙酉、谕军机大臣等、连日途次雨泽频沾。云气皆自西北而来。似应系山西大同一带地方。昨据刘峨、刘允桂、先后奏报。宣化等处、皆已得雨深透。大同与宣化、境壤毗连。亦必已得有醲膏。何以尚未据明兴奏及。该处为上年被早之区。本年春间。又复雨水缺少。虽四月下旬。业经普得透雨。但现届大田长发之时。正资渥泽涵濡。著传谕明兴、即将大同一带。近日曾否续得透雨。大田曾否播种齐全。并长发情形若何。迅速查明。据实覆奏。以慰廑念。寻奏、大同于四月下旬得雨。催令赶种。本月十四五等日。续沛甘霖。一律种齐长发。得旨、欣慰览之。　　

○是日、驻跸喀喇河屯行宫。　　

○丙戌。上诣热河文庙行礼。　　

○是日、驻跸避暑山庄。至八月乙巳皆如之。　　

○戊子。谕、据巴图等奏、卓哩克图郡王喇特纳锡第、控告该盟长车凌衮布一案。审明全属虚诬。分别定拟等语。内外蒙古等仆属供给该扎萨克物件。本属分所应当。即扎萨克当差生计。亦赖各该仆属供给。尚无不可倘该盟长等妄行徵敛。任意勒索。亦有应得之罪。今据巴图等奏、车凌衮布并未勒索贪婪。喇特纳锡第又系姻亲。竟以毫无证据之事。率行妄控。殊属非是。喇特纳锡第、著革去扎萨克。将花翎马褂、紫缰、全行褫去。以示惩戒。　　

○谕军机大臣等、据陈用敷奏、徽州府属祁门县。蛟水涨溢。南北东三门城垣。俱被冲塌县监仓廒。亦多塌浸。并间有淹毙居民及冲倒房屋之处。又休宁、黟县、亦因上游蛟水下注。致被淹浸等语。徽州府属祁门各县。因蛟水陡发。居民猝不及防。以致冲倒房屋。淹毙人口。情殊可悯。现在陈用敷、已亲往该处。督率各员查勘办理。著传谕该抚、即详悉查明。所有应行抚恤者。照例分别妥办。毋使灾民失所。其城垣监狱等处。实系被冲者。亦即确切估修。仍将查办情形。据实覆奏。寻奏、祁邑水灾最重。当将被浸仓谷晒乾。择极贫民人、计口尽放。其未经领谷、及休宁等邑贫民。折银各散一月口粮。塌屋给与葺费。无力挑复田亩者。酌借耔种。其城垣、衙署、仓监、营房、应行修建之处。逐一确估。分别办理。报闻。　　

○己丑。谕军机大臣等、询据舒常奏称、两淮盐引。向在湖广行销。每年正额七十八万余道。商人按引捐输。以备应酬之用。名为匣费。近因汉口店商、经理不善。任意开销。以少报多浮费日重。商人等不能获利。配运不前。此次积压之由。亦因该商等不能按额运到楚省所致。又两淮向有融销之例。以别省口岸应销之引。运至楚省行销。商人等恃有通融。遂至正额不能运足等语。湖广匣费。陋习相沿。已非一日。乃不肖官吏。因可从中沾润。遂至视为利薮。该管道员。既向店商浮开取用。而店商等开与本商时。又复虚增银数。以肥囊橐。层层朘削。以致商人等亏折成本。配运不前。近年盐引积压。即由于此。但湖广盐道。本属盐政专辖。如果该盐道经理不善。该盐政原可具摺参奏。另请简放。即或楚省督抚。竟有从中沾润情事。该盐政断无不知之理。亦何妨据实参奏。乃历来盐政、从无奏及此事者。外省官官相护恶习。牢不可破。屡经降旨严饬。现据舒常奏称、该省匣费已全行禁革。是商人等不复有亏累情弊。已无可藉口。著传谕全德。嗣后务饬该商等、将应销楚岸引盐。每年依数运到。年清年款。其匣费一项。经此次禁革之后。若该省官员。尚有阳奉阴违。藉端需索浮开者。亦即查明严参。毋得仍前瞻徇。累商缺配。积压纲引。致干重戾。至融销一节。如果楚省口岸畅销。原定正额不敷售卖。固不妨以他省之引。运至汉口。接济民食。乃楚省正额、尚未能全数运到。转先销他省应行之引。以致正引积压。向来办理殊未妥协。此后融销之盐。应俟楚岸正额销竣后。始准其销售。如正额引盐未经运到。即将融销之盐。抵作正额。庶该商等不致因引可通融。借端缺配。并著传谕全德、即遵照饬办。仍将从前楚省匣费名目。该盐政因何未经查参。缘何一任商人先尽融销。有无弊窦之处。据实查明覆奏。　　

○旌表守正捐躯山东兰山县民周腊月妻张氏。　　

○庚寅。谕、据福康安、徐嗣曾奏、审讯骫法营私之革职总兵柴大纪、及有心徇隐之道员永福、分别定拟。并请将得受陋规、及逢迎馈送之文武员弁。分别革职治罪各摺。已交军机大臣、会同大学士九卿法司核议具奏矣。台湾地隔重洋。文武各员。自应各矢洁清。力图整顿。乃不肖员弁。竟敢需索陋规。废弛营伍。甚至纵令兵丁等包赌窝娼。从中染指。以致酿成巨案。此而不严加惩创。何以儆官邪而靖海疆。至柴大纪、身系台湾总兵。于每次出巡时。不但令各营伍备办供给。且折收夫价银两。赃私累累。国家设给养廉。于大员特加丰厚。原以备伊等因公之用。若巡阅营伍时。仍须该管弁兵。代办夫马饮食一切。则内地之督抚学政提镇。于出巡按试时。途次夫马等项。亦必令地方官代为置办。又安用优给养廉为耶。嗣后督抚提镇及学政等、凡遇巡查、出考、途次所需夫马等项。均著自行备用。毋得令经过各员代办。并令文武互相纠察。如有仍前需索扰累者。即各行据实参奏。从重治罪。如或徇隐不奏。另经发觉。朕亦必将徇隐之员。一并治罪。决不姑贷。勿谓朕不教不诫也。将此通谕知之。　　

○又谕曰、巴延三奏、据署兴安府知府之同知■光。拏获包捐监生伪造印信之王念修。定拟斩候一摺。已批交该部议奏。并令将署知府■光、送部引见矣。从前甘肃报捐监生。因王亶望通同属员舞弊营私。致多事棍徒。乘机代揽。遂有包捐情弊。今皆系在部报捐贡监。岂得复有代为包办名目。贡监为士子进身之阶。必得身家清白。方准厕列衣冠。该生等如有志向上。自应亲身赴部。呈明履历。候批准报捐。方为正理。若该生等、因道远盘费不敷。不能亲身到部。即可毋庸报捐。国家帑藏充盈。又岂藉伊等些微捐项为耶。嗣后如有在部具呈请捐贡监者。该部应验明年貌。实系亲身赴部。身家清白之人。始准报捐。若本人并未赴部。倩人代捐者。概行饬禁。以杜匪徒诓骗包揽情弊。其有在部具呈报捐职衔者。亦著照此办理。著为令。　　

○谕军机大臣曰、徐嗣曾、系本省巡抚。在任有年。武职营伍。尚可委之总督。而文职内有收受陋规、营私贪黩等弊。即应随时查访。据实参奏。非如福康安、系特旨简派发往台湾、专办剿捕逆匪者可比。总督李侍尧、到任未久。随驻劄厦门。料理一切军务。未暇查办及此。魁麟、亦系新任将军。徐嗣曾皆非其比。乃徐嗣曾。竟若忘其自为巡抚。置身局外耶。其于杨廷理收受陋规之事。平日既漫无觉察。不得查参。经福康安彻底查奏。又复靦颜一同列衔。而摺内竟无一语引咎之处。殊不可解。著徐嗣曾将因何不早行参奏。及会衔具奏、又不自引咎之处。明白回奏。　　

○钦差协办大学士狭甘总督办理将军事务公福康安奏、熟番募补屯丁事宜。一、全郡熟番九十三社。约可挑壮丁四千名。请分为大屯四处。每屯安设四百人。小屯八处。每屯安设三百人。作为额缺。即令在本社防守。户小之社。或数村归并。或附入大社。其立屯之地。应酌量地势。按照番社多寡。与营汛官兵。声息联络。一、屯弁照四川屯练之例。南北两路。额设屯千总二员。统领番众。屯把总四员。分管各屯。每屯设屯外委一员。即在番社头目内。择其曾经出力。及素所信服者。由总兵拣选充补。详明督抚。给与劄付。报部存案。一、番界内山。现有未垦及入官埔地八千八百余甲。请将屯丁每名拨给二甲。外委每员三甲。把总每员五甲。千总每员十甲。自行垦种。免其纳赋一、埔地民番界址混淆。现在丈出已垦一万一千二百甲内。民买番地。业经抽有番租。请照同安县下沙科则。按亩纳银。免其输粟。其集集埔、虎仔坑、三貂、琅峤等处。民人私垦尤多。亦准一例升科。自此次清查后。立石定界。永禁偷越。一、屯丁习用器械。应呈报总兵。逐加印烙。于每年巡查时。点验一次。一、番民既挑补兵丁。应将一切徭役。概免承应。下军机大臣议行。　　

○是月。浙江巡抚觉罗琅玕奏、本年三月间。海塘东自尖山汛起。至廿里亭止。新涨阴沙一段。计长三千五百余丈。堤根极资保护。得旨、是好机会。可望南坍北涨矣。又奏、遂安、淳安、西安、开化、四县。因山水陡发。田庐被淹。现已赈恤口粮房费。又借耔种。督令及时补种。得旨、善为抚恤。俾受实惠。勉之。　　

○钦差协办大学士狭甘总督办理将军事务公福康安、福建巡抚徐嗣曾奏、台湾难民内。有茕独残疾、及极贫者。查明大口共十四万一千九百六十八口。小口共八万六千九百七十二口。展赈一月口粮。并给银苫盖草藔。共九万八千五十间。得旨、览奏俱悉。所全活难民不少矣。又奏、南北两路。投出余匪甚多。除陈泮一犯。仍解京审办外。酌将出力者、解赴内地安插。余俱发遣他省。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五


大清高宗法天隆运至诚先觉体元立极敷文奋武孝慈神圣纯皇帝实录卷之一千三百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。六月。壬辰朔。谕军机大臣等、向来南粮抵通。有准卖余米之例。但上年闻旗丁等、有藉端影射、短交偷卖等弊。亦不可不留心查禁。著传谕绵恩即多派番役人等。不时严密稽查。毋许旗丁等、因有准卖余米之例。藉端短交。偷卖官米如果查有影射情弊。立即严拏。从重办理。　　

○四川总督李世杰疏报、营山、蒲江二县。补首垦地三十八亩有奇。　　

○以故云南广通县回蹬关土官杨怡子廷柱、袭职。　　

○旌表守正捐躯河南通许县武生王鹤龄妻刘氏。　　

○癸巳。谕、据德保等奏、阅看贡监考职试卷。共五百零八卷。拟取八十一卷等语。此次考职贡监。比上届四百七十六卷。虽多三十余人。而上届仅取六十八卷核计每七卷内取中一卷。若照此额数录取。止应取七十二名。何以多取九卷。殊属有心干誉。此皆德保选愞无能。一味沽名市惠以致较前溢额考职系三年一举。似此每次加增其将何所底止耶。除现在已取之八十一卷。免其裁汰外。嗣后不得援以为例。德保、李绶、吉梦熊、并著交部察议。　　

○又谕、据长麟奏、拏获峄县地方偷盗布政使奇丰额眷属船只之首夥各犯、严审定拟一摺。已批交军机大臣、会同行在法司核拟速奏矣。又据另摺奏、严讯获犯李三即李四。据供上年六月。曾纠约拉纤为生之王振江等。在直隶静海县。行劫学政刘权之眷属船只。旋据委员等、将王振江拏获解省审讯。并分咨查办等语。前因内河地方。盗贼等胆敢公然偷劫。行旅并官员之船、遭其扰累者不少。曾降旨令沿河督抚。严饬地方文武员弁。上紧缉拏。以安行旅。兹据东省将两案盗犯盘获。讯据各该犯供称。向在运河上拉纤。有时在船上顺便偷窃等语。东省所办尚属认真。沿河纤夫。最易滋事。当白昼人多之际。即受雇拉纤。一遇夤夜无人时。即乘机攫窃。甚至如李三等之纠集众匪抢劫官员之船肆行无忌。甚为可恶。经朕降旨严缉。东省即拏获多人。可见沿河员弁。平时既不严密稽查。迨有盗贼之案。又不认真缉捕。以致窃劫频闻。著再传谕该督抚。务严饬各员弁。多派兵役。于沿河一带梭织巡查。所有纤夫人等。并严加管束。毋许仍前滋事。以辑奸徒而靖地方。至李三即李四等。屡行盗劫官员之船。情节重大。此等人犯。一经审明。即应正法。若因其有应行质讯之处。暂行监禁。转致要犯稽诛。况该犯等自知罪在不赦。往往供出别案。希冀行查待质得以苟延时日。或致别滋事端。更属不成事体。其情有可原之杨五各犯。该抚虽属照例办理。但沿河地方。纤夫众多。若将该犯等仅拟外遣。转无以示惩。即核其情罪不至于死。亦应于犯事处所。永远枷号。俾往来人等触目警心。共知畏惧。方为妥协。著军机大臣等遵照另行核拟速奏。至峄县知县沈则文。前经革职留缉。今既将案犯拏获。并究出静海县盗案。尚为奋勉。著即予开复。仍令该抚出具考语。送部引见。其原任天津镇总兵托宾泰。天津道玉成。于所属盗犯。日久未能拏获。即留于该处协缉。亦不能得力。托宾泰、玉成、均著革职。令其各回本旗当差。不与钱粮。现任天津镇总兵强都。天津道庆章。虽刘权之眷船被劫一案。非伊二人任内之事。但到任接缉已久。不能迅速获犯。转被邻省拏获。究属督缉不力。强都、庆章、俱著交部议处。　　

○又谕、本日长麟奏拏获盗窃学政刘权之、布政使奇丰额、眷属船只各犯。审讯定拟二摺。摺内均有官船字样。措辞殊为失当。各省铜铅盐漕等船。及织造采办送京物件等项、载运官物船只。始可谓之官船。其官员暨眷口雇坐之船。止应称为官员之船。何得辄称官船。似此任意缮写。设无识之徒。见而妄议官船在途。竟被盗贼抢窃。尚复成何事体。此由该抚具奏时。未经留心检点所致。已用朱笔代为改正。著传谕各督抚。此后凡遇官员乘坐之船。概毋许复称官船字样。祇可称官员之船。方今承平日久。纲纪肃清。百姓尚知畏法。从无劫窃官物之事。而刑部律例内。于偷窃官物者。向未立有专条。恐愚民无知。日久罹于法网。即官员有管辖民人之责。其船内装载物件亦必较齐民为优。如被盗窃时。仅与平民一例办理。亦不足以示区别。嗣后除盗窃民人之物者。仍照旧分别定拟外。若盗窃官员财物者。应较民人量加区别。至于盗窃官物者。更应从重办理。其如何分别盗窃之首从及在官、并官员、民人、三等轻重定拟之处。著刑部另行悉心妥议。酌定条款具奏。　　

○又谕、据富纲等奏、上年威远厅解审抢夺满贯案内、发回绞候人犯那木帕一名脱逃。当将佥差长解官同知书图、添差护解官知县涂焕革职。留于地方协缉。现届限满未获。请交部治罪等语。那木帕、系抢夺满贯应拟绞候之犯。该员等、前因佥差不慎。以致在途脱逃。及革职留缉。已及一年。仅拏获在逃之夥犯扎薮利等。而于那木帕、仍未能依限拏获。若因一年限满。即将书图、涂焕、交部照例治罪。是正犯尚未弋获。而该员等转得脱身事外。尚不足以示惩。自应仍留该处协缉。俟正犯拏获后。再行声明请旨。著交部遵照妥议具奏。寻奏、监禁凌迟斩绞立决重犯。越狱脱逃者。将原参有狱管狱官。改为协缉十年。其解审中途脱逃者。将长解护解官。俱改为协缉五年。限满不获。审系解役受贿故纵。协缉各官。发往军台效力。如系偶致疎纵。协缉各官。拟杖一百。徒三年。从之。　　

○甲午。谕军机大臣等、从前平定伊犁、回部、大小金川。皆于太学立碑。以示武功。台湾不过乱民聚众。海岛一隅。虽不值刊碑太学。而此次办理迅速。首夥生擒。亦不可无纪实之作。朕现在驻跸热河。欲将此次平定台湾事迹。御制碑文。于热河文庙大成门庑内。嵌石刊刻。俾振武敷文盛轨。永昭上塞。俟碑文制就。当一并发与福康安等。在台湾、厦门等处。配建碑亭勒石。所有前次发去之纪事文二篇。著福康安等、暂缓镌刻。俟此次御制碑文发往后。一同敬谨摹勒。庶规模丈尺。咸归画一。足以壮观瞻而垂久远。　　

○又谕、据毕沅奏、访获八卦会内学习震卦教之周明韩大儒等犯。现在彻底究办等语。所办尚好。周明等、学习邪教系大名县车网集人刘彦传授。又经该抚究出教师二人一名刘通。系山东曹县桃源村人。一名刘臣。系直隶开州文柳集人。看来八卦会匪。总在直省大名一带。及东省之朝城、馆陶、单县、冠县、豫省之归德等处聚集。段文经、刘勤至今未获安知不仍在邪教党羽家内藏匿。著传谕毕沅。即将现获之周明等犯。切实根究。一得段文经等踪迹。即一面奏闻。一面飞速查拏。其大名、馆陶、归德等处。仍著该督抚等、严饬所属。一体留心。购线躧缉。不可日久生懈所有周明供出之刘彦、刘通各犯。并著刘峨长麟、饬属严拏务获。迅速办理。　　

○军机大臣议奏、淮南纲盐。积压至一百三十六万一千余引。请将历任盐政。按照在任年分。罚缴养廉。得旨、淮南纲引。积年递压至一百余万之多。历任盐政因循贻误。仅按各任年分。每年罚缴养廉。则积压多者所罚转少。不足以昭平允。自应按照各任内。积压纲引数目。每十万引以上者。罚缴养廉一年。庶可以惩既往而警将来。至各运使护理盐政。虽为日无多但运使本任。即有专办盐课之责。亦应一体示罚。所有历任运使任内积压纲引。著军机大臣、行知全德。查明所压数目。俟覆到日。亦按照每十万引以上者。罚缴养廉一年。以示惩儆。　　

○乙未。谕军机大臣等、昨因毕沅奏、拏获震卦邪教人犯周明等。究出该犯学习邪教时。传自直隶大名县人刘彦。是大名一带。竟为邪教之薮。恐段文经、刘勤、仍在同教家内藏匿。当传谕刘峨等、饬属严缉本日据刘峨奏、接准毕沅咨会。已委臬司富尼善、驰往密拏。并根究段文经实在踪迹等语。外省恶习。于缉捕人犯日久未获虽得线索。又恐获犯到案。究出在彼地方容留藏匿。致干处分。往往心存回护。不肯认真根缉。龙舜琴。系特调大名道。段文经等、聚众戕官。非其任内之事但该道到任已将两年。既未能拏获要犯。而于传授邪教之刘彦等。又未经查出。该道久于外任。或不免沾染猾吏习气。惧得处分。存化大为小之见。希图消弭。亦未可定。富尼善、由热河道升任臬司。此案本与伊无涉。且伊系特简之员。无所用其回护。著传谕该臬司即将刘彦等、按名拏获。严究段文经等、实在下落。迅速缉拏。并于大名一带。多派干役。密行躧缉。或可得有线索。跟踪捕获。俾要犯不至日久稽诛。而余党不至复留萌孽。将此谕令知之。　　

○丙申。谕曰、富纲奏、接据顺宁府全保等禀。四月二十日。有缅甸孟陨。遣大头目业渺瑞洞、细哈觉控、委卢撒亚三名。恭赍金叶表文。及金塔宝石驯象等项。赍至江边。恳求进贡。并称老官屯一路。山高瘴大。象只难行。故从木邦前来等情。查孟陨差遣头目。具表纳款。虽情词恭顺诚恳。但缅性多疑。此来虚实。不可不详慎办理。随差副将定住、驰往察看。经该协将译出表文。及验明贡物。录报前来。似属可信。现飞饬该副将、会同顺宁府等点验明白。先行带至顺宁地方安顿。臣即日亲赴该处料理一切。俟奉到谕旨。即派大员伴送进京。又据另片奏称、因该头目等。此次未带杨重英同来。向其根究。现经该头目等。遣人回国。能否即行送出杨重英。尚难遽信等语。富纲此奏。竟不晓事。用心于无用之地。缅甸僻在荒服。我国家帑藏丰盈。威棱远播。朕之所以停止进剿者。并非因兵力不足。特以该处水土恶劣。地多瘴疠。派往官兵等、往往染病身殁。出征将士。若临阵退缩。不肯效命。自当重治其罪。乃因不耐烟瘴染病。且有身故者。殊堪悯恻。朕之罢兵以此。又值该国畏惧恳求。朕体上天好生之德。遂谕令彻兵。自彻兵后。十余年来。边境相安。且懵驳、与伊子赘角牙、相继作孽。自外生成。俱已身遭夷灭。孟陨、本在缅寺为僧。前此之事。与伊无涉。今因该国无主。众头目等推举掌管国事。差遣头目。赍表纳款。阅其表文。情辞甚为恭顺诚恳。此系好事。将来该头目等到时。朕方欲重加赏赉。富纲接据禀报。自应一面具奏。一面即遴员护送来京。乃始则疑其狡诈。派员前往察看虚实。已属过虑。继复以无关紧要之杨重英。向其根究。尤属糊涂不晓事体。杨重英不过监司职分。并非大员。况伊至缅甸。亦系用兵时。为之裹去。与叛而逃往者不同。临阵对敌。彼此裹掠人口。事所常有。从前征剿缅甸之时。兵弁被裹者亦复不少。岂能一一向其根究索取耶。总之督抚等、养尊处优。胸无主见。遇事畏葸不前。而见恭敬可欺□者。即又傲睨自大。多方刁蹬。设缅夷等因该督向其盘诘。心生疑畏。岂不□其向化之诚。试思缅夷若果倔强不服。以富纲之才具。岂能使之畏威怀德。遽可平定安集耶。朕前已屡经训饬。富纲何仍不晓事若此。著传旨严行申饬。并著传谕该督。接奉此旨。即一面遴派妥员。护送该头目等、迅速前来行在。呈进表物。如能于万寿以前赶到热河固好。若计算日期。八月初旬前后不能赶到。即于出哨前。赶到热河祗候。维时蒙古诸王公。皆扈跸山庄。俾远国贡使。同入筵宴瞻觐。尤为盛事。其所进象只。若沿途累重难行。不妨另委妥员。按程护送至京。以免迟滞。惟须饬令派出之员。带同大头目等。亲赍表文贡物。趱紧行走。如期赶赴。勿误为要。至根究杨重英一节。富纲所办实属大错。并著该督、即传知该头目等。以此事系伊办理错误。前已具摺奏闻。今大皇帝旨到。将伊严行申饬。所有该国恳请进贡。业经具奏。荷蒙大皇帝加恩允准。即令该头目等起程进京。如此旨到时。其续派回国之小头目。已经带同杨重英到滇。即另委妥员解京。如此旨到日。杨重英尚无送出之信。并著该督、传知该头目等。令其遣一小头目。速回该国告知该国长。以杨重英职分甚小。又系无足重轻之人。从前不过被伊国裹去者。此次送出与否。均无关紧要。况杨重英在该国居住多年。亦无颜再回。竟不必复行送出之语。剀切晓谕。使之不生疑畏。方为妥善。仍一面先送该头目等速来行在。不必等候此信。将此传谕知之。　　

○丁酉。谕曰、福康安等奏清查台湾积弊、酌筹善后事宜一摺。已令大学士九卿议奏矣。内称、向来台湾各营。自总兵至守备衙门。皆有兵丁听候差遣。分为旗牌、伴当、内丁、管班、四项名目。各有目兵管领。总兵署内多至三百人。副将以至守备。依次递减。至少亦有三十余人。请嗣后将四项名目。全行禁革。各署内酌留该班兵丁。轮流亲自上班等语。额设兵丁。原以备差操防守之用。乃台湾镇将各署内。竟设有旗牌伴当等四项名目。管领额兵。总兵署内至有三百余人之多。以致各该兵丁分班轮值。其余俱在外自谋生理。甚至有挂名在内。贴钱包差、代班差操等弊。实属不成事体。不可不严加禁革。披阅之下。殊为骇异。但台湾既有此等情弊。恐别省提镇将弁各署。亦有似此者。著各省督抚。即行详悉严查。毋许各提镇将弁。设立旗牌等名目。私令所辖兵丁在署差用。设或署中需人差遣。原不妨酌留数人听用。如有仍前设立名目。任意役使兵丁。至如许之多者。即将该提镇将弁、严参治罪。务令额兵一体照常操演。毋许藉端旷伍。致滋他弊。至台湾镇道各员。恃有重洋间阻。督抚耳目难周。无不通同徇隐。尤为恶习。前已降旨。令将军督抚提督大员。分年巡察。第恐日久因循。不能认真整饬。嗣后该将军等、于每年轮往查察。即将镇将及道府厅县各员。通行查覆。出具考语具奏。其备弁佐杂各员。应行考察咨部者。亦一体留心查核。一面报部。一面据实具奏。务宜实力整顿。秉公办理。毋使稍有徇隐袒庇情事。倘在台各员。有贪纵殃民款迹。别经发觉。即将未经参劾之人。从重治罪。再台湾远在海外。如遇有紧要案件。该处道员。虽原准与总兵会衔具奏。但镇道本不相统辖。若必待会衔。易启扶同瞻徇之弊。且海洋风信靡常。往来商办。动稽时日。亦多未便。前将万钟杰补放台湾道时。特令加按察使衔。原欲令该员遇有应奏事宜。得以自行陈奏。嗣后凡遇有补放台湾道员者。俱著加按察使衔。俾得自行奏事。该道膺兹重任。倍当激发天良。尽心办理。实力整顿。方为不□任使。　　

○又谕、据福康安等查奏台湾地方各官。平日官声、及被害情形。分别请旨一摺。内除孙景燧、刘亨基、董启埏、唐镒、程峻等。声名狼籍。玩纵废弛。业经降旨停给恤典。其声名尚好、并无劣迹之长庚、汤大奎、王隽三员。亦早经降旨交部议恤外。所有县丞周大纶、陈圣传、教谕叶梦苓、训导陈龙池、巡检渠永湜、张芝馨、典史冯启宗、钟燕超、史谦。平时尚皆循分供职。及贼匪滋事。又能以身殉难。殊堪悯恻。俱著交部照例议恤。以示奖劝。又据福康安等另摺奏称、淡水厅幕友寿同春。年已七十余岁。当同知程峻被害时。招集义民。恢复堑城。擒获贼目四名。深入贼庄。及被擒后。百方劝诱。以骂贼不屈。为贼支解。又监生李乔基。当林爽文倡乱时。首先倡义。捐赀招募民番。分拨义勇协守海口。杀贼甚多。迨被擒迫降。不屈磔死。又刘亨基之女满姑。当刘亨基被害时。奔投屋后水池。痛骂贼匪。被遭杀害等语。寿同春、李乔基、俱著赏给知县职衔。并著该督抚等、查明伊二人子嗣内可以造就者、送部引见。候朕酌量加恩。刘亨基之女满姑。虽伊父居官玩纵。以致酿成事端。而其女抗节捐躯。亦不忍令其淹没。著交该部照例旌表。并入该处烈女祠。以昭褒奖忠节。不遗微末之意。　　

○又谕、台湾军营出力人员。历经降旨。令福康安查明。交部议叙。兹据奏、军营出力之侍卫章京官员将弁等。现经秉公查核。分别等第。造册咨部。其应行议恤之官弁兵丁等。亦一并造册送部等语。著该部即照福康安咨到各册。详加核对。除业经给予议叙恤典者。毋庸再行议给外。其余俱著照福康安册内所开。照例议叙议恤。又据福康安另片奏称、贼匪滋扰嘉义时。教谕江浩、巡检吴元、典史李尔和等。俱各遇贼守御。身受重伤等语。江浩、吴元、李尔和、亦著该部一体照例议叙。以示奖励。　　

○谕军机大臣等、昨因富纲奏缅甸遣使赍表进贡纳款一摺。另片奏称、该头目等遣人回国。未稔能否送出杨重英等语。朕反覆思之。该督此奏实属错误。该国长既已悔罪投诚。赍表纳款。此系好事。何所用其猜疑。而杨重英又何足重轻。乃复向其根究。设该国长见该督因其未经送出。差人回国索取。心怀疑畏。殊觉阻其向化之心。富纲饬令该头目等遣人回国。目下谅早已起程。如此旨到时。该国已将杨重英送出。亦属好事。若尚无送出之信。即著该督遵照昨降谕旨。剀切传知。使该国长不致心生疑畏。方为妥善。至此次缅甸遣来之大头目。虽止有三名。而此外小头目。及跟役人等。亦尚有百余人。该督不可以大头目系紧要之人。伴送来京。其余人等即留于滇省。该国遣来之人。计其留看行李一半。其来者一半。亦不过五十余名。沿途派员护送。有何不可使之同赴行在。瞻仰中国富庶。伊等回国转相传述。必更畏威怀德。益足以坚其效顺之诚。至贡使等、若能于万寿前到来固好。但思顺宁距热河已及万里。即以每日一百五十里核算。行走亦须七十余日。八月初间必不能赶到。况沿途过于催趱。设大小头目中。有不耐劳顿致形疲乏者。亦非体恤怀柔之道。著传谕该督、饬令伴送之员。妥为照料。竟于九月初旬赶到热河。维时蒙古诸王公。皆扈毕山庄。使之同入筵宴瞻觐。尤为盛事。或即令其赶进木兰。俾观秋狝钜典。共知天朝骑射娴熟。益仰武威。亦无不可。将此谕令知之。　　

○钦差协办大学士陕甘总督办理将军事务公福康安奏、入官叛产。遵旨拨给戍兵。但戍兵有操防之责。往返更替。不能自行耕种。应将查出地亩。交地方官经理收租。会同营员散给。请每名先借银二两。拨产后徵收归款。得旨、如所议行。该部知道。又奏、内山生番。咸知慕义。因遣熟悉番情之人。前往晓谕。酌令头目数人。于秋凉后。抚臣派员带领入京瞻觐。得旨、好。知道了。又奏、臣于五月初九日。由鹿耳门登舟。途经黑水洋。风浪大作。幸船樯安稳。行途甚速。十四日已抵厦门。其巴图鲁侍卫、及随征官员。亦俱陆续登岸。得旨、海洋风信靡常。五月间向已多风。福康安此次凯旋内渡。虽遇风浪。即获安稳。行程顺速。其余巴图鲁侍卫人等。俱陆续登岸。朕心甚为欣慰。著赏给玉如意、大小荷包、以示优眷。　　

○戊戌。谕军机大臣等、据浦霖奏、溆浦县因五月十七八两日。连得大雨。县治城垣久圯。因非冲途。列入缓修。是以水势直注入城。衙署仓廒监狱。俱被淹浸。现即起程驰赴该处、督率勘办等语。溆浦县治被淹。虽因城垣倾圯。尚未兴修。不足抵御水势。但该县衙署。地处稍高。尚浸水丈余。可见此次淹浸。究由地势卑下之故。该处城垣既经外圯。此次复被水冲。基址亦必不能仍旧。自须另行修建。将来修建时。何不相度一高阜之处。迁移建立。俾资捍卫。永免水患。岂不妥善。浦霖业经亲赴该处。著传谕该抚。即详悉履勘。是否有处可以迁移。绘图具奏。其被淹居民田庐。并著逐一查勘。加意抚恤。勿致灾黎失所。寻奏、勘得溆浦县治。滨临溆江。下达辰河。依山面水。形势迫窄。因连日大雨。山水骤发。田庐多被淹浸。询之乡民等云。此百余年未有之事。该县城垣久圯。向藉居民捍卫。无庸遽议兴修。至被水灾民。除淹毙人口。倒塌房屋。业已分别抚恤外。请将应完钱粮。缓至次年秋后徵收。得旨、如所议行。　　

○蠲免安徽凤阳、颍州、泗州、宿州、四府州卫。乾隆五十二年水灾额赋有差。　　

○庚子。谕军机大臣等、据长麟奏、山东省自乾隆三十五年起。至四十五年止。民借未完常平仓谷、及南米社谷。共有十九万余石。皆由从前承借各州县。并不按限催纳。年久人亡户改。其中实欠在民固多。亦难保无书役社长人等。影射侵渔情弊。现在彻底清厘。所有四十五年未完各谷。分别著落承借之州县书役等赔缴。四十六年以后未完各谷。仍分别缓徵带徵等语。各省仓谷。春借秋还。例有定限。且四十五年以前。东省岁庆屡丰。所有出借谷石。尤应按限徵还。年清年款。乃未完民欠仓谷。竟不下二十万石之多。此皆明兴在任时。因循贻误。并不实力查催。一任官吏等悬宕所致。今长麟到任甫及年余。即设法清厘。分别追赔。办理井井有条。俾仓储皆归有著。明兴从前所办何事。著将长麟奏摺钞寄阅看。明兴前在东省。诸事废弛。以致积欠累累。其咎已无可辞。今不即治其罪。且因勒保前往甘肃。又令其署理山西巡抚。晋省仓库。从未闻有丝毫亏缺。若明兴暂署。又将完全省分。致令如东省之到处亏欠。则是罪上加罪。断难再邀宽宥。恐该抚不能当此重戾也。将此谕令知之。　　

○以广东黄冈协副将张朝龙、为闽粤南澳镇总兵。　　

○辛丑。谕、据毓奇奏、豫省起运漕船。因卫河水浅。起拨稽滞。所有行月粮石交补正供外。不能再有余米交仓。请将豫省十帮、到通应交三升八合余米。缓至下运。分作两年带交。并东省漕船稽迟亦久。请饬交仓场侍郎查明。如有疲累之帮。将应交余米。一体缓纳。以纾丁力等语。各省漕船到通后。例有余米交仓。近年以来。屡经该督奏请缓交。因其为恤丁起见。是以准行。但此等旗丁既属疲乏。即使准其将余米分年带徵。而年复一年。自必更形拮据。岂能按限交纳。除前此缓交余米。仍令按年带交外。至此次河南漕船行走迟滞。皆因河水浅阻。守候耽延。而该管各官于签丁时。既未能慎加遴选。及开兑后。又不能督饬催趱。以致稽迟时日。丁力疲乏。不能交纳。所有本年兑运豫省米石各帮船、应交余米。竟免其交纳。著落总漕巡抚粮道、及府州县卫等赔交。其东省各帮。有无似此疲丁不能交纳余米。应行宽免著赔之处。并著仓场侍郎就近查明。照此办理。据实具奏。寻奏、东省粮艘。虽遇河道浅阻。旗丁不至疲累。应无庸免交余米。报闻。　　

○壬寅。谕、近年各省漕船。丁力多有疲乏。自由签派时不能慎加选择所致。此项卫丁虽俱系总漕及粮道衙门管辖。但总漕统辖七省漕务。驻劄淮安。办理签盘事宜。每年不过于尾帮押运北上。其所辖各省。相离遥远。于一切签丁等事。既鞭长莫及。而各省粮道。虽属总漕兼辖。历年以来。从未见有总漕特参粮道之事。各处运丁。竟由粮道于该州县卫。随意签派。不能加意遴选。以致各帮丁力。多形疲乏。殊非慎重漕运之道。嗣后江以南各省运丁。竟当专交总漕。会同地方官慎选签派。江以北各省运丁。即交该督抚慎选签派。以专责成。不得仍前将疲乏之丁。凑数充补。至各省粮道。每年押运抵淮后。不过于各粮道中。轮派一员、押帮前进。漕艘为数较多。一人耳目难周。照料难期妥协。亦宜何省粮船。即令该粮道押送抵通。于转运更为有益。其如何酌定章程。著大学士九卿会同该部妥议具奏。寻奏、山东、河南、江南、浙江四省。应令该粮道一体押运抵通。惟江西、湖南、湖北三省。程途较远。兼系尾帮。往返需时。恐误新漕兑运。应令该粮道押抵临清。交山东粮道就近催趱。从之。　　

○谕军机大臣等、据姜晟奏、宜昌府属之长阳县。于五月二十一二等日。大雨如注。山水陡发。平地水高八九尺至丈余不等。城墙倒塌。县监仓谷亦俱冲汕浸湿。并有坍塌衙署民房。及淹毙人口之处。现饬藩司陈淮、前往勘办等语。湖北长阳县。因骤雨水发。宣洩不及。以致漫溢城墙。冲汕官民房屋。并损伤人口。情殊可悯。自应亟为抚恤。该抚业经派委藩司亲往查勘。著传谕该抚。即饬令详悉查明。有应行抚恤之处。照例分别妥办。毋使灾民失所。其城墙衙署监狱仓廒。实系被冲者。亦即确勘酌修。勿任牵冒。　　

○又谕、据管干珍、和琳奏、运河闸内。水势足资浮送。有柯藩驻劄台庄催趱。不致贻误。现在临清至德州、按站起剥。必须来往督催。是以和琳仍在临清一带。会同管干珍、上下分投。率同各员弁。将已经出闸各帮船。酌量拨运。并添纤飞趱北行等语。运河闸内。水势既足资浮送。且有柯藩在彼催趱。现在临清以北。河道尚有浅阻。和琳自应舍南而北。会同管干珍、于临清德州一带。往来督催。所奏甚是。至临清以北长河。专恃卫河源头水旺。方资浮送。而卫河每年又赖漳水发生。会注济运。现经管干珍等。亲往查看卫河。止系涓涓细流。漳河流更细涩。本年豫省河北一带。未得透雨。卫河水势自不免微弱。至清漳发源山西平定州之乐平县。浊漳发源潞安府之长子县。前据明兴先后奏报。通省续得雨泽。若平定潞安所属。普被甘霖。则漳流自当旺盛。何以管干珍等。亲往查看漳流。较之卫河更形细涩。是明兴前奏恐有讳饰。更不足信。抑系泉源堵塞。及中途或有旁洩所致。目下漕船联樯北上。该处河道尤关紧要。毕沅现在彰德。距卫辉甚近。著即亲赴卫河发源处所。大加疏浚。其漳河旁流有应堵闭者。即饬令堵闭。以期漳卫全行北注。其漳河发源处所。著明兴、即速亲赴该处。详晰查看。多方疏导。勿任淤垫旁洩。使下游多一分之水。即军丁受一分之益。不可复行回护讳饰。自取咎戾。至此次粮船浅阻。总在临清至天津一带。河道绵长。共九百余里。恐管干珍、和琳二人。尚有照料不到之处。著传谕刘峨。即起程驰赴天津一带。酌量水势。或多调拨船。轮番起运。或添雇纤夫。迅速挽行。方为妥善。至管干珍等奏、汶水自五月中旬后。亦形消落。仅足浮送闸内船只。不能济卫河之不足等语。汶水向来兼资南北。兹既形消落。无怪临清以北。河道益觉浅涩。其病盖在于此。日内已入初伏。大雨时行。热河初八初九两日。连得＜雨澍＞雨。云气宽广。畿南豫东一带。自必一律普沾。但恐各泉渠或有淤塞。雨后不能即时下达。著兰第锡、长麟、即饬管河各员。分投搜查。多方导引。使泉流尽归闸河。俾资接济为要。各督抚等、务宜实力妥办。俾帮船畅行。如期抵通。以期无误正供。将此各传谕知之。　　

○以刑部员外郎王士棻、为江苏按察使。　　

○旌表守正捐躯山东费县民商文妻陈氏。德平县民王深妻刘氏。　　
</div>
    <div class="pagination">
<a href="清实录乾隆朝实录_page1659.html">上一页</a><span>...</span><a href="清实录乾隆朝实录_page1655.html">1655</a><a href="清实录乾隆朝实录_page1656.html">1656</a><a href="清实录乾隆朝实录_page1657.html">1657</a><a href="清实录乾隆朝实录_page1658.html">1658</a><a href="清实录乾隆朝实录_page1659.html">1659</a><span class="current-page">1660</span><a href="清实录乾隆朝实录_page1661.html">1661</a><a href="清实录乾隆朝实录_page1662.html">1662</a><a href="清实录乾隆朝实录_page1663.html">1663</a><a href="清实录乾隆朝实录_page1664.html">1664</a><a href="清实录乾隆朝实录_page1665.html">1665</a><span>...</span><a href="清实录乾隆朝实录_page1661.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
