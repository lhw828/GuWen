<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 21 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 21 页/共 245 页
  </h1>
  <div class="content">
   杨善字思敬其先自太原徙而北平后北平进称顺天而善顺天大兴人少补北平诸生不甚通经术而性沈敏能人筴事时年甫十七而　文皇帝起义兵则巳知善名署典仪所引礼舍人从事睥睨间文皇帝即位之明年召补鸿胪寺序班二年改鸣赞又四年进司宾署丞选侍　昭皇帝于青宫又八年进右寺丞又六年进卿善伟风仪工举止音吐如洪锺每朝谒引进奏时　上目属之而又重文翰与学士杨士奇杨荣善既家都城以积着起赀治居第郭外有园亭花木之属诸公休沐有所宴赏则善家若归又时时馈遗名果饵不绝以是大得公卿间声而中贵人亦多好之者卿之十二年满考迁礼部左侍郎明年从北征至土木师溃间行达京师时巳六十五矣足胝不倦虏犯京师以善晓畅军事改都察院左副都御史使佐于谦营九门外郭以与虏角数有功进右都御史自侍郎至右都御史皆领鸿胪寺事而是时　太上皇帝在漠北元旦故事自朝正出即相率于朝房投谒称贺善独流涕曰此何时也　太上皇帝何所而我曹称贺耶众愧之止而朝所遣使漠北若王复王荣李实皆以庶僚假卿佐以往皆不得要领而□实得一见　太上颇倨而其辞戆然虏始挟　太上请我赂不甚雠欲奉之还而朝意更缓虏酋也先责王复等非大臣故遣善然绝不□□计亦不予善一钱而善乃悉其赀不足则贷之中贵人悉益市绮绣师比阿锡女红线扣之类以往既至而也先所使馆伴者来与饮帐中而诧善曰土木之役何六师抑何弱也善曰当是时六师之劲悉南征而中贵人振欲邀　太上幸故里一不战备故轻以卒予敌而今者南征之士悉归可二十万而又募中外材官技击得三十万悉教以神鎗炮火弩射命中百步之外洞人马腹透七札又用言者计沿边要害皆隐金椎三尺所值蹄立穿刺客林立夜度营幕若猿猱而皆已矣置之无用矣问何以言无用曰和议成方且欢饮若兄弟而又何用也□赂之其人悉以语也先次日善入谒乃大赂之也先喜坐定善乃前责之曰　太上皇帝朝太师所使使必三千人岁必再即稚子亡弗赉者金帛器服络绎载道而太师乃背盟好而见攻何也也先曰然则奈何削我马价又予我帛时有剪裂幅不足者我是以政汝善曰非敢削马价也太师之马岁益增价亦不继而不忍拒是以微损之太师自度价所得比前孰多也先曰者其称者胡语是也善复曰帛有一二剪裂幅不足者诸通事之也事露而诛矣即太师所使进马有劣弱而貂皮敝岂太师意耶也先又曰者善因复进曰太师之攻我两矣所磔杀刳剔以数十万计而太师之部曲宁无有血吾刃者上天好生太师独好杀夫是以数有雷警今者能奉　太上归我和好不绝器币溢于穹庐而黎庶彼此俱逸不亦快乎也先益喜曰者者因谓善归而　太上皇帝有重宝来购乎善曰太师得重宝而归我　太上皇天下后世谓太师贪重宝也归我　太上皇而不索重宝天下后世以太师贵信义而贱贪黩令名奕奕何况我之德太师无巳而重宝以渐继也也先大悦曰者者遂以善见　太上皇善再拜进醪糒问万寿侍立不敢坐也先数目　太上皇太上皇谓善太师与汝坐则坐善顿首辞曰君臣之礼虽草野宁敢废哉也先啮指顾其下曰咄咄汝曹中国礼乃若此遂以轻骑奉　太上皇与善归归而　上以非初遣旨薄其赏仅迁左都御史仍掌寺事而大司马谦心许之其从行子弟有得官者易东宫加太子太保时　太上皇在南宫元旦朝正出复且修投谒善复泫然曰　太上皇不受贺何我曹乃相贺也识者益称之善始事中贵人振后更事中贵人吉祥等而与石亨比会景帝病善伺知亨吉祥有迎　太上皇谋遂与之合而发南宫锢　太上皇即位论善功封奉天翊卫推诚宣力武臣特进光禄大夫柱国兴济伯寻加号守正改文臣岁禄一千二百石予诰券世世承袭改领左军都督府寻加礼部尚书兼领部事有四子一勋卫一指挥佥事一千户一镇抚而从子及养子官锦衣者复四人旬日之间恩赐赫奕所陈请无不允几与石亨张軏埒又尝阴荐李贤入内阁而定襄伯郭登故有几微于　上亟疏善使虏功请位之三公获以身免于是亨吉祥忌之稍稍间于　上渐疏绌而明年善亦卒矣年七十五赠兴济侯谥忠敏子宗自勋卫袭四岁例夺爵金吾卫指挥使孙增尚公主授驸马都尉善虽负才辩以巧取功名而憸忮多岸谷其序班坐事下狱庶吉士章朴亦坐事下狱与相狎言家有方孝孺集时方穷治孝孺党善从借观而密奏之　上遂诛朴而复善官最后于谦王文之僇陈循等之窜皆有力焉善死或云见谦文祟而李实者时以右都御史抚湖广　中旨夺职民 

　　○文安伯追封文安侯谥忠僖张公輗墓志铭（李贤） 

　　李贤 
　　今世勋臣之盛无如张氏一门葢永乐初靖难之臣虽众而功之著者河间定兴两王也天顺初翊戴之臣虽多而功之著者文安太平两公也呜呼张氏父子兄弟四人咸建非常之功此所以享福禄荣名于当世与国咸休也与文安之终其子斌前期来请葬铭按状公讳輗字文端河南开封祥符人父讳玉赠奉天靖难推诚宣力武臣特进荣禄大夫右柱国荣国公追封河间王谥忠武母王氏元判枢密院事执中之女追封河间王夫人生三子长讳辅奉天靖难推诚宣力辅理佐运武臣特进光禄大夫左柱国太师英国公追封定兴王谥忠烈仲即公天顺初自太子太保兼中军都督府右都督进封奉天翊卫推诚宣力武臣特进光禄大夫柱国文安伯追封文安侯谥忠僖季讳軏奉天翊卫推诚宣力武臣特进光禄大夫柱国太平侯追封裕国公谥勇襄公自幼聪颕动止不凡六七岁时即能习礼仪读书史悉通其大义稍长益力于学不尚纨縠之习河间王早巳死国公不及逮事事母夫人尤笃愉色婉容可方古之达者敬礼其兄若严师焉于弟尤尽友爱之道亲贤取友乐善不倦由是上下皆得其欢心母夫人特钟爱之永乐中以勋臣子入见　文□奇之特授金吾前卫指挥使历　长陵神策两卫公益淑慎自将大获时誉正统初　今上念公父兄之功且姻联戚里进锦衣卫都指挥佥事日侍　经筵十四年以劳勚升佥后军都督府事领禁兵宿卫葢以公勋戚故托以心膂之寄也寻加太子太保又进兼中军都督府右都督公益毖懋小心夙夜在公务竭忠荩所部将士咸畏爱公而不敢犯天顺改元　上复位公首以翊戴之功封伯食禄一千三百石子孙世袭　赐以诰券仍典宿卫兼都督府事三年以老疾乞谢事　上念公宿德特许优闲调摄且命医专视赉予有加时致存问五年冬　上思公欲一见特遣中贵人赍宝镪三千缗及白粲羊酒等物往赐公且道意遂力疾强起入见　上甚欢顾问良久命公仍典宿卫宠眷弥隆六年春忽疽发于背自谓不可复起乃上疏言臣本庸谬遭遇　圣明安享高爵方图报称奈何大数止此惟　皇上以宗社生民念任贤治理用臻康泰臣瞑目于泉下矣他无所请　上恻然以手诏谕公曰览卿所言忠爱可嘉今卿疾势虽笃尚加调护以副朕意即日遣中贵人赍白金百两往赐之　命至而公薨矣实二月三十日也距生洪武庚午二月一日寿七十有三讣闻　上震悼辍视朝一日追封赐谥及赙仪悉从厚典遣礼官谕祭工部治葬事公之死生可无憾矣公风姿清伟辞气雍容接人谦恭绝类儒者暇则闭户观书盆池聚石杂植花卉以自适贤士大夫至则倒屣出迎讲说道义亹亹忘倦□□嗜酒而待客务尽款洽尤好吟咏于凡古诗无不熟览亦敬礼方外之士内典丹书悉得其肯綮教子务循礼法而治家尚俭所居赐第未尝增新见孤贫者必倾财以赒之俾得所而后巳闻人之善称道不释口有不善则避之以故人人企仰而被其容接者自以幸噫勋旧戚里门第之高爵位之隆求其清声雅望如公者岂多见哉 

　　○昭武伯曹钦 

　　曹钦者太监吉祥从子也吉祥不知其始所以进负夺□功与国政钦以故封昭武伯暨兄弟子侄皆冒武官吉祥不通文墨恐事归司礼监稍附内阁有贞贤笼络行巳意至荐文武臣僚辄受金钱引用非人内阁或相左不能尽如吉祥意遂积不平会御史杨瑄劾吉祥亨罪状　上善瑄等言吉祥在旁初甚惭惧巳见　上宽不问即请罪瑄等　上未许亨谓吉祥巳今在内惟公在外惟我彼陷我二人者意叵测吉祥初亦恶亨不相下每讦其短至是遂相结合诉上内阁专权与言官应和　上不得巳下有贞等狱又逐岳正积威市恩渐有异志吉祥尝率番将往云南福建杀贼冒功因收牙爪夺门时窜姓名升大官将校亨败尽革诸冒功者吉祥又曲庇诸番将上积闻吉祥凶横稍裁抑疏吉祥益愤逆谋益决会兵部尚书马昂怀宁伯孙镗出师西征钦约兄都督铎从兄都督金睿弟都指挥鈜早朝杀昂等夺其兵入内乱推其党黠谋主吉祥诱禁兵内援故所结番将都督伯颜也先等数十人各以番兵从是夜漏二鼓恭顺伯吴瑾及都指挥完者秃亮诣长安门告变　上令垒石塞诸禁门召中官急缚吉祥四鼓贼兵合番汉五百骑直抵禁城杀锦衣指挥逯杲击李贤伤首执吏部尚书王翱东朝邸铎帅数骑西杀左都御史寇深斮伤广宁侯刘安钦纵火焚东西皇城门适大雨火灭比明诏会昌侯孙继宗统诸兵讨贼镗先登力战诸将分道逆击昂以精兵殿钦退屯东安门金睿以众接战自辰至午败金睿斩之钦中流矢创甚还驻东大市街相拒至酉铉以百余骑往来驰突我师环结不动自相枕籍镗斩先溃者狥师督战益急追斩铉钦惧令百余骑还攻朝阳门出奔不克诸军进薄大破其众铎乱兵所杀钦匿其家眢井中伯频也先等□城遁遣兵追之皆获其晚　上御午门朝百官下吉祥伯颜也先等御史狱伏诛仍弃铎市□钦□籍其家赏将士余党并落职流岭南明日中□□□罪 

　　○武强伯杨公能传（陈镐） 

　　陈镐 
　　杨能字文敬系出太原之霍山王至宋有官六合者因家焉少随伯父颕国武襄公洪处兵间诣习孙吴法正统甲子春从颕国战伐有功升开平卫所镇抚时侄开平指挥使宗幼疾不任事颕国奏易其官从之戊辰冬战贼湾河三岔口败之己巳春擢都指挥佥事冬从颕国还朝赐赉有加时虏入近地诏令追剿遇贼紫金倒马二关连败之擒获野刺厮等景泰初元擢都指挥同知寻拜游击将军御边宣府夏战贼八里沟及荆子村败之秋还朝擢都指挥使冬伋充游击将军统神机京兵寻擢后军都督佥事充左参将镇宣府夏进都督同知寻充左副总兵甲戌春召还总神机京兵天顺改元以迎复功擢左都督总兵宣府夏大同有警奋然请自行战贼磨见山及石灰站败之擒获撞骨儿等秋进爵武强伯食禄一千石乃上疏欲乘虏弊举兵殄之不许赐敕奖其忠勇戊寅春赐以诰券加封奉天翊卫宣力武臣阶特进荣禄大夫勋柱国秋朵颜胡欵塞吉虏且大寇能给以礟火谕使夜斫其营果大败之俘献所获于朝□虏寇大同复请进讨虏闻能至悉惊遁秋战贼□河口败之擒获努沙等寻□□□战贼□□冲追至保昌州贼势穷蹙悉弃辎重□□发兵策应天同贼闻其至夜遁去庚申闰十一月□卒于军能沈毅善谋临战决胜北虏詟惮以伤□□之至于军法严明律身廉洁体悉士卒得其死力虽古名将不能过也初颕国佩镇□大将军印镇宣府能继其职弟信佩征西将军印镇大同东西犄角保障边陲武勇功名本朝边将之冠云 

　　○昌宁伯赠昌宁侯谥壮敏赵公胜墓志（尹直） 

　　尹直 
　　公讳胜字克功姓赵氏系出汉充国之裔世居河朔至伯父赤考再兴国初始徙家永平之迁安遂占籍焉太太宗文皇帝靖难师兴赤以谋略从征有功授永平卫百户没于战阵无嗣再兴袭升千户永乐庚寅北征大破虏酋本牙失里杀败阿鲁台余众升指挥佥事洪熙改元复以征虏功升指挥使寻卒公袭秩甫髫齓赖母王夫人矢节育教底于成立恒念父遗言我生壮士而志弗就尔长须努力报国亢宗母负奇男子也由是克志励行事母极孝敬始终无违礼正统己巳虏寇犯京畿公率兵出西直门扼其冲突躬履战阵斩馘无算虏遂奔遯景泰庚子擢佥都阃名以发闻英庙复辟录公旧劳加佥前军都督府事佩刀侍卫天顺戌寅选管三千营操辛巳秋曹孽叛逆公擒获居多迁都督同知时虏寇深入陕西固原公参将率师剿败之今上嗣统命兼鼓勇营典操推恩给进荣禄大夫褒荣三代成化乙酉重建承天门公董军应役既讫工适山西边徼有警命公佩平胡将军印统军往援次鴈关报虏巳遁乃还明年秋公往延绥虏酉闻风波河趋大同纳款入贡师旋即命典操耀武营戊子夏建州毛怜海西诸夷弗靖廷议请以公总镇之乃佩征虏前将军印杖节以征至则申严号令简阅军士调度有方屡奏克获赐敕奖谕辛卯春召回总典五军营壬辰春调二千营是夏至甲午秋两奉制敕佩印总师北征虏辄远却丙申总督军士浚筑京城垣堑兼葺西直门城楼升后军都督府左都督戊戌加太子太保癸卯秋敕封昌宁伯岁食禄千锺丙午冬加太保兼太子太傅丁未春皇贵妃万氏薨奉敕董工造坟于天寿山之西南朝夕督视触冒寒暑遘疾舆归遂不治是岁七月朔也 

　　○威宁伯王公越传（王世贞） 

　　王世贞 
　　王越字世昌大名之浚人少补诸生长躯七尺余风骨奇迈博涉书史诗歌文章援军立就而藻思溢发人多力善骑射好谈说经济大略睥睨顾眄有天下志二十六举进士方对策　大廷忽有旋风起摄其策云表巳而不见皆怪异之及秋而朝鲜贡使附越策来而曰其王方视朝有旋风卷一物下者则进士卷也敢以闻　景帝阅而得姓名谓吏部曰识之此当任风宪于是繇进士选人得监察御史　英宗复辟日视朝覩越进止与奏对数目属之时寇深长都察院束湿僚吏亡可当者而越于台事精所建画必出深意表以故爱异之留绾诸道章奏久之擢山东按察使名声愈藉藉寻犬同有虏警当置廵抚以某荐　上嫌其貌寝罢不用而喟然曰安得如韩雍者而任之时雍巳抚宣府吏部乃请征越召见便殿越故伟服而短其袂　上熟视良久曰非故快御史耶可使弁而将也遂擢右副都御史以行会虏稍徙去越乃饬兵政缮器甲简士伍修堡寨经久计寻以病告召还京病良巳明年协理院事久之以总督视师延绥轻骑袭破虏于崖窑川俘四□余人卤首加百迁左副都御史又破之于黄草梁俘五人卤首百二十进右都御史前是文臣视师者多从大军后出号令行赏罚而巳至越而始多选骁勇跳荡武骑腹心将而与虏搏始有战矣然尚不敢与虏军锋角惟以间谍探虏累重所聚而刼之或剪其零骑用是得数成功名越再设伏徼虏破之俘斩百余获马牛羊器仗称是　诏武靖侯赵辅平虏将军统大军与越相继逐虏辅行则巳病而越复谍知虏满都鲁字罗癿加思兰三酋自河套渡而分寇西路而其妻子营于红盐池乃率总兵许宁等以精骑五千袭之两昼夜行三百三十里至其地分兵千余十伏以相救而身与宁等分两哨薄其营遂破之擒斩三百五十五级获其女稚驼马牛羊器械不可胜计焚其庐帐而还时满都鲁等行剽至韦州颇有所获欲归而遇诸镇兵邀而败之斩首虏一百四十九夺所卤男妇二十马骡牛羊十三万甲仗千六百余贼既以失利归则庐帐妻子畜产皆荡尽相顾恸哭远徙不敢居河套故地捷闻再赐玺书褒谕俄召还京论功加太子少保食从一品俸同李宾掌都察院事兼提督十二营兵马又一岁而兵部尚书缺越意必见属而余子俊自外镇得之忽忽不乐乞归不允□上疏陈红盐池之战谋皆自巳出故尚书白圭所抑沮录功在诸将后而部曲亦有未升赏者下兵部余子俊请进兼兵部尚书以饵之乃巳月年复加太子太保时　上所宠信中贵人汪直方领西厂得诇察中外事威福倾一时而年少好言兵越乃乘间与之纳好甚密而直方欲诛建州夷以功而辽东都御史陈钺贿之重且始谋也以故直用保定侯朱永总兵东讨而自监其军俾陈钺参焉而不及越寻破建州夷永至封保国公升赏优渥越益艳之乃谋于直以虏首西犯边　诏保国公永平虏将军率师西讨越总督直仍监其军越念直之诛建州永与征行而不先露使陈钺玄其功恨之乃直谋令永将大兵由南路身与直将轻骑由宣府大同俱会于榆林既至大同谍虏帐在威宁海则选二镇之劲骑二万余分道乘风雪薄之虏狼狈出战遂破之斩首虏四百三十七级卤男妇百七十马驼牛羊以数千计旗纛甲仗万余捷闻诏班师越遂进封奉天翊卫推诚宣力守正文臣特进光禄大夫柱国威宁伯岁禄千二百石予诰券子孙世世承袭越既封不当复领都察院而御史许进等上章称越功德引王骥扬善例请仍领院事而越亦不肯就西班欲仍列大学士万安吏部尚书尹旻下许之自是益精心事汪直而陈钺得与兵部尚书　上尝曲晏而内伶戏者以贵人装两手各操金钺恣雎前问何人曰汪太监所持何物曰两钺耳不仗此不能一步　上笑而弗罪也当是时保国公永师至榆林甫三日召还母论有司供亿百费而战马万七千匹死者□五千亡功自如于是亦惧而与越比事汪直矣寻复命越等出师至大同适虏从东山等墩入境剽掠越纵兵击之擒十人斩首百十三级获马七百余匹　诏进越太子太傅增岁禄四百石复录一子官是役也斩级少于法仅下赏而封拜横溢则　上以直在事欲贵重之故而越改掌前军都督府总督五军十二营兵马葢越以文臣爵不得侯改右班或可得侯不复有荐绅念而万安刘吉等稍侧目越矣汪直亦其侪所忌恶遂复命越乎胡将军直仍监其军驻宣府调度击虏虏巳退越等请班师不许遂廵延绥而虏入寇河西清水营等处越等使游击将军刘宁败之于塔儿山参将支玉败之于火窊梁延绥总兵许宁败之于三里塔擒十二人斩首虏二百十七人功最多虏亦创惧不敢近边而捷闻仅加禄五十石汪直赏亦薄寻改越征西将军填大同不获称大帅而犹与直共一镇大学士万安等乃请移越帅延绥以离之而命延绥帅许宁填大同言者以宁直不相能遂改直于南京御马监既行则奸事大露　上乃命给事御史论糺直八罪因并糺越诏削越官爵追诰券徙置安陆州而尽夺其诸子锦衣都指挥使时等官越之败由汪直然直尚得奉御一时朝士大夫虽快越之去而有谓其罚太重弗平者越最名能知人其在台所旌拔御史屠□侣锺等皆大官以至同列而故吏将佐多鼎贵者皆称越才弘治初赦还乡寻上书自列冤状会有左右之者得复左都御史致仕越居恒喜奢华自奉若诸侯王而其御军能恤下财往来若流水不之问笼罩颠倒豪杰不知所从入皆愿之死机事百端□倏变幻出没神鬼故不复持名检军行过陕西秦王晏之奏伎越语王下官之王吠犬久宁有以相酬否因尽乞其伎女归一日大雪方坐地垆使四妓抱琵琶捧觞侍而一千户诇虏还即召入与谈虏事甚晳大喜曰寒矣手金饮之复谈则益喜命弦琵琶而侑酒即并金巵予之巳又谈则又喜指其中最姝丽者曰欲之乎以乞汝自是千户所至效死力积功至指挥而其夜袭虏帐也将至而风暴起尘翳目众惑欲归一老卒前曰天赞我也去而风使虏不觉归而卒遇虏入掠者还而我据上游皆是风也越不觉下马拜功成推卒功以千户越之在安陆与还浚田池射猎帐饮声乐如故而其于功名志不小衰会家近京得通于中贵人李广上言之中旨召掌都察院事台谏所论阻时西虏犯边急兵部言宜得一重臣控制之庶于进止便凡再荐弗称旨时屠滽吏部德越而中贵人广臾之以越名上遂许之陛见　上慰喻有加进太子太保仍兼左都御史总制甘肃宁夏延绥军务诸镇守廵抚而下悉听节制仍许以便宜行事越至即捣贺兰山之别部行剽者覆之斩首捕生过当捷闻加少保太子太傅请复哈密封以兵援其王还国疏上不报而中贵人广败自杀言者皆首攻越　上虽雅重之不报而越坐忧悴病剧遂卒年七十四赠太傅谥襄敏祭葬如礼越之再起欲还伯爵竟不得而诸子多官环列者 

　　○兴宁伯李公震传 

　　李震者南阳人左府都督佥事谦之子也正统五年初袭指挥使九年征兀良哈以功擢都指挥佥事巳从王骥征云南麓川事平升都指挥同知景泰间以参将平沅州麻阳天注江东靖州卭水横坡平州诸处逆寇斩俘记隆陈添仔及伪称苗王韦同烈等一万四千余人累迁都督佥事天顺四年充总兵镇守武冈州是年擒伪称太宗妖贼李天保五年复平西延连山道州诸寇斩馘八千六百有奇成化元年擢右都督同都御史项忠抚捕荆襄流民事竟乃上疏曰荆襄地连河南山陕延蔓数千里山深地广易屯聚自洪武初命申国公邓愈诛夷之后禁革山场无人敢入永乐以来流移之众岁集月聚巢穴其中无虑百万今臣奉敕抚捕其有贯址姓氏者谨依　诏旨省谕出山复业陆续共得九十三万八千余人其余混处贼巢无籍检察四散奔走者又莫知其数其内小王洪有众五百屯于钧州龙潭沟李胡子有众六百屯于竹山官渡巳令官军分道首擒二贼余多散亡及诸前后共斩首千余级入山俘获胁附之党二万八千七百余人充戍湖广各卫计可得军五千其族属附籍收管给田屯种庶恩威并济反侧可安矣奏入　上悦加震左都督十二年以平清水江逆寇功封兴宁伯食禄一千石明年汪直用事信任锦衣卫千户吴绶其兄参将经与震有隙乃奏震尝私遗项忠造室侵地下锦衣狱拷掠备至震遂诬服革爵徙居南京二十年召还复其爵仍命闲住震郁郁不乐竟以病终 
　　论曰　明兴自开国靖难而后获封邑者历历可数也抚宁谦及子永乘时策勋世享茆土何其盛也谓之遭际非邪若震结发从征身经大小数百战斩捕黠虏前后二万五千余级其功不在谦永之下以牾权阉罗织细事竟以忧死岂非命哉悲夫 

　　○咸宁伯进封侯谥武襄仇钺墓志（杨廷和） 

　　杨廷和 
　　公讳钺姓仇氏字廷威扬州江都人也高祖成洪武初从征有功授扬州卫百户与倭贼战没辽海中官其子智广武卫指挥佥事寻调宁夏前卫与虏战没公曾祖也祖廉都指挥佥事宁夏副总兵后亦以战死考讳理都指挥佥事协守宁夏东路自公而上三代皆以公贵赠咸宁侯妣皆侯夫人弘治辛酉公嗣世职虏寇宁夏战于石沟公当先锋身自斩虏一人升指挥使乙丑虏大入寇公复前锋战于红寺斩首六级升都指挥佥事正德丁卯邃庵杨公总制三边荐公游击将军庚午夏寘鐇及宁夏都指挥周昂何锦丁广杀守臣作乱将举兵北向时公驻兵城外玉泉营同事者多欲遁去谓公曰贼既乱必坚城守往且不利莫若连结诸镇徐图之上策也公曰不然贼负天地必不久存吾居其中可以计取也迟以日月限以远绝大事去矣遂引兵入城至则称疾家居悉以所将兵分配昂锦广三营以示不疑公私念城中精兵多未可举事令侦骑一二辈诡言从某路来有某路兵旦暮且至城下交讯沓报寘鐇果惧问公计公曰宜遣骁将领兵驻横城堡寨其来道可御也锦与广随将三千骑往精甲猛士空城而出公乃聚妻孥扃室而履薪戒之曰吾以身殉国事之不济死分也当阖室烬勿血贼刃少顷寘鐇使昂来问疾公喜曰二凶并远此贼只立今幸自归天赞我矣乃帕首衷甲见之伏兵庭屏间约曰呼茗而举械即座上斩之持其首号于市曰逆贼伏辜众能从我乎富贵在须臾迷不悟者族无赦从者以万数遂围寘鐇府时寘鐇甲士尚在左右公戮其渠桀者数十人号其余党曰汝等本皆胁从能释兵来归一切不问悉解散去寘鐇遂就擒城外诸守臣公先巳密谕之至是闻之亦缚锦广等大乱遂定初　朝廷闻变议遣将予即抗议以公副总兵又明日闻公去玉泉入城逆瑾集府部台谏议彼巳陷贼矣奈何用之　敕当追还予曰不可追也仇游击不命而自入岂背福而索祸其或固谓从中殪之易也使彼闻　上大用之志将益坚反汗何益秪弃良将益敌人耳彼若信有异志何资此　敕邪抑寘鐇果用之而又闻此　命则亦将自疑之矣未浃日果捷至然公効力时实未闻命也　先帝宠嘉之即超拜署都督佥事佩征西将军印镇守宁夏有白金彩币之　赐论功封咸宁伯廷于世世锡勋阶曰推诚宣力武臣特进荣禄大夫柱国岁禄一千石赐诰券寻命提督三千营时河北贼赵鐩等流刼河南聚众数万盗窃名字署置官僚所过州县残烧略尽　命公提督军务佩平贼将军印往征之本兵议令公入倒马关予曰不然贼渡河而南仇咸宁新成大功威着远近当入潼关无何参将冯祯战殁于河南贼势大炽欲长驱向关中闻公先声至云备十万马瓮坐十万人粮饟乃奔而北诸将因以成功公先声振之也山东贼刘七等官军所败走湖广公袭破之于六安追至江南贼舟风雨所碎贼栖狼山公分兵断其归路众溺死贼遂平特降□玺书遣行人即军前劳之晋封咸宁侯增岁禄百石勋号加奉天翊卫仍提督三千营官其孙一人宁夏前卫百户癸酉虏寇宣府大同　命公佩平蛮将军印率京营兵御之会虏退班师先是公还自江南驻保定即以目眚辞前后凡十三疏　先帝好武令新贵诸将入侍禁中公辞不获则勉强一入复力辞退就第同事有欲沦胥以引者公杜门不出饮食不辨羹胔忮者卒亦不能害也久之又居城外别业伏腊时一还第自奉如在边城时郊□剽刼恶少指而相语曰此仇游击庄也幸无犯一日入城有乘其虚升垣挺刃者数十人时公惟一子与一二部曲侍从室中徐引弓射一人颠再控羽鸣弦注镞未脱贼四出逃去曰是果不可犯也今年辛巳　天子入缵大统录用勋旧言官交荐　诏起公提督三千营掌前军都督府事忽以痰疾卒时五月十日也得年五十有七讣闻　上悼惜之命工部给槥具治诸葬事礼部谕祭者十有三赙斋粮以石布以疋计者各五十谥武襄皆异数也公忠义根于天性沈毅有谋善料敌自从军至封侯大小数十战未尝挫衂边人常言仇将军一出师鬻彩缯者辄三倍利谓其售之多也公持身廉谨遇下有恩未尝掊克以佐私费湖下故有湖田若干顷力役若干人例以分给守臣公一无所私也其在师中虽奉命许以便宜诛赏然终不敢妄戮一卒擅动一钱识者谓其得人臣之体至其辞疾屏居避势晦迹以全令名则古之良将何以加焉公元配韩氏陕西都指挥忠之女有贤行赠夫人先公十七年卒继张封夫人子男一人恩孙男三人鸾凤鹏恩以疾废鸾世公爵 

　　○仇鸾本末（赵时春） 

　　仇鸾本末 【 咸宁侯】 

　　赵时春 
　　仇钺镇原平泉里人先以佣卒给事宁夏总兵府便嬖适总兵意遂命冒继仇总旗掌其兵稍迁指挥□宁夏游击将军正德己巳刘瑾擅权遣使者大理周少卿督察抚镇与陕西侯参议钩核宁夏隐没田粮急指挥丁昂何广等率众反攻杀周少卿都御史安惟学总兵官等絷侯参议奉安化王寘鐇主以讨瑾名镇守陕西总兵官曹雄闻变促灵州设守备集大兵参将杨　尽收黄河船济师归灵州宁夏反者无船不可东钺自度妻子昌及孙长生皆在宁夏昌病风不足惜长生六岁桀黠可念长生鸾小字也恐反者所屠遂自大坝师师归反者解甲垂弢以入觐寘鐇即称病风丁昂等视疾就问计钺曰举事贵速今不亟举而东何也昂曰兵惧出而曹雄决河灌城丧其室家也钺即谬曰举大事成人封侯妻姬妃宁忧无室家哉昂曰然则各屠妻子耳军有诇者颇泄其语又汹汹传曹雄灌城皆就钺谋昂广视钺疾无状颇疑之谓其下曰明日当省钺钺不出当入杀之其下以告钺钺度众心动命其仆衷甲以执茶盏令明日昂广诣钺钺出见昂广喜庭中语反事茶出献酬其仆搏斩昂广首以号令城中兵皆反正擒寘鐇破侯参议絷听其视事时　上命太监张永都御史杨一清帅师讨反者遂以捷闻因劾瑾激变罪既成狱曹雄坐瑾党诛功独钺封咸宁伯总兵灭流贼晋封世袭咸宁侯钺慎事人江彬用事诸将党比多及祸钺卒于位以茂之疾也命鸾嗣侯兵部尚书彭泽制名字之曰伯翔斋曰枳斋延誉公卿间居崇文门内苏州巷俭如京官第丙戌时春登第入史馆读书历刑部兵部主事凡乡醵会多与鸾联席又就其居谒昌昌必欵洽遂谈及镇原平泉事平泉里近平凉茂以语鸾以爵承总旗扬州籍也恶余泄平泉语而余不悟后总兵两广宁夏又副将军从廵承天以忿争免余又宫寮罢归鸾复召河西总兵遂不相闻鸾与曾铣构狱　上方欲诛夏言遂连坐铣鸾得释冀复用上疏复讼铣及都御史杨博御史张雨而谓余主谋余殊未信然众皆笑其妄庚戌岁鸾复大同总兵官大同自梁震后遗陕兵通事颇多鸾遂收用时义者提督时陈仆也与太原伶侯荣咸见嬖虏逼大同鸾恇惧二嬖劝之原赂虏折矢誓不交战语具锦衣都督陆公柄劾章虏既过大同遂东犯古北口直寇安定德胜门同事者知其谋遂促鸾东入卫鸾亦度虏志满将退故迂道东至通州所部通事披发胡服掠京南固安胪朐河以助虏势扬言兵部尚书丁汝夔壻辽阳军将其兵肆掠也故汝夔罹极刑都御史王仪督乡兵御虏斩获通事首鸾劾仪妄杀御史助之罢仪官遂进鸾平虏大将军承　制斩副总兵文官三品以下懦不战者人皆震畏鸾率诸将徐随虏出境竟不一战犹论功加俸秩太保赐范金图书得密论事趣劫者争附之始与辅臣相轧矣既连构狱困于财即大受贿赂始于东华门北强市前周皇亲大苐麦太监福庄园徧奏用覆军诸将益张大虏势谋逼南迁又陜西人多知鸾通虏恐发觉欲矫　上命盖覆之且以虏势要君引进近畿史道赵锦等斥远时春翁万达及兵部尚书王邦瑞然时春业巳召至遂授兵部主事赞营务鸾益忌之构罢　上复命以前职督廵捕军万达罢去众方倾心听鸾鸾乃与史道倡议与虏市马以纾患众或问余余曰此亡宋秦桧策也何足问且官平虏大将军而効牙侩开市职乎主辱臣死庚戌之役辱甚矣时春臣子五世受　恩三十载得备一偏校练五千精兵愿大将军前锋古北口狭鼠□穴中将勇者胜耳且虏唯恃弓矢今时春操持劲弓大矢教中国勇士不下虏且间以长鎗大斧拒马刘信叔所以破兀也愿诸君安坐毋忧贪侈流行耳懦将不足任恐误　国事遂作责言以谕志辛亥二月时春擢山东按察司统民兵佥事市马议遂成车驾员外郎杨继盛陈其不可者十有司承鸾指劾下诏狱□贬鸾遂令延绥宣大俱闻市虏将俺滩阿卜孩知鸾意欲弱　朝廷且纳降人萧芹策以开市名尽践毁宣大边墙边将畏鸾不敢禁自兹宣大无藩篱矣萧芹结党谋翻大同左卫城语俺滩曰吾叱城城即下那颜骑马可入城城中人夜觉其谋缚其党县诸闉阇五月二十五日平旦虏骑薄城则游击兵巳陈城外山萧芹叱城城上缚囚呼謩芹大骇俺滩计沮乃呼诸酋以疲老马及卤获不可生者互市获布数十万疋厌饫南方珍酒果虏益喜恣盗边上甚恶之时春以山东兵四千余骑至通州　上命屯西直门外新建民兵教场鸾恶其兵盛轧巳毁诸上欲加诛　上不从时春乞守古北口　上命移驻密云自是君相缙绅皆疑鸾时春自介鞬率甲士鼓行至于密云鸾亦屯安定门外中使赐食踰日始□命　上怪其迟以鸾不在屯游别墅对八月十四日鸾始出师时屯兵三十二万骑十八万鸾不知兵唯夸虏强盛志在胁和其出也索列镇官将馈遗载路少不满意则褫甲夺马或谳斩中军将其归亦如之贪贿公行畿县赤地户兵工三部粮刍马豆工需各数百万糜费略尽九月十七日归京师乃奏曰民间讹言臣率家丁刦杀民兵佥事赵时春营时春所败辱臣臣有应援功其词失措谬妄传报四方人皆笑之十月兵解时春归山东史道赂俺滩执萧芹总督辽蓟侍郎何栋执通虏熟夷哈周陈通事归于京师鸾及辅臣道栋等论功行赏有差鸾进位太傅壬子春虏复犯宣大鸾征陕西兵会战其家丁先入巢败赖时陈殿得返参将欧阳安击之获二千余级鸾反劾二将行军法上皆原宥众论益疑鸾通虏之谋益漏鸾欲嫁祸故屡攻时春且诬成国公朱希忠通虏　上皆辩明之而是役也夫马刍糗械复半八月之役大同守备沙潮不堪命自刎死鸾与家丁争纳大同女妓大同人愤怨尤甚兵益不振是岁正月七月月皆食时春兵复至通鸾讽通民母舍以兵时春露次教场结草庐鸾讽赵锦教参将许玺夜纵火□春夜除庐结阵整兵北戍密云锦又讽参将刘继□妄报虏十三万犯喜峯口檄时春兵援之欲使虏入古北口时春纳其檄固辞喜峯无寇古北口信地不敢轻弃八月鸾疽发背时考察相近匮金求荐者甚众犹力疾奏请而徧诋辅臣诸大臣然匮金者率持去十四日死　上用少保徐公阶谋先收制书将印时义等各散去都督陆炳擒获各伏辜详具法司卷中臣时春赞曰臣伏睹壬子九月　诏书数逆鸾勾引虑患不容一人几蹈亡宋覆辙　圣谟洋洋通于四海义士咸奋敌忾之志伟矣故掇其隐事遗文着十篇 

　　○恭诚伯陶仲文 

　　陶仲文湖广黄冈人初以吏员辽东海州库大使嘉靖十七年九年满升正九品守选会　上求方士有荐仲文者得召入见一岁累迁至神霄保国宣教高士未几进神霄保国弘烈宣教振法通忠孝秉一人领道教事总各宫观住持知道录事食正二品俸寻加少保礼部尚书又加少傅余若故食正一品俸俄进少师少傅兼少保礼部尚书知道录事如故我朝开国靖难勋戚内阁五杨吏宰三王皆未有兼总三孤者仲文独以人跻宗伯领三孤云寻又改神霄紫府阐范保国弘烈知道录事少师少傅兼少保礼部尚书若故勋阶特进光禄大夫柱国又兼支大学士俸寻进支伯俸二十九年四月召吏部尚书夏邦谟至迎和门授敕礼部尚书兼人陶仲文祷雨济旱力赞平狱特封恭诚伯赐诰岁禄一千二百石八月内降岁加禄米一百石仲文疏辞　上曰卿祝厘保国祷祈雨旸累累効职若鞠狱非卿职也果专恭太上尽诚玄修虽数爵亦未克酬今以平狱谢似非宜且准辞子世恩冒荫尚宝丞隆庆改元遵　世庙遗诏诛诸方上会仲文巳卒下世恩狱论死 

　　◆追封 

　　缙云伯胡公深神道碑（宋濂） 
　　清源伯冀杰 
　　怀远伯山云 
　　江南等处行中书省左司郎中赠奉直大夫□东等处行中书省左右司郎中飞骑尉追封当涂县子王公恺墓志（宋濂） 
　　孙伯融炎传（方孝孺） 

　　○缙云伯胡公深神道碑（宋濂） 

　　宋濂 
　　上天既革元命　皇帝定鼎金陵遣大将下浙河东诸郡而婺衢处三州相继平时当草昧之初　上思得智勇之才用之于是处之胡公仲渊跃然而起以自赴功名之会入陪　庙算出镇乡邦言听计从宠遇无比浙东之俊彦攀龙鳞而附凤翼者皆自公始若公者可谓荦卓不羣之士矣公讳深仲渊其字也系出汉安定宋初有讳栋者自润之丹阳迁处之龙泉因家焉大父讳堂父讳钰仕元征东行中书省左右司员外郎母赵氏员外府君早岁宦游京师公始十龄而大母季夫人与母夫人相继亡侍大父公奉继母抚幼弟艰难刻厉以自植立未弱冠走京师侍府君适府君使高丽复往候焉居久之府君弃捐馆舍公崎岖万里奉柩南还舟行一日泊大崖下夜梦人语之曰此崖且崩宜急避惊觉趣移舟俄倾大风雨至崖果崩声如万雷既归葬于县北之围源遂庐于墓左悉取诸子百氏天官地志兵谋术数医药卜筮老释之书而研究之发文辞操笔可立就当元季江淮俶扰蔓延闽浙间盗由建之浦城松溪入龙泉公叹曰浙水东地气白矣祻将及乃集乡兵结寨于湖山己而处州之民相聚盗江浙行中书省调万户石采公宜孙戍处州辟公参谋军事檄所隶诸县募壮士军浃日间得数千公引之屯竹口下令贼中曰尔皆良民也因驱迫故乱弃仗即仍良民矣贼以公长者其言不欺尽毁旗械□袒请降温州戍卒韩虎陈安国杀主帅据城叛行省命宣慰使恩宁晋公讨之道由处州与公语意合帅府军事复辟公参谋之公曰温城叛者唯一二人耳若破其城玉石必俱焚如平民何遣辨士入城说其党曰韩虎悖逆乱常今王师四集旦夕且攻城虽金汤无不破者若革胡与贼守目取作虀粉耶将军未忍即加兵苟能去逆效顺悉从原宥或稔恶不悛城一破悔无及巳其党相向泣曰吾属自度旦暮鬼耳傥获复生敢不惟命乃杀韩虎等以城降温城濒海民以渔业时城闭者三月民病甚公请发粟赈之驩呼之声□□道路宣慰欲列公功闻于朝公辞既而宣慰以行省□政总兵征鄱阳复邀公俱行戎务无巨细悉属之青田潘惟贤聚众叛龙泉长史闻风遁去贼遂焚县治公之师曰王毅先生与门子弟集义兵捣退之里中恶少年疾其功因害先生公在鄱阳驰而归执害先在者尽歼之缙云之黄邨松阳之白岩遂昌之大社丽水之浮云泉溪无赖之氓咸盗根势蟠结不可御行省丞相康里公承制以石抹公行枢密院判官分院镇处州既至假公分院行军都事统兵讨丽水攻泉溪贼寨拔之未几又平浮云白岩贼惧遂来降缙云盗亦就平乃移师攻遂昌贼酋周天觉方友元倾其精锐出迎敌公望见笑曰贼若坚守不出未易即殄灭今兹之来岂非天授我乎分部诸校以正阵接战以奇兵夹击之别遣游兵入搜其伏匿比战贼三面而受击辄大败斩首数千级生擒八百人获方友元枭之乘胜直攻大社周天觉降复移兵讨青田贼党金德安杀潘惟贤兄弟以降先是　国兵取浙东婺衢既下独处州石抹公所守不降岁己亥　今上皇帝遣佥枢密院事胡公大海由间道取处州石抹公出战败北大军入城而分兵取属邑未附者公时以假元帅统龙泉庆元松阳遂昌四县兵欲闭关拒守计四县士民咸请于公愿内附以全民命且曰君治兵殆十年勤劳亦至矣而朝廷无一命之锡国家负君君何负于国哉公知时事巳去乃解甲出见胡公四县因不受兵□上素闻公名召至南京待以殊礼居由何擢中书左司员外郎　上日与公论天下事公有言未尝不称善也遂诏公还处州招集旧所部将校兵卒以从征西　上既平江西命公以亲军指挥守吉安会浙东苗军变婺守将既被害而处城亦所据　上遣公复处州比至城巳复除公浙东行省左右司郎中总制处州军民事郛郭甫被兵民物凋瘵而山寇乘间窃发人情未固公随方招捕凡首恶即诛之然犹虑戍兵之寡日募之获胜卒万余人谂于众曰兵少不足御敌师众又无以食之奈何众皆曰养兵所以卫民苟不御备计子女玉帛且不保况于食乎公乃因民之产以权宜增赋之公海军素骄横及是以复城有功横益甚公择□尤无良者斩之众乃詟服江西食东浙盐而有司十分税一贩者鲜至公请以二十分收一商贾遂通城南枕大溪浮桥之废巳久桥堤当水之冲亦所啮蚀几尽公即上流比舟梁以济行者州学敝坏讲舍仅存用以贮官粟公撤而新之荐新进士吴世昌郡文学以司教事城中民庐多戎士所据混殽而处公度闲旷之地建营屋数十区使别居之缙云官田其税额甚重执里役者恒以私粟代偿公以新没入之田实其数其害乃除诸□守将谢再兴叛兵犯东阳平章李公文忠击走之□引兵援建议以诸暨浙东藩障若诸暨不守则衢处不支矣乃度地去诸暨六十里并五指岩新筑一城不旬日而成楼橹濠栅靡不毕备　上闻诸暨叛遣使来议别城守计暨至城巳完　上叹赏不巳其后浙西将李伯贞大举入寇兵号二十万顿城下城坚不可攻败绩而去　上念公立城功以名马锡之青田之芦茨地接闽徼人素犷悍叶仲贤恃其险屡服屡叛乘我师在外复来寇公怒还军深入禽其渠魁少壮者皆籍兵二十年逋诛之盗一旦就平温州方明善攻我平阳公出偏师复之复瑞安所侵地而亲统正军攻温州明善势蹙与其仲父国珍议纳岁币　诏公还师明善继以盐若干来进贡上命处州易银以入内藏　上怒银色恶责守令使偿公曰此吾过也守令禄薄何能偿乃售龙泉田以银九百两代输公寻入觐　上欲留公且柄用之以边事未辑愿还守外　上时巳即王位乃擢王府参军仍总制处州等翼陛辞　上喻之曰俟闽浙尽平当还汝中书矣福建陈友定扰边公奉命征之遂取建之浦城而崇安建阳二县亦下　上赐以所乘骏马建之守将阮德柔兵四万屯锦江实出我师后公还兵击之破其塞栅有定大賏心帅锐卒亟围我营公突阵与决战马蹶因被执有定既得公颇礼遇之公具道　天子仁圣四海归心羣雄乐之用且援窦融归汉故事撼之有定初无杀公意会元使至督迫之遂遇害于福州实岁乙巳之春也享年五十有二上痛悼不巳命使者即其家祭之复诏中书议加恤典追封缙云郡伯有爵而无阶官职勋者有司之制未备也公天资颕拔智识绝伦艺术弗学则巳学之则无不精性倜傥好施予贤士有贫乏倾橐以周之弗吝也其守乡郡凡五载驭众一以宽厚用兵十余年未尝妄戮一人恩惠在人甚多故其殁也闻者莫不流涕乡人立祠宇祀之昔濂侍　上于白虎殿忽顾问曰胡深何如人濂对曰文武才也　上曰诚如卿言浙东一障朕方赖之则　上所以倚公者至矣然公亦知　宸眷之深而无以图报尝谓人曰区区承　诏镇处城　皇灵覆冒幸巳宁谧誓将挈全闽之地以入版图庶展犬马之微衷也奈何功业未就而死及之其非命也夫 

　　○清源伯冀杰 

　　冀杰东安人起卒伍靖难功升督府佥事出塞征虏有功洪熙时守开平着恩信宣德初进都督恭谨有大节高煦反列侯诸将或持两端辄言汉王机变不测用兵如神杰独骂诸言者勿妄言取族灭高煦夸诈无胆略况顺逆曲直分明又临以天威当不日就擒卒赠清源伯谥忠仕妾王氏自殉赠淑人 

　　○怀远伯山云 

　　山云初以指挥同都御史王彰修边自居庸至山海着劳绩从长陵出塞力战功升都督佥事宣德初廷臣荐云廉勇有谋充征蛮将军代顾兴祖镇广西广西溪峒徭徸叛服不常岁杀掠吏民万计云至镇严号令公赏罚每与贼战临机应变身先士卒三年降南安广源蛮四年讨柳浔贼斩首二千四百颗五年斩平乐蛮四百级讨庆远诸蛮斩首七千四百自是蛮夷畏服岭南无警七年进都督同知云沈毅不泄用兵如神廉正自持淡然儒素驭诸土官专厉威严期刻征调无敢后先帅府有郑牢者老隶也性鲠敢言云呼牢试问曰世谓将者不忌贪广西饶珍货我亦可贪否牢曰白袍点墨终不可湔云笑曰人言土夷馈送苟不纳彼疑且忿奈何牢曰居官黩货国宪甚严公不畏朝廷乃畏蛮子邪云举手礼牢曰教我教我正统元年贵州按察使应履平劾云作威福云自陈上不间卒赠怀远伯谥襄毅初韩观守广西专杀庆远诸生来迓观曰此皆贼觇我也推出斩之云以英国公杀黄参将几致大祸不敢辄杀人人亦不敢犯 

　　○江南等处行中书省左司郎中赠奉直大夫□东等处行中书省左右司郎中飞骑尉追封当涂县子王公恺墓志（宋濂） 

　　宋濂 
　　洪武戊申春正月　皇帝正位宸极布告中外念及旧勋例颁恤典于是故江南等处行中书省左司郎中王公之殁巳七年矣初公之既殁　上诏有司议赠公奉直大夫浙东等处行中书省左右司郎中飞骑尉追封当涂县男且俾与享鸡笼山功臣庙中　上犹未慊其情至是复仍其旧县进爵子以宠之公讳恺字用和姓王氏太平当涂人幼有大志沈酣六经诸史间必欲见之于用府史疏谳狱讼人服其平岁乙未　上取江南兵临当涂即召公至幕府上方元师命掾以参决戎事丙申春从王师下建业又下京口京口民新附杌木不安公慰抚之始定　上中书平章政事建江南行中书省于建业升公左右司都事公遇事善于弥纶日以荐贤先元戎宿将□器倚之唯公言是信戊戌秋猫獠兵数万自杭来降待命严陵境上　上遣公驰入其军踰以祸福偕其渠师来朝是年冬　上将征浙东时婺之兰溪巳下佥枢密院事胡大海戍之　上命公与胡公定议取婺亲帅师围其城守将出降公审察民情而奠绥之历言　上前无有不听者己亥春王师攻越久不下夏六月师还上留胡公镇婺而民赋军器之务咸以属公冬王师克三衢擢公左司郎中总制衢州军民事公增城浚濠置游击军募保甲翼余丁及旧民兵得六百人以益戍守兵食不足则斥并城废田五万七千使之耕以自给民有田力弗能艺者听军士贷耕而输粮县官籍江山常山龙游西安四县丁壮凡六丁之中简一以兵置甲首部长统之丁壮八万有奇得兵一万一千八百无事则农脱有警则兵者出攻战而五丁者资其食开平忠武王屯兵金华其郡将或来侵民公侦知之械而挞诸市王使人让公公对曰民者国之本将军天子股肱肯令伤其本乎挞一部将而民安计将军所乐闻也王叹美之开化马宣差挟旧邑印章诱编氓变江山杨明恃砦栅之险叛服靡常公皆定计擒之枭首以狥众部内帖帖无哗民饥疫相仍死者枕藉道路公出仓粟使作糜哺饿夫修惠济局居药以注病者所活不可胜数学校废于兵公浚泮池筑杏坛建极高明亭设博士弟子员孔子家庙之在衢者公亦新之退食之暇辄集荐绅之徒摩切道艺人士翕然悦服诸暨戍将谢再兴与部帅王甲有违言几致乱　上令公调解之公善于说辞二人驩如初边鄙以宁同佥枢密院事李公文忠以国之懿亲握重兵镇严陵　上命公往来任其军庚子夏六月伪汉寇龙江　上召严陵师葛俊捣广信以牵其师道过衢公谓俊曰广信伪汉门户彼既倾国入寇宁不以重兵守非大将统全军以往不可若出偏师挠之未见其利设有挫衂吾衢先驿骚矣乃止俊而请胡公行胡公至而广信溃一如公言辛丑夏拜胡公江南行中书省参知政事分省于婺以控制东浙公仍以左司郎中分治省事金华婺剧邑役民无艺公令民自实田请都以粮多者正里长寡者副正则以一家或二家充副则合四三□七八而止通验其粮而均赋之有一斗者役一日贱与贵皆无苟免者金华周泰义乌柳昌恃侠以蠧民公逮至于狱皆痛惩之自是畏避不敢吐气猾胥潘立道操金华一邑田赋之柄飞寄诡遁并缘奸利公廉其罪状以闻寘于法胡公日治军旅以略嵊县御诸暨巳任分省之政皆公统之公挈纲布纪风采凛然伪吴将李珍侵诸暨欲堰水以灌城胡公夺其堰反决水灌珍珍势蹙乃马上折矢与胡公誓请各解兵公闻之移书谓胡公曰彼狡谋尔慎毋信今珍在重围是天授首之日也胡公不忍食言竟从之珍畏败盟而去先是猫獠军来降胡公分其众万余戍婺州军众等相挺乱胡公被害公亦及于难当难作时猫师多公恩欲拥之而西公正色叱曰吾天子大吏设不幸义当死宁能从贼反耶贼初缩首不敢犯拘系一日而骂贼声愈厉命左右取酒引满竟日达夜旁若无人贼知不可屈遂刃之壬寅春二月七日也享年四十有六　上驻跸江西闻公之死之嗟悼良久亲文祭之及返柩金陵　上复率羣臣往城南致奠乃以其年四月十一日葬江宁县凤台西乡聚宝山之原公状貌庞伟气局坚凝善谋而能断尝以事入谏　上弗听公却立户外既暮犹不去　上出怪问其故公从容谏如初　上慨然从之公于吏事尤长据律按比而饰之以儒术案牍经其裁削辞简而意周喜诗歌于宾客谈笑樽俎间更倡迭和情意豁如也故于其殁也人莫不伤之公父讳荣母孙氏配张氏子三人长文有学行今侍仪使阶承直郎次行贼害公之际行方侍侧或劝其去行曰弃亲而求生吾不也卒随公以卒次升童濂左史时侍　上左右尝与濂论佐运之臣以字称公曰王用和经济之才也吾将大任之惜乎早殁于难则上所以简注公者何如使公之存至于今必跻政府历宪台泽及于民者将益广不特前所书而巳人之患也有才而无其时今公虽有其时未能大显而命止于斯不亦悲乎虽然公之赞治外垣贤宾佐及临患难詈贼而死忠臣　天恩所加便蕃优渥名亦足以不朽矣在公可无憾 

　　○孙伯融炎传（方孝孺） 

　　孙伯融炎传 【 丹阳男】 

　　方孝孺 
　　孙炎字伯融金陵句容人身长六尺余面黑如铁一足偏跛持辨风生举辞如云人莫当其口能歌诗元至正中丁复夏煜以诗名炎游此两人间日夜相切磨益好立机括下纸可尽辞采烂然惊动一时雅好酒尝与煜对饮务出奇相胜每得一爽句拍案大呼投剑起舞哗声撼邻所与交皆天下英俊亦以经济自负气豪才雄常轻视章句儒众中常自许曰孙炎男子岂死蒿下耶会江淮大乱今皇帝渡江来金陵闻炎名召见与语累千数百言大意陈元运将终劝　上延揽贤士以成大业义明辞正　上甚悦之辟江南行中书省掾每问以事炎慷慨激切所谋多合　上心　上愈嘉重以可用　上亲征浙东炎从行以劳擢同知池州府寻升知华阳府皆有声己亥十一月擢行省都事是年十二月会师克处州择守者咸以处在山泽间盗贼凭结不解难其人　上既才炎遂以炎处州总制钱谷兵马之籍悉以委之不取中报且以敕牒未署者付之听其辟任炎匹马入处州时处州外七里皆贼窠穴獠酋黠蛮狼嘷虎踞不奉官府约束□至坐厅事召城中民□□下谕之曰元之不天佑人共知之今四海裂□□八然吾观其志皆无以生民心者得天下者必吾主上也至今尔民梗化未知朝廷意昧者犹或握兵戏沟中自招诛灭　主上不忍加兵故命我面谕尔民将以安尔非厉汝也尔民审思之帖帖遵化则有后福不然吾恐尔民将尽戮民叩头拜谢誓不敢二心转告其乡民以孙使君不可翫狎炎亦下书属县徧谕之数月皆化良民炎复择其勇徤者练兵将将教习之择其众所服者之长有寇则率以御无事罢归农闻有小警发一符立至军门无敢或有奸之者强族素骄蹇皆畏之如神不敢出声语虽在数百里外亦皆缩气丧胆民赖以安人人谓愿得孙使君治吾郡时秀民有能才者见方战争胜负未分皆伏居山谷中不肯出炎患之钩至一二人问有才者录其姓名书遣使者招致之而故中丞刘基章溢知府叶琛皆处士所推基最有名亦豪侠负气与炎类自以不当他人用使者再往返不起以一宝剑送炎炎作诗以剑当献之天子斩不顺命者我人臣不可私受封还之草数千言开陈天命以谕基文辞甚美基不答逡巡就见置酒□□论古今成败之事如倾峡滚滚不休略无枝□□□深钦叹之曰基白以胜公观公论议如此基何敢望哉炎遂致基于京师□上方征伐无一兵与炎壬寅二月贼将李某贺某叛袭炎炎被擒幽空屋中列卒守之胁炎炎始绐以生吾能若用贺李知非其本情恐留自遗患以燖鴈斗酒噉炎曰以此与公诀炎拔剑割鴈举酒曰嗟乎我乃鼠辈所陷尔死犬豕且不尔食贼持刀视炎饮酒自如贼叱其觧衣炎骂曰此紫绮衣主上赐者吾当服以死勿解引枕而卧贼不忍伺其睡乃害之时某日也年四十事闻上嗟悼以某年月日葬于金陵南门外聚宝山甲辰赠征事郎洪武元年　上即皇帝位念宣劳之臣闵炎死义追封丹阳县男妻某氏贼所擒不屈死炎事亲孝与人交缓急可仗遇匮乏者解衣推食以给之所著有诗若干卷其弟子蒋敬编次传于世方某曰余年十一二时先君守济宁间言炎诗十余篇皆豪宕可喜及观却宝剑篇益奇其辞而炎死久矣炎负气听其言知其伟然大丈夫也故卒以节死孟子论学必曰善养气养气有以夫 

　　焦太史编辑国朝献征录卷之十 

　　●焦太史编辑国朝献征录卷之十一 

　　中书省 

　　◆中书省 

　　中书省左丞相太师韩国公李公善长传（王世贞） 
　　中书省右丞相忠勤伯汪公广洋传（国史实录） 
　　资善大夫中书左丞阳曲杨宪传（国史实录） 
　　胡惟庸（弇州别集） 
　　中书省参政张昶 
　　中书平章事李思齐传（黄金） 

　　○中书省左丞相太师韩国公李公善长传（王世贞） 

　　王世贞 
　　李善长者濠之定远人少有志计读书麤持文墨而以策事称里中推祭酒元末剧盗起汝颍间淮南北俱大震善长欲从雄未果而会　高帝濠帅子兴大校以计得元横涧山兵二万余略滁阳善长被书生服道谒　上问其里中长者礼之与语取天下大计合遂收以掌书记而从容谓之曰若知羣雄之所以败乎曰不知也　上曰大帅与诸校不能相肺腑而中藉持牍者关通顾往往市权而行怨使下不得上心上不得下力以至败皮之不存毛又安傅哉且夫今持牍之得存者谁也善长顿首曰命之矣寻迁参谋自是益专精朝夕　上谋策诸将有来归者善长与语察其材言之　上复　上布款诚皆使得自安而中有以事力相羯羠者委曲调护俾不至龃龉善长声称闻子兴时子兴中流言内疑　上稍稍夺其兵又欲夺善长善长谢弗肯往上曰主帅吾父也而安得辞善长固谢弗肯往子兴亦不复强也寻子兴死　上代总其兵填和阳而元众犹盛王子秃坚枢密绊住等分营相侵轶上屡破之时出复鸡笼山寨留少兵佐善长曰敌至谨自保而巳　上悉俘取其寨归而元谍知和阳守兵少亟来袭善长设大大败之捷闻　上大悦曰谁谓而廑廑握算令执戈者屈矣因欲谋渡江善长曰我兵众而食少舟檝不备不足以争江左利姑小竢之而巢湖将俞通海廖永安等以舟师万余粮数万石请降善长乃说　上曰天赞我也渡江此其时矣既破蛮子海牙兵长驱泛牛渚拔采石遂乘胜取太平　上之发采石也与善长谋置　榜谕士卒有虏略者必斩太平下即悬之五父逵肃然无敢犯　上称太平兴国翼大元帅以善长元帅府都事亡何从克建康东取镇江先日　上羊怒诸当行者以不能戢下欲悉置之法善长力救乃解镇江下民不知有兵善长乃与诸将谋奉　上吴国公置江南行中书省　上以右丞相领省事而善长拜参议与宋思颜李梦庚郭景祥陶安等俱省僚而军机进止章程赏罚十九取善长处分　上益礼任之凡师行善长必留守转调兵饷无乏陈友谅既克我江州约张士诚夹攻我　上与善长谋使持友谅所知康茂才书诱之来许内应而大兵欲取之善长曰方患之何更诱之　上曰友谅躁而果虽与张士诚约不能待也小缓则士诚合而我两受敌矣友谅果至遂大败其众歼焉改枢密院大都督府善长兼领其府司马进中书省参知政事时平章左右丞皆有兵行善长以参政寔长省事　高帝之克江州两平洪都援安丰讨庐州下武昌善长皆居守将吏帖服居民安堵寻奉　上吴王超拜善长右相国时犹仍元制尚右故伪汉平善长等称贺列上彭蠡死事将臣丁普郎等三十五人祀于康郎山复祀平章赵德胜等十四人于洪都始善长请搉两淮盐立茶法既复制钱法于洪都设三局湖广开铁冶定鱼税诸利孔虽若烦悉而裁取有衷民不以困而国用益饶　上与诸将计讨张士诚善长请缓之　上不听善长乃力请　上即帝位曰殿下提三尺剑不阶尺土而成大业比肩之孽刬削且尽不以兹时正位号何以慰海内心　上曰吾居恒笑陈友谅甫得一隅而黄屋左纛卒以我若弃屣我安能复効之令后人笑也天命果在我自有时毋庸汲汲大将军达巳破□士诚　上犹以善长有转饷劳召见戟门封宣国公赉赐如大将军更百官制始尚左　上从容谓羣臣吾以布衣起兵时李相国里居最密迩徐相国及它大将远不过百里宁自望贵今者赖诸公力一旦而举天下大半虽然中原未平焦劳之日岂能坐守一方而忘远虑乎于是善长与大将军谋北伐及狥东南诸州郡　上之初渡江颇用重典一日谓善长法有连坐三条不巳甚乎善长因请除之既而命与御史中丞刘基等悉裁定律令成赏赉有差善长乃复率羣臣劝进凡三表乃许以即位仪上之　上御新宫告于　上帝皇祗称帝赐英贤臣之辅盖归德善长达等既即位礼毕奉四代考妣帝躬上册宝于太庙寻立妃马氏　皇后封　皇太子诸王善长皆充大礼使改中书左丞相善长请缘元旧以皇太子领中书令　上不许曰元氏胡也事不师古何足法且令吾子尊师传习经传通古今识达事宜他日军国机务皆令启闻何中书令也于是议置东官官属以善长兼太子少师授银青荣禄大夫上柱国录军国重事余如故巳率礼官进议郊社宗庙礼　上幸汴梁善长居守者三月一切听便宜行事寻奏定六部尚书以下官制议官民丧服三师朝贺东宫仪朝臣大小服色俸赐天下岳渎神祗名号封建藩□功臣爵赏赐无巨细悉委善长俾谋之中丞基右丞杨宪而行之命监纂元史史成赏赉有差时大将军方与副将军遇春等将兵大者定中原小者亦取闽越州郡善长居中雍容无所见绩然　上自知之三年大封赏谓善长虽鲜汗马劳然事朕年久给足军食其功甚大因进封韩国公授开国辅运推诚守正文臣特进光禄大夫左柱国太师参军国事岁禄四千石子孙世世勿绝赐铁券仍免二死子免一死告辞谓东征西讨日不暇给尔独守国转运粮储供给器仗未尝缺乏剸繁治剧和辑军民各靡怨谣昔汉有萧何比之于尔未必过也赉文绮帛百匹大将军达元功位犹在善长下善长虽宽博有器略然意忌不能专平参议李饮杨希圣恣而稍侵善长权善长按其罪奏黜之又与中丞基争法而询基不自安请告归　上所宠任者张曰永杨宪汪广洋胡惟庸曰永宪以事诛广洋亦数谴而善长事寄如故既贵富极意稍溢而勌　上始微厌之明年引疾乞解任赐临濠地若干顷佃户称是复置守百五十守仗士二十家与魏公等喻年病良巳命督吏士建临濠宫殿既数月　上念善长行役久以牢醴茗粲赐之复谓善长临濠吾丰沛地数苦流移芜莱不治今徙江南富民十有四万田其地公我经略毋使失所自是留临濠者数年　上推恩擢善长弟存义太仆丞二子伸佐皆羣牧所官寻以长女临安公主归其子祺拜驸马都尉初定婚礼公主修妇道甚备光宠赫奕时人艳称之居一月而御史大夫汪广洋陈宁疏糺太师善长自子祺尚主狎宠自恣　陛下病不视朝几及旬而不知问候驸马都尉祺六日不朝宣至前殿又不施礼大不敬请付所司论法善长父子免冠请罪　上赦之又踰月而特勑追数善长过削其禄岁一千八百石善长自是意忽忽不自得寻起与曹国公文忠议军国凡中书省大都督府史台有大事悉听裁审而后奏行督南郊圜丘工洪武十三年御史中丞涂节告左丞相胡惟庸等反状　上亲临鞫狱具谓惟庸尝以兄女妻善长弟存义子佑相表里威福其定远故里苐水中忽生石笋水溢数尺三世冢皆夜有光怪烛天而数以事见督　上遂起邪谋诱吉安侯陆仲亨平凉侯费聚使出招士马外应间与存义谋始图之善长善长大惊曰尔言何者宁欲尽灭九族耶存义惧不敢应居旬日惟庸复谓存义苟事成尽捐淮西地王太师以语善长善长心动乃叹息起曰吾老矣惟尔等所又旬日惟庸谓善长延之东西向坐屏一右款语良久人不得闻但遥见颔首而巳惟庸自是与倭通俾以精兵寓贡舶挟诈害上而掠库兵入海　上乃赐惟庸与御史大夫陈宁死时费聚巳前死羣臣请并诛善长与吉安侯　上谓吾年二十七而识善长于兵间善长年四十一所言多合遂命掌簿书赞计划功臣爵以上公女女其子陆仲亨年十七父母兄弟俱亡以一升麦藏草间朕见而呼之曰来遂从朕长育以功封侯此吾微时股肱腹心其勿问遂止诛存义并赦佑时左大夫陈宁大法死右大夫安然罢归复命善长理台事其岁　天寿节善长率羣臣请朝贺不许再请乃许遣征南将军下滇南议自善长巳贺平滇南又预议文臣赠封荫叙例复请老而祺亦自以能有所任使洪武之二十一年肃清逆党榜列勋臣犹前善长又二年所善长年七十七矣耄不能检饬其下尝欲营第宅从信国公和假卫卒三百人役和探得□上旨攘臂曰太师敢擅发兵耶密以闻而复有谓坐惟庸株累当徙边者皆豪而善长私之数以给其亲上恶之会有言星变其古当移大臣于是御史上书论劾善长　上复捕存义之子佑伸置狱具谓惟庸初宁国令善长荐之超太常少卿以黄金三百两谢及惟庸反谋定善长遣家奴耿子忠等四十人从皆厚得其金帛而惟庸复以西域古剑白玉壶玉刻交龙蟠桃杯酬善长羣臣奏请诛善长不许仍手诏慰谕之召诣　奉天门与语开创艰难流涕至右顺门谓羣臣太师老矣吾欲曲宥佑伸死以慰太师心羣臣固言善长反状明甚三尺法非　陛下所得私　上曰法如是奈何善长大恸曰臣诚负　陛下恩无面目见羣臣归而自经死佑伸及吉安侯皆坐弃市特赦诸子弗诛以礼葬善长恤其家都尉祺后数年卒有二子以公主推恩芳留守中卫指挥次茂旗手卫镇抚后罢世袭善长死之明年而御史解缙代虞部郎□三国□称冤言善长与　陛下同心出万死以取天下勋臣弟一生封公死封王男尚公主亲戚拜宫人臣之分极矣富贵无复加矣籍令欲自图不车丸未可知而今谓□欲佐胡惟庸者则大谬不然夫人情爱其子必甚于兄弟之子安享万全之富贵者必不侥幸万一之富贵善长于胡惟庸则犹子耳于　陛下则亲子女也使善长佐胡惟庸成不过勋臣第一而巳矣太师国公封王而巳矣尚主纳妃而巳矣宁复有加于今日且善长岂不知天下之不可幸取取天下之百危当元之季欲此者何限莫不身虀粉覆宗绝祀能保首领首几何人哉善长胡乃身见之而以衰倦之年身陷之也凡此者必有深雠激变大不得巳父子之间或至相挟以求脱祸今善长之子祺备　陛下骨肉之亲无纤芥之嫌何苦而忽此若谓天象大臣当灾则尤不可天下闻之孰不解体臣亦知善长巳死言之无益所愿　陛下作戒将来耳　上虽不能用亦不罪也　赞曰　高帝神武所断决皆自臆而善长奉行之即善长功胡能比萧酇侯哉爵上公位至太师赠王之约同于带砺其班先徐武宁恩数百刘文成而中不恧人亦不异议者　帝固有以心知之也人臣无将将必诛身从逆而再屈法以宽之必不得巳而听其自尽以礼葬恤　帝之恩德不亦深厚加诸公万万哉虽然其初狱抑何暧昧少□也隐之十年而后发发之后一狱辞视初十年而加详者宁能使善长瞑也嗟乎王国用之疏可味也己 
　　戊申正月四日乙亥　上祭告　帝祗于南郊即　皇帝位定有天下之号曰大明建元洪武亲告文有帝赉英贤李善长等臣之辅遂戡定羣雄等语八月善长奏定吏户礼兵刑工六部官制部设尚书侍郎郎中员外郎主事各有定品以分理庶务十二月定官民丧服之制
  </div>
  <div class="pagination">
   <a href="国朝献征录_page20.html">
    上一页
   </a>
   <span>
    ...
   </span>
   <a href="国朝献征录_page16.html">
    16
   </a>
   <a href="国朝献征录_page17.html">
    17
   </a>
   <a href="国朝献征录_page18.html">
    18
   </a>
   <a href="国朝献征录_page19.html">
    19
   </a>
   <a href="国朝献征录_page20.html">
    20
   </a>
   <span class="current-page">
    21
   </span>
   <a href="国朝献征录_page22.html">
    22
   </a>
   <a href="国朝献征录_page23.html">
    23
   </a>
   <a href="国朝献征录_page24.html">
    24
   </a>
   <a href="国朝献征录_page25.html">
    25
   </a>
   <a href="国朝献征录_page26.html">
    26
   </a>
   <span>
    ...
   </span>
   <a href="国朝献征录_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
