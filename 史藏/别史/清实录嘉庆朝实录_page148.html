<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 148 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 148 页/共 523 页
  </h1>
  <div class="content">
   ○以拏获陈德。赏定亲王绵恩、固伦额驸喀尔喀亲王拉旺多尔济、御用补褂。封绵恩子奕绍、贝子。拉旺多尔济子巴彦济尔噶勒、辅国公。赏乾清门侍卫喀喇沁公丹巴多尔济、贝勒。在御前行走。御前侍卫扎克塔尔、世袭三等男。珠尔杭阿、桑吉斯塔尔、世袭骑都尉。以废弛门禁。革阿哈保护军统领副都统。仍留世职。赏副都统衔。在乾清门行走。革苏冲阿副都统衔。作为头等侍卫。余降罚有差。　　

○户部议准、河南巡抚马慧裕疏报、武安县、开垦田二十四亩。照例升科。从之。　　

○丙戌。遣官祭贤良祠。　　

○德楞泰奏报、剿捕四川老鸦寨窜匪。得旨嘉奖。下部议叙。赏外委孙廷彪、蓝翎。余赏赉有差。　　

○以德楞泰剿贼功。赏还其子苏冲阿副都统衔。　　

○以正黄旗蒙古副都统绵志、为正红旗护军统领。头等侍卫副都统衔传升、为正黄旗蒙古副都统。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命郑亲王乌尔恭阿、庆郡王永璘、质郡王绵庆、各五推。署吏部右侍郎刘镮之、户部左侍郎英和、礼部右侍郎关槐、署兵部右侍郎贡楚克扎布、刑部右侍郎赓音、工部右侍郎戴均元、都察院左副都御史舒聘、通政使司副使广兴、大理寺少卿庆岱、各九推毕。顺天府府尹率农夫终亩。赏赉农夫耆老如例。　　

○幸圆明园。　　

○予陕西湖北阵亡兵丁朋成文等七十二名、乡勇曾绍贵等五十二名、赏恤如例。　　

○戊子。谕内阁、惠龄、祖之望奏、审明商州匪徒滋事缘由、分别定拟一摺。所办非是。此案首犯张东春、本系游荡匪徒。曾被张汉潮裹胁入夥。迨逃出贼营后。无业营生。复起意纠集多人。假充教匪。在竹林关地方公肆焚劫。并与乡勇抵拒伤人。情罪重大。该督等审明后。必应将该犯凌迟处死。乃惠龄等仅将该犯拟以斩枭。殊属轻纵。即从犯李昇文、于刘中禄邀约之时。即踊跃入夥。并跟同张东春等放火抢掠。愍不畏死。审明后亦应问以斩枭。而惠龄等又祇拟以斩决。且摺内据称该犯情节较重。应即一并斩决。究竟曾否处决。亦未叙明。尤属含混。李昇文一犯。若尚未正法。著即处斩枭示。此等地方重案。该督等并不严办示惩。陈奏又不明晰。甚属非是。惠龄、祖之望、均著传旨申饬。余照所拟完结。其未获各犯。并著严拏务获。不可再有漏网。　　

○又擒获陕西商州匪徒张东春等功。典史冯日照等、升擢有差。　　

○己丑。谕内阁、二十日进宫斋戒。将入顺贞门。突有一人趋出。彼时朕乘轿已入宫门。实未见其面貌。差内监询问御前大臣。方知其凶悍拒捕情状。因命军机大臣会同刑部严审竟日。所供情节。出乎情理之外。次日又添派满汉大学士六部尚书会审。所供矢口不移。又命九卿科道一同会审。仍如前供。在诸臣见此等逆犯。义愤自不容己。必欲穷究主使何人。同谋何人。有无党羽。反覆究诘。悉心讯问。忠君为国之忱。必应如是尽心穷诘。并非锻炼周内也。然朕为天下共主。以诚心御下。毫无情忌。此中外所共知共见者。八年以来。虽无仁政及民。然亦不敢妄行诛戮。既不妄杀。有何仇怨。举朝臣工。皆同朕之兄弟子侄。至亲骨肉。朕又何忍令凶犯扳扯。况实无疑忌之人乎。总之天下之人。何所不有。譬如猘犬噬人。原无主使。鸱枭食母。岂有同谋。若一味刑求。反肆狂吠。所言之人如何存活。即不究问。终是疑团。所损者大矣。朕所惭惧者。风化不行。必有失德。始有此警予之事。当谨身修德。勤政爱民。自省己咎耳。所有此案凶犯陈德、并伊二子、即行公同按律定拟具奏。候旨施行。其余即行省释。不可累及无辜。但二十日捕捉凶犯之时。定亲王绵恩、首先奋力推却。衣被浮伤。固伦额驸亲王拉旺多尔济、御前侍卫丹巴多尔济、珠尔杭阿、扎克塔尔、桑吉斯塔尔、同擒逆犯。即时就缚。丹巴多尔济身被三伤。实堪嘉尚。是以超封贝勒。绵恩等俱分别加恩矣。然御前侍卫及各项人等、彼时不下百余人。而奋不顾身、擒捕凶犯者。祇此六人。在绵恩、拉旺多尔济等六人、受恩固厚。然百余袖手旁观之人。竟无一受恩厚者乎。绵恩系朕之侄。拉旺多尔济系朕之额驸。固应休戚相关。朕怀深慰。然百余袖手旁观者。岂无朕之至亲。岂非世受国恩之臣仆乎。见此等事尚如此漠不关心。安望其平日尽心国事耶。朕之所深惧者。在此而不在彼。诸臣具有天良。自问于心。能无愧乎。特书此谕中外知之。　　

○又谕、阮元奏、遵旨查办昭忠祠宇事宜一摺。据称祠内应设牌位、上年大学士等原议、以苗匪教匪二案为始、惟查浙省舟师、节年剿捕洋匪、伤毙官员兵勇共计有二百九十余人、均系照阵亡例赐恤、此时可否一体祔祀等语。自应如此办理。浙省水师官员兵勇。因出洋捕盗。涉险冲锋。每有伤毙。与陆路阵亡各官兵情节无异。理应一体设牌祔祀。用慰忠魂。俾海洋捕盗官兵倍知观感。所有此项伤毙溺毙各官兵。即著照阮元所请、准其入祀本省昭忠祠。因思闽粤二省各水师营伍、均有出洋捕盗事宜。连年该官兵等追捕盗匪。陡遇飓风漂溺、以及被贼戕害者。自亦不少。并著该督抚详晰查明。照此一律办理。至各省查办入祀昭忠祠一事。上年曾经降旨、令各督抚实心经理。迅速奉行。并于办竣后即行奏闻。乃数月以来。仅据阮元奏到浙江一省办理章程。此外各省督抚如何办理。均未奏及。殊属迟延怠忽。并著该督抚等即遵照前旨、迅速妥办具奏。勿再迟逾。将此通谕知之。　　

○喀尔喀车臣汗扎萨克贝子索诺木旺扎勒多尔济、缘事革退。以其子威多布齐旺、袭爵。　　

○逆犯陈德、及其子禄儿、对儿、伏法。　　

○庚寅。谕内阁、御史费锡章奏请肃门禁一摺。据称紫禁城内向来当差行走之人、并无查考、俱应添设腰牌以严出入等语。该御史所奏。系专指禁城而言。但朕临莅所在。皆属禁地。如驻跸圆明园。巡幸热河、木兰、等处各行在。即与宫廷无异。断无皆用腰牌之理。况防盗弭奸之法。亦不在此。总应环卫森严。分明堂陛。其扈跸在途之侍卫官员。尤当近依乘辇。一切应如何酌定章程、及该御史所奏是否可行之处。著派御前大臣军机大臣、领侍卫内大臣、前锋统领、护军统领、内务府大臣、会同悉心妥议具奏。寻议奏、查从前旧定章程。载在会典。及现行各事例。立法本为尽善。特因遵行日久。未免致有懈弛。应请敕交各该衙门、一一查照申明旧例、各饬所司实力奉行外。臣等谨各就管见所及。酌拟二十九条。分缮清单。恭呈御览。得旨、总管内务府大臣丰绅济伦等、议奏章程条款内。嗣后每遇朕临幸瀛台、三海等处。王公带护卫三四名。满汉大臣带家人三名。仍准带用。所有司官等不准带用家奴。每遇朕诣庙拈香时。只用总管内务府大臣一员。带领掌印僧官道官、及本庙住持一人接驾。其余僧众道众。俱不必接驾。至朕诣风神、云神、雷神、时应宫、各寺庙拈香时。请磬、及递炷香、攒香、均著首领太监伺候。其本庙住持。不必请磬递香。再每遇公主进园。不准轿夫等进福园门。过春熙院西门。俱令太监等接至门外豫备。余依议。。　　

○德楞泰奏报、搜捕窜匪。歼毙著名首逆曾芝秀。赏守备周志林、花翎。以都司用。兵丁吴国栋、乡勇汤贵、蓝翎。以千总把总用。余叙赏有差。　　

○那彦成等奏报、续获会匪首逆温亚利。永安全境肃清。知府杨楷等、升叙有差。　　

○壬辰。谕内阁、军机大臣会同户部兵部议奏、经略额勒登保等陈请酌减陕安镇等营马匹、调济兵食、并恳恩加给粮价一摺。该经略等奏请陕安宁陕等营马步守兵、每月每名加米三斗。折银五钱。马兵马乾加赏银三钱。按照定例。多有加增。但此时办理善后事宜。兵食尤关紧要。该经略等连年亲身自击。自系实在情形。所有加增饷银五万一千余两。著加恩赏给。俟三年后停止。至所请三年后宁陕汉中各营。均照陕安镇加给米折马乾、永远为制之处。俟三年后察看情形。再行请旨。　　

○又谕、本日周兴岱奏、因大考届期、陈明年老有疾、恳恩休致一摺。所奏非是。周兴岱学问本属平常。从前在编修任内大考时。即曾列四等。兹又隔十余年。自更形荒落。上年伊由侍郎典试江西获咎。经部议以革职。朕特加恩用为翰林院侍读学士。此次大考。周兴岱本应与试。若随众较艺。即使考列下等。或尚可酌量施恩。今一闻大考之信。辄冒昧奏恳乞休。据称去冬病目数旬。眼力昏花。今春又复重感风邪。尚未痊愈。如果属实。即应早为请假乞休。何待闻知大考始行奏恳耶。设此时尚无大考之信。伊自必靦颜恋栈。滥厕清班。尤属有心取巧。且伊虽曾任大员。现已降补读学。即有所陈请。亦应于掌院前具呈代奏。乃自行摺奏。亦属越分。周兴岱恳请休致。既称老病不能应考。即著勒令休致。　　

○癸巳。德楞泰奏报、歼毙首逆刘渣胡子。拔蓝翎军功胡超为千总。赏乡勇胡贵等、蓝翎、七品顶带。余升叙有差。　　

○以剿贼失利。降甘肃肃州镇总兵官张绩、为都司。革花翎。　　

○以理藩院右侍郎佛尔卿额、署库伦办事大臣。　　

○旌表守正被戕湖南清泉县民唐义宙聘妻龙氏。守守正捐躯安徽阜阳县民梁进玉妻张氏。河南封邱县民张有幅妻陈氏。　　

○甲午。上还宫。　　

○以广西庆远协副将王兆梦、为甘肃肃州镇总兵官。　　

○旌表守正被戕湖北谷城县民彭谷顺妻朱氏。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。三月。乙未朔。上御太和殿视朝。王以下文武升转各官谢恩。　　

○丙申。上御乾清门听政。　　

○大考翰林院詹事府各官于乾清宫。　　

○以通政使司副使周廷栋、为太仆寺卿。　　

○丁酉。上幸圆明园。　　

○戊戌。谕内阁、秦承恩奏请将江西省带徵漕粮、分别起运酌留、以省造办剥船经费一摺断不可行。据称江西省上年缓徵漕米。今秋带徵完纳之后。漕船不能同时并运。若造办剥船。又滋糜费。查该省现在常平仓谷、多有缺额。请将带徵漕米赏留一半。以省采买。仍将采买价银解京。收买旗丁余米等语。各省应徵漕米。为天庾正供。每年徵收完纳之后。皆应全数运通。即使仓贮十分丰裕。亦当源源挽运。以资储备。近年闲有因地方水旱灾祲。及军需紧要。曾经降旨截漕。非可引为常例。岂有因常平缺额、辄将太仓之粟、任意截留弥补之理。若有漕省分相率效尤。成何事体。至所云新旧两漕不能并运。试思该省缓徵漕米。非止一次。向来带徵全完之后。各帮船如何带运赴通。岂无旧定章程可以遵办。其各省旗丁兑剩余米。向准在通粜卖。原所以恤丁惠民。若如秦承恩所奏、将该省常平粜价等银。解交直隶总督在通收买。则余米尽数归仓。于京师市价民食。岂不更有妨碍所奏实属非是。秦承恩系朕弃瑕录用之人。地方公事。尤属实心经理。乃于运京漕米。并不筹办妥协。欲借以弥补仓廒。殊为取巧。秦承恩著传旨申饬。所有此项米石应如何带运之处。著交户部妥议具奏。寻议奏、江西省嘉庆七年分缓徵漕米。请分作两年带徵配运。除先尽额设漕船酌量均匀派搭外。其余剩米石照向例令旗丁雇船足运。从之。　　

○以兵部左侍郎成书为繙译会试知贡举。工部尚书緼布为满洲繙译正考官。刑部右侍郎赓音、为副考官理藩院尚书博兴、为蒙古考官。　　

○己亥。谕内阁、此次考试翰詹各官。按其文字优劣。分为四等。一等三员。二等三十员。三等三十九员。四等三员。一等之编修陈嵩庆、著升授侍讲学士。吴鼒、著升授侍读。王引之著升授侍讲二等之编修鲍桂星、著升授右中允。编修王鼎、著升授左赞善。右赞善周系英、著升授左中允。编修李潢、著升授右赞善。左庶子陈希曾、著升授侍读学士。侍讲学士万承风、著转补侍读学士。右庶子周兆基、著升授侍讲学士。侍读学士莫晋、著赏缎二疋洗马施杓少詹事茅元铭、各赏缎一疋。均著交军机处记名。遇有应升缺出题奏。检讨张问陶、编修李锡恭、杜堮、吴荣光、汪守和、蔡之定、陈崇本、孔昭虔、著各赏缎一疋。及名在二等未经升赏者。俱著照例记名。遇缺题奏。其考列三等之侍讲学士王宗诚、著降为左庶子。侍读学士汪滋畹、著降为右庶子。洗马那尔丰阿、著降为右中允。左赞善赵未彤、著降为检讨。侍讲贵庆、著降为左赞善。左中允杨祖纯、著降为编修。右中允杜南棠、著降为检讨。侍讲学士法式善、著降为右赞善。编修陈兰畴、杨世英、陆言、汪如渊、刘奕煜、王钟吉、汪润之、袁名曜、陆泌、均著罚俸半年。检讨常英、编修毛谟、花杰、胡大成、戴殿泗、均著罚俸一年。其考列四等之编修程国仁、著罚俸三年。编修何泌、侍读学士延弼、均著原品休致。其繙译考列一等之侍读成格、著升授侍读学士。其考列二等之右庶子赓泰、著升授侍讲学士。其考列三等之左庶子扎兰泰、著罚俸半年。左中允保麟、著罚俸一年。其考列四等之右中允图明阿、著以六部笔帖式用。侍读学士德蕴、著原品休致。余俱照旧供职。该员等其各绩学励行。以副朕教诲成全至意。　　

○予故辅国公恒谨、祭葬如例。　　

○庚子。谕内阁、此次大考翰詹。洗马那尔丰阿、侍讲贵庆、侍讲学士法式善、俱考列三等。分别降补中允赞善。向例满洲内班翰林。均不升转中允赞善。遇有缺出。专由外班拣选补授。朕思汉缺中允赞善。定为编检升阶。满洲翰林品级。与汉缺一例。嗣后遇有满中允赞善缺出。著先尽编检论俸升补。以次递转。如内班无人。再由外班拣选。其侍读侍讲缺出。应用内班者。先尽内班之中允赞善升用。如内班中赞无人。仍准其以编检升补。所有那尔丰阿贵庆法式善三人。即著归入内班升转。　　

○又谕、惠龄奏、本年奉旨查阅陕甘营伍事宜。自入春以来。甘省各营将备。纷纷呈请告病乞休。殊涉规避。现经咨会署提督苏宁阿、就近查明。分别参革治罪等语。向来军政之年。不准告病。原以杜武员规避之渐。其奉旨查阅营伍年分事关考核。即与军政无异。该营员如果自揣老病。何不及早呈明。必待临时始行具报。其恋栈规避。情节显然。若不明定章程。无以整肃戎政。所有此次甘肃省告病乞休各员。著即照该督所奏、交署提督苏宁阿就近调验。分别惩办。不可稍有瞻顾。嗣后各省凡遇奉旨查阅营伍之年。均著照举行军政之例。不准告病乞休。违者照例参办。著为令。　　

○旌表守正捐躯河南唐县民张块聘妻赵氏。　　

○辛丑。谕内阁、颜检奏、直隶灾赈事宜未能悉符成例、恳恩核实报销一摺。前岁直隶被水本重。非寻常灾赈可比。一切需费。不能按照成例。前曾降旨、将南城采买面麦等项银钱。加恩准其报销。今该督所奏。若交部核议。仍必按例议驳。但念俱系实在情形。所有抚恤摘赈加赈等项。均著加恩各照实在所放银米之数。造册报销。其采买不敷米石。亦著照实在市价开报。该督务当督饬属员核实办理。毋得因有此旨。致启浮冒之敝□大。　　

○转京营右翼总兵长龄、为左翼总兵。以吏部右侍郎范建丰、兼右翼总兵。　　

○旌表守正捐躯河南叶县民孙羊群妻齐氏。　　

○壬寅。谕内阁、礼部呈递科场条例。于起送会试条下。声明教官降为杂职者。其未经得缺以前。请改照候补候选人员之例。由举人出身者。俱准其会试。由贡生出身者。俱准其乡试。增入新例等语。殊属非是。教职一项降调佐杂等官。向不准其乡会试。原因其缘事镌级。已挂吏议。与在部候补候选人员例得应试者。迥不相同。况节年各省教官降为杂职。遇有呈请应试者。均经批驳有案。若因其由举贡出身降调。辄请准其应试显与定例不符礼部堂官于条例内率行增入未免心存邀誉俱著传旨申饬此后教官降为杂职人员不准应试。仍著照旧例行。　　

○免福建积年民欠社谷。龙溪县被水漂失仓谷。　　

○免陕西民欠盐课。贷汉中、兴安、商、三府州属、贫民折色口粮。　　

○癸卯。上幸静明园诣龙神庙拈香。　　

○谕内阁、向来天坛神乐署两廊以外空地。有太常寺官生建屋居住。并租给铺户收息以为贴补当差修理之用。但郊坛重地。理宜内外肃清。自不便任听该官生率行租给平民。在彼贸易。惟相沿已久。若骤令搬移。则现在开设店铺之人。赀本货物恐多抛弃。著照长麟等所请、即令步军统领顺天府衙门、于天坛外围墙之外。指定隙地一处。准令各官生等、将坛内自建房闲移于墙外。仍准其收租贴补。该铺户民人亦可不致失业。其该衙门未经指定饬令搬移以前。不必遽行驱逐。余依议。
  </div>
  <div class="pagination">
   <a href="清实录嘉庆朝实录_page147.html">
    上一页
   </a>
   <span>
    ...
   </span>
   <a href="清实录嘉庆朝实录_page143.html">
    143
   </a>
   <a href="清实录嘉庆朝实录_page144.html">
    144
   </a>
   <a href="清实录嘉庆朝实录_page145.html">
    145
   </a>
   <a href="清实录嘉庆朝实录_page146.html">
    146
   </a>
   <a href="清实录嘉庆朝实录_page147.html">
    147
   </a>
   <span class="current-page">
    148
   </span>
   <a href="清实录嘉庆朝实录_page149.html">
    149
   </a>
   <a href="清实录嘉庆朝实录_page150.html">
    150
   </a>
   <a href="清实录嘉庆朝实录_page151.html">
    151
   </a>
   <a href="清实录嘉庆朝实录_page152.html">
    152
   </a>
   <a href="清实录嘉庆朝实录_page153.html">
    153
   </a>
   <span>
    ...
   </span>
   <a href="清实录嘉庆朝实录_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
