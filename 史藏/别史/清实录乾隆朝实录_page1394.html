<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1394 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1394 页/共 1860 页
  </h1>
  <div class="content">
   ○壬戌。谕军机大臣曰、署藩司塔琦奏、湖南岳州、常德、澧州、等府州。五月得雨较少。长沙省城。自五月二十一日以后。天气屡晴。沿山田亩。地处高阜。土脉易燥。现在随同抚臣虔祷。至各属雨少处。并饬竭诚祷祀等语。署臬司杨开鼎、所奏亦同。是湖南省城。及岳、常、各属。盼雨甚切。李湖惟于到任时。奏报情形摺内。称月来天气炎蒸。地土渐觉乾燥。必需再霈甘霖。庶于禾苗。更为有济。现在飞查各属。并率属虔诚步祷等语。至通查各属雨水若何。及曾否获沾渥＜雨澍＞。并未续行专摺驰奏。殊不可解。李湖、平日颇知留心民事。今莅任伊始。正当农田待泽之时。自应以此为先务。且李湖、岂不知朕宵旰勤求。惟以爱民重稼为念。顾可不随时据实入告乎。著传谕询问李湖、该省曾否得有透雨。并缺雨各处。田禾有无干碍情形。即行据实覆奏。不得稍有讳饰。此旨著由四百里发往。仍著由驿驰奏　　

○癸亥。谕曰、姚立德奏、陕州万锦滩、黄河水长六尺。沁河亦长水七尺余寸。汇注于黄。开封一带。河水接续增长。时值北风大作。祥符下汛时和驿。地居南岸。大堤兜湾迎浪。风势拥激。子堰随筑随塌。人力不能施展。二十九日。堤工平漫三十余丈。除将疏防之文武各员。另疏题参外。并自请交部严行议处等语。河堤平漫过水。该管各员。均有疎防之咎。自应照例题参。至该处堤工平漫。并未掣动大溜。且系黄沁骤涨。风势激扑所致。非人力所能豫防。而姚立德一闻禀报。随即驰赴工所督办。著加恩免其交部　　

○谕军机大臣等、据鄂宝等奏、六月二十八、九、三十、等日。黄水渐长。漕船渡黄者三十九只。皆系起空之船。兼资人力。始能挽渡等语。今年江广重船。因河水浅阻。自六月初四日以来。未渡黄者、计七百余只。旗丁等守候日久。且起剥漕米。不免需费。殊堪轸念。著鄂宝即行查明。起剥渡黄各船。酌量给赏。俾其各知鼓舞。以示朕优恤旗丁之至意。至旗丁等、向俱随带土物在船。亦应起剥。但系伊等自带图利。非漕运米石可比。自不应官为办理。著传谕鄂宝、于查赏时。止就各船起剥米数多少。量为给赏。其起剥之货物。毋庸议入。即行分别妥办具奏。至近日粮艘过黄。又有若干。并著一并由驿奏闻　　

○又谕、据高晋、萨载奏、现驻河干。督率道、将、厅、营、集夫尽力捞挖。水势渐有二尺七八寸。湖南帮船。于二十八、九、三十、等日。已渡黄三十九只。现在陆续挽渡。可期无阻等因一摺。览奏略为慰怀。但据称二十九日。河口得雨数阵。为时未久。仍虔诚祈祷。冀得甘霖大沛等语。实深廑念。前因江苏各属。间有求雨之处。曾谕该督、抚、于所在名山。及有龙潭处。派委大员。虔祈请水。以期诚感。未识曾否应祷得雨。今复思惠济龙王庙。近在河干。素称灵应。该督等曾否亲诣祷祀。如尚未办及。著高晋、萨载、即诣庙内。洁诚祈祷。或可冀甘＜雨澍＞沛施。俾清水得以骤长畅出。刷黄利漕。此旨著由六百里发往。仍著将该处曾否得有大雨。粮船于初一以后。续行渡黄若干。及通省有无得雨之处。迅速由驿六百里覆奏。并谕令鄂宝、杨魁、知之　　

○甲子。谕、军机大臣会同礼部、议驳曹学闵条奏、会试举人径由州县出具印结。亲赍投部一摺。已依议行矣。举人会试。由州县申详院司。给咨送部。体制本应如此。况给咨时。书吏并不见面。何从向其勒索。设果有不法书吏。该管上司。自无难据实查究。于士子并无所累。且其事遵行已久。无甚关系。何必轻议更张。曹学闵、前在御史任内。以此事条奏。曾经部驳。犹属科道言事之常。今久已升任太仆寺少卿。既非官守。又无言责。乃复申理前说。期于必行。殊属非是。明季科道。往往各执一见。纷争不休。甚至多人附和。门户分持。其积弊最为可恶。我国家自祖宗以来。屡经整饬。朕复力为申禁。诸臣渐知湔改。今曹学闵此奏。复欲蹈明季言官陋习。其风断不可长。曹学闵、著交部严加议处　　

○谕军机大臣曰、高晋等奏、上下两江。盼雨各州县。六月内均未得有透雨。若闰六月得雨。尚可补种杂粮。但已种秋禾。仍需雨泽沾溉。倘再愆期。亦恐有碍等语。览奏更切忧望。已于摺内批示矣。高晋等、务须率属竭诚祈祷。以期大霈甘霖。其或已成偏灾之处。尤当饬属实力查核。照例办理。勿稍讳饰。至渡黄粮船。昨日奏到。二十八日、至三十日。已有三十九只。今日摺内。仅称陆续挽渡。其初一日续渡若干。并未声明。未识现在已能遄行无阻否。又昨据姚立德奏、河南祥符之时和驿大堤。因黄沁并涨。风势涌激。于六月二十九日。平漫三十余丈。由贾鲁河入淮等语。幸未掣动大溜。堵筑尚易施工。至其漫出之水。既已入淮。则洪泽湖之水。必应增长。清水或可畅出。以资刷黄济运之用。亦未可定。著高晋等、即将近日清水出口情形若何。及粮船每日挽渡多少。并各属于何日得有透雨之处。迅速具奏。以慰廑念。此旨著由六百里发往。仍由驿即行覆奏。并谕杨魁知之　　

○又谕、据高晋奏、庐凤道勒保、现在丁忧。请给假治丧。仍令在任守制等语。外官在任守制。久无其事。且可用之人固有。何必破此例。已于摺内批示。其庐凤道员缺。降旨令基厚补授。并令毋庸回避。其江宁织造员缺。已将穆腾额补放矣。基厚、虽任江宁织造数年。其于道员职任。未能谙习。而凤阳关之事。亦较龙江关难办。高晋、当留心教导。俾无贻误。至穆腾额、人颇老实。且初膺外任。诸多未谙。其织造事宜。或能循例承办。至兼管关务。必须实力稽核。妥协经理。方不至误课累商。高晋当就近详悉指示。期于公事有益。著传谕高晋、并谕令基厚、穆腾额、知之　　

○旌表守正捐躯山西代州民崔某女崔氏　　

○乙丑。谕军机大臣曰、郑大进奏、豫省自六月初旬。普得透雨之后。所种晚禾。耘锄甫毕。兹自二十一、二十二、至二十七、八、等日。各属得雨一二次。或三四次。并极透足。田禾更易透发等语。豫省现在雨泽应时。大田自可期丰稔。但该省全以麦收为重。心须普种秋麦。方与明岁夏收有益。惟是今年豫省二麦未收。贫民缺乏耔种。恐于秋间得雨时。不能及期耩种。以致误时失业。不可不豫为筹画。著传谕郑大进、于陕西省运到麦十万石内酌留若干。以备秋间借给耔种。临时劝令多种秋麦。俾农民得资生计。庶灾区元气可以渐复。仍著该抚、将如何筹办之处。即行奏闻。至山东、今岁麦收亦歉。并当于秋间酌借耔种。令其遍种秋麦。其动用何项麦石酌借之处。著国泰、一体筹办覆奏。将此由四百里一并谕令知之　　

○丙寅。谕、据正白旗满洲都统奏称、原任游击英琳、前在四川军营。节次借支整制衣服银四百二十两。请于伊子佐领保泰名下。每季应领半俸内。坐扣一半。陆续完项等语。此事四川办理本属非是。军营内官兵服饰。皆应崇尚朴素。既可节省糜费。又能耐久不敝。况派往军营人员。起程时既有应得整装银两。到后又有盐菜口粮等项。果能撙节用度。何至又借用修整衣装银两。即如由京派出之侍卫章京等。到营后向无支借之例。伊等亦无从借领。然后未闻有窘迫褴褛之事。事竣回京。亦无纷纷扣饷之烦。绿营官员。因有准借之例。遂致任意支用。竟有借至数百金者。回京后不能完缴。不惟已身受累。甚至累及子孙。皆缘该督抚等心存示惠。反至贻害。办理不善之所致。所有英琳此项未完银四百二十两。毋庸令其扣赔。即著落该督文绶、代赔还项。至嗣后自断不至再烦军旅。而办理章程。不可不详为核定。倘万一有应派官兵之事。其起程时。应支给整装银两。及例支盐菜口粮。仍当准其照旧支给。到营后所有借项修整衣服之例。著永行禁止。如该上司、仍有滥行借给者。即照此例。著落该上司代赔。仍交部议处。著交户部通谕遵行　　

○军机大臣等会议、两淮盐政伊龄阿奏、筹备老少余盐。酌定章程。一、各场灶盘＜釒敝＞。原有定数。设遇增减。必须册报。应饬各分司场员。彻底清查。分晰盘＜釒敝＞原额。及增添各数。按季造报。并于年底。将一年产盐总数报查。至火伏与盘＜釒敝＞。相为表里。每场每岁。俱有定额。一火伏出盐若干。亦有定数。应将稽查之灶头、灶长、甄别拣选充当。由运使给发循环印簿。令场官将煎出盐数。按日登记。分上下半月送核。则火伏日期。与盘＜釒敝＞册数。可以层层比较。永杜私煎。一、淮北海州分司所属三场。俱系晒盐。向来盐池所铺池砖。及地面大小。俱有块数丈尺。因奸丁展宽池面。时增砖块。且偷挖土池。私晒渔利。以致淮北之盐漫无稽考。现在严饬分司等、逐一履勘。造册报查。并照淮南之例。发给循环簿。按月具报。即遇旺产之年。其盐觔亦尽数饬商收买。一、巡缉私贩。应将各处所设卡巡。责成牧令、及佐杂之衔带盐务者。分叚管理。某县之引不销。即某卡之私不绝。俱可按籍而稽。分上下半年查报。其销引如额。及有增添者。予以奖赏议叙。销不如额。及积引过多者。官则记过参处。役则责革严惩各等语。均应如所奏办理。一、淮南北附近场灶州县。向食余盐。未行片引。请将淮南之通州、泰州、东台、兴化、如皋、阜宁、盐城、淮北之海州、安东、等九州县。俱改为食盐口岸。量为酌增引额。查该盐政所奏。仍属收买余盐。转而售卖。民间岂即能不致食贵。应仍交高晋等、会同伊龄阿、就通州等各州县地方情形。筹画定议。至所称淮北、邳州、山阳、等八州县。向系食盐口岸。请将各场灶所有余盐。量为增引之处。查前因邳州等州县。食引壅滞。经盐政尤拔世、奏请将一半融纲。一半运食。今虽地广民稠。较前繁盛。但骤为增引。岂遂能一律畅销。不至复虞壅积。应请一并交与高晋等、会同伊龄阿、将该处实在情形。确加体察。再为妥议具奏。一、海滨穷灶。俯仰之资。惟赖于盐。因停运之时。纲商未能随时收买。不若肩挑背负之众。晨夕往来。可以任意交易。故以为便。今饬商收买余盐。应确查工本之数。按依时价。源源收买。在灶户自不可致妄想售私。而商人照挑负买盐之价收买。即令照本转输。亦不得过于擡价。查私枭囤贩。悉由影射余盐。若但令该商等、按依时价。源源收买。而穷灶之卖给商人。与卖给挑负之民。究无以异。仍恐未能尽杜私售之弊。所有江省现在情形。可否照两广之例。将老少盐名目。永远革除之处。应令妥协筹议。从之　　

○丁卯。谕、朕此次前往盛京。恭谒祖陵。已降旨于七月二十日启銮。著諴亲王、理郡王、大学士公阿桂、协办大学士尚书英廉、留京办事。其月选之文员内、通判州县等官。武员内、八旗护军校骁骑校。及外省送到之骁骑校。并年满千总等官弁。俱著王大臣照例验放。其东三省补放水手等官。即就近于行在引见。至外省督抚提镇等奏摺。俱著赍摺人、前赴行在奏递。该部通行传谕知之　　

○谕军机大臣等、前因清口每经黄水倒漾。是以酌开陶庄引河。使黄水迤北而行。不近清口。而移清黄交汇处向下数里。以避其患。自引河开成以后。黄水不复有倒漾之事。第因豫省、自去秋至今夏缺雨。淮源微弱。清水不不能畅出刷黄。致高家马头一带。屡长嫩淤。粮艘亦为阻滞。恐系新开引河未善之故。曾谕询高晋等、据实直陈。及覆奏、则称向年若遇此情形。不但清口内外多有淤浅。而黄水倒灌。当直达于淮扬运河。今年只在清黄交汇处荡漾停淤。不致倒灌入运。皆赖上年开挑陶庄新河、离清口较远之明效等语。所奏虽属实情。然现在既有淤阻。不可不为之筹计。且凡事有一利。必有一害。今既令黄河远避清口。不虑倒灌。其为利赖固大。但黄河迤北。直下驶流畅行。其旁即不免有停淤之处。又值清水力微。不能冲刷。遂致淤滞难疏。亦属一定之理。但既知有此病。自宜设法早治之。向来清口出水。原系蓄其势、使敌黄有力。今清黄交汇处移下数里。清水出口后。其流渐缓、则力微。且昨据萨载奏、高家马头一带。水势散漫。挑挖未能有效。先于滩上筑坝束水。并扎木筏挑溜等语。是清黄交汇处。河身太宽。以致溜平波缓。不能冲出源泓。岂能复资御黄刷淤之力。其病似在于此。与其事后筑坝扎筏。补救而无速效。何如豫为筹办。使清水至此、束流有力之为尽善乎。著传谕高晋、萨载、就该处情形。悉心筹度。将如何妥办之法。绘图具奏。此时且不必急办。俟秋汛过后。再行择期兴工。妥协经理。以期日久无弊。此旨著俟高晋等邮函奏事之便。传谕知之。　　

○戊辰。谕军机大臣等、据勒尔谨奏、甘省入夏以来。节次得雨。未能深透普遍。所有皋兰等三十六厅州县。高阜地方。间被旱灾。虽现在得有雨泽。于秋禾足资长发。而于夏禾已属无济等语。甘肃系积歉之区。今皋兰等处。高阜夏禾被旱。已成偏灾。不可不速筹抚恤。著传谕勒尔谨、即督率所属。实力查勘。妥协办理。务使穷黎。均沾实惠。不致失所。再该督摺内称、兰州、巩昌、泾州、各府州属具报。于十七、八、二十三、四、等日。各得雨二三四寸。及深透不等。其何处系二三寸。何处深透。殊未明晰。该省盼泽甚殷。朕心深为廑念。今既续得甘霖。自应将各属报雨分寸。另开一单。随摺呈奏。方可一目了然。岂宜含混若此。嗣后奏报雨水情形。务须详晰声叙。并列单具奏。将此由四百里谕令知之　　

○己巳。谕军机大臣曰、鄂宝等奏、江西帮船。两日来又陆续渡黄三十八只。务期于闰六月二十外、全渡北上等语。前因旗丁守候日久。且起剥需费。已谕令鄂宝、查明酌赏。想旗丁闻此恩旨。自必益加感奋。出力挽运。此后渡黄之船。可望渐多。萨载等亦更易于筹办。但漕船自渡黄至抵通。程途尚远。愈早愈佳。萨载、务须督率所属。上紧挑淤。鄂宝、亦须设法催督。使漕船陆续渡黄。及早竣事。不致稽误期限。方为妥善。将此由六百里传谕知之。仍著将挑淤渡黄各情形。迅速具奏　　

○又谕、今日鄂宝、萨载等覆奏、漕船渡黄情形。其摺系闰六月初七日拜发。据称尚未得有透雨。深为廑念。今岁江南地方。自五月下旬、至六月。缺雨之处较多。高晋、杨魁、并未先行奏及。直至朕披阅鄂宝等、奏报粮船阻滞摺内。有淮安盼得大雨。现在虔诚祈报之语。传旨询问。始据高晋、杨魁、将江苏各属缺雨情形具奏。可见伊等平日。并不以民事为重。即所谓设坛祈雨。亦不过具文塞责。无怪其久祷不应也。若朕早知该省盼雨迫切。传谕询问。令各竭力诚求。则督抚及各属。自必稍尽实心。不敢玩忽从事。且朕心周民隐。无时不以地方水旱丰歉为念。每日叩求天佑。若闻各省有望雨之处。必为默祷苍穹。为民请命。朕惟以诚心感格。或可冀速召和甘。此朕敬天爱民之心。朕临御四十三年如一日。高晋等岂尚不知。而遇地方水旱。不即入告。必待朕传旨切询。始行覆奏。高晋、杨魁、甚属非是。著传旨严行申饬。此旨著由六百里发往。仍著将各属曾否得有透雨情形。迅速具奏　　

○又谕、据三宝等、会参互行禀揭之均州知州宋镜、守备李文宣、参将巴达马图一摺。已降旨将该员等、一并革职。交该督等秉公严审究拟矣。此等互揭之案。惟当据事劾参。不可豫存成见。尤不宜稍有偏徇。致审结时。不能核实持平。今据奏李文宣揭称、宋镜因查缴私铸小钱。勒诈银二千余两。并有孙正成等数人。赴守备首报其事。各有证据。非李文宣所能捏造。乃三宝摺内称、宋镜即欲挪借营饷。自必私往营员衙门商恳。断无在众人属目之地。向有嫌隙之守备、公然称贷之理。恐非实情等语。显系偏向宋镜、豫为开脱地步。殊属非是。外省督抚。遇文武交涉之事。往往偏袒文员。最为恶习。三宝何亦蹈此辙耶。但此案不值专派钦差前往查办。著传谕三宝等、将所揭各情节。秉公严讯。彻底根究。务得确情。按律定拟具奏。毋得稍涉瞻徇。及颟顸了事。致干咎戾。再该督另摺奏称、江夏、武昌、等十二州县。六月内兼旬不两。现皆设坛祈祷。前此湖南省两司所奏。亦有盼泽之处。今该督亦复奏及。是该二省俱各盼望甘霖。以资优溉。刻下曾否得有透雨。其缺雨之处。田禾有无妨碍情节。著该督即行据实覆奏。将此由四百里发往。谕令知之　　

○庚午。谕、湖南、江西、各帮粮船。因清黄交汇处。间有淤浅。守候日久。迄今始得渡黄北上。且起剥需费。丁力未免拮据。前已降旨。令鄂宝查明酌赏。至各漕船。向有余米。例随正米交仓。折价收买。今年江广各帮。旗丁挽运。为日较多。其余米须留充食用。所有应交余米。著加恩暂缓交仓。俟下运照数搭解。以示体恤帮丁至意。该部即遵谕行　　

○谕军机大臣等、据高晋奏、江宁地方。于初七日。自申至戌。始则雷雨霶霈、继则密雨优滋。入土约五六寸。又自亥时起。密雨竟夜。至初八日辰时未止。现已深透。且云气甚广。远近各属。似应一体均沾等语。览奏稍慰。高晋此摺。于闰六月初八日拜发。若果初七八之雨。远近普沾。淮安距京。较江宁尤近。萨载等报雨之摺。应先奏到。今并未奏及。则淮安等一带之未得透雨可知。著传谕萨载、鄂宝、将淮安一带。曾否得有大雨。清水有无增长。粮船日来渡黄多少若何。迅速覆奏。至初七八之雨。江南各属。何处已透。何处未沾。并著高晋、杨魁、即速查明。据实覆奏。此旨著由六百里发往。其应行覆奏之摺。仍著由驿速递　　

○辛未。谕、据军机大臣会同刑部奏、将前任热河总管全德、问拟杖流。折枷鞭责。自属按律办理。全德、福海、前经降旨。解任革职。分别解京。原恐其有别项营私。及经管关务。另有侵蚀亏短情弊。是以将伊等任所京中赀产。暂行查封。嗣据浙江、江西、各该抚。先后查明。并无侵亏情节。业经加恩。将伊等同老格赀产。均行发还。伊等之罪。专在借用所部木商银两。今审明全德、福海、所借银两。均于刘思远亏短官项。未经发觉以前。照数清还。而老格所用刘思远银数。仅七百余两。且系代替该商催办木植用去。与寻常勒借所部者、尚属有间。业经著令赔罚。已足蔽辜。念伊等向来遇事、尚知急公奋勉。著加恩。全德、福海、老格、均免其枷责。交总管内务府大臣差遣委用　　

○又谕曰、徐恕、著调署浙江布政使。仍俟服阕后。再行实授。其山东布政使员缺。著陆燿补授。所遗按察使员缺。著于易简补授　　

○又谕曰、徐恕、现已调任浙江布政使。该员在浙省年久。土俗民情。皆所熟悉。且今岁甫经来京请训。此时无可训谕之处。著传谕徐恕、即将藩司事务交代后。速赴新任。不必来京请训　　

○谕军机大臣等、今日萨载、鄂宝等、由驿驰奏摺至。朕先披阅其会奏高家马头水势、及漕船渡黄情形一摺。据称淮扬一带。各得雨三四寸。但久晴之后。尚未深透。清水亦未见增流等语。朕心甚为廑念。即于摺内批示。及阅萨载专奏之摺。据称闰六月初九日申刻。河口一带、得雨六七寸。势颇广远。粮船又渡黄一十七只等语。朕心始为稍慰。但河口一带。虽得透雨。其远近各属。是否一律普沾。初九以后。曾否续经得雨。清水是否增流。是资敌黄。所有江西各帮船。连日渡黄。较前能否益加迅便。著传谕萨载等、仍即由驿覆奏。将此由六百里传谕知之　　

○又谕曰、国泰奏、请将豫省解京第三运麦二万石。截留山东水次各州县。以备借给农民耔种等语。此项麦石。已拨给直隶应用。其所属之顺、广、大、各府。今岁二麦亦属歉少。秋间自亦有需借耔种之事。前项拨定之麦。似难再行改拨。但山东省种麦。尤关紧要。自不可不早为筹画。因思陕西运赴河南之麦。共十万石。豫省借种所需。谅不过三四万石。余麦尚多。此时大田俱已赶种。可望秋成。无庸再行平粜麦石。况民间口食。麦不及米之便。该省昨岁秋收。本属歉薄。米粮不能充裕。现在江西各帮。未经渡黄之船尚多。其尾运帮船。渡黄既迟。抵通更稽时日。诚恐有误回空、及冬春开兑之期。莫若将尾帮之米。截留十万石与豫省。以为接济民食之用。则粮艘最后之帮。回空既速。而豫省储备。亦得有资。自为两便。著传谕国泰、郑大进、即速悉心会商。将豫省何处水次存贮之麦。拨运二万石、与山东备借耔种。并将如何委员领运之处。详悉妥议具奏。并著郑大进、将截留漕米十万石。应于何处水次兑收。不使漕船纡途稽缓。妥为筹议。迅即覆奏。以便明降谕旨。将此由五百里发往。仍著迅速具奏。并先行谕令鄂宝知之。寻郑大进奏、彰德、卫辉、二府。与东省舟楫可通。应将所拨麦二万石。分二起。委府佐运交。截留漕米。于临清州水次交兑。漕船不致纡缓。报闻　　

○壬申。谕军机大臣曰、闵鹗元奏、安徽雨水情形一摺。据称安、徽、二府。雨泽最渥。颍州等五府州。雨泽亦优。禾苗俱全栽插。惟凤阳、太平、广德、泗州、和州、滁州、等属。雨水未能一律普透。自六月初十以后。兼旬未雨。农民望泽甚殷。现在率属祈祷等语。是安徽省亦有盼雨之处。与江苏相仿。前因江苏所属。六月间缺雨。谕令该督抚等、于名山灵泽。请水虔求。昨据高晋奏、江宁于闰六月初七、至初八日、得雨透足。萨载亦奏、清口一带。初九日得雨六七寸。且俱称云气甚浓。所及必广各等语。冀通省或当以次优沾。未知安徽此时、曾沾渥＜雨澍＞否。如尚未得透雨。该抚即当董饬各属。上紧诚求。或请水祈祷。以期速沛和甘。倘高阜地亩。间有偏灾。务须饬属确查。照例妥办。毋得匿饰。将此由五百里谕令知之。仍著将曾否得雨情形。由驿覆奏。寻奏、臣率属祷雨。本月初三、至十四日、各属已报得雨。惟凤阳太平、二府。及泗、和、滁、三州。即有得雨之处。不过二三寸。高阜地亩。未能深透。现已遴员查办。得旨、览奏俱悉。其已成灾者。妥加抚恤。毋致失所　　

○癸酉。谕军机大臣等、京师本月十三四日、连日阴雨。势甚霶霈。且云气甚浓。又恐有过多之患。幸昨日傍晚时。已得晴霁。现在正当伏汛之际。永定河水势若何。雨后增长若何。堤防是否安巩。该督现在长安城防汛。知之尤悉。著传谕周元理、即将现在情形。迅速覆奏　　

○又谕曰、杨魁覆奏、各属得雨情形。自二三寸、至五六寸不等。且有未据报齐之处等语。同日高晋奏到之摺。亦大略相同。是江苏得雨。尚未能一律普遍。其仅止二三寸者。更恐于农田无益。未识此后曾续沛甘霖否。深为廑念。著该督抚、即行据实奏闻。其或得雨较迟。不能赶种杂粮。及高阜地亩。有间被偏灾之处。并著该督抚、饬属确查。照例妥办。毋稍讳饰。又昨据闵鹗元奏、安徽省所属州县内。亦有盼雨者。近日曾否普渥甘膏。并著高晋查明具奏。将此由六百里传谕知之。仍著由驿覆奏。寻奏、江苏、安徽、两省。均续得雨泽。低田可冀有收。其高旱歉者。饬属确勘核题。得旨、看来偏灾已成。督率属员。尽心妥办可也　　

○又谕曰、郑大进奏、平粜陕麦一摺、固因接济民食起见。至所称如有未粜之麦。留备明春借粜等语。尚未妥协。豫省以秋麦为重。今岁秋间。惟当劝谕农民。广种二麦。第恐本年夏麦歉收。百姓缺乏耔种。为能耕耨。前已谕令该抚、即于陕麦内、筹备今秋麦种。多为出借。以裕穷檐生计。若明春、则更无须借麦也。昨又因国泰奏、筹借麦种一摺。谕令该抚等会商妥酌。将豫省所有陕麦。酌拨二万石与山东。为备借麦种之用。至豫省雨后。早晚禾稼。俱已发荣滋长。可望西成。然距收获之期尚远。现在青黄不接。粮价尚昂。自应官为出粜。以平市价而资民食。但小民糊口所需。米较麦尤为得济。昨因江西各帮粮船。渡黄稍迟。谕将尾帮粮船内、酌留米十万石。令豫省于运河就近水次、兑运回豫。以备平粜。自更于贫民口食有益。该抚拜发此摺时。似尚未接奉两次谕旨。著再传谕郑大进、即遵照前旨。妥为筹办。一面知照国泰。一面迅速奏闻。将此由五百里谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十



大清高宗法天隆运至诚先觉体元立极敷文奋武孝慈神圣纯皇帝实录卷之一千六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。闰六月。甲戌。上御勤政殿听政　　

○谕军机大臣等、据吴虎炳奏、审拟薙发改装、私越隘口之安南夷人陈廷暄、阮文富等一摺。已批交该部议奏矣。至周贵、以内地民人。久窜夷地。住家开铺。本非安分之人。今又受贿引路。且代为薙发改装。及拏获陈廷暄等、该犯复行逃窜。其情罪甚属可恶。自应上紧严缉。务获正法。但该犯现既在逃未获。该抚摺内、止应云获日另结。今乃遽以绞决问拟。形之奏牍。外省办事。岂能周密。该犯闻知身罹重辟。藏匿愈深。更难克期弋获。此即该抚不解事处。但既已漏洩端倪。尤不宜稍涉懈缓。务须严饬所属。设法躧缉。即行正法。勿使久稽显戮。其陈廷暄、阮文富、二人既讯明不过贪图获利起见。其罪尚可不至于死。该抚所拟。亦觉过重。朕初意、本欲将此二人发回安南。令该国王自行治罪。以示天朝宽大之恩。今吴虎炳、竟以奸细取供定案。若复施恩遣回。该国王闻知内地讯问情由。必至心生疑畏。于办理转多不便。只可俟该部核议覆奏。另行酌量降旨矣。安南素称恭顺。本无奸细之可疑。而天朝于该国、原示怀柔。且并不兴军旅。更无事情之可探。吴虎炳所讯。实属多此一疑。该抚欲因此见其办事细心。而不知适形其昧于事理也。各省与外夷交涉事件。全在权其轻重。庶不至于过当失体。沿边各督抚中。惟李侍尧、尚能通达事体。其余亦恐未必悉能理会。著谕令各该督抚、嗣后如遇有外夷交涉之事。务须斟酌得宜。毋稍舛误。将此传谕吴虎炳、并沿边各督抚知之　　

○乙亥。谕军机大臣等、据巴延三奏、查获六柳堂集二本。系明人袁继咸所著。张自烈编辑。语多悖逆。查袁继咸、原籍宜春。系江西省所辖。现在飞咨该省、及各省查缴等语。袁继咸、既籍隶江西。则其所刊书集。本省必有留存。著传谕郝硕、留心访觅。务将其书本及版片、悉行查出。解京销毁。至六柳堂集一书。既久经刊刻。流播山西。其余各省。自必有流传之本。而江南、浙江、尤书籍所汇聚。更宜访查。著传谕江、浙、两省督抚、实力查缴。毋稍疏漏。并令各省督抚、一体确查。均勿以具文塞责。将此传谕郝硕、及各督抚知之　　

○又谕、据吴虎炳奏、审拟薙发改装、私越隘口之安南夷人陈廷暄、阮文富等一摺。已批交该部议奏。并将该抚办理未妥之处。传谕吴虎炳、及各督抚矣。此案在逃未获之周贵、以内地民人。久窜夷境。住家开铺。本非安分之人。今又受贿引路。且代为薙发改装。及拏获陈廷暄等。该犯复行逃窜。情罪甚为可恶。自应上紧严缉。务获正法。该犯系广东三水县人。自必潜回原籍匿迹。或窜藏附近之处。亦未可知。著传谕桂林、李质颖、即速严饬所属。派委妥干兵役。设法躧缉务获。审明正法。勿使久稽显戮。并将如何查缉。曾否就获之处。即行具奏　　

○山西巡抚兼管盐政觉罗巴延三奏、河东盐政。令臣兼管。臣现得巡抚养廉优厚。用度有盈无绌。所有河东盐政。每年额设养廉银八千两。请全行裁汰。得旨、览。　　

○丙子。谕军机大臣等、据伊龄阿奏、湖广口岸。盐觔未能畅销。四十二年、较四十一年。少销盐觔十万一千三百余引。今自四十三年五月、比较四十一年五月止。少销盐七万一千四百余引。年复一年。办理维艰等语。盐觔销滞。关系引课。至湖广口岸。向俱畅销。何以四十二年少销盐十万一千余引。四十三年亦少销盐七万余引。自系该盐法道办理不善。及地方官不为实力缉私。致川广私盐充斥。官引因而壅滞。著传谕三宝、陈辉祖、严饬地方文武员弁。督率兵捕。实力查缉私贩。以＜锍-釒＞积引。并将湖广口岸。因何不能畅销盐引之故。查明具奏。再楚省盐觔。上年既少销至十万余引。寅著在盐政任内。何以不行具奏。著寅著一并明白回奏。将此传谕三宝、陈辉祖、寅著、并谕伊龄阿知之　　

○丁丑。谕曰、周元理奏、良乡县接收山西递到本箱。当交马夫高三递送。马夫辄将本箱、放在钱六车后。四更天走到大井地方。本箱被贼窃去。现在严缉务获究拟。请将良乡县知县陆燿、革职等语。本章关系紧要。沿途驿站。自应拨派马夫二名。背负驰递。乃止交高三一人赍送。又于中途、擅搭放钱六车后。致被贼窃去。高三又复匿不回号。甚为可恶。著该督即饬查拏到案。重加究治。仍严缉贼犯务获。并追出本箱。审明严办。以示惩儆。至邮递本箱。理宜慎重。今春河南、先有本箱被窃之案。曾传旨通饬各省。实力整顿。而六月初。直隶正定县、复有遗失本箱之事。今甫及月余。良乡又有此案。看来直隶驿站。尤属废弛。所有良乡县知县陆燿、即著革职。直隶驿站。系按察使专管。达尔吉善、著交部严加议处。该督周元理、并著交部议处　　

○谕军机大臣等、屡经降旨各省督抚。查缴违碍书籍。送京销毁。各该省陆续查出应毁之书。虽纷纷呈缴。但恐此等违碍书箱。外间尚有存留。而僻壤穷乡。未必能家喻户晓。此时续行缴出。仍可遵前旨不加究治。若匿不呈出。后经发觉。即难以轻逭。不可不将此意明白谕示。令其查缴。剔厘净尽。以正人心而厚风俗。著再传谕各省督抚。务须实力查办。不可稍有疏漏。并须通饬所属。派委妥员。细访详查。毋使不肖吏胥。藉端需索滋扰。将此遇各督抚奏事之便。传谕知之　　

○戊寅。谕军机大臣等、据陶易奏称、闰六月初七、八、两日。共得雨五寸。入土深透。其各属内。如有膏泽未遍。补种失时。已成偏灾者。照例详办等语。江省望雨情形。该司前此虽经奏及。但尚系隐跃其词。经朕察及。询问高晋等。始据陆续奏称、各属虽得微雨。未能一律深透。是陶易于被灾之处。具奏究属稍迟。现饬高晋等、如各属被有偏灾者。饬属确查妥办。陶易身系藩司。地方丰歉情形。乃其专责。务须详悉查勘。各属被有偏灾者。通计十分之几。确核妥为办理。不可稍有粉饰。致干咎戾。将此传谕知之　　

○己卯。谕曰、检讨季学锦、中书田尹衡、助教金学诗、俱著以应升之缺。列名在前升用。祥庆、著加恩仍授为编修。郭祚炽、著加恩以典簿等官用　　

○又谕、兵部议、吉林将军福康安奏、阿勒楚喀副都统衙门失火。焚烧档案盔甲。将副都统协领等议处一摺。已依议行矣。将军、副都统、同居一城。遇事自应将军首先列名具奏。今阿勒楚喀副都统。独处一城。且火又起自本衙门。托云、理宜一面具奏。一面呈报将军。岂可止详将军。辄谓了事耶。况托云、系御前侍卫。赴任后。理应一年一次。差人奏请朕安。伊并未一次差人奏及。而于此事。又诿之将军。隐忍了事。大属委靡不振。托云、著革去御前侍卫。在乾清门行走。并著严行申饬　　

○谕军机大臣曰、高晋奏、江宁自闰六月初八日得雨后。又连晴数日。兹于十三、四、日。复得雨一二寸。未种之田。现可补种杂粮。但节已立秋。如有不及补种、已成偏灾之处。当率属实力妥办。又据称、各属先后得雨。日期不同。入土分寸。亦多寡不等各等语。看此光景。竟成旱象。朕深为轸念。已于摺内批示。江南上年秋成丰稔。今夏二麦有收。民情或尚不至窘迫。但既被有偏灾。口食未免拮据。该督抚务须董饬所属。实力确查。照例妥为办理。不可稍存粉饰。并查通省被旱州县。约十分之几。每处所被偏灾。约十分之几。据实分晰具奏。其江苏各属。近日得雨多寡若何。并著杨魁一并覆奏。至粮船渡黄情形。萨载等于闰六月初九日具奏后。至今十余日、未据续奏。现今高家马头一带。淤浅处所。曾否深通。粮船能否陆续迅渡。本月二十日以前。已渡若干。未渡若干。统计何时可以挽渡完竣。著萨载、鄂宝、即行据实具奏。此旨著由六百里发往。仍著迅速由驿覆奏　　

○又谕、今日户部议、伊龄阿奏增戊戌纲湖广、江西、二省盐价。请交两江、湖广、江西、各督抚。会同该盐政。就各省情形。秉公酌定。务使两得其平等因一摺。已依议行矣。昨据伊龄阿奏、湖广口岸盐觔。四十二年少销十万余引。四十三年五月前、少销七万余引。是楚省引盐未能畅销。已可概见。此数年中。楚省盐价如前。尚且行销不畅。今转欲每包增价。必更致壅滞难销。岂伊龄阿竟未计及此耶。著传谕伊龄阿、令其据实覆奏。又上年七月。曾据寅著奏称、丙申额盐已竣。丁酉纲亦运过六十余万引。新纲开运之期尚远。江广民食。应豫筹接济。请提戊戌纲引二十万道。豫派各商领运等语。楚省上年既未销十万余引。何以寅著又请提纲。虽每年商课。现俱无亏。而配引过多。必更致盐觔积滞。寅著前奏。更不可解。并著谕令寅著、据实具奏　　

○以镶红旗蒙古都统永福、镶黄旗蒙古都统积福、对调　　

○庚辰。谕曰、桑斋多尔济奏称、俄罗斯固毕尔纳托尔来文。并未将玛玉尔妄自尊大之事。明白回答。更翻旧事。措词不逊。请交该院。一面咨行俄罗斯萨纳特衙门。一面将贸易彻回库抡之处。请旨等语。前因俄罗斯玛玉尔、不同章京办事。妄自尊大。桑斋多尔济、行文固毕尔纳托尔、今接其回文。并未提及此事。及更翻旧事。特因伊等无理。不肯认错。复因伊之女主已死。伊子坐床。已有乱形。故措词狂悖。现已交理藩院、令行文萨纳特衙门缮妥呈览。著传谕桑斋多尔济、照伊等所请。令索琳前往。将贸易暂停并察看固毕尔纳托尔、如何情形。再相机办理　　

○谕军机大臣等、今日据高晋奏覆、闰六月初七、八日、各属雨水己未沾足情形。并高家马头一带水势渐深。漕船现在源源挽渡等语。又据杨魁、萨载等、同日奏到。得属雨水、及渡黄船数情形。已于摺内批示。江苏各属大田。夏间雨泽稀少。此时节过立秋。通省所被。尚未深透。且即使续沛甘霖。亦断不能一律补种。看来该省偏灾。在所不免。高晋、杨魁等、务宜董率所属。实力查办。照例赈恤。毋得稍存讳饰之见。至漕船现据萨载等奏称、又过一百四十余只。合计已渡之船。共三百五十余只。业已过半。日内自必陆续迅渡。现在曾否完竣。并著传谕萨载、鄂宝等、即速查明奏覆。将此由五百里传谕知之
  </div>
  <div class="pagination">
   <a href="清实录乾隆朝实录_page1393.html">
    上一页
   </a>
   <span>
    ...
   </span>
   <a href="清实录乾隆朝实录_page1389.html">
    1389
   </a>
   <a href="清实录乾隆朝实录_page1390.html">
    1390
   </a>
   <a href="清实录乾隆朝实录_page1391.html">
    1391
   </a>
   <a href="清实录乾隆朝实录_page1392.html">
    1392
   </a>
   <a href="清实录乾隆朝实录_page1393.html">
    1393
   </a>
   <span class="current-page">
    1394
   </span>
   <a href="清实录乾隆朝实录_page1395.html">
    1395
   </a>
   <a href="清实录乾隆朝实录_page1396.html">
    1396
   </a>
   <a href="清实录乾隆朝实录_page1397.html">
    1397
   </a>
   <a href="清实录乾隆朝实录_page1398.html">
    1398
   </a>
   <a href="清实录乾隆朝实录_page1399.html">
    1399
   </a>
   <span>
    ...
   </span>
   <a href="清实录乾隆朝实录_page1395.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
