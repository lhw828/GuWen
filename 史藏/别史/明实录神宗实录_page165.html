<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 165 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 165 页/共 367 页</h1>
    <div class="content">　　○兵部覆议御史黄卷请查省直民壮额数募选壮丁有谋勇者特加训练无募兵之名有土著之实战守兼资诚为便计命各该总督抚按官责令司道有司着实举行
　　○勘过延镇官军出塞斩级四百八十有奇内酋首一颗录文武诸臣功加总督魏学曾太子少保荫一子锦衣卫副千户世袭巡抚贾仁元兵部右侍郎荫一子锦衣卫百户世袭总兵官杜桐右都督荫一子本卫指挥使世袭副使房守士等参游江显谟王通等各升一级张纲加府衔高彻等升游击石尚文等加俸严逢时纪录石星调度有功荫一子入监读书侍郎王基陈有年升俸一级仍各赉银币该司郎中升俸并各司赏赉有差
　　○己丑升狭西副使吴道卿为四川右参政
　　○南京户科给事中郝世科奏南京户部库贮宜备南中支用非有重大事情不得擅发户部覆议顷者苏松御倭云南御缅无从措处不得已借及南库实非所以备缓急也科臣言是报可
　　○庚寅升南京大理寺右寺丞谭希思为应天府府丞
　　○诏金花上供屡旨太仓凑纳是何政体着立限与抚按官督催有司住俸徵完方许开支从户部言也
　　○土鲁番地面番王哈喇哈失贡方物赏赉如例　　○升广东练兵游击吴显忠充镇守贵州参将山西行都司掌印余庆充分守山西东路参将
　　○辛卯大学士张位奏宁夏讨叛初招安而计画多误继攻城而士卒受伤师久无功未得攻取良法故也臣前遗督抚诸边臣书亟言冒暑攻坚兵法所忌惟分兵退虏围城护粮巡堡不当攻城只当困城定时而迭扰之部署而专责之我兵常得休息彼贼应接不遑不出十日必将内乱乘其倦怠鼓勇先登未有久而不破者谨编戎器要略八事攻城要略二十事进呈  上报曰览奏知卿素谙武备留意边防惓惓为国可嘉着该镇督抚官议行
　　○户部左侍郎董尧封卒与祭葬如例尧封河南人嘉靖间进士繇推官选御史历藩泉府丞仆少提督操江巡抚甘肃南户工二部侍郎改户部未任卒于家礼部言尧封三品未经考满而居乡雅称孝友历官懋著勋猷例应祭一坛减半造葬从之
　　○升副总兵管延绥参将事张刚光镇守狭西总兵官
　　○初监军御史梅国桢＜锍-釒＞称原任佥事随府身带关防从城跳下伤臂已救过营贼令四人下城取府总兵董一奎遣人往救无听者竟绑府上城贼于数丈高城下取府如拾芥而我军咫尺不肯前彼此军令可见达虏数万大入断我粮道杀掠无筭匿不以闻诸将用兵不及儿戏报捷尽属欺罔乞早罢斥不忍见贼虏横行兵法荡然至此兵部言军令不肃士不用命应行督抚勘治  上谓酿乱损军耽延日久致贼勾虏入犯残黎民绝饷道皆前督魏学曾辱国之罪命锦衣卫逮系来京究问
　　○壬辰升右谕德陆可教为侍读学士掌南京翰林院印信
　　○赐行人薛藩品服奉敕宣谕朝鲜
　　○兵科给事中许弘纲题据报副总兵祖承训征倭兵马攻入平壤城游总史儒张国忠马世龙等俱伤官兵多损夫承训何人不遵相机进止之谕而贪功取败至此反令全辽丧气倭势鸱张宜亟正失机之罪仍令督抚申饬诸将勿以小败自阻亦不必以深入为功兵部覆议如科臣言命革承训任行巡按御史提问
　　○原任临洮副总兵原进学以守备不设被虏人民遣戍边卫
　　○癸巳升詹事掌院事盛讷为礼部右侍郎掌詹事府印信
　　○吏部尚书孙鑨等奏旧例三品京堂考满无过犯弹劾者方与荫子乃礼部左侍郎韩世能屡经弹劾未敢具请今已自乞得之政体舛矣  上谓讲官荫出自特恩着遵旨行
　　○起原任蓟辽总督顾养谦为兵部右侍郎刻期到任升礼部右侍郎张一桂为左侍郎詹事范谦为礼部右侍郎兼官经筵俱照旧
　　○命参将杨浚以副总兵仍管肃州参将事
　　○以神枢七营参将卞时雍为广东游击
　　○提督军务叶梦熊题称卜失兔庄秃赖等酋蓄忿已久又为逆贼贿勾乘虚深入叛贼枪手错杂其中与寻常入犯不同臣等攻城兵仅三万被伤者多虏众厌境不无顾彼失此乞再发兵一二枝应援仍饬狭西抚按督催粮运以救孤悬奉旨发兵催粮事宜该部速议行
　　○甲午升右谕德冯琦为左庶子掌左春坊印信右中允余继登为右谕德掌右春坊印信右赞善敖文祯右中允管国子监司业萧良友为司经局洗马文祯掌司经局印信侍读李廷机为右中允
　　○升广东左参政李得阳为江西按察使
　　○兵部题宁贼勾虏粮道阻绝固原一带无重兵万一长驱关狭震动今宜深计者惟讨贼御虏转饷饬兵四事决水灌城固应亟行尤令官兵画地分守如贼出虏入于信地以失机论亟发精兵截虏狭西巡抚调集各堡兵军预责地方收歛使无所掠傥运道已梗则狭西原贮旧粮量支数万济急仍发马价十万角□羊往犒军行南京户部发银二十万付狭西巡抚召募战守之用从之
　　○升延绥守备史见充为延绥东路参将
　　○乙未  孝康敬皇后忌辰遣伯王应龙祭  泰陵　　○以河道锥任命改总理河道提督军务职衔
　　○原任大理寺卿起兵部右侍郎贾三近＜锍-釒＞乞在籍养病许之
　　○江西巡按御史秦大夔以额外节省纸赎银四千两济边报闻
　　○以万全都司佥书马化龙为山西行都司掌印官
　　○兵部请于宣大山西三镇再选兵三千四川选兵三千俱与安家行粮择骁将统赴狭西听总督抚镇节制调遣
　　○丙申起右春坊右谕德习孔教为詹事府少詹事掌翰林院印信
　　○以  万寿圣节赐大学士赵志皋张位讲官陈于陛等五员金银万寿字金篆字金书红符银书黄符有差
　　○兵部言哱贼威胁众丁助逆而百户姚钦方正武生张延龄万死一生密谋内应我军坐失事机致诸人尽歼贼手钦等缒城来奔忠义激烈非加升授不足示劝宜行督抚镇监军衙门遵命特升世袭仍具三人冠带鼓吹前导炫耀城中使贼丁知之鼓其来归  上命姚钦方正授本卫指挥使张延龄正千户各世袭
　　○丁酉遣尚书李长春祭  先师孔子
　　○以  万寿圣节赐大学士赵志皋张位讲官陈于陛等五员银纻有差
　　○命司经局冼马萧良有光日讲官
　　○升福建左参议刘弘道为湖广副使河南左参议梅国楼为四川副使河南副使刘霖为广东左参政
　　○建州卫都督奴儿哈赤等奏文四道乞升赏职衔冠服敕书及奏高丽杀死所管部落五十余名命所司知之并赐宴如例
　　○吏部言贡途淹滞皆因举人署职者多礼部请每科副榜举人限取一百三十名非真正备卷不录乞恩限送一百五十名非远方科深年老者不与报可
　　○总督魏学曾奏西宁副总兵鲁光祖碾白游击祁德土官李春先三家各有骁徤土兵召之可得万余已行本道调赴御虏非奉明旨尚恐迁延不及事兵部覆请  上命作速调赴宁夏御虏讨贼功成升赏如例
　　○命镇守蓟永总兵官张邦奇充左军都督府佥书神机九营佐击华周宗充神枢七营参将山西行督司佥书贾邦直充狭西行都司掌印官
　　○勘河给事中张贞观题会总河尚书舒应龙总漕陈于陛巡按御史高举彭应参王明勘得淮黄同趋者惟海而淮之繇河达海者惟清口自海沙开浚无期因而河身日高自河流倒灌无已因而清口日塞以致淮水停蓄于盱泗者上浸  祖陵下垫民社近且漫及高宝兴泰运堤亦苦冲决矣今据司道等议一辟清口之沙计费二万有奇一分黄河之流计费三十四万有奇清口有大挑之工又议常设之役使不复淤也分黄于淮之上流先杀其势也上流必于清河上十里去口不远不致为运道梗即少梗而力易图也分于上复合于下冲海之力专也合必于草湾之下恐其复冲正河为淮城患也鲍家口王家营必塞者二决横冲新河恐教溢无归也两岸俱堤以地势东北下恐溃决则清沐海安之民不得即业也是役也费固烦而效亦广若海口浅塞欲求浚治之策即朝汐莫窥其涯况可弛畚锸哉惟全淮合黄东下或河身涤而渐深海口刷而渐阔亦事理所可必者工部覆议勘臣筹画凿凿其工费道计三十六万七千有奇议支两淮余盐兖州东昌河道银南京芦课等银不足则抚按设处本月兴工限明年六月报完命如议行
　　○工部覆蓟辽抚按言通州大运三仓积贮数百万石六军之命系焉其地倭船可以径达胡马亦尝再至是以新旧二城并建凡以树藩屏护储胥也旧城前圯已经修完新城时久单薄当尽拆修费将五万迩来库藏角□羊部济边殆尽户工二部给发空虚乞借太仆寺马价二万济用诏可
　　○戊戌祭  太社  太稷遣公徐文璧恭代
　　○兵部再议郧阳抚治衙门挑选标兵一千择委骁将统赴狭西讨贼从之
　　○己亥调山西总兵王保为镇守蓟永山海总兵官
　　○庚子改工部右侍郎宋应昌为兵部右侍郎
　　○壬寅以中秋令节赐二辅臣上尊珍馔
　　○兵部尚书石星以宁贼纵横倭奴猖獗东西征剿无功为科臣罗栋所劾乞罢  上谓寇贼倡乱本兵焦劳匡定务底厥功岂可困言阻挠不允
　　○赐朝鲜陪臣柳梦鼎等宴命侍郎范谦待
　　○甲辰以  万寿圣节遣侯郭大诚等祭告  九陵伯卫国本祭告  恭仁康定景皇帝陵寝是日赐二辅臣上尊珍馔寿面长春酒
　　○乙巳命兵部右侍郎宋应昌往保蓟辽东等处经略备倭事宜
　　○丙午兵部覆阅练少卿王谦等奏行保定督抚衙门于河间真保三府召募北兵三千余郡尽免诏可
　　○丁未祭  历代帝王遣公徐文璧行礼
　　○升南京国子监司业刘应秋为右中允官国子监司业事
　　○升南安府知府宋万叶为云南按察司副使
　　○己酉宪宗纯皇帝忌辰遣伯陈如松祭  茂陵
　　○升山西道御史秦大夔为河南副使兵科左给事中吴之望为福建左参议浙江道御史吴龙徵为河南左参议
　　○命各省直督抚官招选将才不必拘数务得真才济用无以虚文塞责仍严举主赏罚之令从兵部覆南京科臣徐桓＜锍-釒＞也
　　○庚戌升尚宝司司丞冯梦桢为南京国子监司业
　　○加延绥巡抚贾仁元兵部右侍郎巡抚如故
　　○铸经略保蓟辽东等处关防
　　○命总兵张邦奇仍留蓟镇策励供职王保镇守山西游击陈愚闻革任回卫行按臣关臣勘奏总兵祖承训着辽东抚按另核以闻从兵部覆议御史徐兆魁＜锍-釒＞也
　　○漕运总兵怀宁侯孙世忠回籍养病南京协同守备魏国公徐维志角□羊任调理维志为科臣郝世科所劾以病乞休兵部覆题得请
　　○辛亥兵部覆兵科都给事中许弘纲等言东事废于因循西事失于调剂宁夏灌城拒虏将心不齐士气未振督臣调度灵州武臣当督战城下乃诿其事于监军御史且诸将咸受督臣节制李如松何独不然夫如松敕书原令仍听节制特陛遣稍与各将不同耳近闻如松全不关白督臣科臣所以有言也倭据朝鲜意图入犯虽祖承训偏师少挫岂宜弛万全之谋陆战兵马酌议已定惟海战必用兵船杨允恭献策召募江南沙船沙兵聚为精锐退为故业路余三千一月能至科臣谓凿凿可行臣等面询亦似有据宜量授署指挥佥事充海营中军官前往召募添设备倭都督游击各一员选领仍遣科道官专司钱粮劝赏所议召募各费请动支太仆寺马价及南京兵部草场租银可也奉旨督抚统制三军总兵以下俱当听命着叶梦熊严申号令居中调度朱正色率诸将相机攻讨李如松虽有专敕通受总督节制梅国桢但纪功罪毋侵兵权违者梦熊径自参奏其召募沙船沙兵差风力御史一员去添设都督游击与杨允恭职衔给发银两诸事俱如奏
　　○刑部尚书孙丕扬等言折狱欲速而待折之民常苦于迟繇文移牵制故耳议断业既成部寺各主长单本部送审挂号次日即送大理大理审允挂号次日即还本部参差各自究处庶事体一而夙弊消至于打断相验例会御史而罪人以速结为愿狱魂以早出为安三六九日照例会同余日止会寺官以速发落徒流而上部寺审鞫不厌其详笞杖小过听堂簿处分不为纵也命如议行
　　○壬子升礼部主事颜素为尚宝司司丞
　　○兵部言右侍郎宋应昌奏称辽左天津皆畿辅要害承平日久军务废弛乞赐专敕便宜行事及请发钱粮制造器炮以本部主事袁黄刘黄裳随行赞画  上曰经略关系重大应昌忠勇任事督抚官毋得阻挠将领以下一听节制违者以军法行马价发二十万余如所奏
　　○癸丑原任御史郭实除补河南道钱梦得除补山西道
　　○命新建伯王承勋充总兵官提督漕运
　　○甲寅命定西侯蒋建元掌南京后军都督府事
　　○乙卯工部覆直隶巡按御史彭应参＜锍-釒＞称巡历稽查工程小民纷纷诉佥派克价罚旷之苦而管河通判胡传尤为极贪已行提问今西苦贼东备倭淮扬一带添将招兵日且多事顷据泗州报淮水自决张福堤已消二尺七寸  祖陵或可无虞窃谓河工可暂停也应令科臣河臣熟计行止  上是其言
　　○丙辰以豊城侯李环掌右军都督府印
　　○命浙江道御史周孔教提调北直学政复除翟思梁为太仆寺寺丞
大明神宗显皇帝实录卷之二百五十一终
大明神宗显皇帝实录卷之二百五十二
　　万历二十年九月丁巳朔吏科右给事中乔□亻ㄠ月□□＜锍-釒＞救总督魏学曾攻城师老之罪为可原而退虏斩获之功不可不录乞免逮问以全国体并参巡抚朱正色心险行谲职方司郎中杨于廷贪诈巧媚学曾之祸佥谓正色于廷媒蘖之若不罢斥则叶梦熊受事方新不为所倾陷者几希矣且一切兵事筹画在本兵裁决在  圣断按臣自能纪功何必另设监军各道自能御倭何必更添海防地方官自可募兵何必特遣御史命九卿科道官会议以闻
　　○戊午大学士王锡爵再＜锍-釒＞母病先已送归乃接家信病益危迫不得不驰家庭见母又不敢不诣高邮待命□诉心事以终前＜锍-釒＞之本情然后束身子舍退甘放谴以了将母之初念惟  圣仁哀而察之  上曰卿屡陈情固当体亮但东西倭寇交作日夜焦劳卿亦岂能坐视长途一水可到即宜载母同行以副眷倚勿再辞
　　○己未太仆寺卿孙錝以病乞免许之
　　○总督魏学曾题称虏数万内犯分兵堵退贼粮将尽人马饥死总兵萧如薰已到并攻城内生齿三十万水灌将尽为鱼未卜竟能招安与否  上命新总督叶梦熊申军令一众心招安不必行
　　○命后军都督府佥书武进伯朱世雍掌南京左府印南京左军都督府掌印新宁伯谭国佐前府佥书管事
　　○庚申  孝恭章皇后忌辰遣侯朱继祖祭  景陵
　　○命户部左侍郎徐元泰以正二品服俸管兵部左侍郎事起原任工部右侍郎褚鈇除补原职
　　○锦衣卫带俸指挥使李承恩以戚畹损资二千五百两助军需户部查助银升级事例久停况承恩三品官也若加二级无衔可署该科参驭相同诏查无例免助银
　　○命南京右军都督府掌印豊城侯李环提督操江定西侯蒋建元协同守备仍掌后军都督府事
　　○壬戌升太常寺少卿王汝训为太仆寺卿
　　○礼科给事中马邦良等题东安等门官军四百余名中珰占役不营什九且将各军直米多方扣勒如内侍郭钦姜朝等已经确查宜加惩创又玄武等门每月逢四开设内市刀剑弓矢不禁万众出入无忌九五深邃之地即承平犹宜慎防况倭虏交讧乎  上谓内市开设已久多事之际只宜严稽不须罢革郭钦等着司礼监查究责降有差　　○总漕侍郎陈于陛以时值倭警议将右布政使张允济专理海防不必兼摄河务工科都给事中刘弘宝等谓允济昨已升任特为河工请留今工完之奏未闻调移之章已上防河不效去而防海傥防海复不效将安去乎工部覆称允济河工依限完否正属分别功罪之时似当移咨总河尚书舒应龙确议以闻诏可
　　○癸亥江西按臣秦大夔题原任吏部左侍郎张元桢学有本源志存经济宜照薛文清等补谥礼部议行抚按详核乡评官迹以凭酌议从之
　　○升广东拓林守备吴广为广州海防参将　　○甲子工部主事乐元声奏  陛下  社稷之主阁臣  社稷之辅也元辅王锡爵给假经年贼虏方张倭奴交讧主忧日辱未有宁居锡爵忠节自负必当卧不安枕乃屡召屡＜锍-釒＞动以母病为辞以救焚拯溺之政务俟逗遛玩愒之元臣毋乃谋  社稷者轻乎且今时政御史监军募船旋议遣旋议罢海防官旋议增旋议革督臣旋议逮旋议宥当事者以蚊负山旁观者越庖代俎败衄日闻首尾衡决总繇政本虚悬任事角□羊体乞敕廷推德望足服众志才识足定时艰者亟行首登听锡爵去可也奉旨元辅国家重臣多事正资臣济元声轻词妄议姑不究
　　○大学士赵志皋以乐元声＜锍-釒＞乞罢  上优诏留之
　　○升松江府知府詹思虞为山东副使河南左参政耿定力为太常寺少卿
　　○吏部等衙门会议科臣乔□亻ㄠ月□□＜锍-釒＞救总督魏学曾言学曾铳于立功疏于料敌罪诚有之然挫贼锋摧强虏一念为国绝无推诿妒忌欺罔之心傥免其逮问姑令闲住或如科臣言夺其加官荫子亦示优恤边臣之意  上命遵前旨行
　　○铸防海御倭军务都督及大同东路管粮同知各关防
　　○论平壤覆军各官罪命辽东巡抚郝杰照旧供职总兵杨绍勋等姑免究祖承训充为事官立功赎罪仍优恤阵亡官军史儒等
　　○乙丑以重阳令节赐二辅臣上尊珍馔
　　○吏部言内阁题制敕房中书官例于举人内考取授以试中书舍人推升六部司属先年吴国伦严杰原以甲科选台省自后无闻焉夫推升京职已为优异非果才品卓绝公论同推未宜考选以开幸门命例既不合免行
　　○兵部右侍郎宋应昌以被言辞经略防倭之命  上嘉其忠信任事不宜困言自阻不允辞
　　○升狭西右参政曾如春为按察使备兵巩昌道
　　○丙寅户部题两淮巡盐御史王明揭称两淮行盐地蹙额引日壅先因西镇缺饷议带余盐或增引价或议开中无非权宜之策但两淮加带过多至今不得赴掣因议量带斤数又查宁镇额派淮浙盐引并无实收回报应照盐臣酌议带盐徵银仍催宁镇完额至于江西南赣言三府派食广盐广信一府派食浙盐遵行已久欲复淮则纷更难以轻议者也上是其言
　　○先是御史樊玉衡劾奏总督戎政李言恭役占官军贪索常例宜选边方威名总兵代之及议协理文臣不得骤转仍汰营中老弱及选州县民壮精壮者补选锋粮兵部谓言恭督戎政营垒颇觉改观当事实难请令策励供职至于京营总督例属勋臣良有深意边镇总帅自非其伦而预教勋卫久任协理选练营兵皆当断在必行者命言恭用心振饬营务余如议行
</div>
    <div class="pagination">
<a href="明实录神宗实录_page164.html">上一页</a><span>...</span><a href="明实录神宗实录_page160.html">160</a><a href="明实录神宗实录_page161.html">161</a><a href="明实录神宗实录_page162.html">162</a><a href="明实录神宗实录_page163.html">163</a><a href="明实录神宗实录_page164.html">164</a><span class="current-page">165</span><a href="明实录神宗实录_page166.html">166</a><a href="明实录神宗实录_page167.html">167</a><a href="明实录神宗实录_page168.html">168</a><a href="明实录神宗实录_page169.html">169</a><a href="明实录神宗实录_page170.html">170</a><span>...</span><a href="明实录神宗实录_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
