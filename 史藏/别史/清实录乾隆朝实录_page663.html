<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 663 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 663 页/共 1860 页</h1>
    <div class="content">○是日。驻跸旧衙门行宫。翼日如之。　　

○丁亥。谕军机大臣等、朕因阿睦尔撒纳领兵先进。途中如有应奏事件。令阿睦尔撒纳、一面具奏。一面知会班第。已经降旨传谕。盖欲早闻伊等前途捷音耳。今阅班第所奏都塔齐一事。仍系阿睦尔撒纳转报。因阿睦尔撒纳尚未接到谕旨。此等本非甚紧要之事。即或咨报具奏。犹属可行。第思嗣后向前更进。其信息尤宜急闻。且地方情形。阿睦尔撒纳、自较班第熟悉。若必待合词具奏。不免纡回。著再传谕阿睦尔撒纳、如有必须会商具奏者。仍照旧办理。其有应行速为奏闻者。即一面陈奏。一面移咨班第。庶一切事宜。不致稍有迟滞。　　

○豁除直隶东光县置买民地宅基一亩、东明县地二亩六分有奇。涞水县地二亩四分有奇额赋。豁除江苏宝山镇洋塘工压废田亩额赋。其让出塘外各田。分别蠲减。　　

○戊子。上行围。谕军机大臣等、阿睦尔撒纳奏、来降之巴第、阿咱特等告称。哈萨克锡喇。带领伊属人。向额林哈毕尔噶迁移。其属下数得沁人等。及收楞额巴尔沁等。俱有来降之信。看来相继来降之人必多。此等望风纳款。即应加恩优恤。但现值进兵之时。无暇办理赏赉事务。著阿睦尔撒纳、于沿途投降人等。详悉记明。在何处投降。即令其住居原处。不必迁徙。并将成功后即行施恩之处。明白晓谕。此内如有大头目等。应带往军前者。即行带往。其辉特杜尔伯特、和硕特、各部落及达瓦齐所属人等。亦必陆续来降。达瓦齐属下人。应另行分别办理。其辉特等所属人。应如何办理。即当豫为筹画。庶临时易于安插。阿睦尔撒纳、即遵旨妥办。并传谕班第、及西路萨喇勒等。转谕车凌等知之。　　

○定边左副将军阿睦尔撒纳奏、博尔贝、先察达克到、病故。仍枭首。将供词谕察达克。据称博尔贝、车根所属。原系不可信之小人。现准噶尔内乱。布珠库断不能出兵。即所言来至招摩多四百兵。亦为瞭望踪迹。非敢来迎乌梁海。且乌梁海受恩。安居乐业。即车根赤伦之人不敢信。我属下可保无异志。报闻。　　

○是日。驻跸新衙门行宫。翼日如之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十四


大清高宗法天隆运至诚先觉体元立极敷文奋武孝慈神圣纯皇帝实录卷之四百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。三月。己丑。上行围。　　

○赐扈从王公大臣等饭。军机大臣等、议覆。仓场侍郎双庆等奏、现裁南仓。其镶黄镶蓝二旗兵各五名。可全彻。正蓝镶红二旗兵各三十。若全彻。则一旗无如许缺补。西中二仓。止有六旗。亦乖体制。应照所请。按旗匀彻。再此项兵由八旗挑补。非各佐领下额兵。应各回本旗补缺。从之。　　

○庚寅。上回銮。　　

○诣畅春园、问皇太后安。　　

○幸圆明园。　　

○谕军机大臣等、据定长奏、大定府城内。于正月二十七日。居民失火。沿烧兵民房屋六百三十余户。又永宁州城内。正月二十八日失火。延烧民舍一百二十余户等语。捍灾御患。乃地方文武专责。雍正年间。曾饬各省多备救火器具。使果能先事豫防。至临时速集兵役。亲身督率。悉力扑救。亦何至沿烧数百余户之多。且同时即有两处。观此则地方政务废弛。已可概见。所有在城文武各官。若仅照例咨部查参。不足示儆。著该抚即行查明。严参议处。以为身任地方、罔恤民事者戒。该省民居。既多支竹盖草。嗣后应饬各地方文武官申儆告诫。勿令狃于习俗。并多方讲求备患之法。无得任其懈怠。视为具文。可传谕定长知之。　　

○又谕曰。达勒当阿奏、带领索伦兵三百名。于三月初三日至军营。初六日起程。继大兵前进。达勒当阿所领、系索伦劲卒。又经伊自行拣选者。著传谕班第。俟达勒当阿兵到时。急速前进。务同阿睦尔撒纳、前队哨探兵、一并进发。　　

○又谕曰。班第奏、乌梁海宰桑都塔齐、已送至乌里雅苏台军营。若复令其前至边卡。路远恐有疎虞。现在移咨驻劄乌里雅苏台大臣哈达哈等。即行正法等语。从前因青滚杂卜之言。令将都塔齐拏至卡上正法。似都塔齐所住。离卡甚近。今据班第此奏。则都塔齐送至乌里雅苏台。始行赴卜。似此辗转迂回。前奏何以并不声明。著班第查明。遇便覆奏再都塔齐、如已到乌里雅苏台正法。即可毋庸置议。倘尚在未到。或伊推托不即前来。即遵朕前降谕旨。俟大功告成后。再为办理此时且勿令其惊惧。并传谕班第及哈达哈等知之。　　

○又谕、据班第奏称、玛木特所遣章京阿巴车凌、博惠、向包沁人等索取廪给。包沁人众。令玛木特兼管者。原以其谙习包沁牲情。善为料理。非隶于玛木特。任其役使也。况今既官给廪饩。不宜再向包沁人等稍有索取。著寄信班第。令侍卫奇彻布、明白晓谕。仍不时稽查。务使包沁之人。无所扰累。　　

○定北将军班第密奏、昨岁阿睦尔撒纳、在热河、奉旨令扎木参前往屯田。阿睦尔撒纳从未言及。近令齐木库尔更换。臣随行知。并令派定兵丁。往返再三。总未商定。近始据覆。派辉特和硕特兵百。杜尔伯特兵百。喀尔喀兵三百同往。仍俟伊到指示。再新降之得木齐锡喇哈什哈等。询系班禅之沙毕纳尔。阿睦尔撒纳奏、指为拉藏汗属人。班珠尔又向伊等言。我祖系青海汗。尔等或即系我和硕特部落之语。又阿睦尔撒纳等、过包沁游牧。将伊属带往。又多带十五口。并未报明。现在咨查。并密寄信色布腾巴勒珠尔详察。得旨。此尚系小事。如约束太过。或转阻伊等奋往之心。若遇重大事务。自不得令伊等专擅也。　　

○革原任甘肃巡抚鄂昌职、锁解来京。　　

○辛卯。上诣安佑宫行礼。　　

○谕军机大臣等、哈清阿、富森、所奏胡中藻家内字迹。其残乱诗稿。俱系已经刻过者。胡中藻所刻之诗。至壬申年止。伊既如此肆行讪谤。毫无忌惮。何以壬申以后。三年内竟无所作。或系搜查未到。否则胡中藻先有所觉。巧为藏匿。或销毁灭迹耳。胡中藻现已拏解来京。可传谕新任巡抚胡宝瑔。即亲往伊家。再行细加搜觅。毋令遗漏。并将伊家属亲随之人。严讯根究。务得实情。速行奏闻。倘查办不力。胡中藻或有供出藏匿销毁情弊。必于胡宝瑔是问。　　

○又谕曰。纳木扎勒奏。支领阿睦尔撒纳等俸饷之厄鲁特人等。现派领催敦珠克带领。于三月初九日。自塔密尔起程来京。厄鲁特人等到京时。已值夏令。天气渐热。恐其不耐炎暑。或致患病。宜加体恤。著派副都统多尔济、将阿睦尔撒纳等应支俸饷缎疋等项。运往张家口。俟厄鲁特人等到时。一一照数给与。仍将朕体恤伊等不令入京之旨。明白晓谕。令其归至游牧时。转传与该扎萨克宰桑等知悉。并传谕纳木扎勒知之。　　

○御史欧堪善奏、考选内廷教习。钦命大臣阅卷、御史监试。交卷毕。御史即散。卷封交吏胥。次日由吏胥分送各大臣阅看。朝门非比试院。日中题已传出。闻从前有豫备印卷。倩人代做代写。奸吏乘夜抽换者。又有揣摩屡派之大臣。遂萌钻营之念。而吏胥自恃分卷在手。因而招摇勾引。请一切朝内考试。令御史收卷毕。眼同该部司官封贮。次日亲手签分各大臣阅看。阅毕仍封入箱。阅卷时、御史同堂列坐。即住宿于考试处。拆号后始散归。得旨允行。　　

○直隶总督方观承奏。直隶餧养余剩马四千五百五十三匹。应送下厂。查向来系按东西四旗。派出张家、独石、二口牧放。今节次领餧之马。无旗分可查。自应统行送部查办。惟是宣镇各营。俱附近张家口一带。提标马兰二处。亦距口为近。如亦令送京。复由京出口。殊多劳费。请就近送张家口。候牧厂副都统等出口时。顺路查收下厂。得旨、是。　　

○壬辰。上诣畅春园、问皇太后安。　　

○谕曰。原任江南河道总督高斌。本一居心忠厚人。易为属员所愚。又身有残疾。不能亲身督率。以致滋弊偾事。国法所在。固不可宽。戴罪河干。已经二载。念系宣力旧臣。扬历年久。方欲量给大臣职衔。以为余年光宠。今闻溘逝。不及蒙恩。殊为可悯。著赏给内大臣职衔。俟伊子高恒、扶榇到京日。赏内库银一千两。料理丧务。　　

○谕军机大臣等、各省甄别六年俸满教职一案。俱按各员报满之时。陆续验看。分别题咨办理。今据张若震、将乾隆十九年分、该省甄别过六年俸满教职人数。通行汇摺奏闻。此所办甚是。可传谕各省督抚。令其于照例陆续题咨外。每年岁底。将此一年内该省甄别过六年俸满教职。共保举堪膺民社者几员。留任送部引见者几员。勒令休致者几员。汇摺奏闻。以备查核。　　

○定北将军班第奏、带领察哈尔兵。于三月初八日。出巴颜珠尔克边卡前往又查包沁之七得沁。人丁多寡不等。应照扎哈沁例。每得沁编一佐领。已委员编定。报闻。　　

○癸巳。谕曰。张师载、戴罪河干已经二载。著加恩准其回籍。所有未完应赔银两。著交与尹继善等、酌量定限。分年完缴谕军机大臣等、据永常奏自肃州前至巴里坤。即带现在兵丁进发。并咨后队带兵大臣等。兵足一千。亦即迅速前进。永常之意。特欲急进邀功。不知伊系将军。一切事务。俱应承办。刘统勋不过协同办理。乃永常诸事俱委之刘统勋。伊之专责。似止带兵一进余皆无涉者。殊属谬误。著传谕永常。即遵前旨。仍回肃州办理一应事务。果能妥协。即未带兵前进。朕亦必将伊议叙。今彼处口粮既少。何必又带此无用绿旗兵汲汲先进耶。至移咨索伦兵但足一千。即行前往。此特为伊子额勒登额耳。其于事理当否。亦曾悉心筹及乎。永常务令各队兵丁。仍遵前旨。量足三千。带领前进。不得故违取戾。命兵部左侍郎观保、在尚书房行走。　　

○甲午。协办陕甘总督尚书刘统勋奏。臣赴兰州途次见各处兵。俱整齐安静。及到。兵已全过。其台站所雇民间车马。河东各站已尽归农。河西亦陆续遣散。当此春深雨足。及时力作农事亦甚有益。报闻。　　

○乙未。上诣畅春园、问皇太后安。还宫。谕军机大臣等萨喇勒等奏称、扎哈沁得木齐巴哈曼集、带领三百余户来降。扎哈沁宰桑敦多克、带领一千余户来降。如即细查伊等户口。恐反生疑惑。随将敕书给敦多克、巴哈曼集、各一道。晓谕伊等。使无惊惧。仍令照旧安居。萨喇勒办理甚妥。著传谕班第、阿睦尔撒纳等。料阿睦尔撒纳前进。似此投诚者必多。俱可照此办理。　　

○又谕曰。额琳沁多尔济。同永常带兵前进。朕已降旨。令永常回肃。额琳沁多尔济、可俟集福到后。即同彼晓谕敦多克等。言尔等闻大兵一到。即便输诚。已据将军奏闻。大皇帝极为奖赏。特授敦多克为散秩大臣。赏给孔雀翎。巴哈曼集为三等侍卫。并各赏给衣服。敦多克所属。或有应行鼓励之人。另交孔雀翎五枝。令敦多克酌量赏给。俟功成后。仍当加以重恩。务须明白晓谕。令其深知朕意。至彼处如必需兵弹压。额琳沁多尔济、即带兵居住。倘毋庸留兵。仍遵前旨带兵前进。　　

○两广总督杨应琚奏。粤东沿海炮位。甚关紧要。岁演两次。除正月仍委就近文武会看外。九月演期。应令各镇臣于巡查营伍时。亲诣各炮台。率同文武演放。并查验火药炮子等项。其抚标炮台二座。提标径辖大鹏等营之炮台。亦于九月内、令抚提、督演。如遇督臣在省。则抚标与督臣会演。仍于岁底汇报。得旨。允行。　　

○旌表守正被戕之四川忠州民瞿大衍妻陈氏。　　

○丙申。上御乾清门听政。　　

○谕军机大臣等、班第奏称、据阿睦尔撒纳等咨、请将绥绷喇嘛、并沙毕纳尔数人。移至伊等现住之扎布堪游牧居住。恳降旨将此等喇嘛。暂时另行安置。俟事定后。迁至青海。仍归班禅额尔德尼属下。则一切争竞之端可杜。班第所见虽是。但将伊等迁至青海。既多烦扰。亦恐阿睦尔撒纳生疑。顷阿睦尔撒纳、将伊等投诚之处具奏。朕令于伊犁地方。设立一库伦。由京师遣呼图克图喇嘛前往教经。班第可照此办理。俟功成时。入于应办事宜内议奏。此时且勿令阿睦尔撒纳闻知。恐其别生他意也。再前班第奏称阿睦尔撒纳等。过扎哈沁时。私将人口带往。朕以非大事。不必过于约束。今观此情形。其心迹已露。若俱置之不问。恐其益生妄想。班第可密加节制。但勿洩漏为要。又前令班第进兵。与阿睦尔撒纳相隔十日前往。今既欲从中节制。则须急行一两日。以相离七八日为妥。然亦不必太急。纳葛察情愿移至青海之语。如系实心。尚属可悯。俟将来令其迁往亦可。此时尚可毋庸晓谕。倘伊复行询问。惟以此非必不可行之事。将来断无不准。答之可耳。将此密谕班第知之。　　

○又谕、朕昨命齐默特多尔济所带之兵。即行彻回。特因其办理不善故耳。今齐默特多尔济。既自知其非。拣选精兵三百名前进。务于三月二十四五日前赴军营。尚属可恕。著传谕哈达哈。如齐默特多尔济、果于限内能到、即不必令回游牧。准其前往效力。若再迟误。即将此旨宣示。令其彻回。倘哈达哈已经起程。即著莫尔浑遵旨办理。　　

○又谕、现在准噶尔部落。降人络绎。有应接应来人、及赍物赏赉之事。须用大员前往。著传谕瑚图灵阿。驰驿来京。候朕遣用。　　

○以詹事府少詹事陈浩、为詹事府詹事。　　

○命编修钱汝诚、以原衔充日讲起居注官。　　

○旌表守正捐躯之江苏宿迁县民王谊妻翁氏。河南泌阳县民曹三妻赤氏。　　

○丁酉。上诣畅春园、问皇太后安。　　

○幸圆明园。　　

○调正蓝旗汉军副都统多尔济、为镶白旗蒙古副都统。以镶黄旗汉军参领崔承书、为正蓝旗汉军副都统。　　

○戊戌。谕军机大臣等、范时绶参劾石城县知县李蕴芳一本。已照例降旨革职矣。李蕴芳系胡中藻门生。其在江西。与胡中藻往来甚密。现在胡中藻家中查出书禀。不一而足即如相验一事。本系地方官职所应办。而李蕴芳反覆嗟叹。以为恶趣若欲弃官而去者。即此而推。其生平所作。或更有怨望诋讪之处。亦未可定。著交与胡宝瑔、令其就近严密搜查。如李蕴芳诗词字稿内。别有恶迹。即将伊另行从重定拟奏闻。毋得稍有疎漏。即查无别故。伊勒索所部、及与悖逆胡中藻书禀往来。亦当治其应得之罪。所有书禀各稿。著即钞寄胡宝瑔阅看办理。　　

○己亥。谕曰。西安副都统格木德。不能称职。著回京。仍在护军参领上行走。　　

○谕军机大臣等、班第奏称、阿睦尔撒纳、讷默库、请将扎哈沁、包沁内。所有辉特、杜尔伯特、及业克明安人等。俱即给发伊等管辖。班第不准所请。办理甚属妥协。著将原摺钞寄萨喇勒、扎拉丰阿、鄂容安、知悉。看来车凌、车凌乌巴什、人虽朴实。然不能保其无此等侥幸之心。倘有似此情事。萨喇勒等、即照此办理。但须密加防范。勿稍宣露。再北路哨探兵奏摺内。将班珠尔、讷默库之名。一并开列。甚是。西路至博罗塔拉后。遇有奏摺。亦将车凌、车凌乌巴什、车凌孟克、色布腾之名。列于鄂容安之后。一并传谕萨喇勒等知之。　　
</div>
    <div class="pagination">
<a href="清实录乾隆朝实录_page662.html">上一页</a><span>...</span><a href="清实录乾隆朝实录_page658.html">658</a><a href="清实录乾隆朝实录_page659.html">659</a><a href="清实录乾隆朝实录_page660.html">660</a><a href="清实录乾隆朝实录_page661.html">661</a><a href="清实录乾隆朝实录_page662.html">662</a><span class="current-page">663</span><a href="清实录乾隆朝实录_page664.html">664</a><a href="清实录乾隆朝实录_page665.html">665</a><a href="清实录乾隆朝实录_page666.html">666</a><a href="清实录乾隆朝实录_page667.html">667</a><a href="清实录乾隆朝实录_page668.html">668</a><span>...</span><a href="清实录乾隆朝实录_page664.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
