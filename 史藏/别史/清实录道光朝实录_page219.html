<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 219 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 219 页/共 848 页</h1>
    <div class="content">
○旌表守正捐躯山西定襄县民赵连生女银姐。　　

○己丑。上御勤政殿听政。　　

○调兵部左侍郎奕经、为工部左侍郎。工部左侍郎奎照、为兵部左侍郎。以降调仓场侍郎申启贤、为内阁学士。兼礼部侍郎衔。詹事府少詹事普保、为太仆寺卿。　　

○庚寅。谕内阁、户部议覆、阿扬阿等奏请援案调剂东商四条。东商盐引盐票。向以二百二十五斤为一引。近因长途盘运。亏折日多。著照所议、准其援照长芦之例量为加耗。每引加二十斤。南运盐每引加二十五斤。俟商力稍纾。该盐政等即奏明停止。其各商应完积欠银五百三十五万二千六百余两。亦准其援照长芦成案。暂行停徵。俟加价一半归商后。即严饬该商人等各按原定年限。照数徵收。无许延宕。所有单开银数不符之处。著分别造册送部查核。至各项帑本生息银两。系京外各衙门。岁支公用所需。该盐政等请酌留一半。常川生息。以一半作为本利银一百九十九万两。自道光十年起。分作二十限完交。此项帑本。减半生息之后。于经费有无短绌。著该盐政等查明各衙门是否足敷支发。再奏明办理。并将未停各款。查明款目。及息银若干。一并开单声覆。无任稍有含混。所有本年六月已届奏销五年引课之期。现因课运未能兼顾。该盐政等请减半奏销。分限带徵。著姑允所请。准其将五年引票正课。先徵十分之五。银八万七千八百两零。其余缓至明年奏销。分三年带徵。于道光十年带徵全完。此系正项钱粮。攸关经费。朕格外施恩。该盐政不得援以为例。嗣后总须激发天良。按年清款。傥再有迟逾。定将该盐政运司等、从重议处。亏欠之商人等、照例治罪。无谓特恩可以屡邀也。　　

○命绥远城将军奕颢、来京。以归化城副都统富尔嵩阿、署绥远城将军。　　

○辛卯。上幸静明园。诣龙神庙拈香。　　

○谕军机大臣等、本日长龄等由六百里加紧驰递奏摺。朕以为必系拏获张逆。或得该逆切实下落。相机督捕。乃披阅摺片。仅系带兵出卡捕逆情形。一派空言。览奏实深愤懑。安集延、布噶尔、系该逆遁迹之薮。其次则汰劣克、阿坦台、为该逆羽党。长龄等俱所稔知。前此早应筹及。何待今日如梦方醒。而为此敷衍塞责耶。长龄自到军营。节经降旨。勿令张逆逃出卡外。不啻至再至三。乃张逆于三月初一日从数十骑遁去。距四月二十二日发摺时。已五十余日。该逆虽如鬼如蜮。何至毫无踪影。该将军等所办保事。汰劣克、阿坦台、伊里斯满底等、断无不知该逆下落之理。惟汰劣克、阿坦台、曾经从逆。明知其逃匿之所。或未必即肯吐实。但既据抱经设誓。已属回心效顺。即应向其确切根究。伊里斯满底、遣递马匹。求赏差使。经长龄等给以回谕。并赏给银牌?缎等物。令其帮拏张格尔。伊果能捦送。自当照格封赏。惟该夷类多疑诈。均未指有确向。亦难据以为凭。朕意夷众固属狡谲。或长龄等已知张逆所在。因卡外道路纷歧。且系外夷地方。竟尔束手无策。恐未能即时捦获。致罹重咎。故为此尚无下落之说。若果如此。则居心更不可问。试思兴师动众。若不速得首逆。作何了局。长龄等将何颜对朕耶。前奏驰催霍罕将该逆妻子缚献。曾否得有该处回信。是何情形。著迅速据实奏闻。所奏现商令武隆阿、挑派满汉官兵四千二百石。驰赴图舒克塔什卡外、暂行驻劄。该参赞若遵照前旨。早由乌什草地前进。岂但张逆可就捦获。亦必早膺懋赏。又何必如此周章也。长龄现派官兵在各要隘安营。联络声势。一面飞谕汰劣克等部落。自应如此办理。务须得有该逆确实下落。设法捦拏。期于必获。此时四城全复。张逆苟延残喘。不值久驻重兵。致糜粮饷。著该将军等通盘筹画。出卡兵应需若干。留防兵应需若干。其余兵丁先撤若干。一面具奏。一面迅速办理。至另片奏、投效各员。请量予鼓励一节。前已叠经降旨。不准委用投效之人。何得仍行冒渎陈请。长龄等不思速拏首逆。以伸国威而锄余孽。惟知为各员乞恩。是诚何心。所有单开之候选知县石常泰等、俱不准行。将此由六百里加紧加快谕令知之。　　

○予故福建巡抚前任陕西兴安府知府叶世倬、入祀名宦祠。从护陕西巡抚徐炘请也。　　

○壬辰。皇后千秋节。宫内行礼如仪。停止筵宴。及在外公主福晋命妇行礼。　　

○谕内阁、那彦成奏、剥船限满。例应排造一摺。直隶北运河商捐剥船一千五百只。已届十年限满。自应照例排造。著准其循照成案。交江西巡抚、湖广督抚、一体派员购料造办。分四限解交直隶。内初限船四百只。著于本年造齐。务于道光八年四五月间解到。其二限船四百只。三限船四百只。四限船三百只。均照初限排造。于道光九十十一等年解到。以济剥运。所有应需船价。并运脚。共银四十一万一千五百三十一两。仍著照案先在江广二省藩库、筹款办理。作正开销。至直隶应交款项。除动用节年道库积存油艌银。五万三千九百六十四两零。尚不敷银三十五万七千五百六十六两零。著照历届章程。自道光七年起。分作十年。每年捐银三万五千七百五十六两零。按江广等省动用开销银数。解交部库归款。惟现在商捐银两。须俟十年捐足。并著先行借动运库城工银、二十六万两。同天津道库积存油艌、暨各商现年捐交银两。自道光七年起。分作四年。于每年十二月间。由盐运使解赴部库交纳。俟商捐银两按限交足。仍归原借城工银款。至旧拨船一千五百只。本系商捐。著交商自行变价。该部知道。　　

○又谕、琦善等奏、请移设缉私卡隘一摺。江西省行销淮盐境地。毗连闽粤等省。邻私最易侵灌。据该督等酌量情形。请将宜黄、乐安、二县陆卡裁撤。移设峡江县龙母庙地方。著照议妥办。即由南赣镇就近在临江永丰等四营内。遴委都司一员。派兵五十名。另委佐杂一员。带役八名。会同堵缉。半年一换。所需员弁公费等项。仍由商人照例捐给。傥再有私枭偷漏。即将该官弁兵役。分别参革。其所请于万安县芙蓉门上游之观澜门、添设一卡。并泰和县马家洲、另设卡隘。俱著妥筹试办。总期私枭敛迹。不得徒托空言。　　

○补行道光六年大计。福建年老官四员。有疾官一员。才力不及官一员。浮躁官五员。不谨官三员。处分如例。　　

○缓徵直隶开、元城、大名、南乐、清丰、平乡、广宗、钜鹿、广平、鸡泽、十州县积歉村庄节年民欠钱粮。　　

○癸巳。以甘肃西宁缉捕贼番出力。予永安营游击马鸣谦等、加衔升叙。畏葸不前之左营守备任飞熊等、革降有差。　　

○甲午。谕内阁、明瑛前经犯案拟杖。平时教习拳勇。已不安分。复因裕丰仓发放成色官麦。辄以为土麦夹带好麦。纠合棍徒。拦车入城。冀图讹诈得钱。实属藐法。明瑛前已革去顶带。著宗人府堂官看视重责四十板。以昭炯戒。即行发往吉林、交该将军严加圈禁。如敢出外滋事。从重惩治。无稍宽贷。　　

○又谕、土尔扈特汗策登多尔济、年已及岁。尚堪造就。即照德英阿所奏。公策伯克扎布、所署汗扎萨克、及盟长印信。俱著交策登多尔济。令其办理游牧事务。并著照常奉养伊母哈屯喇什丕勒。严行管束阿勒巴图人等。　　

○乙未。上诣绮春园问皇太后安。　　

○谕内阁、户部议覆张青选奏、两淮引目壅滞。请展限奏销一节。淮鹾引滞课悬。现距奏销期限。为时无几。势不能于数月之内。行两纲之引。尚系实在情形。著照所议、准其将丁亥六月奏销丙戌引课。展至戊子二月奏销。以后递展一年。至庚寅纲带戊子引盐完竣。再将辛卯纲引。照从前洒带之案。分年带运带徵。至癸巳年复还本纲奏销原限。此系朕格外施恩。姑允所请。该盐政即当督同运使。激发天良。力加整饬。冀鹾务日有起色。既不得于癸巳年复还原限之后。再行渎请展带。而积引新纲。应行拨解各项。必须按限赶紧照数完缴报拨。如再藉词稽延。必当从重严惩。至所请将丙戌以后三纲。应还赔课解款。改自辛卯纲起。分三限归还。并提引帑本等项。先于丁亥以后四纲解还之处。徒事那移。无裨实效。毋得率议更张。致滋弊混。其引盐加斤。请自奉旨之日起。扣足三年停止一节。著照所奏办理。又另片奏、请将楚西纲岸加价银两。俟售盐后缴纳一节。楚西纲盐。与淮南食岸。及淮北各岸。专岸专商者。情形不同。著照所议、准其将此项加价银两。于到岸销盐后。随时交纳。责成湖广、江西、各盐道核实收解。按三月造报一次。听候拨用。仍令该监政于年终汇奏。以凭考核。如有丝毫短欠。及报解迟延。那移侵隐情弊。除将该商照正课例治罪外。仍将该管道员。及该盐政惩处不贷。　　

○旌表守正捐躯四川江津县民王开远妻刘氏。　　

○丁酉。谕内阁、蒋攸铦奏、恳拣员随带一摺。刑部员外郎王瑞徵、著准其带往江省差委。如果实在勤勉奉公。俟半年后遇有两江相当知府缺出。酌量奏请补用。　　

○戊戌。孝恭仁皇后忌辰。遣官祭景陵。　　

○谕内阁、严烺奏、酌估黄河两岸、加高堤堰等工一摺。豫东黄河。本年底水较大。来源长水复早。下游未能通畅。上游亦逐渐淤高。前经降旨、令严烺将应行筹备各事宜。迅速估办。并小心防范。毋稍疏懈。兹据该署河督较量上下游形势。请将堤堰坝戗出水较矮者。分别加高。并加筑子堰。帮宽堤顶。及填补沟洼抗塘残缺等工。内取土较易之工。仍照例价核给。其刨沙选淤。隔水隔堤。登高绕远。委实艰难者。每方于例价外。分别酌加津贴。统计南北两岸。除卫粮、归河、二厅减缓外。豫省十一厅。共估例价并津贴银。九万一千四百四十六两零。东省曹河粮河两厅。及曹考厅之曹上汛。共估例价银一万一千六百八十七两零。著准其于豫东两藩库拨发。解交各道赶办。勒限秋汛以前。照估完报。此项工程。原因河底垫高。备防异涨。现距伏汛不远。该署河督业已饬各道先行垫银择要赶办。惟当随时查察。实力督催。如有迟延草率。立即按名严参。勿稍徇纵。总期工归实用。帑不虚糜。俾大汛经临时。足资保卫。毋得稍有疏虞。致干重咎。该部知道。　　

○以故奉恩镇国公永玉嗣子奉国将军绵顺、降袭不入八分镇国公。　　

○以故奉恩将军奕湄弟奕还、袭职。　　

○命病痊驻藏帮办大臣敦良、以四品京堂候补。　　

○户部议准、福建巡抚韩克均疏报、侯官、福安、二县开垦地三顷五十三亩有奇。照例升科。从之。　　

○以湖南衡山县粮价渐昂。命平粜仓谷。　　

○己亥。谕军机大臣等、邓廷桢奏、拏获习教各犯。办理情形一摺。据称颍州府属阜阳县民王会陇等、习教传徒。先将王会陇并伊子王家相等、暨赵中信、俞平修及河南鹿邑县人朱文祥等拏获。又续获河南人钟占魁、钟老泳、熊采、赵松、高登第、五名。在高登第家。起获白蜡杆三十根。并获王会陇之子王更、供称曾往河南朱文友家。见一白胡老者。说是朱毛俚。令伊磕头。给朱符一张。一面飞咨河南巡抚督属会拏。现获朱文友之父朱彦辅等。朱文友旋亦就获。将现获各犯。委员解省严审。所办甚好。匪徒敛钱惑众。最为地方之害。愚民被惑日久。恐致滋生事端。必当彻底严究。杜患于未萌。现获之王会陇等、业已供认传徒骗钱。写立西天老教神牌。各人烧香磕头。传授经语。并朱文祥在王会陇家。教授拳棒属实。虽经摉查并无违悖器具。及图像经卷。从前匪犯滋事案内。亦无该犯等姓名。并非逆党余匪。惟朱文友因何买备白蜡杆。寄在高登第家。朱文祥何以在王会陇家。教习拳棒。亦难保无谋为不法情事。至所供江西逆犯朱毛俚。在彼往来。与嘉庆十九年通缉年貌。迥不相符。且系通缉多年要犯。岂肯据实直说。自取败露。亦非情理。惟王更等供词凿凿。而朱彦辅等又坚不吐实。或系匪犯假托逆名。希图惑众。究竟王更所见白胡老者。系属何人。朱文友等既已就获。自不难研究得实。捕获质讯。其所供在逃之沈明月、沈明星、阎小坠、王得远、王文斗、周巨、张老效、金占康、魏潮玉、梁占魁、张步正、蒋柱、梁二、李三、鹿永成、杨贯林等、俱经捐钱入教。该逸犯等均籍隶河南。据奏程祖洛业已饬委道员。会同督拏。务即按名捕获。无使漏网。并此外实在习教者尚有若干。亦应切实讯究。该抚等当不分畛域。督饬文武员弁。密速掩捕。与已获各犯。一并讯明。是否仅止敛钱。抑竟谋为不法。分别定拟。毋稍枉纵。至邪匪固不可不除。而良民尤不可扰累。该抚等惟当不动声色。并严饬所属。毋得任听胥役。藉端讹索。及匪犯信口妄扳。转致波及无辜。将此各谕令知之。寻覆奏、讯系赵中信起意。王会陇听从同行。赵中信依传习白莲邪教拜师传徒为首者例。拟绞立决。王会陇、王更、俞平修、高登第、依学习白莲教为徒例。拨发回城为奴。余分别军流定拟。下部议。从之。　　

○调江宁布政使张志绪、为山西布政使。以陕西按察使林则徐、为江宁布政使。前任甘肃按察使方载豫、为陕西按察使。　　

○旌表守正捐躯山西山阴县民王日善妻冯氏。　　

○除直隶昌平州庆僖亲王坟园占用民地四顷二十九亩有奇额赋。　　

○庚子。上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○壬寅。谕内阁、彦德等奏、请旨将塔尔巴哈台之什德哩牧厂。添设备差马一百匹。按照从前倒毙六厘数目。改为三分报销等语。现在塔尔巴哈台、贸易商民。较前倍增。哈萨克等、亦较为艰窘。盗劫案件渐多。遇有盗案。即时出派官兵。乘马躧缉。方于边务有裨。即照彦德等所奏。著在什德哩牧厂、添设马一百匹。以备差役。此项新设马匹。著即照从前军台三分报销之例办理。用示朕矜恤蒙古臣仆至意。至倒毙数目。若逾三分。仍著落牧放之人赔补。如有出差官兵。不惜马力。任意驰驱者。其所倒毙马匹。即著落该官兵赔补。该衙门知道。　　

○谕军机大臣等、据恩铭等奏、修整铁瓦车及木轮车。选用官马。购买牛只。分别驾运。雇用回夫驱策。送至吐鲁番交收。已陆续收过车八十五辆。嗣接方载豫、汤鼐文称。应由哈密雇觅长夫。发给盘费。直解大营。经恩铭等以哈密并无居民。所雇回夫。向不出境。咨行长龄、及赓音岱、并未将此项车辆。如何运送咨覆。续送车至吐鲁番。无人接收。又运至托克逊。据赓音岱、方载豫、称奉过扬威将军长龄饬知。此项车马。吐鲁番不必接收转饬原兵直送大营。回夫不肯过境。俱已旋回。将车五十一辆。寄放该处。马匹无处支领草料。暂为牧放。尚有业经起运马车四十辆。牛车五十辆。接收与否。均未可定。更有未经起运牛车一百余辆。暂缓运送等语。览奏殊堪诧异。试思军营粮运。至为紧要。前因驼只歇夏。屡谕鄂山等豫为筹画。哈密所办铁瓦木轮车四百余辆。自以转运兵粮为急。何以解送车辆至吐鲁番。无人接收。复送至托克逊。辄又称系奉长龄饬知。不必接收。转饬直送大营。则更不成话矣。如果吐鲁番不应接收。何以前此陆续此过哈密车八十余辆。现在大营除运粮外。又何需如许车辆。长龄何以有此饬知。有何案据。此项车辆。原可作为长运之用。现已节交夏令。前运驼只歇厂。托克逊以西。如何设法转运。著鄂山、卢坤、一面筹画妥速办理。一面查明此项车辆。应如何运用。何以吐鲁番不肯接收。及长龄等是否有此饬知。据实覆奏。并将此不肯接收一节。令赓音岱明白回奏。并将长龄札饬。一并进呈。总之大营兵糈。最关紧要。务须将转运脚力。通盘妥筹。权宜调度。以期源源接济。无得各存意见。过分畛域。有误要需。将此由六百里各谕令知之。　　

○修筑浙江海宁、仁和、二州县东西两塘柴埽堤工。从署巡抚刘彬士请也。　　

○癸卯。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○甲辰。谕军机大臣等、向来各该衙门报销银两黄册。俱钤用印信。以防抽换。本日据武忠额将修理黄新庄、半壁店、秋澜村、梁格庄、四处行宫。销算工料银两黄册呈览。并未钤印。殊与体制不符。著传谕武忠额、嗣后报销工程黄册。俱应照例钤用印信。以昭慎重。马兰镇事同一律。并谕令宝兴知之。　　

○四川总督戴三锡、七十生辰。赏御书扁额、福寿字、并珍玩文绮。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。闰五月。乙巳朔。谕内阁、回疆八城。自入版图以来。任土作贡。岁有常经。该回户踊跃输将。争先恐后。上年逆裔滋事。喀什噶尔等四城先后陷没。经朕命将出师。现俱克复。该逆裔逃窜卡外。不难立就诛戮。大功指日告竣。因念阿克苏、乌什、库车、喀喇沙尔、四城自军兴以来。各回户协同防守。各路大兵经临。壶浆载道。效顺输诚。殊堪嘉奖。至喀什噶尔、英吉沙尔、叶尔羌、和阗、各城从逆回众。现已悉就歼戮。其未经从逆者。天戈所指。献款争迎。具见忱悃。且被贼滋扰多时。田园庐舍。蹂躏殆尽。亦复深堪悯恤。著加恩将回疆八城应徵上年并本年粮石布匹贡赋等项。一概普予豁免。用示朕休养生息、加惠回疆之至意。　　

○又谕、上年张逆滋事。曾经降旨、将年班应行入觐之伯克等暂行停止。令于本年入觐。今大兵进剿。四城克复。回疆全就荡平。正在陆续凯撤。该伯克等尚有应备差务。著长龄、德英阿、即转行各城大臣。饬令本年应行入觐之回子伯克等仍著暂缓来京。俟明年照例入觐。以示体恤。　　

○谕军机大臣等、长龄等克复喀什噶尔。已经三月。朕无时不悬盼捦获逆首捷音。今既拏获奸细巴依莫特等。摉出逆匪潜通信字。究讯张逆现在木吉地方潜匿。该将军等派令安福等四人、带兵二千余名。出卡掩捕。惟恐兵力尚单。应再于杨芳、齐慎、二人内添派一人。其周志林所带官兵五百名前往接应。必须声势联络。期于前敌有济。杨芳现驻和阗。摉捕零匪。如能迅速调令出卡最妥。或一时不能调集。乌什草路。距喀什噶尔较近。即令齐慎前往会同安福等妥速办理。伊萨克拏获形迹可疑之布噜特巴依莫特等四名。究出张格尔遁匿踪迹。甚为可嘉。伊萨克著加恩先赏给白玉翎管一个。白玉搬指一个。大荷包一对。小荷包四个。以示奖励。总兵余步云、追捕和阗逸贼玉努斯。副将胡超、追捕喀什噶尔逸贼左霍尔。悉就捕诛。所办甚好。余步云著加恩赏给提督衔。胡超著加恩以总兵即行升用。所有连次打仗受伤阵亡官兵。著查明咨部照例分别恤赏。此时四城已经克复。从逆零匪。摉捕殆尽。逆酋穷蹙逃窜。指日就捦。未便仍留全师。久驻荒徼。虚糜军饷。喀什噶尔现有该将军参赞等在彼驻劄。叶尔羌办事大臣。著派达淩阿前往署理。巴哈布著署理帮办大臣。英吉沙尔领队大臣。著派苏清阿前往署理。和阗领队大臣。著派成玉前往署理。史善载暂令帮办。该三城祇宜酌留官兵镇抚。无须多兵驻守。著该将军等悉心筹画。或将省分较远之四川省原调续调官兵。酌撤数千名。及东三省官兵三千名内酌拨二千名。派令带兵大员。先行统带各回原营。其余官兵。应先撤若干。酌留若干。该将军相度情形。一面妥办。一面奏闻。不必俟奉到谕旨。再令起行。其善后事宜。亦应熟商妥筹。豫为办理。现准该将军等所奏。饬令恒敬速赴喀什噶尔帮同经理一切。方载豫昨已有旨补授陕西臬司。并令即赴新任。无庸再令帮办。又据奏、伊犁民遣一千五百名。除各处民人暨已赦遣犯。照凯撤征兵资送回籍外。未赦遣犯九百三十九名。悉予免罪释回。尚无不可。惟请将无家可归者。分拨口内各营入伍。断不可行。该将军等应即传旨免罪释回。咨送该原籍。一面行知各督抚妥为安插可也。将此由六百里加紧加快谕令知之。　　

○又谕、恒敬奏、遵旨查明那彦宝等进山剿办布噜特情形。并称听从张逆勾结之库图鲁克。业已捦获。护解大营。所办甚好。此次拏获库图鲁克之出力官兵。著即咨报长龄等查明奏请鼓励。再本日据长龄等奏调恒敬前往喀什噶尔帮办一切善后事宜。恒敬著即前往帮同办理。多贵著署理乌什办事大臣。庆廉作为帮办大臣。该大臣等惟当遵照节次谕旨。镇静防守。如布噜特等并无抢掠不法情事。不可带兵轻出卡伦。致累无辜。将此谕令知之。　　

</div>
    <div class="pagination">
<a href="清实录道光朝实录_page218.html">上一页</a><span>...</span><a href="清实录道光朝实录_page214.html">214</a><a href="清实录道光朝实录_page215.html">215</a><a href="清实录道光朝实录_page216.html">216</a><a href="清实录道光朝实录_page217.html">217</a><a href="清实录道光朝实录_page218.html">218</a><span class="current-page">219</span><a href="清实录道光朝实录_page220.html">220</a><a href="清实录道光朝实录_page221.html">221</a><a href="清实录道光朝实录_page222.html">222</a><a href="清实录道光朝实录_page223.html">223</a><a href="清实录道光朝实录_page224.html">224</a><span>...</span><a href="清实录道光朝实录_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
