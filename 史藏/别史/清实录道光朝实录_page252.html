<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 252 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 252 页/共 848 页</h1>
    <div class="content">
○乙酉。上诣绮春园问皇太后安。　　

○谕内阁、国家建立营伍。修明武备全在平时训练精熟。方能得用。惟承平日久。各省驻防绿营将弁。不免自耽安逸诸多废弛。各该管大员、果能竭力整顿随时认真操练。自能使营务日有起色。著通谕各将军都统、督抚提镇、于驻防绿旗将弁士卒。督率练习。务期一日有一日之功。一兵有一兵之用断不可任其委靡不振。无裨战守。经此次训敕之后。傥不騚惩恶习。实心振刷。以致兵力渐形软弱。经朕觉察。定将该管大员、无论现任历任。一并从重治罪。决不宽恕。该将军督抚等、身受重恩。其各加意策励。简练精严。以副朕整饬戎行。谆谆诰诫之至意。并著将此旨各录一通。实贴衙署。或教场。俾触目警心日久毋懈。　　

○又谕、上年回疆滋事。徵调各处官兵。据长龄、杨遇春等奏称、乌噜木齐驻防官兵。最形软弱。昨那彦成奏、回疆增设防兵摺内、亦称该处马队。弓马平常。技艺生疏。难期得力。总由该都统领队大臣等。平日因循废弛。昧良耽逸。不肯随时整顿所致。本应严加惩治。念其事属已往。非止一人一任。姑免查究。嗣后该都统务当督率领队。实心实力。就练操防。必期一兵有一兵之用。如仍前毫无起色。恐该都统等不能当此重咎也。并此外各城办事领队大臣。俱著一体督饬弁兵。勤加操演。悉成劲旅。俾平时可资捍卫。有事可以折冲。主为不负委任。不可因军务告竣。又形懈弛。傥有视为具文。仍前怠玩者。经朕查出。或因事显露。必将该管之员。无论现任历任。一并从重治罪。决不宽贷。著将此旨实贴衙署。或教场。俾知儆省。日久毋怠。将此通谕知之。　　

○以服阕阕布政使费丙章、为河南布政使。　　

○丙戌。旌表守正捐躯山西荣河县民孙任娃妻杨氏。　　

○丁亥。谕内阁、讷尔经额等奏、本年卫河水浅异常。五月间经琦善专差道员。虔祷漳神庙。旋即来源旺发。停积在后各帮船、全数督催出闸。神灵显佑。庶感实深。著礼部议加封号。并御书对联。发交该河东河道总督摹制。敬谨悬挂。以答神贶。　　

○谕军机大臣等、嵩孚等奏、查湖北已故荆门直隶州知州郎锦骏、任内短交正杂各款、及盘折仓谷折价。共银一万九千三百四十七两零。该故员之子郎汝琳。曾任良乡县知县。现在尚未到楚。已降旨令屠之申严饬该员迅速前赴湖北。交该督等提同经手丁书人等。质审究追。定拟具奏。该故员原籍。系山西代州。应将家产查封备抵。近年州县。亏空仓库钱粮。动辄盈千累万。迨至查封资产。该督抚等并不认真查抄。竟有资财少至数两省。实属草率从事。蹈官官相护之恶习。此案郎锦骏短交各款。至一万九千余两之多。自应核实惩办。著卢坤将该故员家产。严密查封备抵。毋得仍前玩视。致有寄顿隐匿之弊。将此谕令知之。　　

○戊子。加山东临清州漳河神通佑封号。颁御书对联曰。交流清浊通双派。挽粟东南济万艘。　　

○己丑。谕军机大臣等、杨国桢奏、接徐炘信称、四川查办青莲教匪。究出夥犯尹正、刘曰瑚、由西安取道。兆赴河南孟津。渡河北上。当即饬属于孟津下古镇地方拏获。讯明尹正、改名颍克明。刘曰瑚、改名游顺。均系四川华阳县人。曾拜青莲教犯杨守一为师。传习十参四报经语。因杨守一破案。该犯等与同教之方运红、一同外出躲避。因西安地方。川陕人多。恐被识破。改名潜赴河南。方运红因盘费不敷。并未同来。并据陕西差役齐称方运红、徐会先、已在陕省拏获等语。四川新都县民杨守一、因习教传徒。编造书词。惑众敛钱。业经该省拏获审办。其夥犯尹正等胆敢于破案后。由除西逃赴河南。恐该省有其党羽。或尚有同来匪徒。在彼潜匿。惑众传徒。谋为不法情事。著杨国桢严切根究夥党。悉行拏获。毋使一名漏网。并密饬南阳、河北、两镇总兵。不动声色。严密访查。毋得稍有骚扰。至豫省与安徽毗连。该省素有习教匪徒。此案夥党。或因查拏严紧。逃赴该省。希图煽惑。亦未可定。并著邓廷桢派委妥员、密加访察。毋任藉端骚扰。是为至要。再杨国桢奏片内。于方运红犯名。并不检点。殊属粗心。著传旨申饬。将此谕知杨国桢、并谕邓廷桢知之。　　

○庚寅。谕内阁、御史阿成等奏、内仓收米逾限。请饬遵照新定条款办理一摺。内仓收贮漕粮限红单到后十日完竣。兹据该御史奏称、本年头进南粮收仓。已逾正限五日。蒲保二进南。粮及白粮。不再逾限。嗣后内仓收米。著户部务照议定章程。不准稍逾限制。傥再有不遵者。该部堂官查明。如系该仓监督迟延。即行参处。如系该仓书吏花户勒掯延缓。即照例严惩。如旗丁交纳迟误。即将该押运官参处。毋稍徇纵。　　

○命奉天府府尹盛泰来京。以三品京堂候补。以江西按察使兴科、为奉天府府尹。两淮盐运使郑祖琛。为江西按察使。　　

○调喀密帮办大臣果勒铭阿、为乌噜木齐领队大臣。乌噜木齐领队大臣敦良、为哈密帮办大臣。　　

○辛卯。遣官祭火神庙。　　

○谕内阁、著于八月初七日。在正大光明殿举行凯旋筵宴。所有应行典礼。著各该衙门照例豫备。　　

○以翰林院编修池生春为陕西乡试正考官。内阁中书易长华为副考官。刑部右侍郎钟昌、为江南乡试正考官。翰林院编修黄爵滋、为副考官。　　

○壬辰。上诣绮春园问皇太后安。　　

○谕内阁、严烺奏请添拨防险银两一摺。豫省河工例拨银两。业经动用完竣该河督查明。本年黄河叠次长水。旧险新江镶修甚多。恳请循例添拨银两。以济工需。著照所请、准其于河南藩库添拨银三十万两。另款提存司库。如遇必须动用之项。即由该河督酌定银数。咨行提用。务当认真稽核力加撙节。毋任稍有虚糜。俟霜降安澜后统将先后拨过司库银两。及各工用银总数核明奏报。如有存余。仍拨还司库原款该部知道。　　

○又谕、英惠奏、查办军需报销完竣并例由节省银数一摺。乌噜木齐支拨军需项下共银二百四十万九千二百九十六两零内除实用实销之款。共银一百四万八千七百四两零。现已分别造册咨部核销外。其由口内派出官兵。按台。按城支领银粮等项。共用银八十四万九千六十二两零。据该都统移咨兰州报销总局。将出口官兵衔姓花名按起钞录。核明起止月日。是否符合。著俟查造到日。另行造册咨部。如核与定例浮多。概行删除。责成具领将弁。及滥应之各台粮员分赔。以昭核实。至怅粮口袋。并制办靿鞋。布匹。药料。等物。共用银十三万五千八百八十五两零。因连兴后。商民贩运货物。价值昂贵。著准其照依时价据实造报。其各粮台截留支用。及阿克苏军需局。实收起运粮石。据该都统饬令按照户部核准例销运脚。格外节省三成银五十五万八百七十八两零。以一成银归补实用不能实销各款。仍归入运脚项下造报。其余二成银。毋庸再行找发。俱著移咨兰州军需总局。查核办理并分案造册咨部核销。其续撤官兵。沿途供支一切著另行造册。咨送陕甘总督核明题销又另片奏因公支用。例难开销各款。共应赔银十七万七千九百二十九两零。著加恩准其于划出。节省一成银十八万三千六百二十六两零内支用尚有余□贝□贝□银两。著存贮州库充公并免其造册咨部。该部知道。　　

○又谕、英惠奏请将帮办军需之废员。恳恩释回等语。张文浩朱锡爵俱著不准释回。　　

○以吏部左侍郎凯音布、顺天府府尹何淩汉、监临顺天乡试。　　

○癸巳。以乌噜木齐承办军需粮运出力。赏知州海顺花翎。余升擢有差。　　

○户部议准、江西巡抚韩文绮疏报、新建、万载二县开垦田十四顷七十四亩有奇、照例升科从之。　　

○除江苏丹徒县坍荒民田二十一亩有奇额赋。　　

○甲午。以镶黄旗蒙古副都统松龄、署正白旗蒙古副都统。　　

○命御前侍卫都统威勇侯哈哴阿、管火器营事。　　

○乙未。谕内阁、博启图等奏、年满仓官。渎禀入选。请予惩处一摺。吉林管档主事。例不补用汉军人员。乌尔登额。系汉军仓官。期满自有升阶。乃牵缀例案叠次在该将军等前渎禀。殊属不合。乌尔登额著交部议处。　　

○丙申。上诣大高殿行礼。　　

○还宫。　　

○以经理库车军粮妥协赏四品伊什罕伯克阿布拉、花翎。七品伯克泰来巴海阿散伯尔第等、蓝翎。余升擢有差。　　

○以缉私出力。予江西试用县丞张昆祥、尽先补用。　　

○准江苏前任两广总督降补主事吴熊光、重赴鹿鸣宴。赏四品卿衔。　　

○展缓山东夏津县被雹灾民应徵新旧额赋。　　

○以孟秋时享太庙。自是日始。斋戒三日。　　

○丁酉。以直隶承办兵差出力。予知府王开云等议叙。　　

○戊戌。谕内阁、李鸿宾等奏、究出命案绞犯捏报留养审拟更正一摺。此案绞犯林一溃、捏供丁单。嘱令伊弟林亚正、贿求邻保捏结。朦准留养。迨经该县访拏。复行逃逸。致伊父林位任被差役催迫。欲图自尽。伊弟林亚正起意冒名顶认。该督等究出实情。仍照原拟定罪。审究甚属认真。余著刑部核议具奏。至前任归善。县知县张大凯、前此查报不实。事后旋即访闻检举。并经该员留缉家丁。随同该署县获犯审办。著加恩免其议处。　　

○福建台湾道刘重麟奏、台湾难治情形。非内地可比。全在地方文武。立心公正。执法严明。办理神速不以事大而存顾虑之私。不以事小而萌姑息之念。厅县为亲民之官。尤宜时出巡察。俾总董人等。平时无敢欺朦。遇事供其任使。即有奸匪窃伏。立时摘发。亦可使闻风敛迹。消患未萌。得旨、以上所论。岂止台湾。任州县者。若能如此急公。何患民事不理也。吁惟得人之难耳。又奏、各属如有初终易辙。委靡不振之员当禀商督抚。酌核查办。批、断不可稍存姑息之心。又批、所奏均悉。汝所论时政。皆属明切。务要行顾所言。诸凡归一实字。勉力为之以副简用。　　

○准广东前任江南水师游击陈书、重赴鹰扬宴。赏副将衔。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百三十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。秋。七月。己亥朔。享太庙。上亲诣行礼。　　

○幸圆明园。　　

○诣绮春园问皇太后安。　　

○谕军机大臣等、昨据步军统领衙门奏、拏获摇鼓卖药形迹可疑之周正历等、三起人犯共十六名。皆系黄州府黄安县人。讯据周正历等一起、供系五人合夥卖药治病。钟克奇等一起、供系十人合夥卖药。袁志见一起、系该犯与袁大庆、及吴姓、三人同来等语。该犯等十六名。均籍隶黄安县。于本年二月间先后来京。据供三起人犯。各不相识。而骗人之术。不约而同。且据周正历等五人在步军统领衙门初供系广西人。后经辨其语音。严加诘讯。始供籍隶湖北黄安。是其行踪诡秘。必有别情。现据该犯等供出里居亲属。著嵩孚、杨健、遴委妥干员弁。按照单开各犯亲属里居。查讯该犯等在籍有无习教为匪、及别项不法。负罪潜逃情事。此外有无在他处卖药治病之人。取具邻保切结。一面据实由驿覆奏。但不可稍步张皇。致滋扰累为要。将此谕令知之。　　

○又谕、昨据步军统领衙门奏、拏获形迹可疑之周正历等三起人犯。讯据周正历等供、于本年二月间。在籍同金得有、刘士元、钟泳盛、周正华等五人合夥。由河南光州杞县兰阳一路卖药。诳言看簪环即知病症。并据金得有供、伊于嘉庆十八年间。曾在河南光州固始商城等处卖药。即用此术骗人。钟克奇等供。系钟克奇为首。邀同钟光元、钟宗泰、钟宗幅、袁绍林、袁绍柯、袁绍意、袁绍汤、袁志康、钟直斌等九人合夥卖药。由河南汴梁卫辉一路来京。袁志见一起、系该犯与袁大庆、吴姓、三人一同来京。其二人已往别处卖药未回。不知去向。并据钟宗泰供、伊于嘉庆十七年间。在陕西商州山阳县中村。承领监生梅胜福资本。与伊戚姚盛烈、合夥开设布匹烧锅店铺。二十二年拆夥回楚。次年始改业卖药等语。河南陕西。前此皆据四川省咨缉青莲教内逸犯。此案周正历等同时外出。结夥由河南一带来京。行踪诡秘。焉知非负罪潜逃之犯。前此陕豫所获犯内。有无供称籍隶广西、曾经问明开释之犯。著杨国桢将该犯在豫省各处卖药治病情形。细加察访。有无煽惑情事。切实查明。并著徐炘将钟宗泰在山阳县中村地方承领监生梅胜福资本。与伊戚姚盛烈夥开店铺。有无其事。是否确知其人。各取切结。据实由驿覆奏。将此各谕令知之。　　

○命京营右翼总兵福泰、毋庸兼銮仪卫銮仪使。以乾清门侍卫联顺、为銮仪使。仍在乾清门侍卫上行走。　　

○庚子。谕内阁、我朝肇基东土。桥山弓剑。谟烈昭垂。自祖宗以来。祗修谒陵钜典。皇考仁宗睿皇帝临御二十五年。曾两次躬诣陪都。恭谒祖陵。朕寅承。统绪。已经八载。无日不以躬亲展谒为念。现在回疆大功庆成。虽于本年遣王恭代祗告。尚不足以申悃忱。特涓吉于明年八月十六日。恭奉皇太后安舆。自京启銮。由山海关一带。前赴盛京。恭谒三陵。所有一切典礼事宜。著各该衙门照例敬谨豫备。此次巡幸盛京。与每年展谒东陵西陵无异。各该地方官承办差务。总当仰体朕意。力从节省。屏绝繁文。所有桥梁道路。止须修垫平坦。以利遄行。其各处应修工程。均著照旧略为修葺。傥仍有前项踵事增华。致滋糜费虚文之事。朕必重惩不贷。至向来办理大差。往往以供应为名。藉端扰累。著概行禁止。将此通谕知之。　　

○又谕、前派李宗瀚恭送玉牒。前往盛京。现在李宗瀚已出试差。著改派穆彰阿前往。并著沿途查看各该处行宫桥梁道路。　　

○又谕、前因御史阿成等奏、内仓收米逾限。降旨令户部遵照议定章程办理。兹据户部查核此次该仓收米。尚无弊窦。嗣后著数饬该监督、务遵照议定章程。迅速验收。毋稍逾限。并严禁书役人等。无得勒掯延缓。如稍有弊端。立即参办。并著仓场衙门于给发红单时。务按新定条款。严催弁丁。将文册席片米样。一同投交。毋得前后参差延缓。致干参处。　　
</div>
    <div class="pagination">
<a href="清实录道光朝实录_page251.html">上一页</a><span>...</span><a href="清实录道光朝实录_page247.html">247</a><a href="清实录道光朝实录_page248.html">248</a><a href="清实录道光朝实录_page249.html">249</a><a href="清实录道光朝实录_page250.html">250</a><a href="清实录道光朝实录_page251.html">251</a><span class="current-page">252</span><a href="清实录道光朝实录_page253.html">253</a><a href="清实录道光朝实录_page254.html">254</a><a href="清实录道光朝实录_page255.html">255</a><a href="清实录道光朝实录_page256.html">256</a><a href="清实录道光朝实录_page257.html">257</a><span>...</span><a href="清实录道光朝实录_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
