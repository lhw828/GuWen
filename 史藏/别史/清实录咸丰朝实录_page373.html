<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 373 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 373 页/共 502 页</h1>
    <div class="content">
○谕军机大臣等、胜保奏、留兵防剿怀凤。并拔营南剿。赴滁受抚。请饬袁甲三等、专顾北路各摺片。所筹尚合机宜。定远、池河、该大臣均已派员带兵前往。其怀远偪近贼垒。酌留龙泽厚等督兵驻劄。游击唐玉辉等、堵剿凤阳之贼。胜保已拔队南征与翁同书会商攻复庐州。怀凤各军、仍由该大臣兼顾。袁甲三著专顾徐宿捻匪。以固北路藩篱。至李兆受投诚一事。果能献出滁城。于皖北军务有益。况现在浦口失守。群贼东趋。德兴阿军营、退守六合。情形甚为吃重。胜保此行、可谕令李兆受、乘此多事之秋。剿贼立功。必膺重赏。看其能否即献滁城。并为胜保前驱。诚心效顺。现在徐州窜匪。已入豫东二省。虽经团勇击退。而匪踪奔突靡常。实有防不胜防之患。胜保既责成徐广缙、调度怀凤军务。并仍自行兼顾。袁甲三专力埽除徐宿捻匪。毋烦南顾。更属得力。胜保与袁甲三虽各专责成。仍能统筹缓急。不分畛域。所谓师克在和。朕实有厚望焉。将此由六百里各谕令知之。　　

○又谕、张芾奏、皖南军情紧急、请饬调统兵大员、回防协剿一摺。福建贼匪、回窜江西。复由德兴东犯、皖南。浮梁之贼、亦屡图内犯。婺、祁、密迩贼氛。徽防万分吃重。该处专恃总兵江长贵一人调度。恐有顾此失彼之虞。总兵周天受久在皖南。情形熟悉。著胡兴仁即饬该总兵、统率所部兵勇。回徽防剿。惟闽省建郡。亦当攻剿吃紧之时。著即飞咨曾国藩、庆端、饬令李定太、饶廷选、迅速剿办。毋稍松懈。将此由六百里谕令知之。　　

○又谕、黄宗汉奏、新安县地方。因＜口英＞夷张贴伪示。练勇击伤夷兵。该夷辄攻入县城。经兵勇击退等语。夷人与练勇构衅。正可藉此激励民心俾该夷知所儆畏。断不可官为阻遏。署知县王寿仁、失守城池。著查明参奏。疏脱监犯、及伤亡兵勇。并著查明分别办理。另摺奏、大局已形决裂、办理尚无把握一摺。该大员嘱令绅士伍崇曜等、向该夷说合。据云非交现银一半。其余认利、分年扣完不能出城。是该夷占踞省城。藉此挟制。断非口舌所能争胜。现在桂良、花沙纳、已抵上海。俟与该夷会晤再定办法。此摺已钞寄桂良等阅看矣。至西江、北江、及灵山等处。不下二十余州县。土匪滋扰。著即督饬带兵各员、赶紧攻剿。内地安谧。庶可专办夷务。所需军饷。尤须设法筹办。毋使缺乏。以后办理情形。仍著随时驰奏。以慰廑念。将此由六百里密谕知之。　　

○又谕、扎拉芬泰奏、会议夷案、业有就绪一摺。此次俄夷使臣、行抵塔尔巴哈台会议情形。昨已据明谊详细陈奏。所许兴修房屋。令华商贴补。并以茶抵补各款。均尚妥协。已谕明谊即行照办。并令速立合同条约。以免另生枝节。兹据扎拉芬泰奏、所存夷货。须俟该城、传集夷商勘估再定抵茶价值等语。亦著照办。即可将此案迅速议结。至伊犁与该夷通商之处。亦应妥为弹压。勿令别滋事端。其余未尽事宜。并著该将军与明谊、妥协筹议。以靖边防。将此谕令知之。　　

○署闽浙总督庆端奏、援军克复福建浦城县城。报闻。　　

○以湖南绅民捐输军饷。永广浏阳县学额六名。湘阴、清泉、新甯、三县各五名。醴陵县四名。益阳、攸、祁阳、三县各三名。甯乡、巴陵、平江、衡阳、衡山、沅陵、辰溪、武陵、龙阳、九县各二名。湘乡、安化、茶陵、耒阳、邵阳、武冈、新化、溆浦、桃源、芷江、麻阳、保靖、龙山、会同、石门、慈利、永定、十七州县各一名。　　

○以克复安徽太湖县城。副都统多隆阿、总兵官鲍超、下部议叙。赏守备易德荣、王俊秀、花翎。余升擢加衔有差。予阵亡游击邹祥杰、都司胡镇南、守备唐克举、萧新胜、张朝武、李发益、黄星辉、李得胜、雷洪贵、千总吴延春、把总聂秀峰、外委陈国洪等、祭葬世职加等。马甲德贵等、赏恤如例。　　

○甲戌。谕军机大臣等、德兴阿浦口失利。收拾溃军。力扼六合。东路甚为吃重。本日据杨能格奏、亲赴邵伯。截留溃军。搬运粮台。虽贼踪未遽窜至扬城。而人心不免震动。恐其纷纷迁徙。必致土匪乘机窃发。自启乱萌。何桂清现赴苏州。会办夷务。著即派明干大员、驰赴扬州。会同藩司杨能格、督饬该府县在城弹压。使居民安堵。以靖内患。此时德兴阿、既未能分兵保护扬郡。和春又远在江南。何桂清于常镇一带。如有可拨之兵。即著酌拨赴扬。以资防守。并著邵灿、庚长、于河漕两标内。拨兵前往。协同守御。粮台银米。已移至邵伯。著杨能格加意防护。并赶紧制备军装火药器械等项。接济德兴阿军营。毋误要需。将此由六百里谕知何桂清、邵灿、庚长、并传谕江甯布政使杨能格知之。　　

○浙江巡抚胡兴仁奏请、浙省武闱乡试。展至明年二月举行。下部知之。　　

○乙亥。谕内阁、曹澍钟奏、藩库支绌情形、并交代久未结报等语。广西藩库。自咸丰三年奏销以后。历任藩司新旧交代。并未造册结报。虽因徵解各款。随拨军需。动用库款无多。但恐阅时既久。稽核愈难。著劳崇光督饬该藩司、将未经奏销各款。次第造册报部核办。如各州县有已徵未解。并浮冒开销。以及徵多报少等弊。即著从严参办。以免积压而慎钩稽。　　

○谕军机大臣等、前因浦口失利。东路危急。叠经谕令德兴阿等、严扼六合。力保仪扬。犹冀和春派往之援兵五千名。攻剿得力。重振军威。不意本日德兴阿奏报、江南官兵。竟至三次挫衄。仅余二三百名、管带渡江。马队溃败。六合孤危。览奏曷胜愤闷。据奏、请＜闲＞派和春张国梁一人、渡江援剿。此时金陵逆党。时图冲扑。正恐功败垂成。该大臣等。未必能分身北渡。已谕令再于南岸拨精兵二千。迅速赴援。并谕知胜保、翁同书、令提督德安、挑带官兵。前往六合协剿。本日复据何桂清奏、已调上海火轮船、入江助剿。并将浙江撤回之西安马队三百名。催赴江北。前派去吉林、及直隶提标马队共四百五十名。谅已赶到。著德兴阿、鞠殿华、一面催提各路援兵。一面将收集各兵。即交成明统带。会同温绍原、罗玉斌等、现有兵勇。并富明阿招回马队。实力堵剿。务期力保六合。以为仪扬屏蔽。若该县未能固守。则江北大局、不可收拾。清淮一路、均难安枕。该大臣等、虽抱病受伤。仍当勉力督率。不可稍形松劲。摺内所称南兵二千、接仗失利。是否和春等续派、马腾霄所带之兵。其最后添派孔朝彪所带之二千名。自应得力。即江浦存兵二千七八百名。既已全师而出。并入六合。亦著饬令协同攻剿。以厚兵力。昨经谕令保奏之武职大员。该大臣等如商定有人。即迅速具奏。一面先令统率各军。俟德安到营。会同督剿。毋误事机。将此由六百里谕令知之。　　

○又谕、昨据和春奏、探闻江北援兵溃败。复派兵勇二千名赴援。本日据德兴阿奏、六合贼势。万分猖獗。江南援军。与之接仗。三次退败。收集残兵。已由冯子材管带过江。六合孤城危急。请分派和春张国梁一人、渡江援救等语。现在德兴阿患病。鞠殿华受伤未愈。而贼焰方张。六合设有疏虞。则扬城亦属可虑。实于大局有关。和春、张国梁、围剿金陵。正当吃紧。自未能分身前往。惟浦营兵勇。悉已溃散。德兴阿等、几无一旅之师。亟应厚集援兵。方足以资堵御。现已谕胜保、饬令德安、统兵前往援应。所有江南派去援兵五千名。数不为少。何以一战即溃。此时收集残败。仅得二三百名。业已渡江南去。止有续派游击孔朝彪所带兵二千名。恐不敷援剿。著和春等、再于大营抽拨劲旅二千名。克日渡江。合成四千之数。派得力镇将、统带前往。以保六合。冀可重振军威。再据何桂清奏称、闻贼扑六合。已饬令上海商捐火轮船、入江助剿。当此危急之秋。得此可助水师之力。著该督即饬该船迅驶入江。并著和春等妥为调遣。以壮南北两岸声势。将此由六百里各谕令知之。　　

○又谕、德兴阿奏、官军溃败、六合危急、请速筹援救一摺。逆贼攻扑六合。德兴阿等接仗失利。江南两次派援兵勇。亦皆溃败。德兴阿等现已退保仪徵。设使六合再有挫失。则仪扬震动。大局可危。本日已谕令和春等、再行续拨精兵赴援。并谕何桂清、令上海商捐火轮船。入江助剿。惟贼势过于狓猖。而德兴阿病重。鞠殿华受伤未愈。兼恐调度一切。需人相助。因思德安一军。本由江南赴皖。该提督老成历练。堪资臂助。著胜保、翁同书、即令德安、统带劲旅。驰往六合救援。并助德兴阿等调度。毋稍迟缓。至李兆受献滁立功一节。并著胜保剀切晓谕。许以重赏。令其速即归正。使贼众自乱。亦足以挫其凶锋。将此由六百里谕令知之。　　

○补铸福建光泽、崇安、二县知县印信。从巡抚庆端请也。　　

○以筹办湖南军务出力。赏在籍郎中左宗棠、四品卿衔。　　

○以克复江西吉安府城。赏副将刘培元、总兵衔。道员赵焕联、按察使衔。并伊父母三品封典。游击彭定太、守备周惠堂、花翎。同知曾国荃等、升擢加衔有差。　　

○以剿办湖南澧州石门等处匪徒出力。赏知府吴经邦、花翎。余加衔升擢有差。　　

○以河南省城等处剿贼出力。复已革都司雍恰布职。并赏蓝翎。予阵亡协领德隆阿、祭葬世职。　　

○以临敌退避。革江南六合带兵护军统领穆克登额职。留营效力。　　

○予江南浦口六合阵亡副都统双城堡总管台斐音保、协领乌尔恭额、佐领都隆阿、永庆、忠额林栋、委参领特克什肯、德春、德兴额、格明阿、参将文哲珲、游击秦兆泰、匡国栋、守备马铭勋、王富来、孔泽、把总宋万春、祭葬世职。　　

○释遣戍军台已革河南河北镇总兵官崇安。发往河南军营差委。　　

○丙子。谕军机大臣等、前因胜保军营、需用马队。谕令袁甲三、于绥远城马队到营后。以二百名留于徐营。其余三百名。即饬赴胜保军营。本日据胜保奏、现在驻兵池河。适当逆匪北窜之冲。兵力实形单薄。请催前调马队马匹。速即前往等语。所有绥远城马队三百名。著袁甲三遵照前旨。即行如数拨往胜保军营听调。并带所拨马匹。一并催令迅速遄行。毋许延误。至袁甲三军营帮办之员。据胜保奏、傅振邦、史荣椿、均可胜任。已降旨令傅振邦、帮同袁甲三办理剿匪事宜矣。将此由六百里谕令知之。　　

○又谕、胜保奏、统筹南北大局、请豫筹堵剿一摺。所陈贼势军情。不为无见。此时南路情形。自以江浦等处为最重。该大臣所称、先复滁州。应援东路。然后并力庐郡。节节进兵。固系先其所急。但该大臣督师怀定之交。正以严扼捻逆句连之路。未必遂能亲往赴援。昨己谕知该大臣等、令提督德安、统兵前赴六合救援。并助德兴阿调度。即为应援东路之师。著胜保、翁同书、即遵前旨速为调拨。至潜太一路。昨据都兴阿等奏、已进克太湖。自可渐规舒桐。惟都兴阿与李续宾、马步各军。相为辅翼。势难抽撤一军。分路进剿。前谕官文酌分楚军数千。绕赴北路。至今未据覆奏。俟其覆奏到时。再当察看布置。捻匪之由徐宿北窜者。已经山东河南兵勇沿途截剿。回窜颍亳老巢。山东被陷之曹县、城武。均经克复。豫境亦无匪踪。所称请饬僧格林沁、拨兵驻劄大名曹州。已可无须。且此时夷务。尚未大定。天津防兵。亦难遽撤。该大臣既统皖北全军。惟当与翁同书、和衷协力。专意进剿。未可以兵单饷绌为词。坐令久稽时日。将此由六百里谕令知之。　　

○热河都统常清奏、热河道库款支绌。园内河道、可否暂缓兴修。得旨。现在杂款项下。究有若干。何以该道所详、暨汝所奏。均无数目。显系各分彼此。不以公务为重。著声明另奏来。候朕酌度。　　

○命江南徐州镇总兵官傅振邦、帮同太仆寺卿袁甲三、办理剿匪事宜。　　

○以堵剿安徽庐州贼匪不力。革副都统麟瑞职。仍留任。　　

○丁丑。以东陵虫王庙、叠著灵爽。命改为五神祠。颁御书扁额。曰吉云永护。　　

○谕军机大臣等、官文奏、调兵募勇、前赴徐宿助剿一摺据称、都兴阿、李续宾、马步各军。仍应由南路进攻潜舒。步步进偪。惟北路空处。现已派游击张万禄为头起。粮道唐训方为二起。共带兵勇四千二百名。前赴袁甲三军营助剿。并调普承尧等军、回九江候调等语。所筹均属周密。北路匪众。由丰沛扑扰东豫。复回蒙亳。贼势鸱张。尚未知窜扑何处。袁甲三兵力单薄。著官文饬令唐训方等、各统所部迅速前进。相机助剿。勿以调募需时。稍稽进发。至定远情形。亦极危忽。都兴阿等、或能即抵舒城。自可与胜保等、就近会商。并著官文咨令妥为筹办。至普承尧一军。如可由英霍赴援。更足以分贼势。并著斟酌调派。将此由六百里谕令知之。　　

○又谕、据胜保奏称、徐广缙现患中风、怀远一军、统率无人、请饬袁甲三赶紧前进、或派员帮办等语。已谕知瑛棨。饬令新授贵州按察使王庭兰、驰赴怀远。代徐广缙带兵剿匪。该员现在来京陛见。途中接到行知自可赶紧折回。其未到以前。著胜保即饬龙泽厚、暂行统率。实力攻剿。袁甲三自东豫捻匪回窜亳州后。即奏明移营前进。仍赴宿州当此怀凤剿匪吃紧之时。宿州相踞不远。自应力筹兼顾。未可牵缀一处。致令淮南淮北。声息不通。胜保昨奏、请饬李续宾、由英霍进兵。规取舒桐。本日据官文奏报、李续宾等军。未能分路抽拨。仍应由潜山舒桐。步步进偪。与胜保大军。南北夹击。至江西吉安。现已克复。拟调回两军。以刘腾鹤一军。扼劄九江。抵回李续宾旧部兵勇。以普承尧一军。派由英霍一带、进援定远。所筹均合机宜胜保将怀凤一带。布置妥协。督兵南下。自可与楚军会合。不虞兵力之单也。至前调楚军、赴援徐宿。本日据官文奏报、已派游击张万禄、带兵一千二百名。由襄入豫。派唐训方、带原部一千名。并派募二千名。作为二起。一并赴援淮北。惟此项兵勇。调到需时。袁甲三当就现有兵勇。力图埽荡。毋误事机。将此由六百里各谕令知之。　　

○又谕、前因九江郡城克复。李续宾等、即日移师东下。谕令王庆云等、将各该省应解湖北军饷。查明迅速筹办。本日复据官文奏、楚省分道东征各军。暨江西普承尧等水陆各军。并月拨曾国藩援闽之师。需饷甚钜。倍于往时。而各省协拨楚省之饷。解数寥寥。请饬协济等语。楚省需饷甚殷。虽不至如皖省之支绌。然以一省兼顾江皖等省。派出兵勇不少。则军食浩繁。断难独力支持。亟应速筹协济。著王庆云、恒福、曾望颜、仍遵前旨。将各该省每月协拨楚北饷银。源源接济。俾东下各军。毋致乏饷。以利遄行。将此由五百里各谕令知之。　　

○山东巡抚崇恩奏、出省督办土匪。剿抚兼施。得旨。土匪滋事。虽不比捻逆猖狂。然稍涉松劲。必致酿成巨患。除随时认真剿捕外。尤在各属妥办团练。选公正绅耆。素符乡望者以督之。自能弭患于未形。惟不可漫无稽考。官不过问。俾守望之义举。徒为劣绅肥囊之具。以抗粮殴差。聚而难散。其鱼肉乡曲。有甚于土匪更不可不防。著查看情形。妥为布置。能否一齐举行之处。勘明密奏。不准先播风声。致不法之辈。有所藉口。　　

○戊寅。谕军机大臣等、德兴阿等、自退保仪徵后。未据续有奏报。本日据杨能格奏、仪徵已于八月二十八日失守。扬郡万分危急。现在函商鞠殿华、前赴万福桥调度等语。当此贼势猖獗。德兴阿等、自应以力保扬州为要务。本日已谕知胡兴仁、将浙江调回之总兵周天培一军。饬令径赴扬州。藉资防剿。必须扬州得保无虞。乃可徐图克复仪徵等处。德兴阿等收集溃兵。现有若干。是否能成一军。亟应先行扼定险要。以为立脚之地。前经谕令和春、续拨官兵二千名。合之孔朝彪所带、共成四千名。赴援六合。本日复谕令胡兴仁、将甯国军营添募之勇二千名。一并派往六合攻剿。德兴阿等退保仪扬。不能兼顾六合。而该县城坚地险。团勇足恃。断不可听其失陷。此时各路援兵。能解六合之围。则挽回尚有可望。前调德安赴江北。原为协助德兴阿等调度起见。今相隔已远。已谕令德安径赴六合援剿矣。总兵毛三元、前在三＜氵义＞河驻劄。系属扬州下游。该员素称善战。谅此军尚无溃败情事。德兴阿自应调赴前敌。以遏凶锋。较之收集溃兵。当为得力。其粮台军火。既经杨能格奏称、分移里下河一带。著即添造军械。妥为保护。以资接济。将此由六百里加紧谕知德兴阿、鞠殿华、并传谕杨能格知之。　　

○又谕、胜保、翁同书奏、江北大局决裂、派兵驰赴天长扼剿、并以后路有警、胜保未能亲赴来安截击各等语。江北自浦口失守后。德兴阿等退保仪徵。本日叠据邵灿、庚长、杨能格等奏报、仪徵、天长、相继失守。扬州危急。胜保等谅已续经探悉。该大臣等、急须攻复庐州。仍应兼顾怀凤。于东路攻剿。自觉鞭长莫及。现既派马队驰赴天长。亦足以分贼势。惟此时六合一县。被围日久。温绍原素得民心。尚能婴城固守。但使此城得保无虞。则规复仪徵等处。尚易措手。所有胜保等派出之莫尔赓阿马队。著即饬令迅速统带启程。前往六合援剿。前因德兴阿病重。鞠殿华受伤。谕令传知德安、带兵前赴浦口。帮同德兴阿等、调度一切。此时德兴阿等、远驻仪徵。未能与之会合。德安著即带兵迅速前赴六合。会同莫尔赓阿所带马队。力解城围。总须于有贼之处。认真击剿。毋许观望不前。致滋贻误。胜保另片奏、袁甲三奏报丰县收复日期。与该大臣所闻不符。丰县贼匪。据袁甲三奏称、因闻官兵大至。弃城逃遁。于初十日将县城收复。既据胜保奏、收复日期不符。已谕令袁甲三明白覆奏矣。值此时事多艰。该大臣等共办一事。惟应和衷共济。以期稍舒朕忧。不得以小嫌细故。动辄争执。致误紧要机宜。将此由六百里谕令知之。　　

○又谕、前因浦口大营失陷。南岸援兵先后溃败。当经谕令和春、添派官兵二千名。连前派孔朝彪所带官兵、合成四千名。前往救援。本日据该大臣奏、江北危迫情形。未见续派援兵。自系尚未接奉前旨。现在天长、仪徵、相继失守。江北各属。已有剿不胜剿之势。德兴阿、鞠殿华、现拟扼劄万福桥。祇能力顾扬州。势不能再援六合。而六合坚城中峙。经温绍原等激励练勇。保守数年。一旦有失。则民心愈怯。贼匪益无忌惮。本日复据胡兴仁奏称、甯国军营。现募勇二千名。咨明郑魁士、选派将弁。带赴六合。并由浙江筹拨饷银一万两解往等语。郑魁士能否亲往。此项新募之勇。能否得力。均未可定。必须有官兵为之领率。始能有济。著和春仍遵前旨。速拨官兵二千名。协同此项勇丁、径赴六合。务使危城得保。然后可徐图进剿。此时惟有上保六合。下顾扬州。为要紧关键。浙江调回之周天培一军。已谕知胡兴仁、饬令径赴扬州。随同德兴阿等进剿。以为图复仪徵之计。该大臣即饬知郑魁士、无论是否亲往。总以速援六合为要。至江北失事以后。金陵贼援益众。虽屡经击退。仍当实力堵剿。不可稍存大意。将此由六百里加紧谕令知之。　　

○又谕、本日据邵灿、庚长奏、清淮防剿吃重、军饷支绌、请饬东省迅速拨兵助饷各一摺。临淮之贼。既思下窜。浦营失陷后。六合被围。天长仪徵、相继失守。该处距蒋坝高宝甚近。防不胜防。邵灿派副将鹤龄等、带兵择要设防。扼守淮安旧城。并庚长所筹团练劝捐等事。布置均尚周妥。清淮为北路咽喉。关系至重。亟须以重兵堵剿。方免震动全局。山东自捻匪窜回老巢后。余匪业已肃清。且距清江较近。著崇恩迅拨精兵一二千名。派得力将弁管带、驰赴清江。交邵灿等酌量调遣。以固北路藩篱。毋稍延缓。至清江军饷。万分支绌。添兵必须筹饷。并著崇恩迅速拨银五六万两。委员解赴清江。以济要需。将此由六百里各谕令知之。　　

○又谕、胡兴仁奏、飞调援浙兵勇、赴六合助剿一摺。援浙之周天培一军。据称、业由该抚咨催、由福建驰赴六合助剿。惟由建阳折回。道路较远。恐其缓不济急。现在天长仪徵、亦相继失陷。扬州万分危急。该处为北路屏蔽。并无重兵扼守。著胡兴仁即飞咨周天培、带领兵勇。径赴扬州助剿。先将郡城保护。然后再图攻复仪徵。至所称邓绍良、郑魁士、招募生力勇二千名。前赴六合。因恐新募之勇。未经战阵。本日已谕知和春、令其添派官兵同往。郑魁士能否亲往。并谕和春酌办。如能将甯营旧勇调赴。而以新勇留于甯营。尤能得力。即著咨商邓绍良等、妥速办理。其由浙省筹银一万两之处。并著该抚迅速解往。交郑魁士给发。以资接济。周天培兵勇口粮。到扬后恐有不继。并著该抚宽为筹备。携带前往。毋令缺乏。将此由六百里谕令知之。　　

○内务府奏、现在库款支绌。地安门楼房工程。可否令欠交关税之郎中文勋等认修。得旨。著派全庆、肃顺、迅速详勘具奏。所估钱粮。未免过多。断不准为欠员捐少报多、冀图多免成数地步。　　

○直隶总督庆祺奏、永定河秋汛安澜。报闻。　　

○以办理江南宝应等处团练出力。赏同知刘瑜花翎。　　

○予江南江甯阵亡千总郭俊秀、把总胡光启、祭葬世职。　　

○予安徽东流阵亡千总王永发、张占元、欧阳春、把总邓春廷、外委郭仁风、瞿文德、邓义和、李良才、祭葬世职。　　

○己卯。谕军机大臣等、前因桂良等奏、会商夷务大概办法。并何桂清奏、免税开禁、均于夷酋无涉等语。已于各摺片内严切批示。并谕知何桂清当力持定见。即或稍为变通。亦须将窒碍之处、详细陈明。不可自出己见。桂良等接奉批谕。自当确遵初定办法。乃本日据惠亲王等、呈递桂良等所致信函。竟云免税无裨大局。弛禁之说。亦属无裨。其驻京一节、已有端倪。入江一节、颇难挽回。惟有不准其将内地货物。即在内地贩运。该夷无利可图。其念可息等语。朕披览之下。深为诧异。何桂清以关税接济军饷为虑。虽属可原。然业经接奉寄谕朱批。谆谆告诫。已不应再有异议。况桂良等奉命而出。宜如何恪遵谕旨。力筹办法。乃尚未与夷酋会晤。意已游移。是何意见。且免税即有窒碍。亦应条分缕晰。详细陈明请旨。何得遽改办法。况既准其入江。安能禁其将内地货物、在内地贩运。桂良等前在天津。滥允该夷要求。至有今日补救之事。若再苟且了事。不为一劳永逸之计。日后夷患叠起。即将桂良等从重治罪。于国事何补。至免税一节。据云夷商所乐。而夷酋并不知感。既有益于夷商。岂有夷酋不乐之理。此次在天津请户部堂官、前往上海议定税则。岂非夷酋之意。况此时欲收华商之税。原以补偿所免夷税。若如桂良等所拟办法。又何必规此小利。而冒不韪之名。后患仍属无穷。彼时悔之无及。著桂良等再行悉心妥筹。如欲另议办法。能否一劳永逸。日后保无夷患。苟非确有把握。朕亦断难俯允。仍当恪遵原议。并细绎叠次批示。祇可稍为变通。不可更改大局。并不准如前在天津、擅自应许。仅以从重治罪四字。为塞责地步。懔之。将此由六百里谕知桂良、花沙纳、何桂清、并传谕明善、段承实知之。　　

○添设黑龙江马甲一千名。从署河南巡抚瑛棨请也。　　

○拨山海关税银一万五千两。充直隶防兵经费。　　

○庚辰。谕内阁、前因天津修筑炮台。经钦差大臣僧格林沁等、饬令顺天直隶各州县、采办树株。以供桩栅各用。兹据御史孟传金奏、各属采办树株。骚扰过甚。并有偪勒科派、穵掘坟墓、倾圯房屋诸弊。炮台之设。本以卫民。若如该御史所奏、官吏藉端生事。因公济私。转以病民。殊失绥靖闾阎之道。著僧格林沁、庆祺等、严行查察。如有委员、及文武员弁。借采办为名。刁难抑勒。扰累地方者。即著从严参办。其民闲呈控有案者。即为理直。毋得徇隐属员。致妨民业。　　

○谕军机大臣等、德兴阿奏、收集溃兵、移劄五台山一摺。天长仪徵、相继失陷。此时维持北路大局。自以力保扬城为要。现在收集溃散兵勇三千余名。暂令休息。俟扬城一带、布置定妥。仍当激励兵勇。恢复仪徵等县。为进取之计。不得株守扬州。致逆贼知我虚怯。更肆鸱张。六合孤城被困。虽温绍原素得民心。暂堪固守。若日久无援。亦恐力竭失陷。本日据德兴阿奏、和春调回此项援师。有六千余名之多。著即飞咨和春、知照周天培等带兵各员。分半救援六合。分半驰赴扬州。协同德兴阿攻剿。两处兼顾。不致疏虞。将此由六百里谕令知之。　　

○又谕、翁同书奏、募兵不能得力、请饬直隶省挑选精兵一千名、赴皖听调等语。现在皖省南北两路。贼捻俱炽。自应汰除疲兵。添益劲旅。以资攻剿。惟山东曹单等处。甫经解围。而土匪蜂起。尚烦兵力埽荡。昨因清淮告警。命调山东兵一二千名。前赴江苏。尚未知能否如数拨往。直隶与山东交界地方。亦须防范。所有正定、大名、镇标各兵。断不能远赴皖省。转致北地空虚。前据官文奏、李续宾等军、仍由潜山舒桐、步步进偪。当可与胜保大军会合。又江西吉安。业已克复。普承尧一军。亦由英霍一带、进援定远。皖省得此两路官兵。当可分投剿办。此外各路。现俱无兵可拨。至所请饬催山东省地丁银两、及山陕月拨饷银。已谕知各该抚赶紧筹解矣。将此由六百里谕令知之。　　

○又谕、据翁同书奏、寇氛日偪、饷需不继、请饬催军饷等语。现在安徽、南路贼势狓猖。北路捻匪充斥。分兵防堵。筹饷维艰。自系实在情形。著崇恩速将部拨地丁银五万。如数赶解。并著恒福、曾望颜、仍按月筹拨银二万两。解至翁同书军营。以济要需。毋稍迟误。将此由五百里各谕令知之。　　

○又谕、曾国藩奏、请饬四川协解饷银等语。曾国藩援闽之师。驻劄江西弋阳。攻克安仁。兵勇云集。除湖南、湖北、江西、每月各协济饷银外。尚不敷银二万余两。现拟由泸溪入云际关。进剿延邵。该省饷项支绌。无款可筹。著王庆云按月协解饷银二万两。由蜀江运至湖北。转解该侍郎军营。江西全省肃清。数月后如可就近筹济。即可毋庸续解。将此由六百里各谕令知之。　　

○又谕、前调赴通州驻劄之察哈尔官兵。经僧格林沁挑留一千名。其余一千名。同屯驻南苑之察哈尔兵一千。撤回归伍。著庆昀仍将此项。撤回兵二千名。备齐军械马匹。驻劄张家口外。听候调遣。将此谕令知之。　　
</div>
    <div class="pagination">
<a href="清实录咸丰朝实录_page372.html">上一页</a><span>...</span><a href="清实录咸丰朝实录_page368.html">368</a><a href="清实录咸丰朝实录_page369.html">369</a><a href="清实录咸丰朝实录_page370.html">370</a><a href="清实录咸丰朝实录_page371.html">371</a><a href="清实录咸丰朝实录_page372.html">372</a><span class="current-page">373</span><a href="清实录咸丰朝实录_page374.html">374</a><a href="清实录咸丰朝实录_page375.html">375</a><a href="清实录咸丰朝实录_page376.html">376</a><a href="清实录咸丰朝实录_page377.html">377</a><a href="清实录咸丰朝实录_page378.html">378</a><span>...</span><a href="清实录咸丰朝实录_page374.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
