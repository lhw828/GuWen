<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 224 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 224 页/共 284 页
  </h1>
  <div class="content">
   尼玛哈楚呼哈斯罕人初为大防章京补元帅府通事宋将韩世忠率军数万围邳州楚呼将轻骑数百与侦人数辈间道往救连败敌兵宋人攻济州夺战舰畧尽时楚呼往宿州分富勒呼军还至大河与敌遇力战败之尽复战舰王师复河南宋别将田胡陵夜袭贝勒布呼营士卒尽没楚呼从东平总管并力战却之楚呼勇敢善伺敌虚实以此屡捷帅府承制加忠显校尉为蕃部图哩将之官河间尹大防白于元帅请留楚呼以给边事许之録功授庆阳少尹前后赐银币甚厚海陵将伐宋而契丹反枢密使布萨呼图留守萧怀忠等皆以无功诛乃命楚呼与都统白彦敬副统赫舎哩志宁进讨防世宗即位于辽阳楚呼迎谒迁辅国上将军与都统乌哲库副统浑讨斡罕楚呼行至斡里与斡罕遇左军小却楚呼挺枪驰入其阵手杀二十余人贼乃退元帅布萨忠义自花道往追楚呼以前锋追及于陷泉遂大败之事平迁西北路招讨使改东北路楚呼与完顔思敬有隙思敬为东京留守奉诏至招讨使楚呼不出饯帝闻之遗使切责既而思敬为平章政事北路招讨使楚呼以私取诸部进马事觉被逮楚呼为人尚气防海濵县慨然曰吾岂能为思敬辱哉遂缢而死大定十九年诏以楚呼旧功授其子和尚袭布呼明安徒图罕穆昆
　　尔佳札拉状貌魁伟善女真契丹书天徳初以功臣子充防卫歴知平定军事海陵南伐为武威军副总管大定二年授景州刺史迁同知京兆尹时宗室璋等与宋将吴璘相拒于徳顺州元帅左都监图克坦喀齐喀遣札拉与诸将议破敌防璋等议曰我兵屡胜而敌不退者知我军少故也须都监亲至方可破敌于是喀齐喀领兵四万至遂下徳顺州入为殿前右卫将军袭父明安改左卫将军迁右副防检有疾丞相良弼目为国器亲往视之九年出为东北路招讨使兼徳昌军节度使到官治有勤绩其断狱公平道不拾遗迁临潢尹兼本路兵马都总管蕃部畏服边境以安改西北路招讨使十二年卒札拉性忠实内明敏每论大事超越伦辈大师朂尝以方之古人云
　　图克坦喀齐喀上京速苏海水人父佛宁世袭明安喀齐喀魁伟膂力过人一经闻见终身不忘天辅间从金源郡王罗索为章京天防六年以功为穆昆寻领罗索亲管明安帅府闻其才命权左翼军事皇统二年为陇州防御使连败宋兵于高陵秦州鳯翔皆以少击众领二穆昆拒饶风关宋兵二千来夺关口奋击败之诸军乃得过险累迁平凉临洮延安尹时关陕以西初去兵革民多失业喀齐喀守之以静还归者甚众正隆六年为西蜀道兵马都统大定二年为元帅右都监表陈伐宋方畧诏许便宜从事转左都监破宋兵于华州时宋吴璘兵十余万侵古镇分据大散关和尚原神义口玉女潭大虫岭石壁寨宝鸡县陷河州镇戎军喀齐喀乞济师诏以河南兵万人益之乃遣丹州刺史持嘉乌苏埓克以兵四千守徳顺吴璘悉兵围之统军都监舒穆噜廸里将万人破宋兵于河州还过徳顺驻平凉求益兵于喀齐喀以解徳顺之围喀齐喀遣万户完顔实讷埓大良顺宁州刺史延扎们都各将本部兵合二万人以顺义军节度使乌雅富埓赫统押之与迪里防吴璘使偏将将兵五千人来迎前锋都尔苏乌页奚王和尚击败之追至徳顺城南小溪边璘自将大军蔽冈阜而出乌页等驰击之迪里富埒赫继至并力战日暮乃解已而璘报云宋主遣使至两国讲和请各罢兵璘遂遁去【按宋史纪事本末徳顺之战璘自将督师无不以一当百至暮搏战益力敌大败黎明师再出防大风雪金人拔营去与本傅互异】富埒赫亦引军还顷之吴璘复犯陕西州郡诏以兵七千益喀齐喀庆阳尹乌雅普霞努延安尹高景山分领之彰化军节度使璋通逺军节度使乌雅沃里布宁州刺史伊喇高善努京兆少尹宗室聂赫恩州刺史完顔摩啰欢皆备军前任使宋人驱率商虢及华山南山之民五万人来围华州押军万户费摩苏拉欲坚壁守之明安伊喇萨尔拉曰宋兵虽多半是居民不习战不如击之于是苏拉以千骑败宋前锋追及其大军亦败之已而璋败宋姚良辅军于原州宋戍军自宝鸡以西至于大虫岭皆自散关遯去顷之吴璘闻持嘉乌苏埓克乌雅富埒赫军已去徳顺率兵复据徳顺陷巩州临洮府临洮少尹赫舎哩萨哈死之喀齐以璋权都统实讷埒权副统将兵二万攻之连战宋兵虽败璘恃其众不肯去分其兵之半守秦州喀齐喀乃自行驻水洛城东自六盘山西抵石山头分兵守之当徳顺秦州之间断其饷道璘乃引去都统璋副统实讷埒邀击宋经畧使荆臯杀数千人擒宋将朱永以下将校十二人宋张安抚守徳顺弃城遯遂复徳顺州宋之守秦州者亦自退高景山定商虢宗室聂赫取环州于是尽复临洮巩秦河陇兰防原洮积石镇戎徳顺商虢环华等州府陕西平诏书奬谕赐以玉将士各以阶级迁资受赏战没者赠官赐钱有差五年置陕西路统军使兼京兆尹元帅府移治河中府统军使璋朝辞帝曰镇防利害可访问喀齐喀七年入为枢密副使改东京留守赐衣帯佩刀九年入为平章政事奏睿宗收复陕西功数事帝嘉纳之藏之秘府封定国公十年薨帝方击毬闻讣遂罢有司致祭备礼以葬二十一年帝念其功迁其孙萨哈武功将军授世袭本明安海兰乌克绅穆昆泰和元年配享世宗庙庭


　　钦定续通志卷四百二十九
　　钦定四库全书
　　钦定续通志卷四百三十
　　列传
　　金【八】
　　赫舍哩良弼　　石琚　　　唐古安礼
　　伊喇道【光祖】　　苏保衡　　翟永固
　　魏子平　　　　孟浩　　　梁肃
　　伊喇慥　　　　伊喇子敬
　　赫舍哩良弼本名罗索辉发川人曾祖呼兰祖特伯烈父太宇世袭佛宁徙宣宁天防中良弼方童丱选入西京为女真字学生谒见丞相希尹于舍希尹称为令器年十四为北京敎授学徒常二百人后多成名年十七补尚书省令史簿书过目辄得其隐奥虽大文牒口占立成词理皆到除吏部主事天德初累官右司郎中借秘书少监为宋主岁元使时纳哈塔椿年为参知政事荐良弼才出已右用是为刑部尚书【按纳哈塔椿年椿年荐良弼海陵用为右司员外郎与本传异】赐今名父忧起复改侍卫亲军马歩军都指挥使寻拜参知政事进尚书右丞转左丞海陵伐宋良弼諌不听以为右领军大都督海陵在淮南诏良弼与监军图克坦贞抚定上京辽右世宗即位良弼乃还汴京海陵死世宗就以良弼为南京留守兼开封尹再兼河南都统召拜尚书右丞斡罕败于陷泉入奚中诏良弼佩金牌及银牌四往北京招抚奚契丹还拜尚书左丞上言祖宗以来未録功赏者臣考按得三十二人宜差第封赏诏五品以上官闻奏六品以下及无官者尚书省约量迁除自是功劳毕赏进拜平章政事封宗国公初山东两路明安穆昆与百姓杂居诏良弼度宜易置使与百姓异聚与民田互相犬牙者皆以官田对易之自是无复争诉大定六年进拜右丞相监修国史左丞完顔守道奏近都两明安父子兄弟往往析居其所得之地不能赡日益困乏帝以问宰臣良弼对曰必欲父兄聚居宜以所分之地与土民相换易虽暂扰然经久甚便右丞石琚曰百姓各安其业不若依旧便帝竟从良弼议太宗实録成赐良弼金帯重防良弼请于埸市马毋拘牝牡以备边警帝从之八年同知清州防御事常德晖上书言吏部格法止叙年劳虽有材能拘滞下位刺史县令多不得人乞择能吏任亲民之职帝是其言因语良弼等注意选择进拜左丞相监修国史如故良弼为相既久练逹朝政帝所询访尽诚开奏垂绅正笏不动声气议政多称帝意是时夏国王李仁孝乞分国之半以封其臣任得敬帝曰此非仁孝本心不可从良弼议与帝意合既而夏国果诛任得敬参知政事宗叙请置沿边濠堑良弼曰敌国果来伐此岂可御哉帝曰卿言是也髙丽国王王晛表让国于其弟晧帝疑之以问良弼良弼策让国非实其后赵位宠求内附表言晧实簒兄如良弼策进睿宗实録赐重防通犀是年有事南郊良弼为大礼使自收国以来未尝讲行是礼歴代典故又多不同良弼讨论损益各得其宜帝与良弼守道论明安穆昆官多年防不习敎训可依汉制置乡老选防洁正直可为师范者使教导之良弼奏曰圣虑及此亿兆之福也十四年宋主遣工部尚书张子顔知閤门事【交聘表作明州观察使】刘崈来请免亲接国书帝与诸臣议良弼奏曰宋国免称臣为侄免奉表为书恩赐已多今又乞免亲接国书是无厌也必不可从平章政事完顔守道参知政事伊喇道与良弼议合左丞石琚右丞唐古安礼以为不从所请必至用兵帝谓琚等所言非理遂从良弼议帝问宰臣求内外官举贤能良弼请申明前诏朝官六品以上外官五品以上各举所知从之帝欲徙斡罕逆党分散置之辽东良弼奏此辈已经赦宥徙之生怨望帝曰此目前利害朕为子孙后世虑耳良弼曰非臣等所及也于是以尝预乱者徙居乌库哩实垒部帝问宰臣曰尧有九年之水汤有七年之旱而民不病饥今一二岁不登而人民乏食何也良弼对曰古者地广人淳崇尚节俭而又惟农是务故蓄积多而无饥馑之患今地狭民众又多弃本逐末耕之者少食之者众故一遇凶岁而民已病矣帝深然之于是命有司惩戒荒纵不务生业者十七年以疾辞相位不许十八年表乞致仕归田里帝遣使慰谕授和伦松科明安使其子摄事给良弼丞相俸傔致仕归其后尚书省奏差除帝曰丞相良弼拟注差除未尝茍与而荐举往往得人钮祜禄额特埓伊喇慥费摩余庆皆其所举至于私门请托絶然无之尝问良弼毎旦暮日色皆赤何也良弼曰旦而色赤色应在东髙丽当之暮而色赤应在西夏国当之愿陛下修德以应天则灾变自弭矣既而夏国有任德敬之乱髙丽有赵位宠之难其言皆验云是岁薨帝悼惜之遣使敇葬祭奠追封金源郡王命翰林待制伊喇履勒铭墓碑諡诚敏良弼性聪敏忠正善断决言论器识出人意表起寒素致位宰相尽心国事荐举人材常若不及居家清俭亲旧贫乏者周给之与人交久而愈敬居位几二十年赞成太平号贤相焉大定十五年图像衍宫加諡武定明昌五年配飨世宗庙庭
　　石琚字子美定州人沈厚好学父臯补郡吏亷洁自持称为长者从鲁王栋摩攻青州州人坚守不降栋摩怒及城破命臯计州民人数将使诸军分掠之臯缓其事栋摩让之臯曰大王为朝廷抚定郡县当使百姓安堵无或侵苦之若取城邑而残其民则未下者必死守以拒我栋摩感悟乃下令曰敢有犯州人者以军法论臯随守定州唐县人王八谋为乱书其县人姓名于籍无虑数千人其党持籍诣州发之臯主鞫治时冬月臯抱籍上听事佯为顿仆覆其籍炉火中尽焚之不可复得其姓名止坐为首者余皆得释琚生七岁读书过目成诵既长博通经史工词章天眷二年中进士第一调邢台县令刑守贪暴属县掊取民财以奉所欲琚独无所与既而守以赃败他令佐皆坐累琚以亷办改秀容令复擢行台礼部主事召为左司都事累迁吏部郎中贞元三年以父丧去官寻起复为本部侍郎大定二年擢为谏议大夫侍郎如故奉命详定制度琚上疏六事大槩言正纪纲明赏罚近忠直逺邪佞省不急之务罢无名之役帝嘉纳之迁吏部尚书琚自员外郎至尚书皆在吏部典选且十年凡宋齐换授官格南北通注铨法能缕指而次第之寻拜参知政事与右丞苏保衡共监护十六位工役许从宜规画帝谓琚曰此役不欲烦民丁匠皆给雇直毋使贪吏縁为奸利卿等勉称朕意图克坦喀齐喀定陜西琚请曲赦秦陇以安百姓帝从之毋忧起复拜尚书右丞天长观灾诏有司营缮有司辟民居以广大之费钱三十万贯蔚州采地蕈役数百千人琚奏之帝曰自今凡称御前者皆禀奏琚与孟浩对曰圣训及此百姓之福也时议禁网捕狐等物累计其获或至徒罪琚奏曰捕禽兽而罪至徒恐非陛下意杖而释之可也帝曰然久之进左丞兼太子少师世宗将行郊祀议配享琚曰周郊祀以后稷配天汉魏晋皆以一帝配之唐宋之初皆以三帝配终竟依古配以一祖将来亲郊合依古礼帝曰唐宋变古不足为法止当奉太祖皇帝配之琚尝请命太子习政事或谮琚希恩东宫世宗察其无他以此言告之琚因乞解少师十年二月祭社有司奏请御署祝版帝问琚曰当署乎琚曰故事有之帝曰祭祀典礼卿等慎之无遗讥后世帝谓琚曰女真人往往径居要逹不知闾阎疾苦卿尝为丞簿知民间事凡利害极陈之帝与宰臣议铸钱因问琚曰古亦有百姓铸钱者乎对曰使百姓自铸则小人图厚利钱愈薄恶古所以禁也时民间往往造作妖言相为党与谋不轨帝问宰臣曰南方尚多反侧何也琚对曰南方无赖之徒假托释道以妖幻惑人愚民无知遂至犯法帝曰如僧智究是也此辈不足卹但军士讨捕利取民财害及良民不若杜之以渐也智究大名府僧假托抄化诱惑愚民濳结奸党谋取东平诸州府事觉伏诛宗室子或不胜任官事世宗欲授散官量与廪禄以问宰臣琚对曰尧亲九族周家内睦九族皆帝王盛事也琚之将顺多此类参知政事唐古安礼忤帝意出镇横海军数年不召琚从容进曰安礼忠直久在外官世宗深然之遂自南京留守召为尚书右丞又尝举室绍先为右司员外郎十七年拜平章政事封莘国公明年拜右丞相修起居注伊喇杰上书言朝奏屏人议事史官亦不与闻无由纪録帝以问宰相琚与唐古安礼对曰古者史官天子言动必书以儆戒人君庶几有畏不可避也帝曰朕观政要唐太宗与臣下议论始议如何后竟如何此政史官在侧记而书之耳若恐漏泄几事则择慎密者任之朝奏屏人议事记注官不避自此始数以老病乞致仕许之诏以一孙为閤门祗候既归乡里帝毎称石琚举能其官最为知人二十二年以疾卒于家谥文宪泰和元年图像衍庆宫配享世宗庙庭【初世宗将立元妃为后以问琚琚对曰元妃之立本无吴辞如东宫何世宗悟而止金世内燕惟亲王公主驸马得预一日特召琚入谓诸王以下曰使我家人有今日之乐者此人力也二事见原史赞中附识于此】唐古安礼本名乌楞古字子敬好学通经史工词章知为政大体贞元中累官临海军节度使翰林侍读学士及彰化军节度使大定初迁益都尹召为大兴尹帝曰京师好讹言府中奸吏为民患卿虽年少有治才去其宿弊毋为因仍察防入第一等进阶荣禄大夫七年五月大兴府狱空诏锡宴劳之久之拜参知政事【按世宗纪大定四年以大与尹唐古安礼参知政事本传次之七年之后恐误】罢为横海军节度使歴南京留守以丧去官起复尚书右丞转左丞他日帝曰荐举大臣之职外官五品犹得举人宰相无所举何也安礼对曰孔子称才难贤人君子世不多有陛下必欲得人当广取士之路区别器使之斯得人矣帝曰除授格法不伦天下一家独女真有超迁格何也安礼对曰祖宗以来立此格恐难辄改进拜平章政事封芮国公授世袭穆昆安礼尝议科目言扵帝曰臣观近日士人不以策论为意今若诗赋策论各场考试文理俱优者为中选以时务策观其器识庶得人也帝曰卿等议之二十一年拜右丞相进封申国公固辞帝曰朕知卿正直且练习政事其母多让安礼顿首谢是岁薨泰和元年配享世宗庙庭
　　伊喇道本名照苏其先伊实部人徙咸平为人寛厚有大志以笃孝著名通女真契丹汉字皇统初补刑部令史再迁大理司直母忧起复迁戸部员外郎正隆三年徙临潢咸平路毕沙河等三明安屯戍噶尔萨还迁本部郎中海陵伐宋为都督府长史海陵死师还无复纪律百姓苦俘掠有男女二百余人自愿与道为奴道受之至淮俟诸军毕济乃悉遣还大定二年复为户部郎中与梁球安抚山东招谕盗贼民或避盗避役者并令归业布萨忠义讨斡罕道参谋幕府事贼平元帅府以俘获生口分给官僚道悉纵遣之迁翰林直学士兼修起居注世宗曰道清亷有干局翰林文雅之职不足以尽其才乃改同知中都路都转运事诏送河北山东等路亷察善恶升降官员制敕迁大理寺卿五年宋人请和罢兵道往山东阅实军器振赡戍兵妻子再除同知大兴尹亲军百人长完顔额森博勒非禁直日帯刀入宫其夜入左藏库杀都监郭良臣盗取金珠防检司执其疑似者八人掠笞三人死五人者自诬帝命道参问道缓其狱既而额森博勒鬻金事觉伏诛诏赐掠死者钱人二百贯周其家不死者人五十贯迁户部尚书改西北路招讨使赐金帯故事招讨使到官诸部皆献駞马多至数百道皆却之父丧去官起复参知政事初诸部有狱讼招讨司例遣胥吏按问往往为奸利道请专设一官帝嘉纳之招讨司设勘事官自此始帝谓宰臣曰比阘大理寺断狱辄经旬月何邪道奏曰在法决死囚不过七日徒刑五日杖刑三日帝曰法有程限而辄违之此官吏之责也严戒约以去其弊进尚书右丞乞致仕不许除南京留守赐通犀入拜平章政事道弟临潼令约博犯罪至死道待罪于家诏起视事是时县令多阙帝以问宰相道奏曰散官宣武以上借除以充之帝曰防察八品以下已去官者録事丞簿有淸干之誉者县尉入优等者散官至五品无贪污旷职之名者皆与县令俟县令不阙即如旧制二十三年罢为咸平尹封莘国公致仕归咸平二十四年薨赙赠有加诏图像藏秘省擢其子光祖为閤门祗候
　　光祖字仲礼防名巴噶以廕补閤门祗候累官至秘书监右宣徽使兴定二年十一月诏集百官议所以为长久之利者光祖等三人议曰募土人假以方面权任俾人自劝各保一方由是公府封建之论兴焉语在九公三年转左宣徽使五年卒
　　苏保衡字宗尹云中天成人父京辽进士为西京留守宗翰兵至西京京出降久之京病笃以保衡属宗翰京死宗翰荐之朝赐进士出身补太子洗马调解州军事判官左监军萨里罕驻军陜西辟幕府参议军事累官同知兴中尹天德间缮治中都张浩举保衡分督工役改大兴少尹督诸陵工役迁工部尚书海陵治兵伐宋与徐文等造舟于通州兵兴保衡为浙东道水军都统制率舟师泛海径趋临安为宋兵所败副统制郑家死之大定二年召赴中都时山东盗贼啸聚百姓困弊诏保衡安抚山东发仓粟以赈之还除刑部尚书与工部尚书宗永兵部侍郎完顔额哩页往河南山东陜西宣问屯田军人有曾破大敌及攻城野战立功者具姓名以闻布萨忠义伐宋保衡行户部于闗中兼纠察许以便宜黜守令不法者十余人邠守慎防忤用事者被谗构下狱保衡力救得免入为太常卿迁刑部尚书【按世宗纪保衡以大定三年六月由刑部尚书参知政事本传作礼部谩改正】拜参知政事三年宋人请和诏保衡往南京与布萨忠义斟酌事宜行之入奏进右丞六年冬有疾求致仕不许未几卒
　　翟永固字仲坚中都良乡人太祖以燕归宋宋人以经义兼策取士永固中第一授开德府仪曹军金破宋永固北归中天会六年词赋科歴枢密院令史辟左副元帅宗翰府掾永固家贫求外补宗翰爱其能不许以钱三千贯周之荐于朝摄左司郎中累迁工部员外郎母忧去官起复礼部郎中迁翰林直学士海陵簒立以侍卫亲军都指挥使完顔思恭为报谕宋使永固为副使还改礼部侍郎久之分护燕京宫室役事永固请写无逸图于殿壁不纳俄迁太常卿考试贞元元年进士出尊祖配天赋题忤海陵意杖之顷之升礼部尚书正隆二年转翰林学士承防召至内殿问以将亲伐宋事对曰宋人事本朝无衅隙伐之无名纵使可伐亦无烦亲征遣将帅可也由是大忤海陵意因请致仕归卧于家大定二年起拜尚书左丞请依旧制防察官吏革正隆守令之污从之明年出为真定尹五年恳乞致仕许之六年卒
　　魏子平字仲均州人登进士第调五台主簿累除太府监正隆三年为贺宋主生日副使使还入见海陵方谋伐宋问江左事且曰苏州与大名孰优子平对曰江湖地卑湿夏服蕉葛犹不堪暑安得与大名比海陵不悦世宗即位除户部侍郎大定二年丞相布萨忠义伐宋置元帅府于南京子平掌餽运给金牌一银牌六粮道给办进户部尚书六年复为贺宋主生日使久之拜参知政事帝问子平曰戍卒逋亡物故今按物力髙者补之可乎对曰富家子弟騃懦不可用以守戍请按物力多寡赋之募材勇骑射之士不足则调兵家子弟补之庶几官收实用帝从之他日帝问曰前日令内任官六品以上外任五品以上并举所知未闻有举之者岂其无才盖知而不举也子平曰请令当举之官毎任须举一人泽州刺史刘德裕祁州刺史色格沧州同知额哩页易州同知额哩埓楚丘县令刘春格以赃污抵罪帝欲诏示中外丞相守道以为不可子平曰臣闻惩一戒百陛下固宜行之遂降诏焉宋人于襄阳汉江上造舟为浮梁三南京统军司闻而奏之帝问宰臣子平曰臣闻襄阳薪刍皆于江北取之殆为此也既而河南统军使宗叙求入见奏边事帝使修起居注钮祜禄额特埓就问额特埓召诘言边事者皆无实状行至境上问襄阳浮桥乃樵采之路如子平策还奏诏凡妄说边闗兵事者徒二年帝问宰臣曰祭宗庙用牛牛尽力稼穯有功于人杀之何如子平对曰惟天地宗庙用之所以异大祀之礼也十一年罢为南京留守未几致仕十五年起为平阳尹复致仕二十六年卒于家
　　孟浩字浩然滦州人辽末年登进士第天防三年为枢密院令史除平州观察判官天眷初选入元帅府备任使承制除归德少尹充行台吏礼部郎中入为戸部员外郎韩企先为相拔擢一时贤能皆置机要浩与田防皆在尚书省防为吏部侍郎浩为左司员外郎既典选善铨量人物分别贤否所引用皆君子而蔡松年曹望之许霖求与防相结防薄其为人拒之松年初在行台省巧得宗弼意宗弼当国引为刑部员外郎望之为尚书省都事霖为省令史皆怨防等短之于宗弼企先薨防出为横海军节度使选人龚夷鉴除名值赦赴吏部铨得预覃恩防已除横海部吏以夷鉴白防防乃倒用月日署之许霖在省典覃恩而行台省工部员外郎张子周亦与防有怨以事至京师嗾许霖发之诋以専擅朝政诏鞫治防与夷鉴等皆拟死其妻子及所往来孟浩等三十四人皆徙海上遇天德赦令还乡里多物故惟浩与防兄谷王补冯煦王中安在世宗知田防党事皆松年等搆成大定二年召浩为侍御史谷为大理丞补为工部员外郎煦为兵部主事中安知火山军事而浩寻复为右司员外郎浩笃实遇事辄言无所隐帝嘉其忠毎对大臣称之有疾求外补除祁州刺史致仕归七年起为御史中丞浩已年老世宗不次用之再阅月拜参知政事中丞拜执政者自浩始世宗敕有司于东宫凉楼前増建殿位浩谏曰皇太子义兼臣子若所居与至尊宫室相侔恐制度未宜固宜示以俭德帝曰善遂罢其役帝宴羣臣于东宫谓羣臣曰叅政孟浩公正敢言自中丞为执政卿等能如是朕亦不次用之初海陵以近习掌记注记注不明帝谓当时行事实録不载众人共知之者宜访书之浩对曰良史直笔君举必书帝王不自观史记注之臣乃得尽其直笔又奏曰歴古以来不明赏罚而能治者未之闻也国家赏善罚恶盖亦多矣而天下莫能知乞自今凡赏功罚罪皆具事状颁告之使君子知劝以迁善小人知惧以自警从之进尚书右丞兼太子少傅罢为真定尹十三年薨田瑴自大理丞累官同知中京留守终于利涉军节度使二十九年章宗诏尚书省曰故吏部侍郎田防等皆中正之士小人以朋党陷之由是得罪世宗用孟浩为右丞当时在者俱已用之亡者未加追复其议以闻张汝霖持不可汝霖死后章宗复诏尚书省追复田防等官爵其子孙并加恩卹
　　梁肃字孟容奉圣州人自幼勤学天眷二年擢进士第调平遥县主簿迁望都绛县令以防入为尚书省令史除定海军节度副使迁山东西路转运副使营治汴宫肃分护役事摄大名少尹正隆末境内盗起平人陷贼中不能自辨者数千人皆系大名狱肃到官考验得其情谳出者十八九大定二年赵植上书言梁肃勤恪清亷愿加进擢于是迁中都转运副使改大兴少尹肃上疏言方今用度不足非但边兵耗费而已吏部以常调除漕司僚佐皆年老资高者为之类不称职臣谓凡军功进士诸科门防人知钱谷利害能使国用饶足而不伤民者许上书自言就择其可用授以职事毎五年委吏部通校有无水旱屯兵视其増耗而黜陟之民间粟麦岁为酒所耗者十常二三宜禁天下酒麴不报三年坐捕蝗不如期贬川州刺史削官一阶解职寻除河北东路转运副使是时斡罕乱后兵食不足诏肃措置沿边兵食移牒肇州北京广宁盐塲许民以米易盐兵民皆得其利四年通检东平大名两路户籍物力称平允他使者所至皆以苛刻増益为功百姓苦之朝廷敕诸路以东平大名通检为准七年父忧去官起复都水监河决李固诏肃视之【按河渠志大定八年河决李固九年遣肃往视之本传统系之七年者省文也】还奏决河水六分旧河水四分今障塞决河复故道为一再决而南则南京忧再决而北则山东河北皆可忧不若止于李固南筑隄使两河分流以杀水势帝从之改大理卿时东京久不治帝自择肃为同知东京留守事迁中都都转运使转吏部尚书上疏论台官自大夫至监察谏官自大夫至拾遗陛下宜亲择不可委之宰相恐树私恩塞言路也帝嘉纳之肃举同安主簿髙旭除平阳酒使肃奏曰明君用人必器使之旭儒士优于治民若使坐列肆酒酤非所能也臣愚以为诸道盐铁使依旧文武参注其酒税使副以右选三差俱最者为之帝曰善改刑部尚书宋主屡请免立受国书之仪世宗不从及大兴尹璋为十四年正旦使宋人就馆夺其书而重赂之璋还杖一百五十除名以肃为宋国详问使肃至宋宋主一一如约立接国书还至泗州先遣都管赵王府长史图们富尼玛入奏世宗大喜欲以肃为执政左丞相良弼曰梁肃可相但使宋还即为之宋人自此轻我矣帝乃止久之为济南尹上疏曰刑罚世轻世重今取辽季之法徒一年者杖一百是一罪二刑也刑罚之重于斯为甚今太平日乆有司犹用重典臣实痛之乞自今徒罪之人止令居作更不决杖不报未几致仕起复彰德军节度使召拜叅知政事肃奏汉之羽林皆通孝经今之亲军即汉之羽林也臣乞毎百户赐孝经一部使之教读庶知臣子之道帝曰善诏与护卫俱赐焉肃上疏论生财舒用八事一曰罢随司通事二曰罢酒税司句栏人三曰天水郡王逺族可罢飬济四曰裁减随司契丹吏员五曰罢醋以利与民六曰量减盐价使私盐不行民不犯法七曰随路酒税许折纳诸物八曰今岁大稔乞广籴粟麦使钱货流出帝曰赵氏飬济一事乃国家美政不可罢其七事宰相详议以闻肃又论正员官被差权摄官有公罪及正员还任皆准去官勿论往往其人茍且不事其事乞于县令中留十人备差无差正员官帝曰自今权摄有公罪正员虽还而本职未替者勿以去官论之肃与宰相奏事既罢复跪而言曰四时畋猎虽古礼圣人亦以为戒陛下春秋髙属时严寒法宫燕处亦足怡神愿为宗社自重帝曰朕诸子方壮使之习武故时一往尔肃又论盗贼不息请无禁兵器帝曰所在有兵器其利害如何肃曰他路则已中都一路上农夫听置之似乎无害帝曰朕将思之凡使宋者宋人致礼物大使金二百两银二千两副使半之币帛杂物称是及推排物力肃自以昔尝使宋所得礼物多而身为执政当为庶民率先乃自増物力六十余贯论者多之二十三年肃请老从之诏以其子汝翼为閤门祗候二十八年薨谥正宪伊喇慥本名伊徳尔契丹伊啰勒部人通契丹汉字尚书省辟契丹令史摄知除擢右司都事正隆南伐兼领契丹汉字两司都事大定二年除真定少尹入为侍御史母忧去官起复右司员外郎累官陈州防御使左丞相赫舍哩良弼致仕帝问谁可代卿者对曰伊喇慥清干忠正臣不及也遂召为太府监改刑部侍郎十九年为大理卿被诏典领更定制条慥取皇统旧制及海陵续降通类校定通其窒碍删其繁碎有例该而条不载者用例补之特阙者用律増之凡制律不该及疑不能参决者取防画定凡特防处分及权宜条例内有可常行者收为永格其余未可削去者别为一部凡一千一百九十余条为十二卷书奏诏颁行之摄御史大夫改御史中丞同修国史歴刑吏二部尚书改大兴尹复为西京留守改临洮尹卒
　　伊喇子敬同文本名鄂克多啰辽五院人曽祖巴格同平章事父博啰准备任使官都统杲克中京辽主西走留博啰督辎重已而被掠博啰自髠逃于山林子敬读书好学皇统间特进伊喇因修辽史辟为掾属辽史成除同知辽州事本防旧占民田州官岁取课数百贯地主以为例未尝辩子敬悉却之秩满郡人请留于行台省不许天德三年入为翰林修撰迁礼部郎中正隆元年诸将巡边诏子敬监战军帅以战获分将士子敬独不受及还海陵以子敬家贫不茍得甚嘉之凡同僚所取者皆没入于官迁翰林待制大定二年同修国史时斡罕余党散居诸明安穆昆中诏子敬往抚之令勿相害使还改秘书少监兼修起居注修史如故常召入讲论古今及时政利害或至夜半子敬有良马平章政事完顔元宜索之子敬以其为相也不与至是元宜乞致仕罢为东京子敬乃以此马赆行识者韪之迁右谏议大夫起居注如故帝幸西京州县官入见明安穆昆不得随班子敬奏军民一体合令明安穆昆随入见帝嘉纳诏依子敬奏行之子敬言山后禁猎地太广有妨百姓耕垦帝用其言遂以四外猎地与民迁秘书监谏议起居如故帝将如凉陉子敬与右补阙钮祜禄额特埓左拾遗杨伯仁奏曰车驾至和尔和西北招讨司囿于行宫之内地矣乞迁之于界上以屏蔽环卫帝曰善诏尚书省曰招讨锡里库可徙界上治蕃部事都监萨巴仍于燕子城治明安穆昆事转签书枢密院事同修国史出为河中尹改兴中尹子敬女自懿州来兴中省谒遇盗途中剽掠其行李且尽既而还之谢曰我辈初不知为府尹家也尹有德于民尚忍侵犯邪徙咸平广宁尹二十一年致仕卒于家子敬尝使宋及受诸部进贡所受礼物皆散之亲旧及卒家无余财其子质宅以营葬事







　　钦定续通志卷四百三十
&lt;史部,别史类,钦定续通志&gt;
　　钦定四库全书
　　钦定续通志卷四百三十一
　　列传
　　金【九】
　　杨伯雄【伯渊】　张用直　　　刘枢
　　毛硕　　　　李上达　　　髙德基
　　完顔鄂博库　刘徽柔　　　贾少冲【益】
　　伊喇鄂尔多　珠勒根彦忠　张九思
　　髙衎　　　　杨邦基　　　丁暐仁
　　曹望之　　　大懐贞　　　卢孝俭
　　李偲
　　杨伯雄字希云真定藁城人皇统二年进士海陵留守中京其父邱行在幕府伯雄来省海陵深噐之久之调韩州军事判官有二盗诈称贾贩实欲劫取伯雄伯雄执而诘之并获其党十余人一郡骇服迁应奉翰林文字是时海陵执政属使时至其第伯雄不徃他日怪问之对曰君子受知于人当以礼进附丽奔走非素志也海陵簒立问治道何贵对曰贵静乙夜复问神事伯雄进曰汉文帝前席贾生不问百姓而问神后世讥之陛下不以臣愚陋幸及天下大计神之事未之学也固问乃曰臣家有书记人死复生或问官何以免罪答曰旧置一歴白日所为暮夜书之无不可书者故复生耳海陵为之改容夏日与登瑞云楼纳凉命赋诗卒章云六月不知蒸郁到清凉防与万方同海陵忻然以示左右曰伯雄出语不忘规戒为人臣当如是矣海陵议征江南伯雄奏晋武平吴皆命将帅何劳亲总戎律不聴乃落起居注不复召见大定初为少詹事兄子蟠为左赞善言听谏从时论荣之集古太子贤不肖为书号瑶山徃鉴进之及进羽猎保成等箴皆见嘉纳六年帝幸西京欲因徃凉陉避暑伯雄諌不听及至凉陉徼巡果有踈虞帝还谓近臣曰羣臣有干局者众矣如伯雄忠实皆莫及也十二年丞相石琚致仕举伯雄以代时论以爲得人复权詹事知无不言匡救甚多凡官僚有诡随者人必称杨詹事以愧之寻除平阳尹先是张浩治平阳有惠政及是百姓称之曰前有张后有杨徙河中尹卒谥荘献弟伯杰伯仁族兄伯渊字宗之早孤事母以孝闻疎财好施喜收古书天防十四年进士知泰安军有惠政百姓刻石纪其事四迁山东东路转运使正隆末羣盗蠭起州郡徃徃罹害独济南頼伯渊保全大定三年致仕卒
　　张用直临潢人少以学行称辽王宗干延置门下海陵与其兄充皆从之学天眷二年赐进士及第除礼部郎中海陵即位为太子詹事尝谓曰朕虽不能博通经史亦粗有所闻皆卿平昔辅导之力太子方就学宜善道之朕父子并受卿学亦儒者之荣也为贺宋国正旦使卒于汴海陵深悼惜之养子始七嵗特授武义将军刘枢字居中通州三河人少以良家子从军屯河间同辈皆骑射独枢刻意经史登天眷二年进士调唐山主簿改飞狐令蔚州刺史恃功贪汚怒枢无所奉摭以他事系狱致之死防防察使至得实守倅而下皆扺罪废録枢治状入优等躐迁奉直大夫张浩营建燕京宫室选枢分治工役迁尚书刑部员外郎鞫治太原尹图克坦额哷楚克反状旬日狱具大定间为中都路转运使卒于官
　　毛硕字仲权甘陵人宋末试弓马子弟硕中选调髙阳关路安抚司准备差使歴河间尉兵马都监宗望军至硕以本部迎降齐国建由淮东路第一副将擢知滑州刘麟伐宋充行营中军统制军马天眷间歴汴京路山东西路兵马都监皇统元年权知拱州宋将张俊据亳州柘城酒监房人杰叛以应俊硕发兵讨之至柘城谕意耆老县人缚人杰以降硕召百姓慰安众皆感悦刻石纪其事四年真授拱州刺史元帅宗弼承制授武义将军改知曹州有书生投书于硕辞渉谤讪硕延之上座谢曰使硕常闻斯言庶乎寡过士论嘉之迁郑州防御使寻改通州天德二年充陜西路转运使硕奏陜右边荒种艺不过麻粟荞麦赋入甚薄市井交易惟川绢干姜啇贾不通酒税人耗减请视汴京燕京例给交钞通行【按食货志金初用辽宋旧钱贞元二年蔡松年始复钞引法遂制交钞与钱并用本传载硕之奏在天徳间则交钞固不始于蔡松年也】而巩防徳顺道路多险盐引斤数太重请一引分作三四以从轻便朝廷皆从之秦州仓粟陈积百姓有支移者止就本州折纳其直公私便之改河东南路转运使上言顷者定立商酒课不量土产厚薄户口多寡及今昔物价之增耗一概理责之致监官被系失身破家折佣逃或奸吏盗有实钱而以賖劵输官故河东积负至四百余万贯公私苦之请自今禁约酒官不得折准賖贷惟许收用实钱则官民俱便秩满除南京路都转运使大定六年致仕卒于家硕文雅好士性谨饬每见古人行事有益于时者常书置座右以为莅官之戒云
　　李上达字达道曹州济隂人在宋时以荫补官累迁东平府司户参军达兰取东平上逹降并给军须号称办治齐国建为吏部员外郎摄戸部事刘豫行什一之法乐嵗输多歉嵗寡取之然收敛之时民不以实输官官亦不肯尽信于是告讦起而狱讼繁公私苦之上达论其弊豫改定为五等之制齐国废以河南与宋人上达随地入宋宗弼复取河南上逹为同知大名尹按察陜西河南是时关陜蒲觧汝蔡民饥上达辄以便宜发仓粟赈百姓累迁知山东西路转运使上达到官再期比旧增三十余万贯户部以其法颁之邻路上达长于吏事能治繁剧猾不能欺所至称之卒于官
　　髙徳基字元履辽阳渤海人皇统二年登进士第六年为尚书省令史海陵为相专愎自用德基每与之详辨及篡位欲都燕京命德基摄燕京行台省都事累迁户部郎中正隆时营建南京宫室徳基与李筹萧中一俱为营造提防转同知开封尹大定三年以察亷治状不善下迁同知北京路都转运使事是年秋土河泛滥水入京城德基命开长乐门疏入御沟以杀其势水不爲害迁刑部侍郎七年改中都路都转运使九年转刑部尚书有犯罪当死者宰相欲从末减徳基曰法无二门失出犹失入也不从及奏上帝是刑部议因谕诸尚书曰自朕即位以来以政事与宰相争是非者徳基一人而已自今部上省三议不合即具以闻为宋主生日使及还宋人礼物外附进腊茶三千胯不亲封署徳基曰侄献叔而不署是无名之物也却之十一年改戸部尚书上疏乞免军须房税等钱减农税及盐酒等课未报随朝官俸粟折钱增髙市价与之多出官钱几四十万贯帝以其取悦宰执近臣滥出官钱决杖八十诏自大定十一年十一月【按世宗纪大定十一年十一月丁亥有事于园丘此处误作八月谨改】郊祀赦后尚书省御史台户部转运司警巡院多支俸粟折钱皆追还之德基降兰州刺史十二年卒子锡入忠义
　　完顔鄂博库防寜府海古勒寨人年十三选充女真字学生补上京女真吏再习小字兼通契丹文字充尚书省令史天徳初除吏部主事鞫问扎兰路诈袭穆昆事人称其能擢右拾遗累迁右司郎中大定二年秩满当代世宗喜其公忠善敷奏特诏再任斡罕已平诏罢契丹明安穆昆其原管户口及从斡罕作乱来降者皆隶女真明安穆昆遣鄂博库分置人户赈赡其贫乏其未经罢去明安穆昆合承袭者仍许承袭兼括买契丹马匹顷之改同知大兴尹迁横海军节度使谳囚能得其情人以为不寃五年卒于官
　　刘徽柔字君美大兴安次人天眷三年擢进士第歴真定栾城主簿迁洪洞令徽柔明敏善听断县人杨逺诉夜雨屋壊压其侄死徽柔熟视曰汝利侄财而杀之乃诬雨耶叱付狱其人立伏遂寘于法秩满县人遮恋为立生祠刻石颂德正隆二年入为大理评事迁司直大定二年同知河东南路转运使事以亷第一改知平定军累迁中都路转运使卒于官
　　贾少冲字若虚通州人勤学家贫甚尝道中获遗金访其主归之天防中再伐宋调及民兵少冲甫冠代其叔行中天眷二年进士刘筈欲妻以妹辞不就调营州军事判官迁定安令蔚州刺史恃贵不法少冲独守正不阿用亷进官一阶累迁河中府判官见海陵寖失道秩满乃不求仕大定二年调御史台典事迁刑部郎中徃北京决狱奏诛首恶牵连者皆释之全活凡千人以本职摄右司员外郎除同知河间尹数月入为秘书少监兼起居注左补阙十四年为宋主生日副使宋人别致珍异少冲曰行人受赐自有常数敢以赂辱君命乎不受使还迁右諌议大夫秘书监起居注如故十七年请老不许除卫州防御使歴顺天军节度使少冲外柔而内刚尝执奏刑名甚坚帝嘉其有守性简易不喜言利尝教诸子曰荫所以庇身筦库不可为也闻者尚之子益益字损之少颖悟如成人大定十四年父少冲使宋益侍行时宋人常争起立接书之礼少冲问益曰即宋人欲变礼持议不决奈何益曰守死无辱可谓使矣少冲大竒之中大定十九年进士调河津主簿丁父忧去官察廉起复矾山令补尚书省令史丁母忧服阕除定海军节度副使累官顺天军节度使大安初召为吏部尚书改镇安国军益调民夫修完城郭为战守备按察使止之不听曰治城守臣事也按察何预既而兵至以有备解去改横海定国军节度使道阻不赴贞祐二年召为太常卿上防秋十三事与户部尚书李革论迁河北军民不便不报明年致仕元光九年卒
　　伊喇鄂尔多一名巴锦系出辽五院司通契丹字天防三年从伐宋遇战辄先登屡获侦人以功补尚书省令史十五年籍发诸部兵将与右丞萧庆防于山后时官军而南者凡数千鄂尔多邀击之尽获其辎重悉送有司迁修武校尉宗弼复河南鄂尔多督诸路帅臣进讨事定迁宣武将军皇统二年同知昭德军节度使事以亷升孟州防御使正隆间转同知北京留守事防伊克河阑子山等明安契丹谋乱时方发兵讨之别遣鄂尔多押军南下至松山县为贼党讲格所执欲推为主盟鄂尔多怒曰我受国厚恩岂能从汝反耶贼欲害之鄂尔多説其监奴因得脱还大定初为博州防御使迁利渉军节度使先是有农民避贼入保郡城寄钱邻家贼平索之邻人不与诉于县县官以无契验却之乃诉于州鄂尔多阳怒械系之捕其邻人诘之曰汝邻坐劫杀人指汝同盗邻人惧始自陈有欺钱之隙乃责归所隐钱而释之郡人骇服改通逺军节度使卒
　　珠勒根彦忠本名斡克善哈斯罕人好学通吏事天防十四年选充兵部孔目官升尚书省令史除右司都事天眷七年改大理丞为防寜少尹进同知防寜府事入为吏礼部郎中贞元二年进夲部侍郎海陵凡有所疑常使彦忠裁决彦忠据法以对间有不合召譲之彦忠执奏如前终无阿屈海陵壮之明年除御史中丞歴户部侍郎侍卫亲军副都指挥使海陵南伐除南京路都转运使大定二年改大名尹兼本路兵马都总管四年入为刑部尚书诏规措北边艰食户口及泰州临潢接境度宜安置堡戍七驻兵万三千刍粮之用就经画之还朝未及入对以疾卒彦忠性孝友尝使宋所得金帛尽分兄弟亲友云
　　张九思字全行锦州人皇统初补行台省女真译史除易州同知三迁亳州防御使副归德尹刘仲延受宋国嵗贡于泗州徃嵗受嵗贡者毎以币物不精责宋使者宋使私馈银币以为常九思独不肯受仲延从之自是私馈遂絶自大理评事再迁大理少卿清池令双申陈其父防于天眷初知永安军遇叛冦孟邦杰执而胁之不从遂被害乞正班用荫大理寺议防子止合杂班叙九思曰防奋不顾身守节以死其子宜正班用廕以劝忠孝世宗从之改工部郎中大兴少尹同知中都都转运使事转刑部侍郎改工部九思所守清约然急于进取一切以功利为务不恤百姓诏检括官田凡地名疑似者如皇后店太子荘【食货志作太子务】燕乐城之类不问民田契验一切籍之复有邻接官地冐占幸免者世宗召还责之转御史中丞奏言屯田明安人为盗徴偿家贫辄卖所种屯地请家贫不能徴偿者令事主以其地招佃收其入估贾与徴偿相当即以其地还之临洮尹完顔让乞用九思议诏从之迁工部尚书帝谓左丞张汝弼曰九思耄矣颇强执自用欲令外补何如时九思子若拙为尚书省令史冐填诏敕事觉亡命汝弼奏其事帝曰九思岂不知若拙处耶可免其官捕若拙获日授职九思闻命惶惧因感疾卒
　　髙衎字穆仲辽阳渤海人敏而好学自少有能赋声同舎生欲试其才使一日赋十题衎执笔怡然未暮十赋皆就俱可观登进士第乞归养逾二年调漷阴丞召为尚书省令史除右司都事母丧去官起复吏部员外郎摄左司员外郎大奉国臣者永寜太后族人先为东京警巡院使以赃免去欲因太后求见海陵不许衎与奉国臣有邻里旧拟为贵德县令海陵大怒杖衎降为清水县主簿居二年为大理司直累迁吏部郎中大定初转左司郎中世宗孜孜求諌羣臣承顺防意无所匡正使衎传诏台省百司曰凡上书言事或为沮遏许进表以闻迁吏部尚书每季选人至吏部托以检阅旧籍谓之检卷有滞留至后季犹不得去者衎三为吏部知其弊歳余铨事修理选人便之五年为贺宋国生日使中道得疾去职七年卒
　　杨邦基字徳懋华隂人父绹宋末为易州州佐宗望伐宋蔡靖以燕山降易州来附绹被杀邦基匿僧舎中得免既长好学天眷二年登进士第调滦州军事判官迁太原交城令太原尹图克坦恭贪汚不法命属县输金邦基独不与秉德【按熙宗纪天眷八年遣参知政事秉徳亷察官吏本传误作乗徳谨据改】亷察官吏尹与九县令皆免去邦基以亷为河东第一召为礼部主事迁兵部员外郎摄吏部差除坐铨注李庆之忤海陵意降坊州宜君【按地里志坊州隶县二宜君其一也原文作宜春今改正】簿转髙密令大定初太师张浩荐邦基人材可用请除刑部郎中帝许之改太府少监累迁秘书监兼左諌议大夫修起居注中都警巡使张子衍道遇皇太子卫仗立马市门不去繖卫士诃之子衍鞭卫士御史台劾奏子衍邦基以姻故为子衍求解及入见显宗求脱子衍罪诏削子衍官两阶邦基坐削官一阶出为西京留守同知徙山东东路转运使永定军节度使致仕二十一年卒邦基能属文善画尤以画名当世云
　　丁暐仁字藏用大兴府宛平人父筠以吏补州县所至有治声致仕后乡里鬭讼者多就质焉暐仁冲澹寡欲读书外无他好辽季避难间关道涂未尝释卷皇统二年登进士第调武清县丞县经兵革后无学校暐仁召邑中俊秀子弟教之学百姓欣然从之调磁州军事判官以亷摄守事迁和川令前令罢耎不视事羣小越法干禁无所惮暐仁申明法禁皆屏息有董祐者最强悍畏服暐仁以刀断指誓终身不复犯法凡租赋与百姓前为期率比他邑先办歴北京推官再迁大理司直大定三年除定武军节度副使而节度使同知皆阙暐仁为政无留讼改大理丞吏部员外郎转户部郎中时贾少冲为刑部郎中帝以少冲为人柔缓不称刑部之职乃以暐仁易之坐尚廕局官私用官刍违格解职改祁州刺史祁州【按金地里志祁州与定武军俱属河北西路传称为定武支郡则当是祁州至祈州则属河东北路矣原本讹祁为祈谨改正】为定武支郡士民闻暐仁之官欢迎界上相属不絶改同知西京留守事首兴学校以明养士之法徙陜西西路转运使二十一年卒于官曹望之字景萧其先临潢人辽季移家宣徳天防间选充女真字学生年十四业成除西京教授歴行台省令史除右司都事吏部侍郎田防素薄望之望之愿交不肯纳遂与蔡松年许霖搆致党狱陷防等于死天德元年调同知石州事坐事免久之除绛阳军节度副使入为户部员外郎诏望之以牛万头分给安春八明安徙居南京者萨巴反望之转致甲仗八万自洛州输燕子城又运米八十万斛由蔡水入淮馈伐宋诸军一日而至进本部郎中特赐进士及第大定初讨斡罕望之主军食给与有节帅府以防入告议者欲遂罢转输望之以为元恶未诛不可弛备既而大军追讨果赖以济以劳进一阶兼同修国史请于大盐泺设官盐听民以米贸易民成聚落可以固边圉其利无穷从之其后凡贮米二十余万石及东北路嵗饥頼以济者不可胜数三年帝以正隆兵兴农桑失业遣望之及魏子平李涤等分道劝农问职官臧否望之还奏乞汰去诸路胥吏可减其半诏胥吏如故惟禁用贴书迁本部侍郎领覈实缮修大内财用费用大省复以劳进阶望之家奴袁一言渉妖妄大兴府鞫治望之恐使户部令史刘公辅问其事于大兴少尹王全全具语其事御史台劾奏刘公辅等泄狱情决杖除名顷之运河堙塞不治乃用陆运世宗责望之徃治之太宗实录成望之等赐银币有差望之叹赏薄世宗以其不忠出为徳州防御使到官有惠政百姓为立生祠改同知西京留守事上书论便宜事其一论山东河北明安穆昆与百姓杂处民多失业陈蔡汝頴之间土广人稀宜徙百姓以实其处复数年之赋以安辑之百姓亡命及避役军中者阅实其人使还本贯或编近县以为客户或籍姓名留为佃户州县与明安事干渉者无相党匿庻几军民协和盗贼弭息其二论荐举之法宜令宰执嵗举三品二人御史大夫以下内外官终秩举二人终秩不举者遇转官勒停三品者削后任俸三月其待以不防者宰执具才行功实以闻吏部毎季图上外路职官姓名大书赃汚者于其名下使知畏惧年六十以上者终更赴调有司察其视听精力老疾不堪厘务给以半禄罢遣其三论守边将帅及沿边州县官渔剥军民多兴力役宜嵗遣监察御史周行察之边部狱讼招讨司毋得辄遣白身人徴断宜于省部有出身女真契丹人及县令丞簿中择防能者因其风俗畧定科条务为简易徴断羊马入官籍数如边部遇饥馑即以此赈给之军中旧籍死则一村均钱补买徃徃鬻妻子卖耕牛以备之臣恐数年后边防困弊临时赈济费财十倍而无益当早为之所以实边备官给军箭用尽则买补皆朽钝不堪用可毎嵗给官箭一分以补其阙边民阙食给米地逺负重徃徃就仓贱卖而去可计口支钱则公私两便陕西正副宜如明安穆昆用土人一员队将亦宜参用土人久居其任增弓箭田复其职役以廉吏为提举举察总管府以下官农隙校阅以严武备则太平之时有经畧之制矣又论六盐塲用人宜令户部公议辟举论漕运先计河仓见在几何通州容受几何京师嵗费几何今近河州县嵗税或六七万石小民有入资之费富室收转输之利宜计实数以科税入论民间私钱苦恶宜以官钱五百易私钱千期一月而尽过期以销钱法坐之论州府力役钱物户部颁印署白簿使尽书之以俟审阅有畏避不书者坐之论工部营造调发妨民生业诸路射粮军约量人数习武艺期以三年成以息调民书奏多见采纳以本官行六部事于北边召拜户部尚书时户部尚书髙徳基坐髙估俸粟责降世宗念望之吝出纳或惩徳基也使人谕之曰要在平估而已望之久习事有治钱谷名性刚愎颇沾沾自露希觊执政世宗以望之急于见知渉躁进未及用寻卒以其子渊为奉御泽为笔砚承奉望之初不学及贵稍知读书遂刻苦自致有诗集三十卷
　　大懐贞字子正辽阳人皇统五年除閤门只累官右宣徽使正隆伐宋为武胜军都总管大定二年除洺州防御使累迁彰国安武军节度使县尉获盗得一旗上图亢宿诘之有谋叛状株连几万人懐贞当以乱民之刑请诛其首乱者十八人余皆释之尝以私忌饭僧数人就中一僧异常懐贞问其曾为盗杀人否对曰无之后三日诘盗果引此僧皆服其明察改兴中尹锦州富民萧鹤寿涂中杀人匿府少尹家有司捕不得懐贞以计取之寘于法改彰徳军节度使卒
　　卢孝俭宣徳州人登天眷二年第累官太原少尹大定二年陜西用兵尚书省发本路税粟赴平凉期甚严廹孝俭易以金帛驰至用省而不失期并人称之用廉进官二阶迁同知广寜尹广寜大饥民多流亡失业乃借僧粟使平其价市与贫民累迁山东东路转运使孝俭素褊躁与同僚王公谨失欢其子尝私用官帑孝俭不知也既而改河北西路转运使公谨乃发其事孝俭闻被逮莫测所以行至章邱自缢死
　　李偲字子友定州安喜人中天眷二年进士调辽山簿累官户部主事除同知河东南路转运使事大定初改同知中都路转运使事三年权知登闻检院再迁户部侍郎改沂州防御使沂南边郡户部借民闲田种禾取藁秸以备警急偲曰如此则农民失业具奏止之转运司牒郡输粟朐山调急夫数万人时久雨泥泞挽运不前偲遣吏徃朐山刺取其官廪见储粮数可支半嵗即具其事牒运司请缓期毋自困百姓先是郡县街陌间听民作防舎取其僦直至是罢收僦直防舎一切撤毁他郡奉承号令督百姓必尽撤去偲独教民撤治前却不齐者三五所使巷道端正即已民便之改陜西西路转运使卒










　　钦定续通志卷四百三十一
　　钦定四库全书
　　钦定续通志卷四百三十二
　　列传
　　金【十】
　　富察世杰　　萧怀忠　　　伊喇谙达
　　富珠哩阿老罕　　　　　　完顔萨哈
　　厐迪　　　　伊喇成　　　舒穆噜卞
　　伊喇道　　　杨仲武　　　赵兴祥
　　舒穆噜荣　　敬嗣晖　　　富察通
　　钮祜禄额特埒
　　富察世杰本名阿萨尔哈斯罕鄂都河人徙辽阳初隶宗弼军毎与武士角力赌羊辄胜能以拳击四嵗牛析其胁有粮车陷淖中七牛挽不能出世杰手出之宗敏为东京留守召置左右海陵簒位用为防卫赂以重赏令除兄弟有异志者世杰受诏而不肯为海陵怒靣责之世杰曰臣不以非道害物海陵爱其勇不之罪也正隆四年尽籍诸路兵伐宋他使者唯恐不如诏得数多世杰往海兰路得数少海陵怪问之对曰海兰地接髙丽今若多籍其丁即有缓急何以为备海陵喜曰他人用心不能及也除同知安国军节度使事时徴发不已民不堪命犯法者众邢人【按金地理志邢州宋信徳府天防七年除为邢州置安国军节度使世杰时为节度同知邢人正其属也本传讹作那人谨改正】无长吏狱囚积四百余人世杰到官月余决遣畧尽入为宿直将军以事往呼尔哈路还奏契丹部族大抵皆叛百姓惊扰不安今举国南伐贼若乘虚而入虽得江淮无益也宜先讨平契丹南伐未晩海陵不悦曰诏令已出矣今以三万兵选将屯中都以北足以镇压世杰又曰若东土大族附于贼恐三万众未易当也海陵不听及发汴京授郑邢防御使领武捷军副总管大军渡淮世杰以军三千防粮运东下败宋兵数千人夺其战船甚众至和州境击宋兵五万人走之明日使其子乌达领二百八十骑为应兵自领八百骑前战宋兵奔溃大定初世杰取陕州败宋兵石壕镇复败宋援兵三千人遂围陕州宋兵二千自潼闗来世杰以兵二百四十迎击之射杀十余人宋兵败走复败之于土壕山生擒一将复以四穆昆军败宋兵于土华复围陕州亲率选卒二百余人穴地以入城遂防再破宋军三万人复虢州未几为卫州防御使改河南路统军都监召赴阙帝慰劳良久除西北路副统赐廐马弓矢佩刀从布萨忠义讨契丹贼平改华州防御使与图克坦喀齐喀经畧陇右喀齐喀复徳顺至东山堡宋兵捍絶樵路世杰击走之追至城下城中出兵约二万余复败之宋经畧使荆臯弃徳顺走世杰与左都监璋追破其军改亳州防御使四迁通逺军节度使宋人辄入巩州境粜米麫有司执之世杰署案作归附人纵遣之译吏蔡松寿诬府主谋叛坐贬十八年起为州刺使母忧去职累迁亳州防御使卒世杰少贫然疎财尚气毎临阵破敌必戒士卒毋纵杀掠平居非忠不言亲贤乐善甚获当世之誉云
　　萧怀忠本名海呼奚人也为西北路招讨使萧裕等谋立辽后使萧珠展往西北路结怀忠并结节度使耶律朗为助怀忠与朗有隙遂执珠展并执朗遣使上变裕等既诛怀忠为宻枢副使赐今名复为西北路招讨使西京留守封王改南京留守契丹萨巴反复以怀忠为西京留守西南靣兵马都统与枢宻使布萨师恭北京留守萧赜右卫将军萧图喇防卫十人长鄂勒博往讨之大军追萨巴不及海陵疑怀忠与萧裕皆契丹人本同谋恐其与萨巴合又以图喇无功怀忠赜师恭逸贼于是杀师恭赜怀忠皆族灭其家并诛鄂勒怀图喇大定三年追复怀忠等官爵
　　伊喇谙达辽横帐人父瑠和与耶律伊都俱来降西京下复叛瑠和遇害谙达以父死事授左奉宸熈宗初充防卫累官东京副留守完顔守道经畧北方谙达摄咸平路屯军都统入为兵部侍郎除武定军节度使以招徕边部功迁东北路招讨使改临横尹卒谙达骑射絶伦善相马尝阅马于市见马甚嬴瘦以善价取之他日果良马也
　　富珠哩阿老罕隆州伯尔克山人年八嵗选习契丹字再选习女真字既壮为黄龙府路万戸令史贞元二年试外路胥吏第一补宗正府令史累迁尚书省令史布萨忠义讨斡罕辟置幕府掌边闗文字斡罕既平阿老罕招集散亡复业者数万人复从忠义伐宋屡入奏事论列可否宋人请和忠义使阿老罕往和议定入奏忠义荐阿老罕有才干授尚书省都事除同知顺天军节度事累迁侍御史复以赫舍哩良弼荐迁劝农副使兼同修国史侍御史如故改右司郎中奏请徙河南戌军屯营城中者于十里外从之迁吏部侍郎除山东统军都监徙置河南八明安迁武胜节度使入为吏部尚书改西南路招讨使有司督本路明安人戸所贷官粟阿老罕乞俟丰年从之军人有以甲叶贸易诸物天徳场及界外嵗采铜矿或因私挟兵铁与之市易皆一切禁絶上畨军不许用亲戚奴婢及佣雇人营堑损圯以时葺治不与所部明安穆昆防晏故兵民皆畏爱之改陜西路统军使兼京兆尹陜西军籍有阙旧例用子弟补充多不堪用阿老罕于伊勒希旗鼓手内选补军人以春牧马经夏不收饲脊弱多死阿老罕命以时收秣之故死损者少仍春秋督阅军士骑射以严武备终南采漆者节其期限检其出入以防奸细帝以阿老罕为人沉厚所至称治召为防知政事命条上天徳陜西行事帝称善以疾乞致仕除北京留守卒
　　完顔萨哈上京纳尔珲河人其先居乌楞古河身长多力善用枪金师南征睿宗为右副元帅置麾下佩以金牌使督军事天徳元年授本班祗郎君详衮后从军泰州路军帅以萨哈为万户领尼楚赫等明安戍北边数有战功二年正月遣使夏国谕以即位事因令伺彼之意既还称防为兵部郎中改同知防宁尹累迁海兰路都总管海陵伐宋授卫州防御使为武震军都总管世宗即位遣使召萨哈既至除武昌军节度使改安化军兼山东路副都统大定四年徙镇安武仍兼副统领山东大名东平三路军八万余渡淮防大军伐宋进至楚州宋遣使奉嵗币还邳州卒
　　厐迪字仲迪延安人少倜傥喜读兵书习骑射学推步孤虚之术无所用乃应募隶泾原路第三副将破贼有功授保义郎尝从百余骑经行山谷遇夏人数千众骇惧请避迪跃马犯阵敌皆披靡身被重创完军以还自是知名擢为正将寻以张中孚荐授迪权知怀徳军兼沿边安抚使夏军五万薄城迪开门待之敌不敢入因以数千骑分门突出遂破之获军资甚众复破闗师古兵擢知镇戎军寻擢淮南东路马步军副总管总制沂密淮阳兼权知沂州寻为环庆路兵马都钤辖权知邠州齐国废改华州防御使【按金地理志华州宋镇潼军节度治国初因之皇统二年降为防御使本传除授在天眷以前而云防御使者从乎其后也】军变被执已而贼众悔曰公为政素善岂宜劫辱纵之还复领州事天眷初歴临洮尹兼熈秦路兵马都总管陜右大饥流亡四集迪开渠溉田民咸利之官制行迪以博州团练使【按金地理志博州有防御使无团练使】特授定逺大将军皇统七年除庆阳尹歴三考不易以治最闻诏书褒美正隆元年迁凤翔尹屡上章求退不许海陵南伐徴敛烦急官吏因縁为奸富者用贿以免贫者益困迪悉召民使共议增减不加威督而役力均人情大悦五年徙汾阳军节度使大定初复为临洮尹迁南京路都转运使以省事惜费安静为政河南称之徙綘阳军节度使卒于官迪性纯孝父疾医药弗効迪仰天泣祷刲股作羮由是获安昆弟析家财迪尽以与之官爵之廕率先诸侄疾革沐浴朝服而逝
　　伊喇成本名娄其先辽横帐人沉勇有谋通契丹汉字天防间隶达兰为行军明安与宋人战楚泗间以所部先登大破宋军功最诸将刘麟约防天长军成与尔佳察噶纳俱为达兰前锋得宋生口为乡导遂达天长睿宗嘉之从宗弼将兵废齐国及再伐宋攻濠州每临战辄先登多所摧破宗弼再取河南成及萧懐忠等八明安先渡河南平第功授宣武将军除威州刺史用亷擢同知延安尹再迁昭义军节度使正隆南伐为武毅军都总管萨巴反海陵以事诛契丹名将成以本军守磁即遣妻子还汴海陵用是不疑时人髙其有识改神武军都总管与富珠哩定方为浙东道先锋使由淮隂进兵以所部防粮赴扬州敌兵乗夜来攻成整兵奋击斩刈甚众会海陵死军还复镇昭义大定二年以亷在优等改河中尹除临洮尹招降乔嘉等族首领扎实结迁南京留守召拜枢宻副使封任国公改北京留守卒讣闻帝悼惜之授其子舒苏鄂博武功将军世袭咸平路察察哩明安下哲伯埒穆昆扎实结者西畨唃斯啰之裔其先栋戬及子巴沁结始附宋赐姓赵改名顺忠【续文献通考作忠顺】至世昌受宋官袭巴延族长朝廷定陜西果尔族长京臧杀世昌朝廷遣兵执京臧斩之以世昌子特尔格为巴延族都管大定四年宋人破洮州特尔格弟扎实结走入乔嘉族避之乔嘉族首领巴尔布与邻族木波隆普厐巴巴哩四族耆老大僧等立扎实结为木波四族长其地髙寒无丝枲五谷惟产青稞与野菜合酥酪食之疆境八千里合四万余户随草水畜牧迁徙不常扎实结念朝廷为其父报讐欲弃四族归朝四族不许成至临洮使人招扎实结乃率四族来附焉
　　舒穆噜卞本名阿尔噶哩五代祖旺古辽驸马都尉父乌锦为羣牧使从睿宗秋山卞年十三已能射连获二鹿睿宗竒之天防末宗弼为右监军召卞隶帐下时宗磐为太师达兰为左副元帅人争附之使召卞卞不往宗磐达兰皆以罪诛人多其识从宗弼与宋人战于颍州卞身被七创率勇士十余骑奋击大败之还授忠勇校尉迁宣武将军除河间少尹察亷升遂州刺史改寿州再改唐州海陵伐宋卞为武毅军都督总管由别道进兵遇宋伏兵击败之遂下信阳军及罗山县至蒋州【按金地理志无奬州宋志载绍兴二十八年以避海陵子光英讳改光州为蒋州其地与汝州相接正宋金边境也本传误作奬州谨据改】宋守将弃城遯因取其城大定二年除郑州防御使以本官领行军万户伐宋迁武胜军节度使宋人请和明年有水牛数百头自淮南走入州境僚佐欲収之卞不聴复驱过淮还之迁河南尹转西南路招讨使改大名尹大名多盗而城郭不完卞请修城制可城完葺盗不得发徙临洮尹卒于官
　　伊喇道本名按宗室伊喇古为山东东路兵马都总管辟掌军府簿书往来元帅府计议边事右副元帅宗弼爱其才召为元帅府令史补尚书省令史特除监察御史再迁大理寺丞兼工部员外郎海陵南伐使督运刍粮所在盗起道路梗塞间闗至淮南上谒具言盗贼状海陵恶闻其言杖之大定二年除工部侍郎奉诏招抚诸奚是时茂巴尔明安下穆昆等皆欲降制于明安和卓不敢解甲道发兵掩袭和卓子妇及穆昆瑠珠佛宁博索等妻孥适斡罕遣博索发茂巴尔明安军闻家人被获遂来降改礼部郎中奉使河南劝课农桑密访吏治得失累迁御史中丞同修国史亷问职官殿最改同知大兴尹事诏曰京师士民辐辏犯法者众罪状自实毋为文所持防之以公勉副朕意迁刑部尚书尚廏局使宗防副使舒穆噜成格勒私用官刍事觉防检乌凌阿天锡属刑部使轻其罪刑部以付大兴府鞫治于是道及天锡皆坐解职寻起为大理卿兼签书枢密院事再迁西京留守卒
　　杨仲武字徳威保安人父遇以勇闻闗西为宥州团练使仲武谒宋经畧使王庶求自効遂用为先锋罗索入闗仲武与鄜延路兵马都监郑建充俱降为安塞堡环庆路兵马都监皇统初将兵戍凤翔屡却宋军除知宁州闗中荐饥境内盗贼纵横仲武悉平之改坊州刺史复知寜州迁同知临洮尹改同知河中府海陵营缮南京典浮桥工役临洮地接西羗与木波杂居边将贪暴木波苦之遂相率为宼掠仲武前治临洮从数骑入其营谕以祸福羗人喜悦宼掠遂息至是木波复掠熙河熈河主帅使人谕之不肯去曰扬总管来我乃解去熈河具奏诏复遣仲武仲武至与其酋帅相见责以负约对曰边将苦我今之来求诉于上官耳幸见公愿终身不复犯塞乃举酒酹天折箭为誓罗拜而去及伐宋以仲武为威定军都总管驻兵归徳大定三年除武胜军节度使改陜西西路转运使卒
　　赵兴祥平州卢龙人六世祖思温辽燕京留守封天水郡王父瑾辽静江军节度使兴祥以父任閤门只候谒告省亲于白霫防辽季土贼据郡作乱兴祥携母及弟妹奔燕京不能进乃自栁城渉砂碛夜视星斗而行仅达辽军不知辽主所向遂还栁城及罗索获辽主兴祥乃归国从宗望伐宋为六宅使天眷初累官同知宣徽院事母忧去官熈宗素闻兴祥孝行及英悼太子受册以本官起复防视太子转右宣徽使天徳初改左宣使使海陵尝问兴祥欲使子弟为官当自言兴祥辞谢海陵善之迁济南尹改绛阳军节度使召为太子少保封广平郡王改封钜鹿正隆初例夺王爵迁太子少傅封申国公起为定武军节度使世宗即位兴祥来见于平州世宗嘉其诚款以为秘书监复为左宣徽使命诏罢神龙殿凉位工役久之以其孙珣为閤门祗大定十五年帝幸安州春水召兴祥赴万春节谒于良乡感风未几卒
　　舒穆噜荣字昌祖七世祖仕辽封顺国王辽主奔天徳荣父特页挺身赴之时荣方六嵗母鸿特们携之流离道路宗室实库得之纳为次室荣就养于实库家特页见辽主委以军事军败被执将杀之金源郡王主尼楚赫白曰彼忠于所事杀之何以劝后遂释之后从伐宋卒于军中荣年长隶宗翰幕府天眷二年充防卫熈宗宴饮命胙王元与荣角力荣胜之连仆力士六七人熈宗亲饮之酒赐以金币迁宿直将军天徳初除开逺军节度使其母尚在实库家入谢不觉泣下海陵问故以实对乃诏其母与俱行累改延安东平尹海陵南征为神果军都总管留驻泗州以遏逋卒大定初还镇东平与戸部尚书梁球按治山东盗贼二年以本官充山东东西大名等路都统有疾改太原尹徙益都尹召为签书枢宻院事歴北京东京南京西京留守坐髙贾卖私物抑贾买民物削两阶解职久之除临潢尹改临洮尹卒
　　敬嗣晖字唐臣易州人登天眷二年进士第调懐安丞迁政令补尚书省令史有才辩海陵为相爱之及簒立擢起居注歴左宣徽使拜参知政事正隆六年伐宋留张浩及嗣晖于南京治尚书省事世宗即位御史大夫完顔元宜劾奏萧玉嗣晖许霖等六人不可用嗣晖降通议大夫放归田里寻以练习朝仪起为丹州刺史母忧起复为左宣徽使世宗颇好道术谓嗣晖曰尚食官毋于禁中杀羊豕朔望上七日有司毋奏刑名久之有牓匿名书于通衢者称海陵旧臣怨望将图不轨帝知其诬因谓嗣晖曰卿性明达能辨但颇自钓众人之誉所以致此媒孽后当改之大定十一年【按世宗纪大定十一年十一月丁亥有事于圜丘前一月壬寅朔嗣晖拜参知政事本传讹作十年谨防改正】将有事南郊复拜参知政事以执政官服摄太常礼成而卒富察通本名富埒珲中都路额特赫格们明安人熈宗选防卫以父老恳乞就养朝廷义而从之后以门阀加昭信校尉授顿舍改御院通进海陵伐宋以通领隆州诸军至淮率骑二百先济觇敌及弇中敌兵跃出有舞槊来刺者通射之应而毙诸军并击败之至扬州通营别屯闻海陵遇弑哀闷仆地众掖而起径入营门哭之军还入见世宗授尚廏局副使斡罕反命通佩金符诣军前督战贼破以功授世袭穆昆奚人乱承诏继往莅军迁本局使以母丧免起为殿前右卫将军兼领闲廏寻命其子富色哩尚卫国公主出为肇州防御使寻擢扶余路节度使累除殿前都防检大定十七年拜尚书右丞转左丞诏议推排明安穆昆事大臣皆以止验见在产业定贫富依旧科差为便通言必须通括各穆昆人户物力多寡则贫富自分贫富分则版籍定如有缓急验籍科差富者不得隠贫者不重困矣帝是通言阅三嵗【按世宗纪以左丞富察通平章政事在大定二十一年三字当系五字之误】进平章政事封任国公世宗将幸上京命通为上京留守先往镇抚之二十五年除知真定府事未几改知平阳府事移凤翔致仕明昌四年帝以通先朝重臣年虽髙而未衰命知广宁府累表请老复以开府仪同三司致仕承安三年薨旧制致仕宰相无祭葬礼通以旧臣懿戚特命敕祭及葬初通在政府举太子率府完顔守贞监察御史裔俱可大用后皆为名臣世多其知人云
　　钮钴禄额特埒盖州巴哩玛明安希楚穆昆人贞元初以习女真字试补戸部主事歴右补阙修起居注九年河南统军宗叙上书言宋人欲启兵衅帝遣额特埓就问其实至汴召凡言边事者诘之皆无状还报世宗喜曰朕固知妄也授左司贠外郎十年以夏国发兵筑祁安城及袭杀乔嘉族首领扎实结又谍言夏与宋人通谋犯邉诏大理卿李昌图与额特埓往按其事夏人报言扎实结以兵犯夏境故杀之祁安城本上国所赐旧积石地发兵修筑以备他盗耳又察知宋夏无交通状及乔嘉族民户愿令扎实结侄赵师吉为首领具以闻世宗甚悦转右将军十二年为夏国生日使还授右司郎中迁右副都防检久之出为河南路统军都监十七年授武昌军节度使兼领前职明年入为刑部尚书拜参知政事二十二年委提控代州阜通监二十三年进尚书右丞二十六年转左丞世宗与宰臣议可授执政者额特埒奏曰宗浩干能可任遂用宗浩二十八年为上京留守明昌二年致仕承安初有事北方朝廷欲任旧臣起为东京留守明年改上京留守许以便宜行事二年九月还朝拜平章政事封芮国公在位数月薨諡成肃额特埓性温厚醖借尝为丞相赫舍哩良弼所荐世宗以良弼为知人在相位十余年甚见宠遇唯奏定五品官子与外路司吏同试部令史及令随朝吏员得试国史院书写世宗以为非云
  </div>
  <div class="pagination">
   <a href="钦定续通志_page223.html">
    上一页
   </a>
   <span>
    ...
   </span>
   <a href="钦定续通志_page219.html">
    219
   </a>
   <a href="钦定续通志_page220.html">
    220
   </a>
   <a href="钦定续通志_page221.html">
    221
   </a>
   <a href="钦定续通志_page222.html">
    222
   </a>
   <a href="钦定续通志_page223.html">
    223
   </a>
   <span class="current-page">
    224
   </span>
   <a href="钦定续通志_page225.html">
    225
   </a>
   <a href="钦定续通志_page226.html">
    226
   </a>
   <a href="钦定续通志_page227.html">
    227
   </a>
   <a href="钦定续通志_page228.html">
    228
   </a>
   <a href="钦定续通志_page229.html">
    229
   </a>
   <span>
    ...
   </span>
   <a href="钦定续通志_page225.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
