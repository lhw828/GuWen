<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 109 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 109 页/共 505 页
  </h1>
  <div class="content">
   ○予湖北望花东界岭阵亡都司摆似龙祭葬世职加等。　　

○赏福建省壬戌恩科乡试年老诸生苏松龄等五十五人举人副榜有差。　　

○癸未。以神灵助顺。颁江西万载县城隍庙扁额。曰宣威遏寇。　　

○谕内阁、前因浙江省金严甯绍台等府地方。均为贼踞。百姓惨遭荼毒。曾经降旨。将浙东新复各府州县。均蠲免二年钱漕。以苏民困。嗣因衢州一城。虽未失陷。而西安县各乡。亦俱被匪焚掠。复降旨将该县钱漕。照新复州县一体蠲免。兹据左宗棠奏称、同治元年分钱粮。业于咸丰十一年冬间。奉旨豁免。所有前奉恩旨。情饬遵行等语。浙江被陷地方。同治元年分钱漕。既已有旨豁免。即著将同治二年分应徵钱漕。一体豁免。并著于原降谕旨二年上。添注同治二字。以示区别而免牵混。该抚其迅即颁发誊黄。遍行晓谕。　　

○又谕、左宗棠奏、请将在籍恶绅。先行革职审讯等语。浙江兰溪县在籍刑部郎中唐志欧、平日倚势欺压平民。无所不至。本年二月间。复诬民人吴和君窃伊洋烟。掳捉拷诈。并将吴姓田产契券。偪勒交付。复有诈勒唐姓财物。及药店洋银之事。种种凶恶。实属衣冠败类。若不严行惩办。何以安良懦而儆凶顽。唐志欧著先行革职。交左宗棠查明劣迹。从严按律惩办。　　

○谕议政王军机大臣等、前因江皖军情紧要。屡命江忠义赴粤之师。东行赴皖。兹据江忠义奏、该营已次第启行。前赴粤西。旋接奉赴皖之命。现已檄调头队五营旋楚。一面咨商毛鸿宾筹给饷项。即行就道。惟广东高州贼势甚炽。屡接晏端书函催。望援甚切。粤东为完善之区。饷源所出。亦当力筹保全各等语。现在援皖之师。既有席宝田、周宽世、新募各军。谅已可资分布。而广东陈金缸一股。蔓延日久。若与浔郡各匪句结一气。必为两粤巨患。江忠义所部头队五营。此时计已前抵桂林。若再檄调回楚。不特为期迂缓。无补皖事之急。且以得力劲旅。仆仆道途。亦属非计。江忠义著毋庸赴皖。即日率领各营。前赴粤省。酌量贼势重轻。先其所急。相机剿办。其军行口粮。并著毛鸿宾迅速筹款接济。毋令缺乏。致滞师期。至席宝田一军。现在行抵何处。并著曾国藩、毛鸿宾、催令克日遄行。应由何路进取。觇贼所向实力迎剿之处。著曾国藩相机调遣。湖南现在四境无警。其驻守省垣之赵焕联一军。及总兵王永章等。臬司陈士杰、知府戈鉴、所部各营。何员可以调令援皖。著曾国藩与毛鸿宾随时咨商。迅速办理。毋误事机。将此由六百里各谕令知之。　　

○又谕、左宗棠奏、官军进剿富阳援贼。大获胜仗。并剿办徽休贼匪。叠获大胜。沈葆桢奏、老湘营迎剿祁西巨股获胜。及韩进春等军。在陈家岭一带击败窜匪各摺片。首逆李秀城之党。自杭嘉纠合丑类。援救富阳。经藩司蒋益澧等痛加剿击。凶焰稍衰。左宗棠现在添造长龙战船。并檄调甯波水师。驶进钱塘江助剿。著即严饬水陆各军。合力进剿。迅拔坚城。务将此股悍贼。悉数歼除。毋留余孽。其窜扰徽休之贼。节经臬司刘典督率兵勇。先后在岩寺街潜口等处迎击。退窜太平夥县。其图窜祁门之贼。亦经道员王文瑞督率丁长胜等。以少击众。叠获奇捷。徽防可期稳固。惟各股逆贼。麕聚休祁一带。原图窜越江西。现虽墼退。而绩溪旌德太平石埭等县。尚为贼踞。败贼复窜回建德。饶郡之防。殊为吃紧。韩进春率勇在陈家岭湾里周村一带奋力攻剿。贼由洋塘山路东趋。尚有伪爱王一股。由建德后河跟踪而上。彭鄱各县乡团。虽尚能联络。而贼数太多。必须厚集兵力。方可以埽荡群凶。著沈葆桢督饬在防员弁。认真堵剿。并激励各属团勇。就近策应。以辅官军所不逮。毋得稍有疏虞。饶广为浙军后路。关系紧要。此时贼匪分道窜偪江西。王德榜一军。尚恐兵力不厚。并著左宗棠妥筹兼顾。如皖事稍松。即饬刘典等军。毋分畛域。随时相机接剿。俾该逆不能窜越浮景。方为妥善。左宗棠另片一件。著留中。将此由六百里各谕令知之。　　

○又谕、本日据多隆阿奏、官军攻破仓头老巢。东路肃清一摺。览奏欣慰。逆回纠众盘踞同朝一路。以仓头镇为老巢。多隆阿自入关后。督饬将弁。奋力攻剿。连克坚巢。肃清东路。据奏南北两岸。均可扎营。与省城声气相通。是陕省军务一大转机。著多隆阿迅将败残余匪。摉捕净尽。一面率得胜之军。仍遵前旨。鼓行而西。节节埽荡。或先赴咸阳泾阳一带驻扎。与雷正绾之兵会合。或先顾省城。将附近各贼巢。一律铲除。疏通粮道。多隆阿身为统帅。责无旁贷。即著通筹全局。权其缓急。迅筹妥办。不为遥制。甘肃固原失陷。平凉被围。灵州甯夏情形吃紧。亟盼马德昭带兵前往。多隆阿如能分兵协助省城。即可令马德昭带所部前赴甘省剿洗。以免蔓延。并著多隆阿酌办。同朝既经肃清。晋防西路似觉稍松。惟回匪被剿四散。仍恐其到处句结。自西而北。由绥远城一带绕路窜越。扰及晋疆。牵掣多隆阿大军后路。著英桂仍饬在防文武员弁。于晋省西北边界。实力扼堵。毋稍疏懈。并行知绥远各城将军等。督率兵弁。严密遏剿。毋令窜逸。将此由六百里各谕令知之。　　

○以江苏镇江防剿出力。赏游击汪桂元、都司古龙光巴图鲁名号。知府李文安、都司陈秀成等花翎。知县张熙等蓝翎。余加衔升叙开复有差。　　

○予安徽徽州等处阵亡参将张显荣、守备左万明等、祭葬世职加等。　　

○予浙江富阳阵亡守备王宗元祭葬世职如游击例。　　

○追予浙江殉难学政张锡庚谥文贞。按察使甯曾纶祭葬世职加等。均入祀杭州府昭忠祠。副将鄂尔霍巴于湖州府建立专祠。　　

○甲申。谕议政王军机大臣等、唐训方奏、蒙城力战却贼。苗逆分踞颍上等县。围攻寿州。现复句通发捻。大举合围。六安临淮。兵单饷绝情形。请飞催南北援军。迅速赴剿一摺。苗逆亲督悍党万余。于蒙城附郭抢筑营垒。计图困偪。马新贻激励所部击走。各军尽力穷追。痛加剿杀。惟凶渠张建猷数营。坚持未下。逆贼复添调丑党开穵长濠。滚营进偪。现在逆党分踞颍上。杀害该署令濮炜。及署凤台令蔡锷。复添大队。踞守正阳。其党潘垲复踞三河尖卡。围攻六安。寿州霍邱颍州。同时告警。舒六一带。正值发捻交乘之际。苗逆遂复乘机句结。并出伪示。诱惑蒙城新抚捻股。遣人密招李城败党回巢。又有串通李世忠。以正阳怀远易五河县之信。苗逆复行叛乱。凶焰骤张。现已遣党四出。太有并吞长淮之意。其南句发逆。北招捻党。东连降勇。诚如唐训方所奏。不可不早为消弭。以致不可收拾。僧格林沁现在督军围攻淄川踞匪。据该大臣奏、已遣施绍恒所带勇队千名赴皖。此时苗焰骤炽。非该大臣亲督大军。回军赴皖。断不足以制其死命。著僧格林沁即由淄川克日返旆南征。与李续宜、唐训方之军。南北夹击。毋误事机。李续宜早已自湘启行。前据曾国藩奏称、该署抚行经鄂省。尚须与严树森面筹防剿。现在苗逆叛乱。事机万紧。李续宜著即兼程星速赴皖。毋得在途迟滞。唐训方所部。兵力虽单。务须激励诸军。兼筹战守。督率蒙城寿州文武。竭力备御。毋使贼逆得以肆其蚕食。施绍恒勇队到皖。应由何路进取。著与僧格林沁咨商调度。一俟僧格林沁、李续宜、南北之军到齐。迅即乘机进捣。歼厥渠魁。该逆人数虽多。大半由于迫胁。如能迅将一二凶渠死党剿除。元恶授首。余者自可反正归诚。六安地方。尤为紧要。发逆忠酋巨股。自石涧埠舒城来犯。鲍超一军。现在无为。著曾国藩饬令就近援救。与桐城之周宽世、舒城之蒋凝学等军。联络击剿。鄂省自蕲水分窜捻股。东越潜太。著曾国藩迅即调派各军。分投拦剿。毋令并入六安。串合发逆。并与苗练句结为患。并著官文、严树森、督饬鄂省官军。务将由鄂窜皖捻股、前截后追、毋任东趋。以邻为壑。淄川围剿事宜。僧格林沁布置已周。阎敬铭昨奏由阜城前进。不日当可到营。著即交其督办。谭廷襄现在淄川。地方军务。一切均可面为交代。并著阎敬铭星速前往接篆。督办淄川军务。俾僧格林沁得以及早南征。毋稍延误。阎敬铭未接篆以前。谭廷襄仍须督饬各军。实力剿击。不可松劲。其白莲池教匪。即著僧格林沁、阎敬铭、饬令恩锡督率在事兵练。妥筹剿办。并著飞催丁宝桢所带楚勇。星速前来。以资倚任。苏克金马队。留办直东股匪。自可资其得力。惟念僧格林沁南征。兵力亦不可不厚。此军或令随同赴皖。或可仍留直隶。著僧格林沁自为调度。本日已明降谕旨。令刘长佑督办直东豫三省交界剿匪事宜。该督现赴临清。所有折由茌平等处北窜之贼。仍著督饬恒龄等会合直隶各军兵练。绕前夹击。务令贼匪不得喘息。迅即殄除净尽。以绝根株而杜蔓延。王榕吉、祝垲、均系素娴军旅。著刘长佑督饬在于交界地方。襄办防剿。以资臂助。该督前奏檄调李同文督率地方团练。并饬热河官兵。驰赴景州。扼要堵截。仍著责成该道员等。及徐廷楷、余承恩各军。四面兜击。李同文如尚未到。著崇厚迅即督催前往。李鸿章前奏刘长佑过沪。所调副将陈飞熊等弁勇三百余名。已由海道北来。其续调总兵李明惠湘勇五百名。亦取道广东。附轮船前进。以上二起兵勇。如有到津消息。均著崇厚催令前赴刘长佑军营。以资调遣。袁甲三昨奏、应遣游兵分巡光固及归德。以遏苗逆窥觎之路。当谕张之万等妥为豫筹。汝匪剿办事宜。如可专由毛昶熙督办。张之万应赴陈州沈项一带。何路择要驻扎。著即筹定奏闻。陈州切近皖疆。袁甲三务即号召绅耆团练。速为备豫。袁保恒应留陈郡帮同办理。抑即遵前旨赴张之万军营。即由袁甲三酌定饬遵。前有御史王兰谷奏、六安州绅士。记名盐运使李元华、谋勇兼优。曾经谕令吴棠唐训方、查明该员是否可用。所带练勇。曾否遣散。饬令前往天长盱眙扼扎。以防渡江逆匪窥伺里下河之路。刻下六安吃紧。如果李元华足资任使。即著吴棠、唐训方、饬令迅速招集所带练勇。会同该地方官军。合力战守。以期得力。苗逆虽有以怀远与李同忠易五河县之信。而吴棠昨奏、李世忠近有函致该漕督。以苗练生变。宜早筹备等语。李世忠与苗沛霖本有仇隙。此时可激励用之。使不遽与苗合。著曾国藩、吴棠等、妥为驾驭。唐训方原摺。著钞给僧格林沁、曾国藩、李续宜阅看。片一件。著钞给吴棠阅看。将此由六百里加紧各谕令知之。　　

○又谕、罗惇衍奏、请饬粤东督抚修筑省垣炮台一摺。据称广东省城。自咸丰六年用兵以后。险要地方。均经焚毁。炮台百无一存。肇庆客匪猖獗日甚。请饬该省督抚筹画经费。为征剿兵饷及修复炮台之□。等语。粤粤东省城。全恃水陆炮台。以为守御。必须及早修筑。现在运关两岸。及厘金款项。均□提拨那移。著晏端书、黄赞汤、即另行筹画经费。将省城内河及城北各地方炮台。择要兴修。以资御侮。肇庆客匪。聚党已十余万人。攻陷电白之广海寨。复围攻阳江县城甚急。吴昌寿所部勇粮无出。并著晏端书等筹款源源接济。毋令缺乏。昨据江忠义奏、现已督率所部。行抵桂林。已谕令该提督毋庸赴皖。即赴粤省剿贼。著晏端书、黄赞汤、昆寿、即知会江忠义。由粤西拨兵会剿。以期早靖寇氛。将此由五百里各谕令知之。　　

○命直隶总督刘长佑督办直隶山东河南三省交界地方剿匪事宜。　　

○以江西萍乡等县办团出力。予千总曾金榜以守备用。并赏花翎。丁惠良等蓝翎。余升叙有差。　　

○以江西新昌绅团克复县城出力。赏卫千总张弼臣蓝翎。余升叙有差。　　

○乙酉。谕议政王军机大臣等、谭廷襄奏河西股匪。渡运北窜。被击遁向西南。暨摉捕沂州余匪情形各摺片。据奏贼之大队。由尖庄偷渡。复经保德等击之于堂邑之定远寨。及许家新村。冠县白塔河店燕店等处。并由谭廷襄饬令东昌府调团。于清博河岸一带严防。讯据贼供。欲抢渡运黄二河。赴白莲池入夥。复经保德由沙镇追至王湾。与苏克金、成保等马队合剿。大有斩获。余匪由老君塘偷渡。至徐家庄朱北楼等处。趋向西南。苏克金等跟踪紧蹑。恒龄向西夹剿等语。如果属实。所賸残匪。不过六七百名。自不难于殄灭。惟须乘其穷窜。前截后追。总不令贼得以喘息。所至裹胁。方能奏功。此时贼势就衰。著刘长佑、谭廷襄、阎敬铭、严督直东两省官军。迅即乘机觇贼所向。四面兜剿。尽歼丑类。兰费余匪。经黄国端及该府县等叠次摉杀。仍著饬令黄国瑞所派驻扎尚严作子圩一带之参将吴凤柱等。会合沂州守令。督率民团。尽力摉捕。毋留遗孽。现在由老君塘渡河之匪。业已无多。直隶沿河一带。必有伏匪潜匿。著刘长佑饬令王榕吉、祝垲等、严督所属地方及派出各兵练。一律摉捕。务期净尽。白莲池教匪。昨谕饬令恩锡督剿。兹据谭廷襄奏、黄国瑞即行带队取道峄县。进剿教匪。即著阎敬铭饬令该总兵会同恩锡办理。俾速成功。将此由六百里各谕令知之。　　

○又谕、沈葆桢奏、继果营叠获胜仗。会同浙师攻克夥县。及韩进春一军。击贼获胜各摺片。逆匪垂涎江右。自皖之绩溪。西至饶境。横互数百里。王沐一军。屡战屡捷。兹复会同左宗棠所派之刘典一军。克复坚城。徽境渐可肃清。江防赖以保障。实属异常出力。惟黟县克复之后。余匪追出北门。转入山谷。伏贼四起。刘典令亲军助剿。伏贼右路溃出羊栈岭。左路溃出方干岭。现已归并何处。恐其再来扑城。著左宗棠、沈葆桢、飞饬刘典、王沐等、各率所部。四面摉捦。务将祁夥一带零匪除尽。毋任再有句结。另片奏、韩进春一军。击剿遇田股匪。颇有斩捦。其尾队复由石门窜向建德界上。其大股仍在时山许家山一带。段起现赴枧田街躧看地势。拟与韩进春会商进剿等语。刻下夥县已复。祁门解围。军威益振。贼势日孤。该抚即催令韩进春等。迅将大股贼匪。认真埽荡。以剿为防。又安边境。将此由六百里各谕令知之。　　

○又谕、官文等奏、豫捻被击西趋。现筹兜剿。穆腾阿等奏、汉中被围日久。请饬催川楚援军。并河南筹办军火各摺片。豫捻自上巴河官兵击走后。由但店东趋蕲水蕲州。分窜广济。经该州县等拦头扼截。设伏击败。折回蕲水。适成大吉等军赶到。先后毙贼多名。该逆由蕲水北之团陂回窜三里畈但店一带。扰及黄冈县属之夫子河。此次该逆回窜湖北。官军虽颇有斩捦。并未大加惩创。且据生捦贼供。该逆以两股游弋蕲广一带。以六股折回。欲由黄安黄陂窥伺武汉。如有官兵扼截。即由旧路回窜河南等情。逆踪慓悍靡常。亟宜严为备御。著官文、严树森、即饬舒保、穆正春等军。分投堵截。与成大吉、王桐柏等军。前后夹剿。务令就地歼除。毋任纷窜黄陂。致武汉又形震动。其豫鄂毗连地方。贼踪往来已成熟径。并著张之万、毛昶熙、饬令余际昌等军。严密堵遏。傥贼踪偪近。即行越境会击。以剿为防。毋任阑入曾国藩前奏捻匪由蕲水分股东越潜太。窜扑舒桐。已与渡江发逆合股。何以官文等两次奏报。并未提及。是否游弋蕲广之贼。业已东窜皖疆。著严树森仍遵前旨。迅将此股贼匪。前截后追。毋任陆续东窜。与发逆苗练句合。贻祸邻封。至陕省汉中被围日久。兵单饷缺。岌岌可危。官文等前已遵饬李云麟率师援陕。著即恪遵前旨。迅饬统率所部。星驰前进。速解汉中之围。并著骆秉章仍饬周达武一军。就近援剿。会合陕鄂诸军。力图埽荡。以靖邻氛。其川省应协陕饷。即著速为筹拨。以资接济。至多隆阿军火。向由湖北转运。兹据穆腾阿等奏、接据官文函称、恐鄂省筹解稍有不敷。请咨邻省协济等语。多隆阿大军。现在攻克仓头镇老巢。正在得手之际。傥致军火缺乏。贻误非轻。本日已谕令英桂筹办解运。并著张之万每月筹拨火药二万斤。火绳二万盘。按月委解潼商道收储。以备要需。其湖北应解军火。仍著源源接济。毋得以晋豫分任其事。稍存诿卸。将此由六百里各谕令知之。　　

○又谕、穆腾阿、瑛棨奏、新募楚勇到省。拟令扎营三桥。并令曹克忠统带驻扎各摺片。西安省城。粮道不通。饿殍载途。民情恟惧。非早为疏通。势将内变。省城兵数本已不少。瑛棨闭关自守。不肯派队出城分扼要隘。致成坐困。前多隆阿奏派总兵曹克忠管带乌拉马队。前往省城。将前后所募楚勇七营。一并交该总兵带赴鄠县。兹据穆腾阿等奏称、回匪巢穴。尽在北路鄠县之匪。皆由北路窜入。且须由咸阳之三桥一带经过。拟令曹克忠扎营三桥。断北路回匪援鄠之路。以安省城西路等语。自系实在情形。惟昨据多隆阿奏称、仓头贼巢业已攻拔。同朝一律肃清。谅华渭一带零星余匪。不难克期剿尽。此时该大臣军营。已与省城声息相通。西安东路之防。即可稍纾。该大臣督办全省军务。自应兼顾西路。军情旦夕异宜。曹克忠一军。应否移扎三桥。或仍在咸阳鄠县交界地方驻扎之处。著多隆阿酌度情形。咨照穆腾阿、瑛棨办理。曹克忠到后。马德昭一军。能否即派赴甘肃赴剿之处。著多隆阿仍遵前旨。酌量调派。省城附近贼匪。仍著穆腾阿、瑛棨、督饬诸军。出队摉剿。以期及早廓清。不得专待多隆阿援军。亦不准轻行议抚。致滋贻误。回绅马百龄、前随张芾及省城委员缪树本等赴仓头劝谕回众。嗣张芾等均被戕害。马百龄独晏然无事。在贼中几及一年。仍复轻身回省。其中难保无通匪情事。瑛棨前仅奏请撤销恤典。并未将该回绅查办。殊属轻纵。著多隆阿不动声色。严密确查。据实具奏。将此由六百里各密谕知之。　　

○又谕、瑛棨奏、请饬山西筹济军火。并饬催湖南协饷各等语。秦省制造火药。皆赴邻省采办。近日道路多梗。采办甚难。多隆阿大营所需火药。向由湖北转运。现亦不敷协济。该大臣剿办东路。正在得手之际。尤不可令军火稍有缺乏。致误戎机。著英桂每月筹办火药一万斤。火绳一万盘。解赴陕西。交潼商道收存。以备多隆阿军营攻剿之需。毋得稍涉迟误。前经陕省请拨湖南协饷。迄今未据报解。该省各属糜烂。钱粮既无从徵收。捐借更难以汇集。窘迫万分。若不速筹接济。饥军哗溃堪虞。著毛鸿宾先其所急。将应解陕省协饷。先行筹拨若干。以济急需。将此由五百里各谕令知之。　　

○又谕、瑛棨奏、请饬两淮筹拨陕饷。等语。西安省防各营兵勇。欠饷累累。邻省所拨协饷。又均未解到。若非量为接济。势必哗溃堪虞。瑛棨所请饬下两淮盐运使。照旧将江运八万引仍拨陕省。派委道府大员。前往接办。招商捆运。以充军食之处。是否可行。著曾国藩督饬两淮盐运使。体察情形。妥筹速奏。将此由五百里谕令知之。寻奏、苗逆复叛。淮河梗阻。皖营之盐。疏销无路。势难兼顾陕饷。报闻。　　

○以前任江苏巡抚薛焕署礼部左侍郎。并在总理各国事务衙门办事。　　

○以陕西凤翔守城出力。赏知府张兆栋、参将德胜等花翎。并升叙有差。　　

○以克复安徽黟县城。赏知州王沐巴图鲁名号。　　

○以办事玩延。革湖北知县陈五典职。　　

○以湖北竹山竹溪两县城被贼窜陷。旋即克复。革游击谢聘环。署都司杨得升、守备色期音达职。免治罪。　　

○予湖北蕲水等处阵亡副将谢鸿禧、游击易瑞霭、都司艾正和守备萧复胜、千总唐品山等祭葬世职加等。于死事地方暨原籍均建专祠。　　

○丙戌。谕内阁、前因陕西回逆煽乱。命将出师。恭行天讨。复念汉回皆朝廷赤子。明降谕旨。令陕甘统兵大员。止分良莠。不分汉回如实系良回。不肯从贼。被逆回偪胁。奋身死。节。及合门殉难者。仍准分别奏请旌恤。兹据赵光奏、云南与陕西事同一律。该处殉难官绅士庶。暨良回被害人户。历年均未奏报。请旨准恤等语。云南省自汉回构衅。仇杀日久。汉人之官绅士庶。惨遭杀戮者。为数甚多。迄今未据该省奏请旌恤。致忠义之气。湮没未彰。实堪矜悯。至安分良回。或被汉人枉杀。或被逆回威胁受害。情亦可惨。国家威德覃敷。岂可令万里边隅。不沾一视同仁之泽。著云南巡抚贾洪诏督饬各府厅州县等。设局采访。其通省汉人官绅士庶之殉难者。著该抚饬令各属详查具报。汇请旌恤。其回人中素行良善。不肯从逆致被杀害者著一并确切查明汇请旌恤。以示覆帱无私至意。　　

○八旗都统议覆詹事府少詹事桂清奏请酌定城上界址堆拨。查城上八旗界址。实属多寡不均。现已责令各该旗按照方位。均匀分管。并于分旗后。再行分段。满洲管十分之五。汉军管十分之三。蒙古管十分之二。其马道口五十六处。除留八处为官兵上下之路。其余四十八栅栏。全行封锁。至坍塌堆拨。即应一律修葺。并于应修五十六座外。在各该旗适中之地。添建堆拨各一座。为三固山参领轮流直班公所。以便管辖。从之。　　

○予云南昆明永昌等处殉难文生尹培煜等绅民妇女一万九千七百四十二名口分别旌恤如例。　　

○予云南大理楚雄殉难监生李鸿昇等绅民妇女八十户分别旌恤如例。

　　
大清穆宗继天开运受中居正保大定功圣智诚孝信敏恭宽毅皇帝实录卷之六十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。四月。丁亥。谕议政王军机大臣等、英桂奏、陕省同属。渐就肃清。拟即回省一摺。现在仓头镇克复后。晋省河务较松。英桂自可回省料理公事。惟蒲州与陕省仅隔一河。难保回匪不思窜越。新到楚勇。已留驻蒲州。英桂于回省后。即著责成和昌等严加防范。毋得以回匪已远。稍涉松劲。其平定防务。尤应随时侦探。钟秀虽驻扎远州。英桂仍当妥筹兼顾。以保完善。另片奏、遵解多隆阿军营炸炮子八十个等语。此项炸炮。最为行军利器。山西产铁尤佳。制造更当合用。副参领祥安等均能制造。著英桂于省城内选择严密处所。饬令随时制造。接济多隆阿军营。但利器不可示人。务须慎重秘密。不得令他人窥探学习。致滋流弊。慎之。将此由五百里谕令知之。　　

○戊子。以雨泽未沾。上于大高殿设坛祈祷。亲诣行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。肃亲王华丰诣觉生寺。豫亲王义道诣黑龙潭。拈香。　　

○谕内阁、僧格林沁奏、请将贻误事机之城守尉等。分别议处等语。德州城守尉富明、知州张应翔、于翼长苏克金追贼至该州时。闭门不肯放行。以致窜匪乘夜北渡。虽据该知州禀称恐系贼匪冒充。未便开城。惟于贼踪北窜。不能堵遏。迨官兵追至。又复不察虚实。任意阻滞。实属贻误事机。仅予议处。尚觉过轻。富明、张应翔、均著交部严加议处。以示惩儆。　　

○谕议政王军机大臣等、有人奏、县令贪黩。劣迹昭著。请饬提省究办一摺。据称直隶雄县知县顾肇域。与劣绅武举张淩阁弟兄为莫逆交。该县民人王晋。遣抱京控张淩阁谋杀伊侄王长有一案。系奉旨发交本省提讯之案。张淩阁系此案正凶。顾肇域一味袒护。延不解省。张淩阁弟兄。与棍徒李廷弼、宋云详、联为一气。欺压乡愚。李廷弼平毁庞姓坟墓。并挟仇淹毙民人李老。句串张淩阁弟兄。勒派各村加摊护田费用。匪徒李添才等。抢劫温翟两姓。被获送官。经张淩阁向顾肇域属托。反以温翟两姓及村民为贼。严加看押。将李添才等即时释放。上年因差额外苛派地丁钱粮。每两按制钱四千徵收。并多徵额外。本年考试文童。将张姓笞责二百。请饬查办等语。州县为亲民之官。似此贪黩乖谬。肆意妄为。如果属实。大为闾阎之害。著刘长佑将顾肇域被参各款。密派妥员严切访查。如实有端倪。即行撤调来省。按照所参各款。秉公查明。据实参奏。毋稍徇纵。原摺著钞给阅看。将此谕令知之。　　

○又谕、僧格林沁奏、追剿南窜股匪。及北路获胜。现筹南北军务缓急情形一折。暨谭廷襄奏、东省近日各路军情。及恭报交卸抚篆。密陈宋景诗应暂事羁縻各摺片。现在围攻淄川。及筹剿白莲池教匪。僧格林沁所筹。均极周至。其追剿南窜之张守义等股匪。及北路追剿窜匪。于茌平等地方获胜等情。与谭廷襄、刘长佑奏报。大略相同。此股窜匪。据称仅余马贼六七百名。经僧格林沁饬令恒龄。及成保、萨萨布、海群各军。探明贼踪。实力追剿。与刘长佑所派直省各军。前后夹击。其苏克金一军。僧格林沁饬令驰赴河闲。豫备迎击。严防北面藩篱。办理甚为妥协。即著僧格林沁、刘长佑、严督诸军。务即乘机速将此股窜匪。探踪四面兜剿。殄除净尽。仍著刘长佑、阎敬铭、严饬直东所属各该地方。实力严防。毋任余匪被剿乘虚冲突。并将沿河伏匪。一律摉除。严饬防河员弁。认真巡察。毋稍松懈。前因唐训方、张之万、袁甲三、叠次奏报苗沛霖复行叛乱。逆焰骤张。节经寄谕僧格林沁。将淄川围剿事宜。移交阎敬铭督办。即行返旆南征。兹据僧格林沁奏称、目睹直东情形。若不立筹埽荡。其患更有甚于苗沛霖者。拟俟直东贼匪剿除净尽。再行回军蒙亳等语。苗沛霖阴鸷狡诈。蓄谋甚久。而煽胁尤众。若不早图。势将谋距淮甸。蔓延东豫。以窥中原。其患实非浅鲜。唐训方现有兵力。不敷攻剿。非得僧格林沁回军。断不足以制其死命。惟直东军情紧切。自应布置妥协。方可返旆而南。但亦不能定俟直东两省全行肃清。始议南征。久稽时日。著僧格林沁赶紧部勒。饬催恒龄及苏克金等军。将北路窜匪克日埽除。其淄川城匪及白莲池教匪围剿事宜。即可交阎敬铭等督办。淄川城小而坚。攻捣定需时日。白莲池亦负嵎自固之贼。未能远出。但能将四面围剿。布置周妥。阎敬铭虽初任封圻。办事认真。当能接办。该署抚现已到任。于东省军务。责无旁贷。并著飞催丁宝桢迅速来东。以资任使。张守义等窜匪。如果窜入白莲池。即可会合德楞额、黄国瑞等军。并力进剿。聚而歼旃。其谭廷襄摺内所奏、又有另股窜由泰安上下山□角峪等处至甯泗境内之贼。并著阎敬铭严督地方兵团。实力剿办。东省萑苻甚众。各属地方。似此散股。恐尚不少。该署抚履任方新。均须督率整顿。毋得率听属吏。粉饰因循。致负委任。谭廷襄已卸抚篆。即著前赴工次。将河东河道署任事宜。专心办理。现在节逾小满。所有勘工催料。均关紧要。毋稍疏忽。宋景诗与柳林团互杀。显系有意寻仇。其能否暂事羁縻。著刘长佑、阎敬铭、详加诇察。相机办理。将此由六百里各谕令知之。　　

○又谕、李桓奏、陕南协饷紧要。请旨饬查一摺。据称该藩司行抵长沙。选将募勇。捐办行赀银二万两。定于四月初一日起程入陕。惟闻陕南川楚各军。欠饷甚钜。向由何路供支。应先行催提。并请饬部查明陕南军饷。系指某省。迅速协拨等语。本日已谕知户部。查明赶紧饬拨矣。陕南各军。兵疲饷绌。若不亟为筹画。恐有哗溃之虞。瑛棨身任疆圻。责无旁贷。著将该处军饷。妥为筹解。随时接济。俾李桓接手之时。不至以军食分心。其李桓未到以前。仍责令毛震寿相机防剿。毋稍疏失。骆秉章素能不分畛域。汉南切近川疆。尤应源源接济。俾无缺乏。汉南军情。万分紧迫。李桓摺内奏称、须两月方能到陕。未免纡迟。仍著督催兵勇趱行。庶早到一日。早收一日之功。用副朝廷倚任之重。将此由六百里谕知骆秉章、瑛棨、并传谕李桓知之。　　

○又谕、毛鸿宾奏、攻克青山等处贼巢。筹画晃靖边界防堵。并续办土匪各摺片。会匪张芝兰等。由溆浦逃入芷江辰溪交界之帽子坡。复窜踞芦坪等处。经游击田宗营等分路进攻。连日将青山帽子坡两处贼巢攻克。剿办尚属得手。惟逆首尚未就获。现在败残余匪。均向楠木山窜去。著毛鸿宾即行督饬士卒。严密围捕。务将此股悉数殄灭。并将匪首斩捦。毋留遗孽。黔省清江苗匪。纠合教匪。袭陷古州城池。并分股窜近永从县。以拒楚师。势将围攻黎平郡城。从前投诚积匪余老科、唐一辅等、阴附贼匪。益以游勇痞棍。近数万人。黎平势甚急危。毛鸿宾拟饬戈鉴一军。酌察事势。先往靖州边界堵剿。著即相机办理。并俟本境土匪肃清。即饬防界各军。赴黔援剿。至黔省清江苗教各匪。势成燎原。迤东各处。亦遍地糜烂。非痛加剿洗。不足以戢凶顽而靖地方。张亮基务当筹拨兵勇。迅速驰援黎平。会同楚军。合力夹击。以期埽荡逆氛。并将思铜一带教匪。会剿净尽。以消两省边患。毋得因循贻误。其湖南衡永郴桂一带。土匪伏匿甚多。经毛鸿宾饬属访查。将常甯之李功名、衡阳之黄帼积等、谋逆各犯。捦获多名。分别正法讯办。并将益阳县等处会匪头目胡花臣捕获。消患未萌。办理甚属妥速。著即将此两案余党。实力摉捕。毋任一名漏网。该抚务须严饬在事文武。认真办理。不可稍存姑息之见。将就了事。贻患将来。将此由六百里各谕令知之。　　

○以故阿巴噶郡王阿尔塔什迪子瓦金达拉袭爵。　　

○予湖南帽子坡阵亡千总段文凤、把总侯文华、祭葬世职加等。　　

○朝鲜国使臣尹致秀等三人于神武门外瞻觐。　　

○庚寅。谕议政王军机大臣等、刘长佑奏、官军越境剿匪获胜。逆首畏罪输诚一摺。据称马步各军。追贼于平原曲周等处。屡获胜仗。首逆杨朋岭等悔罪乞降。现已令其逞缴器械马匹。暂留军营。派都司唐建勋等妥为照管等语。杨朋岭屡降屡叛。此次被击穷蹙。又复乞降。刘长佑因宋景诗等相距不远。暂将该犯留营。固属一时权宜之计。惟若辈狼子野心。终难驯服。著严督都司唐建勋等妥为羁束。毋令再有逃逸。至前此投诚之程顺书等。及此次杨朋岭等省夥各贼。该督能否派令随同官军。作为前敌。察其勇怯。以觇其真伪。或即咨商僧格林沁。分拨该大臣军营。妥为安插。如该匪等首鼠两端。心怀反覆。即可不动声色。设法歼除。以绝后患。傥敢敷衍目前。贻患后日。必惟刘长佑是问。直境虽就肃清。而河东伏莽尚多。仍须及时摉剿。阎敬铭到任后。叠经谕令进扎淄川。俾僧格林沁得以统兵南下。该处军务。一日未竣。该署抚即一日不能他往。其莘冠一带。防剿善后。均关紧要。必须遴委明干大员。前往办理。总兵保德、平日带兵。尚无贻误。或即责成该员。会同直隶官军。认真摉捕。能否得力之处。并著刘长佑、阎敬铭、会商妥办。将此由五百里各谕令知之。　　

○又谕、恩麟奏、贼匪窜围静甯。经兵团击退。及盐茶厅被陷。沥陈甘肃急迫情形。请饬催马德昭赴援各一摺。此次贼匪窜围静甯。该署知州恩禄、与参将李友伏等、痛加堵剿。生捦黄袍黄褂贼目数名。以致身受矛伤。洵属奋勉。而隆德神林铺团首赵合璧等。越境赴援。尤能深明大义。深堪嘉尚。所有在事出力员弁。准其查明奏请奖叙。惟此股逆回。虽窜回固原等处老巢。难保不乘隙复窜。恩麟现饬王吉利驻扎隆德。王德恒驻扎静甯。即著责成李友伏等会同民团。实力防剿。毋稍疏懈。至王大桂前赴固原城内。责诘穆喇二逆。该逆等既俯首伏罪。何以忽又四门紧闭。王大桂为该逆摉捉之人。何能缒城逸出。所称各情节。殊多支离。恩麟何以于此等紧要关键。不加详察。据探厅城失陷后。王大桂与子王明忠等。逃回团庄调人。被贼追获。是否实系被害。回性诡谲。恩麟不可纯以忠厚待人。致堕奸计。务当随时留心察看。如有端倪。即行严办。以杜内应。并著就现有兵力。督饬员弁。相机堵御。以待援兵。现在多隆阿已将东路肃清。若由三原进兵。则西安北路。可以无虞。潼关至省城。虽有回匪。谅多隆阿已乘胜埽荡。计可肃清。即著斟酌形势。若能由三原驰赴西路。则马德昭即可迅回甘省。穆腾阿、瑛棨、防守省垣之满汉兵勇。为数不少。但能调度合宜。何至一筹莫展。著即商同多隆阿妥为布置。毋得辄形恇怯。马德昭于接奉此旨后。即著咨商多隆阿。迅速带兵驰赴庆阳。会同熙麟节节进剿。迅解平凉之围。疏通道路。以靖边圉。熙麟。马德昭、均系本省文武大员。责无旁贷。务当妥筹至计以副委任。多隆阿行抵西路。即著与雷正绾和衷商酌。应如何分投剿办之处。即行妥筹办理。将此由六百里谕知多隆阿、穆腾阿熙麟、瑛棨雷正绾马德昭并传谕恩麟知之。　　

○以甘肃灵州剿办撒回出力。擢知州张瑞珍以知府用。
  </div>
  <div class="pagination">
   <a href="清实录同治朝实录_page108.html">
    上一页
   </a>
   <span>
    ...
   </span>
   <a href="清实录同治朝实录_page104.html">
    104
   </a>
   <a href="清实录同治朝实录_page105.html">
    105
   </a>
   <a href="清实录同治朝实录_page106.html">
    106
   </a>
   <a href="清实录同治朝实录_page107.html">
    107
   </a>
   <a href="清实录同治朝实录_page108.html">
    108
   </a>
   <span class="current-page">
    109
   </span>
   <a href="清实录同治朝实录_page110.html">
    110
   </a>
   <a href="清实录同治朝实录_page111.html">
    111
   </a>
   <a href="清实录同治朝实录_page112.html">
    112
   </a>
   <a href="清实录同治朝实录_page113.html">
    113
   </a>
   <a href="清实录同治朝实录_page114.html">
    114
   </a>
   <span>
    ...
   </span>
   <a href="清实录同治朝实录_page110.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
