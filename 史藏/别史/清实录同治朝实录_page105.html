<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 105 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 105 页/共 505 页
  </h1>
  <div class="content">
   ○以前任云南布政使贾洪诏为巡抚。擢临安府知府林鸿年为按察使。　　

○以陕西紫阳县城被贼窜陷。旋即收复。并汉阴石泉厅县等城解围。予署通判金鉴以知府用。并赏花翎。把总马全等蓝翎。余升叙有差。革知县袁诗熙、都司孙泰猷职。仍留任。　　

○丙辰。内阁、上年冬闲因陕甘总督熙麟奏、接到发回报件。钉封断拆。显有情弊。当经降旨令兵部暨沿途各督抚挨站查明究办。并妥议章程。严行稽察。兹据李鸿章奏称、前办理通商事务大臣薛焕、于本年二月十七日接到军机处发回二月初五日四百里夹板一副。兵部与军机处印封俱已拆损。并奏事摺一件失去。该抚查阅兵部火票黏单。有清口驿马夫张顺。声明夹板内并无印花切结一纸。自系清口驿以上驿站私拆。请饬查究等语。驿递军报要件。胆敢私行拆阅。并窃去摺件。尤属可恶之至。除饬军机处将摺内所奉谕旨补录知照外。著兵部于清口驿以上地方。逐站挨查。并将此件系何站何人舞弊之处。行令各该督抚严切根究。从重惩办。以肃邮政。　　

○谕议政王军机大臣等、李鸿章奏、官军水陆大胜。攻克福山。常昭解围各摺片。常昭被围日久。降将骆国忠等竭力固守。经李鸿章调派水陆各军援救。先将福山口要隘克复。该降众亦奋勇出击遂解常昭之围。办理甚为得手。戈登接带常胜军。奋勇明白。此次复力克福山。著即授以中国总兵职任。仍著李鸿章传旨嘉奖。常胜军积习太坏。并责令戈登严加约束。以期消患未萌。骆国忠等请奖副将翎支等职。未免过优。惟念该降将等自拔来归后。血战苦守。两月有余。力保孤城。非寻常降众可比。且该抚已许其破格优保。若不俯如所请。无以示信义而劝将来。著李鸿章将明发谕旨宣示骆国忠等。并责令仍驻守常昭。将附近一带贼营埽荡。俾知格外感奋。不可因贼氛少远。稍涉大意。此后投诚之人。仍宜渐闪保升。免贻诸将口实。且恐此辈骤膺显秩。志得意满。不复勉图上进。不可不示以限制。昆山太仓。必须攻克。方可联为一气。著即激励诸军。乘胜攻拔。为先发制人之计。该抚现饬刘铭传等扎福山口。令黄翼升留三营防守。调潘鼎新回金山卫。以防浙西。所筹均尚周妥。即督令该员弁等认真防剿。福山败匪。窜向何处。未据声明。恐其渡江北窜。著李鸿章查明具奏。仍随时相机办理。江北隘口。处处吃紧。叠经谕令都兴阿、富明阿、严密布置。此时江南得手。贼必全注江北。尤须自固藩篱。方免窜扰完善。通州靖江等处。口岸甚多。著都兴阿等督饬水陆各军。昼夜防范。毋得稍有疏虞。致干重咎。将此由六百里各谕令知之。　　

○以江苏常镇通海道李鹤年为河南按察使。　　

○以克复江苏福山港口。暨常熟昭文两县城解围。赏副将周国兴、参将周兴隆、巴图鲁名号。余升叙有差。投诚贼目骆国忠等七名分别擢用。均赏花翎。　　


大清穆宗继天开运受中居正保大定功圣智诚孝信敏恭宽毅皇帝实录卷之六十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年癸亥三月丁巳孝贤纯皇后忌辰遣官祭裕陵。　　

○谕内阁步军统领衙门奏营员禀诉同官侵扣马乾银两请交部审办给事中恩霙奏营员会席歛赀。请饬查究办各一摺南营都司汪梦熊以该汛兵丁所领马乾银两。数目短少恐有营员侵扣等情。向存诚等面禀。复将该汛营弁兵丁等所具领结十九件。知会一纸呈递并牵涉御史孟传金礼部员外郎豫璋到署看视。查问所领马乾银数。及参将孙毓杰等说合各情南营西珠市口汛弁兵所领马乾。分两不足是否系该营将官侵扣。抑系汛官别有情弊。著交刑部传集人证。研讯确情。按律惩办御史孟传金、既据都司汪梦熊供称素无往来。因何亲赴该都司衙门会晤。查问马乾银数。豫璋于领银使费等项。有无染指。参将孙毓杰等如何到该都司署内说合马乾均未据明白供叙。殊多疑窦。著刑部将应提之西珠市口汛官汪梦熊等、并案内牵涉人证一并传提按照供词各件。严讯确情。务令水落石出。不准稍有不实不尽恩霙所参都司汪梦熊在福隆堂张筵请分如果属实。殊属卑鄙著交刑部一并归案审讯。　　

○又谕、景纶等奏、生捦首恶解省一摺。朝阳匪首葛城漋逃至兴凯湖西南一带藏匿。经佐领瑞徵等、饬民夫张义幅等跟踪追捕。杀毙余匪四名。立将葛城漋捦获解省。即著景纶等讯明正法仍饬该官兵等摉捕余匪。以靖地方。　　

○谕议政王军机大臣等、景纶等奏、捦获匪首葛城漋一摺已明降谕旨。令将该匪首讯明正法矣。惟此股首匪。尚有才宝善在逃未获。岂容日久任其漏网。著景纶即亲提葛城漋严行审讯。务将才宝善踪迹究出。一面督饬在事将领严密缉拏。毋任潜逃。致贻后患。黑背等处地方余匪仍著责成瑞徵摉捕净尽。不得草率了事致令余烬复然。将此谕令知之。　　

○又谕谭廷襄奏、击退中村援匪。攻克旗山等寨贼巢。分别剿抚兰费各圩一摺。中村匪首孙化详之弟孙化责、句结李城余党。及张守义等匪。合力与官军抗拒。图保窝巢。现经官军击退。并进克旗山等处。孙化青就戮。附近数十里各寨。业经该前抚剿抚兼施。渐次清厘。中村势成孤立。自必指日可破。著谭廷襄督饬黄国瑞一军。将中村贼圩赶紧进攻迅图规取。并令长赓等并力协剿以期迅埽逆氛。兰费收抚各圩。谭廷襄务当督饬在事员弁。妥为办理分别遣散安插。毋得稍事粉饰致令再生反覆贻患无穷。会匪张守义捻匪李城余党。因无可依托。窜赴峄山句联教匪仍图负固。西路兖州甚形吃重。该前抚拟令黄国瑞攻克中村后。移师进剿兖州教匪。前因江北军情吃紧。清淮兵力空虚。曾谕令吴棠令黄国瑞驻扎交界地方。不可深入东境。致与清淮相距日远。势难兼顾。此时兖州教匪。著即严饬德楞额等及驻兖各军认真剿办以专责成。黄国瑞能否前赴兖州协剿之处。著俟攻克中村后。再行咨会吴棠相机办理。另片奏总兵曾逢年尚非不能乘骑。年力亦未甚衰等语。谭廷襄既因该总兵在东有年。情形较熟即著准其将曾逢年暂留淄川。会筹防剿迅克坚城。如实不能得力。仍著即行拨回将此由六百里谕令知之　　

○又谕、阎敬铭奏、起程赴东日期一摺。阎敬铭营葬已竣。已定三月十二日。由临晋起程赴东著即探明临清德州道路。星速前进驰赴东昌接署抚篆山东军务。日渐疲玩。将领多不得人。以致兖沂一带。任贼纵横日久不能蒇事。该署抚到任后。惟当申明军律。严定赏罚。务使壁垒一新。地方文武咸知遵懔。其各路股匪。头绪纷繁。尤宜审定机宜。先由何路下手。以期次第铲除。肃清境内。该署抚于抵东昌后。即将办理情形迅速驰奏。该署抚其迅速成行。毋稍濡滞以慰廑系。将此由五百里谕令知之。　　

○戊午谕内阁、前因沈葆桢奏请将吉安府知府高延绶与南康府知府曾省三对调。经部议以吉安府系请旨要缺。对调与例未符。兹据该抚奏称、吉安府为江省第一繁难之区。非熟习情形。恩威并济之才。不足以资整顿。曾省三在江年久。且朴直廉明。到任数月。已著成效。以之调补吉安府实属人地相宜。高延绶明白谨慎。尚非弃材。宜暂予以中＜??闲＞之缺。俾资历练等语著照所请。曾省三准其调补吉安府知府。所选南康府知府员缺。准其以高延绶对调。此系因人地相需。从权办理。嗣后不得援以为例。　　

○谕议政王军机大臣等、官文等奏、皖豫股捻。阑入鄂疆。偪近武汉。调兵进剿一摺。此次捻首陈大＜?氵喜＞等句合亳捻。由罗山新息窜至麻城。现窜踞白杲镇。该处距黄州甚近。官文等已调派穆正春等、移扎旧街沙河等处。并调周凤山、舒保等马步各军。及沿江水师。分投巡防。办理均尚周妥。该逆陈大＜?氵喜＞等人众虽多。而屡经挫败。已失巢穴亳捻亦无巢可归。官文等所调各军。均系鄂省得力之将。即著严饬各军。实力兜剿。余际昌一军。已至两路口。并著张之万、毛昶熙饬令会同楚军。合力攻剿尽歼丑类此股捻逆。久为豫患豫军既未能歼除。以致阑入鄂疆。同为两省边患自当不分畛域。若豫省再不能遏堵。复令回窜。迄无了期。则豫军之咎更重。务当趁此该逆离巢之际。与楚军和衷商酌悉数歼除永除后患。官文等亦当同心讨贼。不得以驱贼出境。即为了事。严树森著俟捻逆剿除后。再行酌量情形。驰赴上巴河察看军情。此时即无庸出省。其武汉防堵事宜。并著官文等妥筹办理。毋稍疏懈。将此由六百里各谕令知之。　　

○江西巡抚沈葆桢奏、上年计典。因接奉部文已迟。请展至本年五月举行。从之。　　

○以镶红旗蒙古都统景寿署镶红旗满洲都统。　　

○命五城煮赈再展期两月。　　

○己未。谕内阁、前因浙江金严甯绍台等府县地方。先后克复。而人民雕蔽。田土荒芜。甚为可悯。已加恩蠲免二年钱漕。以苏民困惟念衢州一城。虽未失守。城外之民已叠遭荼毒。西安县为该府附郭首邑。各乡村亦均久经贼踞。焚掠殆遍民不聊生。若将应徵钱粮照常徵收。殊不足以示体恤。著左宗棠查明衢州所属之西安县地方钱漕。加恩照新复府县。一体蠲免二年。以纾民力。该抚即刊刻誊黄。遍行晓谕。务使实惠均沾。毋任吏胥舞弊用副轸恤穷黎。恩施普遍至意。　　

○又谕、户部奏、内仓米石被窃请将监督议处一摺。据称三月十一日。内仓监督瑞琛等赴仓挑晾米石。见墙根抛洒米粒。该监督等逐廒查看。惟第十六廒封条揭损。失去白米尚属无多。詹事府朝房后檐。有扭断木椽情形等语。仓庾重地。该匪等胆敢于兵丁巡逻不及之处乘闲肆窃。实属目无法纪。著步军统领衙门顺天府五城。将窃米匪犯。一体严拏务获究办。该监督职司收放。未能严密稽查。殊属疏于防范。内仓监督户部员外郎瑞琛升泰均著交部照例议处。该仓系在天长安门内。所有该门直班官兵。何以毫无觉察。著该管大臣查明惩处。并严饬嗣后当昼夜严防。毋得疏懈。其各朝房应修处所。并著工部查估修理。以昭严密。　　

○谕议政王军机大臣等、僧格林沁等奏、攻克朱圩收复马家等寨。督兵北上分路剿办河北股匪一摺。朱圩贼匪业已歼除。蒙亳一带善后事宜。业经僧格林沁交唐训方接办。该署抚现扎蒙城。即著妥为经理。其蒙城西乡之贾家圩。亦经唐训方督军攻克。所有附近各圩。自不难次第清查责令归地方官钤束。苗沛霖现因张逆殄灭。首恶已除。由双涧退回风台县本寨有散团撤卡之约。谅不敢以谎言搪塞。惟苗沛霖居心叵测傥僧格林沁督师北上。该革员故态复萌。不将各处之练散撤。各处厘卡一并交官。则是心怀猝诈。终为后患。届期计李续宜亦已可到。著唐训方迅即与之斟酌机宜。随时办理。朝廷亦不为遥制。直东贼匪奔窜靡定僧格林沁现派苏克金带领马队由卫辉府赴临漳一带绕至贼西著即饬令该翼长会同豫省派出之杨长春等军。向东截剿力保完善。本日据谭廷襄奏、捻会各匪窜扰甯阳距省城不及三百里。谭廷襄意欲由东昌回顾省城。而尚为张锡珠一股牵掣。本日已谕知该抚俟僧格林沁行抵东昌。该抚即可带兵回顾省城。僧格林沁系督办四省军务。直隶山东各股贼匪应如何分剿之处。即由该大臣妥筹办理。宋景诗不遵多隆阿调遣擅自回东且一路讹索州县银两掳抢民财。前经崇厚等令其添募勇丁千余人杀贼自效嗣据崇厚等亦奏称其拥众观望。并不协助官军且屡与本地团练为仇。并收用四眼狗死党数百人。雷凤鸣所部。前因与东省兵勇口角杀毙兵勇至五六百名之多。其目无法纪已可概见。该大臣到东后。并著酌量缓急。如其尚怀观望。即当设法歼除。以靖直东边患。王恩第通贼各情。先经文煜参奏。叠有旨交孙治、崇厚、密拏正法崇厚等因其添募勇丁较多。力不能办该革员现在挟宋景诗以自固前经谕令刘长佑拏办正法如闻风折回东省即著该大臣密速掩捕以军法从事毋稍姑容。将此由六百里谕令知之。　　

○又谕谭廷襄奏捻会各匪窜向西北。调派各军截剿一摺。捻匪李城余党及会匪张守义等、由峄山窜扑兖郡。复窜至南土柳牐及杨家洼一带。虽经官军击败。而永林遇伏阵亡。军威稍挫。贼焰愈张。亟宜赶紧扑灭。俾免延蔓。现在贼窜甯阳西北卧牛山等处滋扰。该处距省城不及三百里。肥城平阴长清一路处处可虞。而泰郡尤当其冲。防守万分吃重。谭廷襄现调守备郭大胜等、带队绕赴甯阳迎击。并令各州县调团防堵。惟兵力太单。恐难抵御德楞额一军。已与贼接仗。即著饬令星夜追蹑会同富和等军。痛加剿洗。毋令贼氛趋近省垣。是为至要。僧格林沁已于初九日由皖回军。取道东昌。剿办降匪。谭廷襄务于此军未至之前。将降匪张锡珠等实力摉剿毋稍疏懈甯阳匪势猖獗。本日已谕知僧格林沁酌量办理。一俟僧格林沁督军行抵东昌。谭廷襄即可回顾省垣根本之地将此由六百里谕令知之。　　

○以剿匪不力。摘山东知府孙家珏、游击焦其洲顶带。暂革督司毛贵、守备刘志和职。仍留营。　　

○庚申。谕内阁、左宗棠奏、浙省军务吏治。需材孔亟请调京员赴浙差委。并请将即用知县之本科进士。多掣十数员赴浙等语。户部候补员外郎顾菊生、湖南在籍户部主事谢宝镠、内阁中书吴士迈均著发往浙江。交左宗棠差遣委用。并著吏部于本科进士引见后。将即用知县人员。于定例分发外。多掣十数员。分发该省。以资差委。　　

○又谕左宗棠奏、请饬江苏道员。督办松所盐务等语。浙江盐务。惟松所引地。最称旺销。现在所属之华亭等处。早经一律肃清。据该抚奏称各场大使。并不将每年应纳各课。新旧荡额。及连年所徵灶课钱粮据实禀报其为意存欺隐。已可概见。著派苏松粮道郭嵩焘妥为经理。督同金华府知府徐宝治就近将松所引地查明。务使各项弊端。逐一厘剔。以重鹾务而裕饷源。　　

○谕议政王军机大臣等、左宗棠奏、水师进攻富阳。陆军防剿皖南获胜。并沈葆桢奏江省官军连日在休甯县境。截剿获胜各一摺。浙省官军。剿贼得手。群贼鼠窜。恒欲由皖南就食江西。现在太平石埭之贼。时窥夥县祁门边界。为总兵丁长胜等军击败。并经道员王文瑞等各军。于蓝湖米阬等处。痛加截杀。胡古两逆之势已衰。祁黟可以无事。惟休甯尚未解围。徽境之贼日聚日多。据左宗棠奏称、花旗之贼。业经合并。而谭星一股。亦已由昌化过千秋关。窜偪徽州。与沈葆桢摺内所称同知王沐等、于岩寺等处击走之贼。皆为花旗广匪。正相符合。草市地方既为休婺藩篱。王沐等所部仅二千人防剿殊形单薄。此次虽由屯溪一路。叠次击贼获胜。仍著沈葆桢督饬该文武等实力严防。不得以甫经获胜。致或疏虞为贼所乘。刘典一军。据沈葆桢奏已由威坪抵大川口经左宗棠复饬其催新募之勇由广信以趋婺源是已绕出贼前。机势凑泊。定能力遏奔冲以解休甯之围。江省信防足资稳固。即著左宗棠督饬刘典等乘机妥办。并与江省官军随时联络。互为防剿。以全大局。桐庐既克。杭州上游关键。止富阳一城。业经左宗棠饬令水师大加轰击。并蹋平其江岸坚垒。军声日振。著即饬令蒋益澧所部之高连升等、及魏喻义等军。水陆会合将自杭来援之贼击断进拔坚城。或令蒋益澧分军自率所部由富阳下撼杭城。以规杭郡即可辍贼窜扰江北诡谋。均著左宗棠相机办理。另片奏请调顾菊生等各员。本日业经明降谕旨允准。惟由外补一节。须俟各该员到浙后。由该抚察看。随时奏明请旨。此时未便概行照准。恐致效尤而生奔竞。将此由六百里各谕令知之　　

○又谕、多隆阿奏更番移营接仗情形并派兵扼扎鄠县长安各摺片。德兴阿由蒲郡移师渡河。分驻同州城外及三河口两处多隆阿现将原驻三河口楚军。撤回大营调遣。所筹自属周妥。现在陈得才等股匪。裹胁日众。西偪汉中。鄠县回匪未平。凤翔岐县被围。日久未解。甘肃固原回匪。凶焰日炽。亟盼同州一带早行肃清。方可分兵四路援应。该大臣督办全陕军务。所有全陕地利贼势军情嗣后务当随时详晰奏报。现已移营孝义镇。乔千自可迅速攻克。进拔仓头老巢。尽歼悍贼。以清东路。省垣粮路梗塞。瑛棨惟知闭关自守。竟不能出一旅之师。扼要驻扎。束手无策。坐以待毙。焉能取胜。多隆阿现派总兵曹克忠管带乌拉马队。前往省城。将瑛棨前后所募楚勇七营。一并交该总兵带领。责令在鄠县长安交界地方扎营。先通粮运。继图进剿。著瑛棨即将楚勇交曹克忠带往鄠邑。不得仍留省城。拥以自卫。致误戎机。省垣防剿。尚有旗绿各营及胜保留防之兵。足敷应用。著穆腾阿、瑛棨、会同马德昭妥为布置。并著随时出队。与曹克忠一军。互相联络。庶南路粮、运可以及早疏通。卢又熊前有冒功并纵勇殃民等情。曾经谕令多隆阿查明。并咨查川省。是否由骆秉章派令赴陕。续据骆秉章奏明并非由该督派往。并据瑛棨奏请以卢又熊在陕累著战功。开复原参处分。兹据兵部议奏、以该抚所请开复处分。声叙既未明晰。而该革员应行查办各情。亦尚未经查奏。著多隆阿、瑛棨、将卢又熊前被谭廷襄奏参各情迅速详查具奏。毋稍迟延。将此由六百里各谕令知之。　　

○又谕、崇实、骆秉章奏四川委员姚宝铭前赴湖南迎提田兴恕。本拟正月二十三日起程来川。因恽世临奏恳将田兴恕留楚办防。事遂中止。耽延日久。案情恐有反覆。请饬恽世临就近提解田兴恕至省收禁。候旨结案等语。田兴恕之案。可以将就了结。实万不可失之机会。前因恽世临请留田兴恕募勇办防。所陈实属冒昧。当经降旨切责。并谕令该抚将田兴恕迅速解川。复恐此事久稽。另生枝节。又谕令崇实骆秉章严饬派出之员。会同楚省官员。解押田兴恕入川。即行监禁。想该将军督抚等必能钦遵办理。至田兴恕籍隶湖南。若即在本省羁禁。殊不足以昭慎重。崇实、骆秉章、所请留楚监禁之处。著毋庸议。恽世临日前覆奏。据称已派副将田连考接带新募之勇。一面查明田兴恕如过期未行。即委员会同姚实铭催解赴川等语。著恽世临严饬派出委员。会同姚宝铭。迅速将田兴恕押解入川。傥任令藉端延诿。托故不前。是此事皆为恽世临所误。必惟该抚是问。崇实骆秉章仍恪遵历次谕旨。赶紧迎提监禁。一面具奏。一面飞咨劳崇光、张亮基、以便迅速定拟具奏。教民一案。叠经派令崇实骆秉章、在川妥筹办理。现在事体已有端倪。自应乘机速了。免其抵偿。以存体制。该将军总督等、总当极力图维。顾全大局。不得因事有周折。遂行推诿。劳崇光、张亮基务遵历次密谕。一俟田兴恕到川收禁后。即迅速定拟具奏。毋令案悬不结。致日久反覆。又成不了之局。将此由六百里各密谕令知之。　　

○以浙江劝办军食出力。赏还已革按察使段光清顶带。　　

○以浙江克复严州府城出力。赏守备赵大任等花翎。教谕张兆熊等蓝翎。余加衔升叙有差。　　

○追予浙江乍浦阵亡副都统锡龄阿谥武烈。于湖北荆州府旗籍建立专祠。殉难家属。一并附祀。　　

○旌表守正捐躯湖南甯远县民周三保妻胡氏。　　

○辛酉。谕内阁、吏部奏、革员直揭部科。据实奏参。请饬查办一摺。已革四川候补道赵友泰、前因滥派兵差夫马。申覆含混。被参后挟嫌讦告。业经照部议革职。乃该革员于本年三月闲复在吏部揭称前署川东道王廷植因该革员前管防剿局务。曾驳其垫办兵差之项。藉清查局务。挟私报复。该革员曾以王廷植劝捐侵蒙。及侵吞盐厘各款。禀请四川总督查办。乃总督全不查察。反以为挟嫌报复。请交部议处。冤抑无申等语。是该革员知该督已经奏参无疑。核其具揭日期。系在骆秉章奏参之后。不候部议。复行直揭部科。显系意存挟制。且该革员已卸署川东道篆务。何以揭文外封。尚用川东道印信。又揭文系于元年闰八月闲专丁赍投。迟至本年三月始行到部。更难保非已经奉旨交该督严讯。倒填月日。希图狡脱。情节种种支离。该革员以声名狼藉现饬严讯之员。此次揭内。复牵涉原查总督袒庇不公。傥有诬捏等情。尤应严查惩治。以儆奸顽。著骆秉章归入滥派兵差夫马案内。一并从严审讯。据实参办。　　

○漕运总督吴棠议覆湖北巡抚严树森奏请停补江浙兵额。查漕标及江北各镇标汛地。被扰无多。汛堡如常。不容稍有旷缺。现当整顿营伍之际。应请无庸更张。以符旧制。下部知之。　　

○以山东攻克朱留屯等处贼圩。擢把总李福以守备用。并赏花翎。外委谢殿元蓝翎。余升叙有差。　　

○追予直隶沧州殉难城守尉德成等祭葬世职。绅士军民妇女九千一百四名口分别旌恤如例。　　

○壬戌。谕议政王军机大臣等、本日据洪毓琛奏、派队进攻盐水港贼匪获胜。台湾郡城防守已固。署提督吴鸿源援师进发一摺。与上月徐宗干奏到各情形大略相同。惟据徐宗干奏称、逆首戴万生遁入番社。而此次洪毓琛所奏。则戴逆仍踞守彰化县城。现在贼势穷蹙。西螺义民请给劄谕清庄练勇。即著宽其既往。饬令迅将戴林二逆捦获。毋得徒托空言。傥能迅速蒇事。即准破格保奖。俾知感奋。吴鸿源已由盐水港进发。谅近日嘉义城外匪党。早可肃清。即著耆龄徐宗干转饬该署提督等。仍遵前旨。克期将彰化斗六克复。毋得稍涉稽延。至有窜逸之虞。其鹿港营盘。并著转饬曾玉明严密防守。毋稍疏懈。再四川成绵龙茂道钟峻、前因该省清查捐务案内。有该员经手事件。听候查办。现在员缺久悬。如该员应查事件。业已完结。即饬迅赴新任。傥一时不克赴任。即著奏闻。毋稍迁就。将此由四百里谕知耆龄、徐宗干、并传谕洪毓琛知之。　　

○予福建彰化阵亡守备刘国标等祭葬世职加等。　　

○蠲缓福建崇安县被水村庄新旧额赋。　　

○癸亥。以京畿雨泽愆期。上诣大高殿祈祷行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、谭廷襄奏、官军截剿河西窜匪。歼戮殆尽。生捦匪首及戕官要犯一摺。匪首杨朋山一股。败窜过河。叠被官军击败。复由南馆陶一带抢渡。经东省兵勇截杀多名。该匪势力穷蹙。董道平设计将杨朋山诱捦。其逆首张锡珠之子张金堂即张豁子、亦被官军捦获。讯系下手戕害前署大名道秦聚奎要犯。凶恶尤著。尤须尽法惩治。以洩公愤而快人心。杨朋山、张金堂即张豁子。著谭廷襄讯取确供。即在军前正法枭示。并著严饬各路带兵员弁。摉捕匪党。务绝根株。毋留余孽。　　

○谕议政王军机大臣等、刘长佑奏、到营后督饬各军剿贼获胜。谭廷襄奏、截剿河西窜匪。诱捦匪首及戕官要犯各一摺。刘长佑自驰抵威县大营后。督饬各路员弁兵勇。分投剿截。其北窜之贼。经徐廷楷等沿途兜击。毙贼甚多。该匪由深州之新庄等村夺路南奔。其南窜一股。在广平县小张固地方。被姜国仲恒龄击败。退窜打儿寨一带。与新庄等村败贼合为一股。剿办尚属得手。著刘长佑迅督所部。乘此声势。合力兜击。聚而歼旃。毋令乘隙他窜。杨朋山并张锡珠之子张金堂、均经东省官兵捦获。匪党自必闻风胆落。所有莘冠各境余匪。不难悉数殄除。即著谭廷襄严饬各军。尽力摉捕净绝根株。毋留余孽。至张金堂供称伊父张锡珠于二月二十六日。在威县境内。被白旗马队洋抢击毙等语。是否属实。著刘长佑确切查明。毋令漏网稽诛。致贻后患。李城余党。及张守义等匪。向莱芜一带窜逸。意在句结淄川踞匪。谭廷襄飞催德楞额等追剿并饬令淄川军营扼要迎截。德楞额跟踪前进。当可追及。著即饬令认真剿办。尽歼丑类。以免蔓延。兰山中村之贼。业已歼除。费县之晒书台贼寨。亦经官军攻克。仍著谭廷襄激励诸军。乘胜进攻。务将兰费一带教幅各匪。迅速荡平。毋再迁延。致有委任。将此由六百里各谕令知之。　　

○又谕、冯子材等奏、江皖窜匪。纠合丹句各逆。分偪镇城。相机布置一摺。浙皖等处官军。声威甚振。常昭亦复解围。该逆穷而思窜。本在意计之中。而镇江地当冲要。侍逆等纠股分偪。冯子材等不以浪战为能。而以坚守为主。以逸待劳。所筹尚属周妥。即著督饬将士。严密防守。伺其懈怠。潜军痛剿。务当慎之又慎。毋堕奸计。第该逆不得逞于镇城。必将渡江而北。都兴阿等驻军五台山。已及年余。该营将士。久未接仗。恐养成骄逸之性。不可复用。著都兴阿、富明阿随时探明。如有北渡逆匪。即行相机截击。里下河一带。并著会同吴棠设法严防。毋任肆意纷窜。至江皖军情得手。常州溧阳各匪首。均篱巢北窜。恐其突犯雨花台营盘。著曾国藩转饬曾国荃加意严防。贼至即剿。以固大营。傥该逆渡江上窜。地广兵单。尤虑奔轶。并著饬令毛有铭等妥为防守。毋令西窜庐郡。以致重烦攻剿。将此由六百里各谕令知之。　　

○又谕张之万奏、东匪叠扑临漳县城官军击退。仍探踪堵剿。并遵查省城回民情形各摺片。东匪退回直境。现在直省屡获胜仗。谅因僧格林沁带队来直。派苏克金统带马队。由河北进剿。该逆闻风震慑。退回肥乡等处。计苏克金马队不日可到。李世玉等所部无多。自未便追入直境。著该抚饬令该将士等择要扼扎。如有直省击败余匪。窜入豫境。即行相机截剿。汴垣回民。素称安分。其寄寓之陕回。各有生业。该抚已查明年岁藉贯姓名住址。随时稽查奸宄自不致溷入。第汉回构衅。总因猜疑而起。该抚尤当示以坦白。严饬该府县使之照常相安。毋稍滋扰惊疑。至河洛回民。携带马匹器械。结队赴陕。不可不严行堵截。并著张之万转饬该地方官认真稽查。毋任结队西行。该抚前陈豫省镇道未能得力。并吏治废弛情形。至今甄劾寥寥。谅虑参劾之员。捏造谤言。未能实践所言。第朝廷于此等情状。早能洞悉隐微。而劣员充位。必致军务吏治毫无起色。访抚务当破除一切。毋待谕旨询问。始行甄劾也。将此由六百里谕令知之。　　

○又谕、熙麟奏、平凉被围。调派兵勇往援。并查明平凉汉回仇杀情形。及遵覆剿抚机宜各摺片。固原回逆大股。攻扑平凉府城。势甚危急。虽经熙麟调派兵勇。前往援救。第仓卒凑派。兵力过单。恐难得力。该督前次所调各路援兵。仍著迅速飞催。克期会集。乘锐进剿。力解城围。并严饬在事员弁。实力防守。以待援师。毋得稍有疏懈。河东协饷银十三万两。均在平凉城内县库存放。经熙麟饬令该守等运赴庆阳。供给兵饷。而署守田寿增禀覆枝梧。延不遵解。实属可恶。著熙麟查明严行参办。此时熙麟一军。当防剿万紧之时。而饷需不继。将士断难枵腹荷戈。前闻多隆阿军营于攻破回巢后。有起获窖银钜万之说。此次熙麟摺内。亦称该营续穵窖银。几及一二百万。所奏必非无据。即著该大臣酌量提出二三十万两。派员解交熙麟军营。以救然眉。多隆阿素顾大局。想必能妥筹办理也。本日据议政王等面呈熙咨文。据称雷正绾现丁母忧恳请回籍守制等语。已明降谕旨。将雷正绾固原提督一缺改为署任。并赏给银四百两治丧。以示体恤矣。现在陕省军务方急。雷正绾当念移孝作忠之义。勉抑哀思一意剿贼以副委任。恩麟奏遵查定安迁延不进情形请俟熙麟到任查参。此等怯懦之员岂可令其日久尸位。贻误事机。已明降谕旨将定安革职拏问矣。熙麟未到以前。即著恩麟查明该革员退缩情事。按律定拟具奏。将此由六百里谕知多隆阿、熙麟、雷正绾、并传谕恩麟知之。　　

○又谕、劳崇光奏、行抵黔境。探知前途道梗。改由四川绕越前进一摺。黔省查办教民各案。均关紧要。必须赶紧赴黔。速为完结。方为妥善据劳崇光奏称现因铜仁府属之张家寨等处。均有大股贼匪盘踞。道路梗阻。拟由松桃厅绕至四川秀山等处赴黔即著该前督探明道路。节节前进。迅速赴省于应办之件。设法妥筹毋稍宕延。前据张亮基奏、因遵义匪徒窜扰。拟由闲道赴黔。此时计可抵省。法国公使在总理衙门呈递禀词等件。该前督未经接到。已谕知总理衙门补行钞寄矣。将此由六百里谕令知之。　　

○江南提督李世忠奏胜保情有可原。才有可用。请从宽议罪。得旨、前据曾国藩转奏。已谕知该大臣转饬该提督仍遵前旨。迅速立功。毋得徒托空言。嗣后有应陈事件。仍著禀明曾国藩核定奏闻。以一事权。
  </div>
  <div class="pagination">
   <a href="清实录同治朝实录_page104.html">
    上一页
   </a>
   <span>
    ...
   </span>
   <a href="清实录同治朝实录_page100.html">
    100
   </a>
   <a href="清实录同治朝实录_page101.html">
    101
   </a>
   <a href="清实录同治朝实录_page102.html">
    102
   </a>
   <a href="清实录同治朝实录_page103.html">
    103
   </a>
   <a href="清实录同治朝实录_page104.html">
    104
   </a>
   <span class="current-page">
    105
   </span>
   <a href="清实录同治朝实录_page106.html">
    106
   </a>
   <a href="清实录同治朝实录_page107.html">
    107
   </a>
   <a href="清实录同治朝实录_page108.html">
    108
   </a>
   <a href="清实录同治朝实录_page109.html">
    109
   </a>
   <a href="清实录同治朝实录_page110.html">
    110
   </a>
   <span>
    ...
   </span>
   <a href="清实录同治朝实录_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
