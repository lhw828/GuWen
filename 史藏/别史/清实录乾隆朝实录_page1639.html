<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1639 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1639 页/共 1860 页
  </h1>
  <div class="content">
   ○是日、驻跸张三营行宫。　　

○甲寅。上行围。　　

○闽浙总督李侍尧遵旨覆奏、恒瑞在军中。闻其诸事与常青和衷办理。并无意见不合。惟常青灭贼之心虽切。而军务素未历练。是以不能扼要制胜。可否于武臣中、如海兰察者。授为参赞大臣。令其前来。会同常青督办军务。海兰察、久历戎行。必能协力进剿。而常青处事亦极明白。自当坦怀商度。相与有成。得旨、已发往矣。恐常青管不住他。是求益而反损。已命福康安、驰驿前往。　　

○是日、驻跸阿贵图大营。　　

○乙卯。上行围。　　

○谕曰、吏部议处陆费墀等、于经手书籍底本。交代不清。致有遗失。又王燕绪等校对之书。讹脱错谬。请将陆费墀革任。王燕绪降三级调用。其余各员、分别降调罚俸二本。均已照签发下矣。从前办理四库全书时。常谕军机大臣等、若纂校诸臣。果能办理完善。即徼幸数人。成此钜典。亦所不妨。是以陆费墀、由编修不数年间。擢至卿贰。王燕绪、屡经获咎。后复赏给编修。办理总校。得邀优叙。洊升侍讲。伊等既蒙恩迁擢。自应倍加感奋。悉心校办。今四库书籍。缮写潦草讹脱、错谬违误之处不可枚举。而陆费墀于各省采进书籍。又漫不经心。致将有印底本。遗失甚多。即此办理草率。伊二人实难辞咎。是陆费墀、王燕绪、所得处分。俱由自取。岂可复为宽贷。其别有牟利鬻爵之私。亦不深究矣。　　

○谕军机大臣曰、管理绵亿阿哥府中事务德保奏、据护卫正柱呈称、前因通州庄头韩三元呈报、亲丁盗典旗地五顷余亩。正柱前往通州。查收地亩。业经佃户等、指对过地一顷余亩。将认票收存。后因州役传唤佃户刘三、指交地亩。刘三并未在家。无人指对。即有民人刘七、带领多人。到正柱寓所。殴伤庄头。并所收旗地认呈。一并抢去等语。旗下护卫等官。出外收租查地。或藉端滋事。固所不免。而奸滑佃户。霸占旗地。又复抗违殴闹。亦属事之所有。此案该佃户等、若既将旗地盗典。而于该护卫前往清查时复藏匿不出。率众殴抢。此等刁风。断不可长。著传谕刘峨、即行查明此案。是否系该护卫藉端生事。抑实系佃户等抗违殴抢之处。秉公查办。据实具奏。并将该知州、因何迟延不办。一并查明究处。刘峨不可因系德保所奏。略有偏向。　　

○又谕曰、柴大纪处、半月以来。总未据续有奏报。因思魏大斌应援之兵。既已会合柴大纪。即不能进攻大里杙贼巢。自应令魏大斌分兵出城。将从前经过道路。如鹿仔草一带屯聚贼匪。先行剿散。廓清道路纵使魏大斌不能分身。亦应于将弁中、择其勇干可恃者。令其带兵出城剿捕。何以魏大斌到彼。柴大纪仍复漫无举动。岂添此魏大斌兵力。徒令帮守县城。甘心受贼围困。而不思乘其新到锐气。相机进剿耶。著传谕柴大纪、应设法筹画。倍加奋勉。　　

○是日、驻跸海拉苏台大营。　　

○丙辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣曰、魏大斌杀散贼匪。前抵诸罗。而一切军火粮饷。仍不能运送入城。道路梗阻。是不惟柴大纪被围。而魏大斌又在贼围之中。常青等接到禀报。即应亲统大兵。径赴诸罗。打通道路。接应柴大纪。方可得力。乃仅添派蔡攀龙等、带兵一千六百名。前往援应。似此零星派拨。无益于事。不又似魏大斌乎。况柴大纪处、被围日久。其势甚为急迫。常青于此时尚不亲往救援。岂拥此重兵。徒以株守府城营盘为事耶。为今之计。常青处添调官兵。早已齐集。竟应留恒瑞、驻守府城营盘。常青速统大兵。直抵诸罗。蓝元枚、若已由大肚溪进兵。与徐鼎士订期夹击。固属甚善。否则即直赴诸罗。会合常青、柴大纪。则得二三万大兵全力。奋勇剿杀进捣贼巢。擒拏贼首贼目。庶可期迅速集事。至川省屯练降番。前已有旨、派调二千人。该处兵丁、自胜江西广西远甚。是二千人足抵二万人之用。尤可资以杀贼。但屯练降番。到彼尚须时日。常青此时不可坐待。惟应就现在添调已到之兵。迅速带往。会合进剿。毋得再事因循。致蹈黄仕简等覆辙。自干重戾。至福康安在途。当趱程前往。于抵厦门后。毋庸等候屯练兵到。竟先带同巴图鲁侍卫等星速前渡台湾。即统领该处官兵。径赴诸罗。会合常青、蓝元枚、柴大纪、捣穴擒渠。痛加剿杀以期迅奏肤功。　　

○是日、驻跸呼鲁苏台大营。　　

○丁巳。谕军机大臣等、昨据常青等奏、派兵接应诸罗一摺。反复思之。常青等办理此事实属毫无定见。一筹莫展。既不能舍南趋北又不分一人将南路之贼。乘势歼除。岂在台湾坐守终老。即能了事乎。常青何并未计及。止请于江西、广西、添调官兵。试思江西广西之兵。与浙江之兵相等。岂能得力。而江西兵、尤为绿营中之最无用者。若以此等无用之兵付伊等无用之人。徒以虚糜粮饷。轻试贼锋。而常青又于各处东派西拨。于事更属无益。从前黄仕简、株守郡城。犹得藉口兵少力单。不敷剿捕。今常青原带之兵。已较黄仕简在彼时为多。又经陆续添调闽省、及粤东、浙江、绿营驻防兵。共计不下二万。兵力如此厚集而复何所藉口。常青可不勉图进取。稍赎前愆耶。至福康安、已有旨令其趱程行走。一抵厦门。竟当直赴诸罗。会合蓝元枚、柴大纪等、直捣贼巢。擒拏贼首贼目。以期迅速集事。常青究系年老。留于军营。亦属无益。且军中有将军二人。恐事权不一。将弁无所禀承。转多未便福康安到后。察看情形。如有必须留彼帮办之处。即令常青留于军营亦可。若留彼无用。即当令其来京陛见。至恒瑞、年力精壮。应仍留于军营。听候调遣。福康安、带有钦差关防。即以钦差办理将军事务。其常青所带福州将军印信。仍著交与恒瑞可也。　　

○户部议准、协办大学士吏部尚书前任陕甘总督福康安奏、皋兰金县、河州、狄道、沙泥州判、靖远、安定、会宁等八州县、夏田被旱成灾。应照例查明赈恤蠲缓其河州伏羌、被水被雹之处亦一体赈贷。至渭源抚彝、山丹、东乐、肃州、高台、红水、宁远、秦州、泾州、巴燕戎格、西宁、等十二处。虽勘不成灾。而收成未免歉薄。所有应徵新旧正借银粮。亦分别缓徵。如今冬明春。有缺耔乏食者。酌量接济。均应如所请办理。得旨、依议速行。　　

○是日、驻跸纳尔苏台达巴汉西大营。翼日如之。　　

○戊午。世宗宪皇帝忌辰。遣官祭泰陵。　　

○谕军机大臣曰、常青初到台湾。尚有振作之气。及不能取胜。又见贼多。竟致一筹莫展此事惟仗福康安、迅速到彼。督率筹办。以期壁垒一新。及早蒇事。若福康安亦如此恇怯。岂不失朕所望乎。总之贼夥虽多。不过胁从乌合易聚易散。止须将其渠魁擒戮。夥匪自必闻风瓦解。彼时相机酌办。或剿或抚。自无难迅速集事。若如常青零星派拨。分投堵御。徒使师老力疲。毫无寸进。转与贼人以暇。俾得肆其狡计。惟知奏请添兵。岂贼有二三十万亦将以二三十万官兵应之。有是理乎。从前伊犁金川等处。皆系番回部落。其人岂止百万。大兵所临。无不摧破克捷。扫穴犁庭。悉就平定。况台湾本属内地。林爽文等、不过么＜麻骨＞小丑。乘间窃发。以如许兵力。而贼首尚日久稽诛。更复成何事体耶。至李侍尧、驻劄厦门。闻见自必真切。乃并未将常青年老无用办理竭蹷情形。据实陈奏。经朕降旨询问。尚以常青处事明白。可无庸另派更换。试思常青近日所办之事。尚能望其办理完结乎。看来李侍尧、惟恐奏明常青于剿捕事宜。不能得力。必派伊前往台湾接办。是以含糊其词。不肯直奏。此等处亦不能逃朕洞鉴。其实李侍尧于地方军糈。办理尚妥。而军旅素未娴习。石峰堡覆辙不远。即往台湾。与常青无异。朕亦断不派伊前往也。现在添调之兵。计月内早已齐集。常青若能先将南路贼匪。悉力歼除。贼目庄大田拏获。固可稍赎前愆。否则速统大兵。乘其新到锐气。直趋北路。前抵诸罗。亦尚可补过。若惟知株守郡城。坐视柴大纪被贼围困。致有疎虞。则是常青罪上加罪。恐不能当此重戾也。又昨据常青奏、派令蔡攀龙等、由海道前往诸罗援应。似由府城至诸罗之陆路。已被贼人梗阻。现在发往柴大纪文报。究系于何路行走。而节次发给柴大纪谕旨。总未见覆奏。恐不免有在途遗失之事。若被贼人捡得。贼众内不乏识字之人。转可得知官兵虚实。关系紧要。此后所发柴大纪文报。若由台湾府城赍递。即交常青、专差奋勇弁兵递送。若由鹿仔港一路赍递。即交蓝元枚、专差奋勇弁兵赍递。毋致稍有遗失迟误。　　

○御史施朝干奏、定例每月选授外省官员。经大臣验看后。吏部带领引见。恭候钦定。至八月分升选各官。遇圣驾巡幸木兰。惟同知以上。俟回銮日带领引见。而州县人员。即由王大臣等验放。其才具短长。未蒙圣明鉴定。于慎重民社之意未协。所有八月分铨选州县等官。请俟圣驾回京后。归于九月分月官、一并带领引见。得旨、所奏是。依议行。　　

○己未。上行围。　　

○钦差协办大学士陕甘总督办理。将军事务福康安奏、臣遵旨在途拆阅常青等奏摺。知南北两路官兵。尚未得手。所称兵力不足。似属实在情形。现虽有添调之浙粤官兵。陆续配渡前往。但该兵丁等向未出征。恐不能十分得力。至柴大纪、力捍孤城。坐困已及两月。常青虽派蔡攀龙等、带兵往援。而兵力无多。亦难即时进剿。若于郡城各营中。拨兵援救。而贼人狡计百出。见大兵全集诸罗。又恐乘虚滋扰郡城。臣通盘筹画。所有前奉谕旨、令贵州、湖北、湖南、各挑备兵二千。并四川屯练降番二千。恳饬各督抚、速拨赴闽。听候调用。得旨、即有旨谕。毋畏难。毋多虑。勉力行之。以全朕用人颜面。　　

○谕军机大臣等、前因常青等、办理剿捕事宜。怯懦因循。茫无定见。是以特派福康安、前往更换。督办军务。今阅奏到之摺。看来福康安、竟不免为常青所惑。略有畏难之意。现在常青处兵力。虽经零星派拨。止存现兵四千名。但添调之浙粤驻防绿营兵五千名。又李侍尧于闽省泉州各营、派拨兵三千名。早应陆续到彼。加以川省屯练兵二千名。昨已据鄂辉、带领星速前往。是添调之兵。不为不多。况福康安带领巴图鲁侍卫等百余人。皆属屡经行阵。趫健可用。以如许兵力。而又得奋勇带兵之人。更何必于此时先为鳃鳃过计乎。况就福康安所虑。如恐大兵往北。贼人乘虚滋扰郡城。试思贼匪等如由诸罗一路攻扰郡城。则贼人来路。即福康安常青等北去之路。正可迎头截杀。贼。人焉能逼近郡城。若虑贼从间道山径。潜出滋扰。我兵岂不可堵其出路。若虑南路之贼攻扰郡城则常青在彼数月。添兵未及到齐。尚能保守无虞。岂福康安与海兰察等同往各路增调之兵万余。又已到齐。且有巴图鲁侍卫等百余人。转虑其乘虚滋扰之理。即使常青于福康安未到之前。业已带兵前赴北路。而郡城营盘。尚有恒瑞带兵驻守。岂不足以捍御。福康安又何所顾虑。而先存畏怯之意。甚不满朕所望矣。福康安身为统帅。军中俱视其意向。若先有示怯之意。则以下将弁等更必心存懦怯。士气岂能振奋耶。况即如请添调贵州湖广等兵。亦必须两月之久。方能到彼。设诸罗稍有意外之虞。已属缓不济急。于现在剿捕援应机宜。有何裨益耶。福康安、务须坚持定见。胸有成算。相机妥办。不可稍涉游移。总之此事全在得其窾要。决机制胜。以期鼓勇直前。朕廑念军务。早已通盘筹画。今不妨为福康安明白宣示。使之安心。若此时常青等剿捕得有转机。早晚捷音奏至即前此调备之黔楚兵。竟当停止徵调。福康安自应速渡台湾。督兵奋剿。万一常青等仍前株守。诸罗势竟不支。甚或至台湾全郡摇动。则其事必须大办。且将调用京兵、及各省兵。并不止于调派贵州湖广之兵而已。彼时自应令福康安驻劄厦门。俟大兵齐集。再图进取。必不令福康安止带屯练兵二千。冒昧前进。何必于此时先存疑难畏怯之见乎。福康安接奉此旨。更当安心镇定。勉图克捷。毋负朕委任之意。再现在台湾剿捕贼匪。添兵甚多。将来进攻大里杙贼巢。尤须用炮轰击。火药铅弹。最关紧要。若运送军营时。或被贼人乘间邀截抢夺。贻误非细。著常青、李侍尧、蓝元枚等、务须加派弁兵。小心押运。加意防范。倘稍有疎虞。惟伊等是问。　　

○是日、驻跸都穆达乌拉岱大营。　　

○庚申。上行围。　　

○谕军机大臣等、昨据福康安奏称、添派官兵一摺。已降旨详悉开导指示。朕临御五十余年。于一切重大事务。经历不知凡几。无不通盘筹画。熟虑机先。今委福康安以剿捕之任。岂有令其冒险前进之理。无论福康安久经简任。寄以股肱心膂。事无钜细。无不休戚相关。断不肯置伊于险地。即常青、蓝元枚、柴大纪等、身历戎行。皆系为国家出力。亦皆体恤周至。图其万全。下至蔡攀龙、徐鼎士、及大小将弁。朕亦无不时加轸念。弗令涉险。岂有福康安为朕所亲信倚任之人。转不为之计出万全耶。况朕即不为福康安一身之计宁不为朕一身国家军旅重务。熟悉筹画耶。朕廑念军务。早夜思维。揆之天理。则朕子惠黎元。于台湾百姓。一视同仁。并无额外徵求之事。而以人事言之。则林爽文以无藉细民。负隅蚁聚。止系么＜麻骨＞小丑。即云不肖官吏。贪黩敛怨。亦俱被伊戕害。且肆其荼毒。地方良民。受害者更复不少。实为覆载所不容。亦断无不速就扑灭之理。我国家荷蒙上苍眷佑。军兴之际。即偶遇危难。无不转败为功。如从前兆惠之在锡伯。阿桂于木果木温福挫失之后。亦曾屡经危险。旋俱克成大勋。况回部金川。本其部落。用兵挞伐。犹不无战胜辟土之心。至台湾本属内地。林爽文止系编氓。适以自取其死。临以大兵。有不如摧枯拉朽。速就殄灭者乎。从前康熙年间。奸民朱一贵纠众滋事。台湾全郡俱陷。经总督满保、派令蓝廷珍、以一总兵带兵前往。即能克期扑灭。况现在派如许重兵。有福康安等、带同巴图鲁侍卫、督率进剿。又何难迅奏肤功。盖此等刁悍匪徒。一时蚁聚。缓则彼此相助。急则彼此相图。无论林爽文等、罪恶贯盈。断无不立遭诛殛。即万一逆匪等、竟将台湾全郡抢占。而其党恶匪夥。如庄大田等、亦断不肯甘心屈服。自必争为雄长。自相戕害。其势必至内溃。从前朱一贵占据台湾后。即有吴姓贼人、互相争斗之事。此即前事之证。是林爽文等、纵使大肆猖獗。台湾全郡。为贼所占。亦无难设法图之。指日授首。况此时贼人占据要隘。我兵前往攻剿。在贼匪或得以逸待劳。若贼匪窃据台湾。官兵分路进攻。则匪徒四处守御。其力亦必难支。此乃反客为主之势。办理更不致棘手。福康安宁未算及此乎。朕之待福康安、不啻如家人父子。恩信实倍寻常。福康安亦当以伊父傅恒事朕之心为心。竭力奋勉。克绍箕裘。并揆度事机。验之天理人心。努力坚定。副朕体恤周至。宵旰焦劳之意。一力担当。若遇事辄先涉张皇。不特朕将何所倚恃。而伊亦将置身何等耶。就目前情形而论。福康安屡膺军旅。声威素著。今领兵前往。贼人计大兵必前抵台湾郡城。自亦专注该处。以图抵御。而此处系久经保守驻兵之所。可保无虞。福康安竟不必前赴府城。应带领巴图鲁侍卫等、由蚶江配渡。直抵鹿仔港。若蓝元枚、业已前抵诸罗援应。福康安即应接续前进。在后督率会合攻剿。如蓝元枚尚未前往。福康安即当会同蓝元枚、并檄知徐鼎士、或竟前赴大里杙贼巢夹攻。乘虚直捣。俾贼人闻知。自必回顾巢穴眷属。则诸罗之围。可不攻而自解。而南路贼匪。亦必闻风惊溃。纷纷解散。此为声东击西之计。使其首尾不能相应。必成擒矣。福康安务须安心镇定。出奇制胜。勉图奏捷。　　

○又谕、调派台湾兵丁、所需棉衣等物。其借给工料银两。原应照例归款。但该兵丁等、调赴军营。如果能奋勇出力。将逆匪即行剿灭。迅速蒇功。则借支款项。即加恩赏给。免其扣还。著孙士毅、李侍尧、即将此旨宣谕各兵丁等、俾感激欢欣。倍加踊跃。　　

○免四川犍为、西充、三台、南部、内江、五县、乾隆五十一年分坍塌上中下盐井额课一千一百零三两有奇。　　

○是日、驻跸巴颜布尔噶苏台大营。　　

○辛酉。上行围。　　

○遣官祭贤良祠。　　

○谕军机大臣等、台湾尚须添兵协剿。著保成、李庆棻、即将挑备兵二千名。派威宁镇总兵许世亨、为总统。带领速行。分起前进。由广西广东行走。迅抵闽省。听候福康安调用。所有军装火药等项。俱著妥协备带。勿致稍有缺乏。　　

○又谕、台湾剿捕贼匪。自常青接办后。续调官兵。不为不多乃福康安、于途次一见常青之摺。遽为所惑。是以未即准行。今再四思维。福康安并非不晓事之人。于调度机宜。岂有不悉心筹画。何至畏难若此。推原其意。自因于途次接阅常青等奏报情形。势甚急迫。而伊前抵厦门。尚需时日。若俟到彼后。该处有不得不添兵之势。临期再行奏请调拨。恐致缓不济急。是以豫为奏请。若故违其意。恐伊以兵力不给。遇事不能卓有定见。转属无益。今已令保成、李庆棻等、速将备调黔省兵二千。令许世亨带领。速行赴闽。听候调用。至湖广兵、不能如黔省之得力。且远隔数省。道里纡回。此时亦可无须纷纷远调。福康安既有屯练兵二千。又得此黔省兵丁。是此四千劲兵。可抵他省四万。加以节次续调之兵。军威已属壮盛。福康安亦可安心镇静。坚持定见。力图奏绩。不必再存畏难怯懦之见。　　

○又谕曰、蔡攀龙、自到台湾。屡次奋勇杀贼。著有劳绩。甚属可嘉。所有海坛镇总兵员缺。即著蔡攀龙补授。以示奖励并著常青传谕蔡攀龙、令其加倍奋勉。现在带兵援应诸罗。务将府城抵诸罗一带屯聚贼匪。悉力剿除。廓清道路。使粮饷火药。随同官兵运送接济。再贼匪狡黠。若蔡攀龙领兵前往。未必不又施诳诱魏大斌之计。让出道路。俟官兵过后。复又邀截。蔡攀龙当探知贼匪潜匿处所。往前搜剿。方能痛扫无遗。廓清道路。此为最要。再贼人鬼域伎俩。狡诈百出。其所畏惮者。系官兵枪炮。正可用以杀贼。乃绿营习气。竟有未见贼匪。即行施放枪炮。及贼匪猝然冲犯。转致措手不及。著常青、蓝元枚等、严加训饬。于枪手后紧接短兵。若贼匪相距较远。不可令其施放枪炮。将铅丸火药。虚掷无用之地。待贼匪近前。即用短兵扑杀。毋令贼匪得逞狡计。　　

○是日、驻跸巴颜沟大营。　　

○壬戌。上行围。　　

○谕军机大臣曰、魏大斌、带兵二千七百名。前赴诸罗援应。而所伤官兵至一千一百名之多。绿营兵丁。素为懦怯。往往遇贼即行奔溃。此项损失之兵。是否俱系阵亡。有无溃散从贼之处。福康安到彼。应即详悉查明办理。又常青前摺内称、诸罗被贼围困。兵力不足。恳于江西广西两省。各拨兵三千名等语是常青所请添兵之处。系属候旨定夺。乃昨据孙士毅奏称、接常青札会添调广西兵丁业经知会如数拨调起程。常青身为将军。如遇有紧急。实在兵力不敷。原可自行檄调。但应一面檄调。一面据实具奏。乃常青前摺、止称恳请添兵。而于已经札知粤省之处。摺内并未声叙。即此可见其遇事糊涂。漫无主见。至诸罗被贼攻围紧急。柴大纪督率兵民。竭力捍御。甚属奋勉。万一贼匪猖獗。援应之兵未能会合。诸罗粮食匮乏。火药不给。实有难支之势。则柴大纪当酌量情形。竟率领兵民。出城力战。将贼匪乘势剿杀。突围而出。不可拘泥城存与存。城亡与亡之见。固守勿去。致有意外之虞。既于体统有伤。且转足以长贼人之气。于事无益。柴大纪务须审度机宜。完师整旅。方为两全。　　

○工部议准、云南巡抚谭尚忠疏称、滇省领运京铜委员骆炜、因在江南上元县遭风。沉失铜九万斤。打捞一年无获。照例请豁。应如所请。从之。　　

○署湖广总督舒常奏、湖北武昌、武昌左、二卫、屯丁九十八名分派看守城门、及火药库。乾隆十九年、因荆州满营火药局需人看管。于该屯丁内。抽拨四名。即将屯粮移营。就近雇募。臣查武昌省城共九门。每门原设营兵十名。分司启闭。稽查出入。其火药局、亦有目兵看守。而屯丁之设。不过备数。每岁徒糜屯饷。请全数裁汰。令其归屯。所有城门一切差使。即责成营兵专管。火药局、令该管武昌府同知、拨役协同目兵看守。至荆州满营、看守火药局人夫。本系拨给屯饷雇募。应一体裁汰。即于荆州城守营新添兵丁内。酌拨四名稽管。得旨、如所议行。　　

○是日、驻跸达颜达巴汉昂阿大营。　　

○癸亥。上行围。　　

○是日、驻跸伊绵峪大营。翼日如之。　　

○甲子。上行围。　　

○是月、长芦盐政穆腾额奏、每年芦商装运豫省引盐。由天津运至大名府属之龙王庙、白水潭、等处。水浅河狭。必须另雇拨船转运、每值豫省运京豆麦。及军户拨粮。同时并雇。船户因此居奇。商费不赀。甚至羁阻逾岁。贻误课帑。今该商等、情愿捐造拨船一百五十只。专运引盐。请先于运库存款内。动支排造分限二年。随引完纳。得旨、可行。知道了。　　

○江南河道总督李奉翰奏、徐属丰砀、铜沛、邳北、睢南、宿虹、桃源、各厅埽工。本年黄水盛涨。屡经大溜冲刷。埽多蛰陷欹斜。现今水势陡消。埽底显露。臣委员前往勘估。豫为镶修坚整。俾黄水复归故道时。足资捍御。再徐城一带石工。间有蛰塌。一律修补。得旨、以实为之。　　

○安徽布政使陈步瀛奏、臣督饬亳州、蒙城、等属、赈恤灾民。并亲历各处。逐户抽查。以防侵冒。得旨、览奏稍慰。藉此逐户可踪迹段文经。汝亦曾留心乎。　　

○闽浙总督李侍尧奏、台匪势虽鸱张。其实多系胁从。若来投者。加以安抚。或就各村庄煮赈。或散给银米。亦足散贼党而省兵力。请将浙江、江南、江西、等处、现在运到闽省米石。多解台湾南北两路。以供支应兵民、及招抚胁从之用。其续行解到者。分运漳泉一带平粜。接济民食。得旨、如此经理。甚惬朕怀。　　

○又奏、海洋劫案繁多。皆由各营弁兵。不能实力巡缉所致。臣于沿海各营、每营派兵四百。配载缯艍各船。分作两班。饬令备弁、轮流带领出巡。如有失事。按照所辖之洋。所轮之日。严参治罪。得旨、一切勉力实为之。仍在汝不时详察也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十七

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世
  </div>
  <div class="pagination">
   <a href="清实录乾隆朝实录_page1638.html">
    上一页
   </a>
   <span>
    ...
   </span>
   <a href="清实录乾隆朝实录_page1634.html">
    1634
   </a>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <a href="清实录乾隆朝实录_page1637.html">
    1637
   </a>
   <a href="清实录乾隆朝实录_page1638.html">
    1638
   </a>
   <span class="current-page">
    1639
   </span>
   <a href="清实录乾隆朝实录_page1640.html">
    1640
   </a>
   <a href="清实录乾隆朝实录_page1641.html">
    1641
   </a>
   <a href="清实录乾隆朝实录_page1642.html">
    1642
   </a>
   <a href="清实录乾隆朝实录_page1643.html">
    1643
   </a>
   <a href="清实录乾隆朝实录_page1644.html">
    1644
   </a>
   <span>
    ...
   </span>
   <a href="清实录乾隆朝实录_page1640.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
