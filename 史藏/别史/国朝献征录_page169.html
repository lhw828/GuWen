<!DOCTYPE html>
<html>
<head>
    <meta charset="UTF-8">
    <title>国朝献征录 - 第 169 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 169 页/共 245 页</h1>
    <div class="content">　　○湖广右布政史公朝宜墓志铭（黄完升） 

　　黄完升 
　　公讳朝宜字直之别号方斋始祖讳禡者自宁波入闽居晋江之平易里历传至惠以孝行着成化中诏旌其门复推子盛贵贵之户部郎中惠生隲隲生时泰时泰生宏珂世称厚德君子宏珂公别号淳庵娶吴氏以正德甲戌十月六月□□□公卜者言当盛世名儒非徒功名富贵士也长补邑庠弟子员领乡荐登进士第历官湖广右布政使乞致政归万历辛巳三月十有二日卒于家公配薛氏先公卒公尝自言少受业于其伯父商公日讲四书周易不袭时帅肤说务根极圣贤垂训本旨翌日答而未悉必使反而更思之复未悉者责之既悉方与续讲后章自是循循孜孜愈久愈觉意味深长有不知乎之舞之足之蹈之者公读书之法然也公既乐得书味遂以身而服行之自纲常伦理之大以至谒见取受一事一物之微苟有畔于圣贤垂训义理僴然不使少加于其身也公弱冠即以儒士应试补邑庠弟子员士慕公屡试皆高等也竞学步其举子业公曰是筌蹄耳君等逊志圣贤义理意见既充词自足以达之抑士君子立身天地间道德功业职分重矣奚区区举业效习也嘉靖丁酉秋公与弟礼斋公赴秋闱同登乡榜然四上春官不售公守圣贤礼义之训久而弥坚竟不狥俗尚干有司治私殖计也己酉淳庵公患疮卧床公躬理药饵时汤粥扶持起居者五余月至目不交睫殁而哀且毁执丧必如礼制遂卜宅兆于云台之麓且与弟礼斋公庐墓读书者三年不知有世事也壬子冬复偕弟上春官癸丑春同登进士公拜山阳县令山阳当南北水陆之冲冠带之伦往来络绎往时卑者槩致阿奉亢者苐极意于其显且要者余悉慢置而留滞之公率性省约品无高下施无隆杀惟应得水陆夫马随至随与故行客悉以便利忻而里甲岁节供馈何啻几千百计也山阳民贫地瘠赋额本重而积岁杂辨复繁于是民多流移地益荒芜当路督计严急催征艰甚公以帑藏备赈之蓄遣籴于江南湖北之间招赈其流移者而代输其所逋负葢存活淮民莫可计其数也是时倭奴入寇弥满浙直淮扬海门之间公防守封疆保定居民遭值少司空赵文华氏怙时相宠得请如浙直祷海神退贼所□劳费不赀既诬杀提督尚书经巡抚都御史天□□□监督浙直诸军事威陵督抚三司府州县官丛赂保命奚啻百万计乃过□时公惟祗应夫皂诸役饩廪常供不至后时而巳赵怒以慢巳既则知其苦节吏也置之南计出纳繁剧公以廉称上意擢主计事□民攀号遮泣闻母吴氏恙因便道省觐奉侍左右甫半月遂丁吴母忧时附身附棺躬致诚信服阕公室薛谓倭患未宁祠墓介心且诸子长者欲娶幼者日长从师受业于家使悉身任之谓公至维扬时可择侧室以行公既礼取李氏还朝补主北户部事旋督饷云中事竣则闻乱民导倭发冢挟赎公痛如割因取道南奔时淳庵考妣二柩薛室先墓兵壮亟舁返矣惟祖坟巳贼发遂间关山谷万方购获之于是薛室以惊怖劳瘁亦感病卒公适抵家哀痛成丧乃行公拜地官郎两还家一当母氏方启手足之际一值先祖失藏衣冠之日又得不废杖期之礼而皆适与时会人感天应岂偶然哉大司徒掌邦计九边列藩奏请题覆剧矣而皆以属公诸参度机宜拟议方略近适一时之便远垂百年之守司徒以上无弗当宸衷者于是考最承恩考妣室氏皆奉宠赠琼崖远在海外守臣相继以贿败　圣天子方怀南顾忧司铨者遴公以行或虑盗泉非所以饮也公曰试使夷齐饮终当不易心至则悉扫历年珍奇之取抚安积剥疲惫之民崇风教以正酣淫之俗肃官箴以剔贪残之吏凡生熟黎蛮五指岐夷罔弗率俾盖公夙禀恬淡中不自乱素位正巳绝无阿缘故其清风披拂仁泽浸灌如此　圣天子嘉乐之即拜公广东按察副使治兵海南公申布恩信内固岐黎归附之心更新威令外革将吏玩愒之弊海洋积寇李茂吴平之属闻风东遁于是湖广商贩乌月曹横江往复沧溟之际无复剽掠之患公之功被百粤如此东吴两浙遭倭奴残破之余民弊于征调供亿方望廉仁安集之浙西嘉湖田则轻重参错赋役复繁且急尤费经纶　上乃命公参政浙藩分守浙西三郡公罢不急之费止无名之征锄总书飞洒扣隐之蠧扫庶属煎销铅炭之婪田赋画一粮解鼓舞感诵东粤山海盗剧而诸道捕兵率与盗通村居良民家稍给者兵盗合谋佯首网诬于是民冤盗横厉气充塞而吏其土者复大率富家计盖吏与盗交相虐将方舆无东粤矣寻以公总东粤宪惟公正本清源素粤人所信服故不怒而威捕兵敛剧盗大平反大小狱而犴无冤民澄清岭东西海南北吏而粤无焚瘴遇入觐期祗以岭海总宪职述诸　圣天子命天官卿总内宪者大计之以公卓异于是元辅张江陵氏欲士望遂仿宋蔡京招杨山近石亨延吴与弼例属司铨者擢公楚藩右辖公曰士各行所志耳毅然履任时侧室李氏亦以身系子女嫁娶则命其侍人周氏往司晨夕服食事公覩江陵先见局槩以刑名惨刻道不同也寻遵例呈抚台请归休则有谓曰公家虽□而楚帑所掌握也惟时时致殷懃意即当交代余矣公退曰是盗国营私非吾所能也复以休请则复曰渠借重公也来岁大比只再拔一令公子即六卿之长惟公所欲耳公退曰是欺君枉法非吾所能也乃自驰使特疏再疏司铨者覆请得旨回籍调理且云病痊之日抚按具奏起用公归而治小书室于陋巷之东仍读书其中时与弟礼斋公庐居云台先茔侧以山林泉石乐有司当道之门足迹未尝及也晋尹梁公守琼郡宪海南时门生也梁时时效恭公第公诵宛丘默示箴意惟以清慎勤三事谆谆期之而巳竟无一语及身世事即渠有致私厚意但纔觉其颜色遂以他辞拒之竟不可得以私抵也葢公凊贞之□道义之守终始不易如此公年六十有八 

　　○湖广布政司左布政使武公尚耕墓志铭（叶向高） 

　　叶向高 
　　岁甲午楚藩臣修岁事贡鱼鱼廷鲟鲊如令甲　上谓近已诏征直且增额何以格不遵罪左布政使夺三官议者谓布政贤且贡在诏前非格也不宜罪于是自辅臣宰臣至台谏皆疏争甚力　上益怒竟削布政职归天下惜之然犹冀　上意回可复用乃未几布政没矣布政者溧水武公尚耕字邦聘别号秦川者也公有子孝廉余丁酉举士卜葬公请余铭其墓余按公先河南陜州人靖康乱始祖正六公徙溧水之蒲家村六传至安安生镇镇生泽泽二子长旵次晑泽晑皆以公贵赠中大夫四川布政司右参政晑号橙墩娶于李生一子复娶王生三子公其季也公生岁余橙墩公始自青溪归抚之而喜曰儿必大吾门十岁失王淑人哀毁如礼后从橙墩公于青溪使任居息非其好也则以昼修十一业夜篝灯读书族祖某怜其志请橙墩公使就学十九补弟子员学使者吴公耿公王公皆器拔之隆庆戊辰以特选入留雍所交游劘切多知名士庚午举其乡第三人明岁成进士观政户部除广之程乡令程乡负山而近海俗犷难治业已败数令主爵者欲以才进士往乃属公公至则毕力兴除惟恐不及邑故十八里复割其四他隶而以十四里分二十公谓地削而里增名实无当且滋扰乃请于当道仍其故往邑有徭役取给编户豪民因渔猎利至累及市商公行免役法一无所扰里甲故有供应或以例请公曰此民脂也亟蠲之赎罪故有锾公戒无锾其输粟以备荒有两盗相讼当庭鞫时介者数人闯门内余数百人窥门外伺公意有重轻即俱哄入或劝公且引避公不动正色诘之盗詟大徐令尉出谕余党皆逡巡去邑人谓微公县且喋血癸酉充其省考试官所取多名士冬当入计疏留毋行　上褒公卓异赐白金文绮公感异知益思自效剧贼叶峰椿者尝陷城执旧令久逋不获至是复入境杀掠公选乡兵击斩之以其余劲躏朱良宝于海还俘掠无算卜羊子徐文江碧山等皆宿贼纵横出没郡邑苦之公悉捕获正法奸民股栗窜入他省独渠魁王常最雄黠楼堞箐砦薮盗尝以五千人出掠蔓入赣州无御者督府议剿公谓宜用抚乃檄谕常仍遣邑佐往详陈祸福常雅服公威信蒲大系颈率其子诣谢公释之祸遂弭乙亥征入拜礼科给事中言论侃侃不激不阿其请励　圣学疏尤婉切有体　上尝见公伟干丰仪心识之每疏至辄曰此长给事章耶奉使荆藩过家道拜户科右给事中寻补外江西佥事分部湖东公居谏职有声不宜外又不宜佥事而是时江陵柄政公其门下士也少还往江陵意望故有兹迁公之湖东练兵诘盗督励诸将皆奉命戎具大修境内晏然属岁不登计户子谷多所全活奏绩诸道最以橙墩公忧归服除仍故官移莅汀漳兼辖程乡程父老自公去复苦盗相率走诉公驰檄定之贼吴双谋劫漳捕得赦其党与郡人讹言相惊欲征兵自卫公不从卒亦无他□上杭有兵不任战其将邑佐耳玩而无震公简壮士部伍之使武弁知兵者代将一军遂精又上幕府书议益募土著幕府欲募漳人公谓备汀则宜用汀人争之强幕府不能夺诸料饷简器皆用公画凡增兵若干民不知费满考晋湖广参议治郢上汉水决南子垸荆西岌岌公力任筑塞躬畚锸昼夜不休时巡行诸堤补鏬苴漏水不灾郢民赖之晋四川按察副使巡上川南建南夷纠五咱大咱及黑骨诸夷并称乱中丞宛陵徐公请讨之以兵事属公遂擒五咱于昌州追大咱于阿六山箐射杀之建越平而腻乃酋撒假者黑骨种也与中镇夷白禄连结逆党公计当先诛遣指挥李献忠等取他道往献忠等违节度皆败死徐公乃益征兵分三道剿之以中道最要害使游击周于德将公监焉又属公都护诸将公以冬十月进兵抵官廖河贼迎战公令天全酋阳土司兵击之而潜师乱上流绕出贼后贼惊溃斩白禄子阿则等逐北泠溪河获渠魁阿摆贼退据马蝗山公麾兵进夺其积储以饷军贼复据大鹰崖阻杀马溪固守欲老我师公以除夕进兵乘虚捣其巢斩白禄于阵贼失险胆落矣以方大雪度我兵不能进稍懈公冒雪进兵遇险即蚁附而登大鸣鼓角贼惊骇失措锋纔交斩数大酋余溃去遂追破腻乃巢斩撒假穷追逾大渡河曰贼急矣必遁小赤口宜亟备且谓诸将了此不过十日耳诸将不谓然巳皆如公料诸巢既平夷人稽颡愿世世奉约束母侵叛公磨崖题杀马溪华夷界瘗铁牌铁索与盟而旋师是役也拔险砦十九效首功三百皆剧夷还被虏汉人以千计复侵地百四十五里兵威大振而公意主招来降附耳不欲多杀功夷人怀之论功升俸一级赐白金十五两晋其省参政仍故辖以分守兼粮储边寄益重公亦益明习边事条上中镇善后十策皆见施行北虏逼松州幕府趣公入计公驰之塞上夜度铁龙桥桥以铁索传板维其端于两岸下临数十丈波涛震荡行者战怖失色公履之自如抵流沙关登高望虏指古维州城慨然曰此边疆要地没于番今虽少创而黑苦巴竹诸寨犹雄逞吾不恐虏而恐萧墙矣因选卒耀兵发火器番人震恐归命公厚抚给之使遮虏其它防御计甚悉虏不得志遁去未几黑苦番竟乱用公策以定公以蜀屯饶奸豪兼并使兵食坐困可叹也乃严勾稽复屯田八千九百余亩采木事竣公以劳赐金寻代藩伯入计归晋其省按察使未几晋湖广右布政使寻转左公在楚藩斤斤节缩至交际常仪皆裁罢筦库吏进羡金公惊却之籍其金白诸台使甲午试士公职提调方竣役图修觐事而鱼鲊之命下矣始公治郢上时守备珰王某恣睢不法纵爪牙夺民田四万七千余亩公按治之还其田于民王败代者珰孙政以公戒谕稍戢比公长楚藩孙以　上供事与锺祥令构祈公左袒公不应未几孙死二憾党力谋倾公公坐此谴矣而公亦正有乞归意友人周观察谢事归沔公造其庐叹曰孤鸿巳摩天去吾侪恋稻梁跳踯罗网中耶失官之日怡然就道故居在青溪上结社谈诗自号秦淮渔长南曹诸公造门请见皆辞谢旋去之山中里逍遥田间有园久芜治其半署曰半园喜白少传从前日月皆羇旅自此光阴属散人句榜于亭寄况焉一日方晏客浮白甚欢越宿病作语孝廉曰适梦至一所守者肃余入请勘藏钱余不能辞将去汝矣遂令孝廉扶坐复曰期屇矣遂瞑时万历己亥四月八日距生嘉靖癸卯十一月十四日得年五十有七公天性忠孝橙墩公以公贵寿踰八十乃终公犹以晚年不及奉菽水恨既废处每遇庆节必肃衣冠望阙稽首曰此臣礼也叔兄博士君欲分异公争之不能得乃受田庐之最下者以图书玩好尽与博士君曰兄守即吾守也居官所规画皆百世利而在蜀尤着先后中丞徐公李公皆倚公如左右手其移总镇松藩调副帅建武募兵建堡诸策俱出自公西陲至今赖以无警云 

　　◆参政 

　　湖广左参政黄君焯墓志铭（徐阶） 
　　参政王公泮传 
　　湖广参政林公偕春墓志铭（陶望龄） 

　　○湖广左参政黄君焯墓志铭（徐阶） 

　　徐阶 
　　往予在延平所与游者两人君及谏议剑溪郑君是也郑君人慷慨尚志节而君冲夷简远有翛然之度两人者其气味不相类然皆与予好也其后予督学江西郑君卒今予幸登朝而君以嘉靖丁未二月七日年六十五卒自予去延平至于今十四年耳而两人者相继沦没夫两人者予所冀以且复用者也而皆已不可作予宁能无泫然哉君讳焯字子昭龙津其号延平之南平人君生三十年举正德甲戌之士拜南京礼部精膳主事满三载封父如其官母吴太安人迎养之宦邸己卯宁庶人叛谍言将犯金陵势张甚君入再拜言曰儿有官贼至当死大人其行矣于是家人尽哭君终不色变辛巳迁仪制郎中黄人子入太学后期系治之如法嘉靖癸未迁知永州人惰不事耕作其就死辄破产饭僧及无以葬则举而委诸野尤耻贫贱苟贫贱矣女子虽字舍之他适苟贵富有气力即往往夺人妻君至痛绳之以绝故事有司用兵九溪诸蛮费皆自民出而郡有盐引钱率给私使君悉敛贮之曰以是供军饟后遂不敢有盗盐引钱者九疑相传有舜冢置祀田设守者二人作濂溪先生祠阎东山书院聚博士弟子教之又廪学子杨成章贡之州人以是知学庚寅迁湖□左参政会其使病君摄事再踰月名声出使上人咸望君而君素不能饰言貌以悦于世数曰吾幸有亲在得归效一日之养足矣壬辰遂致其事葺观物园奉亲读书其间朋旧过从破崖岸与之接及有所请属执拂衣而起葢予与君游三年未尝见君言之及私也予是以敬君而往来于观物益习君亦不予鄙遣其诸子前后受学焉今其丰神面目犹宛然见之而身则既卒且葬矣君平生善诗文所著有尊美堂政录五卷修来编中庸读法贻光堂集 

　　○参政王公泮传 

　　王泮字宗鲁山阴人嘉靖进士万历八年知肇庆府十二年迁按察司副使分巡岭西亦治肇庆慈爱和易士民见者语次寻绎甚有恩惠未尝疾言遽色于人而确然有执虽门生故交无私也好民兴利兴□学校后沥水由城东石顶出皆亩一锺且束地□宜有益明导后沥水沥水入江宜桥之则桥跃龙浮屠于石顶之上于学宫便则建崇禧浮屠通北港利高明□通北港高明学东空旷宜浮屠于其东郊大治□度阳江学□又阳春学置田便于士民之不啻饥渴功或太守时未就于监司竟之亦天幸也□庆幕府所治两粤藩臬使者若四方之宾无日不至靧栉出日昃不遑暇食不致贬已人人得其欢心画便事悉中窽幕府甚重之府江之役怀贺之役珠池之役皆有劳焉泮性恬淡自奉如寒士居官廉洁焚香静坐若禅室然诗辞冲雅书法遒丽有其家□丞右军之致粤中文士皆来就正而郡中子弟又时以举业请则择程序示之如羣饮于河各厌其腹矣十六年迁湖广参政高要士民遮留泣下建祠事之高明亦有祠 

　　○湖广参政林公偕春墓志铭（陶望龄） 

　　陶望龄 
　　先生讳偕春字孚元警庸其号少奇颖丱岁博通羣书补诸生有隽誉嘉靖辛酉举乡试乙丑举进士寻选翰林院庶吉士以材器馆阁师所重故事闽中馆选二人唯一人留是科先生与莆田陈尚书经邦俱受史职先生检讨戊辰分校礼闱明年以告还又明年还职万历癸酉同修　肃穆二朝实录展书经筵管理诰勑甲戌录成进编修先生性嗜书好古及官词曹每请俸辄送书肆杜门息交游泳文秇该习相典意尚深远人莫之测也人直躬旷宇肠如弦绳外甚宏肆而神守坚确其当制也以次草江陵诰词先生据体演文无所夸饰江陵固巳不怡属令改定之又持曰王言适如是止也不增易一字遂大憾之乙亥用年例改湖广按察司副使行至淮安上章请罢报可先是门人习公孔教以书劝先生之官至是报曰仆赋性过戆误尘华贯适者外转势固宜然仆岂敢择官而后处哉士皆有志贵能自适古人有辞万锺而不顾者岂直高哉亦必有不安于心者仆释屩以来盖非一日长短之効昭然可见令当涂者以此处仆以我能乎否乎仆虽音操土风行乖流俗至于是非成败之故坦然明白轻重缓急亦当有系人虽以仆为不能仆不甘也然名不登于首列交不及于显官终日穷年兀然自守平生所知契一二人耳而或以仆为能仆不敢也夫以仆之能不能尚不敢自决而况于当涂者乎既不以不肖能而又不欲显然斥之直以庸常畜我我又庸常自待甘縻寸禄是无意于天下事者也天下事岂循常局促舍巳从人者所能成哉穷巷屏居门无车马高堂菽水良用快心祖母年巳近迈恃人而行金石难期喜惧交并朝夕奉侍亦足报刘暇时与一二弟侄课文发其愤悱纠其纰缪冁然共适不待远朋匪特此也家有青山户对流水朝露方□稻苗盈畴倚杖其间行人树外牛羊自来农夫夸年岁之登童稚簉衣冠之俊知我者希则我者贵安能贬胸中之奇倔狥他人之面目乎今目视耳听之徒直谓我假耳不肖非其事不以萌诸心非其心不以宣诸口虽在酩酊讙呶之时而其言举皆此心也岂有假邪匹夫抱志万人莫夺又何必降屈于今日求伸于他年哉顾仆实有所大好仆幼而嗜睡长而多病比入馆优游岁月无所发明意未尝不欲陟坟籍之颠采艺材之实也故得钱即以购书然灯即以开卷意之所怡它无以易虽未能周览徧观然巳得其槩矣今必欲使之俛首以就簿书易辙而事戎马世情日新狂态如故一无所成而万有所失矣逝将筑室云山之麓洗耳漳水之滨慕匡鼎之解□希朱公之折角搜壁藏之余蕴发高阁之异同考经纬之弥文讲太平之遗迹潄其菁华挹其芳润然后芟诸史之繁芜稡百家之散佚续千古之道术成一代之文章身虽隐矣言亦不朽语云人各有能有不能此则不肖之所能也不识足下以何如及江陵败录素所废斥者起浙江提学副使以亲命强行先生裁鉴精妙请寄无所受每面发试牍至所属生辄曰某公尝若言然若文劣固宜居此其所拔擢始或疑骇后悬验莫不称服代先生者晋江苏公浚至今两浙言良督学称林苏苏公敏绝一世名知人至取神骨物色之表不能及也竣试时出命觞登览生徒童冠皆聚观之先生召至前赐之酒笑曰对游山客可试共饮宗师法不可于也先生肮脏不能细谨而部使严重他藩牧事之皆谬恭视先生阔疏意不能容疏论之奉旨调用诏下时方校越越士追送江上人人涕下不能仰视先是漳浦有泊曰公溪官取税以饷民苦之先生邑令言请蠲其税令不从又言之抚台语稍侵令令大憾之先生罢浙宪还未至家而令因以事中其家齮龁殊甚先生归隐操弥励复不得已奉封公□行以避仇封公旅于姑孰而先生行诣阙候补鞭马鄣南意不自得同年顾公养谦开府辽东致书以酒德言先生戏报曰昔人喻酒于兵兵可千日不用不可一日不备酒可千日不饮不可一饮不醉美哉此言可与论酒矣弟落落无成正可寻醉乡耳而脾气虚弱溏泄灾欲效郑公一饮三百杯竟不可得安得使酒哉乃知器自有限此禄亦不易也顾公饮中友故相往复如此无何以原官饬兵赣州赣方兴岑冈之师先生檄上抚台力言用兵妄杀非是时巳成师不及止然以先生言获原纵者犹数百人丁亥迁湖广布政司右参政治承天时苦旱先生祷救甚勤居五月复坐言者罢归更号曰云山居士埽车丸谢客时后生商略文课与同好痛饮而巳晚岁颇好内典及丁父艰肆力形家之言或劝之著书辄对曰三苏文章今人犹厌读我复何有乎尝人论文之法以气主其言曰意至而藻生神来而旨畅行于所当行止于所不可不止吾于斯言有当焉先生老无子后举子数岁而殇不胜悲咤遂有血疾疾时令人奏管弦倚而欹枕听之迨亟问以后事皆不言独引声歌刘长卿上阳宫诗声若金石两手交舞其达生知命如此先生至行贞白赀产不及中人里居有司例供舆皂皆谢却之宅忧日寝兴垩室中三年未尝内也望龄诸生时客游燕不及试事与其曹百人补试睦州先生发牍首予以仁和今宪副张君鹗鸣次之翌日复悬花红环城而呼会予发去不可及补试生率傝冗畏主司意不复望花红也檄以复以冠其先所试诸士予廪食于是庠士大讙争言以父故私之先生初不知望龄谁氏子也闻谤抚心而叹愈益诵言两浙士有先望龄举者吾不复相文后名第偶符先生一笑而望龄绝痴钝德业无所底每事后人此非先生所及也先生病革属其嗣子□榛曰铭我必陶氏子故毓榛走数千里以户部侍郎卢公状来乞铭乌敢辞 

　　◆参议 

　　湖广参议王公豫传（李濂） 
　　湖广布政司右参议方公勉行实（家乘） 
　　湖广参议孝廉毕公鸾传 
　　朝列大夫湖广布政司右参议刘君诚墓志铭（何乔新） 
　　朝列大夫湖广布政司右参议华君山墓表（邵宝） 
　　湖广布政司参议张君□传（崔桐） 
　　湖广右参议致仕进阶中顺大夫东阳卢公煦 墓碑（文征明） 
　　布政司参议蒙庵刘君泉墓志铭（邹守益） 
　　朝列大夫湖广布政司右参议后江杨公言墓碑铭（张时彻） 
　　朝列大夫湖广布政司右参议吴公子孝□□（皇甫汸） 
　　湖广布政使司右参议云龙蒋公劝能墓志铭（孙矿） 

　　○湖广参议王公豫传（李濂） 

　　李濂 
　　王公豫字用诚世家河南之祥符其先皆饰行不仕父和惇厚好施予赠礼科给事中公生数岁父母相继亡世父所钟爱稍长嗜学不厌游邑校以才俊称试当廪食再让诸同侪之窘匮者监司贤之景泰庚午乡试中式甲戌登孙贤榜进士乙亥拜礼科给事中立朝蹇谔持大体不矫激之行天顺丁丑　英庙复辟益开言路公感激论事上章疏最多顾不欲留稿以故世鲜有知者是岁册封天下诸王公诣楚府辅行馈赆一无所受当时赠诗有操守一廉清似水之句人以实录庚辰殿试充掌卷官辛巳安南国王黎浚请封廷议推公偕通政司参议尹公旻往道经广西闻浚内难乃飞骑上闻取进止诏令还朝后国人奉浚弟灏当立复表请　上仍命公偕翰林学士钱公溥持节往封至其境公与钱公议曰蠢兹蛮夷犷悍昧礼弗谕遽入或有忤如辱命何乃移书论辨至五六既格服始入其国灏俯大就位无敢异事竣馈赆甚腆公峻却之交人有歌颂详具使交录中甲申以年劳擢湖广布政使司右参议奉勑提督太岳太和山宫观兼节制均襄军民事公操益励威惠并施事神理民精白无贰成化乙酉丙戌连岁大侵公悉心赈救无遗策赖公存活者甚众有刘千斤者啸聚剽掠荆襄间王师征之公被荐督饷时贼势孔炽道梗塞公转输不乏贼既平受勑褒谕时有讽公以子窜藉伍中徼爵赏者公笑曰饕功幸禄子孙图非吾志也巳而上言郧襄逋寇渊薮今虽平靖尚虞有后变制曰右参议豫其提督所司操守城池防御奸宄如有盗贼生发与镇守总兵等官计议斟酌施行公在均十年律巳爱民如一日前后凡奉玺书十有三虽事与中贵偕然心公而直中贵亦知重公无所沮甲午秩满军民保留乞再任从之赐食三品禄寻解印绶去去之日囊槖萧然归逾七年卒寿六十有三 

　　○湖广布政司右参议方公勉行实（家乘） 

　　家乘 
　　先君讳勉字懋德世居歙西潜里四世祖讳开先元明经中试浙江省提领扬州高祖讳应午号梅山曾大父讳嘉甫大父讳宏远父讳永进隐德弗仕先君自少颕敏嗜学年十二三作诗文如老成人语永乐六年补郡庠生后三年捷乡书十三年乙未登北京首科进士第选入翰林庶吉士与一时登瀛州之士同食大官待用禁垣寻奏回毕姻陛辞命兵部给脚力又锡宝钞婚礼费十四年赴南京复任十五年扈从北京寻丁外艰二十一年服阕洪熙元年至京除行在太常博士念母在堂乞所食禄原籍关支以代养宣德三年授勑命赠父文林郎太常博士封母谢氏太孺人赠前配汪氏封继配汪氏孺人屡进应制辞赋蒙恩资甚厚五年乞归焚黄省视次年丁内艰起复之任正统二年授行在四川道监察御史劾都御史李仪巡皇城四门审获权奸王振家人即日　上间巡五军教场核奏镇远侯顾兴祖并弹少保兼工部尚书吴中荐举非人正统三年春出按江浙值□试考官互争首选先君遍阅各经魁试卷惟春□独优取居第一及开弥封乃桐庐姚夔即今吏部尚书事完回朝力言浙江急务莫急于防倭而防海都指挥张翥年老且贪不堪备御翥乃诬先君尝需海滨之物致生谤言俄而倭寇登岸肆行杀虏报至京始信先君之言明年升湖广按察司佥事往巡湖北等郡诣五开整饬边务问奸吏数十追征侵盗屯粮二万石正统九年永顺宣慰使彭世雄与桑植安抚使向晟有隙诬奏世雄僭窃　朝廷累勑往治先君至辰阳密遣人微行观其虚实世雄闻之惊疑欲变先君不避艰险躬诣其境召其属南渭等州并各长官司官吏审讯之果无僭窃之实遂　上闻录晟之罪十二年奉勑督襄藩二郡王府十四年独掌按察司事时值浙江福建贼情紧急京师多事忧形于色食不下咽兼以苗蛮猖獗攻破城堡劾都指挥毕通等失机事　上命取各官招大戴罪杀贼是年夏复巡湖南等郡添选军余民壮操守城池设法获伪贼朱贯等差人驰奏处死边民自是知惧不敢恶九载秩满赴京景泰元年秋授诰命阶勋奉政大夫修政庶尹加赠父湖广按察司佥事母妻俱加赠宜人十一月升湖广布政司右参议食正四品禄二年四月莅任遇连年用兵攘捕蛮夷督运粮储以济大军六年进圣节表赴京陈言二十事曰养民固本曰推举孝弟力田曰审贤擢用文臣曰论功升用武臣曰优待守边将臣曰推选老人化民弭讼曰崇礼南岳神祠奠安南土曰建议行都司镇压苗蛮曰租赋额重量折轻赍等事时　英庙在南官先君所陈言有曰尧舜之道孝弟而巳其讽谏之意溢于言表天顺元年两考赴京以年衰乞致仕未行二年回任又因旱伤条陈预备边储三年授诰命进阶朝议大夫四年蒙允致仕之请先君自归家园与世利不相关拳拳以仁义忠孝训教子孙虽桑榆晚景犹手不释卷八年　朝廷优老奉诏进阶亚中大夫六年二月二十五日客有至者先君与之谈论当世务亹亹不倦因呼诸子曰我平生人惟一忍汝当谨记莫忘是夜疾作甚亟然犹动不违礼至黎明起盥就床而卒生于洪武癸酉卒于成化庚寅享年七十八 

　　○湖广参议孝廉毕公鸾传 

　　毕鸾井陉人父贵莒州学正以疾卒于官鸾时年少穷不能归丧遂藁葬于莒独奉母李氏暨幼弟归井陉家业荒落鸾朝则经营力食夜则读书攻文章尤以父骨未葬恨与人言辄涕泪交下不止正统纪元之冬李氏卒鸾哭踊几绝水浆不入口者四日乃谕弟曰母殁无事于飬我其归父骨以葬遂衰绖衔哀徒走负父骨归躬营圹合葬邑之西山既事乃庐墓侧朝夕哀哭之有野鹿当哭痛时亦之悲将助其哀又有兔领其雏游于庐之前后动息如家畜者忽巨蛇蟠门上不惊不愕若有所守众始异后如其初叹曰是乃孝感所致鸾曰适然耳有司具其事以闻诏旌表其门后举正统壬戌进士授福建道监察御史历山西湖广参议莅官严明有清操学士刘文介传其事称孝廉云 

　　○朝列大夫湖广布政司右参议刘君诚墓志铭（何乔新） 

　　何乔新 
　　呜呼天之降才锺其粹美者固鲜能践修以尽其才者尤鲜才美矣践修力矣而享年不永不底于大成是则有命焉故吾于亡友刘君之死每咨嗟痛悼而归之命也君讳诚字敬之世家广平之鸡泽曾祖讳辛再世不仕考讳芳东平州学训导累赠秀府长史母秦氏累封宜人君赋质明粹自幼知向学不烦督劝弱冠登进士第擢翰林院检讨辅导德王寻升秀王府左长史从王之国赐四品章服王薨改宁国府同知仍食正四品俸在郡有贤声僊湖广布政司右参议君成童时丧其父悲哀毁瘠如成人事母以孝闻家贫童子师资东修养既仕凡俸禄所入悉归于母锱铢不入私室每有宾客燕会先具甘旨进母饮食之然后出待客终其身以常尝以公事莅施州久不见母一日方治文书忽澘然不自胜从吏请其故君曰吾思吾母不得见耳长兄谐早丧事寡嫂敬而有礼仲兄谊邑庠生每岁分俸以资之其孝友盖天性也少从国子丞阎子与学易既登第穷探力索务求四圣之旨尝谓焦赣易林专取纳甲飞大非圣法乃作周易衍辞其文奥雅深于易者韪之又取汉唐宋诏诰章表可训者作典谟遗旨楚汉以降词人之作散见诸书君采其得三百之旨者作风雅遗音邵子皇极经世自鄱阳傅氏后知之者鲜君深究其理欲之训释而未就也蔡氏洪范皇极内篇揲法不传君精思潜玩遂得其法且补其释数之缺盖其立志直欲与濂洛关闽诸儒同归不欲以文词名也其长史以礼辅王多所启沃作千秋日鉴录以献王嘉纳之及王就国汝宁在途淹留君上章谏王即兼程以进既抵国羣小欲毁孔子庙以广王宫君力谏不可庙得不毁尝讲书西伯戡黎君主吴氏说曰戡黎者武王也右长史赵锐主孔氏说曰戡黎者文王也君曰纣都朝歌黎在畿内岂有人臣伐畿内之国尚能退就臣位乎此乃孟津之兵首事于黎耳相与辩于王前王解之曰二先生皆　先皇所选以辅子经义未明不嫌往复何遽见于辞色其思寇贾交欢之义君顿首谢其在宁国凡所设施务在安利其民不恃声威以徼时誉上官或非之君自若也及在湖南所至教民筑陂塘以备旱严保伍以防盗民□□□□□古谊谕之不加笞罚或讥其迂君曰吾道当如是也其居官廉俸禄之外毫发不妄取成化十六年六月疽发于背虑遗母忧有问者辄曰无伤也疾亟以手拊床曰我死不足惜第念老母不获终养耳遂卒享年四十有八卒之日囊无寸帛我不能敛赖僚属相率致赙乃克归其丧嗟夫君之资禀如此其孝友如此其博学好古又如此其施于有政又如此然年止于是位止于是岂非其命耶使天假之年其所就岂可量哉是可哀也 

　　○朝列大夫湖广布政司右参议华君山墓表（邵宝） 

　　邵宝 
　　君讳山字仁甫别号静庵华其氏也无锡人华自春秋来代有显人入国朝以进士起家者若干人实自君始君年二十一举于乡登成化乙未高第释褐知许州迁南京兵部武选员外郎再迁职方郎中改刑部擢湖广右参议奉勑提督太和山诸宫观兼抚民分守居二年乃自请致仕以归是正德丁卯又五年壬申以疾卒年六十有六乡士大夫类知君忠朴谦厚然君固亦有激发抗直者□君在许有王佥事埙之子某者司马马公壻也犯法当死董佥事龄欲曲全之君入分司庭辩至免冠吁天顿首不巳董媿谢卒抵于法钧邻于许征藩国焉许有奸民两以地往献凡若干顷君执不子董长史彝见许濠有荷华之观肆言欲请之君曰是不可以言争即日令决其水荷乃不华民免于扰临颖民史经左诱其尹指盗诬人尹故执政者友监司庇焉因减史罪君请附诬告致死人律上下称允其在兵部先武选后武选缺官君以职方郎中摄其事稽世阅人迁代纪袭惟核惟法不少狥其在□部能以安静息请托在湖广尤着介特襄阳民冯成以罪减死当戍边久讼避遣君立遣之蔓逮者始获安业道士有怙势冒领牒踰礼部数者君置之法郧阳饥廪无以赈君发襄阳粟或以擅告不听房山流民薮新作县治而未城君曰非备也亟请城之其它事类是者尚多若恺弟近民者则固君所长弗论也 

　　○湖广布政司参议张君□传（崔桐） 

　　崔桐 
　　张君讳萱字德晖号颐拙松江上海人也□□□□五居上海之高阳里得名张家浜张姓始□君生而简重不喜儿弄弱龄就业于伯兄莱守以英敏见奇比长屡不得志于有司君益励力积学不疲也竟领弘治戊午乡荐登壬戌进士第筮授鄱阳知县鄱治附饶吏奸民衺号称难治且岁输无艺徭繁力屈民以病君至一切纾以惠政而抑强蠲污独加严焉邑有滞狱君疑者谳之滥者勿听刑以平称机兵之役冗食者众君令分番归农以省工费之半□尚阴阳家说亲死久不殡悉示以法里无留丧焉甫三年以案治一小吏不假借吏遂巧诋君于上官坐当调职至京师时逆瑾方焰朝士多濡足其门君独不往时论高之踰年得嵊县君曰官可改志不可改也嵊之豪右多匿丁田以轻赋君悉括其实无所诡隐学宫时倾侧大缮葺以敦岁祀故有五仓散置君聚一以便民且省斗级费民有露胔者置漏泽园泊义冢戒所在揜埋之诸所营办咸取庀赎金金无入私槖者君抱公履方不能偶俗以是失使臣意至剌君于朝然舆论方归望于君铨部亦廉其素待不绌正德庚午改政和小邑也比域浙省每庆元龙泉诸县流民所苦君严令慎防民赖不扰巨室多隐蔽田租致小民有无税之征君曰税以田错制也有征无回毒在巨室核免之簿书遂正巡按贺御史贤之移文两浙以式先是庠士久诎科第君躬亲课试登荐遂不乏壬申擢守茶陵州州境比江右民杂习悍盗贼多恃党亡匿不可捕诘君类编其族威以连坐民惧盗息山乡豪猾有侵负官物者君置元恶于法民知更行永新民越境占田岁负税余三百石君状其弊白当道贡永新吏督征转输以纾民□至若禁市虣均赈恤可以利民者靡弗寘力焉巡抚安成刘公荆山王公文章荐君未及报以母忧去丁丑改潞州州有藩府舆役之扰且民以土紬累君悉禁之先是岁征无定制右族缘以奸君善会计使边输存留轻重相等焉时逆彬势赫赫君不难以身翼患民倚以安巡抚张公嘉其迹特旌异之无何擢湖广佥事去之日民遮道攀泣相率画像建祠以俎豆君君莅湖臬恩威兼着长宝二府报获盗百有四十年君察诬引者众悉原之尤严狱囚瘠死之禁不得令仇家有所中伤时有捕蛇之役君□囚徒行得无扰良民麻城马政多奸荆厂额外滥税皆厘正其弊当道称其名冠湖臬威加荆岳治迹考最嘉靖壬午擢本省参议主粮储先是侵克积弊边卫尤甚君立法禁处奸无所售卒以直亮不阿忤意巡抚引疾致政既归怡情泉壑谢迹城府构一亭扁曰愿拙日课二子诸孙其中意豁如也居五年以疾卒时嘉靖丁亥三月得年六十有九 

　　○湖广右参议致仕进阶中顺大夫东阳卢公煦 墓碑（文征明） 

　　文征明 
　　公讳煦字子春姓卢氏阳东之有卢氏自宋院判公寔始寔四传曰员徙邑之雅溪雅溪始迁之祖曾祖宰祖洙皆不仕父讳和以能医称有所著丹溪纂要行世以公贵赠刑部署员外郎主事母俞氏赠安人公生天顺壬午以县学领成化癸卯乡荐凡九试礼部登正德戊辰进士越三年辛未授大名府长垣县知县甲戌召刑部云南司主事连丁内外艰戊寅服除改授本部四川司主事辛巳进河南司署员外郎嘉靖壬午超拜四川按察司佥事奉勑整饬叙泸兵备甲申升湖广布政司右参议奉勑提督太和山丁亥致仕明年戊子单恩进中顺大夫越八年丙申正月廿四日以疾卒于家年七十有五公生颕异而悃愊谆谨学务愽综然不事剿说质义扬搉必求道之所在以达于用既仕有官守遂用推之于长垣即仲由所治蒲也故有学堂冈相传先圣讲学之地故祠敝陋撤而新之兴学教民导以化本而纳之仁车丸会盗发邻壤流劫境上攻围城邑所在阽危而垣备不素公练兵饬甲乘城固守矢心厉众督率撑距寇□至□战而劫之槯锋折北无所失亡最后大获辎重□散以享士复斥其羡以代民租民因不扰士亦用命迄用保邑完境而获嘉之绩一时最在刑部尤号明审前后关决不下百数析律详明持义平允传爰论报未始骫法而矜怛仁隐存于中谙练之称达于上下遂有蜀臬之命蜀去　朝廷远俗犷而徤豪民假贷例责倍息而叙泸所辖夷獠杂居负险易动公诚心拊循民用安集而车丸道要束俾咸协于理芒部土官兄弟雠杀官兵不能计议将抚之公持不可谓事有曲直而构难方深抚处可救目前而姑息适贻后患计当发兵助顺而相机进止时前政堕弛民兵逋荡公料检钩摭悉绪正军民方恃以集事而湖南之命下矣湖虽专领祠事而兼抚郧襄事诸棼出所守钧阳适当显陵孔道车徒结辙冠盖相望供顿次舍咸取给于钧钧民疲不堪命尝□□□郧公科谪践更使资力相当民方称便而当道不悦公者顾摭拾以公过然卒亦莫能公累也公遇事详缓不激卬暴白之计然砥节履方亦不肯靡薄随人班资崇庳任运而巳流贼之扰公劳积居多同时有起邑廷臣者而公浮沉常调曾不意其后继历南省声称甚籍一时荐进者虽多卒无有援之者而公亦巳倦游遂自引去平生尤事持廉初以进士督造蜀靖王坟赆谢千金悉拒却之守官所至俸请之外毫发不染太和之役尤利源所在公虽操勑将事惟受计而已出纳訾省一属之中官虽供顿餐钱亦归公帑有赢以新学官治亭徼或代输逋租利济涉而巳终无所取也家居以敦睦事首辑谱牒置义田修复先墓而秩祀惟谨笃于昆弟以协于族属又推之以达于里党姻戚有无通假患难相恤或有所侵悉置弗问而横逆之来亦弗之较晚益廉静萧然事外竟以高年令终呜呼若公者其古之所谓巨人长者非欤 

　　○布政司参议蒙庵刘君泉墓志铭（邹守益） 

　　邹守益 
　　吾友蒙庵刘君应占望出丛桂以宋水部南昌郡男德言始祖至太常寺丞税徙居山头洪武有讳子远者以明经荐不起教授于乡祖讳威封大理寺左寺副父讳潮号东轩以进士授大理评事历官至广西按察使母高氏加封淑人应占以弱冠举庚午乡试第一明年登上第选庶吉士又二年授翰林编修考绩进文林郎预典庚辰会试文衡　皇上嗣统上疏陈时务四事同修　先帝实录以经筵恩受锦服银牌之锡其冬归守东轩公制服阕北泊临清如有所不乐飘然南归既而有新例翰林政事疏通者皆外补乃授湖广布政司参议即上疏致其事时年三十有八矣归之五年癸巳六月十二日卒于家娶周氏封孺人无子遗命立其从弟永之子而袭侧室女一甫二岁许归彭某以明年十二月二十二日葬于密湖祖茔之次其叔父浣及泗致其宗兄汉阳守本用状以来征铭予与应占同生于辛亥而二父同官于廷尉其后同试于邑同升于朝又同归于乡非予谁宜铭者顾应占平生无留稿家复失火虽疏四事竟无一存者故状述甚略乃追忆而志之始君之在娠也东轩公以周易筮之得井之九五故名之曰泉字之曰应占甫成童日记数千言属词滚滚遂有声京师年十七与予偕试邑令吴公景骇之曰益当魁天下泉当魁于江西其后果然既发解入读中秘书谓功名可立致稠人广坐侃侃论天下事复以谐谑□其辩博又善奕往往屈其同列以是寡与合者独雅善杨状元慎数以策于石斋相国相国奇之遂留于翰林其后归省于家三年复北上豪迈自负不随俗俯仰见逐势射利者切齿欲折其角逆濠方煽乱能祸福人复以利饵缙绅独应占倡言其恶激台谏劾之劾者以是升要阶应占每见执其牙牌曰何从得此其人感谢曰刘先见刘先见云其泊临清也时方议大礼或骤迁或黜或戍或挞以毙应占拊腹遶舟行自相答问曰能黜以挞乎曰不能骤进乎曰不能能默乎曰不能曰是三不能不归将何之及奉例外补也应占自计与用事者有年谊或有场屋雅礼遇当异于众及见于朝房立交一二语或坐之隅乃咄咄自悔曰痴男子乃以一官受人侮耶知厚者相率留之竟不能挽时盛暑旅邸湫隘又耻与人接而胸中磊磈日取醇酒浇之颓然独醉盖自是有酒疾矣既归日莳花卉杂置山石与所厚高谈纵饮夜分不止族属数千指能以才略联属之无少长智愚丰啬皆归心焉豪家有侮者以身任之虽劳且费不惜复居市之南楼邻党而约之曰犯吾界者羣攻之闻者相戒勿犯或诮之曰仲尼之徒乃桓文事耶应占瞋目曰唉竖子桓文不愈于战国乎予扶疾南归应占过语辄移日常从容问曰曩辛未之梦也曰庙上流芳并千古今落落如此谁当流芳者予曰在德义不在爵位吾郡之人物必称忠节称廉介称道义而高官丰赀不与焉至或有遗臭矣吾与子患不芳奚患其不流应占由里语曰吾不能刚制于酒又以无嗣比女色此齐宣之疾也故虽善不能行予握其手曰蒙庵读书万卷独不闻两斧枯树之危乎加餐可以养生寡欲可以种子子东轩公之金注也胡自轻如此应占感其言之止酒出宿于外盖憣然有意矣既而酒伴强之饮且讽之曰不近女何由得子嗣医不能効疾亟犹属其族捐所佃官地构祠以祀始祖族人皆掩涕辞色不变既革矣太淑人号泣问后事井井有条杂戏谑竟不至恇惑云呜呼以君之才与位与年宜展矣而遽废既废矣众谓将复起中丞刘公节疏荐之矣而竟不获展然观其核田捕盗之略亦可槩见也已田之核也有田者胥忌之应占独曰吾田连数都不少矣然终夜以思终不可以一身之私而废一邑之公其后谤讪四腾当道亦眩矣草书数千言以达少参朱公纨耕析利害粲然如指掌竟赖其力以济西盗方炽应占扬于众曰吾佃连数都竟无一染者是何羣公之众也无纵交通无避渊薮磔诸贼奴如狐兔耳众畏恶其语掩耳走然贫弱至今诵之铭曰瞻彼豫章夙而扬噫饫之以霜栋明堂噫中道而拨谁之殃噫三峰嵯峨蜜湖洋洋噫尚千百年莫之毁伤噫 

　　○朝列大夫湖广布政司右参议后江杨公言墓碑铭（张时彻） 

　　张时彻 
　　余尝读载记见夫忠而获谴信而见疑流离摈斥甚或齿剑以死葢深心伤之夫禄爵者士人之始愿也生者恒情之大欲也舍所愿欲而徼其所不欲不以华衮毁操不以严诛改舌岂其性独尔殊哉亦诚有所好也方后江杨公之给事也适大礼议起廷臣不当　上旨元辅去礼卿去诸曹言者去继而谏臣杖百司杖文学侍从又杖且戍且死而二三憸人方奋袂躐缨横肆丑诋以钻　上心此其时犹烈焰之不可撩沸鼎之不可探也而给事中则披肝吐赤侃侃无所避忌不惜丧其元又何有于禄爵哉推此志也即有啙窳之行君子犹将谅之而况谗曰不根卒从放免以死悲夫按状公讳言字惟仁系出河南太一府君骠骑将军后有从宋帝而南者家于慈溪是大方桥杨氏至讳子春者永乐间赘鄞罂湖之祝氏遂籍于鄞子春生时祚时祚生灏灏生明彝是曰拙庵公奉政大夫四川佥事则公父也公生而爽慧稍长客试之对即应声就对辄多奇读书目数行下弱冠游学官遂籍有儁誉开门授弟子经盖屦满其户矣正德丙子领乡荐庚辰举于礼闱辛巳赐进士授行人使于代而代王故好学以公名儒宾礼益甚隆也公乃诸生说易诸生即翕然师事之其后以易举者凡数辈复命未几而代乱王出奔朝议求所以安代者莫如公宜公往而代安王乃归国嘉靖乙酉迁礼科给事中时方以大礼故臣僚更相水火而张公王怱桂公蕚阴胁公使附巳不与乃屡疏抗议大□谓　陛下考献帝而祀之观德殿明亲亲也不复跻于□庙以干正统明尊尊也斯恊诸义而恊者也献帝虽有圣德非若周文武之兴王创业也而欲袭世室之名舛矣我　太祖　太宗既正祀世室而复参以献帝可乎至以献帝所自出之帝是前无祖宗也以献帝祢而宗之是近无敬毅也诸所云云皆不经　陛下前既罪医士刘惠之言而今乃纳署丞何渊之言前既俞礼卿席书之议而今乃咈书之后议臣不知其何说也臣非不知　陛下顺旨则喜逆旨则怒不逢喜而逢怒岂臣之情哉义有不可即殒首阙下必不敢奉诏臣谨昧死以请巳又奏书曰先帝晏驾时江彬挟边军四万图不车丸内外汹汹矣元辅杨廷和不爱其死以密谋诛之顷刻寻定策立之计此社稷之勋非止开国佐命者也即使有罪犹当十世宥之今以奸人之言既虎其爵矣又逮其子若壻矣乃又听百户王邦奇之诬而尽逮其乡里此何谓者臣谓若编修叶桂章辈有愤非辜非刎即缢耳夫以未彰之罪而杀既去之臣岂国家养士之意乎至言费宏石王岳之阴私曾无左证尤大无谓也惟　陛下财察之若以无籍暧昧之词成师保大臣之狱能不圣世一大累哉书奏　上大怒刑鞫于午门至折指惨矣而终不易词谪判宿州巳乃稍迁溧阳令苏州府同知南京刑部郎中改南京文选司益稍稍起矣而忌者倾之又谪夷陵州知州稍迁荆州府同知四川佥事湖广参议亦又稍稍起矣而忌者复倾之遂镌籍以归此所谓忠而获谴信而见疑者非耶公之谪也所至剔奸兴利泽化浮洽溧则祠夷陵则祠诸久近不同要之颂德无巳也当其入蜀也舍于驿中梦禄衣郎进曰忠良胡乎来哉诘旦咨之则叶桂章以被逮至而自缢语其状甚肖昔公所论救语独缕缕者缢其感哉其归也则溧阳马氏有怨而风南台飞章击之其所论则分守武昌事而公则未尝一莅武昌也天官考功郎传君颐知公者也争之不得而谓公曰盍自白乎则叹而谢焉公性笃孝友仕不忘亲有甘旨不远数千里致之余禄虽微尽以归父翁置生产与伯季共没齿无间言视女兄弟之嫁者犹在室视兄弟之子犹子有无相通戚休同之诸子有资行者延师以教成而业于胶庠则资之不匮家居角巾布袍崇尚约素曰吾以子孙倡耳诸以豪侈相矜高者必痛诫之曰吾死不愿女曹有此行也公生弘治改元戊申十一月十有三日卒于嘉靖壬戌二月二十四日享年七十有五公卒四年墓且宿草矣公之子持戴数以隧道之文请余疑其欲谀也而宿诺者久之巳乃断于心曰文以征信耳奚谀而可遂据其可信者而着之篇铭曰虎豹九关畴弗惴乎而独大声以呼羊肠九折时弗栗乎而独叱驭而驱彼含沙同影者岂其无所而独公乎是虞嗟乎嗟乎弦直者曲乎玉洁者污乎孑哉后江柰何乎斯人之徒兴 

　　○朝列大夫湖广布政司右参议吴公子孝□□（皇甫汸） 

　　皇甫汸 
　　郁郁苍苍有山曰阳玄庐帝锡永祔宠光此延陵吴仲子之墓也公讳子孝字纯叔别号海峰晚更龙峰自延陵而降世长洲山塘里人生而颕悟绝伦考文端公爱之甚五岁占对七龄赋诗敏出过庭美由即席且机办响捷长于典谒遂使字父谢愆呼友起敬云李文正程篁墩并学士一代伟人文端公时编修携以往见咸深器之至弱冠博览得于兼行玄思成于宿构将济世匡时乃着说守以见志焉随任留都乔司马座客常满至则尽顀王新建门不妄通见辄嗟晚名益振于诸生间矣壬午举应天越己丑　皇上临御之八年也天下士举于南宫者三百二十人吾苏十有六人公之首及赐第选翰林庶吉士上方稽古礼文锐情经术延揽俊乂殷润皇猷有若吉水罗达夫会稽杨汝成陈约之西蜀任少海熊叔抑东鲁李伯华上党□仁甫江左唐应德公与余十数子者敷纬国之华□□天之藻虽牧马之辈相得而快甘泉之游然绛灌之属交嫉而兴洛阳之谮矣厥后曹给□数相于阙庭王中郎忤宰于省闼曾杨二侍御批龙鳞而抗万言视鸿毛而轻一死其余扬历中外蜚英声腾茂实者莫可胜原我明得人于斯盛矣然不土几久奉清班超践崇品命之所遭亦略相似也先是文端公喜业绍于池毛惧途迫于钟漏由南部尚书乞骸东归避贤者路哲哉公初授台州推官便道过吴获展家庆图欲陈情夺于父命而止居台三载擢广平通判夫以艺苑之英出理官以台谏之器置郡尉大乖常格人共骇惜恬不意恪供职司折狱平反越号神君典牧蕃息赵称良吏岂耻视刑案不对马曹徒守文牧而不闲吏局者哉文端公闻之移书嘉劳亡何以广平最拜南文选主事至则坚请侍养竟蒙予告酬其初愿孝哉乃竭力娱亲大构别业昉平泉以治园拟东山而营墅台榭亭馆之华林竹花石之盛甲于吴中罔有踰者郑庄开驿宾客响臻邺架储书子孙弦诵他若锡金药施县车许借虽文端雅量能成其志者公也里人慕其风曰生男当如吴仲子今三贤堂所集后学彬彬向化皆公造焉壬寅文端公八十有三薨执丧毁瘠恤典加隆备其哀荣从公请也乙巳起家捕礼部精膳主事寻升光禄寺丞去羡裁冗着甲令所减大宫之费岁以亿计自是寝有列卿常伯之望以性刚毅介直好面折人过兼之持论峻激不脂韦淟涊忌者媒孽其短政府衔之铨司希旨出湖广右参议分守下荆南道提督太和山公叹曰天台武当世谓福庭灵窟何幸两仙吏他日溘死牗下魂魄当游二岳间也褰帷行部斋服谒祠暇则延眺于鹿门致慨于岘首曰庞公叔子独何人耶太和岁例出纳悉委所司乃稽其赢籍记之权珰敛手锱铢莫敢私者阴畜憾焉庚戌察吏坐谗免官廉吏可而不可信哉由是浮湘江遵鄂渚下赤璧遡采石而还如吊屈原怀贾传诸作辞多不载闭关郄扫葺其先人之庐觞咏其间家邻虎丘每花辰月夕或杖策攀跻或操舟沿泛狎鱼鸟以留连从林园而忘返辛壬癸甲之岁师旅方殷饥馑相踵凡备倭辑盗御旱防潦台省造门咨访规略多出公议较若指掌赖以辑绥终不自言家居数载余亦自滇免归把臂甚驩命酒慰劳相信益深凡有述造示余商确评定之玉涵集余所选次并明珠集皆之序昔左冲假宠于士安沈约邀赏于元体其槩一也追昔弹冠京辇策马交驰闻鸡蹴起当是时入思论道于东观出思铭勒于西域乃今徒以雕篆伎铅椠垂声□□不朽岂余二人之志哉所期共保玉体俱享黄发癸亥之春忽染痰疾步履稍难言语遗误窃忧之七月八日避暑虎丘再宿疾作返舍危坐挥药不御申旦长逝矣距生弘治丙辰正月十一日春秋六十有九天胡不稍假俾臻古稀也悲哉公配顾氏封安人所生五子长曰尚朴以文端荫应拜京职次尚文郡学生又次尚默尚洁尚逊俱太学生洁先公卒孙男八人亦皆骏发所缔婚媾俱鼎族云公善诲诸子逮孙并儒流一洗纨习虽所室别开铜盘异馔将以励之而龙翔桂挺方之荀窦友于观摩之力也小有过差不谯让潜自改省无伤和气焉公丰颐便腹朗目修眉声如洪锺每酒酣耳热引目微盻掀髯宣吐谑浪唾咳文采焕发听者咸避其锋岁时大腊荐享虔肃至敦睦宗姻蒙举火之惠矜恤孤寡殚分宅之仁人有缓急力能解纷事有不平慷慨理奖援善类揜护瑕疪皆人所莫能及也所著有说守问马集仁恕当日录玉涵堂集明珠集平胡论及序记碑铭若干卷行于世重修宋史杀青未就以俟后人字学虞欧稍变戈法词宗晁晏尤长小令下笔辄成倚马可待得之者列开府之屏题蕺山之箑照乘揜辉径尺非宝也卒之时朴承讳自京数千里徒步来奔蒙犯霜露不挟月而抵帷堂一恸几绝孝行若此公有子哉越明年甲子闰二月十日偕弟俭等奉公柩权厝于阳山文端公赐茔之侧俟吉乃葬彭征君状其事王岳伯着铭互阐幽光都无遗绚矣谓余与公卒相知司直兄子复嫔于俭兼有世睦之好属余表之夫万石孝谨公俪其醇大丘长者公骏其风颜氏义方公迪其训河阳拙宦公戒其多子长史才公纂其绪少陵诗律公嗣其响从公游者易名于盖棺稽法于史氏谥曰贞毅不亦宜哉系曰延陵亮节于载以还德徽匪坠季仲之间鸿笔色丝刊石永坚余表其大揭之名山 

　　○湖广布政使司右参议云龙蒋公劝能墓志铭（孙矿） 

　　余姚蒋氏自讳彦祥者始故江右南昌八元至正中判余姚州事因家焉入我朝至嘉靖戊戌澄江公始登进士卜去州倅公七世澄江公讳坎历官临江知府有子六年其第二是云龙公公讳劝能字汝才年少善文壬子补邑弟子员寻以赀入太学丁巳余从先文恪公之南都遇公于临清始识公辛酉公中顺天乡试乙丑登进士授行人公冲雅有仪见人色温温然又工于专对尝使秦藩唐藩所在人敬慕之咸谓必入台省会当路有忌姚人者止擢祠祭主事是岁隆庆戈辰也庚午晋主客员外郎遘澄江公艰归癸酉起补精膳万历甲戌奈从公后备员主客是时□中多知名士方共订读书约欲兼通今古先读经济录吾学编次乃读左氏传班范诸史经济录者新安人所辑明兴以来诸名公书疏也而吾学编者郑端简公所纂我朝史也今书日一卷古书半之各以意加评点十日期公退时集署中各携所读帙来直会者一人朗诵遇有疑则共相辩论余因得闻公余教公沉细不枝蔓谈众纷争时公默然听之间出一语折衷辄中之余深心服焉乙亥擢精膳郎中丙子出湖广右参议分辖衡永寔驻节永州未与广西界峒徭患时道州甫被掠公询乡民知有徭老者之谋主乃集兵剿声而阴用恩惠抚之于是猺老惧谕其众归所掠公因召来与语除其罪晓以礼义又立社学简其子弟教诲之猺人悦服而广猺摄公威德终公在楚皆敛迹莫敢扰永以猺警严夜禁犯者辄斩首奸民或乃贿逻卒报其私伺夜出掩杀之公曰是且甚于猺矣下令必生获敢擅杀者死闾里以安公内明而外宽其政以慈惠本不屑屑求名然仁泽及民者寔多永属邑零陵易治以附郭称繁官全设而祁阳在郡东北民狡悍多盗官乃不备公请捐零陵簿以益祁阳两邑至今便之零陵有要人气焰甚张宦楚者多屈意奉之屡以事托公公不意因构公己卯公丁母太恭人艰归遂中白简时直大计余在验封而考功郎者公之同年友也缓颊解于相君相君内巳有主乃佯曰此人无大过第才不任剧耳遂从镌一级例辛已直指复加重劾时公离任巳二年又计榜既揭何深求如此莫测其故直指临江人澄江公旧守彼郡疑或有宿怨未知然否然公自此不仕矣永州龙兴寺有息壤柳子厚尝记之谓隆然负砖甓而起者步四步高尺五寸始堂也夷之而又高凡持插者尽死由是人莫敢夷子厚曰南方多疫劳者先死彼时插者其死于劳且疫耳土乌能神余亦以然公在永州时彼要人冀攘此寺宅郡邑皆唯唯独公持之不与公归后数年地竟归彼土功兴执役者八人一日尽死未几彼要人亦卒宦永者贻公书曰使公早与之则向时彼巳死无能害公矣余与公相共惊异按古籍息壤有二一甘茂盟处一即此所云鲧窃以堙洪水者未知孰是触者死前后皆符然则理诚不可穷柳公以劳疫当之者亦臆说也初余同公在礼部时寮友皆相契者情好甚洽余初入仕不悉世故妄谓仕途多贤可时时得师友及后徙他署则不能然即礼部至今亦皆谓不能如他日之盛然则昔所值诚希遘是时余邑三人尚有邹方伯国材今诸公皆跻显位不亦享荣名独公抱愤懑以没可太息公每与余道旧故未尝不欷歔感念也公家居惟好读书所著姚邑赋人所称有诗文集若干卷公生嘉靖甲午十二月九日卒万历辛丑九月十八日得年六十有八娶宋氏在官两遇覃恩行人时貤封澄江公中宪大夫礼部时母黄进太恭人配宋封安人 
　　孙矿 

　　◆按察使 

</div>
    <div class="pagination">
<a href="国朝献征录_page168.html">上一页</a><span>...</span><a href="国朝献征录_page164.html">164</a><a href="国朝献征录_page165.html">165</a><a href="国朝献征录_page166.html">166</a><a href="国朝献征录_page167.html">167</a><a href="国朝献征录_page168.html">168</a><span class="current-page">169</span><a href="国朝献征录_page170.html">170</a><a href="国朝献征录_page171.html">171</a><a href="国朝献征录_page172.html">172</a><a href="国朝献征录_page173.html">173</a><a href="国朝献征录_page174.html">174</a><span>...</span><a href="国朝献征录_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
