<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 277 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 277 页/共 502 页</h1>
    <div class="content">
○补铸江南京口右司关防。右翼协领图记。从钦差大臣向荣等请也。　　

○予江南阵亡守备徐镇海、把总虎振岗、祭葬世职。　　

○己巳。祭先蚕之神。皇后亲诣行礼　　

○谕军机大臣等、本日据文煜奏、扬城逆匪。窜扑万福桥西岸。窥伺里下河。督勇堵截获胜。又据托明阿奏、剿败西北两路分窜贼匪。并中途接仗获胜各一摺。逆匪窜踞扬城。由便益门外扎篺东渡。在万福桥西岸焚掠。虽经练勇击退。而扬城迤东之霍家桥、严家桥、新马头等处。在在堪虞。存勇祗四百名。沙头、万福桥、两营。势极危险。薛家楼司徒庙、七里甸等处。又为西北要道。并有逆贼数万。豫备北窜。打通仪徵六合之说。托明阿等、虽获有胜仗。而逆势狓猖。西北两路及东路一带。均应严密设防。杜其纷窜。托明阿请调庐州舒城官兵二千、赴扬协剿。现在皖省剿匪正在吃紧。恐难分拨。已谕令和春等、饬催伊兴额、德昌、迅带马队千名。驰回清江。其直隶官兵一千八百名。陕西调赴豫省之驻防官兵一千名。山东官兵一千名。均赴清江。著德兴阿等、选派统兵得力大员。驻劄清江。会同邵灿、以为扬州后路声援。如扬城一带情形紧要。必需马队方能得力。即可飞咨邵灿、就近将伊兴额、德昌等、所带之兵调拨。现据向荣奏、江北情形吃紧。派邓绍良、抽带湖南乾镇河兵七百五十名。凯勇五百名。由龙潭取道高资渡江。会合温绍原之勇。由仪徵一带进剿。并据吉尔杭阿奏、调派广东官兵八百名。虎勇三百名。由焦山渡江疾趋扬州。又据翁同书奏、防堵邵伯之兵。仅有七百余名。扬营溃兵。仅截回四百余名。不敷分布。近复盘获奸细。至邵伯探路。有欲攻陷高邮之说。西路大军阻于西南。东路兵勇数千、及镇江援师。除拨勇数百驻劄湾头外。余皆以防里下河为名。距通北大路甚远。并片奏、请简重臣会剿、或命邵灿带兵扼守等语。已详细批示。万福桥为粮台重地。邵伯为北路要冲。设有疏虞。关系非细。德兴阿节制全军。翁同书亦系帮办大员。此时逆匪纷窜。固当赶紧攻剿扬州。而万福桥、邵伯、两路兵力既单。尤应分兵往助。翁同书究系文员。该大臣务拣派得力武职大员。前往协同防剿。仙女镇兵勇、为数尚多。该处距北路甚远。即当飞速调派扼要堵截。万不可以有用之兵。置之无用之地。沙头东岸各勇营盘。据雷以諴等奏称、约有三千余名。是否足资防堵。该大臣等、总当统筹大局。严密分布。毋再疏虞。陈金绶、雷以諴、所奏各情。显有捏饰。已于摺片内严切批示。著德兴阿等、仍遵前旨。查明参办。毋稍徇隐。此次托明阿奏、副都统富春、总管西昌阿、协领富明阿、参将成明等、连日扼剿。身先士卒。斩捦极多。著该大臣等、查明据实保奏。将此由六百里加紧谕知德兴阿、翁同书、并传谕文煜知之。　　

○又谕、和春、福济奏、捻匪由豫回窜皖境、请截留马队一摺。前因扬州失守。清淮兵单。谕令英桂、飞催伊兴额等所带马队一千名。迅赴清江。归邵灿调遣。以杜北窜门户。本日据托明阿奏、扬州西北两路各股贼匪。分扑秦家桥、蒋王庙、薛家楼等处。虽经官兵击退。而司徒庙、七里甸一带。均为冲要。堵剿宜加严密。并据文煜奏、逆贼窜扑万福桥。窥伺里下河。我兵竭力奋杀。该逆始败回扬。该藩司等存勇仅止四百名。势难堵遏。所奏危急情形。较之皖省捻匪、尤为紧要。伊兴额等马队。自应仍调赴清江。为扬州后路接应。方能杜遏北窜。蒙城、宿州、各捻匪。已经郑魁士等、连次获胜。惟郑魁士兵力尚单。著和春、福济、于庐舒军营中。酌量添拨精兵。以便乘胜捣其巢穴。并饬郑魁士等、迅速歼除。毋令蔓延。其伊兴额、德昌、马队官兵。飞催迅赴清江。毋稍迟缓。至和春等片奏、请提淮安府库存款钱八万串、以充皖饷等语。此时清淮正当调兵吃紧之时。需用更繁。此款万难移解皖省。王庆云昨奏筹银五万两。委州吏目谢锡莹管解。已于二月二十七日启程。解往庐州大营交纳。和春等、即可遣员迎提。此后仍令该抚陆续协济。藉资给发。将此由六百里加紧谕令知之。　　

○又谕、前因山东防堵紧要。谕令奕山等、各将挑备余丁、派员管带。驰赴曹州一带。交崇恩调遣。兹据奏称、遵将前备挑黑龙江余丁五百名。分作两起。陆续启程。惟余丁乘骑该处马匹。沿途恐有疲乏。著承志、定福、即将大凌河牧群马匹内。豫为筹备。俟黑龙江余丁过境时。马匹如有不堪乘骑者。量予替换、以利遄行。将此谕令知之。　　

○已革直隶提督陈金绶等奏、兵食不敷。久有解体之虞。得旨。军饷不敷。各处皆然。安徽军营、数月未得饷者。尚能屡歼逆众。方之扬营。何啻天渊。又奏、托明阿退守沙头。三＜氵义＞河营盘、旋即失守。批。托明阿、失律丧师。尚在彼急力挽回。不似汝等逃避无踪。又奏、请饬部严催原拨淮关等处饷银、解赴粮台。又批。始终以兵馁饷缺。资为口实。雷以諴、何不自供平日簧鼓。以致军心解体。近又因作贺生辰。漫无防范。又奏、吉尔杭阿、派兵渡江助剿。现饬令暂劄沙头。一俟到齐。即当相机进剿。又批。吉尔杭阿所派兵勇。专为救援扬城。今虽无及。自应迅催赴托明阿等军营。何得拥为自卫。　　

○帮办军务詹事府少詹事翁同书奏、溃兵追回无多。现在激励民团。以遏北军。得旨。所奏已悉。镇江援师、及原有兵勇、除拨外。皆在里下河。实皆雷以諴畏贼如虎。豫设三窟。现已屡有寄谕。令德兴阿会汝查办。朕看雷以諴昧良罔上。如果查实。必应明正典刑。断不能念该员平日小有才。稍从末减。若使该员幸逃显戮。不但无以振军心。朕亦何以策励群才耶。又奏、北路难以周防。请派重臣会剿。或命邵灿扼守邵伯。批。邵灿若前驻邵伯。不惟无益。必致政出多门。　　

○两江总督怡良等奏、＜口英＞夷司税李泰国、呈请买办火轮船。以备剿逆。现已密饬护上海道蓝蔚雯、随机驾驭。得旨。近有廷寄询问汝等、能否雇用夷船。实与此事无涉。惟该夷既有此呈。前事更应斟酌。勿堕其术中。豫杜患萌。　　

○黑龙江将军奕山奏、巴栋阿病痊。愿随余丁自备资斧。前赴军营效力。得旨。巴栋阿、著准其赴军营。该员前著劳绩。且非休致人员可比。著仍领副都统应得之项。免其自备资斧。　　

○命乾清门头等侍卫蕴秀、发往扬州军营。交钦差大臣德兴阿差委。　　

○予江南阵亡知府世焜、参将祥林、祭葬世职。　　

○辛未。谕军机大臣等、廉兆纶奏、江省支郡叠陷、省城危急、请速饬救援一摺。前因文俊、奏报吉安府城失陷。当经谕令曾国藩、文俊、相机扼剿。并谕令叶名琛等、拨兵五六千名。前赴江西。交文俊调遣。兹据廉兆纶奏、抚州、进贤、东乡、安仁、于二月二十三等日。相继失守。是该逆已踰赣江而东。延及饶境。省城四面要害。悉为贼踞。文俊等、前派遮克敦布、林福祥两军。分援吉安抚州。何以不飞速前进。致贼势愈形延蔓。遮克敦布等所带兵勇。合之周凤山、彭玉麟、刘于淳等、水陆各军。为数不少。著曾国藩、文俊、督饬该副将等、迅速择要分投攻剿。克保省垣。毋得再事株守。致逆氛愈偪愈近。无可措手。广信、饶州、两郡。为该省完善之区。未容再有疏失。廉兆纶所请援兵。现己谕令王懿德等、拨兵三四千名。何桂清酌拨兵勇。分投赴援。即著曾国藩等、飞催各该省援兵。分别由建昌、广信等处前进。既以保卫饶广。即可援救省城。其饶广各属要隘。并著廉兆纶督饬耆龄等、就现有兵勇。实力堵御。仍相机将安仁县城。速图克复。与省城联络声势。并将近日情形。随时奏报。将此由六百里谕令知之。　　

○又谕、廉兆纶奏、逆匪自攻陷吉郡后、抚州、进贤、东乡、安仁、纷纷失陷。近复窥伺广饶。江省阖属地方。所在隔绝。与省城声息不通等语。江西毗连六省。匪势如此狓猖。设省城复有疏虞。东南大局、何堪设想。著王懿德、吕佺孙、于所属各营汛内。就近调拨精兵三四千名。拣派得力大员管带。迅速启程。由建甯取道广信。设法进攻。以通要路而保省垣。至浙江之兵。除各路派防外。其节次调往江苏安徽者。为数已属不少。惟浙省与江省、唇齿相依。周起滨、现在带兵驻劄衢州。著何桂清酌量缓急。迅饬该臬司就近进兵。由广饶一带、援救江西。毋稍延缓。将此由六百里各谕令知之。　　

○以办理热河矿务出力。予刑部候补主事庞际云等、升叙有差。　　

○壬申。谕内阁、都察院奏、河南绅士窦世铨等、呈诉捻匪焚掠荼毒等情。皖豫捻匪扰及归郡。己叠降严旨、命英杜督率江皖豫三省兵勇。并调拨直隶山陕各省官兵。赴豫迅速剿办。现在匪众窜回皖境。徐州等处、亦未肃清。著英桂接照该绅士所诉受害各情节。严密访查。迅筹进剿。以靖闾阎。　　

○谕军机大臣等、前因曾国藩等、请饬罗泽南、回军援救江西。并胡林翼奏、请暂留罗泽南、俟旬日以后。再行派兵赴援。当经谕令官文、胡林翼、斟酌缓急办理。现据廉兆纶驰奏、江西自吉安失守后。贼复于二月二十三等日。连陷抚州、进贤、东乡、安仁、各郡县。省城四面受敌。消息不通。请速拨官兵援救。并据何桂清、奏报江西省城、探闻现已被围等语。江西壤地毗连六省。形势极关紧要。现在逆势狓猖。省城危急。设有疏虞。则东南大局。岂堪设想。此时筹拨援兵。计惟罗泽南一军。驰赴省垣。庶危城可保。著官文、胡林翼、酌量情形。如武汉贼势。实已穷蹙。即照胡林翼前请、先派官兵数千名。驰援江西。令罗泽南暂缓启程。以免功败垂成。若武昌急难克复。则罗泽南虽留无益。而江西省垣、十分吃紧。即著官文等、饬令该员统带原有兵勇。克日启程。回援江省。并设法迅速驰赴南昌。毋稍迟缓。攻误事机。勇目詹启纶、施绍恒等、所带各勇。如此时正资攻剿。则仍留该大臣军营调遣。傥不能得力。即著官文饬令詹起伦等、将所有义勇。统带前往河南。交英桂军营、听候差遣。将此由六百里谕令知之。　　

○又谕、前谕令德兴阿、翁同书、将此次首先失事营盘、及陈金绶、雷以諴、退避情形、查明参办。复因该革员等、奏报各情。显有捏饰。降旨谕令一并查参。本日陈金绶、雷以諴、复具摺奏报初六日雷凤翥御贼获胜各情节。即系前日文煜所奏之仗。惟据雷以諴称、雷凤翥获胜后。文煜始回仙镇。并未驻守本营。又称文煜扣饷不发。以致兵心涣散。且有闻警先逃、调勇回保眷属情事。是否属实。著德兴阿、翁同书、即遵前旨。秉公密查。务将实在确情。据实具奏。至所称扬营兵将勇怯情形。现在事机已失。惟有严扼北窜。力攻扬城。岂能再任东西隔绝。各顾一隅。陈金绶、雷以諴、业经革职。听候查办。所带兵勇。即著该大臣迅派大员接带。以资攻剿。向荣、吉尔杭阿、派来赴援之兵。应如何分拨布置。亦著妥筹扼要处所。防剿兼施。严杜北窜。将此由六百里各谕令知之。　　

○又谕、本日据英桂奏、剿办捻匪机宜、并遵调各兵驰赴清江等语。现在蒙宿怀远一带捻匪。经郑魁士、连次获胜。可以渐就翦除。而匪首老巢。均在亳州。必得有重兵专力攻剿。方能绝其根株。惟遽令移兵亳境。又恐蒙宿等处零匪。纠合鸱张。著和春、福济、迅饬郑魁士、将蒙宿等处余匪。悉力歼除。一路进攻。驻劄亳境。使该匪有所牵制。不敢远出肆掠。豫省之兵。由北路进攻。该匪腹背受敌。方为得策。至英桂所请另拨马队一千来豫助剿。俟近调绥远城等处马步队官兵、行抵东省时。再行酌量缓急。请旨调拨。其伊兴额等所带马队一千名。著英桂仍遵前旨。迅催前赴清江。暂交邵灿调遣。将此由六百里各谕令知之。　　

○两江总督怡良等奏、遵查署布政使杨能格、办理苏省灾歉。颇能核实。惟与漕臣意见不符。致漕臣有办理每多掣肘之奏。得旨。邵灿未免受人怂恿。惟处事尚公。而见事不明。　　

○浙江巡抚何桂清奏、江西军情紧急。拟饬新任布政使晏端书、前赴广信一带。筹办防剿。浙江按察使庆廉、因本省防务吃紧。且有经手事件未完。均请暂缓陛见。从之。　　

○以办理顺天府粮台出力。当道员林廷禧、花翎。余升叙有差。　　

○癸酉。谕内阁、前据御史李鹤年奏、请采买奉天米石一摺。经户部、议令该府尹等、酌议章程劝办捐输。兹据承志等奏称、奉天省。自上年续开捐输以来。捐银钱者颇形踊跃。若又改令捐米。恐人怀观望。转无实济。自系实在情形。著照所请。所有奉天现办捐输。仍著专收银钱。毋庸并捐米石。以昭画一。　　

○又谕、托明阿奏、请将玩视军令之参将张维义等革职等语。甘肃平罗营参将张维义、经托明阿派往司徒庙一带驻守。于贼匪出扰时。并不督兵堵截。竟率弁兵不战而溃。甘肃花马池参将陈昇、经托明阿派令招集溃兵。而兵丁已陆续归伍。该参将竟不知去向。似此畏葸玩误。仅予革职。不足蔽辜。张维义、陈昇、均著革职拏问。交德兴阿、审明情节。即行正法。以肃军律。　　

○谕军机大臣等、前经叠谕德兴阿、翁同书、将瓜州首先失事营盘。并陈金绶、雷以諴、有无退避捏饰情事。及雷以諴参奏文煜扣饷不发各情。查明具奏。本日复据托明阿奏、前因道途梗阻。与东岸消息不通。至初七日。始探得陈金绶、雷以諴、在万福桥舟次。初八日。官军进攻扬城。逆势已属不支。若东岸早有布置。于彼时派兵夹击。则无难立时攻克。文煜于截留邵伯兵丁。每名发给全饷一月。其在扬随剿兵丁口粮。屡经催提。仅解到银一万四千两。按名给发。祗敷五六成之数。以致兵丁率多离扬就邵。兵力更单。未能进取等语。扬州东路兵勇。为数不少。当托明阿等、分投进攻之时。何以陈金绶等、并不督兵夹击。以致扬城尚稽克复。至兵丁口粮。最关紧要。文煜总理粮台。何以任意支发。多寡不均。著德兴阿、翁同书、将所奏等情。并前次叠饬查办各情事。一并查明据实具奏。毋稍徇隐。再据托明阿奏、德兴阿、因连日力战。致发呕血旧疾。该大臣现已身为主帅。总统全军。务须于奋勉之中。加以慎重。以副委任。将此由六百里谕令知之。　　

○又谕、前因逆匪复陷扬城。窜向运河两岸。节经谕令邵灿力筹扼要堵御。本日据庚长奏、驰抵清江接印、并分筹南北两路、防御情形一摺。清江距扬城较近。运河东西水路。可通蒋坝淮安等处。现在瓜仪一带。尽系贼巢。清淮一带。兵勇无几。其汊港纷歧。可通舟楫处所。在在可虑。庚长现已到任。所有清江防守事宜。责无旁贷。著会同邵灿、筹商堵御机宜。凡清江以南。清江以北。水路要隘处所。均须妥为设防。不可稍涉大意。其徐州捻匪。尤须防其与逆匪乘势句结。严密盘查。是为至要。将此由六百里各谕令知之。　　

○直隶总督桂良奏、磁州等处土匪滋事。现饬查拏。得旨。著速行查办。不可任其蔓延。　　

○以剿截江南扬州贼匪出力。赏总管西昌阿、协领乌尔恭额、巴图鲁名号。协领巴林保、总管海全、副都统衔。　　

○予江南阵亡协领奇成额、祭葬世职。　　

○甲戌。上幸静明园、诣龙神庙、仁育宫、拈香。　　

○以大理寺卿和润、署刑部右侍郎。　　

○以镶白旗护军统领玉明、署镶红旗满洲副都统。正红旗满洲副都统侍顺、署正蓝旗护军统领。　　

○署直隶提督双锐、丁母忧。命回京穿孝。以镶红旗满洲副都统国瑞、暂署直隶提督。　　

○加赈山东菏泽、濮、范、阳谷、寿张、城武、定陶、钜野、郓城、肥城、东阿、东平、平阴、齐东、临邑、禹城、十六州县。及屯坐各卫。被水灾民一月口粮。　　

○乙亥。上诣安佑宫行礼。　　

○谕内阁、恒春、蒋霨远奏、特参督办不力之道员、请旨惩办一摺。贵州贵东道承龄、查办清水江一带匪徒。有苗教各匪。径趋红岩渡口。分股抄出兵练之后。以致兵练惊溃。退劄猫场。实属调度无方。承龄、著即革职。仍留营效力以观后效。　　

○又谕、恒春奏、请将不能约束练勇之统兵官、先行革职一摺。云南昭通镇标游击申有谋、于所统练丁。不能约束。致令于经过地方。逞凶滋扰。伤毙人命。若不从严惩办。何以肃纪律而靖闾阎。申有谋、著先行革职摘去顶带。暂留本任以观后效。所有滋事之练丁。并饬令迅速查明。即行正法。以昭炯戒。　　

○又谕、蒋霨远奏、司道各府年终考语、请展限具奏一摺。各省督抚。每届年终。将所属司道等出具考语。密行陈奏。甄核所属。吏治攸关。即使该省现在办理军务。道府率多署任。而于现任司道各员。平日居官政绩。尽可随时考察。缮摺密陈。何得以军务末蒇。遽行展限。所请著不准行。　　

○又谕、蒋霨远、孝顺奏、剿办思南石阡余匪、生捦匪首一摺。贵州思南石阡二府。前经官军克复后。匪首毛大先等、尚窜逃未获。正月二十等日。署知府福奎等、于邵家桥等处剿贼。踏毁贼营三座。先后毙贼一千八百余名。共生捦二百四十余名。内有伪将军李春贵等十三名。夺获炮械甚多。其龙泉县桶口之匪。经署知县陈世镳等、于正月十九等日。剿毙五百余名。生捦伪将军李老七等十八名。伪先锋谢池漋等二十八名。嗣匪首毛大先、窜至江阳沟一带地方。经候补同知王敬烈等、管带兵练往剿。将毛大先、及攻破思南之逆匪杨斗洪等四人。一并捦获。夺获旗帜炮械多件。又捕得攻陷石阡之逆匪李春等八名。俱分别正法。现在该处匪党。改悔投诚者已六七千人。惟铜仁匪首徐廷杰、是否业经歼毙。仍著蒋霨远等、严饬在事员弁。迅速追捕。以清余孽。　　

○谕军机大臣等、本日据陈金绶、雷以諴奏、江南兵勇到齐、驻劄湾头、图攻扬州一摺。又片奏、托明阿不察虚实、谓东岸并无兵勇、请饬访查等语。现在向荣、吉尔杭阿、所派兵勇。均已渡江助剿。陈金绶等、令邓绍良、与张翊国、均驻湾头。并派勇分驻黄泥沟等处布置。所称邵伯为东北后路。无庸留兵。该处为粮台重地。亦难漫无防范。至因兵力尚单。飞咨向荣、吉尔杭阿、再添精兵渡江助剿一节。金陵镇江防剿。亦属吃紧。业经派拨二千余名来扬协剿。若再行添调。该处兵力愈形单弱。剿办岂能应手。著德兴阿等、查看情形。如兵勇不敷分布。即飞咨邵灿、庚长、将伊兴额等马队。及现调之直隶陕西山东各官兵内。酌量分拨。以期助剿留防。两无贻误。至所称此次各勇。尚知畏惧。未敢擅退。托明阿远在西路。不察虚实。竟谓东岸并无兵勇。以致请领口粮。文煜据托明阿行知。仅发钱三千串等语。瓜州逆匪。窜扑运河两岸。冲破营盘。叠据文煜、托明阿、先后具奏。何以陈金绶、雷以諴、奏称西岸各营。全被贼毁。东岸勉力支持。并未一律溃散。贼扑三汊河营盘。该革员等并未派兵接应。全行退至沙头。此等情形。与溃散何异。如果平时军律严明。何至遇贼辄退。著该大臣等将所奏各情。秉公查明据实具奏。正在寄谕闲。据翁同书驰奏。扬城业已克复。又据托明阿奏、金陵逆贼数千。直扑江浦。县城旋即失陷各一摺。现经托明阿派拨兵勇。即饬邓绍良、武庆、迅图克复城池。及水师扼截江面。杜贼续窜之路。逆匪现在逃往何处。该大臣务即侦探明确。迅速兜击。毋令肆行奔突。惟江浦毗连皖境。深虑该逆意图北窜。已谕令和春、福济、派拨官兵。驰往堵截。并谕邵灿、庚长、探明贼踪。相机防剿。所有扬州之贼。窜往何路。武庆之兵。曾否接仗。及该县文武下落。均著确切查明迅速具奏。翁同书谢恩摺内。沥陈各情。览奏已悉。该少詹事已有旨帮办军务。即责无旁贷。惟当与德兴阿戮力同心。勉图振作。毋得畏难自阻。豫存推诿之见。致负委任。将此由六百里加紧谕令知之。　　

○又谕、昨因清淮一带防务吃紧。谕令邵灿、庚长、会商堵御机宜。于清江南北水陆要隘。均须妥为设防。本日据托明阿驰奏。六合县温绍原禀报。金陵逆匪数千。于初十日。直扑江浦县城。兵勇接仗。因众寡不敌。旋即失陷。虽已据托明阿、移咨邓绍良、带兵赴江浦剿办。复分派将领、驻兵六合仪徵等处。扼要堵截。惟贼势蔓延。狓猖已极。北窜甚属可虞。且恐与徐州捻匪句结。办理更形棘手。前叠谕催令伊兴额等马队。并直隶山东陕西官兵。迅赴清江。此时谅已陆续可到。著邵灿等、即会商调遣。探明贼踪所在。何处吃紧。即往何处策应。断不可专以防守清江为重。稍事拘泥。致滋贻误。再本日又据翁同书奏、扬城已于十三日克复。惟此股贼匪窜往何处。尚未具奏。并著邵灿等、迅即确探情形。相机堵剿。随时奏报。以慰廑念。将此由六百里加紧谕令知之。　　

○又谕、托明阿奏、江浦失陷、并翁同书奏、扬城克复各一摺。扬州于十三日攻克。其详悉情形。尚未据德兴阿奏到。而江浦被陷。系初十日事。据称由金陵出贼数千。我兵众寡不敌。以致县城失事。江浦地连皖境。不但和州含山一带。贼踪恐被句结。若该逆竟从滁州天长等处冲突。则北窜大有可虑。且天长紧接扬州。亦恐其与瓜扬逆党窜合。致剿办更形掣肘。此时惟有由庐舒拣拨劲旅。以资堵截。本日己据托明阿奏、令邓绍良前往赴剿。并飞咨和春等、抽拨官兵二千名。及吉连步队会剿等语。著和春、福济、迅即就近选派精兵。委令得力统兵大员管带。探明贼踪。驰往江浦毗连之地。极力遏其北窜。使逆匪不至蔓延肆扰。其临淮正扬各关隘。均为北路要途。并著节节严密布置。该提督等、断不可稍分畛域。仍以无兵可调为词。致误大局。自干重咎。将此由六百里加紧谕令知之。　　

○以镶黄旗护军统领熙拉布、署火器营事。兵部左侍郎载堪、署管宝坻等四处官兵事务。　　

○以浙江捐输军饷。再永广乡试中额二名。余姚县学额三名。山阴、会稽、二县各一名。永广商学八名。慈溪县十名。归安、乌程、二县各六名。平湖县五名。秀水、鄞、二县各三名。镇海县二名。海甯、嘉兴、嘉善、石门、长兴、德兴、诸暨、嵊、西安、永嘉、十州县各一名。　　

○以截拏江苏上海余匪出力。予署布政使杨能格议叙。　　

○以剿办云南弥勒县匪徒出力。赏千总张明等、蓝翎。余升补有差。　　

○予贵州阵亡千总潘玉春、岳奇斌、杨金宝、把总唐见龙、段成林、董定国、张跃龙、毛飞鹏、外委史尚义、祭葬世职。拔贡生萧锡桂等、赏恤如例。　　

○丙子。谕内阁、步军统领衙门奏、直隶民人焦攀龙、以书吏勒加地丁。照旧徵银解钞。从中渔利等词。赴该衙门呈控。各省完纳钱粮。均准搭交钞票。前己叠降谕旨。令各督抚出示晓谕。按成收纳。不准不肖官吏。渔利蒙混。兹据该民人、控直隶祁州书吏王飞鸿等、勒加地丁银两。复又重徵。仍徵银解钞。从中渔利。反将张来福等责押。外省钞票不甚通行。实由于不肖官吏。徵银于民。易钞于官。以致民闲置钞票于无用。似此骫法殃民。必应彻底根究。从严惩办。著桂良亲提严讯。按律定拟。　　

○又谕、向荣奏、官军攻毁贼垒、南岸肃清一摺。总兵张国梁、于埽荡高资、及黄泥洲一带贼垒后、探知三汊河各垒贼匪。因被剿紧急。意图奔窜。当即知会总兵德安等、带兵要截。并派令副将秦如虎等、分投设伏。本月初五日。该逆乘雨弃垒窜逸。秦如虎、会同德安等、由仙鹤门截杀。张国梁、亲督大队。腹背夹击。毙贼甚多。沿江贼垒。尽行烧毁。南岸一律肃清。在事员弁、踊跃用命。奋勇可嘉。著向荣择其尤为出力者并案保奏。候朕施恩。　　

○谕军机大臣等、昨据托明阿奏、金陵贼匪。扑陷江浦县城。本日据向荣奏、攻剿三汊河栖霞石埠桥一带贼垒踏毁。南岸肃清。闻贼船多只。于初十日由上河新江口登岸。窜扑江浦。援军不及。城池失陷。十二日探报浦口又有失守之信。已檄张国梁、督同李发荣、蔡应龙、各兵勇二千四百名。前往攻剿。昨阅托明阿奏报。有飞咨邓绍良、驰往会同武庆克复之语。现在邓绍良等、甫经攻克扬城。于城外宝塔湾等处扼要驻守。正当令邓绍良移得胜之师。将桂花庄三汊河各贼营。次第攻剿。以图进取。邓绍良、著仍留扬州助剿。毋庸前往江浦。至江浦地处要途。武庆系在浦口督办大员。是否接仗失利。抑或先期退避。所有失事各情。及文武下落。仍著德兴阿等、确查具奏。昨已谕令和春等、迅速添拨精兵。遏贼北窜。今金陵南岸官军。叠次得手。若江浦、浦口、不即攻复。设有蔓延。不但天长、滁、和、含山、均可冲突。且虑与瓜贼北岸通联。向荣既已派张国梁往援。德兴阿身为统帅。仍当南北兼筹。水陆并扼。饬令水营将弁。于沿江一带通达浦口之路。实力堵御。无任蔓延。将此由六百里加紧谕令知之。　　
</div>
    <div class="pagination">
<a href="清实录咸丰朝实录_page276.html">上一页</a><span>...</span><a href="清实录咸丰朝实录_page272.html">272</a><a href="清实录咸丰朝实录_page273.html">273</a><a href="清实录咸丰朝实录_page274.html">274</a><a href="清实录咸丰朝实录_page275.html">275</a><a href="清实录咸丰朝实录_page276.html">276</a><span class="current-page">277</span><a href="清实录咸丰朝实录_page278.html">278</a><a href="清实录咸丰朝实录_page279.html">279</a><a href="清实录咸丰朝实录_page280.html">280</a><a href="清实录咸丰朝实录_page281.html">281</a><a href="清实录咸丰朝实录_page282.html">282</a><span>...</span><a href="清实录咸丰朝实录_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
