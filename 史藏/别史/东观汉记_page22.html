<!DOCTYPE html>
<html>
<head>
    <meta charset="UTF-8">
    <title>东观汉记 - 第 22 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东观汉记 - 第 22 页/共 61 页</h1>
    <div class="content">      　　邓氏自中兴后，〔六〕累世宠贵，凡侯者二十九人，公二人，大将军以下十三人，中二千石十四人，州牧郡守四十八人，其余侍中、大夫、郎、谒者，不可胜数，东京莫与为比。〔七〕御览卷四七０
      　　〔一〕　“邓阊”，邓训第五子，范晔后汉书卷一六邓骘传略载其事。
      　　〔二〕　“为外戚仪表”，此条御览卷二二一亦引，仅个别字歧异。
      　　〔三〕　“长归冥冥”，邓阊卒于安帝元初五年，见范晔后汉书邓骘传。
      　　〔四〕　“先纳善圣法诫臣辅之言”，此句有脱误。姚本、聚珍本作“先纳圣善匡辅之言”。聚珍本注云：“此八字晏殊类要作‘皆先圣法象臣辅之言’。”
      　　〔五〕　“敬之心弥笃”，此句姚本、聚珍本作“兢兢之心弥笃固也”。
      　　〔六〕　“邓氏自中兴后”，此句上原尚引有以下一段文字：“邓训五子，及女弟为贵人，立为皇后，骘三迁虎贲中郎将，车骑将军、仪同三司，同三封始自骘也。”末句“同三”二字当作“仪同三司”。此段文字应为邓陟传中内容，今删去。
      　　〔七〕　“东京莫与为比”，此系初学记卷一八、类聚卷五一、御览卷一九九亦引，字句较略。
      　　邓豹
      　　邓豹，〔一〕字伯庠，迁大匠，工无虚张之缮，徒无饥寒之色。书钞卷五四
      　　〔一〕　“邓豹”，邓陟从弟，范晔后汉书卷一六邓骘传略载其事。
      　　邓遵
      　　邓遵，〔一〕元初中，〔二〕迁度辽将军，讨击羌虏，斩首八百余级，得铠弩刀矛戟楯匕首二三千枚。〔三〕御览卷三三九　　邓遵破匈奴，得釜镬二三千枚。御览七五七
      　　邓遵破匈奴，得剑匕首二三千枚。〔四〕御览卷三四六
      　　邓遵破诸羌，〔五〕诏赐邓遵金刚鲜卑绲带一具，〔六〕虎头鞶囊一，〔七〕金错刀五十，辟把刀、墨再屈环横刀、金错屈尺八佩刀各一，金蚩尤辟兵钩一。〔八〕御览卷三四五
      　　〔一〕　“邓遵”，邓陟从弟，范晔后汉书卷一六邓骘传、卷八七西羌传等篇略载其事。
      　　〔二〕　“元初”，原作“永初”，聚珍本作“元初”，今据改。据范晔后汉书安帝纪，元初三年，邓遵率南匈奴击先零羌，此役遵为度辽将军。
      　　〔三〕　“戟楯”，聚珍本作“战楯”。按“戟楯”二字是。
      　　〔四〕　“得剑匕首二三千枚”，此句书钞卷一二二引同，惟“剑”字误作“战”。姚本、聚珍本作“得匕首三千枚”，与此异。
      　　〔五〕　“邓遵破诸羌”，此句原无，聚珍本有，御览卷六九一引亦有，今据增补。姚本作“邓遵破匈奴”，书钞卷一二九、御览卷六九六引同。
      　　〔六〕　“诏赐邓遵金刚鲜卑绲带一具”，“诏”字原脱，聚珍本有，御览卷三五四、玉海卷八六引亦有此字，今据增补。“刚”字原误作“对”，类聚卷六０引同误。姚本、聚珍本作“刚”，书钞卷一二九，御览卷六九一、卷六九六引同，今据校改。此句下书钞卷一二九引尚有“剑、银带各二”一句，同卷别处又仅引“银带”二字，均非完句。
      　　〔七〕　“虎头鞶囊一”，此句原无，御览卷六九一引有，今据增补。聚珍本作“虎贲鞶囊一”，玉海卷八六引作“兽头鞶囊一枚”。
      　　〔八〕　“金蚩尤辟兵钩一”，此句原无，聚珍本有，书钞卷一二四、御览卷三五四引亦有此句，今据增补。书钞卷一九引“赐金佩刀”一句，又引“赐辟兵钩”一句，皆出此条。玉海卷一五一引云：“建初中，以佩刀、书刀赐马严。又赐邓遵金错把刀、佩刀。”“又赐”云云亦出此条。
      　　寇恂〔一〕
      　　更始时，〔二〕大司马朱鲔在雒阳。上欲南定河内，问禹曰：〔三〕“诸将谁可使守河内者？”禹曰：“寇恂文武备足，有牧民御众之才。〔四〕河内富实，〔五〕南迫雒阳，非寇恂莫可使也。”上拜寇恂为河内太守，行大将军事。〔六〕御览卷四四二　　上拜寇恂河内太守，恂移书属县，讲兵肄射，伐淇园之竹，〔七〕治矢百余万。〔八〕御览卷三四九
      　　上传闻朱鲔破河内，〔九〕有顷，寇恂檄至，上大喜，曰：“吾知寇子翼可任也。”诸将军贺，因上尊号。御览卷五四三
      　　寇恂为河内守，上即位，高邑军食急。〔一０〕恂以骊马送谷，〔二〕前后不绝。〔一三〕书钞卷一三九
      　　光武以寇恂为河内太守，行大将军事。恂同门生董崇说恂曰：〔一三〕“上新即位，四方未定，而君以此时据大郡，此谗人所侧目，怨祸之府也，宜思功遂身退之计。”恂然其言，因病不视事。御览卷四六一
      　　建武二年，寇恂为颍川太守，便道之官，〔一四〕郡大生旅豆，〔一五〕收得一万余斛，以应给诸营。〔一六〕御览卷八四一
      　　执金吾贾复在汝南，部将杀人颍川，〔一七〕捕得，寇恂乃戮之于市。复以为耻，〔一八〕过颍川，谓左右曰：“吾今见恂，必手剑之。”恂知其谋，不欲与相见。恂曰：“昔蔺相如屈于廉颇者，为国也。”乃□属县盛供具，一人皆兼二人之馔。恂乃出迎于道，称疾还。贾复勒兵欲追之，而吏士皆醉，遂过去。恂遣谷崇以状闻，〔一九〕上乃征恂。恂至引见，〔二０〕时复先在座，欲起相避。上曰：“天下未定，两虎安得私斗？今日朕分之。”〔二一〕于是受赐，极欢宴，遂同载车出，相与结厚。御览卷四九六
      　　寇恂为颍川守，郡中政理，〔二二〕贼不入界。〔二三〕书钞卷三五
      　　寇恂为河内太守，征入为金吾，〔二四〕颍川盗贼群起。车驾南征，恂从至颍川，盗贼悉降。百姓遮道曰：“愿从陛下复借寇君一年。”上乃留恂。〔二五〕文选卷五九沈约齐故安陆昭王碑文李善注
      　　隗嚣死，其将高峻拥兵据高平，帝入关，将自征之。〔二六〕寇恂时从。上议遣使降之，帝乃谓恂曰：“卿前止吾此举，今为吾行也。〔二七〕若峻不即降，引耿弇等五营击之。”〔二八〕恂奉玺书至高平，峻遣军师皇甫文谒，辞礼不屈。恂怒，将诛文。诸将谏曰：〔二九〕“高峻精兵万人，卒多强弩，〔三０〕西遮陇道，连年不下。今欲降之，反戮其使，无乃不可乎？”恂不应，遂斩之，遣其副归告峻曰：“军师无礼，已戮之矣。欲降，急降；〔三一〕不欲，固守。”峻惶恐，即日开城降。诸将皆贺，因曰：“敢问戮其使而降城，何也？”恂曰：“皇甫文，峻之腹心，其所计事者也。今来不屈，无心降耳。”〔三二〕诸将皆曰：“非所及也。”　御览卷四四八
      　　〔一〕　“寇恂”，字子翼，范晔后汉书卷一六有传。又见汪文台辑司马彪续汉书卷二。
      　　〔二〕　“更始时”，此句上聚珍本有“寇恂任郡为功曹，太守耿况甚器重之”二句，不知辑自何书。范晔后汉书寇恂传云：“寇恂，字子翼，上谷昌平人也，世为着姓。恂初为郡功曹，太守耿况甚重之。”
      　　〔三〕　“禹”，邓禹。
      　　〔四〕　“御众”，此二字原无，姚本、聚珍本有，书钞卷三三、御览卷六三一引亦有，今据增补。
      　　〔五〕　“富实”，原作“富贵”，聚珍本作“富实”。按依文义“富实”二字为是，今据校改。
      　　〔六〕　“行大将军事”，此句原无，聚珍本有，御览卷四六一引亦有，今据增补。
      　　〔七〕　“淇园”，即诗卫风所咏淇奥，在今河南淇县境内。其地多竹，卫风淇奥篇云：“瞻彼淇奥，绿竹猗猗。”
      　　〔八〕　“治矢百余万”，此条书钞卷一二五亦引，字句稍略。
      　　〔九〕　“上传闻朱鲔破河内”，当时光武帝北伐燕、代，更始大司马朱鲔闻河内势孤，遣苏茂、贾彊统兵三万攻温，恂大破之，追斩贾彊。事详范晔后汉书寇恂传。
      　　〔一０〕“高邑”，光武帝即皇帝位于鄗，改鄗为高邑。
      　　〔一一〕“骊”，并驾。文选卷二张衡西京赋云：“骊驾四鹿。”薛综注云：“骊，犹罗列骈驾之也。”
      　　〔一二〕“前后不绝”，此条姚本、聚珍本皆未辑录。
      　　〔一三〕“董崇”，聚珍本作“董孛”。按“孛”字误，范晔后汉书寇恂传作“崇”。
      　　〔一四〕“寇恂为颍川太守，便道之官”，“太守”以下六字原无，聚珍本有，书钞卷七四引亦有，今据增补。
      　　〔一五〕“旅”，寄也。“旅豆”，未经播种而自生的豆类。
      　　〔一六〕“应”，聚珍本无此字。
      　　〔一七〕“颍川”，聚珍本脱此二字。
      　　〔一八〕“复以为耻”，范晔后汉书寇恂传云：“时尚草创，军营犯法，率多相容，恂乃戮之于市，复以为耻。”
      　　〔一九〕“徇遣谷崇以状闻”，原无“遣谷崇”三字，聚珍本同。书钞卷一三九引云：“复耻之，欲手剑击恂，恂遣谷崇以闻。”今据此增补“遣谷崇”三字。
      　　〔二０〕“引”，聚珍本作“乃”，误。
      　　〔二一〕“今日朕分之”，此下五句聚珍本无，书钞卷一三九引，今据增补。“分”，解也。
      　　〔二二〕“郡中政理”，此句原无，姚本、聚珍本有，范晔后汉书寇恂传李贤注引亦有，今据增补。
      　　〔二三〕“贼不入界”，此句姚本作“盗贼不入”，范晔后汉书寇恂传李贤注引同。聚珍本作“贼不入境”。
      　　〔二四〕“寇恂为河内太守，征入为金吾”，寇恂先为河内太守，继为颍川太守，建武三年，拜汝南太守。七年，代朱浮为执金吾。见范晔后汉书寇恂传。
      　　〔二五〕“上乃留恂”，此条记纂渊海卷六五亦引，字句略有不同。
      　　〔二六〕“帝入关，将自征之”，时在建武十年。
      　　〔二七〕“吾”，原脱，聚珍本有，范晔后汉书寇恂传亦有此字，今据增补。
      　　〔二八〕“五营”，聚珍本作“诸营”。按“五营”二字不误。范晔后汉书寇恂传载光武帝言云：“若峻不即降，引耿弇等五营击之。”
      　　〔二九〕“诸将”，此二字原脱，聚珍本有，范晔后汉书寇恂传亦有此二字，今据增补。
      　　〔三０〕“卒”，聚珍本同，范晔后汉书寇恂传作“率”。
      　　〔三一〕“急降”，聚珍本作“则降”。按“急”字于义较长。范晔后汉书寇恂传作“急”。
      　　〔三二〕“无心降耳”，寇恂语尚未完，据范晔后汉书寇恂传所载，恂尚有以下数语：“全之则文得其计，杀之则峻亡其胆，是以降耳。”
      　　冯异〔一〕
      　　异荐邑子铫期、叔寿、殷建、左隆等，光武皆以为掾史。〔二〕范晔后汉书卷一七冯异传李贤注　　齐武王以谮愬遇害，〔三〕上与众会饮食笑语如平常。冯异侍从亲近，见上独居，不御酒肉，坐卧枕席有泣涕处，异独入叩头，宽解上意。文选卷五九沈约齐故安陆昭王碑文李善注
      　　冯异因间进说曰：“天下同苦王氏，思汉久矣。更始诸将纵横暴虐，所至虏掠，百姓失望。今专命方面，施行恩德。夫有桀、纣之乱，乃见汤、武之功。民人饥渴，易为充饱。宜急分遣官属，徇行郡县，理冤结，布惠泽。”上纳之。御览卷四六一
      　　王朗起兵，上自蓟东南驰，晨夜草舍，〔四〕夜至饶阳燕蒌亭。〔五〕时天寒烈，众皆饥疲，冯异上豆粥。明旦，上谓诸将曰：“昨日得公孙豆粥，饥寒俱解。”〔六〕类聚卷五
      　　上闻王郎军将至，复惊去。至南宫，天大雨，〔七〕上引车入道傍空舍，灶中有火，冯异抱薪，邓禹炊火，〔八〕上对灶炙衣。〔九〕冯异进一笥麦饭兔肩，因渡呼□河。〔一０〕书钞卷一二九
      　　冯异，字公孙，为人谦退，与诸将相逢，辄引车避道。每止顿，诸将共论功伐，异常屏止树下，军中号“大树将军”。〔一一〕御览卷四二三
      　　异敕吏士，非交战受敌，常行诸营之后，相逢引车避之，由是无争道变斗。〔一二〕范晔后汉书卷一七冯异传李贤注
      　　更始遣舞阴王李轶、廪丘王田立、大司马朱鲔、白虎公陈矫将兵号三十万，与河南太守武勃共守雒阳。上乃拜异为孟津将军，军河上，以拒朱鲔等。〔一三〕范晔后汉书卷一七冯异传李贤注
      　　上报异曰：〔一四〕“轶多诈不信，人不能得其要领，今移其书。”　范晔后汉书卷一七冯异传李贤注
      　　上以冯异为孟津将车，屯河上，击走朱鲔，追至雒阳城门，环城一匝乃还。上闻之，大喜，诸将皆贺。御览卷四六七
      　　黄龙见于河，〔一五〕诸将劝光武立，〔一六〕乃召冯异。冯异曰：“更始败亡，天下无主。”〔一七〕上曰：“我梦乘龙上天，〔一八〕觉悟，心中动悸。”异因下席再拜贺曰：“此天命发于精神。心中动悸，大王重慎之性也。”异遂与诸将定议上尊号。类聚卷七九
      　　冯异，颍川人，建武中，〔一九〕征贼还过阳翟，诏异上冢，别下颍川太守、都尉及三百里内长吏皆会，〔二０〕使中大夫致牛酒，〔二一〕宗族会郡县给费。御览卷四七０
      　　建武二年，遣冯异西击赤眉于关中，〔二二〕车驾送至河南，赐以乘舆七尺玉具剑，〔二三〕敕异曰：“念自修整，无为郡县所笑。”异顿首受命。类聚卷二九
      　　黾池霍郎、陕王长、湖浊惠、华阴阳沈等称将军者皆降。〔二四〕范晔后汉书卷一七冯异传李贤注
      　　异与赤眉遇于华阴，降其将刘始、王重等。〔二五〕范晔后汉书卷一七冯异传李贤注
      　　冯异，字公孙，拜为征西将军，〔二六〕与赤眉相距。〔二七〕上命诸将士屯渑池，为赤眉所乘，反走上回溪阪。异复合兵追击，大破之殽底。玺书劳异曰：“垂翅回溪，奋翼渑池，失之东隅，收之桑榆。”〔二八〕文选卷一０潘岳西征赋李善注
      　　使者宋嵩西上，因以章示异。〔二九〕范晔后汉书卷一七冯异传李贤注
      　　光武引见冯异，〔三０〕诵于公卿曰：“是我起兵时主簿，为吾披荆棘定关中者也。”　书钞卷六九
      　　上赐冯异玺书曰：“〔三一〕闻吏士精锐，水火不避，购赏之赐，必不令将军负丹青，失断金也。”〔三二〕御览卷二九九
      　　〔一〕　“冯异”，字公孙，颍川父城人，范晔后汉书卷一七有传。又见汪文台辑司马彪续汉书卷二、华峤后汉书卷一。
      　　〔二〕　“光武皆以为掾史”，范晔后汉书冯异传云：“光武署异为主簿，苗萌为从事。异因荐邑子铫期、叔寿、段建、左隆等，光武皆以为掾史，从至雒阳。”李贤注云：“东观记及续汉书‘段’并作‘殷’字。”此条即据李贤注，又酌取范书文句辑录。
      　　〔三〕　“齐武王以谮愬遇害”，齐武王刘縯被更始所杀，事详本书和范晔后汉书齐武王縯传。
      　　〔四〕　“晨夜草舍”，此句原无，聚珍本有，御览卷四八六引亦有，今据增补。
      　　〔五〕　“饶阳”，此二字原无，聚珍本有，御览卷四八六引亦有，今据增补。
      　　〔六〕　“饥寒俱解”，此条书钞卷三、卷一四四，御览卷三四、卷一九四亦引，字句皆较简略。
      　　〔七〕　“天大雨”，此句书钞卷一三五引作“大风雨”，卷一四四引作“天大风雨”，御览卷一０引作“遇大风雨”。
      　　〔八〕　“炊”，御览卷一０引作“爇”，范晔后汉书冯异传作“□”，“爇”与“□”同。
      　　〔九〕　“炙”，书钞卷三引同，御览卷一０引作“燎”，与范晔后汉书冯异传合。此句以上聚珍本编入光武帝纪，字句与此稍异。
      　　〔一０〕“冯异进一笥麦饭兔肩，因渡呼□河”，此二句原无，书钞卷一三五引云：“冯异进一笥麦饭。”初学记卷二九引云：“冯异进麦饭兔肩，因渡呼□河。”今综合两书所引增补。此条书钞卷三、卷一四四，御览卷七一一亦引，字句皆较简略。
      　　〔一一〕“军中号‘大树将军’”，此条聚珍本缀于本篇末，今据范晔后汉书冯异传编次。
      　　〔一二〕“由是无争道变斗”，此条聚珍本置于本篇末“军中号‘大树将军’”条前，今依范晔后汉书冯异传编次。
      　　〔一三〕“以拒朱鲔等”，范晔后汉书冯异传云：“时更始遣舞阴王李轶、廪丘王田立、大司马朱鲔、白虎公陈侨将兵号三十万，与河南太守武勃共守雒阳。光武……乃拜寇恂为河内太守，异为孟津将军，统二郡军河上，与恂合势，以拒朱鲔等。”李贤注云：“东观记‘侨’字作‘矫’。”由此可知，东观汉记载冯异与陈矫等相拒事。此条即据李贤注，又酌取范书文句辑录。
      　　〔一四〕“上报异曰”，李轶等守雒阳，冯异屯兵河上，两军对峙。冯异与李轶通书劝降，轶有降意，致书于异，不与异争锋。异以实奏闻光武帝，光武帝遂以书报异，令异宣露轶书，使朱鲔知之。后来鲔怒，使人刺杀轶。事详范晔后汉书冯异传。
      　　〔一五〕“黄龙见于河”，此句原无，姚本、聚珍本亦皆无此句。类聚卷九八引云：“黄龙见于河，冯异劝上即位。上曰：‘我昨夜梦骑赤龙上天，觉悟，心中动悸。’”云云。依文理“黄龙见于河”一句当在此处，今据增补。
      　　〔一六〕“诸将劝光武立”，聚珍本无此句，而有“并上奏劝上立，曰：‘帝王不可以久旷。’”诸句。按文选卷三七刘琨劝进表李善注引云：“诸将上奏世祖曰：‘帝王不可以久旷。’”聚珍本即据李善注所引增删连缀。李善注所引当为光武帝纪中语，已入光武帝纪，此篇不再辑录。
</div>
    <div class="pagination">
<a href="东观汉记_page21.html">上一页</a><span>...</span><a href="东观汉记_page17.html">17</a><a href="东观汉记_page18.html">18</a><a href="东观汉记_page19.html">19</a><a href="东观汉记_page20.html">20</a><a href="东观汉记_page21.html">21</a><span class="current-page">22</span><a href="东观汉记_page23.html">23</a><a href="东观汉记_page24.html">24</a><a href="东观汉记_page25.html">25</a><a href="东观汉记_page26.html">26</a><a href="东观汉记_page27.html">27</a><span>...</span><a href="东观汉记_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
