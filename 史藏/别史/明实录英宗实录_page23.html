<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 23 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 23 页/共 263 页</h1>
    <div class="content">　　○以定辽前卫原买马绢三万七千七百余匹籴米备军储
　　○监察御史张鹏言宣府以里蔚州等卫系内地旧设烟墩七十七座每墩守了军士五人永宁卫抵怀来卫系边境每墩旧设旗军二十二人今内地寇窃颇稀边境虽有儆急然军士调用不足其五人者宜去其二二十二人宜去其半事下兵部议请如所言从之
　　○乙丑修直隶六安卫城山东聊城阳谷二县堤岸山西汾州狭西金州二守御千户所城以积雨冲决故也
　　○丙寅  上谕行在户部尚书刘中敷曰来降达官艰难自宣德元年以后来者俱令于京仓关粮以慰其顺化之心
　　○升顺天府通州知州杨衡为本府治中仍理州事支从四品俸衡九年任满考称当迁州民言其清慎保留复任巡按监察御史张善核实以闻故有是命
　　○丁卯木里吉等卫女直指挥木花连等呕罕河等卫女直指挥同知阿陇加等俱来朝贡马及方物赐宴并彩币等物有差
　　○命故兀者卫指挥佥事歹都子阿松哥亦罕河卫指挥佥事纪龙哈子撒并加阿资河卫指挥佥事察班子阿种哥纳剌吉河卫指挥佥事秃能哥子弗羊古弗朵秃河卫指挥佥事海汉子打申加土鲁罕子阿路阿纳忽子阿陇哥俱袭职
　　○命瓦剌平章卯失剌等所遣使臣薛朵罗台等十三人留大同遣都指挥康能赍彩叚表里绢疋纻丝袭衣靴袜红氊帽往赐之从脱脱卜花王使臣阿都赤奏请也
　　○并永宁隆庆左二卫仓为一初二卫仓监收粮料经历仓副使俱系卫指挥管辖遇有亏弊畏避莫敢言至是山东布政司右参政刘琏请并为一仓改铸印信从永宁县统属知县公同监收从之
　　○行在户部奏丽正等门已改作正阳等门其各门宣课司等衙门仍冒旧名宜改从今名仍移行在礼部更铸印信行在吏部改书官制从之
　　○行在兵部左侍郎邝野言臣闻安内靖外在兵而统兵驭众在将必得智者然后能运谋制胜必得勇者然后能奋威摧敌今边方弗靖正用兵御寇之时四海之广武臣之众其中岂无如古孙吴卫霍之俦然未尝效用世莫由知若非豫求于无事之时何以应用于仓卒之际乞敕公侯伯五府并各营把总官在外都布按三司巡按御史广询博访各举所知果有谋略出众能出奇料敌堪以领兵统众者或膂力过人精于骑射堪以驰突战斗者或操守有为善抚士卒堪以裨赞机务者各随所长具以名闻以备采择委任之后设有不如举状举主连坐如此则将帅得人兵政修举矣  上嘉纳之
　　○夜月犯外屏星
　　○戊辰命行在通政使司右通政张隆盘量遵化县永盈仓盐商所纳粮从总兵官都督王彧奏请也
　　○监察御史李在修等劾奏南京守备太监罗智袁诚各纵奴杀人及贩买簰筏恃强入关不税其奴已为御史韩阳擒治如律智等当坐纵容之罪  上令智等具实自明既而伏辜遂皆宥之
　　○己巳迤北达子古伦卜阿木郎来归赐衣服等物安插居住
　　○湖广施南宣抚司土官同知覃敬遣把事向礼等来朝贡马及方物赐彩币等物有差
　　○庚午宥独石署都督佥事李谦罪谦老而怯懦不尽心边事且偏执己见与游击将军杨洪甚不相能每调遣官军谦輙扬言曰此非吾毒若等皆杨洪也洪尝奖励将士戮力击虏谦笑之曰自来胡虏谁能灭之徒自损耳又私役兵士为之佃种兴贩藏匿无籍烧炼伪银贪利无厌给事中御史劾谦之罪  上竟宥焉
　　○辛未楚王季埱庆王＜木旃＞肃王赡焰各出马助给甘肃官军  上以书致谢仍以白金文绮纱罗布钞等物酬之
　　○行在户部奏云南系极边之地官员俸除折钞外宜给与海＜贝巴＞布绢叚疋等物今南京库有海＜贝巴＞数多若本司缺支宜令具奏差人关支从之
　　○云南南甸州土官知州刀贡罕等奏麓川宣慰思任发侵夺其所辖罗卜思庄等处二百七十八村乞朝廷遣官赍金牌信符谕之俾退还所侵地  上敕云南总兵官黔国公沐晟俾其从宜处置仍具以闻
　　○迤北鞑靼癿力怯来归奏愿居京自效命为所镇抚赐冠带
　　○壬申擢直隶如皋县知县吴复浙江归安县知县周軏四川盐亭县知县吴昌衍为监察御史复等先以朝臣荐举理刑考称故擢之
　　○革直隶永平府抚宁县马头寨巡检司从县民言也
　　○夜月生晕色苍白浓厚
　　○癸酉命武定侯郭玹新宁伯谭广为正使刑科给事中郭瑾工科给事中李昇为副使持节册封辽简王植第十九子贵煘为衡山王第二十子贵熡为蕲水王华阳悼隐王悦燿庶长子友堚袭封华阳王及册兵马副指挥田能女为广昌王美坚妃
　　○封兴平王长子埥土□臬妻曹氏为夫人代王长孙女为马邑县主配杨真楚王第三女为湘乡郡主配王谦命真谦为宗人府仪宾赐诰命冠服等物如例
　　○定天下诸司进表例先是行在礼科给事中李性等劾奏山西等处都布按三司等衙门官员不躬进表请治其罪  上姑宥之命行在礼部议为定例于是尚书胡濙等请自今惟  圣节表令堂上官躬进正旦冬至节遣首领官及所属佐贰官代行  上是其议令遵行之
　　○命故忽儿卫指挥佥事忽失塔子咬纳也失塔子末朵那兀列河卫指挥佥事脱令哈子打必纳阿令哥子忽失木俱袭职
　　○赐故和宁王男火儿忽答孙妻速满答儿朵颜卫故都指挥哈剌哈孙泰宁卫都指挥纳哈出故都督脱火赤男讨勤福余卫都指挥歹都故都指挥申帖干孙男达鲁花纳兰等织金袭衣彩叚表里绢疋有差俱命来使猛哥帖木儿伯颜帖木儿等赍与之
　　○谪大兴县知县李观主薄王斌戍边卫初观与斌俱犯赃罪命杖一百发保安州为民观等托故不往为校尉所察  上曰观等无状如此再杖一百械发甘肃充军敢复迁延必不宥
　　○甲戌命太子太保成国公朱勇选军先是勇奏五军营原操马步官军调遣各边备御并逃故者共缺二万五千有奇乞命官于五军属卫及亲军卫分并河南山东大宁三都司官军内选补至是兵部请以命勇从之
　　○命行在户部运旧钞八十万锭赴六科廊收贮以备赏赐从行在礼科给事中刘海奏请也
　　○给赐乌思藏禅师劄巴坚参银印并僧帽袈裟
　　○给直隶太平府当涂县等处供纳象草价钞有差
　　○夜月生背气色苍白生左珥色赤黄鲜明有流星大如杯色青白有光出阙丘东北行至云中
　　○乙亥行在刑部右侍郎何文渊言二事一罪人父母老疾孤独无养者律许奏裁收赎此实  圣朝哀矜无告至意比者内外法官殊不及此宜敕其斟酌此类罪之轻重重者奏裁轻者收赎则老疾不致失所一给罪人衣粮亦具有律文惟有锦衣卫行之夫罪人有去家久且远者有了然一身者有贫且老疾者此其衣食何自仰给故往往有因饥寒而死当死者犹可哀悯况不当死者乎宜敕内外法司举律如锦衣卫  上命法司议行
　　○行在翰林院编修谢琏奏臣因守制家居访得同府漳浦县磁灶下屿白珵等里人民性刚俗陋以服毒图赖为计编年里甲百计以避其役军需赋税输纳每致愆期乞加严禁若  悛如豪民例发遣从之
　　○戊寅朝鲜国王李祹遣陪臣李渲等赍表贡马及方物贺  万寿圣节赐宴并彩币等物有差
　　○命故嘉河卫指挥同知弗鲁浑子阿卜兀也吾卫指挥佥事歹孙子撒赤哈木鲁罕山卫指挥佥事察罕塔子娄得劄量卫指挥佥事秃干子土纳忽里吉山卫指挥佥事卜郎哈子卜也哈忽石门卫指挥佥事亦丁哈子亦冲哥俱袭职
　　○直隶开州滑县河南狭州灵宝县湖广湘乡县各奏久旱不雨苗稼灾伤  上命户部覆实以闻
　　○庚辰  上谕兵部臣曰武职犯罪者旧例改调卫所然缘边一带难比内地今后辽东永平山海宣府独石大同延安绥德宁夏山西狭西甘肃凡有军官坐事者就调本处边卫其余各处仍如旧例
　　○都察院右副都御史朱与言奏非文无以经国体非武无以宣国威文武并用长久之道也今国家文事固已修举而武备尚多废弛乞敕在廷文武大臣及各处都布按三司官各于所知都指挥指挥千百户及舍人旗校军民人等中举其智谋骁勇者不拘名数量加擢用又乞将在京并旁近卫所军士大行校阅精加简选敕重臣统领操练之以壮国威庶尽文武并用之道  上然其言命行在兵部即议行之
　　○辛巳甘肃参赞军务佥都御史罗亨信言比奉敕同都督蒋贵赵安等领军会宁夏军马搜捕达贼阿台朵儿只伯等军士莫不用命踊跃争奋使为将者能出奇画策协力同心一鼓而进贼必成禽而贵等乃驻师鱼海逗遛不发臣苦口力劝彼此龃龉延缓十日竟尔空还今水冻草枯兵难再出宜且休师多遣间谍探贼所在俟来春和暖乞专命智勇谋略总兵官一员量调原分四处精兵约会宁夏军马仍从鱼海出境如此则残贼可灭边方宁谧矣如或仍前委任不专彼此抗衡则贼徒无授首之期边民无息肩之日  上深然之命行在兵部录其奏示尚书王骥并甘肃总兵镇守等官
　　○壬午敕宣府总兵官都督谭广等曰比闻瓦剌脱欢聚兵饮马河又遣人交通兀良哈女直诸部今虽遣使来庭然虏情谲诈终不可测万一猝来犯边入境不知卿等所恃以待之者何策所用以御之者何人以战以守必有成筭一一条陈告朕庶见卿等方略
　　○命辽东为事官胡源复都指挥佥事职源先守备沈阳中卫坐失机罪降充为事官至是兵部奏缺官备边故命源复职仍停其俸
　　○命光禄寺会计收受粮料附余者送禄米仓空廒收贮待用
　　○遣行在通政司右通政李畛往苏松常三府将存留仓粮七十二万九千三百石有奇卖银准折军官俸粮
　　○先是魏国公徐显宗奏臣祖中山武宁王达蒙  太祖高皇帝给赐田产永乐以来臣伯父定国公景昌悉专其利景昌亦奏其田有系  仁孝皇后赐臣母沐氏者奏下行在户部至是查勘以闻  上命显宗原管业扬州等府江都等县田地景昌原管业狭西及顺天等府华阴等县田地俱如故其河南郑州陈留等县田地内拨百顷与仪宾徐茂先男其余悉与显宗
　　○赐瓦剌公干正副使锦衣卫带俸都指挥康能及旗军人等六十四人彩叚表里绢钞有差
　　○癸未敕谕太子太保成国公朱勇新建伯李玉武进伯朱冕都督沈清尚书魏源曰兹特命尔等同太监王景弘等整点在京各卫及见在守备一应官军人等选拔精锐编成队伍如法操练务要人马相应盔甲鲜明器械锋利操练闲熟纪律严明则兵可精以守则固以战则克寇无不灭功无不成尔等宜体朕饬兵安民之心躬勤任之勿阿狥私情以害公道凡有不遵号令及沮遏行事者即明白具奏罪之不宥尔等其钦承朕命
　　○  上谕行在兵部臣曰今天下无事军民得以休息然安不可以忘危此正整饬武备之时也尔部宜揭榜谕众凡文武官吏及军民工匠人等如有少壮勇健精锐果决通武艺有膂力挺身自效者在京许赴通政司沿边赴总兵官处自陈不限奴隶亡命之人及曾坐事有罪者一概审试收用试中者赏之有罪者原之编伍食粮操练待用其中果有谋略出众者不次擢用
　　○赐行在通政使司右通政李锡封赠诰命先是锡请给本身父母妻室诰命行在吏部以未经一考于例不应至是锡复上＜锍-釒＞言母年九十有三朝不保暮乞早授为幸  上特赐之
　　○行在兵部奏兀良哈及鞑靼女直人等来朝贡者进马或三五匹动輙三四十人有回至中途复来者多有不逞之徒诡冒其间引诱为非俱无公文照验道经城镇关隘总兵镇守等官略不谁何一概纵放所过凌辱驿传骚扰军民需索剽夺其害非一乞禁止之  上是其言乃敕辽东等处总兵等官今后外夷以事来朝者止许二三人或四五人非有印信公文毋辄令入境
　　○行在通政使司右通政李畛言三事一南京六部都察院等衙门差使官员请加严禁不得预差人赴龙江等驿索船沿江差使官员亦不得占坐站船一两月违者罪之一南京会同馆使客廪给系龙江驿防夫支送不利往复乞于在京该收粮米内量拨一二千石收贮给用一通州原设潞河通津二驿官吏夫牌人等因而互相推调乞并作一驿增设驿丞二员以便往来答应事下行在户部覆奏从之
　　○甲申朵颜等卫指挥同知脱脱赤等右城等卫女直舍人沙隆加并广东肇庆府泷水县抚猺判官冯原泰遣其男暹各来朝贡马及方物赐宴并彩币等物有差
　　○行在都察院右都御史陈智等劾奏少保兼行在工部尚书吴中初以诏举山西高平县主簿张麓为定州知州麓在高平赃状狼藉及知定州畏其州治繁剧乃自为高平民作奏状留署县事愈肆贪黩乞正中滥举之罪  上念中旧臣姑宥之
　　○徐州广运仓大使徐丛等先以亏折粮追陪还官已足至是当解京治罪奏言各卖子女陪粮艰难已极乞赐存恤  上命悉宥之
　　○给僧道五千六百六十六人度牒从行在礼部尚书胡濙等奏请也
　　○乙酉淮王祁铨奏欲来京朝见  上念其道远复书止之
　　○给赐代府潞城王逊＜火宁＞仪仗
　　○行在六科给事中十三道监察御史劾奏右通政李畛敷奏失序语言蹇涩难居是职请改出之  上以其奏事未熟姑止再劾再止之
　　○丙戌升上林苑监右监丞李谨为本监右监副谨九年任满考称当迁其所属奏保复任故有是命
　大明英宗睿皇帝实录卷之三十六
　　正统二年十一月丁亥朔钦天监进正统三年大统历  上御正朝受之给赐诸王文武群臣颁行天下
　　○升镇番卫军卢信等为试百户赐织金纻丝衣一袭钞三千贯以深入贼营获马功也
　　○命直隶永平府卢龙县知县刘恭复职升从六品俸恭九年任满县民相率言其为政平恕乞留之故有是命
　　○戊子可木河等卫女直舍人锁罗干建州左卫指挥塔察儿等云南鹤庆军民府土官知府高伦剑川州土官李祯等并广西东兰州土官知州韦玩遣头目谭敬潮等俱来朝贡马及方物赐宴并彩币等物有差
　　○给三千大营五军神机营及府军前等卫官军马一万一千九百余疋
　　○己丑授迤北来归鞑靼者兰帖木儿为副千户脱脱不花为试所镇抚给赐冠带俱行在锦衣卫支俸
　　○设广东雷州府徐开县遇贤巡检司
　　○行在工部请修南京朝天宫  上以工力繁重不许
　　○巡抚狭西行在工部右侍郎罗汝敬奏各卫调去甘肃宁夏备御官军月粮钞五分之二米五分之三供给艰难今西安各府仓米麦布绢收积数多请将备御官军月粮半给米麦半给布绢俟回原卫仍兼支钞从之
　　○庚寅命故哈密头目都督佥事法火儿丁子毋撒指挥使阿鲁哥子哈三袭职以头目忙该秃撒满赤俱为副千户从忠顺王卜答失里请也
　　○命右城卫故指挥同知若出不花子沙隆加袭职
　　○命故湖广施南宣抚司宣抚覃选子彦昇东乡五路安抚司安抚覃信子玉俱袭职
　　○赐守备甘肃都指挥曹敏并旗军人等银绢布有差以杀虏寇功也
　　○给鞑官阿罗昝等通州漷县鲁村荒地九十一顷有奇
　　○辛卯复四川右参议田衡官以前所亡贼悉就擒也
　　○宥行在工部尚书李友直右侍郎李庸顺天府府尹姜涛罪友直庸朝退至左掖门与涛语有所嘱托涛不从庸怒叱之因忿争哄然为给事中御史所劾  上皆宥之
　　○壬辰赐行在户部尚书刘中敷封赠诰命中敷进秩仅二载未当推恩自言母年几八十乞早沾宠渥  上特从之
　　○命优恤交阯归附官民先是交阯谅山府广源等州县土官知州闭玄成头目丁攒等率五百余人归附  上命广西布政司拨田给耕而广西无闲田奏言湖广民稀地广宜于彼给田造册籍编里甲二年后当差  上以远人来归当加存恤不必编里甲免其猺税仍给二年廪食其闭玄成五人令吏部选用不愿者勿强亦给俸二年
　　○行在骁骑右卫指挥同知陈友奉命往瓦剌顺宁王脱欢处友乞以其原中淮盐一千六百余引不拘资次支助行费事下行在户部覆奏以友之出使费皆官给既有余裕无所事助  上以为然令其循次关给
　　○行在都察院右都御史陈智奏山东大嵩卫指挥孟善等坐侵欺罪斩例当奏闻调卫而按察佥事李玚都指挥江源辄令善等输赎还官按察使李缙复庇场等不举按请治其罪  上令缙等自陈
　　○甲午可木卫指挥佥事范察子锁罗干兀者右卫指挥佥事广古子阿剌孙阿者迷河卫指挥佥事咬哈子必思哈撒力卫指挥佥事桑果奴子阿束弗提卫指挥佥事蒙古答子短夫古俱袭职
　　○封哈密脱脱塔木儿为忠义王
　　○丙申袭封衍圣公孔彦缙来朝上表贡马贺  万寿圣节赐宴并钞币等物
　　○安定王亦攀册遣头目汪儿加朝贡还令赍敕并彩叚二十四表里赐之
　　○以湖广襄阳府所属襄阳各县无税田地三百九十六顷山二所给赐襄王赡墡仍遣书谕王曰耕种田地必湏戒饬下人毋侵扰细民以全盛德
　　○丁酉  万寿圣节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼
　　○戊戌敕总兵官都督任礼副总兵都督蒋贵都督同知赵安等曰近得太监王贵奏残虏阿台朵儿只伯谲诈万状虽云纳款终非诚心欲与卿等合兵剿除而以宁夏兵邀其去路然此即朕前日所以谕卿等者卿其遵行之但贵慎密几事不密则害成卿尚念哉
　　○修湖广老龙堤以其为汉水所决也
　　○建州左卫都督猛可帖木儿子童仓奏臣父为七姓野人所杀臣与叔都督凡察及百户高早化等五百余家潜住朝鲜地欲与俱出辽东居住恐被朝鲜国拘留乞赐矜悯  上敕朝鲜国王李祹俾将凡察等家送至毛怜卫复敕毛怜卫都指挥同知郎卜儿罕令人护送出境毋致侵害
　　○己亥初  上闻瓦剌脱欢部落屯饮马河遣人紏结兀良哈三卫并野人女直恐其合众入寇命缘边诸将议战守之策以闻至是总兵等官都督陈怀谭广李谦王彧等各上议大率谓胡寇出没不恻难以常法取胜自古御之惟守为上策宜于沿边要害各置军马而聚兵以守总会仍遣智勇头目不时巡行遇贼入寇彼寡我众则相机剿杀彼众我寡则坚壁清野遣间谍探之于未来出轻兵蹑之于已去如此则贼来无所得去有追袭之虞而边患可少弭矣  上以为然仍敕怀等严督训练昼夜了备有警互相应援毋得坐视失误
　　○给龙门守备千户所马一百疋
　　○庚子停追徐州广运仓亏折粮米初中官银作局副使阮汝丛奏徐州广运仓官攒人等亏折粮米一万五千六百三石有奇命行在户部移文追徵至是斗级二百七十余人诉今年水灾人民艰食俟明年收成将豆麦抵斗陪偿从之
　　○行在刑科给事中廖庄言迺者四川按察使龚鐩请如诏宥四川盗贼之未获者幸已赐允然鐩复虑天下诸狱亦有类此宜通行之又山东巡按御史元亮请如诏蠲边兵之所侵没粮不允而命刻期徵之此虽意在实边然  玉音岂可食也  上曰庄恤刑之请法司速行之其欲蠲边储所司定议以闻
　　○辛丑敕镇守延安绥德都指挥同知王祯等曰大同总兵官都督陈怀奏了见鞑贼约三千骑自东而西意者兀良哈三卫贼徒欲往延绥一路劫掠又指挥岳谦使残虏阿台朵儿只伯处还言此贼探知甘肃有备亦欲来延绥宁夏一路侵扰卿等其整饬军马昼夜戒严贼至多方剿杀毋或怠误
　　○升行在锦衣卫指挥佥事岳谦为指挥同知赏白金十五两纻丝衣一袭忠义后等卫千百户军旗张阿老丁等十人升赏有差以出使迤北功也
　　○增南京太医院医士五十人顺天府医士二十五人从行在礼部尚书胡濙等奏请也
　　○命月给大同巡边军士行粮五斗马料豆一石二斗从镇守大同总兵官都督陈怀奏请也
</div>
    <div class="pagination">
<a href="明实录英宗实录_page22.html">上一页</a><span>...</span><a href="明实录英宗实录_page18.html">18</a><a href="明实录英宗实录_page19.html">19</a><a href="明实录英宗实录_page20.html">20</a><a href="明实录英宗实录_page21.html">21</a><a href="明实录英宗实录_page22.html">22</a><span class="current-page">23</span><a href="明实录英宗实录_page24.html">24</a><a href="明实录英宗实录_page25.html">25</a><a href="明实录英宗实录_page26.html">26</a><a href="明实录英宗实录_page27.html">27</a><a href="明实录英宗实录_page28.html">28</a><span>...</span><a href="明实录英宗实录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
