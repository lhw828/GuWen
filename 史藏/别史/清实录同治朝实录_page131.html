<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 131 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 131 页/共 505 页
  </h1>
  <div class="content">
   ○以政绩卓著。予故福建道员前直隶知县桂超万、故浙江知县徐台英、列入国史循吏传。　　

○予安徽甯国阵亡把总邓光武、外委雷国英、祭葬世职加等。　　

○庚辰。谕议政王军机大臣等、刘长佑奏、直境已无贼踪。现将兵勇分别撤留。妥筹善后一摺。宋逆分股贼目邱得胜、李得城、程来书、夥贼葛登幅、梁兆玉等、二百八十余名。均经刘长佑饬属拏获正法。岳金声匪夥。亦悉数捦斩。贼目程敬书。已在山东馆陶县拏获。直隶全境已无匪踪。前调兵勇。自应分别撤留。游击蒋希夷所部豫勇八百名。著刘长佑即行拨赴河南。交张之万调遣。俾资协剿。其余兵勇。刘长佑现拟挑选精壮三千名。先后奏调来直之楚勇二千名。共兵勇五千名。择要分布。勤加操练。以备不虞。此外即行遣撤。即著照该督所拟办理。据山东所获贼目供称、宋景诗冒充孔姓。乘马向山路逃逸等语。亟应严行摉捕。以除巨憝而申国宪。著阎敬铭督饬属员。实力查拏。傥摉缉不力。再令首恶秉闲脱逃。致稽显戮。惟阎敬铭是问。前据阎敬铭奏、拟调团首陈贯甲归标。察看情形。现在宋逆余党。渐次摉捕净尽。直东兵力有余。著阎敬铭即将陈贯甲调令归标。如该团首遵调前往。该署抚即设法驾驭。妥为拊循。俾为我用。东省得此劲旅。亦可藉资协助。如敢任意抗违。不遵调遣。意萌反侧。著阎敬铭知会刘长佑、会合两省官军。协力进剿。毋令养痈成患。该署抚务当谋定后动。不得稍涉轻率。转致一发不可收拾。直东豫一带土匪。恐因僧格林沁南征。复图句结。昨已谕令各该督抚饬属严行摉捕。著刘长佑、张之万、阎敬铭、懔遵前旨。随时访拏。务绝根株。是为至要。将此由六百里各谕令知之。　　

○又谕、恩麟奏、平凉失陷。贼势鸱张。请饬山西拨饷。玉通奏、贼扑郡城剿办情形各摺片。平凉府城失陷。已据熙麟奏报。现在多隆阿已派雷正绾、督带十营兵勇。起程赴甘。陶茂林亦统率所部。于凤翔解围后。进援甘省。拟与雷正绾会合。攻拔平凉。规复固原。计雷正绾与陶茂林兵勇。已有二十营之多。不难迅埽贼氛。惟陕省败匪。陆续西窜。雷正绾等军。仅止从后尾追。恐贼势益形滋蔓。多隆阿务当饬令雷正绾等军。绕道迎截。俾该逆不能西窜。不可徒事尾追。并著熙麟派拨兵勇。会合夹击。以期四面兜剿。速奏肤公。泾州一带。已经熙麟就近派兵扼扎。西路之隆静一带。防兵甚单。著恩麟再行添募勇丁。迅速前往。以固省垣门户。南路之西和盐关。贼匪尚未剿灭。伏羌匪徒。复逃至秦安。岷州回匪。复行滋事。又临洮花寺回匪。扑近西甯郡城。河州狄道。回汉亦互相仇杀。情形吃紧。该省贼匪蜂起。竟有接应不暇之势。多隆阿督办军务。两省防剿事宜。均应统筹兼顾。著即饬令在事文武。将该匪次第埽除。毋留余孽。陶茂林、雷正绾、均统率所部赴甘。甘省东路。兵力足敷剿办。西路尚觉空虚。马德昭到甘后。应否饬赴兰州。抑或即留于庆阳军营。派令带兵之处。均著熙麟酌量办理。至花寺回匪。屡经兵勇攻击。并设法解其胁从。惟贼众兵单。贼首马归源伪行乞抚。仍复环绕郡城焚杀。并分股盘踞东关南山。抗拒官兵。一股在北川焚杀。攻扑番寺。实属凶顽异常。现经阿家呼图克图带领僧勇等二千余人助剿。杀毙贼匪多名。著玉通即饬令兵勇会合攻击。并激励番僧等。迅将该匪歼除。将此由六百里谕知多隆阿、雷正绾、熙麟、玉通、并传谕恩麟知之。　　

○又谕、恩麟奏、甘省饷项匮乏。请饬山西及河东道迅拨钜款一摺。甘肃地方瘠苦。向赖各省协济。近来贼氛四起。固原复陷。多隆阿现派雷正绾等。督率大军驰援。饷需尤不容稍缺。著英桂督饬河东道、于省库运库。迅速筹拨饷银。即交甘省委员解往。以济要需。又据玉通奏、西甯花寺回匪。盘踞关厢。城中仓库空虚。粮饷缺乏。请饬山西筹拨银十万两等语。并著英桂妥为筹拨。与前项恩麟所拨之款。一并酌量。先行筹措若干两。星速解往。以济军需而维大局。将此由五百里谕令知之。　　

○又谕、劳崇光、张亮基奏、克复普安厅城。现筹剿办新城踞匪。进图贞丰兴义。发逆窜扰松桃厅境。请将总兵李有恒革职。勒限剿贼各摺片。普安厅城为回匪袭踞。千总李馥、署同知钱埙等、督练攻克。捦斩多名。余匪逃赴兴义。现在普安安南二县。亦经收复。劳崇光等已饬将弁分军进剿贞丰新城。著即督令在事各员。迅将该二城攻拔。进军兴义。与广西知州陈锡藩会合夹击。以期埽荡逆氛。发逆李宰辅等。经婺川兵勇击退后。逃往四川彭水县境。复由酉秀等处。窜入黔省。经松桃厅同知刘侣鹤等、督率兵勇击退。追至湖南边境弭落地方。此股逆匪。往来川黔楚南边境。奔突靡常。非三省合剿。不能杜其纷窜。著劳崇光、张亮基、络秉章、恽世临、各派兵勇。合力攻剿。务将该匪四面兜围。迅速殄灭。不得稍分畛域。致令乘隙奔逃。复形滋蔓。署威甯镇总兵李有恒、玩视军务。强截饷银。著先行革职。勒限两个月。攻克猪拱箐贼巢。以赎前愆。傥再任意迁延。即将该员正法。以肃军律。劳崇光等另摺奏、克复旧县。请将陆传应赏加按察使衔。该员前因办理厘金。经毛鸿宾奏参有扶同徇隐情弊。曾经降旨暂行撤任。交恽世临查办。著俟结案。再行酌量办理。又另摺奏、楚省帽子山匪徒。句结苗教各匪。窜扰松桃厅属四十八溪一带。著即饬令金太文、由铜仁张家寨移师进剿。实力歼除。下江厅有无贼踪。速即探明剿办。坝芒贼匪。距省甚近。尚大坪之贼。窜扰开州。均应亟为埽除。著即分饬沉宏富、赵德昌等迅速攻克。毋稍迁延。劳崇光、张亮基摺称、抵黔后痛除陋弊。将士感奋立功。数月之中。叠克城寨甚多。较之从前韩超、田兴恕、所办军务。自觉气象一新。惟奏报军情。务期严饬带兵员弁。字字从实。不得稍有粉饰。尤须力戒满盈。以身作则。俾吏治军务。日有起色。方为不负委任。懔之勉之。徐之铭现已革职。所有云南近日情形。著劳崇光、张亮基、勤加侦探。随时具奏。将此由六百里各谕令知之。　　

○直隶总督刘长佑奏、遵查前奏总兵官杨长春等遇贼未及接仗。实因穷寇狂窜。彼骑我步。每致追之不及。尚非防剿不力。报闻。　　

○以内阁学士全庆为工部右侍郎管钱法堂事。　　

○调正红旗蒙古副都统绵宜为正蓝旗满洲副都统。以内阁学士宝珣兼正红旗蒙古副都统。　　

○以云南昭通镇总兵官沉宏富署贵州提督。　　

○赏隆福寺守卫梓宫兵丁银。　　

○以战功卓著。开复贵州总兵官赵德昌暂革处分。并赏提督衔。　　

○以贵州克复安南县城出力。赏知府江镜清、游击李宣忠等花翎。知州毛英倬等蓝翎。余升叙有差。　　

○以贵州婺川等处剿匪获胜。赏游击田应祥巴图鲁名号。同知申炳章等花翎。千总聂吉祥等蓝翎。余升叙有差。　　

○以克复贵州旧县汛城。赏副将杨发贵花翎。余加衔升叙有差。予阵亡千总李鸿林等祭葬世职加等。　　

○以贵州攻克张家寨贼巢。生捦首逆萧汶魁。赏总兵官金太文一品封典。知府曾璧光、都司张正儒等花翎。余加衔升叙有差。予阵亡府经历邓长清祭葬世职加等。　　

○辛巳。谕议政王军机大臣等、张之万奏、南召击贼获胜情形一摺。亳捻张总愚股匪。麕集南召城南之草店地方。围攻山南太子望寨。经张曜派兵与寨勇内外夹击。立破贼围。复督兵团败败于七里湾。并将扑营之贼。奋力击退。连日捦斩甚多。此股逆匪。人数众多。最为凶悍。尤须防其西窜秦疆。张之万已派兵分扼镇平内乡。杜其窥伺。仍著饬令在防将士。实力堵遏。并令张曜力顾西路。以杜纷窜。一面督率兵勇。联络乡团。实力进攻。毋任久踞。南召一带团练。尚能齐心御贼。该抚当饬在事文武。多方鼓励。力筹坚壁清野之策。俾捻众无粮可掳。自不能久踞该处。阻险为巢。俟逼令出险后。即可尽力痛剿。毋令蔓延他处。如该逆穷蹙。遁回老巢。即著毛昶熙整齐兵团。扼截迎剿。务期殄除净尽。不准纵令逃归。致贻后患。将此由六百里各谕令知之。　　

○又谕、张凯嵩奏、发逆阑入粤西。分股狂奔。现饬西北两路兵勇堵剿一摺。李幅猷股匪由楚省之青林界。窜入粤西龙胜厅境。后队之贼。退至斗江。阑入怀远县境内。城步之贼。复由兴安五排僻径。突至界首。图扰粤西省城北路。复经勇练截杀多名。退出湖南道州地界。斗江一股。扰及融县。复被绅团狪练。到处截击。折回怀远。此股逆匪。由楚入粤。复由粤入楚。分合无常。奔突靡定。必须界连省分。会合兜剿。方可杜其纷窜。现在分扰道州一股。虽在楚南境内。惟该处界连两粤。往返奔逃势。甚便捷。著毛鸿宾、晏端书、郭嵩焘、张凯嵩、恽世临、分饬兵勇。严扼分界要隘。并令三省将弁。联络声势。前截后追。以期迅埽逆氛。恽世临亦宜振刷精神。严督在事文武。将道州股匪就地歼除。不得以驱逐出境。即为了事。怀远地方。界连黔粤楚三省。著劳崇光、张亮基、恽世临、派拨兵勇。分扼险要。毋令窜入。并著张凯嵩督饬兵练。将茶溪水团一带之贼。实力剿洗。毋任他窜。将此由六百里各谕令知之。　　

○又谕、张凯嵩奏、容县官军收复各村。现筹乘胜进攻一摺。广西容县蒋泽春一军。攻破草鞵坡贼垒。乘胜追剿。复将高岭堡各村庄先后收复。蒋泽春以塘村立峝尚有贼踞。终为我军后顾之忧。复添派勇练。悉力攻击。旋将塘村等二处攻拔。贼势现已穷蹙。正当乘此声威。迅克坚城。著张凯嵩督饬蒋泽春迅率所部。将容县城池。赶紧收复。俾地方渐就肃清。不得以一村一寨。小有斩捦。任令该营顿兵延宕。日久无功。其信宜援贼。虽经官军击败。难保范逆不再图句结。为并力抗拒之计。著毛鸿宾、晏端书、郭嵩焘、会同昆寿。督饬高州将士。实力进剿。俾信宜之贼。自顾不暇。则容县贼势益孤。广西官军。攻剿更易得手。其梧州道勇。并著张凯嵩催提。饬令速由蕂县前进。规取岑溪。毋任迟延。将此由六百里各谕令知之。　　

○以户部左侍郎皂保署管工部钱法堂事。未到任前。仍以理藩院右侍郎额勒和布暂署。　　

○以镶白旗满洲副都统德懋暂署镶红旗护军统领。　　

○以河南攻克张岗贼寨出力。赏都司长庆等花翎。在籍主事李根固等蓝翎。副将孙之友等加衔升叙有差。　　

○以战功卓著。免河南已革副将杨飞熊遣戍。仍留营。　　

○以广西龙胜厅城被贼窜陷。革通判曹德炘、代理副将甘应职。仍留营。予阵亡在籍总兵官胡元昌祭葬世职加等。　　

○予河南南召阵亡都司王占鳌祭葬世职、如参将例。　　

○壬午。谕议政王军机大臣等、官文等奏、大股捻逆。图扰汉镇。经官军奋力击退。并郧西击贼获胜。及遵覆李云麟一军。无庸另设粮台各摺片。此次东窜捻股。图扰汉口。经总兵杨朝林等督军击退。败窜河南罗山县属之铁铺耿家楼一带。著官文等督饬在事员弁。乘胜跟追。毋令得以喘息。张之万迅派得力将弁。迎头截击。傥再任其纷窜蔓延。惟张之万是问。其南窜应城长江埠一股。经副将王桐柏等军。分路追击。叠挫贼氛。惟余逆盘踞宋埠中馆驿料棚一带。必须迅速歼除。著官文严饬舒保、王桐柏等、合力兜击。毋留余孽。该逆不得志于汉镇。或东犯蕲罗。则皖北防堵。尤关紧要。著曾国藩督饬陆路兵勇。于英霍一带。扼要严防。实力堵剿。毋稍疏懈。陕南逆匪。图窜郧西。虽经官军击败。而贼踪剽疾。难保不去而复来。仍著官文等饬令郧阳镇守。严密扼堵。不得稍有松劲。李云麟一军。仅三千三百人。为数不多。自无庸由湖北另设粮台分局。且据官文等奏、该营饷项。九月以前早已发足。其十月分之饷。亦将起运。所需军火。源源解济等语。是李云麟一军。并无缺饷之虞。现在汉中城固俱陷贼势方张。李云麟当乘此士饱马腾。克期会师进取。不得藉筹饷为词。虚糜取巧。贻误戎机。致干重咎。刘蓉已抵保甯。何以尚无续到奏报。著即星驰前进。速抵汉中督率各军。埽荡汉郡踞匪。以副委任。将此由六百里各谕令知之。　　

○又谕、吴棠奏、陈国瑞连日出队进剿。拟先过河驻扎。截贼粮道。暨剿办后路捻股。并购拏宋逆各等语。前经叠次谕令富明何、派军驻扎涡河上游。截贼粮运。以牵制贼。此次陈国瑞拟由王家窑设法渡河驻扎。断其陆运。以搤其吭。实为制胜要著。即著富明阿督饬该总兵。率领得力兵弁。设法渡河扼扎。以图进取。南岸贼营密布。恐该总兵一军。尚嫌单薄。现在富明阿率所部马步四千余名。并前派宋庆一军一千三百名。均已到蒙。即著严饬诸军。奋力进剿。迅解蒙城之围。并著唐训方相机添拨劲旅。分投策应。毋专待僧格林沁一军。致有贻误。至临涣一带捻首李大个子等、尚在扬句背圩屯踞。现经陈国瑞派拨马队。令张保圣等会合副将艾宪银尽力摉捕。即著吴棠严饬该将弁等认真剿办。以顾陈国瑞等军后路粮道。昨据刘长佑奏、据山东所获贼目供称、宋景诗向山路逃逸等语。其曾否潜匿徐属。皆未可知。著吴棠仍遵前旨。严饬各州县。悬赏购线。严密访拏务获。以绝根株。此次吴棠由六百里驰奏摺件。正摺系捐输请奖及加广学额寻常事件。反将蒙城等紧要军务。夹片陈奏。实属不知缓急。吴棠著传旨申饬。将此由六百里各谕令知之。　　

○又谕、徐宗干奏、台湾官军。剿平南路逆垒。现饬迅赴彰城。并请将吴鸿源暂缓拏问一摺。台湾军务。正在吃紧。既据徐宗干奏称、吴鸿源尚知奋勉。即著暂缓拏问。留营效力自赎。傥仍前贻误。即著仍遵前旨。拏问治罪。丁曰健业经放洋对渡淡水。即著饬令该员登岸后。调齐北路各军。号召旧部得力丁练。会同曾玉明各军。收复彰城。再将嘉义余孽。摉捕净尽。以绝根株。林文察已抵蚶江口。配船候渡。彰邑湖仔等庄。经曾玉明等会同文武各员。剿抚兼施。悉臻安定。彰城贼势已孤。著左宗棠、徐宗干、严催林文察、曾玉明等。督饬南北各军。合队进兵。攻拔坚城。捦斩首恶。力图廓清。不得以剿办渐次得手。稍形疏懈。至汀延土匪。经文武员弁节节追剿。斩馘无算。零匪百余人。翻山窜入粤省界内。而首逆李阿四。改装商贾。由僻路逃回广东嘉应州原籍。渠魁未获。终贻后患。著毛鸿宾、晏端书、郭嵩焘、严饬所属。一体会拏。务将首犯李阿四捦获。逃入粤界之零匪捕拏净尽毋任漏网并著左宗棠徐宗干、饬令汀延等属文武各官。设法购缉。一面摉拏延顺等处逸匪。务期悉数弋获。以靖地方。将此由五百里各谕令知之。　　

○以湖北郧西击退窜匪。赏署知县知州林瑞枝知府衔花翎。　　

○以湖北镇口镇剿匪获胜复总兵官杨朝林提督衔赏副将李喜益巴图鲁名号游击黄祖淦等花翎。予阵亡游击萧祖绳等祭葬世职加等入祀死事地方暨各原籍昭忠祠。　　

○予福建汀州阵亡把总叶芳兰祭葬世职。监生余修勤等赏恤加等。　　

○癸未。慈禧皇太后圣寿节。遣官祭太庙后殿。奉先殿。　　

○遣官祭文宗显皇帝孝德显皇后暂安寝殿。上于养心殿慈禧皇太后前行礼。王大臣于慈宁门外、众官于午门外行礼。　　

○蠲免广西永安、修仁、荔浦、容、岑溪、桂平、贵、武宣、横、永淳、新甯、崇善、来宾、迁江、宾、平南、宣化、上思、左、养利、永康、甯明、上林、北流、隆安、苍梧、藤、马平、柳城、象、武缘、西隆、西林、三十三厅州县。暨归德、果化、万承、太平、安平、龙英、田、七土州被扰地方新旧额赋有差。　　


大清穆宗继天开运受中居正保大定功圣智诚孝信敏恭宽毅皇帝实录卷之八十二　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。十月。甲申。谕议政王军机大臣等、前因满庆等奏、瞻对野酋。纠众围困里塘正土司官寨等情。当照所请谕令骆秉章酌调土兵援剿。并协拨兵饷。旋据崇实、骆秉章奏、西藏土兵沿途滋扰。请令撤回。并密陈哷徵呼图克图与汪曲结布构衅情形。及李玉圃挟制主使。请调开以离其党。均经照所请饬办。又文祥等奏、审办哷徵呼图克图一案。当将满庆等先后奏报自相予盾之处。复谕令福济、景纹、秉公逐款详讯。迄令数月之久。土兵曾否撤回。瞻对情形若何。道员史致康等前往开导。能否遵谕解散。未据该将军等覆奏。而福济竟以路梗折回成都。杳无赴藏消息。朝廷正深廑念。兹据满庆等历陈哷徵捏具冤词。声明原案始末。并委员李玉圃起程驰赴乍察。相机办理瞻逆事务。参劾拉里粮务严清荣任性乖张。并为达赖喇嘛汪曲结布代进奏书各摺片。览满庆等所奏。如哷徵冤词内。有两寺喇嘛与彼送银五十两。哈达一个。令其进京告状一节。满庆等则称该喇嘛闻知哷徵有苛派银两之事。故意送银形容。以示羞辱。殊出情理之外。所称总堪布胆敢向山上放枪。系奉哷徵之命而来等语。无论哷徵未必果有此事。而总堪布一经放枪。即被执事人等捆缚。所带土兵。何竟无一人援救。满庆等既知汪曲结布与哷徵有切齿之仇。何以将伊调藏。汪曲结布既系僧众及办事大臣调来。而满庆摺内。则称哷徵求调汪曲结布来藏。并非好意。有半途劫杀之心。亦未免有心文致。汪曲结布曾充噶布伦台吉。于咸丰八年辞退。曾经满庆奏明。惟哷徵供称、汪曲结布系有罪革退之人。史致康言伊即系解回配所之壁喜。究竟汪曲结布有无发遣案据。均应逐一查究。著福济、景纹、于抵藏后。迅将哷徵与汪曲结布呈诉各情。前后谕旨内驳诘各节。确切查明。如满庆等有与汪曲结布朋比为奸。捏词饰奏情弊。即著据实严参。并将汪曲结布撤退。断不可令其把持藏务。如满庆等所奏并无虚捏。汪曲结布果为僧众所信服。其辩冤奏书。所列济咙呼图克图众头目出具图记之处。均系情真事实。即可俯顺舆情。令汪曲结布协理藏务。用示羁縻。是在福济等斟酌妥为办理。以安藏地。至汪曲结布于道员史致康等禀称、瞻对台藏东路滋扰。已非一年。蛮触相争。非同侵犯内地等语。哓哓置辩。谓天朝有外之之意。史致康等此禀。不过因川省军务未平。暂缓进兵起见。骆秉章何遽咨行驻藏大臣衙门。致僧俗得以互相传播。藉为口实。未免疏忽。满庆等接到此咨。未将汉文义理。向僧俗明白解说。致令惊疑。亦属不合。本日已严谕满庆等妥为宣布安抚。土兵既不得力。而瞻对又不可理谕。岂可任其恣意侵犯。致梗驿路。川中兵勇甚多。现在属境亦颇安谧。著骆秉章迅即调派得力将领。酌带劲旅。剿洗瞻对匪徒。务令藏路疏通。而明正土司等。得以各安生业。以副朝廷怀柔远方之意。至所称东路法国罗勒拏、萧法日等、于今春派无赖刘姓、由炉城运来茶包。在巴里一带散给汉兵。要结人心。并捏造谣言。诱惑巴塘正副土司投赴瞻逆。是否有此情事。著崇实、骆秉章查奏。又罗勒拏等声言、景纹奉有谕旨。将前藏所属之擦瓦博木噶地方。赏交伊等永远管理。凡有天主教之人进藏者。不准阻止等语。如果属实。是该教士假传诏旨。殊属可恶。除谕令总理衙门、向法国住京公使据理驳斥外。著崇实、骆秉章、严饬沿边各属。认真查察。如有内地传教之人。潜赴藏地者。概行截回。毋令乘闲偷越。披楞因法国有入藏传教之信。亦欲来藏通商。其意实属叵测。廓尔喀于去冬遣人来藏。复修旧好。其西北各小部落。亦愿与藏永作藩篱。著福济等乘势利导。饬令廓尔喀等永敦旧好。严密防范。以杜披楞窥伺之心。粮员严清荣、有无与罗勒拏暗中句结情事。是否将由藏截回川省之教民吴姓。留住江达署中。擅将由藏发出摺报。停压六个时辰。捏称有蛮子二人来抢此摺。种种纰缪。不可不严切根究。著骆秉章即将严清荣撤回。秉公查办。另选贤能之员。前往接管粮务。据满庆奏、委员李玉圃带领把总马腾蛟等。及汉番兵丁人等。驰赴乍察一带。相机办理剿抚瞻逆事务等语。所调土兵。前已有旨撤回。李玉圃曾否遵旨来京。抑或尚在乍察。著骆秉章查明奏闻。李玉圃系哷徵案内待质要证。本日已谕令满庆等仍遵前旨。饬该粮员迅速来京矣。福济等折回成都时。声称藏中事务。随时与将军等面商。今既数月。试问所商何事。作何办法。又云一俟驿路疏通。即速赴藏。以副委任。现据满庆等奏、藏中僧俗大众。盼望福济景纹二人来藏。将各案办结以安人心。已饬商上特派晓事番目。持达赖喇嘛夷劄赴炉。面见明正土司。谕令按站迎送。是驿路不患梗阻。且满庆等奏报。可以东来。福济等行李。岂不可以西去。福济前因规避云南省分。延不赴任。获咎甚重。经朝廷弃瑕起用。复敢安坐锦城。不思设法驰赴藏中。将交查案件迅速办结。竟是故态复萌。大不晓事。著即恪遵叠次谕旨。会同景纹星速前进。不准再事耽延。傥仍以路梗为辞。致藏众日久生心。藉端滋事。而满庆等反得倚恃汪曲结布等为藏身之固。定将福济、景纹、重治其罪。毋谓言之不豫也。满庆等摺片五件。代进达赖喇嘛等奏书四件。均著钞给崇实、骆秉章、福济、景纹阅看。将此由六百里各谕令知之。　　

○又谕、满庆、恩庆奏、哷徵捏词诬控。声明原案始末。并剿办瞻对各摺片。又代进达赖喇嘛等奏书四件。前因哷徵控诉各语。均系一面之词。万难凭信。谕令满庆、恩庆、传知李玉圃。迅速赴京质对。此次满庆等沥陈哷徵捏词妄控各情。是李玉圃被诬冤抑。事必有因。惟案关藏地构衅。非李玉圃亲来质对。不足以折哷徵案内一千人证之心。即著恪遵前谕。饬令该粮员迅速来京。毋任迟误。至道员史致康禀内。有蛮触相争等语。此系指瞻对等而言。汪曲结布等何得即以弃同化外。众心疑惧等词。遽行呈诉。满庆等于此等咨文。何以不将汉文义理。向其解说。致令惊疑。殊属不知大体。著即宣布朝廷德意。妥为拊循。告以我朝抚有中外。一视同仁。况尔等受累朝豢养之恩。岂可因妥员禀词。怀疑越诉。惟当静候钦差赴藏。秉公查办。一切冤抑。断无不申之理。至藏中土兵。仍应遵旨斟酌遣撤。如瞻对野酋不遵理谕。即由满庆等酌留驯良兵练。扼守藏界。仍咨明川督剿办。川省大军。剪除群逆。自当无坚不摧。凶悍如石达开一股。亦且歼灭无遗。矧兹瞻对。岂能螳臂当车。大兵一到。即可解散。藏内人民。何必妄生惊畏。如此明白开导。必能照旧相安。此次汪曲结布等违例擅递奏书。本应查究。姑念其向化情殷。是以谕令福济等赶紧赴藏。持平妥办。以示体恤。嗣后除应行呈递奏书照例呈递外。余俱不准呈递。以符定制。至罗勒拏等意欲入藏传教。西藏官民力阻其行。具见悃忱。本日已谕知崇实、骆秉章等、遵照条约。设法拦阻矣。其披楞西入之语。尤宜先事豫防。现在廓尔喀虽已修好。其西北各小部落。亦甘与藏永作藩篱。而边备仍不可一日懈弛。著满庆等督饬汪典结布等。妥筹防范。不得稍涉大意。粮员严清荣、既据满庆等因其不洽番情。撤任候审。已谕知骆秉章将该员撤回查办。色拉寺喇嘛刁玩。恐生事端。著满庆等相机妥办。宽严合宜。以杜后患。满庆等摺内、有派人晓谕明正土司安站通道之语。并著妥速办理。疏通道路。庶福济等可以早日抵藏。将此案早日办结。永息争端。以副维持黄教之意。将此由六百里各谕令知之。　　

○又谕、满庆、恩庆奏、达赖喇嘛专差赴京。请饬沿途照料等语。本年轮应西藏达赖喇嘛专差年班堪布囊素等呈进贡物。由西甯陕西一带赴京。现在甘肃西甯地方。回匪尚未捕灭。陕西虽渐就肃清。而余逆未净。道路均难免梗塞。该堪布等必须绕路前进。庶免阻隔。著熙麟、刘蓉、玉通、恩麟、张集馨、俟该堪布班垫曲扎、囊素沙克嘉降白等、行至境内。即各饬地方官妥为照料。应付前进。不得将该贡使截回。亦不可任令阻滞。其行抵直隶时。著刘长佑一体照办。以示怀柔。将此谕知刘长佑、熙麟、刘蓉、玉通、并传谕恩麟、张集馨知之。　　

○乙酉。谕议政王军机大臣等、有人奏、徒犯匿名逞凶等款。请饬拏办一摺。据称徒犯解双幅。假伊弟解双全之名。冒充直隶滦州庄头。向佃借钱。并每亩勒增钱七百文。贿托委员刑禁无辜。纵令伊子解金泽肆行不法。殴毙人命。该犯素与已获正法之凤凰山逆匪宋金堂等联络声势。且与本州匪棍张三汰等往来。夜聚明散。凶横异常。请饬查拏等语。罪犯匿名冒充庄头。已属大干法纪。又复似此倚势逞凶。陵虐地方。实为闾阎之害。著刘长佑督饬该地方官。按照所参各款。严密访查确实。务将各该匪犯等悉数弋获。尽法惩治。以除奸宄而安善良。原摺著钞给阅看。将此谕令知之。　　

○又谕、毛鸿宾奏、官军叠破贼隘。匪党投诚。斩献首逆。留张运兰防剿楚界。并粤库支绌。筹办盐厘情形各摺片。高州官军。于攻克白花塘等贼巢后。与内应匪首李安等内外夹击。克复嵩坡安良堡。追至龙头峝。复将该寨克复。乘胜攻拔黄塘。被胁难民吴公谟等。将大坡墟地方献出。其化州所属之宝墟。亦经黄兴芳等投诚内应。与团众内外夹击。将贼巢攻破。贼党郑金、刘超、密约在信宜举事。将逆首陈金缸、并其眷属亲信党与二百余人杀尽。情愿薙发归顺。献回信城。办理尚为得手。惟东岸大井贼巢。尚为贼踞。信宜县城。尚未收回。郑金、刘超、与陈金缸互相吞噬。是否真心悔罪。尚未可靠。著毛鸿宾、郭嵩焘、昆寿、督饬在事文武。剿抚兼施。速将信宜县城收复。并将郑金等投诚一事。妥筹办理。不可稍涉大意。致余党复萌反侧。昆寿所部兵勇。不可遽行撤退。以资镇抚。总期一劳永逸。毋令余匪复行滋蔓。粤东军务较松。楚南贼氛方炽。毛鸿宾现将张运兰一军留楚。剿办李幅猷股匪。著即饬令迎头截击。毋令阑入粤东江西边境。刘德谦所部七百人。现已到粤。即由该督妥为调度。至该督所称。藩关各库。收支数目。入不敷出。各关所支税银。正额未充。必须另筹钜款等语。现值粤东各属。客匪伏莽尚多。未能一律肃清。江南粤匪未平。需饷甚急。该督抚务当悉心经理。开源节流。力筹接济。不得藉词推诿。现在内务府库项支绌。待用甚殷。历任粤海关监督。于内务府应用之款。任意拖欠。疲玩已极。著毓清赶紧将欠解各款。陆续筹解。以应急需。傥再迟延推诿。惟该督抚监督等是问。粤东盐船走私。积弊日甚。毛鸿宾现商曾国藩。饬令总兵任星元统领水师。赴粤弹压剿捕。著即照所拟办理。该督惟当筹添勇丁船炮。督饬该总兵实力巡查。力除积年旧弊。总期言行相符。不得有名无实。应办厘务。亦当与郭。嵩焘悉心筹画。妥定章程办理。力杜科派抑勒中饱分肥诸弊。以裕饷源。将此由六百里谕知毛鸿宾、郭嵩寿、昆寿、并传谕粤海关监督毓清知之。　　

○以翰林院侍讲沈秉成、司经局洗马胡瑞澜、充日讲起居注官。右春坊右庶子夏同善、翰林院侍讲丁培镒、署日讲起居注官。　　

○丙戌。谕内阁、官文等奏、请将失守城池案内之该管镇道知府各员免议等语。上年发捻。先后窜陷湖北郧阳府属之房县等处城池。该管文武各员。于所属州县。未能督率固守。本有应得处分。惟前任安襄郧荆道另案降补同知金国琛、力守襄樊。叠次击贼获胜。至房县失守时。系王璐护理安襄郧荆道。到任未久。闻警饬属力保襄樊。贼知有备。不敢回窜。前署郧阳镇总兵讷钦、前署郧阳府知府艾浚美、当贼匪围攻郡城。登陴坚守。城垣赖以保全。功过均足相抵。讷钦、金国琛、王璐、艾浚美、所有此次应得处分。均著免其置议。　　

○又谕、前据官文等奏、请将剿办发逆出力之知县诸镳等、开复革职留任处分。当经降旨允准。俟经吏部议照新章。将该员等按二次得有劳绩。给予知县虚衔顶带。兹据官文等奏、诸镳、孙继祖、失守城池。均于援兵未至之先。带勇克复。并续著有劳绩。至署应城县知县艾锟、于游勇扰入城中。当即集团击退。仓库均未损失。该员等均有微劳足录。可盖前愆。与日久被贼踞扰者不同。亦与随同克复者有闲。请仍准开复等语。诸镳、孙继祖、艾锟、均著准其开复革职暂行留任处分。　　

○又谕、骆秉章奏、请将不职之州县各员。分别革职休致一摺。四川署兴文县知县候补知县郭云汉、任性妄为。不洽舆情。现有控案。亟须彻底根究。署通江县知县题补广安州知州姜凤仪、于援陕合营军装米石到境。延不拨运。广元县知县韩道源、该督委令采办军米。因循疲玩。不能随时接济。该二员是否有心贻误。亦须查实严惩。郭云汉、姜凤仪、韩道源、均著即行革职。撤回省城。听候查办。撤任署丹棱县知县候补知县胡子材、操守不谨。性情卑鄙。著即行革职。巫山县知县朱家炘、年力衰庸。难期振作。著勒令休致。以肃官常。　　

○谕议政王军机大臣等、骆秉章、刘蓉奏、确查援陕各军。先胜后挫实在情形。刘蓉另摺奏、汉中郡县失陷。贼势蔓延。现筹布置情形。又另片奏、请饬催李云麟进驻兴安。力图进取各等语。陕南逆焰鸱张。不独已陷各城。难于收复。即附近兴汉州县。亦甚可危。近日贼众四出。时向通江南江毗连之龙池场等处。掳粮裹人。大有窥伺川疆之意。刘蓉现在督饬诸将。收集残兵。严防各隘。并檄毛震寿将两城溃卒。妥为赀遣。易佩绅所部。亦饬大加裁汰。一面派员回楚。募勇三四千名。练成劲旅。拟俟果后九营到齐。进驻青石关。先固川省门户。相机雕剿。或孤军未能独进。则改由广元趋甯羌以图裦沔各等语。所筹均尚周妥。第添募之勇。到营尚在腊月。所调之副将唐星照又远在江西。且须回湘募勇。亦恐缓不济急。而毛震寿又系革职留营差委之员。尤恐威望不著。呼应不灵。设该匪乘机肆逞。则陕甘川楚边境。在在可虞。刘蓉身任封圻。责无旁贷。著即赶紧部署。就现有兵力。或分防青石关。径由甯羌进图裦沔。俾该匪侦知蜀兵将至。有所顾忌。不敢纷窜为患。徐图相机前进。方为妥善。留坝厅为入西安要路。刘蓉势难兼顾。并著多隆阿酌度情形。如兵力有余。即抽拨马队千余名。驻扎留坝。以遏该匪北窜之路。刘蓉到任尚需时日。张集馨署理抚篆。断不可存五日京兆之见。所有应办要务。必须实心整顿。其汉南一带应行防剿之处。并著随时与多隆阿熟商妥办。毋误事机。刘蓉所统各军。指日抵陕。所需饷项。如司库稍有存款。张集馨仍当力筹拨济。以利军行。李云麟计已行抵兴郡。该京卿所部。系特派援陕之师。著俟布置稍定。即约会刘蓉分路进剿。以收夹击之效。现在窜鄂捻匪。叠经官军剿败。不日即可扑灭。其张总愚一股。亦经豫军于鲁山等县跟踪追蹑。谅亦不至阑入楚境。著官文、严树森、熟审近日军情。如贼势稍松。梁作楫等水陆各军。无须回顾襄樊。即饬令泝流而上。进扎兴安。以壮李云麟后路声势。正在寄谕闲。据熙麟奏、西安败匪。纷窜崇信之神浴河。平凉之白水镇华家庄等处。请饬多隆阿迅催雷正绾星速赴援等语。雷正绾前已统带十营。由醴泉直趋固原。著多隆阿飞催该提督鼓行而西。毋稍迟滞。凤翔余匪。计已摉捕净尽。并著催令陶茂林督队赴甘。以期厚集兵力。攻拔平凉等处。迅埽逆氛。熙麟仍当督饬各军。分投策应。雷正绾各营军需。如有必需接济之处。并著妥筹接济。将此由六百里谕知官文、多隆阿、骆秉章、熙麟、严树森、刘蓉、李云麟、并传谕张集馨知之。　　

○又谕、刘蓉奏、江西袁州协副将唐星照、前在川中。屡著战绩。请饬就本籍衡湘一带。募勇二千名。来营调遣等语。陕南发逆。自窜陷汉中后。蔓延日甚。川陕交界处所。一片贼氛。刘蓉自川援陕。前敌各军。经此挫衄。大有不振之势。非再练精锐之师。不足以新壁垒。副将唐星照、既据刘蓉称其堪胜统将之任。即著沈葆桢饬令迅回本籍。于衡湘一带。招募精壮勇丁二千名。分作四营。派员统带。前赴刘蓉军营。以资调遣。唐星昭回湘后。著恽世临催令选募成军。赶紧起程。所需枪炮军装各项。著即由湖南拨发。交该副将承领。以利军行。李续宜前因患病请假回籍。现计假期已满。病势自当渐就平复。而苗逆凶焰日张。皖北军务十分吃紧。并著恽世临催令该前抚迅即起程赴皖。毋任耽延。将此由五百里各谕令知之。　　

○又谕、刘蓉奏、筹办川省盐厘。应由井灶抽收。请旨饬办一摺。据奏川省盐荚之利。井灶实居其源。而商贩特承其流。向来办法。仅抽官盐余盐。从未议及井灶。该抚拟仿就场起课之法。倡为按锅计盐按盐定厘之议。并拟编联保甲。稽查偷漏。查川省各厂井灶。秦人十居七八。蜀人十居二三。如所收系秦人赀本者。即归陕饷。所抽系蜀人赀本者。即归川饷等语。刘蓉现办汉南军务。当陕省雕敝之后。无款可筹。而汉中各军新败。必须添募勇丁。制备军火锅帐等项。需费尤钜。自不得不借资邻省协济。川省灶户。有井以为之本。与他省灶丁不同。该抚所陈按锅计盐按盐定厘之议。似属可行。且系从未抽捐之户。以秦蜀商人。各协本省军饷。自应情殷桑梓。踊跃急公。著骆秉章按照刘蓉所奏。饬令牛树梅等认真兴办。惟事属创始。必须于国用有裨。于灶户无损。仍恐兴办伊始。有奸商劣绅。从中阻挠。把持射利。亦不可不严为之防。其未尽事宜。著该督饬令该司道等妥为核议。以期万全无弊。至摺内所称、如能岁筹二三百万。不惟秦蜀实赖其利等语。该省灶户。是否能筹此钜款。并著该督酌量办理。断不可竭泽而渔。致使灶力疲敝。或至别滋事端。原摺著钞给阅看。另片奏、四川劝办山西陕甘等省捐输。拟就章程四条。咨商骆秉章饬司道等妥筹办理等语。该督即饬在局司道等晓以大义。俾各情殷报效。惟须涓滴归公。不得有名无实。用资协济。将此谕令知之。　　

○又谕、刘蓉奏、上年回逆滋事。西同凤各属富户。多年迁居山西。迹虽同于转徙。家仍拥夫厚赀。亦应谊切梓桑。共相输助等语。陕省雕敝已极。富贾巨商。散处山西者。定必不少。现在刘蓉办理汉中等城剿匪事宜。需饷甚钜。本省无可筹措。著英桂即饬郑敦谨、王溥、遴派廉干得力之员。分途劝办。一俟收有成数。即随时拨解刘蓉行营。以资接济。秦晋唇齿相依。该抚务当督饬该司道妥为劝导。不可有名无实。以期士饱马腾。将此由五百里谕令知之。
  </div>
  <div class="pagination">
   <a href="清实录同治朝实录_page130.html">
    上一页
   </a>
   <span>
    ...
   </span>
   <a href="清实录同治朝实录_page126.html">
    126
   </a>
   <a href="清实录同治朝实录_page127.html">
    127
   </a>
   <a href="清实录同治朝实录_page128.html">
    128
   </a>
   <a href="清实录同治朝实录_page129.html">
    129
   </a>
   <a href="清实录同治朝实录_page130.html">
    130
   </a>
   <span class="current-page">
    131
   </span>
   <a href="清实录同治朝实录_page132.html">
    132
   </a>
   <a href="清实录同治朝实录_page133.html">
    133
   </a>
   <a href="清实录同治朝实录_page134.html">
    134
   </a>
   <a href="清实录同治朝实录_page135.html">
    135
   </a>
   <a href="清实录同治朝实录_page136.html">
    136
   </a>
   <span>
    ...
   </span>
   <a href="清实录同治朝实录_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
