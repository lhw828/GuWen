<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 122 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 122 页/共 1860 页</h1>
    <div class="content">○是日起。上以孟春享太庙。斋戒三日。　　

○癸丑。大学士等议覆、镶红旗满洲都统弘昇奏、乌拉齐认户各丁。材技未尽可用。徒占旧满洲粮额。应请查明。除本处实无产业亲属者。概不准认户留京。至留京年久之新旧满洲内。有老病休致。愿归就养者。亦令呈明该都统咨回。从之。　　

○总办江南水利工程大理寺卿汪漋奏、请颁给关防。得旨、照所请行。水利工程。关系重大。著通政使德尔敏、一同前往办理。俱著驰驿去。　　

○甲寅。世祖章皇帝忌辰。遣官祭孝陵。　　

○军机大臣议覆、两江总督那苏图、江南河道总督高斌、江苏巡抚许容、奏言。淮扬水利。向无蓄洩。是以旱潦皆能为患。兹勘得江都县之扬子桥、沙坝河、董家沟、三处。系上游通江之道。高邮州之通湖桥、头闸、二处。及所历运盐、车路、白涂、串场、等河。宝应县之子婴河。山阳县之渔滨河。及所历湖荡等处。并为下流入海之道。日久淤塞。亟宜挑浚。他若山阳县之泾河闸引河。高邮州之南关大坝、五里中坝、车逻大坝、引河。盐城、兴化、泰州、通州、如皋、泰兴、之盐河。亦宜逐段＜??锍-釒＞通。再创建盐邑之天妃闸。修筑兴邑之青龙白驹等闸。沿海之范公堤。统计各工。除淮商捐挑盐河银三十万两外。尚需请拨银七十万两。小民青黄不接之时。以工寓赈。实为一举两得。查前项工程。经该督等勘商。均与运道农田有益。现命大理寺卿汪漋、通政使德尔敏、前往办理。俟到工之日。覆行勘估。次第兴修。从之。　　

○乙卯。享太庙。上亲诣行礼。　　

○诣皇太后宫问安。　　

○遣官祭太岁之神。　　

○谕、闻浙江温州镇总兵官施世泽。年近七旬。并不亲赴教场操练兵丁。又不能表率钤束将弁。诸事废弛。著勒令休致回籍。温州镇为滨海要缺。著总督郝玉麟、于总兵官内。拣选能胜任者。一面调补。一面具题。其所遗之缺。即著递行题补。　　

○军机大臣议奏、张照在黔糜费军需一案。经总督张广泗确查。除发过军需赈务银二十五万六千余两外。余皆存贮道库。提解藩库。并无应赔之项。请免查追。从之。　　

○丙辰。上诣大高殿行礼。　　

○奉皇太后居长春仙馆。　　

○诣恩佑寺、安佑宫、行礼。　　

○幸圆明园。　　

○以署甘肃西宁镇总兵西凤协副将周开捷、为宁夏镇总兵。候补总兵李如柏、署西宁镇总兵。　　

○丁巳。上诣长春仙馆。问皇太后安。　　

○戊午。上诣长春仙馆。问皇太后安。　　

○诣大高殿行礼。　　

○还宫。　　

○是日起。上以祈谷于上帝。斋戒三日。　　

○己未。大学士等议覆、钦差兵部右侍郎班第奏、宁夏镇城、即循旧址重建。各属城堡衙署、均需修葺。应令逐一勘估。拨帑兴工。又称平罗参将一营。于雍正十二年、将官兵移驻宝丰。今宝丰业请裁汰。营兵自可彻回。应俟部议准裁后。令其复驻平罗。从之。　　

○工部议覆、浙江巡抚卢焯奏、仁和、海宁、二县。设有草塘岁抢银两。今水势日南。涨沙绵亘。塘在平陆。无藉抢修。应行停止。其原估建石塘五千九百三十余丈。仍令该抚逐段详勘。已筑就者。加谨保固。未完工者。上紧儹筑。未派筑者。酌量兴修。从之。　　

○庚申。谕、工部侍郎王纮、前以年老乞休。朕未俞允。今又阅三年。看伊精力较前不逮。准以原品致仕。　　

○辛酉。祈谷于上帝。上亲诣行礼。　　

○幸圆明园。　　

○奉皇太后幸同乐园。侍早晚膳。至庚午皆如之。　　

○皇四子永珹生。　　

○壬戌。上元节。上御正大光明殿。赐朝正外藩、及内大臣、大学士等宴。召科尔沁和硕达尔汉亲王和硕额驸罗卜藏衮布。乌珠穆沁和硕车臣亲王阿拉布坦纳木扎尔。科尔沁多罗郡王诺们额尔和图。四子部落多罗达尔汉、卓里克图郡王阿拉布坦多尔济。喀喇沁多罗贝勒和硕额驸僧衮扎卜。扎鲁特多罗贝勒索诺木。科尔沁固山贝子和硕额驸色布腾多尔济。鄂尔多斯固山贝子拉锡色楞。喀尔喀和硕超勇亲王固伦额驸策凌。科尔沁多罗郡王和硕额驸齐默特多尔济。多罗宾图郡王伊什班第。扎鲁特多罗贝勒阿第沙。乌珠穆沁多罗贝勒车卜登。科尔沁固山贝子固山额驸拉锡。敖汉固山贝子固山额驸罗卜藏。喀尔喀固山贝子彦楚布多尔济。至御座前。赐酒成礼。　　

○赐准噶尔夷使哈柳等银币有差。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十四

　　


大清高宗法天隆运至诚先觉体元立极敷文奋武孝慈神圣纯皇帝实录卷之八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。正月。甲子。谕、云南勋庄变价一案。尚欠银一千八百二十九两零。闻此项田地。屡被水冲沙压。难以耕种。承变各户。早经逃散。无可著追。颇为地方之累。著将应追未完银两。准予豁免。该部可即行文该督抚知之。　　

○乙丑。谕、上年直隶地方。收成歉薄。民食艰难。朕多方筹画。诸政毕举。务期茅檐蔀屋。无失所之黎民。幸荷天恩。屡降瑞雪。将来麦秋似有可望。惟是青黄不接之时。若将赈米停止。贫民仍难糊口。应行加恩。于从前定议之外。著该督即行确查。将灾重之地方。各户加赈一个月。其灾轻之地方。将老弱贫民资生无策者。加赈一个月。并严饬有司实心奉行。俾闾阎不至饥馁。各尽力于南亩。以副朕宵旰焦劳之至意。　　

○又谕、官员因公出境者。向来未曾定有带印交印分别处分之例。朕思丞倅因公远出。印信既已交卸。与带印公出者不同。若不分晰。概行议处。旧例尚属未周。著该部准情酌理。分晰定议。永著为例。寻议。官员带印公出者。任内事件。尚系本官管辖。自应照例查议。其业经交印者。应令该督抚、于题参疏防案内声明。初参免其处分。毋庸停升限缉。但丞倅本无接缉处分。仍令回任后照案缉拏。将署任之丞倅等官。照承缉官例议处。再、盗案疏防越狱疏防各例内。州县印捕等官。及该管上司。俱有因公出境之条。亦无带印交印之别。应请均照丞倅。分晰查议。从之。　　

○又谕、原任陕西兴汉镇总兵官张杰。于雍正十二年间。调防哈密。曾借帑银二千两。制备行装。伊行至肃州病故。应于伊子张良弼参将任内、扣俸还项。至今尚未完银一千七百五十两。朕念张杰调防外边。不□中途身故。其所借帑银。原为制办衣装之用。非寻常借项可比。著加恩豁免。不必将伊子俸银扣补。该部可即行文该省知之。　　

○兵部奏、宁夏满汉各营。因地震军器损坏。请动支库项补造。得旨、如所请行。　　

○丙寅。谕、编修余栋。因皇太子事来京。著即在阿哥书房行走。虽伊服制未满。此系内廷课读。非现任职官可比。著照梁诗正例。赏给俸银俸米。不在算俸之例。　　

○调贵州安笼镇总兵杨国华、为湖广镇筸镇总兵。　　

○丁卯。谕、上年十一月。宁夏地动。民人被灾甚重。朕闻奏。即遣大臣星驰前往。会同督抚将军等、加意赈恤。并筹画抚绥安辑之计。日来伊等陆续奏到。正在多方经理。以济灾黎。朕思民人等、困苦播迁之后。纵能勉力耕耘。岂能复输租税。著将宁夏、宁朔、平罗、新渠、宝丰、五县。本年应徵地丁。及粮米草束杂税等项。悉行豁免。如有旧欠。亦著蠲除。倘附近州县有被灾之处。应加恩免赋者。著钦差及督抚等、查明奏闻请旨。　　

○戊辰。谕大学士等。朕览张楷奏报西安各属粮价摺内。延安府属。大米每仓石二两二钱。至二两九钱二分。同州府属。大米每仓石一两一钱二分。至三两二分。朕思大米之价。至于二两九钱三两。则太觉昂贵。即小米亦有价贵之处。恐民人难以糊口。将来青黄不接之时。其势必逐渐加增。可寄信与张楷。令其酌看本地情形。留心料理。毋得膜视。再、伊所开同州府属米价。自一两一钱二分。至三两二分。何以一府之中。贵贱相悬如此。或系错写。或别有缘故。著一并查明回奏。　　

○命大学士徐本、在紫禁城骑马。　　

○己巳。吏部奏、更定外任题升题调署事实授各事宜。一、题请升署官员。任内除降级降职革职留任。及承追督催停升徵收等案外。但有住俸缉拏停俸罚俸处分者。俱准保题。惟奉旨题补之缺。不论何项参罚。有无事故。并越衔保题。一体拣选请旨。至题升官员。自知县以上。俱应送部引见。一、题请调补调署官员。其任内除降革留任例有展参、及督催分数钱粮承追亏空赃罚等案外。俱准保题。惟奉旨题补之缺。亦应一体拣选请旨。再、官员对品调补。惟知州调直隶州。及因不能胜任调简者。仍应送部引见。一、题署官员。如系衔缺相当。衔大缺小者。任内有降级降职革职留任等案。俟开复后具题实授。衔小缺大者。任内有降革留任。及承追督催停升徵收等案。俟销案后具题实授。至官员任内有此等案件。该抚以员缺紧要题请。奉旨允行者。题请实授时。仍将该员与例不符之处。于本内声明请旨。再、衔小缺大者。应于题请升署时送部引见。实授时毋庸送部。河工各员。除候补候选。因事降调。其奉命发往时。指明以何项官员试用。实授时毋庸送部引见外。如命往酌量试用。及照例先行题署试看。与督抚以要缺需人题请署理者。均于实授时送部引见。一、题补官员。应照保荐卓异之例。俟部覆奉旨后。行文知照该抚。再行给咨送部引见。从之。　　

○命大学士鄂尔泰、仍管兵部事务。　　

○转工部右侍郎张廷瑑、为工部左侍郎。起革任工部左侍郎韩光基、为工部右侍郎。　　

○辛未。上诣长春仙馆、问皇太后安。　　

○谕、朕因大学士嵇曾筠、谙练河务。曾降谕旨。俟到京后。往来畿辅。与该督等、商搉河道机宜。会同经理。不意其患病身故。直隶河工。关系紧要。即著河道总督顾琮、直隶总督孙嘉淦、悉心办理。务期除水患以臻实效。　　
</div>
    <div class="pagination">
<a href="清实录乾隆朝实录_page121.html">上一页</a><span>...</span><a href="清实录乾隆朝实录_page117.html">117</a><a href="清实录乾隆朝实录_page118.html">118</a><a href="清实录乾隆朝实录_page119.html">119</a><a href="清实录乾隆朝实录_page120.html">120</a><a href="清实录乾隆朝实录_page121.html">121</a><span class="current-page">122</span><a href="清实录乾隆朝实录_page123.html">123</a><a href="清实录乾隆朝实录_page124.html">124</a><a href="清实录乾隆朝实录_page125.html">125</a><a href="清实录乾隆朝实录_page126.html">126</a><a href="清实录乾隆朝实录_page127.html">127</a><span>...</span><a href="清实录乾隆朝实录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
