<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1570 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1570 页/共 1860 页</h1>
    <div class="content">○谕。此次致祭先农坛。举行耕耤。朕自揣精力康强。尚能躬举三推。所有应行事宜。著各该衙门照例敬谨豫备。候朕亲诣行礼。　　

○乙酉。谕军机大臣等。据特成额奏。黄陂县典史任朝恩。因借山西人刘姓李姓银两。在署坐索。情急自缢毙命。现在严饬各属。实力追拏。并飞咨九门提督。就近查拏办理等语。此案已经提督衙门。将刘姓之同夥尚孝。拏获解楚审办矣。重利盘剥。本干例禁。乃该犯等甚至以三扣取利。在署坐索。逼毙职官。情尤可恶。必应严审治罪。并将各该犯家私。籍没入官。方足以示惩儆。刘姓等或尚在楚省窜匿。或潜回山西原籍。俱未可定。著传谕特成额。农起。严饬各属。一体实力缉拏务获。归案审办。从重定拟具奏。　　

○赈江西萍乡。永宁。安福。三县水灾饥民。　　

○丙戌。谕。豫省卫辉府属。上年被旱灾民。业经于新正加恩展赈。但该处雪泽短少。恐春麦未能播种。小民生计。未免拮据。自应再沛渥恩。俾资接济。所有卫辉府属之汲县。辉县。新乡。淇县。获嘉等。五县。不拘被灾分数。著再加恩普赈两月。俟得雨后。仍借给耔种。以助耕作。至卫辉府属附近灾区之延津。浚县。滑县。封邱。考城。并怀庆府属之武陟。修武。阳武。原武等。九县。被旱农民。著加恩酌借一月口粮。每亩并借给耔种银六分。其无地极贫下户。并著赏给一月口粮。至各该县历年带徵耗羡等项。及本年应徵。并历年缓徵钱粮。又民欠未完常平义社等仓谷。均著缓至本年秋成后分别徵还。以纾民力。该抚即饬属妥速办理。务俾穷民均沾实惠。以副朕轸念灾黎。有加无已之至意。　　

○谕军机大臣等。据福康安奏。储办征兵裹带。并挑演备战兵丁一摺。内称酌量各提镇标之大小。令其挑出备战之兵。自二三千名。以至一千二百名。认真操练。常无间断。计将军督抚提镇各标。共可得二万余。其各协营兵。数在三百名以上者。即挑出一半。勤加操练。计又可得兵万余。合之两省。足有三万余兵。训练精娴。一呼即集。方为有备无患等语。所办甚是。已批军机大臣议奏矣。国家设兵卫民。兵可百年不用。不可一日不备。陕甘两省。系隆陲要区。设兵不为不多。乃逆回两次滋事。绿营兵丁。怯懦退缩。致贼匪得以蔓肆鸱张。又从前山东王伦一案。均由京简派八旗劲旅。令大臣带往督办剿捕。方能迅速剿除。此皆承平日久。督抚提镇不能实心整饬。各营将弁。不加操演讲习。因循怠玩。以致兵备废弛。屡经降旨。严切训饬。若能如福康安加意整顿。于各标营内。挑出兵丁一半。专意训练。俾军律严明。士气劲锐。一变绿营怯懦之习。两省共有三万余劲旅。设或地方稍有不靖。又何患不立时扑灭耶在云。贵。四川。两广。福建等省。系沿边沿海重地。自应照福康安所办。于各营内挑选壮健。勤加训习。使各有数万劲兵。庶平时可以重操防。而临事可以供调遣。即腹地亦当如此留心简练。各省皆系总督专主营政。而山东。河南。山西。江西。系巡抚兼提督衔。著将福康安原摺。钞寄各省总督。及山东。山西。河南。江西。巡抚。一体留心。不动声色。皆有精兵之备。亦一政要也。　　

○又谕曰。福康安奏。筹办估变逆产。于民人承办之时。照原定价值。明示酌减。分年带交。其归籍贫民。即于入官房屋。量拨栖身。并酌拨地亩承佃等语。所办均属妥协。已依议行矣。又夹片奏。此案逆产售变。不准回民承买。惟恐地方官办理不善。致伊等怀疑。止令于招买时。详细察问。毋俾影射。并不于告示内明白宣露等语。所办甚是。可谓留心之至。惟当持之以久。亦于摺片内批示。甘省回民较多。自应随时防范。尤须不露形迹。俾回众无所疑惧。今福康安于估变逆产一事。筹办周详。实属可嘉。除将原摺就近交毕沅阅看外。著赏大荷包一对。小荷包四个。以示嘉奖。　　

○军机大臣议覆。据乌什参赞大臣海禄奏称。乌什现有屯兵四百名。按定例每名种地二十亩。交十五名者。功过相抵。十八石以上者。官则议叙。兵则奖赏。乌什地广水足。历年丰收。俱交至十八九石不等。并无赔累情事。所有屯田兵丁交纳分数。请仍照旧例办理。应如所请。从之。　　

○丁亥。上诣文庙。行释奠礼。礼成。御彝伦堂。更衮服。临新建辟雍。行讲学礼。御辟雍殿。中和韶乐作。王以下各官。行二跪六叩礼。乐止。召王。公。衍圣公。大学士。九卿。詹事。记注官。入。至圣后裔。翰林院五经博士。各氏后裔。及学官。进士。举人。荫生。贡生。监生。并朝鲜国使臣。圜桥肃立。赐讲官坐。讲官就位一叩。坐大学士伍弥泰。蔡新。进讲大学为人君止于仁。为人臣止于敬。为人子止于孝。为人父止于慈。与国人交止于信。五句。讲毕。上宣御论曰。此虽言文王之止于至善。而实训万古五伦之要道也。夫文王固身历为君臣父子与人交而各尽其善矣。试思人孰不在五伦之中。而各有当止于其善之道乎。是故为君者。匪惟博施济众以为仁。即瘅恶弼教之义。亦必当本于仁而出之。所谓止也。人臣之敬。讵其夙夜匪懈。恪恭承旨之谓。即绳愆纠谬。陈善闭邪。亦必当本于敬而出之。所谓止也生事死葬。祭之以礼。人子之止于孝。盖终身之事。非谓无父母。即无子之止于善也。若夫父之曰严。似殊乎母之慈。而不知父之严。正所以行其慈也。至于兄友弟恭。夫唱妇随。皆与人交之义。而朋友之信。固该其中矣。予故云。此虽言文王之止于至善。而实训万古五伦之要道也。祭酒觉罗吉善。邹奕孝。进讲周易天行健。君子以自强不息。二句。讲毕。上宣御论曰。天一日一周。是行健也。然天之运行。终古不息。不惟不息。盖并不息亦无意于其间。所谓健也。此应与中庸至诚无息并观之。所谓诚者天之道也。若夫法天之君子。乃诚之者人之道。然亦不外自强不息而已。盖天之不息。无为而为。人之不息。则在自强。自强者。必本于克己复礼。人十己千。成己成物。胥在乎是。圣人之言。非特为为君者言。盖人人皆有法天之道。而为人君者。益当夕惕朝乾。孜孜舋舋。不遑暇逸。以是为亟耳。是王。公。百官。圜桥观听之进士。举人。荫生。贡生。监生。并朝鲜国使臣。跪聆圣训。心悦诚服。大学士公阿桂。大学士嵇璜。跪奏曰。皇上阐扬经书义蕴。广大精微。本至善尽伦。以法天行健。心法治法。训示万年。不独发先儒所未发。臣等曷胜钦忭之至。进讲官暨祭酒司业以下。各出就拜位。丹陛大乐作。王以下各官。俱行三跪九叩礼。乐止。祭酒。司业。率学官诸生谢恩。丹陛清乐作。赐王。公。衍圣公。大学士。九卿。詹事。记注官。茶。俱行一叩礼。中和韶乐作。礼成。上启座。乘舆出太学门。祭酒。司业。率学官诸生跪送。衍圣公。至圣后裔。翰林院五经博士。各氏后裔。祭酒。司业。及观礼进士。举人。荫生。贡生。监生并朝鲜国使臣。各赏赉有差。　　

○上回圆明园。　　

○御制国学新建辟雍圜水工成碑记。曰。名者实之宾。实者名之主。为学之方。应务其实。以蕲循其名。不可炫其名。以致亡其实。兴学之源。綦要于国学国学者。天子之学也。天子之学曰辟雍。诸侯之学曰泮水。北京之国学。自元历明。以至本朝盖五百余年矣。有国学而无辟雍。名实或不相称焉。虽有建议请复。以之水而格部议。至今未复。癸卯春。始有复建之谕。甲辰冬。乃观新工之竣。将于乙巳仲春。行释。奠礼。遂临雍以落成焉。夫北京为天下都会。教化所先也大典缺如。非所以崇儒重道。古与稽而今与居也。虽乏水。然有不改之井。汲以绠而用之无穷。亦在人为之而已。于是石之鳞次。见圜斯池。水之镜澄。见明斯漪殿之据中。见隆其榱桥之通行见接其基。上庠下庠。虽难考二典之制。而东序西序。总不出三代之规。则是工之举也。又予知过论所谓于不可已者。仍酌行之之意。而物给价。工给值。原非劳民动众之为。若夫三老五更之说。予以为括于养老休俗之仪。而非天子临雍所必应并行而不遗者。盖弗见于诗书。乃特出杜氏通典之私耳。且予向有三老五更之说。已明辟其谬。兹不复缀乎辞。虽然。予更有所惧于是举者。夫是举岂非复古兴学之懿。有何惧。而予惧之者。恐后之人执予复古之说。于一切衣冠典礼。皆欲效汉人之制。则予为得罪祖宗之人。匪教伊虐。甚虑不宜也。予之子孙臣庶。体予此心。于可复古者复之。其不可复者。断不可泥古而复之。夫徒募复古之虚名。而致有忘祖宗之实失。非下愚而何。予不为也。予敬以是告子孙。以保我皇清万年之基也。　　

○御制辟雍讲学诗。曰。国学由来教化先。北京建五百余年。空传中统庙修矣。独惜辟雍典阙然。酌古准今图以创。穿地引井璧成圆。崇儒重道心虽舋。惧亦在兹记语宣。放勋巍荡未言学。教胄命夔始有虞。夏序殷宗因递述。文丰武镐岂相殊。桥圜莫作徒观者。廷献应为有用儒。却忆永平称亿万。虽云善善略邻诬。三五昔经著说详。谓他杜撰失荒唐祇宜养老示恩渥。难并临雍赞礼煌。韩愈不甘弟子列。蔡新或备伯兄行。虑其惊惧谢无当。王导称曾喻太阳。祭母欲数上丁逢。释奠礼成临辟雍。举事率因待时节。化民宁渠在仪容。五伦知止须勤勖。一己自强切戒慵。文质彬彬众和乐。重熙茂对志滋恭。　　

○御制三老记。曰。予既为三老五更之说。以辟诸家之谬。然以三老之称。数典于左氏。其何以称三老。则求其解而终不得其辞。兹以三余之暇。书辟雍诗册。有三老之语。临池下愰然悟曰。三老之言。实出孟子。所谓老而无妻。老而无夫。老而无子此非三老而何孟子虽出左氏后而此语自由古以传故即继之曰文王发政施仁。必先斯四者。可知文王时。即有三老之称左氏提其纲。孟子晰其目耳。且晏子对叔向叹齐之将为陈氏。所云公弃其民。三老冻馁。乃指一国鳏寡独穷之民之无恤者。设以上寿中寿下寿论之。岂八十以下之老。即可以弗恤乎。其余傅会之论。愈说愈远。然总于辟雍养老兴贤。有何涉乎。自是而三老之称。遍于乡闾。所谓三老董公。壶关三老之类。不一而足。盖耆艾而长于乡者。即可称三老。而非定三人也。夫予三老五更之说。成于戊戌。逮今又六年。求其说而不得。而笔下偶得之。是不可以不记。且此六年中。何尝不读孟子。而未有会。兹偶会之。益见理不可不日穷。书不可不日读。宁渠呈己之是。显人之非以为博闻广识而已哉。　　

○御制题张廷玉三老五更议。曰。戊戌年为三老五更说。亦既辟其蹖驳。而勒之新建辟雍之碑矣。今秋驻避暑山庄。检续书之四库全书内。文颖集中。有三老五更议之篇。而挂漏其名。因命检文津阁之书。乃知为张廷玉所撰。憬然忆之。事在乾隆戊午。为廿七月既阅诸礼毕举之时。于视学之前。曾向军机大臣等。谈及三老五更。而咨其可行与否。彼时鄂尔泰依违其间。张廷玉则断以为不可。于是奏此议而遂寝其说。盖鄂尔泰固。好虚誉而近于骄者。张廷玉则善自谨而近于懦者。且二人彼时皆可望登此席者也。以今观之。则廷玉之议为当。设尔时勉强行之。必有如廷玉所谓资后人之议者矣。若朕戊戌。年之所为三老五更说。戊戌去戊午。历四十年。其事早已忘之。盖戊午朕方廿八岁。而戊戌则六十有八。此亦足验四十年间学问识见之效。而年少时犹未免有好名泥古之意。至今则洒然矣。兹观廷玉之议。与朕之说。不约而同。树之前旌焉。因命并勒辟雍碑。以识已学之浅深。及弗掩人之善也。夫廷玉既有此卓识。何未见及朕之必不动于浮言。遵皇考遗旨。令彼配享太庙。而临休致归里时。乃有求入庙之请。此所谓老衰而戒之在得乎。朕又以廷玉之戒为戒。且为廷玉惜之。　　

○谕。朕此次释奠礼成。临雍讲学。诸生观礼。环集桥门。允宜广锡恩施。以昭盛典。著于乾隆五十一年。丙午科顺天乡试。皿字号卷内。广额十五名。用示嘉惠胶庠。鼓励人才之至意。　　

○又谕。朕此次释奠礼成。临雍讲学。圜桥观听。文教覃敷。实为矞皇盛典。且自冬春以来。雨雪尚未沾足。朕心焦切。兹当俎豆馨闻。恰值春膏沾霈。深为欣庆。念随从执事诸臣。及观礼多士。衣履沾湿。允宜广锡恩施。所有执事扈从之王。公。大臣。衍圣公。并文武官员。俱著纪录一次。其观礼诸生。及至圣各氏后裔。并著查明。分别加恩赏赉。至临雍讲学。礼毕赐茶时。听讲众臣乐赐茶。而进讲之人。反立殿外。不得赐茶。糊涂疎略不至此。所有礼部堂官德保等。不必纪录。仍著交部察议。　　

○又谕。此次辟雍告成。办理尚属妥协。除德保现交部察议。毋庸议叙外。所有承办之。刘墉。金简。德成。及在工监督等。俱著交部议叙。　　

○戊子。祭大社大稷。遣克勤郡王雅朗阿恭代行礼。　　

○谕。京畿一带。三冬以来。雪泽短少。朕心盼望焦切。今自初七初八两日。得雪盈尺。渥泽优沾。河南。山东。较京畿尤更望泽。迩日云气宽广。或亦普沾膏泽与否。著该抚各即速奏。因思农民得此透雪。不但已种麦苗。长发畅茂。并可赶种春麦。藉卜丰收。朕感荷天恩。实深额庆。天既优加恺泽。并当推恩敛福。敷锡庶民。所有卫辉府属被灾之汲县等五县。并附近灾区之延津等九县。昨经降旨展赈。并将历年带徵耗羡等项。及本年应徵。又历年缓徵钱粮。民欠未完常平义社等仓谷。均缓至本年秋成后。分别徵还。第念各该处被灾地亩。即使及时耕种。秋成丰稔。亦止能输纳本年钱粮。若将缓徵各项。同时并徵。民力未免拮据。竟著加恩将卫辉府属之汲县。辉县。新乡。淇县。获嘉等。五县。并附近灾区之延津。浚县。滑县。封邱。考城。武陟。阳武。修武。原武等。九县。带徵缓徵民欠等各项。全行豁免。俾农民安心耕作。尽力南亩。共享盈宁。该抚即出示晓谕。咸使闻知。副朕惠爱黎元。有加无已之至意。该部即遵谕行。　　

○谕军机大臣等。京师于二月初七初八。连日得雪盈尺。甚为沾渥。现在密云未止。近畿一带。自必优沾。而山东。河南两省。久缺雨雪。望泽甚殷。此次云势广被。各该省想必普渥春膏。深为企望。著传谕明兴。何裕城。即将该省曾否俱得透雪。春雁是否播种齐全之处。迅速具奏。将此由五百里传谕知之。　　

○军机大臣会同兵部等部议奏。查议恤绿营阵亡官弁。向例止予难荫一次。今照旗员一体议给世职。嗣后文职难荫。应请与武职一体办理。一。文职一品官。给予世职。照参赞都统例。二品三品官。照副都统例。四品以下。未入流以上。照参领以下。有顶带官员以上例。一。报部委署文武人员阵亡。均照旗员例。按其委署品级。议给世职。其候补人员。即照实任官阶。议给世职。一。绿营人员。有先受世爵。后阵亡者。均照旗员例办理。一。文武阵亡人员。袭次完时。均照旗员例。给与恩骑尉。世袭罔替。一。阵亡议给世职。应行承袭人员。令该督抚查明年已十八岁者。照例承袭。其年未及岁者。先将宗图册结。查核具题请袭。俟及岁时。补行送部。从之。　　

○以故云南楚雄府属镇南州土州判陈嘏锡子瑚。袭职。　　

○　　

○己丑。谕。此次乾清宫考试。满洲由别衙门升用翰詹等官。既阅其繙译。又验其人材。分别等第。一等庆龄一员。二等观永。白麟。二员。三等傅彬。八十二。二员。四等九十四。瑭五珠。二员。不入等阿礼谟一员。其考列一等之庆龄。著加一级。三等之右庶子傅彬。著罚俸一年。侍读八十二。著休致。四等之右赞善瑭五珠。著罚俸二年。左庶子九十四。不入等之左赞善阿礼谟。俱著革职。　　

○又谕曰。朕因修四库全书。未免从权优用。兹书既告成。理应循名责实。以清翰苑。是以于乾清宫考试。而切题者不一二见。祇按其文字优劣。分为四等。一等陆伯焜。吴璥。二员。二等蔡廷衡。陈万青。瑞保。茅元铭。颜崇沩。吴舒帷。陈崇本。李学锦。曹仁虎。祝堃。程昌期。查莹。江德量。曹城。汪镛。方炜。祁韵士。吴鼎雯。百龄。李潢。卢荫溥。童凤三。朱绂。万承风。周琼。孙玉庭。李尧栋。初彭龄。黄轩。玉保。汪如洋。许兆椿。刘权之。韦谦恒。刘汝謩。三十五员。三等彭冠。俞廷抡。余集。陈嗣龙。蔡善述。莫瞻菉。吴寿昌。张九镡。汪如藻。俞大猷。李光云。苪永肩。黄瀛元。张焘。钱栻。王绶。章宗瀛。庄承篯。范来宗。范衷。戴均元。白麟。吴敬舆。刘锡五。励守谦。秦承业。吴省兰。甘立猷。五泰。萧九成。祝德麟。王春煦。陈昌齐。恭泰。戴斯琯。寇赉言。德生。刘种之。秦泉。德昌。邱庭漋。褚廷璋。缪晋。王天禄。朱攸。徐如澍。罗国俊。胡荣。秦潮。戴心亨。五十员。四等罗修源。马启泰。旷楚贤。冯敏昌。张能照。彭元珫。王允中。许霖。孙效曾。王增。高棫生。洪其绅。祥庆。刘校之。施培应。敷森布。李簧。张位。李奕畴。龚大万。李镕。郭在逵。翟槐。周厚辕。闽思诚。王福清。周兴岱。潘庭筠。钱世锡。丁荣祚。何循。关槐。三十二员。不入等饶庆捷。索尔敏。永德。沐特恩。四员。编修陆伯焜。著升授侍读学士。编修吴璥。著升授侍读学士。侍读瑞保。著升授侍读学士。侍讲玉保。著升授侍讲学士。编修蔡廷衡。陈万青。俱著升授侍讲。编修茅元铭。颜崇沩。吴舒帷。俱著升授侍读。编修陈崇本。著升授右中允。编修方炜。著升授赞善。其二等之未经升用者。俱著记名。遇有应升缺出题奏。其考列三等之侍读侍讲学士彭冠。褚廷璋。俱著即降为庶子侍读侍讲等官。侍讲学士白麟。德昌。俱著即降补侍讲。侍读吴寿昌。著即降补赞善。侍读张焘。庄承篯。俱著降为中允赞善等官。侍读恭泰。著即降补赞善。中允陈昌齐。著降补编修。仍各罚俸半年。编修汪如藻。俞大猷。章宗瀛。吴省兰。邱庭漋。朱攸。萧九成。所有在馆议叙升用之处。俱著注销。仍各罚俸半胪。至考列四等之侍读学士敷森布。侍讲刘校之。编修冯敏昌。张能照。祥庆。闵思诚。检讨旷楚贤。洪其绅。李奕畴。郭在逵。王福清。俱著以部属分别录用。闵思诚。王福清。仍著罚俸半年。编修王增。高棫生。著以知县用。侍讲孙效曾。编修施培应。李簧。周厚辕。何循。检讨王允中。许霖。张位。龚大万。钱世锡。丁荣祚。俱著休致。编修李镕。翟槐。周兴贷。潘庭筠。关槐。检讨彭元珫。所有在馆议叙升用之处。俱著注销。仍各罚俸一年。关槐未曾用韵。罚俸三年。其未经降改之编修罗修源。马启泰。著罚俸二年。不入等之检讨饶庆捷。侍讲索尔敏。侍读学士永德。洗马沐特恩。俱著革职。其留馆者。各宜自愧。读正书。励实行。勉之。　　

○谕军机大臣等。据松筠等奏。盗卖官薓案内之盛京正黄旗汉军人朱梅公。前往济宁售卖人薓。又王瑞龙之子王鼎远。或逃往山东。或逃往山西。现已咨缉等语。三姓协领奇兰保。盗卖官薓案内民犯王从龙等八名。前经降旨查拏。业经直隶山东拏获王从龙。王瑞龙。王敬义。三犯。已有旨令将该犯押解来京。严审定拟。其在逃之徐达。程焕彰。杨天培。姚起顺。赵明等。五犯。及现在应行续拏之朱梅公。王鼎远。俱系要犯。著该督抚严饬各属。实力上紧躧缉。务期弋获。毋任远扬漏网。将此由五百里各谕令知之。　　

○三姓副都统福珠礼奏。上年十一月署三姓副都统时。将奇兰保案内。民人王从龙等所在去处询出后。未曾行文吉林将军查拏。实属非是。请交部严加议处。得旨。交部严加议处。　　

○庚寅。春分。朝日于东郊。遣諴郡王弘畅行礼。　　

○谕。侍讲学士员缺。著全魁捕授。图敏。著补授侍读。嵩贵。著补授洗马。所有满侍读学士侍讲学士各一缺。满侍讲。侍讲。各一缺。俱著裁去。其满庶子员缺。著该部照例办理。　　

○又谕。满洲由科目出身为翰林者。本应认真读书。通达事理。为国家有用之才。方名称其实。向来满洲之习举业者。其文义本属浅陋。及幸登科目。列名翰苑。问以文学。则曰身系满洲。岂汉人可比。及至问以清语骑射。又曰我系词林。岂同武夫战卒。两处躲跟。进退失据。而落于无用之流。朕所深恶。即从前如尹继善。鄂容安。钟音。观保等。在翰林中俱称出色者。止能随常办事。而于边疆重务。并不能经理裕如。虽其中鄂容安曾膺军旅重寄。临危遇变。亦惟知一死塞责。究于国家大事。何所裨补耶。此次考试翰詹。朕严加甄别。满员出缺甚多。除简擢数人外。余竟无员可补。与其滥竽充数。毋宁核实酌裁。所有现出之侍读侍讲学士二缺。侍读侍讲二缺。已另降旨裁汰。嗣后满洲人员。益当自知愧勉。读书敦行。砥砺成材。以备国家器使。如果能蒸蒸日上。一变从前积习。人材蔚兴。彼时朕自当再补还旧额也。　　

○辛卯。孝康章皇后忌辰。遣官祭孝陵。　　

○谕曰。毕沅。著调补河南巡抚。其陕西巡抚员缺。即著何裕城调补。何裕城接奉此旨。俟毕沅到豫交代后。即赴新任。不必来京请训。　　

○又谕曰。何裕城奏。豫省上年工赈并举。现在库贮。不敷展赈支放之用。请拨动邻省库银五十万两。解豫备用等语。豫省距京不远。所需备用银两。即著于部库内。拨给银五十万两。委员分起解往。以备展赈之用。该部即遵谕行。　　

○又谕。嗣后阿哥等前往南苑行围。所派出八旗护军等。著加恩一体赏给路费银两。仅派一分护军。随围到底。不必换班。俾伊等马上得以学习。　　

○又谕。近来外任旗员子弟成丁时。多有挑馆当差。及捐纳文职。随任候补。此不但挑取拜唐阿侍卫。不能得人。伊等久随外任。不习清语骑射。以至废弛满洲故业。所关非细。嗣后外任旗员子弟。无论王公属下。俱一例挑取拜唐阿侍卫。若有隐匿。经该旗查出参奏。从重治罪。著为例。　　

○谕军机大臣等。据明兴奏。拏获私赴东省传教之西洋人吧口□地哩哑喥。并勾引人李松。邵珩等。即行解京。又另片奏。西洋人格雷西洋诺。亦已拏获。其吧口□地哩哑喥。供出一同勾引西洋人之广东人李刚义。直隶人安哆呢。即安三。及伴送之广东人鄂斯定。即陈姓。已飞咨直隶总督。广东督抚。严密查缉。解京质讯等语。格雷西洋诺。私赴内地传教。见查拏紧急。复藏匿土沟洞内。甚为可恶。现交军机处存记。俟该犯解到时。严切审鞫。其李刚义等。系内地民人。辄敢为之勾引伴送。亦必须按名拏获。解京审讯。著传谕刘峨。舒常。孙士毅。即饬属严拏务获。解京归案审办。至查拏格雷西洋诺之知县陈鼎钧等四员。能带领人役。四路追寻拏获。尚为出力。其究系何人首先搜获之处。又首能破此案之地方官为谁。并著明兴查明。将该员出具考语。送部引见。其未获之梅神甫。仍著该抚饬属严缉。毋得日久疎懈。致令远扬。将此由五百里谕令知之。　　

○又谕。现已降旨。将毕沅调补河南巡抚。何裕城调补陕西巡抚。毕沅起程未久。于途次接奉此旨。即由河南卫辉一带。速赴新任。何裕城俟毕沅到任后。再行起程前赴陕西。豫省河工。连年有漫溢之事。于民生大有关系。毕沅尚能办事。故调此要任。到任后。豫将修防事宜。与兰第锡悉心讲求。和衷共济。必须将新筑堤工。加意保护。俾河流数年顺轨。庶新堤巩固。方可共庆安澜。该抚其仰体朕怀。妥协经理。本日据何裕城奏。疎浚卫辉属泉源一摺。内称卫河历汲淇滑浚四县。所有滨河田亩。农民修筑堤埝。以防河水涨发淹浸。是以不能导河灌田等语。滨河地亩。修筑堤埝。水大藉资宣洩。水小引以灌溉。东南各省皆如此。随时启闭。以资利益。若如何裕城所奏。盛涨时既虑其淹浸。乾旱之际。又不能导以灌田。是徒受水之害。而无水之利。恐究系办理不善所致。著将原摺钞寄毕沅阅看。令其由卫辉顺道履勘。实心筹办。至卫辉各属。连年被旱。朕心甚为廑念。屡经降旨加恩展赈。并将缓徵带徵民欠各项。普行蠲免。现在京师得雪盈尺。河南各属。或亦渥泽优沾。自可及时播种。但据正定总兵全保奏到。正定地方。得雪六寸。恐迤南至卫辉一带。雪势稍小。仍未得渥被春膏。农民不能乘时力作。情形更为拮据。应如何设法调剂。俾灾黎不致失所之处。著传谕毕沅。妥协筹办。并将现在卫辉各属得雪情形。迅速具奏。以慰悬注。将此由五百里传谕毕沅。并谕何裕城知之。　　

○壬辰。谕军机大臣等。昨因豫省河工紧要。卫辉各属。连年被旱。亟宜设法调剂。且闻何裕城与兰第锡。意见微有不知。已降旨将毕沅与何裕城对调。毕沅抵豫后。自能仰体朕怀。一切妥为经理。至何裕城之调。虽以其与兰第锡不和。恐于工程无益。亦因卫辉现有灾赈事宜。毕沅素能办事。故将该抚调此要任。并非专为兰第锡也。地方大吏。办理公务。自当共矢和衷。方无忝协恭之谊。何裕城与兰第锡不和。何裕城固有不是。但既云不和。谅非何裕城一人之过。即兰第锡亦必有各存意见之处。今既将毕沅调补河南。伊系新任。与兰第锡素无意见。务宜共勉寅恭。将修防事宜。悉心讲求。所有新筑堤工。尤当同心协力。加意保护。俾河流顺轨以期永底安澜。设毕沅抵豫之后。兰第锡又与不和。则是兰第锡遇事辄存意见。咎有攸归。不可不知儆省也。所有本日兰第锡奏筹挑引河摺。并钞寄毕沅阅看。令其会勘妥办具奏。至何裕城现已调任陕西。兰第锡亦无可瞻顾。其究竟因何不和之处。并著兰第锡据实覆奏。勿稍回护。将此由五百里传谕知之。　　

○又谕。昨降旨将陕西巡抚毕沅。与河南巡抚何裕城对调。何裕城在河南任内。尚属小心认真。于地方事务。亦无贻误。第因卫辉各属。连年被旱。且豫省漫口。虽已堵筑完竣。而一切善后事宜。尚须妥为筹办。此事甚关紧要。何裕城为人谨饬。亦知奋勉。而毕沅才具较为开展。是以将伊等对调。并无别故。何裕城不必心存疑惧。即遵照昨降谕旨。赴陕西新任。只须于地方事务。仍前留心办理。至西安城工。业经毕沅办定章程。其承办之司道以下等官。亦俱系熟手。何裕城可即向毕沅。面询一切。前往督率趱办。以期工帑无虚也。将此谕令知之。　　

○癸巳。谕。三姓副都统福珠礼。已经交部严加议处。其所遗三姓副都统之缺。著那奇泰调补。那奇泰所出阿勒楚喀副都统之缺。著额勒伯克补授。　　

○谕军机大臣等。据长清奏。改发乌噜木齐人犯萧子斌。在配脱逃等语。萧子斌。系屡次行窃。改发乌噜木齐给兵丁为奴之犯。胆敢在配脱逃。情殊可恶。计其逃窜后。自必潜回湖南本籍。著传谕该省。及沿途各督抚。派委妥干员弁。实力躧缉。务期迅速弋获。毋致远扬。　　

○甲午。谕军机大臣等。据刘峨奏。各属得雪情形。自赵州顺德迤南。仅止三四寸不等等语。看来此次得雪。直省迤南。雪势稍小。豫省河北。与大名广平毗连。恐卫辉一带。亦仍未得渥被春膏。该处连年被旱。朕心甚为廑念。虽屡经降旨。展赈蠲免。但农民不能乘时力作。情形自更加拮据。著传谕毕沅。即遵前旨。顺道详悉履勘。如卫辉各属。此时仍未优沾渥泽。即率属虔诚祈祷。并问之何裕城。留心访求水利。其如何设法调剂。俾灾黎不致失所之处。该抚务宜妥协筹办。并将卫辉各属。现在曾否得有透雪情形。迅速具奏。以慰悬注。至豫省河工。连年漫溢。关系民生甚大。兰阳以下。新筑堤工。必须加意保护。俾河流数年顺轨。庶新河冲刷宽深。堤工益臻巩固。方可共庆安澜。毕沅尚能办事。故调此要任。该抚其仰体朕怀。与兰第锡同心协力。妥协经理。以副委任之至意。将此由四百里传谕知之。　　

○军机大臣议覆。据陕甘总督福康安奏称。陕甘两处。为边陲要区。屡经增添兵额。设汛安营。行伍已为充实。惟是兵多贵精。全在平时储办周妥。从前陕甘兵丁。平日皆豫备乾粮。一遇调遣。即可克期起身。后因回部平定。遂尔停止。今请每兵各备贮炒面十五斤。足供半月之粮。设遇调遣。即可立时携带。又甘省督标。及城守营。共兵三千五百余名。除拨协应差外。可挑出二千余名。常行训练。并酌量各提镇之大小。令其挑出备战之兵。自二三千名。至一千二百名不等。又西安将军标。抚标。均照督标操演。共可得兵二万余。其各协营兵。数在三百名以上者。各挑出一半。又可得兵万余。合之两省。足有三万余可用之兵。至操演之法。请仿照京城健锐火器等营阵式演习。令每日各照所习之技。在各本营分操。逢五逢十之期。各营会合比试。并操演九进十连环之阵。均应如所请。从之。　　

○乙未。谕曰。刘秉恬奏。鹤丽镇总兵罗江鳞。于正月二十三日病故等语。罗江鳞。从前出师金川。打仗出力。兹因伤病交发。在署身故。情殊可悯。著照从前总兵刘俸之例。交部议恤。给与千总恩荫。以示朕轸念前劳至意。所遗云南鹤丽镇总兵员缺。著刘之仁补授。　　

○谕军机大臣等。据何裕城奏。豫省河北一带。初七八日。得有雨雪。未能沾濡等语。前因直省正定迤南。雪势稍小。恐卫辉各属。亦未得渥被春膏。已有旨令毕沅顺道履勘。设法调剂。今该处雨雪。仍未沾透。毕沅可即遵前旨。乘此地气已通之时。虔诚祈祷。以冀甘霖续霈。所有赈务。及一切筹办事宜。并率同藩司江兰等。实力查办。俾灾黎均沾实惠。毋使一夫失所。至毕沅前在陕西。曾往太白山祈祷雨泽。屡著灵应。现在何裕城虽调任陕西。而豫省是其旧辖。卫辉望泽正殷。该抚自不应歧视。著传谕何裕城。即面向毕沅询问伊在陕时。如何向太白山祈祷之法。该抚一到陕时。即遵照前往虔祈。盖神明灵贶。无分疆域。如此广为吁祷。或可感召天庥。俾卫辉一带。亦得普沾渥泽也。将此由四百里传谕知之。　　

○旌表守正捐躯河南新乡县民王端妻姜氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十四



大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。二月。丙申。谕军机大臣等。据明兴奏。拏获西洋人吧口□地哩哑喥。并勾引人李松。邵珩。审讯起解一摺。内称质讯任文皋。胡恒等。供称梅神甫。于去年五六月间。曾到伊家。闻说此时已往直隶口□地城县郝保禄家等语。梅神甫既经前往直隶。著传谕刘峨。即速饬属严缉务获。解京归案审办。毋令远扬。至朱行义妄称神甫。每年接受西洋人番银。自必积有家产。何以明兴摺内。称例应抄没入官。又称查明该犯并无赀产。自系地方官并未认真查办。或竟系蠹役保甲等乾没。并著传谕明兴。再行严切根究。毋任隐匿。　　

</div>
    <div class="pagination">
<a href="清实录乾隆朝实录_page1569.html">上一页</a><span>...</span><a href="清实录乾隆朝实录_page1565.html">1565</a><a href="清实录乾隆朝实录_page1566.html">1566</a><a href="清实录乾隆朝实录_page1567.html">1567</a><a href="清实录乾隆朝实录_page1568.html">1568</a><a href="清实录乾隆朝实录_page1569.html">1569</a><span class="current-page">1570</span><a href="清实录乾隆朝实录_page1571.html">1571</a><a href="清实录乾隆朝实录_page1572.html">1572</a><a href="清实录乾隆朝实录_page1573.html">1573</a><a href="清实录乾隆朝实录_page1574.html">1574</a><a href="清实录乾隆朝实录_page1575.html">1575</a><span>...</span><a href="清实录乾隆朝实录_page1571.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
