<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1025 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1025 页/共 1860 页
  </h1>
  <div class="content">
   ○豁除江苏昆山、新阳、镇洋、娄县、青浦、五县开挖越引二河占废田地。四顷七十亩额赋　　

○乙丑。上诣畅春园、问皇太后安　　

○谕、兵部题武职人员请给封赠一本。乃乾隆二十六年十一月内所奉恩诏。何以稽迟至今。方行请领。国家覃恩。推仁中外。俾人子均沾庆泽。荣及其亲。伊等志切显扬。自应及时祇领。即所经各衙门加结转申。不嫌考核详慎。但任意延缓。迟越多年。不为定以期限。于体制殊未允协。再从前见各省题旌节孝。每援远年恩诏为词。曾降旨令各督抚采访属实。即随时请旌。不必沿袭具文。若封赠诰敕。则更非寻常旌表者可比。必遇朝廷有大庆典。始举行一次。伊等既得躬逢盛事。自当早被恩荣。乃意观望逾时。并不即为请领。揆之情理。不应出此。亦岂所以钦承锡类之典乎。所有此次应给封赠人员。著该部即行赶办。至嗣后凡遇覃恩。应定以二年为限。全行办给。不得仍前怠缓。其过期不呈请者。即毋庸颁给。将此通谕吏兵二部。及内外各衙门知之　　

○又谕、督抚大吏。向不令其岁时进奉。屡降谕旨甚明。其有以土物充贡。如纸笔香扇等类。尚可留备赏赐之用亦藉以联上下之情。从不使其购珍奇以滋糜费。此中外臣工所共知者。昨广东巡抚王检。贡物内。有小珍珠一项。甚为不取。夫珠宝饥不可食。寒不可衣。于实用有何裨益。业令奏事处发还。恐各督抚尚有未能尽喻朕意者。著将此明白通谕知之　　

○又谕、据乌勒登奏称、左翼厄鲁特昂吉闲散大臣兼总管察罕库本病故。察罕库本、数年以来。颇著劳绩。今在伊犁病故。甚属可悯。著赏银一百两治丧。所遗总管员缺。著绰尔本补授　　

○丙寅。户部议准、漕运总督杨锡绂疏称、徐州卫江北帮漕船。向在江宁府成造。造竣运漕。往返计一千六七百里。每致冻阻。不获及时归次受兑。请改于夏镇地方设厂成造。其领价买料。及先期运厂。照河南前后两帮成例办理。从之　　

○礼部议准御史积善奏称、向来考取汉教习。祇试以书艺二篇教习职司训课。诗文俱宜娴熟。嗣后应请添试排律。照拔贡朝考例。考试书艺一篇。五言八韵诗一首。从之　　

○命护军统领舒泰、兼正白旗蒙古副都统　　

○丁卯。调正红旗满洲副都统富勒赫、为正红旗蒙古副都统。仍署镶黄旗满洲副都统。以户部侍郎高恒、为正白旗汉军副都统　　

○戊辰。上诣畅春园、问皇太后安　　

○谕曰、彰宝题参平遥县知县李玳馨、审拟县民雷正宇。掷伤缌麻服兄雷宗乾身死案内。删减凶犯狡供卸罪情节。请予革职一本。所办殊属过当。此案雷正宇与雷士俊酒后忿争。拾磁盘碎片掷打。误中雷宗乾殒命。该县李玳馨亲验时。雷正宇与伊父雷全仁。商谋卸罪。捏供雷士俊用刀扎死。而仵作亦以刀伤混报。经该县验明伤口参差。究出本系磁器掷伤实情。随即搜起磁片。比对相符。雷正宇始无可置辩。俯首伏罪。是该县办理此案。并无冤纵。且因比验伤痕。讯究得实。不为诳供所朦。尚属留心勘谳之员。至该犯等。从前狡赖雷士俊用刀扎死之处。本系谎供。既已审得实情。即非此案吃紧关键。原可毋庸申叙。今该抚以该犯父子。屡次藉词狡辩。谓该县删减初供所致。殊不知地方官办理谳牍于紧要情节。自不容妄有增删致滋疑窦。若此等凶犯狡赖之供。定案时删去以省繁混。自与妄改初供者迥别。岂可过事苛求。至该县于此案失察书役犯赃一节。自有应得处分。但究系公罪。即交议亦不过止于降罚乃该抚遽以为昏庸溺职即请斥革何以服该县之心。督抚职任封疆察吏当分泾渭。如果系庸妄劣员。自应立登白简以肃官常。如此等详慎谳狱之员。纵小有过愆。尚堪造就。当使瑕瑜不掩。以昭惩劝之公。若指摘微眚。辄行劾罢。将有司更代纷烦。屡经新手。地方公务必多贻误。且使凡为州县者。意存顾忌。一切案件转致颟顸了事不肯悉意研求。所关于吏治民生者甚大。朕于内外章疏。即寻常题达事件。亦必披览周详。此案若非朕细加体察。则李玳馨功罪几无由别白。该抚所办。不大失情法之平乎。督抚等率属宣猷。当思为国家爱惜人材。以收群力之效。嗣后纠劾属员。务须确当其罪。期于无纵无苛。用副朕整饬官方。培励群材至意。著将此通谕各督抚知之。彰宝此本著发还　　

○是月。安徽布政使富尼汉奏、安省吴楚两界。奸匪易滋。防范之法。莫若力行保甲臣在山东臬司任内。绘有保甲图说。令各州县查明境内城厢村堡各名目绘一总图。各村各堡。各绘散图。凡山川道路及大小丁口详登汇册。现将此与臬司参酌颁式绘造。据各州县因到乡编查。盘获各省逃犯甚多。是行之颇有成效。益当率属赶急办理。得旨、所办已是。仍在实力妥行　　

○闽浙总督署福建巡抚苏昌奏闽省设普济、育婴二当。系盐羡生息盐折租银田租变价等项。每年约得银三千余两通融支给。育婴堂向无定额。每年约支销银二千两。惟普济堂额定二百三十五名每年约需银一千五百余两。是款已不敷。且闽省瘠贫。老疾穷民尤众。纷纷吁养。急需筹办。查汀州府并长汀等县。每年共收盐规银二千五百两。充育婴堂公用。除支用外。现余存司县各库共银九千余两。请将此项拨八千两。借给省会盐商营运按月一分起息添补省会普济堂经费。每年于额数外可增养一百五十余名。似宜通融办理。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十三


大清高宗法天隆运至诚先觉体元立极敷文奋武孝慈神圣纯皇帝实录卷之七百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。秋七月。己巳朔。享太庙。遣裕亲王广禄恭代行礼　　

○谕、甘省每年额徵地丁等项银两。不过三十余万。所有应支经费。皆由邻省拨运协济。存贮库项。为数无多。该省地瘠民贫。每需赈恤。未免不敷支给。现在户部帑藏充盈。著拨给银三百万两。交与该督吴达善。收存藩库。以备应用。该部即遵谕行　　

○又谕、闻各省会首县。有代各上司衙门。备办铺设等项。并应付公事赏需。以及一切宴会繁费之事。各上司有祇发半价者。亦有全不给发者。每致赔垫拖累。于吏治大有关系。首邑近在会城。上司遇有应办公务。自不能不委其经理。若修葺廨宇。陈设铺垫等事。皆私家琐务。自应各取给于所得养廉。岂可涉手属员。假其津润。即犒赏或由公务。而既已市名施惠。便当量力解囊。又岂可沾剥下僚以慷他人之慨。督抚为封疆大臣。司道等亦有表率群吏之责。理宜洁清自矢。以成大法小廉。上司若藉此以省购办之需。下属即缘此以为逢迎之具。献媚取容。势将何所底止。又有地方公事。向不动款者。亦令首县捐赀。知县每岁俸廉公费。极多不过数千。而用项动至盈万。所出数倍于所入。未免支诎时形。惟因陋习相沿。事难诿谢无可如何。谨饬者遂至视为畏途。而不肖者益复毫无顾忌。辄尔明目张胆。辗转那移。终归亏帑。甚且侵欺掩饰。央求帮助之弊。种种丛生。不可究结。即如近日段成功一案。其明证也。虽墨吏已正刑诛。自当惩一儆百。恐各省尚有类此者。或由积重难返。或且侥幸苟全。当此纲纪肃清之时。岂宜听其日下而不为厘剔。但其事未经败露。姑从宽已往不究外。嗣后著各督抚。将首县代办赔垫之处。实力严禁。永远革除。其有因公捐垫。无项可支者。不妨开列清单。核实撙节。酌拨闲款应用。使劣员无可藉口。并著将从前曾否令首县赔垫之处。据实详悉覆奏。如此番饬禁之后。尚不知悛改。及奏明向无赔累。别经发觉者。定将该上司属员。从重治罪。决不稍为宽贷也。将此通谕各督抚等知之　　

○又谕、前因各省应修城垣。费繁多钜。特发内帑一笔修缮。以资巩固。屡经谕令各督抚。董率地方官实力承办。并派大员专司查估。务期实用实销。工程足垂久远。兹据舒赫德自甘肃回京奏称、该省各属办理城垣。率多浮估。并经亲行查勘。确核兴修。其从前已经修竣城工。在定例保固限内者。亦或有未尽核实之处等语。甘肃一省如此。恐他省亦不能保无弊混。工程冒滥草率。将来报竣时。特派大臣察验。自不能丝毫掩饰。但与其按治于事后。莫若防检于事前。现在各省鸠庀伊始。物料在厂。按册可稽。而夫役食价等项。亦正当支发。计人计日。查考更易周详。著各该督抚于已报兴工之各州县。或亲往察勘。或令原派司道等前往确切查勘。如有浮开冒估。即行核减。则承办各员。咸知儆惕。自不敢任意侵肥。及蹈扣克草率诸弊。其已报修竣城工。在保固限内者。或有浮冒情节。并著一体查明核办。倘各督抚及承办各大员。不以为意。或心存姑息。以致蚀帑误公者。将来经钦差查出。或朕别有访闻。惟于伊等是问。著再将此通行晓谕知之　　

○庚午。两江总督高晋。江苏巡抚明德奏、淮安府属山阳、盐城、二县。有分辖涧河一道。又扬州府属高邮州。有运盐官河。南澄子河。二道。系各坝下通海引河。该三处河身淤垫。奏明借项与挑。分年还款。今已先后完工臣等亲赴勘验。均属开浚深通。并令将三处河道。归于淮。扬。二属。节年动帑兴挑各河案内。责成专管兼管各员。每岁秋冬水涸。勘有淤浅。即照业食佃力之例。督令近地居民挑浚。报闻　　

○辛未。上诣畅春园、问皇太后安　　

○户部议覆、广西巡抚宋邦绥疏称、柳州府属融县四顶山。开采白铅矿砂抽课各事宜。一、四顶山产白铅矿砂。因无煤炭。不能煎炼成铅。查罗城县属冷峒山。躧有煤路。可以运往。就煤煎炼。自乾隆二十九年四月试煎起。至三十年十一月止。共抽正课撒散白铅。十四万七千余觔。请准开采煎炼。照例每炼铅一百斤。抽正课二十斤。撒散三斤。一、冷峒厂陆续起炉四十四座。煤垄三十二处。工丁及买卖人等渐众。其铅矿自融县运至牛鼻墟。另换小船拨运抵厂。稽查巡防。登记造报。在在需人。应添设书记二名。巡拦八名。巡役四名。照依卢架厂之例。支给工食。在抽收撒散铅觔变价银两内报销。一、课撒铅觔。自冷峒厂至临桂县苏桥一路。运至省局。查临桂县南陡河道。业已修复。铅觔运至苏桥。即可由水路运省局。较苏桥旱路。可以节省。计自厂至局。每铅每觔。共需水陆运脚银二钱三分一厘。如遇钱局需铅甚殷。或值秋冬南陡河水涸。仍请雇夫挑运。运费在鼓铸工本银内报销。一、该厂虽开采有效。尚未大旺。应召募殷商协办。将采煤炼铅。抽收课撒。调剂商炉事务。责成罗城县知县。就近兼管督察。其四顶山采煅工丁。水陆脚夫船户。责成融县知县。弹压稽查。不必另设厂员。俟大旺日。再设专员管理。均应如所请。从之　　

○壬申。上御勤政殿听政　　

○谕、陕甘捐监事例。原因筹备仓储。以备缓急赈恤之需。行之有年。仓谷尚未能充裕。闻近日渐至捐本色者少。而折色者多。遇有需用谷石之处。仍不敷支给。且以本地折色。即向民间采买。恐不免勒派滋累。而承办官吏。那移侵蚀之弊。亦难保其必无。于积贮实政。闾阎生计。均无裨益。现今降旨发库帑三百万两。存留甘省备用。如遇年谷顺成。米值平减之时。著即于此项银两内。酌拨采买陆续购补足数。则当岁收丰稔。既无虑谷贱伤农。即或偶有歉收。亦复足资赈粜。如库项买谷。间有不足之处。并著该督随时奏闻。再行拨给。该督等。其实心经理。饬属妥办。务使积贮裕如。帑归实用。所有陕甘两省。现在捐监之例均著停止。如该省有愿捐贡监者。准其赴部报捐　　

○又谕兵部、嗣后每隔二三年。该部即将各省俸深之满洲副将。参将。开列名单提奏一次　　

○大学士管云贵总督杨应琚奏、滇省矿厂甚多。各处聚集砂丁人等。不下数十万。每省流寓之人。闻风来至。以至米价日昂。请嗣后示以限制。将旧有之老厂子厂。存留开采。祇许在厂之周围四十里以内。开挖＜?石曹＞硐。其四十里以外。不准再开。庶客户课长砂丁人等。不致日渐加增。再现在滇省各厂。每年约可办获铜一千二三百万斤。内解赴京局。及本省鼓铸。并外省采买滇铜。共约需一千二百余万斤。所余不过数十万斤。若外省尽数加买。势必入不敷出。请将各省采买滇铜。除乾隆十九年奏定之额。仍听按年买运外。如有请豫买一运。以及加买。并借买数十万斤之处。概不准行。又旧厂既有界限。将来开采年久。难保无衰歇之处。更应留有余以补不足。查省城。临安。东川。新旧各局。除正铸之外。又经奏准加铸。将余息银两。为汤丹大碌等厂。加添铜价。及永顺。普洱。防边之用。共岁需铜一百七十余万斤。今滇省正铸之卯。尽足敷搭放兵饷。接济民用。其加价一项。应即在外省采买滇铜盈余银两内拨用。本省加铸各项。亦可酌量停止。请将永顺等处防边经费所有加铸之卯。及东川新局加铸一项。仍行酌留。其余各局加铸。概行停止。即以所余之铜。留备将来不足之用。得旨、如所议行　　

○以左翼前锋统领傅玉、兼镶黄旗满洲副都统　　

○癸酉。谕、滇省山多田少。水陆可耕之地。俱经垦辟无余。惟山麓河滨。尚有旷土。向令边民垦种以供口食。而定例山头地角。在三亩以上者。照旱田十年之例。水滨河尾。在二亩以上者。照水田六年之例。均以下则升科。第念此等零星地土。本与平原沃壤不同。倘地方官经理不善。一切丈量查勘。胥吏等恐不免从中滋扰。嗣后滇省山头地角。水滨河尾。俱著听民耕种。概免升科。以杜分别查勘之累。且使农氓无所顾虑。得以踊跃赴功。力谋本计。至旧有水利地方。如应行开渠筑坝之处。小民无力兴修。及闲旷地亩。艰于开垦者。并令确切查明。酌借公项。俾闾阎工作有资。该督其董率所属。悉心经理。尽地利而裕民食。用副朕廑念边农之至意。该部遵谕即行　　

○谕军机大臣等、李因培奏请来京请训。无可面谕。惟所陈湖南属员贤否摺。殊未允当。已于摺内批示矣。即如沈世枫。由台垣简用外任。历膺司道。其为人朕所深知。外貌虽似能办事。其实乃一模棱两可。不肯实心出力之人。李因培称其老成谨慎。尚不得谓之过当。即云心地安和。亦不离其乡愿本色。至谓其办理刑名颇尽心力。则大谬矣。沈世枫循分供职。固不致有劣迹可指。若云其精研案牍。实力整饬。断有所不能。该臬司前以保举匪员被议。此次又以审案错误降调。朕因其不肯实力奋勉。且两次获谴。遂照议实降。该抚乃诿之州县不能应手。是有心为之开脱。思以取悦下僚。殊属非是。李因培素有好高自是。而复沽名习气。至今尚未能化。甚非封疆大吏所宜。该抚现在调任闽省。海疆要剧。诸事尤当认真。不可稍存陋习。有负任使。若仍不知悛改。复蹈前辙。决不能曲为宽贷也。李因培著传旨申饬　　

○又谕曰、阿思哈奏、请将知府赵瑗等互调一摺。已降旨将赵瑗与艾恩荫对调矣。至所奏南阳守高走□翼。调补归德之处。殊属非是。高走□翼为人。朕所深知。不过一庸俗汉军。才具本非出众。该抚既称其在南阳任内。不能实力。恐致因循。岂转能胜归德烦剧之任。若以之调补。谅亦难望其振作。高走□翼著仍留南阳之任。并著传谕阿思哈、留心察看。如该员办事。不知实心奋勉。或有贻误地方之处。即据实具摺参奏。毋得稍有徇隐　　

○甲戌。谕、据富僧阿奏称、呼伦贝尔掌关防总管由屯病故等语。由屯前在军前。甚属奋勉。兹已溘逝。深堪悯恻。著加恩赏银二百两。其所遗呼伦贝尔掌关防总管员缺。著萨垒补授　　

○调正白旗蒙古副都统舒泰。为正黄旗蒙古副都统。镶黄旗蒙古副都统德福。为正白旗蒙古副都统　　

○以故辅国将军谟广子善勇、袭职　　

○乙亥。上诣畅春园、问皇太后安　　

○予故镶黄旗蒙古副都统加都统品级阿敏尔图、祭葬如例　　

○丙子。上以秋狝木兰。奉皇太后自圆明园启銮　　

○谕、工部每年题派满汉街道厅各一员。专司外城街道沟渠。乃行之日久。渐成故事。每逢雨后泥泞。沟道并未稍为修治。则所谓管理街道。徒属有名无实。现在特发帑金。将京城内外街道沟渠。概行修整。专派大臣董司其事。期于经久。工竣以后。必须妥员实心经理。庶有成效。嗣后著工部堂官。及步军统领衙门。各拣选贤能司官二员。并令都察院保送御史二员。带领引见。候朕派出管理。以专责成。仍每年更换一次。今年所派之员。著于回銮时引见　　

○又谕、前据湖北按察使雷畅条奏、民间田房税契。不黏连司印契尾者。立限一年。令业户首明补税。以杜侵隐而稽假冒。经户部覆准。并令各督抚分别定限。报部查核。夫隐匿漏税。若在民。自应查明令其补交。若系州县官办理税契。于契纸内铃印。并不黏用司印契尾。是系不肖有司。意图侵肥入己所致。其实小民应投税银。业已照数输纳。今乃令业户首明补税。而不于原税之州县名下追还。是百姓受重税之累。而侵隐之官吏。转得安享其利。于情理殊未得平。著各该督抚。详悉出示晓谕。凡民间有已经投税。并无司颁契尾者。令其据实首明。即行补给契尾。其税银毋庸重复补纳。以恤民力。并查系何员任内经手。除事在五年以前。及该员已经身故者。查明免其勒追外。其现任及升调各员。均著照原税银数。于各员名下定限追还。此次立法以后。如再有止钤契纸。不连用契尾者。各督抚即行查参治罪。如此。则闾阎既免重科。州县共知儆惕。将来小契之弊。亦可不禁自止。可将此通谕知之　　

○是日、驻跸南石槽行宫　　

○丁丑。谕、朕此次巡幸木兰。所有经过地方。本年地丁钱粮。著加恩蠲免十分之三。该部遵谕速行　　

○是日、驻跸密云县行宫　　

○戊寅。孝懿仁皇后忌辰。遣官祭景陵　　

○是日、驻跸要亭行宫　　

○己卯。谕曰、阿里衮、于敏中、现俱随从木兰。所有户部尚书事务。著舒赫德暂行兼署　　

○又谕曰、翁牛特贝勒诺尔布扎木素。著协理昭乌达盟长事务　　

○工部等部议覆、福建巡抚暂留湖南巡抚李因培奏称、常德府武陵县护城堤工。本年五月。被水冲缺二十四处。城西得胜宫。城东半边街。均与大溜直对。最为紧要。半边街向系石工。应仍用石筑砌。得胜宫一处土堤。不足捍御。应改下石上土。其余土堤。单薄之处。量行增加高厚。惟费繁工钜。民力不支。应请动项兴与。照乾隆十七年湘阴县护城石堤修筑之例。于地丁银内动拨。其工程可以稍缓。及原堤单薄易于补筑者。仍听民间分段兴修等语。均应如所请。从之　　

○是日、驻跸两间房行宫　　

○庚辰。谕军机大臣等。前谕各督抚。每月将通省粮价奏报一次。原以米粮时价。关系民食。欲随时周知市籴情形。有无增减。以纾廑念。督抚等。理应于次月内。即将上月各属粮价。汇齐摺奏。今宋邦绥于该省四月分粮价。直至六月初旬。始行具奏。殊属迟延。著传旨申饬。该抚嗣后务按期奏报。毋得仍前延缓
  </div>
  <div class="pagination">
   <a href="清实录乾隆朝实录_page1024.html">
    上一页
   </a>
   <span>
    ...
   </span>
   <a href="清实录乾隆朝实录_page1020.html">
    1020
   </a>
   <a href="清实录乾隆朝实录_page1021.html">
    1021
   </a>
   <a href="清实录乾隆朝实录_page1022.html">
    1022
   </a>
   <a href="清实录乾隆朝实录_page1023.html">
    1023
   </a>
   <a href="清实录乾隆朝实录_page1024.html">
    1024
   </a>
   <span class="current-page">
    1025
   </span>
   <a href="清实录乾隆朝实录_page1026.html">
    1026
   </a>
   <a href="清实录乾隆朝实录_page1027.html">
    1027
   </a>
   <a href="清实录乾隆朝实录_page1028.html">
    1028
   </a>
   <a href="清实录乾隆朝实录_page1029.html">
    1029
   </a>
   <a href="清实录乾隆朝实录_page1030.html">
    1030
   </a>
   <span>
    ...
   </span>
   <a href="清实录乾隆朝实录_page1026.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
