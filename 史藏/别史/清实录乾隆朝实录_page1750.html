<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1750 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1750 页/共 1860 页
  </h1>
  <div class="content">
   ○又谕曰、梁肯堂奏、顺德广平等府属十一州县。本年因七月下旬。雨泽未能深透。收成稍有歉薄等语。本年顺德府属之邢台等八县、雨泽愆期。秋禾未能畅发。收成较歉。所有应徵本年钱粮。业经降旨。缓至来岁麦收后开徵。兹据梁肯堂奏、顺德府属之广宗、及广平府属之磁州等各州县、秋禾实收止五六分。虽勘不成灾。民力未免拮据。著加恩将广宗、磁州、永年、邯郸、成安、肥乡、曲周、广平、鸡泽、威县、清河等十一州县。应徵本年未完钱粮。概行缓至明年麦熟后徵收。俾闾阎益臻宽裕。以示朕施惠穷黎。有加无已至意。　　

○是日、驻跸喀喇河屯行宫。　　

○丁亥。谕、现在后藏边境、有廓尔喀与唐古忒因帐目滋扰之事。鄂辉等带兵前往进剿。著户部于四川就近省分。酌拨银二百万两。照例解往。仍从户部补拨。交与该督留备军需之用。　　

○谕军机大臣等、后藏地方。被廓尔喀侵扰、兵力无多。达木畨兵。打仗虽属奋勉而人数仅止三百人。未能抵御。唐古忒兵丁。又复畏葸恇怯。见贼即退毫不足恃。保泰等现将前藏之江孜地方。至布达拉一路。分起差官督催砌卡防守。一面札知都司徐南鹏、驾驭畨民保护扎什伦布。并以仲巴呼图克图有欲出庙过河之语。今绥绷堪布作为班禅额尔德尼之意。寄信阻止。现在大兵尚未到彼。亦祇可如此办理。但思后藏地方。为班禅额尔德尼驻锡之地。该处习俗崇信佛教。若不即移至前藏。人心尚可固守。今班禅额尔德尼业已迁移。唐古忒兵屡次挫衄。而撒迦庙红帽喇嘛等、竟向贼匪投递哈达。甚为可恨。看此情形。恐扎什伦布、亦难保护无虞。此时惟应饬知徐南鹏、带领兵丁畨民等、同仲巴呼图克图、尽力防守。前藏距后藏。尚有一千余里。关津要隘甚多。廓尔喀贼匪、势虽猖獗。断不能越过卡寨。经至前藏。保泰等惟当将沿途险要隘口。分派兵丁。小心防遏。现在后藏地方。既被贼匪抢占数处。保泰等防守疎虞。本有应得之咎。今姑不加深责。亦不望其进兵收复。祇须将前藏地方。竭力固守。毋使贼匪侵入。倘所守地方。再被贼人抢占。自问当得何罪耶。保泰等若不知感激奋勉。稍赎前愆。仍似从前疎懈。竟至将达赖喇嘛、班禅额尔德尼、带回内地。更有何颜见朕耶。又据鄂辉奏、现已宣示唐古忒人等、告以大兵不日到来。毋得惊惶。所办尚是。保泰等自应将调派大兵、即日可到之处。遍行明白宣谕。不但可以安唐古忒僧俗畨众之心。并可夺贼匪之气。看来廓尔喀明知唐古忒等、素性懦弱。是以胆敢欺凌。肆行滋扰。鄂辉、成德、带兵驰往该处。贼匪闻内地大兵一到。自必震慑军威。望风畏服。成德现已带第一起官兵前往。鄂辉亦已随后遄驰。赶赴该处。正当乘此兵威。痛歼贼匪。大示创惩。至鄂辉成德等、均系统兵大员。固不可畏葸不前。亦不可轻视贼匪。冒昧进兵。此处最当相机奋勇。慎之又慎。成德素尚勇往。然不能深知大体。尤须计出万全。加意慎重。又鄂辉所奏、派令道员林俊、驰赴打箭炉、照料各起官兵出口。并将应办一切军需事宜。赶紧督同司道妥办。成德所奏分起带兵。筹备口粮夫马。并备火药铅丸等项。所办俱妥。惟当实心经理。一切勉力为之。以期迅速蒇功。再游击乌尔公阿、带兵在撒迦沟防守。今所带唐古忒兵丁退走。达木兵受伤阵亡亦多。该游击现在何处。曾否打仗。摺内未据声明。著传谕保泰等。即行查明具奏。其阵亡官兵等、奋勇杀贼、临阵捐躯。甚为可悯。著保泰等详细查明具奏。再降谕旨交部议恤。　　

○又谕、廓尔喀贼匪。在后藏地方。肆行滋扰。明系欺唐古忒等懦弱无能。是以乘势抢占。现经鄂辉、成德等派调屯土弁兵。先后带领前往。自可痛加歼戮。俾知慑伏。惟是西藏地方。途长站远。所有兵饷台站。并口内口外军行一切事宜。最关紧要。此时鄂辉业经前往西藏。著传谕孙士毅抵任后。即照应办各事宜。先事豫筹。悉心妥办。使粮饷军需等项。得以源源接济。不致临事周章。孙士毅曾在军营行走。本系熟手。务须筹办妥协。以副委任。　　

○是日、驻跸常山峪行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十六



大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。九月。戊子。上御行殿、勾到陕西情实罪犯。停决斩犯六人。绞犯十六人。余一百十八人、予勾。　　

○谕、据姜晟奏、审拟唐占哇纠窃江西解黔饷鞘一摺。此案前经王懿德具奏。曾经降旨、令姜晟必须起获原赃。根讯确凿。方可定案。兹据姜晟将各犯悉行拏获。亲提审讯。究出纠夥偷窃。及辗转勾约各情节。并将窃去原赃。全数起获。办理尚属细心。姜晟著交部议叙。余著军机大臣、会同行在法司、迅速定拟具奏。　　

○又谕、据勒保等奏潼关城垣工程、修理完竣。请派大臣前往验收等语。潼关城垣。虽因年久多有坍损。但所需工料等项。何至用银一百三十五万余两之多。著派和琳驰驿前往。详查确勘。大加删减。毋任稍有浮冒。　　

○又谕、昨据保泰等奏称、与廓尔喀打仗。达木之协领泽巴杰。公扎什纳木扎勒阵亡。唐古忒兵丁。甚属懦弱。遇贼辄遁。达木之蒙古兵丁。殊属奋勇。竭力御贼。阵亡者甚众等语。协领泽巴杰、公扎什纳木扎勒阵亡。甚属可悯。著交部照阵亡例议恤。其阵亡之达木蒙古兵丁。著交保泰等、查明咨部。一体议给赏恤。唐古忒人众懦弱之极。遇贼辄即逃遁。殊属可恨。其属下兵丁。竟置扎什纳木扎勒于不顾。以致殒殁于阵。本应将随征兵丁治罪。今不根究治罪。伊等已属徼幸。即间有阵亡者。亦不过被贼追及见杀耳。无庸交部议恤。著交保泰等、将此明白晓谕唐古忒之噶布伦戴绷等、知之。　　

○又谕曰、琅玕等接奉行查邪教人犯私往新疆、探望遣犯王子重一案所降谕旨。据琅玕伊桑阿奏称、因伊等前后率行换给路引、致要犯得以过境。请交部分别从重议处等语。此等邪教人犯。私由哈密往来行走。原系琅玕、伊桑阿、任内之事。伊桑阿、琅玕、均受朕深恩。擢任巡抚。获罪蒙宥。遣往新疆办事之人。乃竟不以公事为事。于要犯过境。漫无觉察。仅据愚昧属员呈报、发给路引。任听行走。疎忽之极。伊等于似此事件。并不留心查察。朕又奚用伊等驻劄该处为耶。伊桑阿、琅玕、甚属不堪。著照琅玕等所请、交部分别从重议处。　　

○又谕曰、吉梦熊奏、现因感冒风寒。手足拘挛。运动维艰。请解任回籍调理等语。并据伍拉纳等同日奏到、吉梦熊著准其解任、回籍调理。所有提督福建学政、著改派邹奕孝前往。其提督山东学政、著翁方纲去。　　

○又谕、直隶本年轮免钱粮、应徵地丁较少。据梁肯堂奏、藩库存贮银两。不敷支放。著即拨给部库银七十万两。即令该督派委妥员。赴部支领。　　

○又谕、现在廓尔喀与唐古忒因帐目不清。互相滋扰。业经调发内地兵丁。而成都将军成德、总督鄂辉、均已陆续赶赴西藏矣。大兵齐集。必须熟谙领队人员。剿办始克得力。著派乾清门侍卫额勒登保、永德、珠尔杭阿、阿尼雅布、墨尔根保、即刻回家治办行装。二三日内即行驰驿起程。速由四川、前赴西藏。交成德、鄂辉、差遣委用。仍著加恩赏给额勒登保等五人、每人银一百两。以资治装之用。额勒登保、著授为头等侍卫。令其督率约束前往。　　

○是日、驻跸两间房行宫。　　

○己丑。谕军机大臣等、前据雅满泰具奏、现在藏内原贮、及豫备兵粮、可得七千石。现届秋收。又可采买粮二万石。是该处兵粮、现可不虞短缺。但大兵陆续到齐。所备粮石。必须倍加充裕。其采买价值亦应按照时价。酌量办理。前此巴忠办理军饷、于达赖喇嘛商上存贮粮石。定价购买。每石给银二两。及舒濂等买贮仓粮麦子。每石价银一两四钱八分。青稞每石价银一两七钱四分。可见该处稞麦。时价原不及二两。从前巴忠所给价值、未免过费。其意自因见好达赖喇嘛、优给价值。虚糜帑项。殊不知大兵赴藏、剿办廓尔喀贼匪。原为保护达赖喇嘛、班禅额尔德尼、及僧俗番众。伊等商上粮石。应照时价平减、用助军糈。岂得以军兴急需。故擡价值。转图余利。著谕保泰、雅满泰、嗣后采买粮石。祇应按照舒濂等、从前采买时价给付。不得因有巴忠所办之例。或致效尤。至现在大兵陆续进发。贼匪自必闻风震慑。昨又派巴图鲁侍卫额勒登保、永德、珠尔杭阿、阿尼雅布、墨尔根保、驰驿前赴军前。听候差遣。该侍卫等俱系久经行阵。奋勇出力之人。到军营后。成德、鄂辉、派令带兵打仗。为绿营表率。争先杀贼。军声更可大振。至后藏地方。自班禅额尔德尼移至前藏。该处人心、是否不致涣散。仲巴呼图克图、现住扎什伦布、能否保护无虞。不致擅离。其江孜等处地方。把守要隘番兵。近日曾否与贼接仗。胁噶尔营寨、现在尚有唐古忒兵固守、迩日如何堵御情形。详悉速奏。以慰廑注。　　

○以内阁学士玉保、为盛京兵部侍郎。　　

○是日、驻跸要亭行宫。　　

○庚寅。上御行殿、勾到奉天、湖北、情实罪犯。停决奉天斩犯三人。绞犯三人。湖北斩犯三人。绞犯十人。余一百二十一人予勾。　　

○谕、前因各省秋审情实人犯。解审后、仍发回各州县监禁、中途每致脱逃。特降旨令将各犯概行留于司监收管。以专责成。今阅各省秋审情实人犯黄册、如直隶一省监犯、有一百九十余名。虽司监较大。足资羁禁。究恐人犯过多。一处拥挤。难于防范。嗣后各省情实人犯、解审后。若仍照旧例发回各州县。往返递解。或致要犯乘间脱逃。其事断不可行。应令在司监、及首府、首县、监狱分禁。司监墙垣坚固。禁卒众多。该臬司自可督率弁兵。严加管束。即府县各监、近在省城、亦必较外府州县监狱。宽敞严密。该督抚等近在同城。再派拨本标、及城守营兵丁、帮同巡逻查察。自可不致有意外疎虞。于防禁要犯。更昭慎重而免拥聚。倘再有疎失之事。必将该督抚、臬司、及该管府县。一体治罪。决不稍为宽贷。　　

○又谕、现在廓尔喀与唐古忒、因帐目不清。在后藏边境、有滋扰之事。经鄂辉等、带兵前往剿捕。所有自京至后藏一带。沿途驿站、驰递文报。关系紧要。必得大员专司经理。方无贻误。直隶著派张诚基、山西著派蒋兆奎、陕西著派和宁、四川著派英善、务各督饬所属。实心料理。毋致迟误。　　

○谕军机大臣等、本日勾到湖北省秋审情实人犯内、经刑部由缓决改入情实者七起。除绞犯万志成一起。因万云和取水互殴、该犯打伤伊女万嫌女殒命。虽系殴毙幼女。理尚不曲。他物适伤致毙。又绞犯郭必美一起。因与郭必昆赶集、将锅遗忘。嘱令同寻未允。被骂寻殴。该犯连殴郭必昆殒命。伤非金刃。死越旬余。此二案情尚可原。均予免勾。此外绞犯严万举、因与年老之严应潮争地吵闹。被其拢殴。该犯用担殴伤严应潮殒命。凶毙老人。复伤其孙严之宁。又绞犯唐林九、因唐受□□禄、以伊贪得媒礼争闹。登门叫骂。该犯之兄唐潮九、出而争闹被殴。该犯用锚戳伤唐受□

□禄殒命。贪得媒礼。理既不直。用锚戳毙。难以护兄为解。又绞犯朱绍五、因全为周在河捕鱼。该犯邀允朱鹏举、向阻被殴。该犯用刀格砍全为周殒命。纠人逞凶。金刃伤多。又绞犯陈们子、与刘浩同伴求乞。因刘浩为人强横。侵用众丐钱文。该犯气忿。用斧砍伤刘浩殒命。挟嫌逞凶。铁器伤重。又绞犯蛮招、因伊姊告知被夫斥詈。该犯理论。被郑氏用木杆向殴。该犯夺杆回殴郑氏殒命。逞凶致毙妇女。伤至骨损骨断。以上五起。核其情节。均无可缓之理。刑部改入情实。均属允当。福宁曾任臬司、于秋谳大典。理应悉心斟酌。核实办理。乃率行拟缓。殊属宽纵。臬司孙曰秉、刑名是其专责。何以疎忽若此。福宁、孙曰秉著传旨申饬。　　

○又谕、昨因勒保、秦承恩奏、潼关城垣、修理完竣。所需工料等项。用银至一百三十五万余两之多。已派和琳驰驿前往查勘。大加删减。核实报销。今复思勒保等摺内、有雇觅各项谙练匠作之语。察其语意含而不露。其中似有情弊。此项工程、原系德成前往勘估。豫料收工时、亦必仍派伊前往。是以将包揽工程匠头。自京带往。以为冒销弊混地步。而该省即用所带匠役承修。任其浮冒开销。不复过问。若祇系用本地土匠。则西安城工、甫经修竣。何患匠役无人。又须向他处雇觅耶。朕于办理要工、从不存惜费之见。即如西安城工。已不惜多费帑金。岂于潼关城垣。转为斤斤较量。但因一城楼所用工料。多至一百三十五万余两。其为藉端浮冒、情弊显然。且该督抚摺内字句、自露间隙。隐跃其词。尤属可疑。著传谕秦承恩、即将修理潼关工程、是否用德成所带京中匠役。据实明白回奏。秦承恩曾任西安藩司。久在工所。督饬趱办。并不将浮冒情弊、随时参奏。已有应得之咎。兹特降旨询问。若再意存徇隐。一经察出。决不能再邀宽贷也。和琳此次奉命前往、务须将该处工程。详加覆核删减。并将此项工程。是否系德成带往匠役修理之处。一并严查据实具奏。勿稍徇隐干咎。此旨著交和琳开看后、仍发交秦承恩阅看。将此各谕知之。　　

○是日、驻跸密云县行宫。　　

○辛卯。谕、从前西藏戴绷第巴缺出。皆由达赖喇嘛处定补。曾降旨令驻藏办事大臣。会同达赖喇嘛商议、拣选补放。至噶布伦责任更要。遇有缺出时、若即将达赖喇嘛议定正陪之人奏放。仍不免徇情滋弊。著交驻藏大臣。嗣后凡噶布伦缺出。会同达赖喇嘛、于应升用人内。择其能事者。秉公选定正陪。于各人名下、注明如何出力之处。奏请补用。俟朕拣放。驻藏大臣倘有徇私不公者。一经发觉。必加重谴。著为令。　　

○是日、驻跸南石槽行宫。　　

○壬辰。上诣安佑宫行礼。　　

○幸圆明园。　　

○谕曰、奎林现派往西藏办事。所有福建水师提督员缺、著哈当阿调补。仍兼管台湾镇总兵印务。　　

○又谕、西藏现有廓尔喀等肆行强梁。抢占地方。掳去噶布伦等之事。保泰、雅满泰、殊属昏愦。所办均无章程。除将保泰、雅满泰革职。仍留该处效力赎罪外。保泰所遗正红旗蒙古都统员缺、著奎林补授、前往西藏驻劄办事。奎林接奉此旨、急速驰驿前往西藏。无庸来京请训。奎林所管都统事务、仍著永琨署理。舒濂从前曾在西藏坐办事务。嗣经调回军机处行走。于廓尔喀等滋事之由。及如何降旨指示办理之处。舒濂尚属知晓。著施恩赏给副都统职衔。驰驿前往。协同奎林办理事务。　　

○谕军机大臣曰、保泰等所奏、以唐古忒兵少。贼势甚迫。欲将达赖喇嘛、班禅额尔德尼、移于泰宁。是何言也。保泰雅满泰二人。不料其丧心病狂。一至于此。竟是无用之物。瞀乱已甚。幸而达赖喇嘛坚意不从。倘误听保泰等之言。竟弃布达拉而去。尚复成何事体。朕深喜达赖喇嘛、如此通晓事理。而所属堪布、及各大喇嘛。亦共知大义。坚心保守。其僧俗人等、俱不致惊散。朕心稍为宽慰。实堪嘉奖。今特发大哈达一方。正珠记念一串。交成德等、给与达赖喇嘛。示朕奖悦之意。至保泰、雅满泰二人、遇廓尔喀滋扰之事。即心慌胆落。懦怯已极。殊属负恩。目下正当有事之时。暂将保泰、雅满泰、革职。留彼劾力赎罪。此旨到时、成德、鄂辉、想已先后抵藏。所有欲保守布达拉之堪布大喇嘛、即著查明具奏。候朕施恩赏给名号。再向者朕以达赖喇嘛不能约束其弟。在彼随同居住。贪利作弊。于藏务无益。是以令其来京。今观达赖喇嘛、能毅然决断。甚有识见。著加恩令伊弟罗布藏根敦扎克巴回至西藏。仍随达赖喇嘛居住。以资奉侍。俟今岁年班堪布等来京时。附便同回。成德等先将此旨告知达赖喇嘛、但其弟至藏时。仍不可令其管事。除就近晓谕舒濂外、并谕令鄂辉知之。　　

○癸巳。谕曰、孙士毅现令前往四川署理总督。其未回京以前。吏部尚书事务。著刘墉暂行兼署。　　

○谕军机大臣曰、陈用敷奏、究出邪教军犯在配收徒。现在严拏审办一摺。并搜出程东岳、王芥保等、寄与刘书芳书信等语。程东岳、系与刘书芳同案发遣之犯。胆敢在配、复收军犯王芥保为徒。而李若居、系安肃逆匪案内、刘心高系河南混元邪教案内、充发之犯。乃在配均不安分。与刘书芳书信往来。且因刘书芳有令其各守本教之语。辄连名寄书致谢。是其始终怙恶。愍不畏法。必另有传教煽诱之事。不可不严行根讯。著陈用敷即派委员役。将刘书芳、及程东岳、王芥保、李若居、刘心高等、一并解京。与刘照魁质审、归案办理。至同案军犯刘显明、系刘书芳胞兄。袁松安、系刘书芳妻舅。及黄存义等五犯。与刘书芳声息相通。难保无在彼授徒传教等事。务须严切根究。勿任狡展。如讯无别项情节。再遵前旨解交刑部。另行定地发配。以净根株。将此传谕知之。　　

○以陕西河州镇总兵玛尔洪阿、为福建陆路提督。直隶河屯协副将皂君保、为河州镇总兵。　　

○甲午。谕军机大臣等、廓尔喀侵占聂拉木济咙、竟敢犯至扎什伦布。若不痛加惩创。断不能使之慑服。前此所言偿债之事。竟无庸提及。著鄂辉、成德、即向廓尔喀、谕以尔等受大皇帝隆恩封为王公。乃敢如此妄为甚属可恶。尔等抢夺唐古忒地方。较所欠之债已越数倍。尔等将所有抢夺物件。即行呈交。方可饬令在藏番民还汝欠债若不呈出。岂但不偿汝债。并且兴师问罪。痛加歼戮。将此明白晓谕后。即整齐军旅。痛加惩剿。但计鄂辉成德到彼需时。奎林为日更久。现值冰雪之时。贼匪定已回巢。一俟来年雪化后、务须宣示兵威。深入剿杀。使之畏惧怗服。方为一劳永逸之计。现今所调兵数略少。奎林、鄂辉、成德等、公同商酌。或滇兵、或降番、再调一二千名。俟其到齐进剿。奎林、成德各领一队。分为两路前进。鄂辉自领一队。由聂拉木接应后路。不可稍存轻忽。亦不可草率完事。务使彼恭顺乞哀。真心慑服。不敢再行滋事。方为妥善。此次虽系令鄂辉、成德、带兵前往。奎林、舒濂、驻藏办事。但一切事务。总宜和衷共济。切不可分别军务地方。稍存畛域之见。至成德奏接准保泰来咨。不敢拘泥前旨。即兼程先赴前藏。抚安众心。甚属可嘉。但伊领兵甚少。不可一到即轻易进兵。务宜持重。俟头队官兵到后。再行奋勇打仗。成德此时务须急驰到藏。将贼匪情形。速行奏闻。　　

○旌表守正被戕直隶沧州民某人妻张氏。　　

○乙未。谕军机大臣等、本日冯光熊由驿递到奏摺、朕以为必系地方紧要事件。及披阅所奏各摺。祗系安设台站、并派员接护藏使进京。升署平定州牧等件。并非刻不容缓之事。此等奏摺、自应差人赍递。何必由驿驰奏。该抚系军机司员出身。何不晓事若此。著传谕该抚、嗣后凡有似此寻常事件。不得辄用报递。徒劳驿传。致骇观听也。　　

○转兵部右侍郎明兴、为左侍郎。以内阁学士和琳、为兵部右侍郎。　　

○丙申。遣官祭历代帝王庙。　　

○遣官祭都城隍之神。　　

○上御勤政殿听政。　　

○谕曰、朱圭奏、安徽凤阳、颍州、泗州等府属州县低洼之区。本年夏间雨水稍多。间有淹浸。虽经涸复补种。收成未免歉薄等语。凤颍等府属各州县。本年洼地遇水。收成既经歉薄。除应完本年漕粮耗羡等项外。其应行带徵旧欠钱粮。为数尚多。若令同时输纳。民力不无拮据。所有凤阳、宿州、灵璧、亳州、霍邱、旴＜日台＞等六州县、低洼村庄地亩。应完五十四、五、两年。地丁屯折漕粮漕项等款。旧欠银米。并天长县、自四十八年起。至五十五年止。历年旧欠银米。俱著加恩缓至来年秋后徵收。又寿州自五十年起。至五十三年止。定远、凤台、二县。凤阳、长淮、二卫。自四十八年起。至五十三年止。分限应徵历欠银米。所有低洼村庄地亩。均照原限。展缓至五十七年开徵。其余应完分限带徵银米。以次递缓。又五十四五两年。旧欠银米。亦著缓至来年秋后徵收。以纾民力。该抚务须督饬所属。实心经理。俾小民益资宽裕。以副朕轸念穷檐、有加无己至意。该部即遵谕行。　　

○以太常寺卿李台为通政使。
  </div>
  <div class="pagination">
   <a href="清实录乾隆朝实录_page1749.html">
    上一页
   </a>
   <span>
    ...
   </span>
   <a href="清实录乾隆朝实录_page1745.html">
    1745
   </a>
   <a href="清实录乾隆朝实录_page1746.html">
    1746
   </a>
   <a href="清实录乾隆朝实录_page1747.html">
    1747
   </a>
   <a href="清实录乾隆朝实录_page1748.html">
    1748
   </a>
   <a href="清实录乾隆朝实录_page1749.html">
    1749
   </a>
   <span class="current-page">
    1750
   </span>
   <a href="清实录乾隆朝实录_page1751.html">
    1751
   </a>
   <a href="清实录乾隆朝实录_page1752.html">
    1752
   </a>
   <a href="清实录乾隆朝实录_page1753.html">
    1753
   </a>
   <a href="清实录乾隆朝实录_page1754.html">
    1754
   </a>
   <a href="清实录乾隆朝实录_page1755.html">
    1755
   </a>
   <span>
    ...
   </span>
   <a href="清实录乾隆朝实录_page1751.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
