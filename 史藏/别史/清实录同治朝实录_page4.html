<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 4 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 4 页/共 505 页</h1>
    <div class="content">
○谕军机大臣等、田兴恕、何冠英奏、四川省历欠黔饷。分厘未解。请仍饬迅速拨解等语。黔中军务。正当剿办得手之际。设因饷糈缺乏。兵勇哗溃。必至前功尽弃。所有四川省历欠黔饷。及前拨协济援黔楚师之川东厘金。即著骆秉章速为筹拨。派委妥员。陆续解交田兴恕军营。以资接济。将此由六百里谕令知之。　　

○以河南雎州甯陵剿贼获胜。赏千总张法章蓝翎。余加衔升叙有差。　　

○予河南柘城等处阵亡府经历萧永祥等祭葬世职加等。　　

○乙丑。太宗文皇帝忌辰。遣官祭昭陵。　　

○谕内阁、户部奏、请饬催各直省赶解京饷一摺。前经户部奏拨咸丰十一年京饷七百万两。屡经奏催咨催。行令各该省分批赶解。乃本年筹解寥寥。除已解过外。未解京饷尚有五百九十余万两之多。实属玩视要需。现当部库需用浩繁之时。岂容任意延宕。著该督抚盐政监督等、务即遵照该部奏咨各案。迅速筹解。傥仍前延玩。即著该部从重严参。　　

○又谕、户部奏、四川省奉拨银两。未能依限报解。请饬将徵解不力各员参处等语。四川省自咸丰九年四月起。至十年十二月止。经户部三次奏拨关税银五十万两。接济京饷。乃该省于九年九月解银五万两后。其余银两。屡催罔应。叠据咨报夔关徵收洋药银数。每次递减。徒以商贩稀少为词。实属意存推诿。著骆秉章即将该关新旧各任监督因何徵解不力之处。详细严查。据实参奏。并督令司道严饬该关监督。遵照该部前奏。展限一月内。将应解银两。埽数完解。不准稍有蒂欠。傥再逾限不完。即著查照吏部新定章程。将该总督司道监督分别严参。　　

○又谕、前据劳崇光奏、江甯府遗缺知府李仲良、前在四川夔州府任内。应完缴短徵关税银三千两。于本年三月奉到部文。先措缴银一千两。交广东藩库兑收。拟请援照旧案。给予宽免成数。当奉旨交户部查议具奏。兹据该部奏称、本年四月闲。该督等奏前署四川夔州府知府俞文诏完缴关税摺内。声称于上年十二月十七日接到部文。此次奏称李仲良于本年三月十四日接到部文。与前次奉文之日。已届三月之久。一省之中。何以日期悬殊。又未将该员起程到粤日期。详细声叙。殊属含混。著劳崇光、耆龄、将该员完缴银两。迅速委员解部。并将接到部文日期不符之处。查明具奏。再降谕旨。寻奏、李仲良解饷离粤。奉文耽延。并无蒙混情弊。请准其援案宽免成数。下部议。从之。　　

○又谕、庆昀等奏、请将玩视公务之固山达议处一摺。察哈尔牛羊群正黄旗固山达布拉那、于拣补牧长验放时。因拟陪之牧副精莫特僧格出差未回。属令拟正之章楚布、代为觅人冒名顶替。实属胆玩不职。布拉那著即撤任。交部议处。　　

○以克复贵州瓮安县城。暨石阡余庆解围。赏参将田衍炳、都司刘得胜、巴图鲁名号。并赏刘得胜花翎。　　

○以办理科布多文案出力。予兵部主事衔阿克敦布优叙。　　

○丙寅。谕内阁、前据理藩院奏、已革恰克图章京瑞徵呈称。应解理藩院蒙古王公廪饩银。每年二万两一款。业经禀明库伦办事大臣。何以未将数目分晰办理。以致该革员未能全数交清。请饬该大臣等明白回奏。兹据色克通额奏、瑞徵于交卸后。并未谒见色克通额面禀。辄将空纸汇票。交多尔济那木凯。令印房官员转禀。且在刑部供称、所此陋规十余万两。内解理藩院二万两。并销票之费俱系实银。何以交卸时并不提实银如数报解。显系狡展等语。色克通额回奏摺、亦未明晰。且系一面之词。著刑部提讯瑞徵、详切根究。毋任再行蒙混。　　

○又谕、都兴阿奏、筹议江北勇粮覆奏摺内。漏写款项。咨部更正。并自请议处一摺。江北勇粮。经荆州将军都兴阿奏请按照新章。酌加银数。其覆奏摺内。将每营月给公费银两。漏未声叙。以致与粮台咨报数目不符。实属疏忽。都兴阿著交部议处。其未奉旨以前各营起支多加之银。准其扣抵积年欠款。以示体恤。寻兵部议、都兴阿应罚俸一年。准其抵销。从之。　　

○谕军机大臣等、据巴栋阿、冯子材奏、密办苏常各城内应。约会民团进剿。已派劲旅一千四百余名。赴上海听薛焕调用。并先期密商都兴阿、豫备炮船兵勇。以备临时策应。所筹均尚周妥。此举关击紧要。不可稍涉大意。巴栋阿等务当不动声色。密速妥办。并须与薛焕通盘筹画。谋定后动。计出万全。方为妥善。将此由六百里密谕知之。　　

○又谕、袁甲三军营协饷。本年仅据各省解到银六万五千两。实属不敷支放。自应速筹接济。除山西省裁撤津防月饷二万两。已改解僧格林沁军营外。所有临清关欠解银一万两。淮北欠解盐课银一万五千两。闽海关欠解银二十余万两。江西欠解漕折银十三万两。地丁银一万两。著文清、庆端、薛焕、毓科、谭廷襄、迅速筹拨。派员陆续解往该大臣军营。毋再迟缓。其河南省应解月饷。并著严树森按月如数解往。仍将前欠银两。陆续补解。以免贻误。将此由六百里各谕令知之。　　

○又谕、袁甲三一军。每月协饷。不敷支放。江苏向有按月协济该大臣饷银二万两。由筹饷局拨解。上年苏常失守。此款遂停。又淮南盐课按月协饷一万两。近亦拨归江北粮台。今南北两台筹议饷需。已敷支应。江皖唇齿相依。皖军不能自立。则清淮里下河必不能保。江北亦有饷难筹。著薛焕、王梦龄、饬令筹饷局通盘筹画。仍照江苏应协原额。每月筹解饷银二万两。并饬两淮盐运使仍将向来应解协饷淮南盐课一万两。统按月提解袁甲三军营。以资接济。不得意存畛域。以顾大局。将此由六百里各谕令知之。　　

○又谕、袁甲三奏、防剿吃紧。请饬察哈尔拣选膘壮马五百匹。起解来营等语。现在恭奉皇考大行皇帝梓宫回京。需用马匹甚多。察哈尔马匹。除调赴行在外。所存无多。难以再行调拨。该大臣请饬拨空马五百匹之处。著毋庸议。将此由六百里谕令知之。　　

○以安徽蒙城击贼出力。赏都司李南华巴图鲁名号。知县苏履中同知衔花翎。主簿王青云等蓝翎。余加衔升叙有差。　　

○丁卯。太祖高皇帝忌辰。遣官祭福陵。　　

○谕内阁、春佑奏、请以滦平县知县穆翰、调补朝阳县知县一摺。现在恭奉皇考大行皇帝梓宫回京。滦平县差使紧要。春佑此时请以穆翰调补朝阳。恐开属员规避之渐。著该都统督饬该员。赶紧办理桥梁道路。俟事竣后再行奏请调补。　　

○谕军机大臣等、谭廷襄奏、捻匪窜过运河。由东平直扑甯阳。并曹兖各属匪踪遍地。请饬胜保前往剿办各摺片。捻匪由王仲口一带。抢渡运河。向甯阳一路窜去。北距省城不过三百里。曹单定陶一带。匪踪肆扰。鱼台县又有捻股续来。将与郓钜之匪联合。兖州府属之韩庄。沂州府属之郯城兰山等处。捻已窜入焚掠。山湖两路。均属紧要。谭廷襄现在留兵办理东昌善后。亲自带兵折回省城。著即严密防守。并督饬各路兵勇。联络绅团。合力防剿。以杜贼匪窜绕之路。毋稍疏虞。至郓钜曹单一带。贼匪纷起。亟应力图埽荡。僧格林沁驻扎长沟。势难兼顾。胜保所带兵勇。现在东昌地方。著即饬令带兵各员。就近前往。会合僧格林沁、谭廷襄所派兵勇。分投截剿。毋任北窜。昨因胜保奏请叩谒皇考大行皇帝梓宫。业已准其前来。著即迅赴热河。叩谒后即行亲往督办。毋失事机。将此由六百里各谕令知之。　　

○命五城先期一月设厂煮赈。　　

○予安徽安庆阵亡外委周宝贤等祭葬世职加等。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、刑部等衙门奏、遵议叶尔羌抄产变价一案。各员应得罪名处分。请旨办理等语。此案已革守备梁一龙、千总赵棨荣所得杖罪。准予援免。并开复原官。仍各降二级调用。拨任和阗三品阿奇木伯克迈买第敏、著革职留任。退出乾清门行走。喀拉雅勒城四品伯克阿拉玛斯、著革职留任。拔去花翎。均俟三年无过。方准开复。前任叶尔羌参赞大臣庆英、于奏报捐输等项银两数目。复有牵混情弊。著与叶尔羌帮办大臣固庆、一并交部分别议处。　　

○又谕、前因署直隶总督文煜奏、绞犯王澐等、经钦差大臣胜保提禁缉捕。请饬部核示。当经奉旨交刑部议奏。兹据该部奏、请饬胜保将王澐李溃二犯。速行解回。归案办理。并请嗣后各省监禁人犯。均不准擅行劄调等语。所奏甚是。监禁罪囚。调赴军营。随征出力。事后奏明分别减等。原属一时权宜之计。并未著为成例。王澐李溃二犯。均系拟绞监禁罪囚。军营乏人。不至若是之甚。何至劄调罪犯。若此端一开。各营纷纷效尤。恐罹法者希图藉此免罪。国家宪典。几成虚设。实属不成政体。王澐李溃二犯。著胜保即速解回监禁。仍归本案分别办理。毋令逗遛延宕。嗣后各省监禁斩绞军流徒罪人犯。均不准军营带兵大员擅行劄调。以杜巧脱而肃法纪。将此通谕知之。　　

○湖北巡抚胡林翼因病乞假。以安徽巡抚李续宜暂署湖北巡抚。　　

○己巳。遣官祭关帝庙。　　

○谕内阁、本日礼部奏、朕登极日期。及颁诏典礼一摺。览奏。朕心益增感恸。惟念皇考以祖宗丕绪。传付朕躬。勉从所请。依钦天监所择吉日。于十月初九日甲子卯时。举行登极颁诏钜典。各该衙门遵照旧仪。敬谨豫备。　　

○庚午。谕内阁、谨择九月二十三日辰时。恭奉皇考大行皇帝梓宫回京。于二十二日辰时行启奠礼。各该衙门敬谨豫备。　　

○辛未。以湖北黄州、德安、随、蕲、安陆、黄梅、广济、黄安、黄陂、云梦、各府州县城被贼窜陷。革知府周炳鉴、知县薛元启、副将书绅、参将阿昌阿等职。仍留营署知州李瑜、知县汤一德覃潮元、方大湜、革职留任。摘知县诸镳、孙继祖、吉栋顶带。署知州赵笃庆、李泰源、革职永不叙用。　　

○予江苏六合殉难县丞朱青云祭葬世职加等。附祀道员温肇原专祠。　　

○予安徽太湖阵亡千总朱耀彩祭葬世职加等。　　

○予湖北黄州阵亡千总张步元等祭葬世职加等。　　

○予浙江双林镇殉难主事郑训承聘媳徐氏、监生郑祖璜妻黄氏、旌表如例。　　


大清穆宗继天开运受中居正保大定功圣智诚孝信敏恭宽毅皇帝实录卷之三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。八月。壬申。谕内阁、上年八月皇考大行皇帝秋狝。驻跸热河。该处民情倍深爱戴。本年七月十七日。龙驭在山庄升遐。百姓久沐恩膏。感恋悲哀。出于至诚。现择于九月二十三日。恭奉梓宫回京。所有经行各处。修治道路桥梁。自必争先恐后。朕心深为怜悯。著将承德府及所属州县。并经过畿内之宛平顺义怀柔密云昌平等州县。明年应徵钱粮。全行蠲免。著直隶总督顺天府府尹即刊刻誊黄。遍行晓谕。俾众周知。　　

○以运解硝斤迟延。暂革河南通判李国惠职。　　

○癸酉。上诣几筵前行月祭礼。　　

○谕内阁、户部奏、请饬采办京仓米石等语。现在京仓需米甚殷。著直隶总督顺天府府尹于天津玉田丰润等处。督饬各该地方官妥为采办。或招商办运。均令自行运米到京。赴该部内仓交兑。由该部派员会同该仓监督验收。其米石价值。著该督等按照市价酌定。并盘运脚价。先期报部核准。俟运仓验收后。由户部照数当面发给该商承领。以杜弊端。该商运米所过关津。并著免其纳税。以示体恤。　　

○又谕、户部奏、请饬催豫东二省应解漕折银两等语。河南省应解漕粮变价。并节省等款银三十余万两。业已逾限。山东省应解漕粮变价银十二万余两。并节省等款。亦将届限满。均未据报起解。亦未将折解银米各数及随漕各项分晰报部。实属任意迟延。著严树森、谭廷襄、督饬藩司粮道。各将前项应解漕折、及节省漕项轻折等银。克日起解。并将起程日期。及折解银米数目。专案报部。如再延误。即著该部严行参处。　　

○又谕、户部奏、请饬催广东省采买洋米运京一摺。上年经户部奏请由福建广东二省。采买台米洋米。由海运津。旋因广东省尚未覆奏。复奉朱批严催。迄今半年之久。仍未据该督等覆奏。以仓储重务。辄敢任催罔应。实属有心玩误。两广总督劳崇光、广东巡抚耆龄、均著先行交部议处。仍责令查照该部前奏。设法采买。并将现办情形即行覆奏。如再稽延。即著该部从严参处。其福建省捐购米石。除第一次业经起运外。现又收采若干。并著该督抚随时奏报。接续起运。以济京仓。　　

○又谕、吏部奏、查明实缺人员应否留营。请旨办理等语。云南盐法道李荣、丽涨县知县王正玺、经袁甲三等奏留军营差委。兹据吏部奏、查明均与奏定章程不符。著袁甲三、骆秉章、即饬该员等迅赴本任。毋许逗遛。　　

○谕军机大臣等、谭廷襄奏、捻匪由甯阳窜入肥城西南。折向泰安。又东窜至玉皇山。并阑入莱芜边界。其后股又至甯阳。东平河岸。仍有大夥屯聚。土匪秉机焚掠。前在邳州渡河之捻。偪近安邱。其由海州沭阳北窜之捻。已抵莒州。各路纷来。情形吃重。东三府团练尚形单弱。恐不足以资抵御。谭廷襄现已折回省城。所有守御事宜。务须妥为布置。其先期调派之总兵曾逢年兵一千名。青州副都统兵五百名。著即饬令会合团丁。分投堵剿。毋令贼匪窜扰东三府属。现在河北业已肃清。并著胜保亲统官兵。迅速驰往山东。会合僧格林沁、谭廷襄、所派兵勇。分路剿办。以遏该匪北窜。将此由六百里各谕令知之。　　

○以山西捐输军饷。永广乡试中额二名。　　

○甲戌。谕内阁、据载垣等奏、恭奉梓宫回京。因朕冲龄即位。合词吁恳。于恭送登轝后。先行启跸回京。朕受皇考大行皇帝顾复深恩。恭奉灵驾回京。具有成例。何敢不遵。何忍不遵。惟该王大臣等情词恳切。若不稍节劳勚。转无以仰慰皇考在天之灵。九月二十三日。朕于丽正门外。跪送梓宫登轝后。先赴喀拉河屯行宫。跪迎灵驾。俟奉安芦殿。仍行晡奠礼。二十四日。行朝奠礼后。即启跸于二十九日还宫。所有梓宫沿途一切事宜。著恭理丧仪王大臣等敬谨将事。梓宫到京之日。朕先于德胜门外祗候。俟灵驾到时跪迎后。由闲道诣东华门外跪接。步送至乾清宫。各该衙门知道。　　

○又谕、前因国子监奏、八月初一日。致祭先师孔子。视笾豆之礼部堂官未到。分献之翰林官仅到一员。当经降旨令礼部堂官监礼御史查明参奏。兹据署礼部右侍郎载龄奏、省视笾豆。到班迟误。自请议处。并据倭什珲布等、及富稼等奏、查明分献未到。系翰林院编修周誉芬。请旨议处。载龄、周誉芬、均著交部议处。　　

</div>
    <div class="pagination">
<a href="清实录同治朝实录_page3.html">上一页</a><a href="清实录同治朝实录.html">1</a><a href="清实录同治朝实录_page2.html">2</a><a href="清实录同治朝实录_page3.html">3</a><span class="current-page">4</span><a href="清实录同治朝实录_page5.html">5</a><a href="清实录同治朝实录_page6.html">6</a><a href="清实录同治朝实录_page7.html">7</a><a href="清实录同治朝实录_page8.html">8</a><a href="清实录同治朝实录_page9.html">9</a><span>...</span><a href="清实录同治朝实录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
