<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 454 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 454 页/共 848 页</h1>
    <div class="content">○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○甲申。谕内阁、特依顺保奏、遵旨筹添巴燕岱满洲营八旗壮丁。以资差操一摺。巴燕岱入旗生齿日繁。其不能得食钱粮之壮丁。日事旷闲。自应酌筹生计。以收实用。著准其将巴燕岱新获租银二百三十余两。并旧有租银五百九十两。每岁共获租银八百二十余两。照依惠远城添设壮丁章程。每旗佐领下添设壮丁三名。十六佐领。共添壮丁四十八名。每名月给公费银一两。合计一年需用银五百七十六两。仍于所余银内核定拨给。每佐领银十两。以敷公用余银八十四两。作为闰月壮丁口费之用。俾所设壮丁。藉为挑选马甲先资。以裨差操而裕生计。该将军仍饬该协领等于该城地亩。设法疏引水渠。以广灌溉。俾获租银。照依惠远城添设壮丁一律办理。此项地租。责令该城协领随时稽察。按季取结呈报。以杜弊端而昭核实。　　

○谕军机大臣等、本日据特依顺保奏、筹添巴燕岱满洲营八旗壮丁。自因巴燕岱八旗生齿日繁。其不能得食钱粮之丁壮。日事旷闲。准将该城地租银两。酌量变通。以资差操而裕生计。但每旗添设壮丁。月给公费银两。自为教养有资。实于差委有益。并非专为各丁壮不能得食钱粮。以为养瞻之计。该将军等务饬各该旗佐领等勤加训练。按期操演。俾各丁壮习于勤劳。专心技艺。勿令游惰偷安。以期营务日有起色。一兵得一兵之用。断不准玩愒从事。日久懈生。仍致有名无实。将此谕令知之。　　

○赏八旗兵丁一月钱粮。　　

○乙酉。谕军机大臣等、本日据吴邦庆等奏、请估挑运河淤浅各工。已明降谕旨准其动款兴挑矣。运河为漕船往来要道。必须一律深通。方免漕行阻滞。惟十字河一带。积沙最深。尤易淤浅。若待临时挑穵。恐误漕行。著吴邦庆、钟祥、亲往查勘。设法疏浚。务须先事豫筹。乘时赶办。免致漕船入境。停泊待挑。有误遄行期限。钟祥如能分身前往。即会同该河督悉心筹议。饬办理。傥省中公事紧要。即遴派妥干大员。前往详细履勘。豫期兴办。以免临事周章。将此各谕令知之。　　

○两广总督卢坤奏、＜?口英＞咭唎兵船回国日期。得旨、海洋寥阔。夷船虽报归帆。仍当加意查探。毋再生事。不可坐受欺诳也。慎之。　　

○命惇亲王绵恺、工部尚书王引之、礼部右侍郎文庆、敬谨承办奉移孝穆皇后梓宫至龙泉峪典礼。　　

○浚山东上河、捕河、运河、泇河、四厅塘长各河。从河道总督吴邦庆请也。　　

○丙戌。上诣寿康宫前殿行礼。后殿问皇太后安。　　

○谕内阁、保昌等奏、职官任性刁健。请交部议处一摺。此案吉林佐领巴彦保、诬执同知衙门差房即系私设班馆。袒护劣兵。渎禀称冤。始而上堂顶撞。继而请票进京。并敢将已饬革之甲兵刘勇财仍留差使。抗不革退。种种刁健。殊属可恶。巴彦保著交部议处。参领依淩阿、于该属佐领大肆顶撞时。默无一言。又任其杭不革退甲兵。实属罢软无能。依淩阿著一并交部议处。同知福广、不照向办移提旗人。径行差传。以致该佐领哓哓不休。福广著交部察议。余著照所议办理。吉林素称淳朴。该将军平日果能约束旗伍。整饬官方。何至有任性刁健目无长官之佐领。且该佐领上堂顶撞时。即应从严参办。乃仅以记过完结。迨该佐领再三渎禀。该将军始行参办于后。究未免轻纵于前。事后请议。何如遇事有为。保昌著交部议处。嗣后必当大加振作。以肃旗伍而儆官邪。断不可如此姑息疲软。致负委任也。　　

○谕军机大臣等、有人奏、川省地方。蠹役尤横。大州县或千余人。小州县亦数百人百余人不等。遇有民间词讼事件。官准一案。差派数役往传。以致差役勒索多方。动辄破产。至缉捕窃盗。亦向事主索发脚钱。私取乞丐。导至窝家诈赃。以饱私橐。真贼反令远扬。诬扳有隙之家。逐户磕索。以乞丐送官搪塞。此等差役。相继承充。良民受累。又川省文武衙门。书役弁兵。多于衙署侧近。设局招赌。名曰厅子。而武署为尤甚。每日招引城乡富民。并土豪地棍。设局赌钱。抽头分利。破家荡产。贻害匪细。又川省佐杂等官。皆设有书役多人。串唆擅受。需索多赃。牵连贫民受累。并不肖生监。盘踞说合及至卸任。将牌票稿件。概行烧毁。一无凭证。擅受之巧。无过于此故川省谓佐杂官为买卖衙门等语。此种地方积弊。全在有守土之责者。严行查禁。实力整顿。衙蠹盛则良民伤。赌风盛则富民败。擅受多则平民扰。必应设法汰除。痛加惩创。著瑚松额、鄂山将各项情弊。逐细摉查。无任稍有朦混匿饰。有弊必除。有犯必惩。设法妥立章程。据实具奏断不准以空言塞责。一奏了事。于地方仍无裨益。原摺著钞给阅看。将此谕令知之。寻鄂山奏、查川省递解人犯。及护送铜铅船只。差事太繁。额外多设差役。在所不免。经前督臣全行裁撤。准于额设外量添帮役。大缺不得过二百名。小缺一百五十名。严定稽查章程。恪遵办理。兹复严饬厅县。实力奉行。仍责成该管道府就近查察。至开厅聚赌。现查尚无其事。仍饬属严行查禁。文官自道府以下。武官自副将以下。满城弁兵。责令该管协领佐领以下。均于年终出结。申送备案。设再有开厅聚赌等弊。查出严办。出结官立予揭参。擅受之风。臣到任时。已通檄饬禁。并以佐杂无鞫问之权。明示民间。又参办数案。各知儆畏。现再申明例禁。责成该管道府厅县。有犯揭参。以肃功令。得旨、立法何难。患在不能实力奉行耳。当勉之又勉。　　

○命协办大学士吏部尚书文孚、为大学士。管吏部事。户部尚书穆彰阿、为吏部尚书。协办大学士。调工部尚书耆英。为户部尚书。兵部尚书敬徵、为工部尚书。礼部尚书奕颢、为兵部尚书。以领侍卫内大臣载铨、为礼部尚书。　　

○予故工部尚书王引之祭葬。谥文简。　　

○展察哈尔右翼牧群官兵扣缴饷银限期。　　

○丁亥。两江总督陶澍等奏、提催回空粮船得旨、务要竭力。尽人事以理之。不可藉口诿为天时水势也。勉之。　　

○以都察院左都御史何淩汉、为工部尚书。户部右侍郎吴椿、为都察院左都御史。调刑部左侍郎姚元之、为户部右侍郎。兼管钱法堂事务。吏部右侍郎刘彬士、为刑部左侍郎。户部左侍郎张鳞、为吏部右侍郎。兵部左侍郎龚守正、为户部左侍郎。以内阁学士沈岐、为兵部左侍郎。　　

○工部左侍郎廖鸿荃、因病解任。以都察院左副都御史沈维鐈、为工部左侍郎。仍留安徽学政任。　　

○移江苏金山县知县典史驻洙泾镇。洙泾镇巡检驻旧治卫城。从总督陶澍等请也。　　

○以捐办江苏白茆河闸坝。予知府张绶组等升补议叙有差。　　

○戊子。准山东被旱被水各属缓买常平社仓谷石。　　

○己丑。旌表守正捐躯直隶大名县民宋洪信女四姐。　　

○庚寅。孝慎皇后殡宫月祭。遣官行礼。　　

○命热河总管阿灵阿、副总管长良、估挑旱河工程。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百六十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。十二月。辛卯朔。谕内阁、御史承光奏、请饬禁废员攻讦上司一摺。据称近来各省已革废员。挟制上司。捏款上控之案。层见叠出。查其心迹。实非为公。或勒借盘费。或讹索捐复银两。稍不遂意。即行攻讦。各上司受其挟制。暗中消弭。以致此风日炽。请嗣后有列款控告原参上司者。无论虚实。概行饬禁等语。国家设官分职。大小相维。为大吏者。果能洁己奉公。严明御下。则属员平日群知敬畏。遇案纠参。自可折服其心。无敢置辩。方今朝野清明。上下一体。即间有一二不肖劣员。因案参革后。胆敢诬攀捏造。挟嫌洩忿。或交各督抚亲提审讯。或特派大员前往查办。其鬼蜮伎俩。无难立时破露。重治其罪。即被讦之各上司。始虽受其诬蔑。迨经审断。立即昭雪。又何必畏首畏尾。多方消弭。转予该革员以挟制之端。酿成刁健耶。嗣后各省大吏。平日于属员之贤否。留心考察。遇案参劾。一秉大公。自不致被参劣员有妄行控讦之事。傥举劾任意。不足服众。又安能禁被枉之员。不行控告。至属员被枉。本有准揭部科之条。若不肖劣员被参之案。本无不公。或因需索不遂。胪列多款。图洩私忿。一经审出虚诬情弊。定当照例加等治罪。决不宽贷。以惩刁顽而肃官方。将此通谕知之。　　

○吏部以大学士文孚、应定何殿阁请。得旨、文孚著为东阁大学士。　　

○礼部奏、道光十五年元旦应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○贷直隶驻劄灾区旗绿和营兵丁饷银。　　

○壬辰。上诣皇太后宫问安。　　

○谕军机大臣等、有人奏、风闻自江南扬州至直隶天津运河一带。水陆冲途。时有棍匪数十为群。身藏利刃。每遇粮艘铜船木筏北上。辄沿路随行。托名跟差。混杂水手纤夫队中。于居民铺户。过往船只。任意讹索。稍不遂间。辄倚恃人众。肆行抢夺。粮艘铜船水手。亦利与勾吉。随同吓诈。或时无粮艘铜船过往。该匪等窥伺往来客船。拦截抢劫。请饬查拏严办等语。各省水陆冲途。行旅络绎。务俾地方肃清。遇有棍匪等沿途扰害。全在地方文武员弁。不分畛域。一体严拏。认真惩办。何至任令该棍匪等假托跟差名目。引类呼群。肆行无忌。蔓延日甚。必至酿成巨案。于地方所关匪细。著琦善等严饬所属文武员弁。各于管辖地方。遇有此等棍匪。一体密访严拏。从重惩办。以期尽绝根株。傥各地方官有讳饰推诿情弊。一经查出。或别经告发。立即严参示惩。无稍徇隐。将此各谕令知之。　　

○又谕、有人奏、广东廪贡生刘光桐、本年在京乡试后。由通州雇船回籍。于十月初五日。行至直隶故城县属离城十余里二望地方。突遇贼匪十余人。手持刀械。蜂拥下船。揪按事主。将其家人斩伤。砍开衣箱。劫去纹银四百两。钱十余千。及手钏布匹等物。经事主呈报。该县知县吴孝愉、意存规避。不即会营缉拏。不为事主家人相验伤痕。又不令事主引勘地方。反先嘱该船户具供被劫之地。系出东武城县所辖。以为诿卸地步。迟至十日外。始移知武城县会勘。而武城县知县龚璁、则以该河面及西岸。系故城县所辖。与伊无涉。彼此互推。盗贼任其远扬等语。地方盗劫之案。全在该管官不分畛域。迅速查拏。方足以儆凶暴而安行旅。如系所辖界内。尤不应稍存推诿。任意迁延。以致盗匪远窜无踪。著琦善、钟祥、迅即委员前往该处。会同勘明刘光桐被劫地方。确系何县境界。即将规避推诿之知县。从严参办。并查取疏防各营弁职名。先行交部议处。仍勒限务将此案赃犯全行缉获。按律惩办。毋任延纵。以肃法纪而儆疲庸。将此各谕令知之。　　

○癸巳。谕内阁、保昌等奏、查明新城局拖欠款项。据实参办一摺。伯都讷新城局拖欠库贮正款钱租银两。延不解缴。前据该将军等奏参。当谕令确查惩办。兹据查明该局拖欠款项。均系实欠在民。惟此项租钱。该管局员并不实力督催。辄以新补旧。虚出通关。以致历年积欠至二万余吊之多。自应照例惩处。所有新城局自道光十二年起。承办局务之现任佐领哈丰阿、巴克坦保、笔帖式苏勒通阿、常庆、连仲阿等。及自十三年起承催租钱之奖赏蓝翎富伸保、额尔德呢、骁骑校兆先保、吉隆阿等。均著先行摘去顶带。责令同缘事降调之总理协领额淩额、同知博尔豁等。将民佃田盈等陈欠租钱三千一百余吊。按名催交。如追交不全。即与民佃等欠交盖房凿井银九百五十三两。一并著落额淩额、博尔豁、哈丰阿、巴克坦保、苏勒通阿、常庆、连仲阿、并与十年十一年在局之总办承办各员等。按在局年分久暂。一律依限计成摊赔。其民佃新欠租钱一万七千五百余吊。严饬十二年起局员等督饬催交。务限于本年年终。分别赶紧追赔。如能全完。再行奏请开复。傥逾限不完。即照逾限一年例办理。其催徵之富伸保、额尔德呢、兆先保、吉隆阿等。亦限于本年年终。各于所管字号各屯所欠并前欠租钱。依限交齐。准予开复。仍记过一次。如不能交齐。即照违限一年之上律惩办。副都统吉勒通阿、亦有督催不力之咎。傥届限催收不齐。一并报部察议。至该副都统衙门。前报已收部驳地亩案内钱文。因未取有遵结。是以将钱暂未入库。现经取有遵结。报称贮库。著即解交省库。报部查核。所有承办各员。著免其置议。　　

○又谕、杨遇春奏、匪徒滋事。拏获审办一摺。此案甘肃皋兰县匪徒郑曼年等、胆敢纠约百余人。在督署大门持械放火。扑嚷滋闹。并将查夜之都司袁贵、砍伤落马。复将该员内室焚烧。经外委陈芝桂枪毙一贼。该匪徒等畏惧。逃赴东门。杀伤守门兵丁。蜂拥窜出。旋经官兵差役。陆续追拏摉获。讯据郑曼得供称、系挟都司袁贵、不准揽作军火麻绳之嫌。又因裁汰老兵。心怀气忿。起意纠同郑曼年等起事。复忆及都司叶昌泰、待伊有恩。俱可藉此报讎。讯之叶昌泰、坚供委不知情等语。此等匪徒。殊堪发指。仓卒之间。幸不致有伤大体。但叶昌泰上年因规避防差。具禀挟制。部议降调。回至甘肃后。经该督屡次传见。托病不至。且郑曼年曾向该员告知有人为其报讎之语。即不得诿为不知。且郑曼年所持腰刀。又系该员之物。聚众之斗母宫。复与该员住处相近。是郑曼年断非无端供吐。种种可疑。自应彻底根究。以期水落石出。叶昌泰著即革职。先行收禁。交该督督同臬司伍长华、亲提全案犯证。与叶昌泰质对明确。细心严鞫。不可轻脱。按律定拟具奏。至该督自请交部严议之处。著候谕旨。　　

○又谕、特依顺保等奏、拏获窃马贼犯。分别审办一摺。此案姜那伯克胆敢纠夥私进开齐。偷窃卡伦马匹。哈萨克何哈拉克齐拜哈达木、访查该贼犯藏匿踪迹。带引官兵。将该贼犯拏获。不顾同类为讎。洵属恭顺可嘉。著加恩赏给六品顶带、蓝翎。以示奖励。　　

○又谕、瑚松额等奏、提臣办理夷案不善。据实参奏一摺。四川峨边夷匪。本年出巢焚抢。经提督杨芳、统率官兵团勇。前往筹办。乃甫及月余。该夷匪又复出巢抢掳。辄以求释前获之双甲为词。是杨芳办理不善。以致夷人复出。从前所称事有把握。全不足信。杨芳著交部严加议处。即来京听候部议。瑚松额、鄂山、虽未亲往查办。惟率据杨芳之言会奏。未能控制合宜。均著交部议处。　　

○谕军机大臣等、瑚松额等奏参、提臣办理夷案不善一摺。已明降谕旨。将杨芳等分别严议议处矣。本年峨边厅支夷。因窃穵竹笋。肇衅焚抢。本属寻常夷案。果能痛加剿戮。示以兵威。然后相机招抚。庶可使该夷等畏威怀德。日久相安。杨芳久历戎行。统兵筹办。自必计及久远。何以该提督前致瑚松额等函内、率称事有把握。即可完竣。乃九月十九二十一等日。雅扎等支夷。复于夜间至双溪卡、白沙河两处。掳去男妇大小六十余丁口。迨经派员查明。该两支娃子、因恐前获解省之双甲问罪。故潜抢汉民作当。欲求换释。现经派出之城守营参将唐永清、谕以恩威。业据陆续献还汉民二十四丁口。其余亦据该夷目自请立限悉数退回。并按名捦献凶夷。此外各夷支与汉地居民。均照常安业。此项夷人。素以抢劫为事。杨芳统兵筹办。竣事甫及月余。复敢出巢滋事。抢掠人口。是从前所办。未能合宜。已可概见。自无庸再令亲往。惟所抢汉民。尚未全数献还。滋事凶夷。亦未按名捦献。瑚松额等所派参将唐永清、都司毛万里、前往催办。究竟派何人督办。是否能资得力。务即严饬该委员等确查起衅根由。并赶紧追拏各夷匪。从重惩办。断不准观望迟延。仍蹈前辙。又另片奏、杨芳业已启程北上。即责成委员专办等语。该将军等已饬委马腾龙、到省接署提督篆务。总当督饬所属。认真筹办。务使附近各夷支。与汉民均可相安无事。以清边圉而杜后患。将此谕令知之。　　

○又谕、兴德等奏、叶尔羌所属卡外色哷库勒地方。有霍罕前来。欲行侵占一摺。据称本年八月二十一日。色哷库勒阿奇木伯克库尔察克禀称、霍罕勒什噶尔胡什伯克、差派迈买西里普等、带领安集延回子四十名。来至塔哈尔玛庄驻劄。并称霍罕伯克、现派勒什噶尔胡什伯克、管理色哷库勒地方。劝令库尔察克归顺。当派五品伯克皮鲁斯出卡查探。并传谕安集延呼岱达派人会同前往晓谕。皮鲁斯面见霍罕差来之迈买西里普。谕以该处乃叶尔羌所属。向设阿奇木伯克、及伊什罕伯克等官。尔等不应侵占地方。乃迈买西里普一味狡展。不肯输服。旋据霍罕勒什噶尔胡什伯克、差人递禀。现仍派令皮鲁斯出卡侦探等语。色哷库勒。孤悬卡外。为叶尔羌咽喉要地。该夷于上年藉称向布噜特收税。妄肆抢掳。经该大臣等饬令额尔沁吊噶尔拜派人出卡晓谕。现在又遣人前来。直欲强占地方。披阅该夷禀词。实属狡强可恶。若不严切晓谕。绝其觊觎之心。恐由此益无忌惮。于边疆大有关系。该大臣等拟写谕帖。甚合机宜。著即将帖交阿奇木伯克伊斯玛依尔、转行寄知。仍饬令该伯克另行寄谕霍罕伯克。不准任听所属之人。侵占地方。并传谕色哷库勒阿奇木伯克库尔察克等、加意防守。不可稍有疏失。俟皮鲁斯查探实在情形旋回时。即行据实具奏。将此谕令知之。　　

○拨湖北襄阳道库银二千九百两。调剂武昌、武左、黄州、蕲州、襄阳、德安、六卫疲乏帮丁。并拨银二万两。发商生息。备襄阳卫造船经费。从总督讷尔经额等请也。　　

○贷江苏桃源县浚河建闸银。　　

○甲午。谕军机大臣等、昨据瑚松额等奏参、提臣办理夷案不善。致夷人复出滋事。已降旨分别严议议处。并著杨芳来京听候部议。该将军等现饬委马腾龙接署提督篆务。马腾龙在川省有年。平日操防训练。整顿营伍。是否堪胜四川提督之任。著该将军等据实由驿覆奏。将此谕令知之。寻奏、察看马腾龙似不能胜川省提督之任。报闻。　　

○丙申。孝惠章皇后忌辰。遣官祭孝东陵。　　

○谕内阁、四川峨边夷匪出巢滋扰。上年即系杨芳督办。据奏三厅地方。一律肃清。峨边二十四地。皆所亲历。并称抚其驯服。诛其犷悍。不致复行滋事。未及半年。该夷匪仍肆焚抢。复经杨芳统兵团勇。前往剿抚。于本年八月间函致瑚松额等。率称事有把握。即可完竣。其余支夷。永保安静。乃甫及月余。该夷匪又复出巢掳抢。辄以求释前获之双甲为词。是杨芳节次办理此案。总未妥善。毫无把握。铺饰妄奏。本应照部议革职。姑念前在回疆。著有劳绩。稍示惩儆。以观后效。杨芳著降为二等侯。革退御前侍卫。以总兵前往甘肃候补。毋庸来京陛见。瑚松额。鄂山。部议降二级留任。本属咎所应得。念其于该夷匪滋事。虽未亲往督办。于杨芳办理夷案不善。尚不瞻徇情面。据实参奏。著加恩改为降一级留任。不准抵销。　　

○户部议准、云南巡抚伊里布疏报、陆凉州开垦地一顷九十五亩。照例升科。从之。　　

○丁酉。上诣皇太后宫问安。　　

○谕内阁、讷尔经额等奏、请查禁通省私钱一摺。湖北为各省水陆通衢。商贩云集。私钱最易搀用。经该督等奏明饬拏之后。荆门州等处访获私铸等犯八起。民间存留私钱。亦据设局收缴六千余串。办理尚属认真。所拏私铸各犯。俱系各州县本任自行拏获。俱著免其议处。其各前任失于查察。亦著加恩免其查议。惟该省此时查办紧严。该犯等自必各知敛迹。若稍形懈弛。难保不再行铸贩。该督等务当随时委员密访。傥各州县始勤终懈。以致私钱充斥。即当照例严参。至道府为州县亲临上司。耳目较近。嗣后每届年终。各州县查明境内有无私钱。照例出结后。由该管道府覆查。确实加结。详核具奏。如有结报不实。一经查出。即将该管道府一并参处。以示惩儆。该部知道。　　
</div>
    <div class="pagination">
<a href="清实录道光朝实录_page453.html">上一页</a><span>...</span><a href="清实录道光朝实录_page449.html">449</a><a href="清实录道光朝实录_page450.html">450</a><a href="清实录道光朝实录_page451.html">451</a><a href="清实录道光朝实录_page452.html">452</a><a href="清实录道光朝实录_page453.html">453</a><span class="current-page">454</span><a href="清实录道光朝实录_page455.html">455</a><a href="清实录道光朝实录_page456.html">456</a><a href="清实录道光朝实录_page457.html">457</a><a href="清实录道光朝实录_page458.html">458</a><a href="清实录道光朝实录_page459.html">459</a><span>...</span><a href="清实录道光朝实录_page455.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
