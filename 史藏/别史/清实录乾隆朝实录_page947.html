<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 947 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 947 页/共 1860 页</h1>
    <div class="content">○行围　　

○前署广东巡抚明山疏报、乾隆二十七年分。广州、潮州、肇庆、廉州府属。报垦额内额外荒芜税。三十三顷五亩有奇　　

○云南巡抚刘藻疏报、乾隆二十七年分。会泽、腾越、鲁甸、昆明、嵩明、和曲、晋宁、呈贡、易门、弥勒、云南、宣威、大关、永善、陆凉、河西、禄劝、平彝、镇沅、丽江、镇雄、永昌、新兴等、二十三府。厅州、县、共开垦久荒。并额外民屯田地。一百十四顷八十六亩有奇　　

○是日、驻跸依绵峪大营　　

○丁巳。上行围　　

○谕军机大臣等、永贵等奏称、回地水草。不宜游牧。因布噜特阿瓦勒比、情愿移于该部落。派人照管。伊复亲身督率办理。已量给伊属人羊茶。阿瓦勒比、甚属奋勉。可否加赏顶带等语。阿瓦勒比、夙著恭顺。兹复照管牧群。俾得蕃息。甚属可嘉。著加恩赏给四品顶带。以示鼓励　　

○豁除江苏镇洋县。挖废芦荡课银。十八两有奇　　

○是日、驻跸依逊萨勒巴尔哈达大营　　

○戊午。上行围　　

○谕、前据和其衷参奏、徐沟县知县朱昱发。采买仓谷。按亩派钱。请革职审拟。已有旨将朱暗发革职。其违例派累情由。并交该抚一并严审究拟。今既审明。朱昱发。系奉原任抚臣鄂弼、为本地储积起见。并无侵渔入已情弊著免其治罪追赔。仍予开复。其办理不善处。照例察议　　

○又谕、据福增格奏称、副都统富尔松阿。因修理衙署。于藩库内动支银三百余两。并未用完。又向绿营兵林宗则。赊取木料砖瓦米石等项。共欠钱一百四十九串零。并未偿还。应行参奏等语。富尔松阿。身为副都统。修理衙署。剩匿官银。且向绿营兵林宗则。赊取木砖等项。至欠钱一百四十九串。并不偿还。甚属卑鄙无耻。富尔松阿。著革职。拏交刑部治罪　　

○谕军机大臣等、据和其衷审拟徐沟县知县朱昱发。派钱买谷一案。未免过当。前因孙肇廷。将胡应铨。控告朱昱发原呈。粘连投部。其中情节。自不得不彻底查办。至于违例派钱一事。所重在派累扰民。私肥已槖。今既审明。原系从前鄂弼任内。筹画办理之事。该县并未侵渔入已。而此外胡应铨所控各款。又尽属子虚。是朱昱发并无应得之罪。已有旨将朱昱发免其治罪追赔。原参革职之处。并予开复矣。至胡应铨。呈内所控情节。既尽属虚诬。其有无与孙肇廷商同诬捏情弊。著将胡应铨解赴刑部。与孙肇廷对质。审明另案完结可也。著将此传谕和其衷知之　　

○又谕、据福德奏称、昨理藩院行文俄罗斯萨纳特衙门。俄罗斯迫于我之不肯通商一节。势必恳请。如果情词恭顺。请将恰克图贸易停止。移于依琫地方。或亦折伏俄罗斯之一法等语。恰克图为两处交界。酌行贸易。彼此属下之人。易于约东。若移依琫。不但滋扰设遇盗贼词讼之事。必致妄行狡赖。著传谕福德。将办理贸易之事。暂且停止。俟俄罗斯回文到时。如何办理之处。候朕降旨施行　　

○御史戈涛奏、每年刊部会审各省重犯招册。临期散给。时迫册多。披览不能详细。请嗣后秋审届期。将各省招册。于十五日前。分给各衙门。俾得从容繙阅。得旨、所奏是。依议行　　

○吏部议覆、御史王启绪奏请。嗣后各部郎中。俸满保送。该堂官详加察核。分别堪膺繁简。一体铨选知府。无庸以道府兼掣。应如所请。再各部郎中。论俸截取。甄别保送。记名以简缺用者。照例归简缺知府选用。记名以繁缺用者。其知府未经得缺之先。遇有道缺一体列名进呈。从之　　

○是日、驻跸安巴究和罗昂阿大营　　

○己未。上诣皇太后行幄问安　　

○协办大学士户部尚书刘纶、刊部尚书秦蕙田奏、臣等恭承指示。校正韵书。窃惟古诗赋颂箴铭。韵从通叶。钦定叶韵汇辑一书。义例精当。久已成编。惟律韵尚仍旧本。谨按韵书昉隋唐。分合异同。源流滋别。考证维艰臣等悉行参考。就现在通行韵书中。有应更改增损者。折衷广韵。集韵。礼部韵略。五音集韵。韵会举要等书。及诸家辩论。参互得失之故。列为凡例。并将列。韵格式。先呈御览。其新编韵书。请赐嘉名。得旨、书名著定为音韵述微　　

○是日、驻跸僧机图博勒齐尔大营　　

○庚申。上行围　　

○吏部议覆、河南巡抚叶存仁奏称、河南城守衙门笔帖式一缺。请改为本处驻防旗人公缺。照考试各省将军副都统等衙门笔帖式之例。于八旗兵闲散内考补。与在京笔帖式。一体较俸升转。应如所请。有情愿改补武职者。咨明吏部准改。遇本处本翼骁骑校缺出。俟记名领催。用过三缺之后。补用一员。从之　　

○是日、驻跸齐尔博库昂阿大营　　

○辛酉。上诣皇太后行宫问安　　

○赐扈从王公大臣、蒙古王公台吉兵丁等食　　

○是日、驻跸阿穆呼朗图行宫　　

○壬戌。谕军机大臣等、秋审勾到日期。已定于本月十八日起。著传谕秦蕙田。依期前赴行在。如或病不能来。不必勉强。即著阿永阿前来　　

○陕甘总督杨应琚奏、陕甘各标营。挈眷驻劄乌噜木齐兵。俱应随带马匹。恐长途多费。请于乌噜木齐贸易马内拨给。其存营马。又可住支草料。择厂牧放。拨补缺额。嗣后再有移驻兵。俱照例办理。至本年派往挈眷兵五百余名。合计家口一千余名。俱于八月十六日以前。全数起程。报闻　　

○是日、驻跸济尔哈朗图行宫　　

○癸亥。上诣皇太后行宫问安。侍早膳　　

○谕、前审讯湖北纵盗冤良一案。根究始事之由。询及知州赵泰交。据供有幕友浙江人徐掌丝。卢培元等、弟兄亲戚。盘踞楚省。历有年所。与地方官交接往来。徐掌丝。在臬司沈作朋署内。伊弟徐登三。即在总督爱必达署内。伊妹夫卢培元。即在巡抚汤聘署内。彼此串通一气。此案。各衙门前后批详。皆出伊等数人之手等语。地方大吏。承办重案。竟至颠倒是非。行私罔上。固不得诿过旁人。稍为宽贷。而此等恶幕。暗通声势。从中把持。实为民生吏治之蠹。已降旨李侍尧。熊学鹏等、拏解刑部。会同军机大臣。严审治罪。在外省督抚藩臬衙门。案牍纷繁。书记之任。亦不可少。然一切应准应驳。必当自为主持。岂可听一二幕友。操纵自由。且此辈贤否不一。甚至彼此潜相照应。或援引党类。往还出入。因而媒炫招摇。转致受其愚弄。向来勒荐幕宾。例有明禁。复经台臣条奏。严定处分。乃楚省尚有敢于上下勾结。纵盗殃民。若徐掌丝等之甚者。一省如此。恐他省亦不能保其必无。著传谕各省督抚。留心密访严查。如有此等久惯恶幕。潜居省会。倚托上司衙门。因缘为奸者。立即严拏重究。以昭炯戒。毋得稍存姑息。仅一递回原籍。颟顸了事。倘督抚等视为泛常。不知实力整顿。一经朕别有访闻。惟伊等是问。并闻有新任督抚藩臬。接用旧任幕友者。徒因其经办多年。一切多所谙习。遂尔相沿趋便。不知若辈借历幕更事为名。始终占踞一衙门官有去留。幕无更易。不肖之徒。易于乘间滋弊。涓涓不息。将为江河。亦不可不杜其渐。嗣后一体饬禁。并将此通谕各省督抚藩臬等知之　　

○以太常寺少卿达色、为福州副都统　　

○是日、驻跸波罗河屯行宫　　

○甲子。谕曰、御史戈涛奏称、所奏事件。未经领到原摺。而刑部业已纷传。必系刑部司员之在军机者。豫为透漏一摺。当交军机大臣查奏。今据军机大臣查明。戈涛条陈二摺。俱系发交刑部办理事件。即于本日传钞。随本报发回。而朱批原摺。向应存贮军机处。年底汇缴。例不给还等语。此事原属照例办理。尚无透漏之处。戈涛以未接到朱批原摺。故为此奏。但军机司员。向于本部堂官。及相好戚友中。豫通消息。亦不能保其必无。从前即曾有因此获罪者。该司员等、益当痛加儆戒。不得因此次查无情弊。遂罔知顾忌。设将来果有徇私洩漏等事。一经查出。必严加惩治。决不稍为宽贷也　　

○伊犁副都统伊勒图奏、准新柱等咨。伊犁挈眷之满洲。索伦。察哈尔等人口甚多。布疋棉花。俱日用必需。请将叶尔羌折粮钱文。采买棉花三万余觔解送等语。查现在驻劄伊犁满洲。绿旗。官兵。各有原来衣被。三年内尚可不须添补。其索伦。察哈尔兵。多用皮衣。是伊犁现在须棉无几。而与哈萨克贸易。及修补兵丁衣服。所用布疋甚多。请将回城折粮钱文。暂买棉花数十斤。其余尽买布疋。尤为适用。将来必须棉花之时。又可酌量通融办理。报闻　　

○以江南督标中军副将王巍、为福建福宁镇总兵。　　

○是日、驻跸中关行宫　　

○乙丑。上诣皇太后行宫问安　　

○谕军机大臣等、连接高晋具奏、洪湖水势。有消无长。五坝并未过水。所有伏秋汛内。启拆清口东西坝。察看水势。随时收口各情形。俱已览悉。惟黄河今年水势如何。毛城铺。及徐州城北新筑土堤。俱曾否过水。徐州城外水志。长落若干。并淮徐一带。秋禾田亩。现在均已丰收否。该督俱未经奏及。著传谕高晋、令将入秋以来黄水情形。速即据实详悉奏闻。以慰廑念　　

○吏部议覆、原任四川总督开泰疏称、查武连。剑门。二驿。系剑州所属。请以附近之剑乡三甲四甲。广乡一甲二甲地方。令武连驿驿丞。兼巡检衔。管理。附近之广乡四甲。普乡二甲四甲地方。令剑门驿驿丞管理。魏城驿。系绵州所属。请以附近之东乡、北乡、地方。归魏城驿驿丞管理。凡窃匪等事。责令就近拏解各该州审详。逃盗案件。照例承缉。其各驿记。改拟分别铸给。应如所请从之　　

○是日、驻跸避暑山庄。至己巳皆如之　　

○丙寅。谕、据苏昌奏、粤东田房税契银两一项。原系另款存贮。以备本省建造工程等项动支。今积至一百二十余万之多。现在京外各处。或有需用。请即酌拨八十万两。解交收用。又另摺。请将广东围基。堤岸。二项。盐羡生息银二十九万余两。解交内府工程处备用各等语。各省闲款银两。存贮既多。原可酌量筹办。然应存应拨。止须据实陈明。听候敕部定议。毋庸为他处工程。鳃鳃过计。苏昌此奏。似闻圆明园现有修葺之处。故欲将此闲款充用。所见甚小。前熊学鹏。亦有请将商捐办理差余存我银两。解交内府之奏。两人用意略同。殊不知圆明园工程。一切皆仍旧贯。需费无多。奚致遂烦督抚经营筹画。况天子不言有无。外府内府。均属一体。又何必事此挹注之劳耶。苏昌等既为此奏。恐各省督抚。尚有未能尽喻者。著将此通行传谕知之。苏昌摺。并交部议奏　　

○又谕、据苏昌等奏、广西象州猺山地方。七月初旬。连日大雨。山水骤发。大樟等村庄庐舍。间有被淹。抚臣冯钤。已前往查勘抚绥。并称所伤田禾无几。勘不成灾。毋庸再予赈恤等语。今岁粤西早稻丰收。晚禾亦俱长发。象州一隅被水。虽据该督抚查明。所伤田禾无几。实不成灾。但仓猝被水之后。小民口食。未免拮据。除已照例抚绥外。如有贫乏不能自存之户。仍著查明。加恩赈恤。务俾得所。并将本年应徵粮赋。酌量情形。分别缓徵。副朕轸念边氓至意。该部遵谕速行　　

○谕军机大臣等、新柱等奏称、承办叶尔羌鼓铸钱文之同知图桑阿。千总戴鹏等、自乾隆二十五年。设立钱局以来。办事颇属勤慎等语。图桑阿等、承办鼓铸钱文。已阅三载现届彻回。著加恩交部议叙　　

○户部议覆、原任贵州布政使亢保咨称、前准部议。署事官不兼本任者。全支署任养廉。其本任养廉。留与署任支食。第黔省向例。署员兼本任者。全支本任。半支署任。其一半扣作缺旷。其不兼本任者。半支署任。半支本任。是以每年缺旷。足敷试用人员。另给一半养廉。及别项脚费工食之用。今署员不兼本任者。概令全支署任养廉。黔省以小署大。递行委署。不兼本任者居多。似此层层全食。截旷无余。给发不足。应照旧例支食等语。应如所请。并行知各直省。仍照旧例画一办理。从之　　

○丁卯。谕、据容保奏称、江宁汉军官兵内。有领催一名。生员二名。兵二十四名。皆系承袭勋旧佐领。世管佐领。世职有分之人。可否将伊等送回京城该旗之处等语。著传谕容保。令其询问。所有伊等佐领世职。如有嫡派应袭之人。情愿仍回原旗。即送京带领引见。酌量赏给差使行走。如不过承袭有分而不能袭。及无力迁徙眷口。情愿为民者。准其改入民籍。容保查询明确后。分别咨行各该旗。入于出旗册内办理　　

○又谕、据福德奏称、明年彻回恰克图贸易之人。请将彼处闲房。令喀尔喀兵丁居住。并密谕与俄罗斯之布里雅特柰玛尔。乌梁海人等、令其招徕特古斯恳。至依琫地方闲房。由乌里雅苏台。运米一万石。前往存贮等语。俄罗斯生性卑鄙。兼怀谲诈。彻回贸易。令喀尔喀的兵丁居住。福德所办。尚属留心。但今年既已令伯德尔格回子前往。莫若俟其贸易完毕。回去之后。将彼处留看房屋商民。尽行彻回。派喀尔喀兵丁四五百名。酌令居住。如此办理之后。柰玛尔、乌梁海、如有前来归附者。收纳亦无不可。今且不必示意于众。再依琫地方。既有现成闲房。将米运往收贮。颇为近便。且贸易一开之后。卖给商民。亦属便益著交成衮扎布、福德等、于乌里雅苏台。现有米内。用现成牛驼。运往一二万石。伊等办理此事。往返札商。务须不动声色。亦不必忽遽赶办　　

○又谕曰、开泰、既系宗室。竟敢私往汉侍卫之家。同入酒肆。与人斗殴。甚属卑鄙有玷宗室。著交宗人府监禁　　

○以兵部右侍郎蔡长澐。知武举。左都御史张泰开。为武会试正考官。左副都御史张映辰。为副考官　　

○戊辰。上诣皇太后行宫问安　　

○军机大臣等议覆、定边左副将军成衮扎布等奏称、科布多地方。田亩膏腴。水草丰美。本年所添之喀尔喀等、有不谙耕种者。悉令绿旗兵指引。是添派蒙古。不若添派绿旗兵。请再拨善于耕种之绿旗兵一百名。并选派木匠、石匠、铁匠、数人前来。于修理农具。及建筑城垣仓库诸务。颇为有益。再科布多地亩。俱系未经开垦者。内地运来农具易坏。应筹办生铁。交新添匠人等、折熟铸造农具等语。应如所奏办理。但此项添派绿旗兵。若由京拨往。不但烦费。抑且有误明年耕期。请由乌里雅苏台。现有绿旗兵。二百内选派一百名前往。颇为近便余兵一百名。于看守仓库差委。稍有不敷。尽可挑用喀尔喀兵。应交成衮扎布、于喀尔喀兵内。挑选诚实妥当者一百名。抵补绿旗兵之缺。至所用匠役。即于二百名内。尽数挑选。共凑一百之数。若仍有不敷。即酌量由乌里雅苏台。现有匠人内招募拨往。从之　　

</div>
    <div class="pagination">
<a href="清实录乾隆朝实录_page946.html">上一页</a><span>...</span><a href="清实录乾隆朝实录_page942.html">942</a><a href="清实录乾隆朝实录_page943.html">943</a><a href="清实录乾隆朝实录_page944.html">944</a><a href="清实录乾隆朝实录_page945.html">945</a><a href="清实录乾隆朝实录_page946.html">946</a><span class="current-page">947</span><a href="清实录乾隆朝实录_page948.html">948</a><a href="清实录乾隆朝实录_page949.html">949</a><a href="清实录乾隆朝实录_page950.html">950</a><a href="清实录乾隆朝实录_page951.html">951</a><a href="清实录乾隆朝实录_page952.html">952</a><span>...</span><a href="清实录乾隆朝实录_page948.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
