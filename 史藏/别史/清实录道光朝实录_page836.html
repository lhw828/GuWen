<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 836 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 836 页/共 848 页</h1>
    <div class="content">
○壬戌。旌表守正捐躯四川双流县民易添榜妻骆氏。妾师氏。　　

○癸亥。镶白旗蒙古都统贝子绵岫、以失察参领侵蚀库银。革去都统。以都察院左都御史柏葰兼镶白旗蒙古都统。仍署镶黄旗蒙古都统。　　

○甲子。定郡王载铨等会奏、议覆浙江清查仓库章程十条。一、严定追补处分期限。三万两以上。应如所奏从严加紧。革职限半年缴。余照原定章程。五千两以下。降二级。限一年缴。五千两以上。限二年缴。一万两以上。限三年缴。二万两以上。限四年缴。俱革职留任。全完开复。完不足数。监追查抄。一、上司分赔属员亏空。除本员及家属著追完缴外。应按未完银数。作为十成。提出四成。由浙省捐廉归补。其余六成。照例分赔。一、书差积欠。严追著赔。不准藉词民欠。辗转延宕。一、军需案内垫办工程。除例准报销外。余分别捐廉摊补。一、流抵房屋什物。赶紧勒限变价。一、仓库钱粮盐课水乡漕白等款。一律由藩司勒追。无庸分交运库等处。其应追盘缺霉变仓谷。准照旧案。每石折银一两买补。一、米价核定追缴。一、交代勒限速结。一、钱粮严密查提。一、公用酌量节省。从之。　　

○云贵总督林则徐覆奏、遵查云南试用知府张恩溥、并无风疾。该员曾任四川知县。升任湖南苗疆要缺同知。年力正强。气体充实。询以吏治。甚属明练。堪资差遣。报闻。　　

○以翰林院侍讲爱仁充日讲起居注官。　　

○乙丑。谕军机大臣等、本日据季芝昌奏、途次接奉廷寄、折回浙江查办一摺。季芝昌现已简放山西巡抚。著仍遵前旨。会同吴文镕等、秉公确查历任抚藩。于属员亏那。有无偏袒。分别轻重。据实参奏。并著一面具奏。一面即起程来京。将此谕令知之。　　

○以太常寺卿温葆淳为宗人府府丞。　　

○丙寅。两广总督徐广缙等奏、查外夷之来中国。原为通商。何得节外生枝。妄思要挟。总由内地奸民。自蹈贪顽。先得该夷之利。为其所饵。希图暗中耸惑。更可倚势自肥。连年横波叠浪。层出不穷。皆由于此。现访获新宁县属、私通夷人潜递书信之李象经。查阅该犯信稿。悖谬绝伦。行同叛逆。例应斩决。已于审明后即行正法。以昭炯戒。下部知之。　　

○旌表守正捐躯浙江青田县民饶海棠妻姚氏。　　

○缓徵山东邹、滕、二县被雹村庄新旧正杂额赋。贷滕县灾民仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百六十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。六月。丁卯朔。上诣绮春园问皇太后安。　　

○以修理广东九龙城寨。予候补通判顾炳章等升叙有差。　　

○贷河南武陟县修沁河民堤银。　　

○戊辰。旌表守正捐躯贵州毕节县民罗泳达妻吴氏。　　

○己巳。谕内阁、陆建瀛奏、请将营求补缺之道员革职一摺。南河候补道陈韶、周际云、于该督委署淮海道缺。尚未拟补何员之际。竟敢函致藩司。嘱为探听。居心殊属巧诈。陈韶、周际云、均著即行革职。以为卑鄙营求者戒。　　

○庚午。谕内阁、柏葰、荣玉木□□奏、旗库红白赏银无存。请借支部库银两散放等语。此项银两。毋庸借动部款。著绵岫于罚俸外另罚赔银五百两。迅交该旗。以资散放。所有原亏银两。仍勒令已革参领开隆阿等依限完缴。不准迟逾。　　

○又谕、德诚、吴钟骏奏、请饬催南粮帮船等语。南粮帮船衔尾北上。原不容片刻稽延。兹据该侍郎等奏称、三进江广各帮漕船。尚未据漕运总督咨报盘验过淮。若再迟滞。必致有误回空。著漕运总督将三进江广各帮漕船赶紧相机筹办。务令迅速渡黄。跟踪前进。并著东南两河直隶各总督山东巡抚遴委干员。协催北上。傥押运各员藉词耽延。及地方官督催不力。即著一并严参。俾免迟滞而利漕行。　　

○辛未。谕内阁、舒兴阿奏、请将讳盗营私之参将革职严审一摺。阿克苏城守营参将彭年、于防兵赵得喜行窃库银一案。已据库书访有端倪。诿为不知。不即严拏。并有被控授意纵放。希图规避。及种种营私情事。彭年著即行革职。归案严审。务期水落石出。以成信谳。　　

○又谕、长春园左门值班参领胡松额、著照部议降二级留任。加恩准其抵销。此案太监踰墙外出。时值夤夜。值班官兵等疏于觉察。当被营兵拏获。尚无别项重情。是以姑从薄惩。傥因巡查疏忽。以致自外越墙进内。则事关重大。非寻常疏忽者可比。定将值班兵丁重治其罪。并将该值班参领等从严惩处不贷。　　

○贷江苏山阳、阜宁、二县暨淮安、大河、二卫被水灾民耔种口粮。　　

○壬申。以太常寺少卿常志、为太常寺卿。　　

○癸酉。谕内阁、张祥河奏、请将失察差役索诈毙命之同知、并办理抢案迹涉讳匿之知县解任一摺。陕西孝义厅同知吴学彬、于差役诬良索诈毙命重案。先事既失于查究。迨报验后。又不据实具详。显系意图消弭。三原县知县周赓盛、于抢夺拒伤之案。既已呈验。并不详办。显有讳匿情弊。吴学彬、周赓盛、均著先行解任。交该抚提同各全案人证研鞫明确。分别按律惩办。　　

○甲戌。谕内阁、抽查漕粮御史联福、涂文钧奏、南漕湿米过多。请严行整饬一摺。现在粮船抵通。经该御史查出头进尾帮内湿米至八百余石之多。此项米石。难保非验卸后另有搀和情弊。所有该经纪等、著交刑部审明办理。至此后应如何防范之处。并著仓场侍郎严定章程具奏。　　

○乙亥。谕内阁、前据御史杨彤如奏参、山西巡抚王兆琛、历任声名平常。赃款炳著。及各州县馈送营求。并因办差酿命等情一摺。当交陈孚恩、福济、驰往查办。旋据奏现讯情形。已降旨将王兆琛等一并革拏严讯。兹复据奏、讯明王兆琛于盐务奏裁公费。抵充活引正课之后。辄因办公不敷。得受商人节规银一万四千余两。又失察巡捕家人婪索规礼门包及轿役滋事。复收用汾阳霍州两处红封银两。种种贪鄙营私。实属辜恩溺职。已革知州杨树年、于阳曲县任内索借王凝一银一万余两。虽讯与王跻堂家命案无涉。惟以现任职官。借贷部民财物。为数较多。又馈送该革抚红封门包银两。亦属卑鄙无耻。王兆琛、杨树年、均著兆那苏图派委文武干员押解来京。交军机大臣会同刑部覆审定拟具奏。至山西巡抚兼管盐政。向有河东盐务办公银两。查系前任巡抚吴其浚因商力疲敝。奏请裁革一万两。吴其浚虽已身故。而其洁己奉公。洵不愧为封疆大臣。著该省巡抚查明该故员现有子孙几人。查明具奏。即已革巡抚梁萼涵、前虽因案发往军台。而咎止失察伊弟撞骗多赃。其于盐务派商。并无徇情受贿情事。现又查出交城县贡余皮张。亦经该革抚永远裁汰。以视王兆琛恣意贪婪。相去何啻霄壤。梁萼涵著即释放回籍。并赏给六品顶带。以为廉正自爱者劝。　　

○谕军机大臣等、已革山西巡抚王兆琛任所资财什物。现已经钦差侍郎陈孚恩等查封具奏矣。该革员籍隶山东福山县。著程庭桂迅即亲往王兆琛住宅。督同登州镇总兵、登州府知府、将该革员家产资财、及一切什物。严密查抄。不准稍有偷漏隐匿。仍候谕旨遵行。将此谕令知之。　　

○以内阁学士瑞麟、兼管太常寺事。　　

○丙子。谕内阁、徐广缙、叶名琛奏、戕官案内匪徒。悉数就捦一摺。广东阳山、英德等县。匪徒聚众戕官。行同叛逆。经该督等飞咨署提督祥麟、并劄调镇将、选带各路兵丁分路进剿。并饬运司徐有壬驰往会办。先后获犯五百五十二名。首要均已就捦。现在地方安静。官兵尽撤归伍。办理实属迅速。徐广缙、叶名琛、祥麟、徐有壬、均著交部从优议叙。该地方文武随同摉捕。功过尚足相抵。所有失察职名。免其开参。在事员弁。著该督等择其尤为出力者酌量保奏。候朕施恩。　　

○又谕、傅绳勋奏、江苏各属被水较重。现在查办情形一摺。本年江苏省入夏以来。阴雨连绵。积水无从宣洩。以致苏松常太等属。民田庐舍。多被漫淹。其江淮扬等属。堤圩亦多冲破。灾民荡析离居。览奏实深悯恻。现经该抚等履勘筹画。凡有可以恤民之处。务即随时举办。总期实惠均沾。不可使一夫失所。以慰朕念。至此次灾区较广。如实有捐办不及之处。该抚即一面动款抚恤。一面据实奏闻。毋稍延缓。又另片奏、请将商贩米船暂行免税等语。现在该省米价增昂。乏食堪虞。所有商贩米船。运至江宁苏州等灾区售卖。并本省商民请照出境采买者。经过本省各关。著准其一律暂行免税。以广招徕。　　

○致仕大学士阮元奏谢子阮福选平凉府知府恩。得旨、善为颐养。以期无限遐龄。　　

○以都察院左副都御史文瑞、为浙江乡试正考官。翰林院编修章琼、为副考官。鸿胪寺卿田雨公、为江西乡试正考官。翰林院编修呼延桭、为副考官。编修童华、为湖北乡试正考官。修撰张之万、为副考官。　　

○丁丑。山东巡抚徐泽醇奏、山东引商。每销引一道。捐银二钱三分。以资公用。名为面封公费。巡抚岁得一万两。请嗣后酌减六千两。存四千两办公。下部知之。　　

○修山东四女寺支河坝工。从巡抚徐泽醇请也。　　

○戊寅。谕内阁、德诚、吴钟骏奏、遵议防查转运漕粮积弊一摺。向例抽查漕粮御史。分驻大通桥及各闸地方。轮替防查。嗣经归并大通桥一处。著仍照旧章。一在大通桥抽查掣量。一赴各闸稽查偷漏。分别防察弊端。轮流更换。以符定制。　　

○又谕、德诚、吴钟骏奏、请饬催南粮帮船等语。南粮帮船衔尾北上。不容片刻稽延。兹据该侍郎等奏称、二进江淮头帮行走迟滞。以致在后各帮。未能迅速挽行。若再延宕。必致有误回空。著漕运总督严查各该帮船因何耽延。傥系无故逗留。即将总运押运各员弁一并查参。以儆怠玩而利漕行。　　

○己卯。谕内阁、理藩院奏、据察罕达尔汉呼图克图之呼毕勒罕蕴端丕尔赉、呈请入京当差一摺。察罕达尔汉呼图克图之呼毕勒罕蕴端丕尔赉、本年十三岁。业经出痘。情愿自备斧资。入京当差。实属肫诚。惟阿嘉呼图克图、栋廓尔呼图克图、均已在京。足敷当差。蕴端丕尔赉、著毋庸入京当差。　　

○庚辰。谕内阁、陆建瀛奏、各属被水。现办抚恤情形等语。本年雨水过多。江宁各属被灾较广。省城居民房屋淹浸。无从栖止。览奏恻然。现经饬属赶紧分别抚恤。除劝捐外。并著速饬两藩司查明仓谷可碾若干。库贮可动若干。并行查各关有无存款。以备随时赈恤之需。此外各就地方情形。酌核妥速办理。总期灾黎咸沾实惠。勿令一夫失所。以副朕恫瘝在抱至意。　　

○又谕、陆建瀛、傅绳勋奏、江南贡院积水。请展限办理乡试一摺。江南省本年春夏之间。雨多晴少。闰四月内连日大雨。山水下注。江潮涌灌入城。据该督等奏称、现在贡院内积水甚深。无从宣洩。本年八月乡试。势难依限办理。著照所请、江南文闱乡试。准其展限至九月初八日举行。其武闱乡试。展至来年三月举行。　　

○又谕、庆锡奏、屯居旗妇递呈诉冤。请解京审讯一摺。此案遵化州旗妇方王氏、向马兰镇总兵衙门递呈诉冤。并敢投递京官名帖。是否挟势恐吓。抑系被人唆使。指官撞骗。虚实应彻底根究。方王氏著解交刑部审明办理。前任给事中焦友麟、宗人府笔帖式果良、并著解任。交刑部会同宗人府查传质讯。寻宗人府等衙门奏、查明焦友麟早经出京。并无给方王氏名帖之事。无庸饬令来京。果良讯无嘱托情事。惟于方王氏来京具控。辄令赴马兰镇呈诉。究有不合。应照例议处。方王氏依内官亲属恐吓官司例拟杖流。照例收赎。从之。　　

○命陕甘总督布彦泰、拨银五万两、解赴哈密。备官兵经费。　　

○辛巳。谕内阁、仁寿等奏、科布多卡伦侍卫员缺。请将掣出之护军校巴扬阿发往等语。著依议。此次科布多卡伦侍卫赓音、因人地不宜回旗。停升五年。嗣后除各处卡伦侍卫年满照例办理外。如有年分未满。经该将军大臣奏驳者。均著以赓音为例。停升五年。　　

○以安徽水灾。米价增昂。免各商船米税。　　

○壬午。予宋儒谢良佐从祀文庙。从河南巡抚潘铎请也。　　

○癸未。谕内阁、本年入夏以来。江浙安徽湖北等省。皆因雨多水涨。各属漫淹较广。灾民荡析离居。嗷嗷待哺。每一览奏。焦虑殊深。现经各该督抚及时筹办赈抚。凡有可以恤民之处。自无不尽心经理。力图保全。惟是灾区既宽。需费甚钜。虽经官民等量力捐助。赈恤穷黎。尚恐未能周遍。当此哀鸿满目。朕复何忍稍为屯膏。致民困未能即苏。除江苏省前已奏明动款。安徽省亦请留款备赈。并均免商贩米税外。其浙江湖北等省。被灾情形皆同。所有藩关各库银两。概准该督抚酌留备赈。商贩米船。亦准一体免税。该督抚等其共体朕意。务各遴委贤员认真查办。总期实惠均沾。如查有浮冒克扣等弊。立即严参重惩。断不可使有一夫失所。以副朕念切民依、恩膏速沛至意。　　

○甲申。谕内阁、吴文镕奏、筹运米粮以济民食一摺。本年浙江灾区宽广。粮价昂贵。小民乏食堪虞。除外江内河商运米粮赴浙售卖者。经过各关。昨已降旨均免纳税外。其福建省如何招商贩运台米。山东省如何招商贩运小米杂粮等项。并粤东洋米如何买运赴浙。均著各该督抚等体察情形。妥速办理。务期灾黎均沾实惠。而奸商亦不至居奇。用副朕筹裕民食至意。　　

○又谕、吴文镕奏、遇灾恐惧。恳予罢斥一摺。所奏冒昧糊涂。胆大之至。国家设官分职。责重牧民。一当其任。无论时之难易。事之能否。皆当尽心竭力。岂容任意诿卸。况巡抚统辖全省。疆寄攸关。值此天灾流行。民生穷蹙。宜如何设法安抚。用以下苏民困。上纾朕忧。方为无忝厥职。今吴文镕以灾患异常。辄请迅赐罢斥。另＜??闲＞贤能。是徒知引咎而不思尽职。时值艰难。使身任封圻者。皆如吴文镕居心。竟置亿万灾黎于弗顾。将求牧与刍之谓何耶。似此迂腐无能。率意上渎。即立予罢斥。亦属咎所应得。惟当办灾棘手之际。转令置身事外。恐启巧避之渐。吴文镕著革去顶带。暂留浙江巡抚之任。责令认真筹办灾赈。如能不辞劳怨。办理妥速。尚可稍赎諐尤。傥复不知振作。查办竟无成效。致灾民转徙沟壑。必当重治其罪。朕言出法随。断不能稍从宽贷也。懔之慎之。　　

○又谕、吴文镕奏、请将乡试展期一摺。浙江本年雨水过多。贡院内号舍墙屋。倾圯过甚。急难修理。所有本年浙江文闱乡试。著准其展至九月举行。至浙江正副考官。现已＜??闲＞放。著文瑞、章琼、查照现展日期。俟一月后起程。　　

</div>
    <div class="pagination">
<a href="清实录道光朝实录_page835.html">上一页</a><span>...</span><a href="清实录道光朝实录_page831.html">831</a><a href="清实录道光朝实录_page832.html">832</a><a href="清实录道光朝实录_page833.html">833</a><a href="清实录道光朝实录_page834.html">834</a><a href="清实录道光朝实录_page835.html">835</a><span class="current-page">836</span><a href="清实录道光朝实录_page837.html">837</a><a href="清实录道光朝实录_page838.html">838</a><a href="清实录道光朝实录_page839.html">839</a><a href="清实录道光朝实录_page840.html">840</a><a href="清实录道光朝实录_page841.html">841</a><span>...</span><a href="清实录道光朝实录_page837.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
