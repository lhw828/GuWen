<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1440 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1440 页/共 1860 页
  </h1>
  <div class="content">
   乾隆四十五年。庚子。二月。乙丑。赐两淮盐政伊龄阿等食　　

○谕、朕清跸时巡。省方观俗。供顿尽由公帑。昨伊龄阿奏。两淮商人请捐银一百万两。以效悃忱。在办差经费。原无需此等捐输。第众商情词肫恳。且昨已蠲免伊等应完银一百二十万两。又缓徵银二十七万余两。其踊跃乐输之悃。自必倍殷。却之转阻其诚意。此项银两。即留为此次各省办公之用。著交伊龄阿、于此项银内。给还直隶公捐养廉银五万两。山东公捐养廉银十三万八千五百余两。江南公捐养廉银十二万三千七百余两。又前赏江南办差银三十万两、亦著于此项内、归还原款。又直隶正定隆兴寺庙工告竣。明春朕当亲莅开光。又山西五台、自乾隆二十六年巡幸后。迄今已阅二十年。亦应于明春前往拈香。其直隶山西境内、跸路所经。有应行修葺旧有行宫四处。此外总用行营。断不许再行添建。并著于此项捐银。赏给直隶银三万两。山西银五万两。以资修葺之费。毋庸再行捐廉办理。其余银三十万余两。仍即交存两淮运库。以备将来办公之用　　

○谕军机大臣曰、李奉翰奏、据丰砀铜沛厅营、先后禀报、自本月十一、二、三、四等日。俱有黄水到境。随赶赴徐州。见黄河水势。增长至六尺八寸。现已平槽。溜行迅速等语。同日又据萨载奏称、查探虞城交界黄河内。本月十一日戌刻。清水下注。十三日、又续长浑水。共长水五尺六寸。宽七八十丈。又铜沛厅属禀报、十三、四日。先后陆续长水一二尺。水面宽十二三丈等语。览奏甚为欣慰。已于摺内批示。此次黄水下注。势甚宽阔。自可仰邀神佑。即日集事。永得安澜顺轨。但自本月初十日。据阿桂等开放引河后。迄今已阅六日。朕日夜盻望。几于梦寐不宁。此等宵旰焦劳。阿桂素所深知。日内即尚未合龙。亦当仰体朕怀。将现在工次情形。陆续由驿奏闻。何至李奉翰、萨载等、奏报黄水归注江南境内。始得稍慰朕心耶。至黄水既到徐州。此时定已合龙。阿桂奏报。亦不过早晚间即到。但十六堡漫口大堤。必须迅速赶筑。老坝亦须填压坚实。始资巩固。著传谕阿桂。乘此机会。速将漫口大堤。赶筑完竣。并将老坝督修过半。阿桂酌看情形。如实可信其一劳永逸。更无他虑。再将一切事宜。交李奉翰办理。如尚未可深恃。阿桂仍须暂留工次。会同督办。此时功已垂成。转不必急急也。至此时计算蒇功。约在三月间。可于回銮时、迎赴行在复命。于工程全局。更为有益。将此由六百里发往。并谕李奉翰等知之　　

○丙寅。遣官祭江渎之神　　

○遣官祭吴季札祠、宋臣宗泽祠、明臣史可法墓、故大学士张玉书祠、刘纶墓、尚书赵申乔、巡抚潘思榘等祠　　

○旌表守正捐躯江苏江都县民丁万相妻姚氏　　

○是日。驻跸高旻寺行宫　　

○丁卯。上祭江神。渡江　　

○谕军机大臣等、本日据阿桂等奏、自初八日后。引河日见畅达。又连值顺风。大溜掣至八分以上。因于初九日、南坝又进一埽。金门止宽三丈零。至十一日午刻。两坝即先自拢合。随上紧填压。未逾数刻。金门立见断流。虽尚有一二处腰漏。而正坝屹立如故。现在尽力加倍镶压。并赶添边埽、以为外护。俟河水大消。坝工稳固。再行奏报等语。仪封此次漫口。堵塞一年有余。至今始得断流。虽据奏尚有腰漏之处。但徐州一带。已据报长水八九尺。溜势湍激有声。是大溜已归故道。再能加倍镶压。赶添边埽外护。自可合龙闭气。伫待喜信速至。再夹片内、奏李奉翰初到。陈辉祖在工日久。可否暂留豫工。与李奉翰一同酌筹善后事宜。并将用过钱粮大数。赶紧于十数日内核定。再令趋赴行在等语。所奏甚是。亦于摺内批示。南河虽关紧要。但现有萨载熟手。在此办理。一切均可放心。陈辉祖既在工日久。不特善后诸事。公同商酌。胸中已有头绪。即查核钱粮。亦资原办经手之人。稽核较为亲切。陈辉祖自当暂留工次。俟老堤亦补筑完竣。善后事宜定局。钱粮查核清楚之后。或能随阿桂同来。或俟阿桂起身后。再留数日。与李奉翰公同商酌。诸务交代清晰。再行趋赴行在。亦无不可。此时不必急急也。将此由六百里加紧传谕知之　　

○是日、驻跸金山行宫。翼日如之　　

○戊辰。上幸焦山　　

○御书金山江神庙扁曰、德佑安澜　　

○己巳。遣官祭故大学士史贻直墓　　

○是日、御舟驻跸三义阁　　

○庚午。山西巡抚雅德奏、本年晋省轮值蠲免。所有盐课摊入地丁、应行分徵之交城、文水、汾阳、平遥、介休、孝义、临县、永宁、石楼、宁乡、寿阳、盂县、静乐、代州、五台、崞县、保德、河曲、隰州、大宁、永和等。二十一州县课银。恳照三十七年之例。缓至次年同徵。报闻　　

○是日、御舟驻跸政成桥　　

○辛未。遣官祭周泰伯祠、先贤言子祠、宋臣范仲淹祠、韩世忠祠、故大学士蒋溥墓、巡抚汤斌、张伯行、总河陈鹏年等祠　　

○是日、御舟驻跸十里亭　　

○壬申。谕、据阿桂等奏、豫省河神最著灵验者。为灵佑襄济大王。本姓黄。河南偃师县人。从前已受敕封。拟为修坟种树。并请于其子孙中。赏给奉祀生一人。又顺治年间。总河朱之锡、功著南豫二省。没为河神。屡著灵应。可否特赐位号。又铜瓦厢风神庙。于开放引河之先。曾申虔祷。因连获顺风掣溜。全黄得归故道。显有默相之功。并恳颁发御书扁额。以昭灵迹等语。著照所请。灵佑襄济大王。交该抚荣柱、于其子孙内、择一人作为奉祀生。世传勿替。前任总河朱之锡。著交礼部、酌拟位号。候朕钦定。其铜瓦厢风神庙御书扁额。另行颁发。用答神贶　　

○又谕、据大学士公阿桂等奏报、自本月初六日。开放引河后。日见畅达。又连值顺风。全河溜势掣动八分。因于十一日、趁机堵合。未逾数刻。金门立见断流。大溜全入新河。其有腰漏挂帘之处。率同带往司员冯应榴、舒濂、并司道知府等。分头督催。竭数昼夜之力。金门一带。俱已闭气。从前水深至十一丈者。均已停淤。止剩四丈余。所有腰漏等处。亦已填压坚实。从此黄流顺轨。永庆安澜等语。昨据萨载奏、徐城志桩。长水一丈一尺余。云梯关、长水四尺九寸。溜势湍急。全黄已复故道。直达归海。此次仪封决口。办理几阅两载。特命重臣前往经理。发帑五百余万两。近复将引河大展宽深。接做挑水坝。逼溜北趋。始将溜归正道。荷蒙天佑神助。幸得成功。朕感谢之余。益深虔敬。向来河工漫口合龙。例得邀恩议叙。但亦应计时日久暂。如三十九年老坝口堤工漫溢。二十日之内。即报合龙。在事大臣。自应加恩议叙。至此次则几阅二年之久。方克蒇事。朕惟感谢天恩神佑。而于朕心方深愧歉。即在事大臣如阿桂等。休戚相关。谊均一体。亦不肯仰叨天功。更邀议叙。至分头督催之司员冯应榴、舒濂、司道江兰、王启绪、朱岐、张有年、沈启震、康基田等。昼夜催趱。分力宣劳。非大臣可比。著仍交部照例议叙。至前此遣德成前往豫工阅看。原以其略知工程做法。而其回京覆奏。乃欲仍于十六堡漫口筑坝。逼溜归入旧引河。彼时以德成甫经到工数日。即议更张。乃欲于屡经决口处施工镶坝。执缪不通。因阿桂等素轻其人。不加礼貌。遂尔意存偏执。甚至奏对朕前。尚复哓哓渎辨。思用小聪明。故翻成案。且引袁守侗为证。而袁守侗至京。与彼面议。原不以彼为是也。朕岂肯因德成一人偏见。遽尔轻听。致阿桂等掣肘难办。因令军机大臣存记。俟阿桂引河挑成。再降谕旨。今阿桂等引河放溜。金门合龙已成。若尔时轻信德成。遽议更张。岂不贻误大事。德成、著交部严加议处。至此次漫工。若照向例糜费工银。应著落在事大小官员赔补。但此番办理情形。实非从前漫决可比。阿桂等悉心经理。亦不遗余力。所有用过工料银两。俱著准其奏销。毋庸议赔。惟决口究因平时防护不慎所致。从前河臣姚立德、抚臣徐绩、实难辞咎。郑大进到任不久。不必议。著阿桂查明伊二人任内所办堤工岁修等项。分别著落赔补。以示惩儆。朕办理庶务。一秉大公。今日因阿桂报到。特令随营之大学士督抚等。与军机大臣一同召见。明降谕旨。并将此宣示中外知之　　

○谕军机大臣等、据阿桂等奏报、引河放溜、金门合龙一摺。已于摺内批示。并另行颁发谕旨。阿桂等俱即遵照办理。此次漫口。屡成复毁。至今始得蒇功。河归故道。朕心既以为慰。亦以为惭。阿桂等皆当共体此意。现今功已合龙。漫口老堤。最为紧要。阿桂务将老坝堤口、督催堵筑坚实。以资巩固。方可起身。再漫口虽经堵闭。其坝内所存余水。务令设法除去。使其涸现河底。再行填筑实土。方足以资保护。此时朕已驻跸苏州。不日即可回銮。将来阿桂。即于江南途次迎谒。或竟至山东路上。亦不为迟。总以河工善后、堵筑老坝堤工坚实、及坝内积水尽涸为要。不必急急前来也。将此由六百里加紧传谕阿桂等知之　　

○又谕、向来两金川番众。俱不薙发。但自大功平定以来。沿边各土司。无不隶我版宇。所有番众。即与内地民人无异。自应恪遵定制。一例薙发。况现在安营设镇。屯驻兵丁。而该处番人。若复仍沿旧俗。殊于体制未协。著传谕文绶。即行明白晓谕各土司。令该处番众。概行薙发。并严饬驻劄各员弁。实力稽查。务使远徼番民。永遵法守。并谕特成额、明亮、知之　　

○是日、驻跸苏州府行宫。翼日如之　　

○癸酉。敕谕班禅额尔德尼、昨据伍弥泰奏称、尔喇嘛因朕南巡。率领诸僧唪经虔祝。并呈进佛尊哈达等语。览奏欣悦。朕自京启銮。沿途清吉。渡河渡江。天气晴和。风恬浪静。皆尔喇嘛为朕亲诵经咒。虔作道场。精诚所致。有此吉祥也。今抵江省。特发去大哈达一个。绣僧冠一顶。朕行营佩带大荷包一对。小荷包二对。西洋鼻烟盒二个。以达朕意。喇嘛接奉时。即同见朕。欢喜用之。朕欲速见喇嘛。昌胜伫切。特谕　　

○甲戌。遣官祭贤良祠　　

○谕军机大臣等、全简屡将无关紧要之事具奏。甚属不晓事体。全简原系凉州协领。移驻伊犁。洊升至乌噜木齐副都统。从前来京陛见。朕看其人气局鄙琐。嗣因索诺木策凌来京。令伊署理都统事务。数月以来。奏事转多于索诺木策零时。而又均非要务。其意不过以为既摄都统。即俨然以都统自居。诸事不待索诺木策凌。尽行办理具奏。甚属好事。不惟不胜都统之任。即副都统亦恐不能称职。著传谕索诺木策凌。即将全简果否能胜副都统之处。秉公奏闻。候朕另降谕旨　　

○是日、驻跸灵岩山行宫。至丙子皆如之　　

○乙亥。孝昭仁皇后忌辰。遣官祭景陵　　

○谕军机大臣等、据李湖奏、拏获云南督标千总张曜、承差尹适、讯系李侍尧差伊送银五千二百余两。并玉器十件回家。并有家人张永受等、托带银七千余两。并书信什物。同摺差刘凤翼等、自京起程回滇。赴府河驿借马。当经委员截留、解省审讯一摺。所办甚好。此项差弁。于正月十七日出京。在李侍尧事未发觉以前。自可信其非送信之人。若此后再有擅借驿马之人。则其为透漏消息无疑。自应严行根究。毋稍疎纵。至李侍尧在京管事家人八十五。前据英廉查讯。有本年正月初间、张永受寄来银五千两之供。今据李湖奏、李侍尧寄银五千余两之外。又有张永受托带银七千两。从前未据八十五供出。必须将张曜等解京。与八十五质对。始无遁饰。著传谕李湖。即速派委妥员。将刘凤翼、张曜、尹适、严行管押解京。交英廉质讯。将此由六百里传谕李湖知之　　

○又谕曰、李湖奏、盐法道纪淑曾等、截拏云贵总督差弁刘凤翼、云南巡抚承差尹位等。讯系赍摺回差。上年十一月内、自滇赍摺进京。又有千总张曜、承差尹适等。供称李侍尧差送银五千二百余两、并玉器十件回家。又家人张永受、托带银七千两。又永昌府知府特昇额、托带银一千两。于正月到京。将银两玉器各交清等语。前据英廉查讯李侍尧家人八十五。据供张永受寄银五千两。今据张曜等供。除李侍尧寄银五千两外。张永受又托带银七千两。何以前此八十五、止供出五千余两。而张永受所托带之七千两。并未供及。其中显有隐匿情事。现已谕令李湖。将刘凤翼、张曜、尹适等、派员严行押解进京。著传谕英廉。详悉研讯。质对明确。务使水落石出。毋致稍有遁饰。又李侍尧久任封疆。闻其家人多拥厚赀。即如张永受、现寄银七千两。奴隶贱人。何以积银如许之多。连国雄是否知情。尤不可不彻底根究。英廉务将连国雄等、严加讯诘。尽行追出。毋使隐匿。至李湖所奏、永昌府知府特昇额、交张曜带回银一千两。不过所积廉俸。寄为家用之资。业经伊家收领。自可无庸查办。将此由六百里传谕英廉知之　　

○又谕曰、张永受现在云南。著传谕和珅等。严讯张永受、何以积银竟有七千余两之多。再查该犯如有应行留滇质讯之处。即留俟讯明后解京。若滇省现无应讯该犯之事。即选派妥员。将该犯严行押解到京。交与英廉质讯。归案办理　　

○又谕、本日据陈辉祖奏、山东济宁一带。于初五日得雨。自未至戌。入土四寸等语。济宁离省城不远。该处有雨。济南所属各州县。亦应得雨。况直隶河间一带。据袁守侗奏、于初五、六、等日。得雨雪二三寸不等。可见二月初间、雨势颇广。何以尚未据国泰奏及。著传谕国泰。即将省城一带曾否得雨。及各属禀报情形。查明迅速覆奏。将此由四百里传谕知之。寻奏、东省自新正以来。雨雪沾渥。二月初一日、兖沂一带。得雨三四寸。初五日、济宁沿河各属。亦得雨泽。初十、十一、十二等日、济南省城。又得雨三次。十七日、复得雨一次。登莱所属州县。亦于十八日。得雨三寸。二十八日子初起、至丑末止。济南省城又得雨二寸。得旨、何故致迟　　

○丙子。谕军机大臣曰、勒尔谨奏、镇番县户民。呈请愿往新疆垦种者、一百八十六户。又平番、中卫、静宁等州县。愿往户民、一百三十一户。俱系无业贫民。恳请携眷前往种地。查乾隆四十二、三、等年。携眷前往贫民。俱赏给一半盘费银两。请循照往例办理等语。所奏殊不知事体。从前初次移驻新疆户民。系官为办理。因念远涉维艰。是以格外赏给盘费。今镇番平番户民等、因闻知新疆水土肥美。岁获丰收。呈请携眷前往垦种。自与前次官为经理者有别。岂宜循照向例。即或念该户民等口食无资。亦止应照向给一半之数。再减一半赏给。已属格外优恤。至将来四五年后。此等闻风愿往户民日多。即此再行减半之数。亦毋庸给发。不过官为查照存案。听其自行前往而已。若已经给发。不必拘泥追还。即如山东直隶等处贫民。各携眷属、出口种地谋生者甚多。俱系自行前往。又何尝给与盘费耶。勒尔谨何不晓事若此。可将此传谕知之　　

○旌表守正捐躯直隶深州民刘富成女刘氏　　

○丁丑。上诣苏州府文庙行礼　　

○遣官祭历代帝王庙　　

○谕、现在豫省大功告竣。黄河顺轨。其一切善后工程。并涸出地亩、酌借牛具耔种等项。需用尚多。该省地丁钱粮。乾隆四十三、四、等年。业经加恩分别蠲免缓徵。本年开徵伊始。恐藩库存项无多。不敷应用。著就近于两淮运库内。拨银六十万两。照例选派妥员。迅速解往。以资接资　　

○又谕曰、副都统乌什哈达。著授为领队大臣。前往阿克苏。更换景福。驻劄库车办理事务。常喜、著自备资斧来京　　

○谕军机大臣曰、申保等奏称、库车回众。轻视常喜。请派一能清语办事之大臣、前来更换等语。常喜在库车。既不足以服众。著即来京。库车系回子伯克适中之地。关系紧要。已降旨调景福前往。令乌什哈达补授阿克苏领队大臣。但乌什哈达、更事未深。阿克苏距乌什甚近。一切事宜。申保与乌什哈达商酌办理。惟期于事有裨。将此寄谕申保、乌什哈达、知之　　

○又谕、据寅著奏、尚有应赔三次未完银二万一千三百余两。并宿关应赔正项银七千三百余两。属令伊子舒明阿等、上紧措变完缴等语。寅著身任关差有年。其短少银两。自应如数完缴。但伊素来尚属出力。现经病故。若将应赔银两。令伊子如数交还。或致度日维艰。朕心有所不忍。著传谕英廉、金简等、将寅著产业。秉公据实查明。如无力全行完缴。即将其名下应赔银两。或令交还一半。或令交三分之一。仍酌留万余两赀产。赡给伊子衣食。以示优恤至意。朕如此加恩体恤。若伊子舒明阿等、不知倍加感激。再有欺隐情弊。则是丧心昧良。自取罪戾。并著传谕伊子舒明阿等知之　　

○又谕、本日户部议、将特成额原咨川省各属平粜仓粮。因何逾额。请令该督据实覆奏一摺。已依议行矣。平粜常平仓谷。例以存七粜三为率。遇岁歉价昂。始准逾额平粜。然亦未有过七八分、及全数出粜者。所以慎重仓储。今川省素称产米之乡。又无灾歉。邻水、通江、纳溪等州县。亦未被水旱偏灾。何以出粜仓谷、自四五分至八九分不等。甚至达州、安县、井研、秀山等处。竟全数出粜。其中或有藉平粜便私。侵亏弥补情弊。均未可定。著传谕文绶。即将因何如此办理缘由。详悉查明。据实明白回奏。毋得稍有讳饰。寻奏、查上年平粜。实因四十三年、川东等处歉收。且下游贩运过多。市价昂贵。是以不拘成例。至有粜至八九分、并全数出粜者。现俱买补。并无情弊。得旨、既有此等情形。著该部议奏　　

○都察院会同吏部议奏、原任山东济宁州知州蓝应桂捐复一案。应将率标先行之程景伊、降一级留任。豫奏报捐之国泰、降一级调用。俱准抵销。得旨、此案程景伊、于蓝应桂捐复一事。未行详核情节。率标先行。准其捐复。国泰、于蓝应桂未经捐复之前。即以已经报捐具奏。都察院、吏部、俱议以降级准抵销。办理亦祗可如此。至蓝应桂纵令两壻冒籍。实属私罪。自不应准其复行报捐。前经和珅参奏。业经降旨依议。何以都察院议覆此案。竟未声叙及此。殊属疎漏。著都察院、吏部堂官、明白回奏　　

○是日、驻跸苏州府行宫　　

○戊寅。谕曰、此次随来人员。虽俱已施恩赏赉。但行走内地。与边方不同。用项俱属稍多。著交总理行营王大臣等。将此次随来各项人员、及住存王家营各项人等。如何加恩赏赉之处。分晰定议具奏。其赏给银两。著于两淮盐政库存公项内动用　　

○是日、御舟驻跸南斗圩　　

○己卯。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○谕、朕展义言巡。顺时行庆。浙省辇路所经。本年应徵地丁钱粮。已先降旨、蠲免十分之三。兹入疆伊始。用宜更沛新恩。俾资乐利。所有该省归安等县、缓徵未完地丁漕白各款银五万三千九百余两零。并归安等三县、缓徵未完南米四千七百余石仁和等三县、未完民借谷一万八千二百余石。均著加恩一并豁免。以纾民力。该督抚等、其董率各属。实力奉行。称朕惠爱黎元至意　　

○旌表守正捐躯直隶易州民王观妻李氏　　

○是日、御舟驻跸嘉兴府北教场
  </div>
  <div class="pagination">
   <a href="清实录乾隆朝实录_page1439.html">
    上一页
   </a>
   <span>
    ...
   </span>
   <a href="清实录乾隆朝实录_page1435.html">
    1435
   </a>
   <a href="清实录乾隆朝实录_page1436.html">
    1436
   </a>
   <a href="清实录乾隆朝实录_page1437.html">
    1437
   </a>
   <a href="清实录乾隆朝实录_page1438.html">
    1438
   </a>
   <a href="清实录乾隆朝实录_page1439.html">
    1439
   </a>
   <span class="current-page">
    1440
   </span>
   <a href="清实录乾隆朝实录_page1441.html">
    1441
   </a>
   <a href="清实录乾隆朝实录_page1442.html">
    1442
   </a>
   <a href="清实录乾隆朝实录_page1443.html">
    1443
   </a>
   <a href="清实录乾隆朝实录_page1444.html">
    1444
   </a>
   <a href="清实录乾隆朝实录_page1445.html">
    1445
   </a>
   <span>
    ...
   </span>
   <a href="清实录乾隆朝实录_page1441.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
