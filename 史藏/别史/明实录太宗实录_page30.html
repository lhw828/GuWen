<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 30 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 30 页/共 95 页</h1>
    <div class="content">　　○己酉寿阳郡主薨讣闻赐祭命有司治丧葬主晋恭王长女嫁仪傧康登云
　　○庚戌有言戍边军士劳苦者  上叹曰宣府万全兴和诸卫皆临边土瘠产薄未冬先寒朕尝亲历其地将士备御有昼夜不角□羊甲者劳苦特甚今国家虽安然备边未尝弛也宜视腹里官军特加之恩遂命礼部即遣人运钞赐之大小官军人各五锭以罪谪戍者不与仍令谕所司岁给冬夏布必先时支给后时者罪之
　　○辛亥升施南散毛二长官司为宣抚司以覃添富为施南宣府向万谭攀鞍为副使覃有谅为散毛宣抚谭本良为同知黄琢为副使于文义为佥事以其来朝故也
　　○复设龙潭安抚司以田应虎为安抚黄潮端为同知向谷贤为佥事时应虎等来朝言其祖父自宋元来俱为龙潭宣抚洪武初官治如旧后因峒蛮作乱遂废永乐二年并其地入散毛长官司应虎为散毛副长官龙潭距散毛甚远乞复置龙潭安抚司以治夷民为便故有是命
　　○癸丑擢第一甲进士林环为翰林院修撰陈全刘素为编修选第二甲第三甲进士文翰优等者江殷胡启先孙迪张叔豫李岳润陈孟洁张文选郑复言曾春龄萧福曹阊卢永黄献十三人
　　○改庶吉士翰林院修书陈等二百三人赐敕奖励俾还乡进学待用
　　○甲寅命浙江福建广东市舶提举司凡外国朝贡使臣往来皆宴劳之
　　○吏部言各衙门官员考满旧制以事繁简为升职第在京衙门及在外府有田粮十五万石州七万石县三万石之上者或亲临王府都司布政司按察司并有军马守御路当驿道边方冲要之处俱从繁例府田粮不及十五万州不及七万县不及三万石并僻静之处俱从简例其各都司卫所布政司按察司行太仆寺盐运司盐课提举司煎盐提举司市舶提举司茶马司及各土官宣慰等衙门旧未有例今拟宣慰宣抚安抚招讨长官司俱系土官衙门宜从简例其余俱从繁例从之
　　○湖广按察司按察使周鼎佥事□惠有罪俱降福建市舶提举司副提举
　　○乙卯升燕山右卫指挥同知陈清为羽林右卫指挥使
　　○丙辰进士陈纪等还乡升辞  上谕之曰为学至以进士发身亦出乎等伦然道理无穷古人至老务学不厌今人苟遂一得遂不复前进故远不建故汝等年富力强当立志远大务进修非独成已之德将来国家亦得实才之用进士皆叩首谢复谕之曰乡里父兄所在不可以一得辄生骄慢骄慢凶德孔子于乡党恂恂似不能言汝曹勉之各赐钞五锭为道里费
　　○丁已设哈密卫给印章以其头目马哈麻火者等为指挥千百户镇抚辜思诚哈只马哈麻为经历周安为忠顺王长史刘行为纪善以辅脱脱复命脱脱凡部下头目可为指挥千百户镇抚者具名来闻授之以职
　　○遣敕招谕海岛流人曰尔等本皆良民为有司虐害不得已逃移海岛劫掠苟活流离失业积有岁年天理良心未尝泯灭思还故乡畏罪未敢朕比闻之良用恻然兹特遣人赍敕谕尔凡前所犯悉经赦宥譬之春冰涣然消释宜即还乡复业毋怀疑虑以取后悔
　　○戊午设湖广高罗安抚司以土酋田大民为安抚谭思晟为同知崔晟为副使谭才为佥事先是言祖父田中敬等在元之时任高罗宣抚司宣抚洪武初以民少革罢今与思晟等招复蛮民四百余户乞仍置治所从之而设安抚司云
　　○设湖广木册唐崖二长官司以田谷佐为木册长官崖仲良谭汝朱副之覃忠孝为唐崖长官黄晟暹秦俊副之初谷佐等父祖世为安抚等职洪武四年大军平蜀蛮民惊溃治所遂废至是谷佐等复招集蛮民三百余户来朝请建官府故有是命
　　○庚申户部言晋府寿阳郡主殁其仪宾康澄岁禄人百石宜减半从之
　　大明太宗文皇帝实录卷五十二


大明太宗文皇帝实录卷五十三
　　永乐四年夏四月辛酉朔享
　　○太庙
　　○壬戌户部引奏种样田官军言于令种样田者每岁终赴京较其所收多寡而赏罚之是数人者更两岁始至京虽较其所收当赏而违令过期官军皆当治罪  上曰收多者当赏其勤违令者当责其慢可通计两岁所收之数官军并赏之若慢令不至非军所得专惟坐其官
　　○癸亥擢进士汪渊李经为兵科给事中贾真汪彦绝郑景曜潘帱罗弘为监察御史改浙江按察司副使张胜为狭西按察司副使
　　○甲子礼部言广西岁贡生员考不中式者二人于法学官罚俸一年提调官当杖  上曰姑皆宥之侍郎杨砥等复言此定法也宥之无以示惩  上曰远方之人渐化者浅教道未易行不可概论夫立法虽有定论行法当量人情有定论则民知所守量人情则民用不冤姑宥之生员遣归学学再贡不中式一论如法
　　○乙丑永和王济烺辞归宴如初至赐钞币袭衣其从官赐钞有差
　　○升鸿胪寺序班刘帖木儿不花为本寺右寺丞以其谙通北虏语言文字故进用之
　　○赐哈密忠顺王长史周安钞九十锭纪善刘行卫经历辜思诚钞八十锭各彩币一表里衣一袭
　　○丙寅升羽林前卫指挥使王真为河南都指挥同知指挥同知钱聚为山东都指挥佥事金吾左卫指挥同知齐成为山东都指挥佥事胡顺蓟斌俱为本卫指挥使千户赵名善为本卫指挥佥事豹韬卫指挥同知刘广徐州卫指挥同知于海俱为金吾左卫指挥使水军右卫指挥同知田贰为羽林前卫指挥使
　　○丁卯鸿胪寺臣奏顺天府老人三十余人谢优免税粮  上曰耆老远来不易光禄寺与酒食礼科与道里费即遣归复进诸老人谕之曰往者连年军旅北方之民供给劳困朕未尝忘之比岁农种如何民稍复旧否诸老人叩头曰仰赖  陛下洪恩苏息调餋渐复旧矣  上曰朕久居北京心念之屡欲来但念民力未复恐重困之今若等归谕勉乡人子弟勤力务本相劝为善毋为不善斯汝耆老之职复叩首拜  上顾侍臣曰今北方之民如人重病初起善调理之庶几可安不然病将愈重朕所以夙夜拳拳也
　　○辛未保安王尚煜顺阳王有烜来朝命皇太子宴之文华后殿
　　○镇守都督佥事王中等奏安南胡＜大互＞杀陈天平事  上大怒谓成国公朱能等曰蕞尔小丑罪恶滔天犹敢潜伏奸谋肆毒如此朕推诚容纳乃为所欺此而不诛兵则奚用能等皆曰逆贼罪大天地不容臣等请仗  天威一举殄灭之  上遂决意兴师
　　○壬申朝鲜国王李芳远遣部臣偰眉寿等贡方物思南宣慰使司宣慰使田宗鼎贡马赐钞文绮有差
　　○甲戌设剌次和瓦鲁之革甸香罗四长官司隶云南永宁卫以土酋张首为剌次和长官阿直为瓦鲁之长官阿措为革甸长官八非为香罗长官各给印章并赐官服银带彩币时首等来朝贡马故有是命
　　○刑部右侍郎金纯言西平侯沐晟不禀命于朝擅以籍没罪人妇女给配军士男子安置广西马牛给军屯操大臣专擅如此渐不可长宜正国典  上曰尔言故是然边远之事朕尝一以付晟可勿问
　　○乙亥齐王榑遣次子长山王吴焌来朝且陈悔过谢罪之意又言欲躬诣京师面达其情赐榑书许之
　　○丁丑  万寿节节  上御奉天殿受朝贺大宴文武群臣及四夷朝使命妇朝  皇后于坤宁宫锡宴
　　○戊寅  上谕户部臣曰朕念北京数郡之民比年军旅困于供给故特免租税以优之其耆老近日多有来谢恩者今春作方兴老人正当劝督子弟勤力田亩不宜妨其所务况衰倦之人岂堪拔涉远道即檄诸郡止之户部言下人受恩感戴出乎中诚恐虽止不从  上曰朕心在寔惠及民不务虚文劳民其止之
　　○命兵部给秦府兴平永寿二郡王各典仗一员校尉一百名今后给郡王典仗校尉悉循此例
　　○设孟琏长官司时孟琏头目刀派送遣子坏罕未言孟琏旧属麓川平面宣慰司后隶孟府定而孟定知府刀府扛亦故平缅头目素与同侪难隶管属乞改隶遂设长官司隶云南都司命刀派送为长官赐冠带印章
　　○车里木邦麓川等处宣慰司刀暹答等遣目刀松答等贡马赐刀暹答等银钞绵绮纱罗有差金织罗衣各一袭而赐刀松答等钞币刀暹答复遣子刀兴请受学国子监初朝廷出师征八百元江军民府遣人助给馈运抵车里之境悉为其守者阻遏时刀暹答从征八百不预阻遏事然惧为元江所构故遣典假受学之名为质冀朝廷不疑之  上识其意谕礼部臣曰质子哀世之事朕推诚待人不以此也进典谕之曰尔远来求学固是美意然使尔父母旦多惓惓万里之外朕所不忍夫学之大者为忠与孝尔归善事父母常存心上忠朝廷下恤一境之人即此是学且归语尔父尔敬事朝廷之心误所深知保保终如始决非他人所能间也遂惕典衣服钞币命礼部俾随其贡使同归
　　○己卯命礼部遣使购求遗书  上视朝之暇輙御便殿阅书史或召翰林儒臣讲论尝问文渊阁经史子集皆备否学士角□羊缙对曰经史粗备子集尚多阙  上曰士人家稍有余资皆欲积书况于朝廷可阙乎遂召礼部尚书郑赐令择通知典籍者四出购求遗书且曰书籍不可较价直惟其所欲与之庶奇书可得又顾缙等曰置书不难须常览阅乃有益凡人积金玉皆欲遗子孙朕积书亦欲遗子孙金玉之利有限书籍之利岂有穷也
　　○升云南镇沅州为镇沅府命土官知州刀平为知州置经历知事各一员时刀平从征八百有功故也
　　○庚辰遣使赐周王橚端午节物
　　○锦衣卫奏民有与外国使人交通者宜执付法司治如律  上问其实对曰以氊衫市之而与之言甚久  上曰释之锦衣卫复言氊衫市之虽微交通于法难宥  上曰立法以禁奸过轻则民慢用法在体情过重则民急彼小人治生富则以钱易物贫则以物易钱交议价直岂一言可决彼何知国法其释之既而  上谓侍臣曰兹事若忽于听察则愚民以一氊衫而获罪矣侍臣曰古称视不为恶色所蔽为明听不为奸人所欺为聪政是至听之下自不能欺  上曰古人言听思聪聪作谋诚非持敬不能盖心不存虽听不闻听不聪虽谋不获
　　○辛巳周世子有燉妃吕氏薨讣闻赐祭命工部给明器仪仗有司营丧葬
　　○壬午长山王贤焌保安王尚煜顺阳王有烜辞归宴如初至各赐钞及文绮袭衣其从官亦赐钞有差
　　○癸未升永宁州为永宁府仍隶云南布政使司命土官知州各吉八合为知府盖嘉其能修职贡也
　　○上视朝罢御右顺门召成国公朱能新城侯张辅谓之曰安南黎贼罪大恶极天地所不容今命尔等将兵讨之尔等由广西入西平侯由云南入度用师几何能等对曰臣闻仁不可为众也盖仁义之师天下无敌  陛下以至仁伐至不仁臣等奉扬  天威当一鼓扫灭师之多寡惟  上所命  上壮之
　　○甲申敕镇守云南西平侯沐晟曰比遣都督黄中等送安南王孙陈天平还国中等不遵朕言轻视黎贼率意而进以至辱国今兴师南伐敕四川等都司选卒七万并敕蜀王于成都三护卫选卒五千听尔调遣大军合用粮储须预为会计从便规画输运不可后期赐晟曰金五百两
　　○遣翰林侍读曾日章赍敕西平侯沐晟日章陛辞  上曰朕所欲告晟者具载于敕尔以朕言谕之故黔宁王感  高皇帝厚恩尽心竭虑功在社稷名垂竹帛尔今日受国家之寄非轻为子而能继父之功业孝莫大焉为臣而能广君之谋猷忠莫大焉如苟足于目前必无远大之计周虑于事外必建奇伟之功恃一己之能易尽集众人之智无穷其必勉之
　　○敕蜀王椿于三护卫选马步军五千云南贵州四川都指挥使司选马步军七万俱隶西平侯沐晟就云南操练听征
　　○都察院左都御史陈瑛言监察御史车舒怠惰不事请绳以法  上召舒谕曰朝廷擢尔宪纪之职尔日所治何事试言之舒不能对又问人谓尔都不事事惟嗜安佚信有之乎又无以对遂责戍边顾为瑛曰御史当用清谨介直之士清则无私谨则无忽介直则敢言不能是者悉黜之又谕吏部尚书蹇义曰御史将以警肃百僚苟非其人不可轻授又曰岂但御史百司大小之职皆须择人庶不瘝官废事
　　○乙酉改河南布政司右参议刑政为广东左参议河南道监察御史华嵩于北京道升前米脂县知县杜浚为湖广按察司佥事广西布政司左布政使储颙坐科歛降广东左参政
　　○兀者卫指挥锁失哈遣男阿速哈率女直头目来朝命阿速哈等二十人为千百户卫所镇抚赐钞币有差
　　○丙戌夜有星如鸡子大赤色有尾光烛地出天市东垣东北行入天津
　　○丁亥赐云南木邦孟定湾甸孟琏麓川元江土官头目哈密忠顺王脱脱使臣西番土酋兀者卫野人女直宴
　　○戊子遣永宁府土官知各各吉八合等赍敕往大西番抚谕其土酋人等
　　○琼州府琼山临高诸县生黎峒首王罚钟异王林等来朝命罚等为主簿巡检赐冠带钞币
　　○己丑肃王楧长子生赐名赡焰
　　○锦衣卫校尉有讦朝臣谤毁时政之失者  上曰此必诬之盖朝廷未尝行此政彼安得有此言命锦衣卫诘之果挟私忿诬之  上曰人君于视听之际岂可不审向若不察付之法司则死诽谤必矣小人敢诬君子此风不可长命以校尉付法司论如律
　　大明太宗文皇帝实录卷五十三


大明太宗文皇帝实录卷五十四
　　永乐四年五月庚寅朔  上召三法司官谕之曰朕屡命尔等决狱贵在明而无滞明则有罪不与无罪者同免滞则无罪将与有罪者同困前日见刑部引奏辽东卫官纵军士往高丽者一指挥专理屯田未尝与知而一概逮系久不＜锍-釒＞决至于病危假令病竟不治此人何罪即是尔等枉杀之司理之职重民命为本辅君之道施行政为务尔等任大臣掌邦宪而怠忽若此乎今天气已热除犯斩绞罪系之其徒流以下皆令所在发遣庶几瘦死无及于轻罪
　　○敕浙江福建江西广东广西湖广都指挥使司调军八万往广西听征
　　○升府军左卫指挥佥事沐昂为云南都指挥同知昂黔宁昭靖王英季子西平侯晟之弟盖以云南不忘黔宁之德而晟将有他命故进用之
　　○金星犯五诸侯第一星
　　○辛卯  赐尚师哈立麻使臣及瓜哇国琉球国使臣辽东者不林河来朝野人女直头目宴
　　○除湖广道州宁县远荒田一十九顷六十余亩租税
　　○夜有星火如鸡子赤色尾迹有光出七公流丈余发光如盏大东行至游气
　　○壬辰  上谕兵部尚书金忠等曰  皇考之世宦寺无敢与外廷交接昨日一人以私财寓外人此虽细事渐不可长随已罪之其敕各衙门卫士于出入之际遵旧制严搜检夫防患譬如防疾始萌而治之则用力少而易效痼而后治则用力多而难胜矣
　　○增置江西星子德安二县县丞主簿
　　○癸巳唐王桱长子赐名琼烟
　　○甲午端午节赐文武群臣宴
　　○乙未改浙江布政司右布政使张启于河南升吏部主事盖祯为云南布政司左参政擢庄浪县知县顾佐为福建道监察御史
　　○溧水县言水决仪凤凤等乡玗岸妨民耕种请用民丁修筑从之
　　○丁酉  命礼部铸征夷将军征夷副将军印
　　○都督程远有罪  上特宥之命随西平侯沐晟立功自赎遂敕晟曰都督程远犯死罪今惜其才特宥之使从＜人＞立功盖其才足当一面其余文武官有罪发立功者各量罪之轻重察才之高下而用之用当其才成功可必既而顾侍臣曰君人之道犯极恶则不宥有小善亦不弃人孰无过论小过而废大善则为善者怠亦孰无才若录小才而免大恶则为恶者肆故恶之难容者乃不论其才才有可用者乃可略其过如此则善善恶恶皆不失矣遣忽都帖木儿答敕罕赍  敕谕鬼力赤部下阿鲁台曰曩者丑闾回具言尔聪明识天命有归诚之心近忽都帖木儿至又言尔母子同心归诚有加无替自古名世之臣怀先见之明者能审时议识去就如王陵陈平去楚归汉尉迟恭李靖舍隋归唐曹彬潘羙委身事宋此数人者皆知天命去留之几是以功成名遂福及子孙况尔明达不下古人既知天命所在则当决之或遣尔子来见或率部属同来听择善地以处荣膺王爵世守其地传之子孙永永无穷盖趋吉避凶就安去危在此一举且难得易失者时几也时几一失他日进退两难虽悔莫追尔宜审之  赐阿鲁台织金文绮二端
　　○户部言直隶常州安庆庐州及六安等州县水民饥命给米稻赈之凡给九万六千七百五十石
　　○戊戌别失八里王沙迷查千遣使来朝贡马赐其使者钞币  命礼部宴劳之遂遣鸿胪寺丞刘帖木儿等赍敕及彩币往劳沙迷查千令与其使者偕行并赐所过哈剌火州土鲁番柳陈三城王子哈散等彩币
　　○前军都督佥事马瑛有罪降为百户
　　○辛丑河南都指挥同知徐政有罪谪从征安南立功自效
　　○壬寅  命户部内外将士从征安南者其俸粮皆给全米
　　○复广西布政司左布政使储颙左参政苏恭则官初二人坐累颙降左参议恭则降户部员外郎至是以用兵安南供给多出广西有言颙等干济者故复其旧职云
　　○甲辰  敕广西总兵官都督同知韩观今大军征讨黎贼合用粮饷已  敕户部先拨二十万石尔即与广西都司布政司规画调发军民运赴顺便去处贮之候大军之顺带前去余令土兵随军儧运  敕镇江苏州镇海金山建阳新安九江仪真高邮淮安安庆六安滁寿泗扬邳徐庐宣二十卫精选马步军一万往广西听征安南  命大理寺卿陈洽赴广西计议军事以都督黄中吕毅前送陈天平失律徵赴京
　　○升山西都指挥佥事蒋盛山西行都司都指挥佥事赵礼浙江都指挥佥事李晟山东都指挥佥事王弼俱为本司都指挥同知金吾右卫指挥使李名为河南都指挥佥事刘福为陕西都指挥佥事刘得成为山西都指挥佥事祝青为大宁都指挥佥事指挥佥事王观为辽东都指挥佥事金吾左卫指挥同知张士道苏长为本卫指挥使指挥佥事刘士中千户邹义杨林俱为本卫指挥同知金吾右卫指挥同知陈青张七为本卫指挥使百户何狗儿为本卫指挥佥事皆以平内难功复升云
　　○给事中周让等使小石剌等处还赐钞文绮袭衣
　　○乙巳  赐周王橚织金衮龙纱三疋织金鸾凤鞠衣材二疋青暗花纱十三疋高丽布二十二疋氁丝布十疋
　　○丙午  上以云南卓里诸宣慰使司并孟定湾甸等府州每岁朝贡道里险远令自今三年一贡著为令如庆贺谢恩之类不拘此例
　　○车里宣慰司宣慰使刀暹答遣侄刀鸪男刀者刀板等贡方物诏赐暹答锦六叚纻丝纱罗各十二疋并以纻丝罗各九疋  赐其妻复以刀暹答从征八百有劳遣使赍遣褒谕别赐白金百五十两锦二段纻纱八表里赐其头目揽线思以下纻纱表里有差
　　○丁未升肇庆府同知周南为四川按察司副使  赐安南归附人裴伯耆冠带  命随大军南征
　　○复设司牧局
　　○戊申秦王尚炳来朝  命皇太子宴之文华后殿其从官宴于西庑
　　○己酉遣使  赐周王橚钞六万锭楚王祯二万锭
　　○改四川潼川州华池等三井都城府罗泉等五井重庆府郁山井盐课司俱隶四川盐课提举司
　　○庚戌齐王榑至京师先是榑结无赖餋剌客私僣帝号及为咒诅魇镇等事屡有告之者察之皆有徵验  上不忍罪之但  赐书谕令改行于是榑请入朝面谢既至廷臣交章劾奏榑罪不当宥榑厉声曰奸臣又欲喋喋效建文时杀我耶会当尽斩此辈  上闻之不怿曰此其心可知已命罢去其随侍护卫及长史等官处之京师  敕山东都司布政司按察司革青州中左二护卫及齐府长史司仪卫司官军校尉分调附近卫所凡王王府监系及拘留造作一应之人皆释之
　　○辛亥以秦王尚炳将归  上召其从臣谕之曰王前在国中言动时有错谬朕遣书诫之颇闻克自省改今日见王应对进退循循合度甚适朕意此皆尔等辅导之力长史以下皆叩首曰此由王天资之羙克奉  陛下圣训臣等庸愚实无所效力  上曰羙玉非资良工不适为器嘉木非得良匠不适为材人之成德亦然尔等宜益尽心辅王虽小过必＜矢见＞正之虽小德必助成之谓小过无害驯至于大过谓小德无益驯至于无德不可因循但和平以导之从容以入之积以诚意未有不相信者王能修善行汝曹亦有令名其往勉之  命赐纱衣人一袭道里费视常例加倍
　　○修灵谷寺
</div>
    <div class="pagination">
<a href="明实录太宗实录_page29.html">上一页</a><span>...</span><a href="明实录太宗实录_page25.html">25</a><a href="明实录太宗实录_page26.html">26</a><a href="明实录太宗实录_page27.html">27</a><a href="明实录太宗实录_page28.html">28</a><a href="明实录太宗实录_page29.html">29</a><span class="current-page">30</span><a href="明实录太宗实录_page31.html">31</a><a href="明实录太宗实录_page32.html">32</a><a href="明实录太宗实录_page33.html">33</a><a href="明实录太宗实录_page34.html">34</a><a href="明实录太宗实录_page35.html">35</a><span>...</span><a href="明实录太宗实录_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
