<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 215 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 215 页/共 523 页
  </h1>
  <div class="content">
   ○以户部尚书禄康、吏部尚书费淳、为国史馆总裁官。　　

○壬戌。谕内阁、前于嘉庆九年挑选八旗秀女。见其衣袖宽大。并有缠足者。殊为忘本。甚属非是。当经降旨严禁。本月初九日、曾降旨令嗣后八旗汉军兵丁之女俱无庸挑选。此乃朕体恤贫穷兵丁。该兵丁等、若将其女任意缠足、及装饰宽大衣袖。是转失朕矜恤本意。我朝服饰。自定鼎以来。列祖钦定。从前太宗文皇帝训诫令后世子孙衣冠仪制。永遵勿替。皇考高宗纯皇帝重申训谕。刻石建于箭亭。垂示久远。圣谕煌煌。实有深意。自宜永远奉行。傥年久沾染汉人习气。妄改服饰。殊有关系。男子尚易约束。至妇女等深居闰阃。其服饰自难查察。著交八旗满洲蒙古汉军都统、副都统、参领、佐领等、留心严查。傥各旗满洲蒙古秀女内有衣袖宽大、汉军秀女内仍有裹足者。一经查出。即将其父兄指名参奏治罪。毋得瞻徇。傥经训谕之后。仍因循从事下届挑选秀女。经朕看出。或有人参奏。除将该秀女父兄治罪外。必将该旗都统章京等革职。断不轻宥。著交八旗满洲蒙古汉军、务使家谕户晓。实力奉行。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。五月。癸亥。上幸万寿山。　　

○谕内阁、前日因工部堂官联衔具奏、请令外省查明商民贩铁情形适中定额一事。熊枚于召见之时。又力陈不可。并称系緼布一人主见。此外工部各堂官亦皆不以为然。与摺内所奏大相迳庭。若果事不可行。而緼布必欲办理。朕必重治緼布专擅之罪。而各堂官扶同之咎亦不能免。是以降旨令熊枚及该部堂官各行据实回奏。本日据工部各堂官奏称、此事于商办具摺之时。该堂官等意见俱属相同、并无不合、是以画奏、惟据熊枚覆奏摺内、则称此事先因外省咨报商民贩铁过多、緼布欲奏明定额、伊恐一经定额、转滋流敝□大、适緼布业经面奏、奉旨补摺、亦即画奏、至同官中祇有文宁曾向伊言及此事祇可咨查、与之意见相合、伊召对时冒昧具奏、请交部议处等语。本日朕复召见文宁、详加面询。据文宁奏称、熊枚先向伊言及此事祇可咨查、文宁即以应行具奏之言回覆。与熊枚所奏又复互异。铁斤为民闲日用所需。多寡本难悬断。偿责令各省酌定额数。易启胥吏等勒掯需索之敝□大。熊枚亦不为无见。但伊既见及此。即应向同官阻止。即使緼布业经面奏。亦仍可详细商搉。傥緼布固执己见。又何妨与之两议。乃先既随同画奏。直至召对之时忽异其词。实属非是。若各衙门已经画奏之件。俱不足为凭。又焉用列衔画诺为耶。熊枚年逾七十。近觉重听。恐于办理部务非宜。著调补都察院左都御史。其自请议处之处。著加恩宽免。所有工部尚书员缺。即著秦承恩补授。至近来外省咨报商民贩铁过多。著各该抚悉心体察。申明例禁。如有私贩出洋、及违例制造军器者。查明按律治罪。但不得委之胥吏等藉端纷纷查禁。致滋扰累。　　

○又谕、据河南河北镇总兵蔡鼎奏称、前在军营剿办教匪马守弓箭兵丁内、曾经教练长矛、遇敌甚为得力、请于所属十营额设弓箭马守兵丁内、挑选年力精壮之兵、兼习长矛、以备应用等语。营伍兵器。鸟枪弓箭。最为得力。但临阵对敌。长矛一项、亦宜兼习。俾资利用。即如八旗原专设虎枪营。以资击刺之用。今蔡鼎既陈奏及此。事属可行。著交该抚于通省营伍内、酌量额兵多少。量加选择。令其演习长矛。以备利器之一。但究不可因操练长矛。转致弓箭鸟枪、技艺生疏。此外各省将军督抚提镇所辖营制、各有不同。是否均应添设长矛一项、及如何酌定额兵演习之处。并著妥议具奏。　　

○又谕、刑部事务较繁。每日皆需堂官在署办理。嗣后即遇御门理事、及本衙门带领引见、该班奏事日期。均著轮留堂官一人在署办事。不必全行赴园。　　

○甲子。谕内阁、保宁等奏、查办山西省秋审案内各犯、分别开单进呈。朕逐一披阅。内拟准减等绞犯陈凤鸣一案、因孟朝贤索欠相詈。取木锛向殴。该犯夺锛还殴其额颅手背。孟朝贤复举脚乱踢。该犯又殴其左右膝臁肕脚腕。孟朝贤拾石向掷。该犯遂拾石殴其脑后殒命。核其情节。该犯负欠未偿。本系理曲。孟朝贤先取木锛向殴。业经该犯夺去。后虽举脚乱踢。并拾石向掷。该犯均未受伤。乃既连殴其额颅等处。复拾石殴其脑后要害毙命。伤共七处。殊属凶悍未便即予援减。陈凤鸣著监禁二年再行减流。余依议。　　

○又谕、户部议奏、顺天府府尹等请将平粜钱文、易换银两解部、以平市价一摺。五城平粜米麦本以便民其粜出钱文。亦为调剂民闲日用。前经户部奏准、将平粜钱文、于五六两月兵饷、再酌加一成搭放。此项钱文兵丁零星使用。自然散布流通。钱价可期渐减。若如该府尹等所奏、将平粜钱文汇成总数易银解部。市侩之徒势必乘此将钱文成总易换。囤积居奇。无益于兵民。转为奸商开牟利之端。该府尹等并不悉心酌量。率逞臆见冒昧陈奏。除所奏照部驳不准行外。莫瞻菉、秦瀛、均著交部察议。所有平粜米麦钱文。除五六两月兵饷、仍加放一成动用外。其余钱三万四千余串。并著照该部所请、准于秋狝随往兵丁例给帮贴银两内、将前项钱文按数分半支给。俾兵丁行使钱文较多。于平减市价亦有裨益。　　

○谕军机大臣等、裘行＜闲＞奏雇用民船顶补官剥情形一摺。据称直隶省雇用民船抵补官剥、每船一只、给发雇值银十七两、又每装米一百石、各旗丁给与船户食米一石二斗、水脚制钱三千文、向俱如此办理、嗣因各州县经理不善、任听胥役妄行封贴、以致船户等行贿投充、冀免差使、而州县又规避处分、是以案无发觉、现在密速查拏、并熟筹妥议等语。各船户受雇营生。惟利是视。既有官给雇值银两、及食米水脚钱文。如果宽然有余。焉有不踊跃从事。何以多方规避。不愿受雇。转纷纷纳贿投充。希图幸免。且本日召见瑚素通阿、据称连日讯问各船户纳贿之数。有一船用银二十五两者。是该船户等畏避差使。不但不愿得官府雇银十七两、及食米水脚等项。转又自出银至二十五两之多。试思船户等皆系贫民。并无多余赀本。若非官吏逼迫太甚。焉肯花费如此。其故皆缘地方官雇用剥船。毫无限制。每州每县、应雇船数只十余只。则将沿河所有船只一概封雇。以便勒索卖放。而每年四五月闲应需船只。早于上年冬闲豫为封禁。直至次年九十月始准放行。时日既多。费用亦夥。况官给之项。大抵被胥吏等层层克扣。未必照数给收。州县等规避处分。即有见闻。未必查办。甚或有藉端派累之事。均未可知。若不明定章程。敝□大将何所底止。嗣后雇用船只。皆当有一定数目。即欲豫备稍宽。亦须酌定限制。约计每实需船一百只。著多雇船二十只。准此增减。不得浮多。至雇船之期不得太早。即恐临期迟误。亦祇可早十日豫备。仍按日给予守候之费。迨一经用过。即当随时饬放。不准留掯。再当体察船户情形。如每船给雇值银十七两、装米百石给食米一石二斗、以及另给水脚钱三千文之处。是否实在敷用。傥尚不敷。亦当酌量筹款。奏请加增。不可稍令苦累。仍于给发时留心稽察。毋许克扣。如此妥协经理。则船户等孰不情愿趋赴。更何躲避之有。傥再有规避。执法重惩亦不为枉矣。将此谕令知之。　　

○乙丑。谕内阁、刑部奏直隶省大名县民人宋二油饼故杀无名男丐身死一案、经前督臣颜检审依故杀律问拟斩候具题、部议核覆、奉旨准行、兹秋审届期、该署督裘行＜闲＞咨部、以无名男丐是否实系淹毙、现在尸身未获、请将宋二油饼入于缓决、仍饬县访查、并关会下游地方打捞尸身实在有无下落、再行办理、经该部奏请饬交该署督、将此案再行详细核实覆讯、于秋审前妥拟具奏等语。审理命案。原以尸伤为凭。但尸身为获之命案。如弃尸烧尸、及抛尸江海等事。各省均有。总在承审时虚衷研讯。如果犯供切实。见证确凿。即当依律定拟。此案原题内称、宋二油饼将无名男丐推入河内。用水向泼。不见踪迹而回。是该犯供认业已切实。且又据秦文刚等查询该犯曾以实告。并有地方刘广等各供俱相符合。是众证又已确凿。今本犯并未翻供。该署督又未访有别项情节、奏明办理。辄以尸身未获声请缓决。若各省纷纷效尤。则凡尸无下落之案。无论谋故。皆得藉稽显戮。岂复尚成谳典。况此例一开。敝□大窦百出。如此屈法保全凶徒。是诚何心哉。且据原题内称。河底深一二丈不等。病丐被推入河。岂复能凫水潜逃。现已事阅二年。尸骸早应漂烂无存。断无寻获之理。即获有残缺骸骨。势难辨认。况此无名男丐。即果当时凫水得活。而该犯将其推入河内用水向泼之时。实属有心致死。故杀之罪亦无可宽。宋二油饼一案、竟无庸再行覆讯。即著该部入于秋审情实。照例办理。至裘行＜闲＞率将此案咨请入缓。殊属非是。颜检前在直督任内、降为主事职衔。旋因将上次问拟情实之张五韩性子二犯擅改缓决。任意轻纵。当经降旨以颜检即现任总督亦应罢黜。将其主事职衔一并革去。裘行＜闲＞宁不知之。且该署督莅任以来。经朕屡加训诲。前日犹谕以勿蹈颜检覆辙为戒。乃于宋二油饼一犯、辄以尸身未获为词。请改缓决。此等凶残之犯。尚何所用其姑息。而犹迟疑不决耶。裘行＜闲＞著传旨严行申饬。仍著交部议处。　　

○又谕、禄康等奏、蓝翎侍卫伦布与笔帖式庆云、在街揪扭、请分别惩处一摺。侍卫伦布、身系职官。乃步行探亲。并未戴用项帽。已不以职官自居。涂人乌从辨识。适庆云坐车回家。车夫陈三未及照料车骡。将伦布误碰。伦布气忿不依。庆云下车理劝。伦布即将庆云揪扭撕破衣服。并将拉劝之民人李三殴打。实属任意妄为。不安本分。前因佟关保兄弟不戴顶帽游荡滋事。甫经惩创。今伦布复敢仍蹈恶习。甚为可恶。仅予议处。未免过轻。伦布即著革职。以昭炯戒。笔帖式庆云、虽无斗殴情事。但不能约束车夫。亦有不合。著交部察议。车夫陈三并不小心驾驭车骡。以致途闲误碰肇衅。罪有应得著枷号两个月责处示惩。至李三因路遇伦布与庆云揪扭。从旁解劝。系为息事起见。且被伦布拳殴受有微伤。情尚可原。禄康等奏请一并责处之处。殊可不必。著加恩省释。禄康因李三系伊已故胞弟禄庭雇工家人。自行奏请交议。亦著加恩宽免。　　

○又谕、前因佟关保兄弟以现任职官私去帽顶。在城外饮酒滋事。当经从严惩办。并明降谕旨、令旗员子弟等务各谨慎自爱。以饬官方。乃甫阅数月。复有伦布在街揪扭、并不戴用顶帽之事。积习相沿。殊为可恶。若不明示例禁。仍恐不肖之徒不自检束。必有复蹈故辙者。嗣后现任文武大员、以及职官。如有私去顶带出外行走之事。是已不以职官自居。一经查明参奏。即著降调示惩。傥复另有游荡滋事情节。即著先行革职。再候究办。即宗室王公不自检束。竟有私行游荡之事。亦照此例办理。自此次训谕之后。各宜顾惜名器。慎毋自取侮辱。以副朕教诲谆谆至意。　　

○又谕、奇臣奏、据原任贵州藩司公峨、原任漳州府知府方应恒、禀恳前赴台湾军营投效一摺。公峨、方应恒、均系发往乌噜木齐效力赎罪之犯。到戍甫经一载。其呈请前赴台湾投效。自系欲藉此早离戍所。并可为冒功邀恩地步。实属取巧。况台湾地方。前此虽有蔡逆匪徒纠众滋事。早经该镇道等督兵剿捕。迅就肃清。现在地方宁谧。又何须该废员等前往效力乎。奇臣率据呈请即行具奏。殊属不合。著传旨申饬。所有公峨、方应恒、自请赴台投效之处。著不准行。仍著在配所效力俟三年期满。再行具奏。　　

○刑部议覆、陕西巡抚方维甸奏、魏帼太纠众殴毙帅三帅四。分别首从。将魏帼太拟绞、晏子文拟绞候一案。得旨、此案魏帼太因帅三兄弟拦截姜化要嫁卖之妻张氏。讹索钱文不遂。将氏强拉进铺必欲送钱十千始放。姜化要因人财两空。一路号哭。魏帼太晏子文询知。各抱不平。姜化要央允将妻讨回。魏帼太嘱晏子文邀约苟长子等三人、同至帅三等门首斥其不应。帅三不服。即取矛子向魏帼太扑扎。魏帼太用木棍架格。打落矛头。彼此互殴。魏帼太复抢拾矛头戳伤帅三倒地。帅四执鞭赶出。魏帼太业经跑走。帅四追殴。晏子文拾石掷打帅四倒地。又用矛头连戳。逾时帅三帅四均各殒命。是魏帼太等与帅三兄弟争殴时。转邀之人并未动手。祇系二人抵敌。二人势均力敌。且魏帼太晏子文各抱不平。亦不得独坐魏帼太以率先聚众之罪。自当以各毙各命科断。该抚于部驳后。仍请照原题将魏帼太拟绞立决。固属过重。刑部自应改照本律定拟。但遽将该二犯议以监禁二年再行减等。亦觉过轻。魏帼太等并无应捕之责。特以旁观不平。各逞凶殴致毙其一家二命。何得于二年后即行末减。魏帼太、晏子文、俱依议应绞著监候。交该部入于秋审缓决案内。照例办理。　　

○江宁布政使康基田、以年力就衰。并督催铅船不力。降六部郎中。以浙江按察使许兆椿、为江宁布政使。福建兴泉永道朱理、为浙江按察使。　　

○丙寅。上御勤政殿听政。　　

○谕内阁、吴熊光等奏疏通监犯一摺。据称粤东案犯之多、甲于他省、其免死洋盗等五项遣犯、现在省监居其大半、囹圄壅滞、时有人满之虞、请将此等遣犯、于题咨后先行起解、俟部覆到日咨行知照或将外遣各犯、暂行分禁转递必经之三水等六县、以资疏通等语。粤东案犯繁多。省监拥挤。自当随时体察。通融办理。前此该督等以一面题咨一面起解具奏。经部议驳令体察情形。设法筹办。今该督等仍请于题咨后先行发配。闲有经部驳查之案。又复知照前途将人犯解回殊于政体未协。此等遣犯、向既由该省北路之三水、清远、英德、曲江、始兴、保昌等六县地方接递。各该县本监人犯较少。著照所请、于各遣犯定案后。即交南番二县验明。解往经由转递之三水等县均匀拨禁。量为分析。仍俟部覆到日。由寄禁衙门就近起解。但各县监狱。究较省监窄狭。其分禁各遣犯、该督等当转饬各该县随时严密防范。毋得稍有疏虞。　　

○又谕、大学士九卿等会奏、议覆方维甸奏查明军功顶带执照分别办理一摺。此次平定三省邪匪。固由官兵剿捕出力。而各省绅士乡民。随征堵御。其劳绩自不可泯。必当量予录用。是以前经降旨。谕令查明确实。按照原给顶带、分别拔补。今方维甸请将陕省军功顶带、除奏明赏给之四人外、悉令顶带荣身。是使从前一体出力之人。独致向隅。不足以昭平允。办理实属非是。所有各该省军功顶带。除不愿出仕者。准其顶带荣身外。余著该督抚等仍遵照前旨原议、分别办理。以副酬奖勤劳至意。　　

○又谕、玉德身任闽浙总督有年。于海疆事务、不能随时整顿。实力捕缉。任令水师地方阘茸废弛。以致洋盗蔡牵肆无忌惮。纠众劫掠。此次竟敢勾结陆路匪徒。窜赴台湾滋扰。经官兵大加剿击。该逆仍兔脱潜逃。迄今尚未就获。此皆由该督平素因循贻误。咎无可辞。业经叠次降旨训饬。并将伊革去翎顶。本日据玉德奏到、提讯前获蔡逆夥犯洪教等供称蔡牵帮船原有八九十只、因节次被官兵攻毁、仅剩大小船三十余只、船内火药、都向蔡牵船上领取、前在台湾时、蔡牵每船给发火药一二百斤、自台窜回后、每船给火药三四十斤、其米粮俱系随时打劫商船所得、淡水一项、沿海岛屿、俱有泉水可汲等语。洋匪帮船所用水米。自必藉各口岸私行接济。如果防守严密绝其饮食。即无难制其死命。然或谓由该匪等劫掠商船、及沿海汲取所得。尚可藉词诿卸。至火药一项、必非洋匪等所能自行配造。即据该督此次自讯贼供、蔡逆原有帮船八九十只。每船给发火药一二百斤。统计已不下一万数千斤。试思盗船火药至如许之多。岂在洋面所能猝办。前次蔡逆窜扰台湾时。玉德等因局存火药不敷拨用。曾咨照江西巡抚备办协济。是官贮火药较少。而盗匪转多有积存。若非内地奸民私运接济。即系营汛不肖弁兵牟利营私。暗中售卖。可见沿海一带。非特视诘奸为具文。竟以通盗济匪为常事。总督统辖文武。所司何事。乃玩误一至于此。即此一端。已属溺职。今该督复以肝气病发、奏请赏假一月调理。该省正当剿捕吃紧之时。岂复病躯所能胜任。玉德即著革职回旗调理。俟病痊之日。另降谕旨。所有闽浙总督员缺。著阿林保补授。阿林保接奉此旨后。即将湖南巡抚印务、交与藩司韩崶护理。该督即驰驿速赴闽省任事。其阿林保未到以前。所有闽浙总督印务。著温承惠暂行署理。至李殿图系巡抚。任听各口岸偷漏水米火药。不知禁止。实属无能。岂可仍留二品顶带。著降为四品顶带。俟来京时。以四五品京堂补用。　　

○以武备院卿庆惠、为内阁学士、兼礼部侍郎衔。鸿胪寺卿额勒布、为太仆寺卿。　　

○调江西巡抚景安、为湖南巡抚。以江苏布政使张师诚、为江西巡抚。湖北按察使胡克家、为江苏布政使。调福建按察使袁秉直、为湖北按察使。以福建台湾道庆保、为按察使。　　

○戊辰。谕内阁、裘行＜闲＞等覆奏会筹兵丁差费一摺。据称各营出派弁兵、供办站道清道缉捕等差、核计共需银一万二三千两、藩库既无闲款可拨、营中亦无公项可以充用、请节省每年马乾银两、为兵丁差费之需、即可无庸另行筹款等语。各营兵丁应得分例。仅能赡顾身家。每遇出派办差势须另给盘费。前此该督等以摊捐俸饷帮贴差费具奏。当经降旨令与该提督妥议熟商。通盘筹画。兹该督等既查明各营倒毙疲乏及口老羸弱之马。有一千四百余匹。均需更换买补。即将此项马匹凡倒毙者无庸买补。疲乏者照例变价。此外尚有马七千余匹、足敷差操。计每年可节省草乾银一万六千余两。著照所请、准将此项银两存贮藩库以资每年差费。其扣出马价银一万二千六百两。著发交长芦商人生息。以备有紧要差务时、为购买马匹之用。此后办差各兵。既定有章程。足敷盘费。而各营员更无可藉口。傥再有不肖劣员。从中克扣。自肥囊橐。苦累营兵。该督等即当严参惩办。计赃定罪。不得稍有宽贷也。其此项内按年应支应存之数。仍著咨部查核。　　

○又谕、向来办理命案。如杀死一家二命。均系斗杀者拟绞立决。其一故一斗者。旧例问拟斩候。原以斗杀在轻罪不议之条。故仍照故杀律从一科断。嗣经将一故一斗之案议改绞决。奏准通行。盖以绞罪虽轻于斩罪。立决实重于监候。但思故杀一命者、罪应斩候。而一故一斗多毙一命之犯、虽即予缳首。而转得全尸。且与斗杀一家二命问拟绞决者、无所区别。不足以昭平允。若竟问拟斩决。则又与故杀一家二命者同一科断。亦非情法之平。著刑部堂官悉心参酌。将故杀一家二命、斗杀一家二命、及一故一斗杀死一家二命之案。权衡轻重。如何分别定拟、折衷尽善之处。详细妥议具奏。寻议、嗣后除殴死一家二命者、仍照例拟绞立决外。其谋故杀一家二命者、拟斩立决枭示。仍酌断财产一半。给付死者之家。若一故一斗致死一家二命者、即拟斩立决。毋庸断给财产。从之。　　

○又谕、刑部奏、查明直隶省减等人犯分别酌拟开单呈览。朕阅拟减常犯单内、绞犯吴五因在铺饮茶。适王存礼走至。以该犯未经让坐。嗔骂欲殴经人劝散。王存礼复在途等候截殴。该犯情急取刀向扎。适伤其心坎殒命。是王存礼不过意图截殴。该犯并未被殴成伤。致有情急。乃辄用刀向扎。伤其要害毙命。虽祇一伤。情较凶横。未便即从末减。吴五、著监禁二年再行减等。其所拟不准减等单内、斩妇张氏。因岁歉伊夫外出。与伊翁刘五同住窝棚。每日赴厂领粥。先尽伊翁饱餐。嗣刘五乏用。欲卖窝棚。该氏央恳拦劝。刘五揪其头发□□衾按殴打。该氏央求不放。用两手遮护。致指甲划伤刘五腮脥咽喉左右。刘五声言送官究治。走出门外。蹬空失跌落坡。该氏趋救。业已气闲殒命。是该氏平素尚无违忤伊翁情事。即被伊翁揪殴时。祇系用手遮护。致指甲划有微伤。伊翁之死由于失跌。情尚可原。且已情实二次。张氏著加恩减等。至绞犯杜北照一起、因住庄临河房屋被淹。庄民各筑土埝、巡防贼船。该犯执持铁钩巡埝。见二贼正往扒埝。该犯喝问喊嚷。两贼跑回上船。时梁维宁等闻喊持械赶至。该犯喝令殴打。梁维宁等上船乱殴。打倒四贼。其余上岸奔逃。该犯等尾追。适有梁怀等各持枪棍赶至。截住三贼。该犯又喝令乱殴。将三贼打倒捆擡至船。查看七贼俱已殒命。该犯系属擅杀多命。然当村庄被水之时。贼匪乘危扒埝。势甚凶横。经该犯巡获殴毙。其庄邻之暗被保全者、亦自不少。且已免勾三次。杜北照著监禁二年。加恩减等。余依议。　　

○赏前任伊犁总兵官纳尔松阿、副都统衔。为伊犁领队大臣。以和阗帮办大臣永来、为办事大臣。赏乾清门头等侍卫庆长、副都统衔。为和阗帮办大臣。以头等侍卫德昌、为巴里坤领队大臣。　　

○己巳。以克复台湾凤山县城功。赏还总兵官爱新泰、花翎。　　

○庚午。孝恭仁皇后忌辰。遣官祭景陵。　　

○谕军机大臣等、温承惠奏、遵旨询明闽省改造同安梭船一事。并会晤李长庚面商、请另造大同安梭船六十只、以资缉捕等语。闽洋捕盗。全赖船只驾驶得力。方于捕务有益。温承惠现询据水师将备、以必得大同安梭船六十号。其坚固与商船相等。方能驾驶得用。面商李长庚、意见亦属相同。自应照所奏办理。著派委熟习船工将弁、会同文员监造。梁头以二丈六尺为度。务期料实工坚。足资冲风破浪之用。至所称每只必需银四千两。除准领米艇价值应销银二千六百余两外。每只尚不敷银一千三百余两。著照所请、先于司库借项应用。统在道府以上各官养廉内分年摊扣归款。该抚现行知各属、嗣后新造拆造商船。梁头均以一丈八尺为率。不许制造大船。以防蔡逆劫取。自当如此办理。　　

○免四川大宁县、被水灶户上年课羡银。　　

○辛未。以故鄂尔多斯贝子喇什达尔济子喇什雅木素、袭爵。　　

○壬申。谕内阁、朕连日阅看派出随围之镶黄旗侍卫等较射布靶。未见丰绅济伦。降旨询问。据成亲王等奏称、伊曾呈明、因右臂疼痛、不敢射靶、及传到令其射箭、见其手颤不能彀弓、致箭乱发等语。丰绅济伦系世家子。且在侍卫上行走多年。正在年壮。何竟不能射箭。皆由平素怠惰偷安。不知奋勉。甚属不堪。伊在京殊属无用。著以公爵四等侍卫、自备资斧。前往盛京。交将军富俊教习技艺。富俊谒祭陵寝时。令其随众行礼。凡遇巡查城卡及行围等事。俱令其身习勤劳。丰绅济伦之子富勒珲凝珠、身体甚笨。在侍卫上行走亦不得力。著以蓝翎侍卫、同伊父往盛京。一体操演弓马。应得俸银。即由盛京户部照例支给。俟三年期满。如果在彼安静。步射娴熟。著富俊据实奏闻。再行加恩。傥不安分。仍然怠惰。即行参奏治罪。断不轻贷。　　

○癸酉。上幸静明园。诣龙神庙拈香。　　

○谕内阁、李长庚奏报、蔡逆内窜、兵船返篷追剿情形、并覆奏接奉谕旨缘由二摺。据称蔡逆未能擒获者实缘兵船不能得力、接济未能禁绝所致、上年李长庚因兵船低小、曾与三镇总兵筹商、愿自行捐造大船十五只、海坛金门二镇亦愿捐廉造船十五只、札会督臣请借养廉办理、旋准札覆、以造成十五船须数月之久、且工价需银四五万两、应配炮位亦需工料银八九千两、捐廉办理、扣足此数有需时日、借动库项必须具奏、窒碍难行、又据称蔡逆此次在鹿耳门窜出时、篷索破烂、火药缺乏、一回内地、在水澳大金装篷燂洗、现在盗船无一非系新篷、火药无不充足等语。所奏自系实在情形。官兵在洋剿捕。全赖船只得力。可资冲风破浪之用。蔡逆贼船较大。驾驶便捷。官兵乘船低小。每致落后。即追及时、仰攻亦不能制胜。既经李长庚等会商捐造大船。玉德即应上紧筹办。如彼时即行兴工。则数月前早已完竣。此时正可应用。玉德即因扣廉有需时日。必须借动库项。亦当据实具奏请旨遵办。乃玉德于李长庚札会时。任意驳饬。又不具奏。直至昨日奏到之摺。始拟将米艇制造出洋。又未声明米艇不能得力。竟于缉捕重务、全不关心。非贻误地方而何。至蔡逆此次在鹿耳门、被官兵围困潜窜。情形已极穷蹙。如果各口岸查禁接济。实无透漏。自可不攻而毙。乃贼船回至水澳大金地方。即能装换新篷。火药充足。可见该处必有奸民及不肖弁兵等、平日积惯通盗。将篷索火药等件豫备窝藏。济匪应急。否则贼船甫经窜回。何能猝然购办。是地方文武严查接济。竟属有名无实。此亦玉德废弛贻误之罪。实无可辞。前已降旨将玉德革职。著温承惠传旨将玉德拏问。派委妥员押解赴京。交刑部审讯治罪。其水澳大金地方该管之文武官员、著一并解任。交温承惠严行审鞫。如讯出奸民弁兵等有通盗贿纵情事。即当严行惩办。俾知儆畏。　　

○甲戌。谕军机大臣等、本日据同兴奏到、筹议河东盐务招商办理情形一摺。并据英和、初彭龄奏、查访阿拉善盐斤不能挖运。恳照河东现议商运事例一体招商代办一摺。看来此二事相为表里。河东盐务。从前原因签商扰累。改归地丁。今据同兴奏称、拟先传旧商之家道殷实者、互保复充。其无人互保之乏商、即令旧商保举新商更换。俱不经地方官吏之手。但以商招商。势不能如民间交易私事听其自办。即如认充申报等事。亦必须官为经理。是所称不经官吏之手。徒为虚语。且摺内称小民难与虑始。可见办理招商。亦复不易。因思该省民人所以不愿充商者。自以池盐获利细微易致赔累之故。今据英和等奏称、吉兰泰盐池产盐丰旺。蒙古人等性拙耽安。向来不能捞取。自马君选获罪后。各处严禁内地民人出口。盐池已废。为今之计。莫若将蒙古池盐、河东池盐、一并招商承办。以有余补不足。庶可行之永久。从前蒙古贩运。系属私盐。若一体归商。则毗连地方皆官引行销之地。不待多方立禁。而私贩自无侵越。亦属一举两得。但欲如此办理。必须于山西陕甘适中之地设立盐政。专司经理。英和、初彭龄、著会同倭什布、方维甸、同兴将山陕甘三省盐务、如何一律招商承办。应于何处设立盐政。其属下应设官若干员。衙署建置廉俸等项。需费若干。其行盐地界、如何分别画定。每年输课若干。从前改归地丁、应行拨还若干。通盘筹画。妥议章程具奏。再马君选从前为蒙古行盐。伊每年获利。未必尽归蒙古。著英和等密行访查。马君选获利若干。其给与阿拉善王者若干。得有准数。以便将来酌给。至山西陕甘各属、民闲均有向食蒙古盐斤处所。今吉兰泰盐池既废。该民人岂竟淡食。又系何处盐斤供其食用。亦应访查明晰。庶可洞晓全局。从长筹议。此一节著各该督抚查明先行覆奏。将此各谕令知之。　　

○山东按察使李奕畴、缘事降调。以陕西潼商道石韫玉、为山东按察使。　　

○乙亥。谕内阁、近来吏兵二部、于议处文武官员事件、例应降调者。往往有援引定例。仍于摺尾声叙应否准抵。请旨定夺。其意不过以部臣原系声明双请。凡从严处分者。系属出自上裁。归怨于朕。朕为天下共主。原应任劳任怨。而诸大臣必欲市恩邀誉。其意何居。文武官员、公私罪案处分。如应降若干级、及应否留任准抵之处。均有定例可循。部臣自应参酌案情。按照定议。即或例文有未尽赅备。亦当比照确切。酌中定议具奏。俟奏上披阅时。或其人照例处分本重。经朕特加宽宥。此则恩出自上。其或照例处分较轻。而特改从严者。朕必降旨宣示。如果部臣原议、于定例并无舛误。朕亦断不加之责备。若将例应严议之案。动以请旨定夺为词。是部臣欲博宽厚之名。而转以严刻归之于上。殊非大臣实心任事之道。嗣后吏兵二部办理议处案件。务当屏除积习。详细核列。公同悉心定议。不得辄用请旨定夺字样、为调停两可之说。　　

○又谕、直隶旧设官剥船一千五百只。内以一百只专运铜铅。其一千四百只豫备剥运粮石。历年办理无误。何以今年封雇民船。纷纷滋敝□大。必系官船缺额。始滥用民船充数。即从前奏有官船损坏未届排造之期、准其雇觅民船济运之例。亦何至官船全行散缺。专籍民船顶补。此项官剥船、俱有编列字号、并火烙印模。无难按籍点验。著派瑚素通阿、刘权之、前往沿河一带、查勘直隶官剥船、除年满应修不计外。现在实存可资剥运者共有若干只。亏损无著者共计若干只。原系分拨何州县经管。每州县承管若干只。本年添雇民船共若干只。是否溢踰原额。分别由何州县封雇解到。其江广新造剥船、能否一律坚固如式。剥运铜铅船一百只、是否足数。一并详悉查明据实具奏。　　

○旌表守正捐躯江苏萧县尼元恩。　　

○丙子。谕内阁、据倭什布等奏、宁夏府知府何道生、与臬司刘大懿、系属儿女姻亲应行回避、照例于陕西知府内拣员对调、请于同州府知府洪范、凤翔府知府王骏猷、汉中府知府朱绂、三员内钦定一员、与何道生对调等语。所奏殊属非是。外省有应行回避人员、在于总督兼辖省分对调者。该督抚应酌量缺分繁＜闲＞。遴选合例之员。奏明请旨调补。即或该省可调人员内、多与例未符。无指明堪以对调之人。亦应于扣除各员之外。慎选一二人。出具切实考语。分别差等。奏明候朕＜闲＞用。今倭什布将洪范等三员笼统声叙。未注考语履历。并人地是否相宜之处。亦未据奏明。各直省从无如此办理者。倭什布原摺著驳回。其宁夏府知府一缺、仍交该督等拣员奏请与何道生对调。　　

○又谕、前因裘行＜闲＞于宋二油饼故杀无名男丐推跌落河身死一案。率以尸身未获、咨请入缓。当经降旨将裘行＜闲＞交部议处。旋据裘行＜闲＞奏、检查乾隆年闲、有郑五等推河致毙三案、均系供证确凿、因尸身未获、历经咨部拟缓等语。随谕令刑部查明、此三案、是否与宋二油饼一案情节相符、核实具奏。并将裘行＜闲＞暂缓议处。兹据刑部将郑五等三案查明缮录进呈。朕详加披阅。内李三当五二案、均系寻常斗杀例应入缓之犯。本非谋故重案可比。即郑五等谋杀徐四麻子推河致毙一案、不特尸身未获。并无证佐可凭。且于原题内、已将可疑情节随本声叙。今宋二油饼故杀无名男丐。当其扶送过河时。先有渡夫秦宣目击。复经该犯将故杀情由。告知地方秦文刚等嘱勿报官。实与郑五等一案情节迥不相符。从前颜检具题时。业据声明众证确凿即同狱成。将宋二油饼依故杀律问拟斩候。现值办理秋谳。该署督若以前题为不足信。即当奏明另审。乃辄请入缓。已属办理草率。及至降旨交部议处后。又复援引成案。文饰其非。实属意存回护。裘行＜闲＞著交部严加议处。寻议降二级调用。得旨、加恩改为降三级留任。　　

○又谕、本日宗人府刑部会奏、审讯宗室徙义等私给民船执照准令投充各案、分别定拟各摺。此案投充船只。皆系该船户等图避差徭、辗转托人、与宗室王公贝勒额驸等属下护卫人等行求说合所致。而各王公贝勒额驸等应得之咎。总当视其知情与否。分别轻重。若实系知情。即不必论其曾否得赃。其咎总无可逭。徙义于家人奇成阿等、向说船户田洪如等情愿送银四百两、将船只投充当差。辄行听从办给执照。虽赃未入手。而知情属实。徙义前已革去奉国将军。著照议圈禁二年。其所拟重责四十板之处。徙义职分本小。支派较远。不值加以家法处治。非稍从宽宥也。其徐斌等犯、均著照刑部所议发落。至绵律身系贝勒。支派切近。乃不知自爱。听从护军校成宁等怂恿。给与船户投充执照。许银五百两。实属知情卑鄙。胆大妄为。绵律前已革去贝勒。著于六月初二日、派二阿哥、三阿哥、仪亲王、成亲王、庆郡王永璘、定亲王绵恩、会同军机大臣、御前大臣、御前额驸、御前侍卫、向敬事房取出家法。将绵律于圆明园奏事门外责处四十。并传集近支宗室王公等看视。俾知儆畏。绵律仍交宗人府圈禁二年。至庄亲王绵课、怡亲王奕勋、贝勒绵誉、额驸索特纳木多布斋、各属下护卫人等私揽民船。朦蔽给照。伊等均不知情。则当以其属下人之得赃与否。定伊等失察之轻重。绵课当差办事有年。乃于护卫德昌等得赃揽船。不能即时觉察惩办。其咎较重。绵课著退出内廷。革去都统。毋庸署理领侍卫内大臣。并革去黄褂翎枝。此次亦毋庸扈从木兰。仍罚职任俸二年。奕勋年齿本穉。其庄丁舒憪、私造执照撞骗揽船。亦已得赃属实。亦勋著不必在上书房读书。伊尚未管事。从宽罚职任俸一年。绵誉之护军校福珠隆阿、亦经得赃。绵誉著退出乾清门。并革去黄褂翎枝。仍罚职任俸二年。此次亦不必扈从木兰。绵课等三人、均毋庸再交宗人府议处。至额驸索特纳木多布斋、若知情得赃。亦用家法重处。革职圈禁。不稍宽贷。今祇因护卫德成、经船户祁嘉祥等向说投充。前赴通州。旋即心生畏惧。将旗帜彻收。不敢向船户收钱。实系未经得赃。索特纳木多布斋失察之咎较轻。前已革去护军统领。罚职任俸一年。已足示惩。德昌、福珠隆阿、舒憪、均经得赃。著加枷号三个月。满日发往伊犁当差。德成未经得赃。著枷号两个月。满日发往乌噜木齐当差。　　

○阿拉善王玛哈巴拉、请献吉兰泰盐池。得旨嘉奖。赏三眼花翎。在乾清门行走。　　

○调镶白旗蒙古都统丹巴多尔济、为镶蓝旗汉军都统。以都察院左都御史赓音、兼镶白旗蒙古都统。　　

○是月。河东河道总督吴璥奏、豫东黄河南北两岸、袤延一千余里。险工林立。而北岸尤关紧要。北岸中之至险者。又以秦家厂、衡家楼、二工为最。查秦家厂地居北岸上游。对岸为广武山所遏。近年生滩宽远。逼遛北趋。秦家厂适当其冲。又系沁水入黄之处。两水骤注。力猛异常。嘉庆九年、于头坝迤东。建筑挑坝一道。嗣因溜势下移。堤身溃塌。又筑越堰一道。长四百五十丈。以为内障。现在溜势靠南行走。埽前渐见澄淤。北滩渐宽。可望不复折回。惟查北面大堤。系怀庆卫辉大名等府地方。关系至要。大汛时全赖一线长堤。为防守之根本。向系沙土旧堤。易于汕刷。必须觅用淤土。于顶坦包筑。方能坚实。又秦家厂后。西自沁堤尾起、至缕堤二堡止。计长三千九百四十一丈。皆关北岸屏障。应一律加培。至衡家楼大坝。计长六百零五丈。埽工四十八段。挺入河心。而引河头究未能刷涤甚宽。全河至此一束。形势极为紧要。现令奖吃紧各埽、加镶高厚。大坝后身。系龙门深塘。宽广三十余里。北风撞掣。旧埽几至刷尽。并坝顶亦多塌卸。亦须一律补镶。又北首二坝一道。埽工残缺。南首迤东长八十丈。向无埽工。俱应镶做。方资保卫。得旨、所言皆得要领。然亦不可固执。地形水势。随时变更。总以勤敬为本通盘筹画。万全方妥。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。六月。丁丑朔。谕军机大臣等、成宁奏、安省旧亏完欠银数、并密陈筹补实在情形。恳恩展限八年追补一摺。安徽省仓库亏缺。嘉庆九年、经前抚臣王汝璧查明有可著追者、共银一百三十四万余两分别变抵咨追。无可著追者、共银五十五万余两。著令现任人员弥补。今成宁于到任后、据藩司鄂云布开呈嘉庆九十两年已完数目、查核原奏无著银、应归现任弥补者、仅完二十万余两、原奏有著银、应咨追变抵者、缴银不及十分之一等语。所奏自系实在情形。此项无著银两。各州县既不能如限完缴。其原查有著之项将来咨追无著、为数不少。亦须著落现任弥补。更难照原定四年之限、一律完清。所有安省原亏无著有著、应行弥补银两、自嘉庆十一年为始。著加恩予限八年。该抚务须照所定章程、责成现任上紧弥补。其既经完补后。断不容再有续亏。成宁现将查出续亏之亳州参奏。所办甚是。嗣后仍不时留心。并著于每年补足若干之处。据实奏报一次。以凭查核。如八年限满、仍不能全数补清。惟该抚是问。将此谕令知之。
  </div>
  <div class="pagination">
   <a href="清实录嘉庆朝实录_page214.html">
    上一页
   </a>
   <span>
    ...
   </span>
   <a href="清实录嘉庆朝实录_page210.html">
    210
   </a>
   <a href="清实录嘉庆朝实录_page211.html">
    211
   </a>
   <a href="清实录嘉庆朝实录_page212.html">
    212
   </a>
   <a href="清实录嘉庆朝实录_page213.html">
    213
   </a>
   <a href="清实录嘉庆朝实录_page214.html">
    214
   </a>
   <span class="current-page">
    215
   </span>
   <a href="清实录嘉庆朝实录_page216.html">
    216
   </a>
   <a href="清实录嘉庆朝实录_page217.html">
    217
   </a>
   <a href="清实录嘉庆朝实录_page218.html">
    218
   </a>
   <a href="清实录嘉庆朝实录_page219.html">
    219
   </a>
   <a href="清实录嘉庆朝实录_page220.html">
    220
   </a>
   <span>
    ...
   </span>
   <a href="清实录嘉庆朝实录_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
