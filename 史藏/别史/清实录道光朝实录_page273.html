<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 273 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 273 页/共 848 页
  </h1>
  <div class="content">
   ○乙亥。孝康章皇后忌辰。遣官祭孝陵。　　

○谕内阁、德英阿等奏、职官呈控冒荫。请饬部查办一摺。此案伊犁巴燕岱营千总乌承志、呈控乌承鹏、系异姓乱宗。冒承伊父乌大魁恩荫。复思滥承难荫世职。现据该将军等提集人证究讯。与所控并无异词。乌承鹏、现系光禄寺额外署正。著刑部传提讯问明确。据实具奏。　　

○又谕、存华奏、请项生息以资办公一摺。山海关八旗额设驻防官兵。向有官项二千四百余两。为兵丁出差等项支借之用。兹据该副都统奏、近年解送人犯一切差使。较前日增。前此借给修理官房银两。除将所支钱粮扣还各款。所賸无多。该兵丁等每遇派差。殊形掣肘。恳请借项生息。以资办公。著照所请、准其于山海关监督徵收税课盈余项下、借给银二万两。就近饬交永平府知府发商按月一分生息。每年所得息银二千四百两。以一千二百两归还原借税课盈余项下之款。其余一千二百两。并遇闰加增银二百两。即作为山海关八旗兵丁出差盘费。该班兵丁冬月炉火。以及操演奖赏。并各处公所岁修等项之用。年终按款造册。报部核销。　　

○又谕、蒋攸铦奏、审讯安徽休宁县民潘蔚昆、自戕后投河身死。原审委审各员。误以汪右奇为正凶。现究明致死实情。据实平反一摺。此案已革休宁县知县李仪。于潘蔚昆自戕投水之案。并不悉心验讯。辄疑为奸杀弃尸。任意刑求。复吓逼尸女指为汪右奇所杀。以致畏刑诬服。并捏详尸妻先行供认奸杀。以实其罪。几致酿成冤狱。现在案虽平反。而无辜之汪右奇。业已拖毙。实属乖谬。李仪。著发往新疆充当苦差。事在恩诏以前。不准援减。池州府知府刘湜。委审要犯。不能虚衷研鞫。辄以汪右奇为县详正凶。将其跪炼审讯。以致猝中身死。虽讯明并非死于刑伤。实属谳狱无能。刘湜、著即革职。以示惩儆。　　

○又谕、博启图等覆奏、遵旨将疯疾痊愈自行投回之员审明一摺。前经博启图等奏、请将疯疾痊愈自行投回之恩骑尉富隆阿。交部议处。因其摺内含混不明。是以令博启图等覆行严审。兹据博启图等审明。富隆阿实系身患疯疾。从伊家走失。不知居住何处。并无栖止定所。亦无另生事端。著即照博启端等前奏。将富隆阿交部照例议处。其管理交界之防御苏隆阿。原有缉捕之责。富隆阿在伊所属界内潜居多日。并未宣出。咎亦难辞。苏隆阿、著一并交部议处。所有博启图等自请交部察议之处。著加恩宽免。　　

○伊犁将军德英阿、参赞大臣容安奏、驱逐流寓安集延。并严定稽察贸易章程。得旨、所办甚好。总要行之久远。断不可不数年间又滋流弊。勉之慎之。　　

○修安徽宿州境内奎河。从大学士总督蒋攸铦等请也。　　

○丙子。上诣绮春园问皇太后安。　　

○赏盛京将军奕颢办公银二千两。　　

○丁丑。上御勤政殿听政。　　

○遣官祭关帝庙。　　

○遣官祭昭忠祠。　　

○以太仆寺卿普保、为太常寺卿。　　

○赏河南等省戍子科乡试年老诸生张廷扬等二名。举人副榜有差。　　

○赏借镶黄旗蒙古都统公福克津俸银十年。修其祖武勋王扬古利坟茔。　　

○戊寅。谕内阁、那彦成等奏、请重申抽收外夷税课定例一摺。回疆自开辟以来。曾经奏定章程。外夷货物。入卡贸易。每三十分抽税一分。原非重科。特藉以稽察各夷出入。慎重边防。立法本为至善。乃近年以来。各城大臣。往往因外夷恳求免税。即量准减免。且有全行免税者。殊属不知大体。著通谕喀什噶尔。叶尔羌。乌什各城大臣。嗣后各夷入卡贩易。务当遵照旧制。每三十分抽税一分。无论何处部落。概不准丝毫减免。如各城大臣滥行减免税课。著该参赞大臣据实参奏。傥参赞大臣有减免情事。著伊犁将军及各城大臣据实参奏。均照违制例交部严加议处。毋得日久玩视。以肃法令。　　

○又谕、那彦成等奏、请定限裁撤换防兵丁等语。喀什噶尔等五城。增设防兵六千五百名。前经军机大臣等议准。三年后酌减二千名。五年后再减二千名。届时由参赞大臣酌量奏办。兹据那彦成等奏、现在回子安居乐业。卡外夷情静谧。著照所请、于二年后在喀什噶尔增兵内裁撤一千名。阿克苏乌什两城增兵内各裁撤五百名。由参赞大臣先期咨明陕甘总督。于换防时。将陕甘紧要营分均匀摊减。以实内地营伍。再二年后。再减二千名。届期仍由参赞大臣酌量情形具奏。毋庸拘定五年期限。该部知道。　　

○又谕、奕颢等奏、请酌借办公银两一摺。本年盛京办理差务。各厅州县。应修桥梁道路。及豫备行营器具等项。内有定例不准开销。并准开销而例价不敷。历届俱请酌借蓡余银两办理。惟现在此项并无徵存。著准其在盛京户部库存俸饷盈余项下、赏借银三万两。以资备办。仍由各厅州县分作五年扣缴归款。该部知道。　　

○又谕、奕颢等奏、遵旨审拟宁、远州民人控案一摺。前因豫亲王裕全奏、伊于上年九月间行抵山海关外。有百余人拦舆喊控宣远州办理差务。并不发给钱文。转押禁二人。恳求释放等情。当降旨交奕颢等详细查究。兹据查奏该州民人等。实因求免钱粮。聚众喊诉。其民人李锐。系以拖欠地粮被押。嗣经麉内。随即释放。并无科派苛累情事。将全案讯明分别定拟。前任宁远州知州现调复州知州胡绍祖。于催徵地粮。未能严禁书役。妥为办理。著交部议处。　　

○又谕、奕颢等奏、办差各员。现在捐升。请暂留本任等语。奉天府岫岩海防通判吴琪、宁远州知州李武曾、俱经捐升知府。未捐离任。该员等现在承办营盘桥道。未便遽易生手。著准其暂留本任。办理差务。俟完竣后。即饬令赶紧报销。赴部报捐离任。他省不得援以为例。该部知道。　　

○谕军机大臣等、那彦成等奏、达尔瓦斯部落。遣使递马。恳求内附。酌加赏赐一摺。前据那彦成等奏、卡外各布噜特爱曼全行归顺。声明酌赏俸银俸缎。朕即以其事涉冒昧。降旨令那彦成扎隆阿设法停止。兹复据奏达尔瓦斯伯克。差额尔沁沙阿布都拉等、带同跟役前来请安递马。并呈递禀帖。情词恭顺。拟照现议酌赏布噜特岁俸章程。一体办理等语。边疆重务。全在镇静抚绥。即布噜特等果有诚心归附者。亦祇当就地羁縻。从无酌给岁俸之事。达尔瓦斯远在霍罕西南。若以其向与霍罕为仇。人民亦属强富。遂欲将该部落招致收复。以为钤制霍罕之计。实属不成政体。且外夷部落。如果蛮触相争。天朝从不过问。那彦成等所称该夷希冀中国剿灭霍罕。坐收其地。谕以静听霍罕轻离巢穴。乘机深入。俟有用汝等之时。再差人告知一节。殊不成话。此等外夷。贪黠性成。岂肯真心乐为我用。正当开诚布公。使知安分守己。何得以此言向其传说。致该夷妄生冀幸。朕命那彦成办理善后事宜。原不应妄图卡外之事。乃于此处费心饶舌。甚可不必。所有谕帖内酌赏达尔瓦斯银缎给与劄付之处。断不可行。著仍遵前旨。设法停止。至另片奏、达尔瓦斯伯克。恳求瞻觐。谕令静候谕旨。再定行止。所见尚属得体。著那彦成等传谕该伯克差来之额尔沁等、以尔伯克情愿遣人进贡。具见悃诚。深堪嘉奖。但尔部落距京窎远。现已奏明。大皇帝不忍尔等跋涉。无庸进京。如此剀切宣谕。该夷等必当感激恩施。那彦成接奉此旨。仍著迅速起程。限于六月内到京。将此由五百里各谕令知之。　　

○班禅额尔德尼遣使请安。呈进贡物及丹书克。赐诏褒奖。赏赉如例。并颁达赖喇嘛等赏件。　　

○叶尔羌帮办大臣扎克桑阿、因病乞休。允之。赏刑部郎中常丰、四品卿衔。为叶尔羌帮办大臣。　　

○赏阿勒坦淖尔乌梁海总管寿尔默克、花翎。　　

○修盛京北塔法轮寺。南塔广慈寺。从礼部侍郎凯音布请也。　　

○己卯。谕内阁、杨遇春奏、特参承缉要犯不力之知县一摺。前因直隶开州逸盗季丙寅等。潜匿甘肃靖远县境内。该县文武各员未能即时缉获。致令远扬。经该督参奏。降旨将该县知县永铨。千总单烟。先行交部议处。责令按限查拏季丙寅务获。兹据杨遇春奏、该县仅于限内拏获夥盗一名。现已限满。尚未将要犯获案。实属承缉不力。永铨、单烟、俱著交部严加议处。即行撤任听候部议。此案季丙寅等。犯本在开州。因该省先后访闻该犯等逃匿甘肃河南地方。是以谕令甘肃河南各督抚、饬属一体严拏。节据该二省具奏饬缉情形。虽经获有夥盗。而要犯仍然在逃。本日已将甘肃承缉不力之员交部严议。直隶系属本境。该地方文武员弁。应如何上紧查缉。岂可藉口要犯窜逸他省。希得置身事外。巧为推卸。致令凶徒日久稽诛。除陕甘河南仍通饬严行侦缉外。著屠之申严饬所属勒限访拏。务将季丙寅等获案审办。如限满无获。即著严参惩处。毋得稍事姑容。　　

○谕军机大臣等、奕颢等奏、遵旨修理宫殿房间。将直房门径应否裁撤改移之处声明请旨。所有由继思斋两山夹道经过。至崇谟阁东西直房各一所。著毋庸裁撤。照旧修理。其保极宫后门。改安明间。及川廊一并改移。现谕令烫样发给阅看。著即照发去式样妥为办理。将此谕令知之。　　

○修河南兰仪县城壕。郾城县护城堤。从巡抚杨国桢请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。己丑。二月。庚辰。月食。　　

○谕内阁、车登巴咱尔之祖拉旺多尔济。曾因获罪。将伊喀尔喀亲王应得俸银缎匹折米五百石。全行停止。嗣后屡经加恩赏给米四百石。今车登巴咱尔。已挑在御前行走。著加恩于每年领米四百石外。再赏米一百石。以足亲王应得分数。用示朕眷念蒙古臣仆至意。　　

○辛巳。春分。朝日于东郊。遣定亲王奕绍行礼。　　

○谕内阁、德英阿等奏、妥议伊犁查禁需索陋规章程一摺。前据该将军等奏称、伊犁回户。与南路各城情形不同。尚无需索陋规。惟恐或有苛派等弊。降旨令详查明确。妥议章程。奏明办理。兹据奏、该将军到任之初。即严饬理事同知。暨回务章京阿奇木伯克等。谕行各回户。如各衙门有指称官差。需索供应。代办皮张粮料等事。准令该回户指控得实。奏明惩办。嗣复将南路各城新定章程。饬令逐条译写回字告示。在固尔扎回城勒石。以垂久远。此外两城满洲营。锡伯索伦额鲁特察哈尔四部落。并理事抚民同知。及所属巡检四员。屡经督同各领队大臣、伊犁镇总兵、严密稽查。委无需索陋规情事。所办甚好。嗣后著该将军等随时查禁。严加防范。统于年终确查具奏一次。其新任将军参赞大臣。无论正署人员。均于到任三个月后确切查访。如有干犯禁令者。立即奏参惩处。不必待至年终汇奏。傥将军参赞大臣。不能洁己率下。营私贪污。及徇庇所属。有犯不举。除将军参赞大臣互相稽查。据案参奏外。并准各该营领队大臣单衔密奏。各领队大臣、总兵官、及同知章京等、簠簋不饬者。著该将军等即时参办。勿稍姑容。该将军等务当遵照奏定章程。行之以实。不可日久视为具文。致干重咎。　　

○旌表守正捐躯山西榆交县民杜中行义女张燕女子。　　

○壬午。上诣绮春园问皇太后安。　　

○谕内阁、前因有人参奏安徽阜阳县知县周天爵。残酷不仁。不协舆情各款。当经降旨交蒋攸铦严切查明具奏。兹据该督遴委升任江宁府余霈元。前往密加访察。并赴县署查勘提讯。该县周天爵被参各款。虽非尽属无因。而讹传太甚。如该县用铁钉将窃贼李金曹七手掌钉著木上、曹七因痛扯裂、复用大钉钉穿、登时殒命、李金忍痛不动。踰时释放、复任保充总役一款。现据查明。曹七即陶七。系曾经叠窃七次。复持力强奸妇女已成之犯。该县因其强词狡展。加以刑讯。后因在监患疫病毙。李金一犯。因掖刁犯案。详带铁杆。该犯锉断杆上□木户□□钉。欲图潜逃。经看役禀验属实。即令将锉断□木户□□钉扎其手背。该犯负痛。泣求改悔而止。因带杆期满释放。该县恐其复萌故智。令充更夫。并非保充头役。业经余霈元提验李金伤痕。并向犯父陶法礼、及邻证等讯明。陶七所犯情罪属实。又原参酷刑。有铁床火锥。或鞭挞肌肤滚水浇灌、或刀砍足指、并割断足筋、伤残肢体者约百余人。因伤毙命者约二三十人一款。现据查明。该县拏获抢犯王妮孜、王好二犯。内王妮孜悍恶异常。屡经扭断刑具欲逃。该县于招解时恐致疏脱。曾饬役将其足筋割断。并未成废。提验尚能行走。此外并无非刑残伤毙命之事。亦无铁床火锥之刑。严讯差役。坚供不移。访询绅耆。亦无闻见。其余各款。或事属有因。或查无其事。复经藩司贺长龄严行确究。尚属相符。并据该督声称、该县周天爵。平日爱民如子。嫉恶如仇。因地制宜。用刑稍严。皆凶恶不法匪徒。实未尝滥及常犯。舆情爱戴。信而有徵。惟不应将抢犯王妮孜割断足筋。扎伤李金两手。及失察土娼。请交部议处等语。此等不避嫌怨之员。最为难得。既据查明刑伤各犯。皆凶恶棍徒。并无残暴之事。自可宥其小过。周天爵著毋庸交部议处。该部知道。　　

○刑部奏、遵议盛京将军奕颢奏、锦县民人张泳忠。呈控该县因公滥派钱文。加增地粮。并典史叠索杂费。书役藉差侵赃。分别审明定拟一摺。均应如该将军所请。得旨、此案前署锦县知县候补经历王荣镳。奉文措备官兵饭食。既有车价及协济帮项。自当撙节筹办。乃于兵车之外。浮派车辆。折价累民。复向铺商摊派食物。攒敛多钱。演戏犒赏。任意糜费。虽讯无侵渔情事。实属滥派滥应。王荣镳著即革职。典史俞一清。以监墙所用荆刺。派民折价敛钱。又以告示索取纸笔费用。并将宪书散给乡民。冀图得利。藉充杂费。实属鄙陋不职。俞一清亦著革职。所有失察之锦州府知府。著查取职名。交部议处。嗣后各项杂差。著奉天府尹分别出示严行禁革。以杜扰累。　　

○癸未。谕内阁、特依顺保等奏、查明此次由喀什噶尔凯撤黑龙江官兵。原带棉甲马褂鸟枪刀箭等物。俱不堪用。请补行置造。所需价银。著落官兵俸饷内限年坐扣赔缴一摺。此次黑龙江官兵征剿喀什噶尔贼匪。俱属冒险勤劳。所有此项应行补置棉置马褂鸟枪刀箭价银。著落官兵赔缴之处。著加恩全行宽免。其应行补造之棉甲马褂鸟枪箭铁腰刀。仍照从前。著该将军委员于内务府行取。以补原款。所有战箭。著照所奏由本地置办。该衙门知道。　　

○旌表守正捐躯山西榆次县民冀晚善妻白氏。　　

○乙酉。上幸静明园。诣龙神庙拈香。　　

○谕军机大臣等、据博启图等奏、吉林采觅恭修永陵启运殿、应换柁梁木料。委员遍历产木山场选择。于径过尺寸不敷。间有合式之树。木心曹□少朽。不堪备料。工用在即。恐误要需。已飞咨盛京将军就近设法采办等语。陵寝要工。需用木料。必须选择精良。一律乾洁坚实。方资巩固。即使现时采买山场新料。径尺相符。而未能乾透。岂堪应用。现在启运殿工程曾否拆卸。著奕颢等于就近地方采办坚实旧料。以便更换。作速敬谨修整。如一时不得其选。务即妥为保护。俟本年秋间。朕亲诣行礼后。再行购料兴修。以昭慎重。将此由四百里谕令知之。　　

○以故喀尔喀土谢图汗扎萨克辅国公霍罗齐弟达什多尔济袭爵。　　

○丙戌。谕内阁、前岁回疆军兴。口外转运粮饷。需用驼只较多。曾经乌里雅苏台蒙古王公进驼三千二百只。科布多蒙古王公进驼八百三十二只。该蒙古等踊跃急公。军需益资迅速。洵堪嘉奖。现在大功告成。粮运已停。据英惠查奏、各处按成赔交官驼共有五千九百一十五只。著加恩于此项驼只内。照该王公等前次所进之数。分别赏还。收回游牧。俾资生计。即著该处将军大臣。饬令该蒙古派人前往乌鲁木齐。自行收领。用示朕体恤外藩之至意。　　

○又谕、刑部奏、传提应讯职官。现未到京。请旨饬查一摺。此案光禄寺额外署正乌承鹏。被控冒荫世职。据刑部查明。该员在伊犁将军衙门呈明。八年正月起程。现在尚未到京。是否在途逗留。抑系仍在伊犁藏匿。著直隶河南山西陕甘各督抚。及伊犁将军等。饬属沿途查访。如仍在口外。或在陕甘地方。即行截留。解交伊犁将军。归案审讯。如距京较近。即解交刑部讯取确供。奏明办理。寻刑部奏、准陕西抚臣将乌承鹏解送到部。讯得乌承鹏原姓马氏。系乌大魁抱养之子。例不准其承荫。惟其承荫系由父命。未便科以应得之罪。至乌大魁所得世职。应以何人承荫。例由兵部办理。兵部奏、乌大魁应得恤荫世职。请以其三子乌承翎承袭。从之。　　

○又谕、英惠奏、酌定运粮驼只赔销数目一摺。此次回疆用兵。乌噜木齐运粮驼只。因沿途弋壁。水土恶劣。兼之行走紧急。以致倒毙者多。尚系实在情形。著照该都统所请。所有乌噜木齐及托克逊实收到协济官驼一万四千七百八十七只。准以六分报销四分著赔。其随驼破烂之鞍屉绳索锅帐什物。著即饬地方官变价。所得价银。咨交陕甘总督。划入应行找拨军需项下收支。该部知道。　　

○又谕、英惠奏、倒毙驼只。恳免解员赔补等语。前次自古城至乌噜木齐倒毙军驼二百九十五只。据该都统查明。道远草枯。催趱甚急。倒毙尚属有因。该解员等力难赔补。著照所请、准免著赔。至乌里雅苏台官厂。前曾拨驼八百只。著于各处现在赔出驼只内。如数拨回原厂牧放。其余驼一千八十三只。即行饬令变价。该部知道。　　

○刑部奏、遵议兼署云贵总督云南巡抚伊里布奏、审明已革署广西州建水县知县龚正谦。滥刑殴责。致伤民妇汤张氏身死定拟一摺。均应如该署督所请。得旨、此案已革云南署广西州建水县知县龚正谦。因民妇汤张氏拦舆呈控县民胡麻五强奸未成。该革员查讯供词不符。不即准理。复以该民妇扳轿撒泼。擅用竹条殴伤其脊背臂膊致毙。事后又不详请委验。以致被告得以贿和。几致酿成冤狱。实属任性躁妄。龚正谦著发往军台效力赎罪。
  </div>
  <div class="pagination">
   <a href="清实录道光朝实录_page272.html">
    上一页
   </a>
   <span>
    ...
   </span>
   <a href="清实录道光朝实录_page268.html">
    268
   </a>
   <a href="清实录道光朝实录_page269.html">
    269
   </a>
   <a href="清实录道光朝实录_page270.html">
    270
   </a>
   <a href="清实录道光朝实录_page271.html">
    271
   </a>
   <a href="清实录道光朝实录_page272.html">
    272
   </a>
   <span class="current-page">
    273
   </span>
   <a href="清实录道光朝实录_page274.html">
    274
   </a>
   <a href="清实录道光朝实录_page275.html">
    275
   </a>
   <a href="清实录道光朝实录_page276.html">
    276
   </a>
   <a href="清实录道光朝实录_page277.html">
    277
   </a>
   <a href="清实录道光朝实录_page278.html">
    278
   </a>
   <span>
    ...
   </span>
   <a href="清实录道光朝实录_page274.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
