<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1233 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1233 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之九百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。二月。庚申朔。谕、前据裴宗锡奏到属员贤否单。各府州内列在三等者、凡三员。其中知府李世瑞佘模二员。据称俱系因拏获邻省盗犯升用者。其才具皆属中平。现在留心察看。如未能向上。难膺表率。当即据实纠参等语。所奏甚是。向因拏获盗犯人员。于邻境匪犯。尚能留心缉捕。每令送部引见。看其人尚觉明白者。即予记名升用。以示鼓励。但衡人之道。原难以一节概其生平。此等人员内、有本属中材。不能开展用至方面大员。辄形竭蹷者。亦有幸邀迁擢。即意存自满。不复黾勉思奋者。其于表率重寄。皆非所宜。全在督抚等留心考核。遇事程材。方于吏治民生有益。若以经朕特简。遂不论贤否。概予姑息。使阘冗无能之辈。滥竽窃禄。贻误地方。岂大臣实心察吏之道。且外任道府大员。孰非由朕简授。当伊等请训时。不过察其言貌。遇稍觉衰颓庸碌者。即传谕该督抚、随时体访。视其能胜任与否。奏请定夺。其余应对尚属明晰者。俱令照常莅任。以待造就成材。又安能保其中之必皆克称厥职。封疆大臣。亦岂可因曾经简用。一切置之不问。漫无澄汰乎。嗣后各省督抚、均宜照裴宗锡所奏、虚公甄别。弗存成见。于特用人员内、见有不堪策励之员。即当据实具奏。断不可有意迁就。稍事优容。斯课绩公而官方自肃。可将此通谕各督抚知之　　

○又谕曰、浙江巡抚三宝、著赏戴孔雀翎　　

○谕军机大臣等、朕阅阿桂前奏、知索诺木年幼昏愚。俱系伊兄弟喇嘛莎罗奔等、据其印信号纸。各思逞强攘夺而头人内又有党恶创谋之徒。为之主持。以致助凶拒命。存留首逆僧格桑。种种获罪。是索诺木情尚可原。即该处番民。原未必尽皆莎罗奔等羽翼。特被劫胁驱迫。遂不自主亦殊堪矜悯。著传谕温福等、缮写檄文。晓谕索诺木、令其擒献首逆僧格桑、并为逆之兄弟头人等。率众归诚。自求多福。毋徒受人牵制。自取灭亡　　

○吏部议准、湖北按察使刘秉愉奏称、请严定外省官员、失察子弟干与公事处分。如听信子弟借办公事。以致营私滋弊者。照应得罪名革职。未经舞弊而与人接见。出入无忌者。照约束不严例降一级调用。该管上司、明知属员子弟滋弊。不行查参照徇庇例、降三级调用。仅止失察。降一级留任。兼辖上司、俱照失察例、罚俸一年。从之　　

○又议准调任浙江巡抚熊学鹏奏称、仁和场盐大使一缺。旧驻城外、临江乡东北二十都地方。康熙十八年移驻省城。距所辖灶舍卤地。二三十里、以至六七十里不等。近年该处产盐更旺。催课缉私、稽查最要。请仍移驻原地。从之　　

○辛酉。兵部奏、现在川省军营。无论大小将弁缺出。俱令将军等挑选打仗出力之员。奏明递次补用。臣部毋庸开缺请补。俟大功告成后。再行照旧办理。从之　　

○以故四川建昌道属苏述土百户塔布木子却塔尔、袭职。　　

○壬戌。谕曰、睿亲王多尔衮、当世祖章皇帝冲龄践阼时。摄政有年。威福自专。不能恪尽臣节。身殁之后。因其属人首告。经诸王大臣定罪除封。成案具在。第念我朝定鼎之初。睿亲王实先统众入关。肃清京辇。檄定中原。前劳未可尽泯。今其后嗣废绝。而茔域之在东直门外者。岁久益就榛芜。亦堪悯恻。著交内务府、派员前往相视。其墙屋倾颓者。酌加缮葺。仍为量植松揪。并准其近支王公等、以时祭扫。用昭朕笃念成勋、瑕瑜不掩之至意　　

○又谕、本日召见朝铨、见其精神委顿。现在病尚未愈。著留京调治。俟病痊之日。另行补用。所有盛京刑部侍郎员缺。著喀尔崇义补授其奉天府府尹事务。著瓦尔达兼管　　

○谕军机大臣等、近闻西藏所用铁锅。因彼处地势较高。不宜铸造。皆由他处铸成运送。推原其故。或因高处多风。铸造不能坚固。亦未可定。炮之与锅。虽系两物、而笵金则同。温福等所铸之炮。每易炸坏。谅以番境鲜有平地。而温福等又不知此理。总于山上铸造。徒费物材。不济于用。朕深为系念。著传谕温福、阿桂、丰昇额等、此后镕铸巨炮。须择卑下少风之地。妥为成造　　

○又谕、据舒赫德奏称、巴木巴尔、回至游牧。酗酒虐下。种种乖张。当经严札训饬等语。巴木巴尔、人本蠢顽。舒赫德既行申饬。可密令雅郎阿等、加意看守。如不知悛改。伊属下人、或有穷迫逃避违抗等情。殊不成事。现系耕作之时。巴木巴尔、不遵期奉行。亦属无济。伊既欲往伊犁。不如暂且留住。伊子达木拜扎勒桑、稍知道理。令雅郎阿挑好宰桑、令其遵奉指示。妥为耕种。孳养牲畜。倘渥巴锡、策伯克多尔济等、不知办理原由。妄生疑惧。舒赫德可将此明白晓谕。咸令知悉　　

○安徽巡抚裴宗锡议覆、布政使杨魁奏请、农忙不准停徵积欠钱粮一摺。据称、三十六年以前。未完正耗、及因灾缓徵带徵等项。并奏销案内未完银两。请照江苏省、三十五年奏准之例。虽遇农忙。不准停徵。实为清厘积欠起见。事属可行。应如所奏。除因灾分年带徵者。照例农忙停徵外。其余仍按限催徵。不准停缓。庶年清年额。不致积重难完。得旨、如所议行　　

○癸亥。上诣畅春园、问皇太后安　　

○还宫　　

○谕曰、勒尔谨奏、巴里坤地方。近来生息增繁。兵民子弟。敦书讲射。渐已蔚然可观。请照乌噜木齐、迪化、宁远、二厅封题代试之例。专设学额一摺。已批交该部议奏矣。自平定西陲以来。关外耕屯日辟。商旅往来。生聚滋繁。久已共安作息。其秀民并知蒸蒸向化。弦诵相闻。渐成乐土。前已议准办事大臣所奏、于乌噜木齐等处。专设学额。今巴里坤复请照例取进生童。将来人文日盛。即当建置胶庠。使遐方文德诞敷。声教广被。实从来所未有惟是该处民居稠密。闾井殷繁。兼之属国来王。征轺辐辏。实为边陲一大都会。今既议定学额。而原驻仅一同知。尚于体制未合。自应将巴里坤、改设为府。乌噜木齐、改为属州。或将安西府移于巴里坤。而改安西为州。并令统隶。于边郡规模。尤为闳远。其应如何定制设官。酌予嘉名。及建立学校之处。著大学士九卿、详悉妥议具奏。寻议、查安西府、距嘉峪关不远。应改为直隶州。将所辖渊泉县裁。应设州判、学正、吏目等官。将渊泉县县丞、训导、典史、裁改。原设玉门、敦煌二缺。仍为属县。巴里坤改设知府。添附府知县一员。应设经历、教授、以安西原缺移驻。经历兼管司狱。乌噜木齐同知、改为知州。仓大使改为吏目。仍管仓大使事。添设学正一员。原设宁远城通判、改为州同。特讷格尔县丞、改为州判。附近之辟展同知。哈密、奇台、两通判。均归巴里坤新设知府管辖至哈密迤南、马莲井迤北、相去窎远。应令该督酌添佐杂一员。现议改设府、州、县、沿边各缺。定为繁难最要。令该督于陕、甘、两省满员内拣调。安西州、并新设州同、州判、定为边缺。亦拣员调补。应添学额。岁科两试、每次取进文童四名。岁试武童四名。由学政封题。令该道考试。武童外场、该道与驻劄大臣会考。至各该处应建文庙、衙署、改颁印信、一应事宜。该督会同巴里坤、乌噜木齐、办事大臣。详细议奏。所有改设府、州、县、应予嘉名。伏候钦定。得旨、如所议行。寻定府曰镇西府。州曰迪化州。县曰宜禾县。　　

○又谕、内阁奏、各省大计具题。俱应有藩臬考语清单。随本进呈。今查直隶等七省。并未一体办理。请将办理舛误之督抚、交部察议等语。各省藩臬考语。督抚于属员贤否摺内。原俱填注具奏。其随大计本进呈之处。并非向来久定章程。亦非由朕特旨定例者第因熊学鹏条奏、部议准行。所有本内夹单不过存部备查。原未尝凭此为黜陟。各督抚之办理参差。尚不得谓之大过。而细核其舛误之由。亦必系吏部行文、未能明晰所致非督抚故违成例者可比此次俱著免其交部。嗣后遇大计之年。著督抚等、于藩臬考语。另摺具奏时声明。交部存案。毋庸再于本内夹单。以昭画一。著为令　　

○谕军机大臣等、昨偶阅平定金川方略。内载副将张兴、在马邦失陷一条称贼有石炮法安设木架。以机发石伤人所及不过百步。而木架一著枪炮即倒。乃官兵并不施放枪炮。击毁木架。任其安设。以致失利等语。石块体质沉重。本难及远。即以机发石。亦止二三十步。断无能及百步之理。况贼番木架。可用枪炮轰摧。尤属易制。其所云可及百步者。必系当日绿营怯诳之习。张大其词耳。第金川贼番。既有此用机发石之法。我兵现在进剿。不可不知。倘见贼番设有木架。即当相度远近。用枪炮随即击毁。其机石自无所施。断不可因贼番有此伎俩。稍生畏怯。然亦不可不设法防范。著传谕温福等知之　　

○甲子。以举行仲春经筵。遣官告祭奉先殿。传心殿。上御文华殿。讲官、暨侍班之大学士九卿詹事等、行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官永贵、王际华、进讲大学民之所好好之、民之所恶恶之二句。讲毕。上宣御论曰、人生而静天之性。感物而动性之欲。性相近也。习相远也。性相近、故好恶亦近。习相远、故好恶亦远。所好好之、所恶恶之、盖以性近而言。非以习远而言也。即以父母与子观之。其孩提怀抱之时。性无不近。至于成童宜室。必以渐而远。且数之多者、无过于万。而民之数、则不啻万万也。以一人而同不啻万万人之好恶。虽至愚亦知其难。然此乃以其习远而言。非以其性近而言也。以性近而言。湛然天理。仁义礼智根于心。虽物至而好恶形。亦莫不以正。又安得有不同乎。如是、则饱暖安逸之好。饥寒困苦之恶。所以与民同者。皆其施为经营之末而已。尧之于变。舜之允谐。夫岂劳劳于万万民之各同其好恶哉。讲官暨侍班官跪聆毕。兴。直讲官德福、裘曰修、进讲尚书虑善以动、动惟厥时二句。讲毕。上宣御论曰、乾之文言曰。时乘六龙以御天。大有之彖曰。应乎天而时行。此传说虑善以动、动惟厥时。所由昉乎。一日二日万几。几、即虑也。惟天聪明。惟圣时宪。惟其宪天。故虑无不善、而动皆合宜。若必待事物之来而后虑之。虑焉而又择其善而动以时。则其失时亦已远矣。王安石夏葛冬裘之譬。非不切近。然彼惟审于寒暑之宜。而昧于几虑之先。故动至弗善。而违天拂民。有所不顾。然则有司化处事之责者。可不惧哉。讲官暨侍班官跪聆毕。大学士刘统勋、协办大学士尚书官保、奏曰。皇上睿智性成。熙和化洽。综万事万物之要。而先握其枢机。协同好同恶之情。而普绥以康阜。是以一心运中和之极。而八方跻仁寿之庥。臣等幸侍讲筵。亲承圣训。不胜荣幸。奏毕、诸臣出就拜位。行二跪六叩礼。礼成。上还宫　　

○乙丑。遣官祭先医之神　　

○谕曰、丰昇额等进攻之路。从前不过牵缀贼势。今此路既须一并攻剿。似所有兵力。亦觉稍单。其应作何设法抽拨之处。并著温福、阿桂、刘秉恬、通盘筹画妥协。一面办理。一面奏闻。寻刘秉恬奏、当噶尔拉一路除分拨革布什咱、布拉克底、及各处要隘外惟美诺、布郎郭宗、党坝等处。添驻官兵。原拟派调川兵二千。嗣因存营兵数无多酌减四百。今绰斯甲布、需兵孔亟应即将备调之四百拨往。得旨嘉奖　　

○谕军机大臣等、前因淮安关短少赢余银两。经户部议交该督查核。曾降旨令高晋、派委大员。严密访查。尚未见覆奏。今据工部议奏、宿迁关。乾隆三十七年仅收银四万二千四百余两。不敷正项银六千四百余两。并请交该督一并确查等语。已依议行矣。关税正额。定有常例岂容任意亏缺。且查该关赢余、或间有赢缩。而正项则从无不足之时。即云去年粮食杂货等船。过关稀少。何至正额亦短至六千余两。殊出情理之外。恐该监督等、有徵多报少。及影射侵隐情弊。著传谕高晋、即将宿迁关正额短少缘由。派委明干大员、一并详细访查据实具奏。毋稍隐饰　　

○定边右副将军尚书公丰昇额、参赞大臣副都统舒常奏、据驻劄觉木交粮员王嘉猷禀称、行至泥峙冈途中。树林内突出十余人。经官兵击退。惟护粮兵王礼一名阵亡等语。臣等严饬各隘口。加谨防范。倘有贼人。当尽力歼戮。不致疎虞。谕军机大臣等、丰昇额等奏、巡检王嘉猷遇贼一摺。因思昨岁舒常亦曾奏及、十二月初三、初四、初九十一等日。并有贼在林涧中潜匿。图窃牛马粮台。实属不成事体。西南两路、官兵经过之后。并无此等情事。独此路屡有贼众。潜出滋扰。谅必由绰斯甲布而来。其事甚有关系。不可不留心防范。亦不可稍露端倪。为番众窥测。至后路严密防查。实为第一要义。虽丰昇额等、现派副将董果、在彼专司。但此等巡防要务。恐绿营循分供职之员。尚不足恃。刘秉恬现驻美诺。经理粮运军台。伊系现任总督。呼应甚灵。无须鄂宝协助。著鄂宝、即速前往绰斯甲布军营后路。带兵驻守。并催趱粮运设有此等贼匪潜出。即督官兵痛加歼戮。俾其知所畏惧。庶丰昇额等、于进攻达尔图一带贼寨。得以乘胜冞入。无后顾之虞。方不致时廑朕念。至丰昇额等进攻之路从前不过牵缀贼势。今此路既须一并攻剿。所有兵力。似觉稍单。其应作何抽拨之处。并著传谕温福、阿桂、刘秉恬、通盘筹画。妥协办理奏闻　　

○军机大臣等议覆、安徽学政朱筠条奏搜辑遗书事宜一、汉唐遗书已少。辽宋金元之经注文集。及九流百家。子余史别。若无刊本。请购取官钞等语。应遵奉前旨、如系家藏未刊之书。缮录副本。将原本给还。仍令各省妥协搜采。一、宋臣郑樵作图谱、金石二略。欧阳修、赵明诚、则录金石。聂崇义、则录图谱并为考古依据。请兼收图谱一门。将各省所有钟铭碑刻。拓取汇选。查古今金石源流。可供考证者具在。至山林荒寂之所。必令官为拓取。恐致纷扰。毋庸渎办。一、前明永乐大典一书。陈编罗载。请择其中若干部。分别缮写。以备著录。查此书原共二万二千九百余卷。一万一千九十五册。就原书目录检查。其中不恒经见之书颇有。若概不分别选择。殊非采访遗书本义。应拣派修书翰林、逐一查校。如有实无传本。而各门凑合。尚可成书者。摘开书名。伏候训示。一、前代校书著录。如七略、集贤书目、崇文总目等编。俱可师法。应令儒臣、于每书校其得失。撮举大旨。叙于卷首。以便观览。查宋王尧臣等崇文书目。晁公武读书志。就所藏书籍。编次目录。另为一书。最为简当。应仿其体例。分经、史、子、集、详载部分卷数。撰人姓名。垂示久远。得旨、军机大臣议覆朱筠条奏、内将永乐大典。择取缮写、各自为书一节。议请分派各馆修书翰林等官。前往检查。恐责成不专。徒致岁月久稽。汗青无日。盖此书移贮年深。既多残缺。又原编体例分韵。类次先已割裂。全文首尾。难期贯串。特因当时采摭甚博。其中或有古书善本。世不恒见。令就各门汇订。可以凑合成部者。亦足广名山石室之藏。著即派军机大臣为总裁官。仍于翰林等官内、选定员数。责令及时。专司查校。将原书详细检阅。并将图书集成、互为较核。择其未经采录。而实在流传已少。尚可裒辑成编者。先行摘开目录奏闻。候朕裁定。其应如何酌定规条。即著派出之大臣、详悉议奏。至朱筠所奏、每书必校其得失。撮举大旨。叙于本书卷首之处。若欲悉仿刘向校书序录成规。未免过于繁冗。但向阅内府所贮康熙年间、旧藏书籍多有摘叙简明略节。附夹本书之内者。于检查洵为有益。应俟移取各省购书全到时。即令承办各员、将书中要指檃括总叙厓略。黏贴开卷副页右方。用便观览。余依议　　

○钦差尚书裘曰修等奏、查盛京民典旗地。计十二万余晌。蒙恩动帑回赎。请嗣后、原业旗人。自能耕种。准其彻回。原佃民人欠租官为催比。如抗玩不交。彻地另行招佃。至帑项未经扣完以前。旗人不能自种。佃户又无拖欠。遽将地亩彻回者。治罪示儆。得旨、所奏是。依议　　

○豁除江苏上元、江宁二县坍没民田十四顷七十二亩有奇额赋　　

○是日起。上以祭社稷坛。斋戒三日　　

○丙寅。谕、据阿桂等奏、进攻金川当噶尔拉山梁于正月二十日。分路派兵乘风雪前进。夺其大小石卡十座用炮轰毙贼众甚多。二十四日晚复派兵分路攻击。歼其大头人二名。小头人四名。并枪毙贼尸三十余具。负伤者五十余名各等语。此次官兵进剿当噶尔拉虽未能全克贼寨。而阿桂等调度有方。带兵之将领。俱能奋勇出力。夺碉歼贼。甚属可嘉。阿桂明亮著交部议叙。其在事之将领弁兵。著阿桂等查明核定功绩等差咨部分别议叙。又据奏云南寻沾营马兵田元庆、于迎敌时奋勇赶杀贼目。马兵涂登必、越众前迎。砍毙贼人等语。田元庆、涂登必、尤为绿营兵丁内勇往出色之人宜加优奖。著交与温福阿桂等遇有军营千总缺出即行坐补。并各赏银五十两以示鼓励　　

○又谕据阿桂奏、此次各省调征绿营官兵。接仗奋勉为向来所无。而受伤残废者。亦复不少。业经亲行查验。伤轻易愈者仍令留营调养。实在难以向愈者、遣回原营第恐各省督提、因该兵不能操演即将名粮开除。转因勇往受伤无以资其养赡。其情似属可悯等语。所奏甚是。此次征剿金川。调到各省绿营官兵。颇知冲锋打仗越险进攻。屡著劳绩业经随时降旨擢赏。而其中临阵受伤、及在山梁冻损手足者。均属勇往出力之人。与寻常因病遣回者不同。今以残废回营。若该管官遽将伊等名粮开除。使其不能籍升斗以自给。殊非所以示体恤。著谕令云贵、陕、甘、四川、湖广、各督提等查明此项因伤遣回残废兵丁。如实在不能操演技艺者、不妨令其充当看守门库等项差使。如并此不堪驱遣者、即令其子弟顶补名粮。若并无子弟可补者。仍给与守粮一分以赡其家俾得共资饩给。安养余年。用昭格外加恩至意。该部即遵谕行　　

○又谕、据伊勒图奏、三等侍卫萨喇善旧疾复发病故等语。萨喇善此次料理策伯克多尔济游牧。尚属奋勉。著加恩、追赠副都统职衔一切应得恤典。即照副都统之例给与　　

○又谕曰、萨喇善已经病故。策伯克多尔济游牧。照管乏人。巴尔品、著调往策伯克多尔济游牧照管办事。桂林、著赏给三等侍卫职衔。前往默们图游牧。代巴尔品照管办事　　

○兵部议覆、左副都御史罗源汉奏称、漕船所雇短纤。奸匪甚多。并有不法舵工水手窝顿。应责令本帮千总、实力稽察。定以议叙议处。以示徵儆。应如所奏。本帮船户容留奸匪。将该管千总等照失察营兵窝盗例、降二级调用。如能拏获盗首及积案巨窝。即照拏获邻境盗案例升赏船户人等、容留分赃。照例治罪。倘有频呼不应救护不力者。亦查明分别治罪。至漕船入境应令捕盗同知、通判、协同催趱官查拏。如有疎防照盗贼经过不行穷追例议处从之　　

○丁卯。祭先师孔子遣大学士刘统勋行礼　　

○谕曰、李宗文、已补授礼部侍郎。伊现出学差所有礼部侍郎事务。著谢墉署理　　

○又谕、据努三等奏原任同知佟禄前在巴里坤同知任内。有应追核减银、五千七百余两。实在无力完缴。请将佟禄现在应得俸银并伊子侄等钱粮内坐半扣还等语。随交部查该员系何项追赔。据户工二部查称、佟禄任内有因建盖兵房、借支办料、停建后变还未完。及采买屯田牛马、办理兵房工程、制办口袋各项核减者。多半系军需奏销之案。官员经办军需银款。理应核实报销。如果有冒报浮销、糜帑饱槖者。岂惟著落追赔。并当按例治罪。若仅系办理不善。及经部照例核减。该员并无侵冒情弊。如离任后、力不能完。自应于该管上司名下、分摊赔缴。设系承办急需要务。一时猝办应差。而购办物价。不能悉符常例。致干部驳勒赔。是该员意在急公。与滥费者有间。又应查明、酌量宽免。以归允当。其应如何分晰查办之处。著各该部详悉定议具奏。所有佟禄名下应追各项核减银两。俟该部查明具奏。再降谕旨。寻奏、原任同知佟禄、应追核减银两。虽无侵冒情弊。亦难宽免。至各上司代赔之例。该员系现任职官。并非无俸可扣。应照例、一半令佟禄缴出一半令从前该管上司摊赔。至建盖兵房一款。初议移驻兵三千五百名。后改一千五百。该员奉委赶办以致购料过多尚系急公此项原领银八千两。除已缴外尚短银二千四百六十四两应予宽免嗣后军需案内应追银两有与此事例相同者。请即照此办理。从之　　

○戊辰。祭大社。大稷。上亲诣行礼　　

○诣畅春园、问皇太后安　　

○幸圆明园　　

○己巳定边将军大学士温福奏、据功噶尔拉守卡游击王滇将金川投出番人敦巴一名。押送到营。臣亲行研讯供系金川革退头人。情愿投降指引官兵攻打。并求赏给白旗招降等语。查敦巴怀忿来投。亦属情事所有。惟招降一节。当此攻剿伊始。逆酋恃险抗拒。未受创惩。若遽行招降反为贼人轻视。臣现令敦巴随营效力。俟攻破险要。兵威大振时。再请旨酌办。谕军机大臣等、剿抚兼施。固兵家制胜之一法。而用之贵审其时。若当贼众穷蹙时。藉以迎机而导。即可散其党羽。慰其徯望。事理顺而成功自易。若贼未受创生畏。惟当一意进攻。不宜稍涉迁就。倘无端招诱。徒为贼所窃笑即贼诡称款附。且恐堕其术中。不可不加审慎。今温福既坚持定见。不肯轻率招降。而阿桂亦明习军务。胸有成算。即丰昇额向随在滇中。亦曾阅历。而各路参赞领队大臣等、并多勇干得力之人。分道进剿。自能迅奏肤功。共荷酬勋茂典。惟愿伊等益加奋勉。早副朕怀　　

○庚午孝康章皇后忌辰。遣官祭孝陵　　

○谕、昨据军机大臣议覆朱筠条奏、校核永乐大典一摺。已降旨、派军机大臣为总裁。拣选翰林等官。详定规条。酌量办理兹检阅原书卷首序文。其言采掇搜罗。颇称浩博。谓足津逮四库。及核之书中、别部区函。编韵分字。意在贪多务得。不出类书窠臼。是以蹖驳乖离于体制未为允协。即如所用韵次不依唐宋旧部。惟以洪武正韵为断已觉凌杂不伦。况经训为群籍根源。乃因各韵轇轕。于易先列蒙卦于诗、先列大东。于周礼先列冬官且采用各字。不论易书诗礼春秋之序前后错互。甚至载入六书篆隶真草字样。摭拾米芾、赵孟俯、字格。描头画角。支离无谓至儒书之外。阑入释典、道经、于古柱下史专掌藏书、守先待后之义尤为枘凿不合。朕意从来四库书目。以经史子集为纲领。裒辑分储。实古今不易之法。是书既遗编渊海。若准此以采撷所登。用广石渠金匮之藏。较为有益著再添派王际华裘曰修、为总裁官。即会同遴简分校各员、悉心酌定条例。将永乐大典。分晰校核除本系现在通行。及虽属古书而词义无关典要者。不必再行采录外。其有实在流传已少。其书足资启牖后学广益多闻者。即将书名摘出撮取著书大指。叙列目录进呈。候朕裁定。汇付剞劂。其中有书无可采、而其名未可尽没者。祇须注出简明略节。以佐流传考订之用。不必将全部付梓。副朕裨补阙遗、嘉惠士林至意。再是书卷帙如此繁重。而明代蒇役、仅阅六年。今诸臣从事厘辑。更系弃多取少。自可克期告竣。不得任意稽延。徒诮汗青无日。仍将应定条例。即行详议缮摺具奏。寻议、查永乐大典一书。但夸繁博。殊无体例。搜罗古籍、采录固在无遗。别择尤宜加审。今欲徵完册。以副秘书。则部分去取。不可不确加校核。谨遵旨将应行条例、公同悉心酌议。此后如尚有应行酌办之处。随时另行妥议具奏。再此书卷帙浩繁。必须多派人员。方能迅速排纂。谨派分校翰林官三十员、专司纂辑。仍派办事翰林、并酌选军机司员、作为提调。翰林院典簿等官、作为收掌。常川赶办。毋致作辍再查翰林院署内、迤西房屋一区。从前修辑皇清文頴。功臣列传各书。在内纂办。此次应即将此项房屋。作为办事之所。检查较为近便。得旨、依议将来办理成编时。著名四库全书　　

○辛未。上御勤政殿听政　　

○诣畅春园、问皇太后安　　

○遣官祭关帝庙　　

○谕曰、阿桂著在议政处行走　　

○又谕、据舒赫德奏称、和硕特贝勒恭格、出痘身故。请旨将伊身封爵。令伊子承袭等语。恭格因痘身故。情殊可悯。著加恩赏银一百两。其恭格贝勒封爵。即著伊长子台吉德勒克乌巴什承袭　　

○予故刑部侍郎加赠尚书衔钱维城祭葬如例。谥文敏　　

○壬申以詹事嵩贵、为内阁学士、兼礼部侍郎　　

</div>
    <div class="pagination">
<a href="清实录乾隆朝实录_page1232.html">上一页</a><span>...</span><a href="清实录乾隆朝实录_page1228.html">1228</a><a href="清实录乾隆朝实录_page1229.html">1229</a><a href="清实录乾隆朝实录_page1230.html">1230</a><a href="清实录乾隆朝实录_page1231.html">1231</a><a href="清实录乾隆朝实录_page1232.html">1232</a><span class="current-page">1233</span><a href="清实录乾隆朝实录_page1234.html">1234</a><a href="清实录乾隆朝实录_page1235.html">1235</a><a href="清实录乾隆朝实录_page1236.html">1236</a><a href="清实录乾隆朝实录_page1237.html">1237</a><a href="清实录乾隆朝实录_page1238.html">1238</a><span>...</span><a href="清实录乾隆朝实录_page1234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
