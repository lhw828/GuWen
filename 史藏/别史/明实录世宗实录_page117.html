<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 117 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 117 页/共 518 页</h1>
    <div class="content">　　○礼科都给事中李充浊参论南京守备镇远侯顾寰违例请乘轿诏责寰轻率奏扰罚住禄米一月
　　○鸿胪寺官以  章圣皇太后圣旦请申明宴仪治诸越次諠哗者罪  上从之令礼部先期给示晓谕
　　○戊申海西者帖列山等卫女直都督佥事速纳忽等来朝贡马宴赉如例
　　○先是  上谕内阁春祭  山陵视诸制作此不可已者于是礼官以清明请  圣驾亲往诏候旨行
　　明世宗肃皇帝实录卷之一百九十六

明世宗肃皇帝实录卷之一百九十七
　　嘉靖十六年二月庚戌朔升礼部右侍张璧为本部左侍郎翰林院学士蔡昂为礼部右侍郎俱兼翰林院侍讲学士经筵日讲如故
　　○辛亥刑部奉诏例先后录上充军应赦者一百四十二人内原任御史马录卢琼都御史李璋李珏佥事章纶都指挥马豸给事中刘琦常泰张逵郎中刘仕知州胡伟俱以大狱副总兵赵镇都指挥武漟指挥杨德赵椿俱以大同兵变都御史吕经以辽阳兵变太常寺卿张鹗以行在所乘轿御史冯恩以建言郎中叶应骢以故勘人命学士丰熙修撰杨慎检讨王元正都给事中刘济给事中张翀御史余翱郎中余宽黄待显陶滋相世芳员外郎邵经邦寺正母德纯俱以大礼余俱私罪得旨马录吕经冯恩杨慎王元正刘济丰熙邵经邦不宥余并释之武职原卫闲住文职原籍为民不许朦胧起用
　　○壬子祭大明于朝日坛
　　○授故大学士王鏊孙有壬为尚宝司司丞以身后荫叙请也
　　○安南国世孙黎宁差国人郑惟憭等十人赴京奏称正德十一年逆臣陈暠为乱弑主黎晭本国共立晭之故兄长子譓权管国事十六年讨暠诛之其臣莫登庸等复谋不轨迫逐譓居外胁立其庶出幼弟懬假摄国事寻鸩杀懬伪立己子自称天王由此道路阻截贡使不通譓以是竟忧愤成疾死本国复立宁为世孙权管国事宁即譓之子也屡驰书总镇告难俱被登庸邀杀之于路不得达迩因广东商船潜行取道来京乞兴问罪之师亟救国难奏下礼部覆言安南信使不通者二十余年今朝廷方拟兴师问罪彼国告变之奏遂至事属可疑且惟憭等附舟漂海延住占城二年行至广东地方又不呈身赴告所在官司给文起送亦难尽信今宜将惟憭等暂留在馆令原差锦衣卫等官勘核彼国事情作速具奏以待区处  上从部议诏锦衣卫拘留郑惟憭等听候不许交接外人光禄寺以朝鲜国贡使例供给之
　　○甲寅行人司行人太医院御医鸿胪寺鸣赞等官吴嘉会等并以恩例给本身敕命奏乞貤封其亲吏部覆移封之例凡二一京官考满应得本身诰命或以亲老愿移封者奏请定夺既曰诰命则自六品以下不与也一京官封赠其父或父问革为民不当受恩者亦许奏请然自八品以下止封本身者不与也今嘉会等陈乞于例不合不可许得旨报罢
　　○乙卯勒刑部主事王渐逵冠带闲住渐逵在告十余年起官未久复以母老乞归  上以其欺诈推避黜之命吏部不许朦胧起用
　　○丁巳祭先师孔子命大学士夏言行礼
　　○改南京工科给事中汪宗元为兵武选司主事以父文盛为都御史例当回避也
　　○戊午祭  太社  太稷遣英国公张溶行礼
　　○己未祭  帝社  帝稷遣武定侯郭勋行礼
　　○  孝贞纯皇后忌辰遣京山侯崔元祭  茂陵
　　○周王睦＜木审＞奏本府食盐三百引旧于河东运司关支而汴河至河东不通舟楫关支不便乞如徽府食盐例改两淮支运事下户部覆言王府食盐宜各照运司行盐地方关支不得有所更易且徽府先年改支系河东盐花不结一时权处仍宜更正得旨周府支盐仍于河东徽府既改拨其勿易今后毋得再来奏扰
　　○癸亥礼部以天雨请暂罢  亲耕耤田礼许之
　　○乙丑改河南按察司副使章侨于山西提调学校
　　○升湖广布政使司右参议方升为福建按察司副使巡视海道
　　○升山东兖州府知府潘镒为本省按察司副使整饬霸州兵备
　　○丙寅  上谕内阁朕于今月二十四日春祭  山陵奉  圣母行二十八日行祭礼在山并往视金山回京等日期事务俱临时谕行一准去年秋祭仪示礼部知之于是礼部遵旨悉依秋祭仪注具上诏如拟出入告  祖考于景神殿行礼
　　○戊辰  恭仁康定景皇帝忌辰遣长宁伯周大经祭  陵寝
　　○朝鲜国王李怿以皇嗣生遣陪臣工曹判书丁玉亨等进表及方物称贺诏赐国王敕书及彩叚绒锦宴赉玉亨等如例
　　○己巳礼科都给事中李充浊等言近睹  圣谕窃知  陛下欲亲诣  山陵躬行大祭甚盛举也但臣犬马微忠窃思皇嗣绵绵佳气充溢虽保餋乳哺咸备其人今  大驾一出相违百里恐天性之爱不能不动于  圣虑抚摩之思不能不烦于  圣母况皇嗣疹痘方尔平复尤宜调护且天时之阴晴靡定而行官仅以苇席则余寒微湿难保必无此尤臣子之心所甚不敢安也  陛下鼎建  九庙重修  诸陵  宗庙之享追崇之隆极孝思而冠百王矣若奉慰之心未尽特遣重臣以摄其事则大孝以尽大慈以全天下臣民拳拳仰祝之私少安而祀事亦无不隆矣奏入上曰春秋  陵祀  祖宗旧典兹方初举充浊等即为阻扰所言不识人情父子之间岂待人劝也
　　○诏罢亲蚕礼其养蚕什物仍进用
　　○辛未祭历代帝王遣遂安伯陈譓行礼尚书严嵩李廷相侍郎谢丕张潮分献
　　○壬申升广东布政使司左参议胡廷禄为河南按察司副使户部员外郎郭铿为山西按察司佥事
　　○巡盐监察御史李佶上言两淮灶煎余盐每正盐一引可得余盐二引宜令商人在边中纳正盐一百引勘合至运司加纳引纸银每引六厘行南京户部刷给引目三百道正盐照旧派场纳赈关支余盐自行买补每引止许二百五十斤淮南纳银八钱淮北六钱仍照旧规秤掣免其割没又言淮北行盐地方窄狭盐价太贱宜将今所开中逃亡无徵盐八万引改派淮南掣卖以平盐价其三十盐场屡年逃亡人户遗下无徵引盐听臣查明行两淮运司召商中纳每引每价一两仍于有盐场分自行收买支掣以苏见在人户包贝□皮之苦户部议覆其言可行但正余盐斤两价值割没不宜异目余盐每引淮南纳银九钱五分淮北七钱五分仍行巡盐御史查议酌为中制或渐次递减务令常行无弊庶于盐法有济从之
　　○钦天监冠带阴阳人廖文政等比例求为灵台博士礼部议请先与试职待陵工完日实授  上不允但月给米一石而已
　　○癸酉清明节  驾发京师奉皇太后率后妃行
　　○扈跸诸臣朝  上于驻跸所兵部尚书张瓒服蟒衣入  上怒谕辅臣夏言曰朕惟名器不可轻擅科道官累言之尚书二品也何自服蟒不待命者张瓒非不读书之比朝廷之上恐未可肆卿可面问果系赐衣未也仍示科道官彼目见否言等对瓒所服乃钦赐飞鱼衣但鲜明类蟒实非蟒也  上曰尔等说是飞鱼何组以两角朝廷所问以大臣不可不先敬忌汝等但行回护如朕未见者今后文武官除本等品级服用及特赐者不许僣分自恣华异服色还加禁约吏科都给事中高擢等监察御史沈一定等各奉诏紏瓒内云臣等初见瓒服异常相顾骇愕及入参语复用为照字样  上手批其＜锍-釒＞曰擢等言官既见瓒服骇愕何不早举奏乃于降问之后以巧佞辞对又称为照非回护而何各夺俸五月服色礼器也礼科当言乃推吏科作首李充浊夺俸八月已瓒具＜锍-釒＞引罪  上谕礼部曰张瓒以通敏之才原出简用兹误私衣于朝所朕所以下问者非罪其人乃禁僣肆之端也令尽心职务力赞兵戎以副简任
　　○丁丑  上躬诣  长陵致祭遣公张溶朱希忠伯陈譓驸马崔元邬景和辅臣李时分祭  六陵长宁伯周大经祭恭仁康定景皇帝陵寝玉田伯蒋荣祭  孝洁皇后陵寝长宁伯周大经祭哀冲太子坟所中官祭  恭让章皇后陵寝
　　○戊寅宫使传报皇第四子生  御制嘉喜歌颁示扈从大臣各赓和以进
　　○己卯  昭圣皇太后圣旦免命妇朝贺
　　明世宗肃皇帝实录卷之一百九十七

明世宗肃皇帝实录卷之一百九十八
　　嘉靖十六年三月庚辰朔
　　孝肃皇后忌辰遣西宁侯宋良臣祭  裕陵
　　○礼部尚书严嵩等奏  皇上恭奉  圣母敦修  陵祀肇复旷仪真圣人之大孝也臣等窃闻  宣宗章皇帝每谒  山陵俱奉  皇太后以行当时扈从大臣曾举行谒见  皇太后之礼至今传为盛事矧今储祥叠见喜报  上闻臣等欢忻踊跃尤不能已乞于三月初二日从官称贺  皇上礼毕恭诣  圣母皇太后容勋戚辅臣九卿堂上官翰林儒臣行五拜三叩头礼淂旨卿等以  圣母前拜贺请依拟行已而六科十三道以未淂预各＜锍-釒＞请容令扈从大小官员一体随班行礼诏许之
　　○辛巳文武诸臣致词称贺于行宫随谒  皇太后称贺
　　○癸未上奉  圣母幸金山
　　○甲申  上奉  圣母还京
　　○乙酉巡按山西监察御史王杏言边方多警兵力不支皆缘各该将领役占卖放丁壮军士多不归营巧立名色掊克科罚一遇虏至逗遛退避败衄隐匿其毙多端宜将总副参游等官稽其政绩用定去留有犯前弊严为黜斥非奉钦依不许轻发班操擅兴工役及先年叛逃士卒为贼向导贻害非细乞颁给榜谕招收归伍如有夺获照例升赏兵部覆议诏从之
　　○己丑录延绥镇锅底湖地方获虏功升绥德卫指挥佥事朱勋二级指挥使刘钦等五员各一级
　　○辛卯升云南道监察御史宋茂熙为广东布政司左参议
　　○礼部奏臣等前于初五日奉  圣谕明日辰刻内朕奉  圣母再回京初十日朕四子十二辰视朝从臣叩头侍班居守大臣率留京群臣致词贺如仪班首但以奉命居守者为之初十日复奉  圣谕今日微阴风故罢居守等官贺十三日常朝臣等窃惟  皇上奉天纳祐缵绪垂休是以  储祥屡见本支繁昌实宗社无疆之庆一时扈从臣工已于行宫称贺其居守等官欣逢  大庆恭遇回銮其于称贺之礼诚不可缺请于十三日仍令居守大臣率留京群臣致词称贺以备全礼诏从之
　　○壬辰命塞  天寿山东西通黄花镇路口
　　○癸巳  武宗毅皇帝忌辰  景神殿行祭礼遣定国公徐延德祭  康陵
　　○升广西按察司副使龙大有为浙江布政使司右参政
　　○补荫都察院右副都御史樊继祖次男士吉为国子生
　　○初武定侯郭勋请以始祖开国功臣郭英从祀淂旨郭英同时赞佐  皇祖功臣准配享  太庙因命礼部开注配享功臣住次以闻至是礼部上言  祖宗时定列功臣位次皆序封爵首王次公次侯次伯洪武功臣以徐达等自为序永乐功臣以张玉等自为序今观  庙庑所列以诚意伯刘基列于六王之次群公之上似为不伦今因营国公郭英定列从祀之时宜将刘基亦照封爵定列上请  圣裁淂旨庙中配享与朝廷宴礼相同岂可让私位次一以爵序
　　○乙未升翰林院侍读学士郭维藩为太常寺少卿兼翰林院侍读学士掌院事
　　○丁酉录都察院右副都御史王浚男用宣为国子生
　　○戊戌立夏祫享  太庙时享  献皇帝庙
　　○江西抚臣以忠礼书院成奏闻诏有司佥编人役看守毋致倾圯书院盖大学士夏言所请建以奉藏御制翰墨之所也
　　○南京礼部尚书霍韬言元旦冬至  万寿圣节臣下拜贺皆行十二拜礼唯南京行八拜礼不宜独简出制帛文武百官俱吉服骑导于郭门之外拱立路隅帛过乃退而一岁两送或失之烦乞一岁一行六科遇部院三品以上大臣引马逊避臣前具奏奉有明旨而抗违不遵如故殊失大小相临之体＜锍-釒＞下礼部覆言三大节在京有宣表致词及传制俱舞蹈山呼行十二拜礼而南京在外皆无是以南京每遇三大节先期拜进表文俱舞蹈山呼行十二拜礼导送郊外至日止行八拜礼此  祖宗旧制非臣下敢自为隆杀似难轻改其送制帛仪虽无旧典无非敬事  郊  庙之义每年二次举行无容别议但六科遇部院大臣引马逊避既有明旨自当遵守淂旨庆贺制帛礼仪俱照旧六科道路逊避照在京一体遵行
　　○己亥巡按御史唐锜勘上十五年虏入延绥威武清平等堡奏劾镇守内外诸臣逗遛观望之罪下兵部议覆淂旨总兵官张凤革任听勘副总兵白爵降二级令戴罪立功太监张惇降一级守备戴经夺俸一年其把总等官宋鸾等行巡按御史勘明具奏
　　○辛丑升狭西按察司佥事王邦瑞为本司副使
　　○升湖广郧阳府知府钱铎为广西按察司副使整饬府江兵备
　　○户部左侍郎唐胄以老疾乞休  上以胄升任未允輙欲求逸不允
　　○补荫原任南京户部尚书王承裕次男辇为国子生
　　○  上将幸  山陵视工礼部具仪如春祭诏如拟
　　○壬寅先是虏入大同总兵官梁震御之斩首百余级获夷器驼马牛羊甚众总督侍郎周叙巡抚都御史史道以捷闻诏录其功赏震银五十两叙道各四十两俱四表里震道俱升官一级叙俟还京升用赐敕奖励其余文武诸臣赏赉有差
　　○虏入甘州大掠总督侍郎刘天和巡按御史胡守中劾镇守诸臣失机之罪诏地方失事重大各官俱当械问但见今有警总兵官姜奭姑降二级戴罪杀贼俟勘明之日处治镇守太监陈浩降一级巡抚都御史牛天麟未至任宥之其把总等官巡按御史提问如律
　　○诏建故临清州知州夏鼎祠有司春秋致祭鼎大学士言之父州民称其有德政＜锍-釒＞请建祠致祭故有是命
　　○命原任狭西都督同知刘文充总兵官镇守延绥
　　○乙巳礼部奉旨查奏文武官服色花样俱因会典不曾分载因而互用殊非法制乞严加禁约除本等品级及特赐者毋淂僣分自恣擅用蟒衣飞鱼斗牛违禁华异服色其大红纻丝纱罗惟四品以上官及在京九卿翰林院詹事府春坊司经局尚宝司光禄寺鸿胪寺五品堂上官经筵讲官其余俱青绿锦绣遇有吉礼止服布红绒褐品官花样一循品级公侯驸马伯麒麟白泽文官一品仙鹤二锦鸡三孔雀四云雁五白鹇六鹭丝七鸂＜氵鶒＞八黄鹂九鹌鹑杂职练雀风宪官用獬豸武官一品狮子三四虎豹五品熊罴六七彪八犀牛九海马淂衣麒麟者惟锦衣侍卫指挥乞严为禁约庶免僣差淂旨如拟命即出榜文晓谕
　　○丙午  驾发京师视金山建造行宫所是日宿沙河
　　○丁未  上驻跸沙河视  文皇帝行宫遗址面谕大臣复建无废前规仍宜筑城设守为久安之图礼部尚书严嵩因言沙河为  圣驾展祀  陵寝之路南北道里适均我  文皇肇建  山陵之日即建行宫于兹正统时为水所坏今遗址尚存诚宜修复而不容缓者且居庸白洋近在西北若鼎建行宫于中环以城池设官戍守宁独  车驾驻跸为便而封守慎固南护神京北卫  陵寝东可以蔽密云之冲西可以扼居庸之险联络控制居然增一北门重镇矣乞特命勋辅大臣总督其事诸所计画各饬所司分理若地属军民者即除其粮税上是其议命即日兴工
　　明世宗肃皇帝实录卷之一百九十八

明世宗肃皇帝实录卷之一百九十九
　　嘉靖十六年四月己酉朔先是礼部以  皇第三子生  上命名剪发仪注  上谓命名仪视元子当有差令再拟以闻及是尚书严嵩等言今  皇第四子生亦将及三月请一时并举乃具  上其仪一行钦天监择  皇子剪发吉日上请一
　　钦命  皇第三子  皇第四子双名该用载字行下字用土边傍字样先敕内阁拟上请  圣明简定一是日  上以命
　　皇第三子  皇第四子名告  皇祖于  太庙告  皇考于  献皇帝庙遣官分告  七庙先期太常寺备香帛脯醢酒果翰林院具祝文一是日  上以命  皇第三子  皇第四子名遣使闻于  昭圣恭安康惠慈寿皇太后  章圣慈仁康静贞寿皇太后一前期  上择内夫人之敬慎者二人使为傅姆以奉  皇子剪发是日早傅姆各抱  皇子于寝宫剪发为鬌留角如礼一是日  命皇子名  上具常服御乾清宫升座
　　皇后率康妃靖嫔各具朝服见行四拜礼毕  皇后侍立东面康妃靖嫔并中立傅姆各抱  皇子出自寝由西至殿内授  皇第三子于康妃授  皇第四子于靖嫔内赞奏曰康妃杜氏靖嫔卢氏敢用吉日祗见  皇子  上降座抚  皇第三子之首咳而赐之名康妃承旨毕左还授  皇子于傅姆立康妃后次抚  皇第四子之首咳而赐之名靖嫔承旨毕左还授
　　皇子于傅姆立靖嫔后  皇后率康妃靖嫔再四拜毕傅姆抱  皇子随各还宫一次日  上御奉天门降手敕以  皇子睿名传谕礼部行移宗人府上籍玉牒制曰可
　　○壬子  上驻跸沙河
　　○癸丑  驾还京
　　○降宁夏緫兵官左都督王效副緫兵魏时游击郑时各一级戴罪杀贼巡抚右副都御史张文魁一级调外任取左少监刘玉回京别用初奏虏临河设伏效出轻骑挑战溺伤我士马甚众军威大挫巡按御史紏举以闻兵部覆议效等丧师偾事宜从军法  上念边警未宁姑以宽治故有是命已降文魁山东左参政文魁因陈旧劳乞以原官致仕许之
　　○丙辰尚宝司卿沈锐九年考满升太常寺少卿仍掌司事
　　○诏降调兵科给事中李鹤鸣福建道御史傅凤翔各复原职初鹤鸣以考察降金坛县丞凤翔以保举太滥降徽州府推官至是吏部量叙诸迁谪官拟升凤翔主事鹤鸣知县特旨令还职
　　○己未升锦衣卫正千户王隆为本卫指挥佥事授刘英王俊王受王栾陈瓒为锦衣卫正千户俱带俸皆以其女选入掖庭故也
　　○庚申礼兵二部会廷臣议征讨安南言莫登庸有大罪十不容不讨逼逐黎譓占据国城罪一逼娶国母罪二鸩杀黎懬伪立己子罪三逼黎宁远窜罪四僣称太上皇帝罪五改元明德大正罪六设兵关隘阻拒诏使罪七暴虐无道荼毒生灵罪八阻绝贡路罪九伪置官属罪十请大发  宸断播告中外选将训兵克期致讨郑惟憭随带军门以备緫兵官咨访调用  上曰安南久不来庭法当问罪今本国奏称逆臣莫登庸篡乱阻绝贡道又僣称名号伪置官属罪恶显著可即命将出师征讨緫督等官各推选素有才望者用之调度兵粮事宜户兵二部议处以闻寻诏起原任南京刑部右侍郎胡琏为户部右侍郎升原任巡抚江西右副都御史高公韶为户部右侍郎俱兼都察院佥都御史总督粮饷琏云贵公韶两广以都督佥事管官江桓充左副总兵牛桓充右副緫兵杨鼎田茂充左参将孙继武高谊充右参将樊泰萧鼒汤庆陈伟充游击将军各领兵征讨大将候旨简用
　　○诏赐海西女直都督歹童等金素纻丝衣三百四十八袭暂准给价从各夷请也
　　○辛酉吏部议覆武定侯郭勋奏言今方有事安南请于云南广东添设右参政副使各一员广西贵州添设副使各一员云贵两广及湖广地方先年裁革首领佐贰官宜量紧要地方仍旧铨补俟大选则以才力者除授议入得旨两司官依拟添设知府并复设紧要地方官属即拣择各处有才名者更调升补不必大选内除授已乃升云南副使车纯为本省参政四川副使龚亨为广东参政莱州府知府仲选为云南副使广州府知府邹守愚为广东副使山东佥事王世瑶为贵州副使已云南澂江府知府缺吏部拟南京刑部署郎中张烈升补  上曰云南两广见今用兵方面知府俱宜选素有才力者往烈不准
　　○  上乂以兵粮未有定画令户部详议尚书梁材等言计去年及今年各盐引大约六十万有奇在云南四川者听于云南布政司上纳在福建广东者听于广东布政司上纳其分拨开中悉緫督侍郎主之角□羊京折粮广东今年七万两明年十万两听就彼存留福建五万余两广西事例银一万余两俱贮于广东布政司湖广折粮银一万二千余两正兑折银七万两江西正改兑折银一十五万两俱贮于云南布政司其随宜调发亦悉緫督侍郎主之仍行云南等六省遍谕军民令其照依开纳事例入赀受爵不论谷粟金钱各以地方远近输纳有差诏如所拟
　　○  上又谕兵部曰今日有事安南是为彼国除乱与  太宗时事体不同用兵事宜另具拟来兵部乃拟上十一事一请钦定大将所佩印名号给文武诸臣制敕符验旗牌一北人不使南征宜调两广川贵湖广福建诸汉兵并并狼苖钩刀手等土兵听緫兵参赞随宜调发仍申严军令禁止其贪货杀降一兵机进止悉听緫督参赞便宜行事其各副参三司以下俱得委用一遣科道官各二员纪验功次一统领汉土官兵宜善加抚驭激劝成功有卖放贼党潜通奸细者必罪无赦一两广之钦州思明凭祥云南之临安蒙自皆可取道进兵湏募熟请夷情者以充乡导一进兵之日严守各关隘以防奔逸一临阵有能歼夺渠魁者授以上赏其故违节制及遛逗观望者以军法从事一凡官军经住处所资用器物令地方预备一行巡抚等官会查征进事例发官银犒赏将士各令从厚一军前赏赐银牌花红叚绢等项緫兵参赞到日径自处置施行诏俱如拟乃命兵科给事中李鹤鸣福建道御史傅凤翱往两广刑科给事中马汝彰广东道御史胡时济往云贵各随军纪功
　　○兵部左侍郎潘珍上＜锍-釒＞言安南乃古交趾地历代所不臣我  太祖开国之初因其主陈氏首先归附从而抚之永乐间黎季犛者叛陈氏  太宗举义兵诛之求陈氏后不得遂郡县其地既而逆党陈简定等相继为乱征之数年乃定而黎利寻起拒命请立陈氏后  宣宗章皇帝遂弃其地予之黎利因得代立为王至黎晭不道为陈暠所杀无后而兄子黎譓不请命于朝而自立莫登庸逼之远窜胁立其弟黎懬寻又杀之而据其国是莫氏父子及陈昇皆弑逆之贼而黎宁与其父黎譓不请封入贡者亦二十年揆以春秋之法皆不免于六师之移又何必兴兵为之左右乎且其地诚不足郡县置其叛服无与中国矧今虏众滋蕃自东徂西联帐万里烽警屡报自冬迄春月无虗日而我士伍不充刍粮耗匮隐忧积患各边同然顾乃释门庭之防忽眉睫之害殚竭中国之力以远事瘴岛非计之得也臣愚以为今副参而下及督饷文臣可无遽遣各狼土兵及诸省粮运可毋遽发第敕持重有才望文武大臣二员奉征讨之命佩印符以往驻交广界土调集近地土汉官分兵番练阅稍远卫所及各省狼土兵令其各就近团练以候征调然后移檄交南声莫贼篡夺之罪必诛不赦其余胁从许其归顺有讨贼自效者一体赏录仍檄黎宁假以杀贼之权令督所部兵马候大兵入境并力进讨其武严威等亦谕使佐宁自效使一国之人合谋讨逆借我天声壮彼气势底定之功将可坐致矣  上以征讨之命已下责珍妄言令对状珍具＜锍-釒＞伏罪  上复责其不谙事体惑乱人心禠职闲住
　　○工部尚书林庭＜木昂＞等议沙河建造行宫工役重人宜申命先修  山陵大小诸臣兼理本部仍添设委司属官数人分理其事从之
　　○升江西按察司副使吴章为山东布政司参政云南楚雄府知府杨丽为狭西按察司副使河南按察司佥事骆颙为云南布政司参议刑部山东司署员外郎孙世祐为广东按察司佥事
　　○武定侯郭勋大学士李时夏言奉敕同三法司会鞫重囚当矜疑者六十八人俱免死戍边勋等因言南京及各省南北直隶重囚一体降敕令各该法司并各抚按官虗心鞫审具招奏请定夺以广  皇上恤刑之意  上从之
　　○癸亥诏增修内阁  上以内阁规制未备命太监高忠率官匠诣阁相计修造事宜乃与大学士李时等议以文渊阁之中一间恭设御座旁四间各相间隔而开户于南以为阁臣办事之所阁东诰敕房内装为小楼以贮书籍阁西制敕房南面隙地添造卷棚三间以容各官书办于是阁制视前称完美矣
　　○南京吏部尚书湛若水引年乞休不允
　　○吏部左侍郎兼翰林院学士谢丕言臣母陆氏蒙旌表节妇封太淑人以就餋卒于京乞赐恩恤  上念丕日侍讲读准赐祭葬并祭其父又嘉母节更给钞三千锭令驰驿归
</div>
    <div class="pagination">
<a href="明实录世宗实录_page116.html">上一页</a><span>...</span><a href="明实录世宗实录_page112.html">112</a><a href="明实录世宗实录_page113.html">113</a><a href="明实录世宗实录_page114.html">114</a><a href="明实录世宗实录_page115.html">115</a><a href="明实录世宗实录_page116.html">116</a><span class="current-page">117</span><a href="明实录世宗实录_page118.html">118</a><a href="明实录世宗实录_page119.html">119</a><a href="明实录世宗实录_page120.html">120</a><a href="明实录世宗实录_page121.html">121</a><a href="明实录世宗实录_page122.html">122</a><span>...</span><a href="明实录世宗实录_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
