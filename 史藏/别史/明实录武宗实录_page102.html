<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 102 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 102 页/共 127 页</h1>
    <div class="content">　　○甲子巡按江西御史范辂劾论南京大理寺卿任汉脂韦奸巧渎乱纲常始任南京御史时尝丧其妻即娶王氏女为嫡己而其家娶黎氏者至两女争嫡相继忿死不知者以为误而汉正欲其误也及为江西巡抚时又以丧妻娶温氏女为嫡已而其家又娶张氏者至两女亦以争嫡忿死不知者以为不幸而汉独以为幸也乞亟黜罢吏部议汉失律身刑家之道宜如所劾诏仍留之
　　○江西抚州府及余干丰城县福建泉州府俱地震浙江金乡卫自是日至七月己丑地凡十有五震出白黑毛长尺
　　○丁卯设云南寻甸军民府儒学及阴阳医学寻甸旧属土官成化间改设流官亦无州县至是从知府戴鳌奏始建学夷民窘于工力咸怨之
　　○戊辰以天气暄热命刑部都察院及南京法司见监罪内一体宽恤枷号者暂免
　　○己巳革周府仪宾宋清刘澜王廷辅职俱为民清澜坐诬告廷辅宿娼也
　　○召辽东宣大甘宁都指挥鲁祥叚锦马经李瑞黄镇江山张鹏至京听用先是太监温祥传旨东北西三边将官有曾经战阵谋勇责著者兵部推举其人以闻兵部以祥等名上因有是命
　　○庚午南京翰林院侍讲学士陈霁丁忧服阕改翰林院侍讲学士
　　○辛未追录河南汤阴县获贼功升赏官旗军舍季芳等一百四十九人有差
　　○福建福州府自乙丑至是日地数震
　　○甲戌特宥情可矜疑者三人以法司奉旨具奏钦恤故也
　　○六科都给事中汪玄锡十三道御史石金等以偏头关之捷行赏太滥各上言爵赏者人君所以激劝人心之具譬之雨泽凡所沾被勃然兴起若过淫极备反能伤物夫偏头之捷孰致之延绥将士也虏再犯关目中已无三晋使无安国杭雄等扼其吭而截其臂贼必长驱深入荡无止极臣等以为赏延绥将士可也山西副总兵郭锦而下如张奇麻循等亦有掎角之力赏锦等亦可也若太监张忠总兵刘晖侍郎丁凤以及尚书王琼等何功而赏之方虏驱所俘获出边晖等遽请班师云虏已远遁二三百里外可以无虞及大同告急晖等先已入关而岢岚奏功御史刘澄甫乃有分布人马之说遂褒然为功首藉使无延绥将士虏众乘虚东下则晖等轻于班师之罪何以自解乎提数万之兵仅能获一二奸细是犹舍虎而搏狐禄米之加金帛之赐已逾分望今又录及其子晖等之心安乎琼乃本兵虏入白羊口京师震动西犯宣大杀虏人畜数十万若以岢岚为本兵之功则宣大失事独非本兵之责乎本朝握本兵者虽如少保于谦之孤忠伟绩今其子孙荫无过千户者琼既少保矣琼之子又得官五品近侍琼之心安乎他如锦衣等卫官舍殷铉等二十人既非奏带坐处京师乘时射利攘夺他人之功以为已地希势要之心开侥幸之路澄甫之罪大矣＜亻大＞望俯察臣等之言仍敕该部安国杭雄朱銮及诸将士外其余升赏再加议拟务秉至公以协舆论＜锍-釒＞入不报
　　○六科都给事中石天柱等言西安门外积庆鸣玉二坊民居拆毁老稚转徙哀号愁苦之状见者垂涕或谓欲造皇店酒馆或谓营义子府第或谓开设教场三者固无一可夫征税商贾已失先王关市之法况可营造店房自行商贾之事欤数年来皇店之设商贾苦于科索小民艰于贸易以故诸货不至物价腾踊  陛下所得之利甚微而军民所被之祸甚众虽已设者尚望停罢可复增设乎  陛下父母天下孰非臣子而复有所谓义子者不知  陛下从何而义之所示不广尚恐贻笑后来况招权纳贿得保首领足矣顾为之兴造府□不大谬欤教场之制必于城外者以城中地狭民稠非演武之地禁中虽有教场亦惟中官而已近者边军在内兼操已非  祖宗又以太平仓名为镇国府使群居之误甚矣岂可复破坏民居以为教场乎  陛下于外郡之民闻其愁苦之状必降纶音以纾民困今在都城之近乃破其产使之困穷不胜宁不大相悖也此必左右小人欲为固宠之术而不知致  陛下失人心也伏望怜恤都民勿毁久成之业勿兴无益之工其房屋已拆者基地仍给原主未拆毁者急赐停止则人心既失而复收实生灵  宗社之幸不报
　　○工部言  裕陵神宫监毁于火奏乞修建估计工料太多请裁减命如本监所估之数给之
　　明武宗毅皇帝实录卷之一百四十八
　明武宗毅皇帝实录卷之一百四十九
　　正德十二年五月乙亥朔四川叙州僰人子普法恶等作乱平之乌荒芒部二府葛魁等寨地与均连珙县诸寨接境周遭千里山箐深阻各种蛮夷僰人子羿子仲家子猫子猓貉等杂处其中普法恶身长七尺通汉语晓符箓以此自负潜怀异志尝与夷妇米浪通遂以米浪为王母孙弥勒佛出世自称蛮王扇诱诸夷从者日众略傍近居民肆其荼毒巡抚都御史马昊先后抚谕之不从乃调兵征之进攻青山下峰崖小寨普法恶率众来援单骑冲阵中箭坠马歼焉诸蛮大奔凡斩首一千五百余颗昊及总兵官吴坤以捷闻各赐敕奖励赍奏者升赏如例有功人员令兵部议处以闻
　　○福建福州府地连震
　　○丙子命礼部尚书兼翰林院学士毛纪兼东阁大学内阁办事
　　○命指挥佥事晏经守备新河口堡佘宣守备广昌城纳级都指挥佥事赵腧守备怀安城刘钺守备龙门城
　　○丁丑升山西按察司副使刘泽为布政司右参政右参议孙清为副使佥事刘澄甫为右参议
　　○荫故都御史戴珊孙玄龄为国子生录其提督郧阳时擒斩剧贼功也
　　○戊寅  仁宗昭皇帝忌辰  奉先殿行祭礼遣驸马都尉崔元祭  献陵
　　○礼部尚书兼翰林院学士毛纪以被入阁之命乃上＜锍-釒＞曰窃惟内阁乃密勿之地大学士实辅导之官必得其人斯可以任之臣本疏愚蚤入词林志虽勉于操修功罔得于问学史馆溷编摩之选青宫尘讲读之班累秩礼曹转司诰敕近蒙俞旨复兼教书历官虽三十余年劳绩实无分寸可录方怀深惧顾荷殊恩加以阁学之衔俾处论思之地宠荣踰分感愧交并今才俊满朝必有副  陛下侧席之求者第臣匪其人而处匪其任不几于负  圣明之知玷贤硕之列邪矧值此多事之时正慎于用人之际如臣闇劣诚非所宜设使冒默居之必至旷废厥职上无以仰答恩私下不能赞裨时务则亦奚用臣为伏望  圣慈俯鉴愚衷收回成命别选贤能以充简任  上曰卿学术纯正行检端慎朕特从舆论简入内阁供事成命已下所辞不允
　　○给汝王长芦盐二千引以助婚礼从其乞也
　　○宁府典宝副阎顺典膳正陈宣及内使刘良潜走至京奏典宝正涂钦为王所亲信与致仕都尉史李士实都指挥葛江吏罗黄卢荣熊济校尉查五乐人曾鲁张奉张潮等浊乱宫禁又与士实时在王所密谋凿池造船以为水嬉疑有非常其掠死良民逼夺财产烧毁房屋诸违法事不可胜数乞敕三法司官勘治以救一方民命有旨执付锦衣卫狱既而王亦奏顺等背义私逃乃各杖之五十发  孝陵种菜顺等诸所奏皆勿问惟以书谕王而已时宸濠有逆谋顺等谏阻反为钦所譛惧及祸故潜走上变而内外权贵皆受濠赂竟坐以罪
　　○己卯端午节赐百官宴于午门
　　○复除服阕按察司副使陈鼐于湖广布政司右参议左唐于广西
　　○庚辰升云南按察司副使林长繁为贵州按察使
　　○荫南京兵部右侍郎王倬子世德为国子生
　　○命指挥使石坚守备备归德兼管武平等处地方
　　○升赏锦州大镇堡获功官旗华原等五十五人有差都指挥佥事马翔叚锦千户王通各赏银二十两彩币二表里
　　○升赏宁远寨儿山堡获功被伤官舍韩玺等二十四人有差
　　○山西太原灵石武县三县大雨雹
　　○辛巳  孝宗敬皇帝忌辰奉先殿行祭礼遣驸马都尉崔元祭  泰陵
　　○延绥总兵官柳涌乞辞任且言虏连岁扰边我军委靡以致虏益轻中国出入长驱盖由把总坐营等官贪懦惟事剥削军士困苦莫肯赴敌臣尝以利害申谕之鲜有能自振励者况延绥为关狭咽喉军令岂可一日而废失今不惩日复一日养成骄蠹边防大坏臣虽万死于事何赎乞遣官按各官罪状奏请黜革仍别选才勇者代臣庶地方可靖诏涌勉副委任不准辞所奏仍令兵部看详以闻
　　○命指挥同知罗奎守备涿州
　　○癸未  上微行至石经山汤峪山玉泉亭数日乃还石经山寺朱宁所营建也穷极壮丽乃邀  上幸焉
　　○甲申升云南府知府吴便为云南按察司副使大理寺署左寺副王宗源为广东佥事
　　○乙酉凤阳高墙庶人聪濯聪氵□阙越墙而逃南京内外守备官获之以闻下刑部议聪濯聪氵□阙稔恶己蒙恩宥安置高墙顾复逃逸请惩治且劾守备凤阳太监阎宣失于防守及巡按官之罪得旨聪濯聪氵□阙故违  祖训怙终不悛令司礼监三法司锦衣卫堂上官各一人往会南京守备太监仍拘置高墙别其居处宣谪令南京闲住抚按官令自陈状南京内外守备官盘获有功各赏银十两纻丝二表里
　　○丁亥初云南宁州土官知州禄俸潜匿强贼数百人剽掠境内而分其有既而生隙复请于兵备副使王昊愿会兵剿之贼乘险拒敌指挥吴经孙锐尚麒与战大败百户牟祯死焉事闻昊等及俸俱下巡按御史逮问狱上俸以纵贼分赃挟讐挑衅坐斩昊轻信寡谋以平贼有功准赎徒还职经锐麒俱谪戍边卫祯以阵亡令其子袭升一级
　　○建州右等卫女直都指挥佥事阿剌哈等来朝贡马赐宴给赏如例
　　○湖广郴桂猺峒贼龚福全等叛巡抚都御史秦金等奏调兵征剿又以总兵官杨英往征贵州乞留以统兵而以巡按御史王度随军纪功仍敕两广总督南赣巡抚等官陈金等期以八月会兵进讨而以陈金充总制得便宜行事兵部议留英如所请贵州兵别以协守郧阳都指挥李瑾统之陈金如原敕总督军务调兵策应八月期迫宜令以九月会衡州诏从之既而英道卒金等复请以兵蹔属分守靖州参将史春以俟代英者
　　○戊子改山东布政司右参议李炫为辽东行太仆寺少卿
　　○己丑革平乐柳州南宁庆远思恩五府添设通判
　　○工部言太监等官病故成化弘治间造坟安葬给银不过五十两若连享堂碑亭者百无一二自正德以来奉特旨造建者无月无之率给银五百两本部俱于别顶料价银内借用今已借过三万二千四百八十余两而聂玺刘宣两人者尚无从措办今后有乞葬者请令司礼监会礼工二部查历年深浅勤劳有无分别等第奏请不许一概妄乞其工料夫价银亦宜分派天下得旨以后宜斟酌行既而为太监徐通治葬复如前例竟无所裁减云
　　○命都指挥佥事时立中守备黄花镇带俸都指挥张鹏守备永昌
　　○庚寅升刑部署员外郎事主事尹京为山西按察司佥事
　　○太监张淮传旨命御马监太监丘得往凤阳奉侍  皇陵兼守备地方
　　○升都指挥佥事刘淮为署都督佥
　　○镇守湖广太监杜甫奏郴桂多警乞以时巡视所属比较参奏兵部议镇守巡历非旧规不可许内批特许之仍赐以敕
　　○先是兵部上打鱼王山等处御虏功有旨升赏太监张忠等有差其余宜荫赏者仍查例以闻于是兵部以历年内外官平贼荫赏事例具奏内批司礼监太监萧敬岁加禄米二十四石温祥赖义秦文张雄张钦蒋贵韦霦张淮并御马等监太监谷大用张永魏彬张锐俱岁加禄米十二石仍各荫弟侄一人为锦衣卫世袭正千户锦衣卫掌印等官朱宁赏银五十两彩币四表里朱安升左都督陆宣等八员各升一级京营提督官成国公朱辅等六员并西官厅监督都督许泰等三员各赏银三十两彩叚二表里六部都察院通政司大理寺三品以上官并佥都御史掌科掌道官东厂千百户东西司房千百户等官俱照正德七年九月事例各赏之御史王尧封给事中汪玄锡等各辞曰  陛下近以边功内自司礼监外至府院部寺等官以次赏赉第臣等无功冒赏义不自安况宣大辽东边事未息湖广四川适当用兵之际滥及无功诚恐将士解体乞收还臣等之赏以待有功其余应赏而过厚者亦宜少赐裁节不允
　　○升都指挥佥事刘淮为署都督佥事淮充东官厅左参将其右参将则都督佥事张春也淮以职衘不伦难于行事乞辞任  上不允仍命兵部拟淮应升署职以闻兵部言将官量才充任初不拘职衔淮无故加升恐将来效尤者不可复禁诏特升为署都督佥事
　　○壬辰以山西岢岚并辽东开原等处斩虏功及四川盗息赏内阁大学士梁储蒋冕毛纪各银五十两彩叚二表里储冕仍荫子侄一人为锦衣卫世袭正千户于是储冕上＜锍-釒＞辞曰窃惟论功行赏固朝廷之大恩而无功冒赏亦臣子之大戾比年以来宣大屡被虏贼侵犯去年七月虏自白羊口进入腹里数百里内生灵痛遭荼毒辽东并甘肃等处地方亦各连年失事损军折将而四川筠连等处土民因与边夷争占田土互相杀害致使邻近人民横罹锋刃仰赖  皇上英明神武仁覆天下以故天心助顺将士效力边陲境土稍获安宁臣叨居内阁曾无寸补陛下不责其瘝官旷职之罪幸已多矣况此骈蕃之银币非分之恩荫臣等又安敢冒昧登受以重招物议也哉又况我  祖宗之制武阶世荫必由军功近时文臣子孙虽尝有受荫为锦衣千百户者然或因提督军务与将帅同事或因职掌兵戎运筹画策厥功可录者乃间有之固未闻文墨供奉之官而可与督兵本兵同受军功荫赏者此臣等所以揣心知分不敢冒昧登受者也伏望  圣明收回恩命俾臣等得以稍安职分照旧供事不然则物议沸腾旧职且不能自保  陛下其亦将焉用之哉诏曰卿等忠诚体国朕所倚毗特加赏荫以酬劳绩而乃具＜锍-釒＞辞免情词恳切今勉从所请准辞世荫武职其银两表里不必辞吏部仍查改荫文职例以闻已而荫储子为尚宝司丞冕子中书舍人又辞乃以储子次揆为中书舍人冕子于中书舍人习字出身纪亦辞赏曰虞廷车服实旌明试之功汉臣印绶必由稽古之力盖未有为其事而无其功者亦未有无其实而享其名者近日之役调度于初臣既不与本兵之议赞襄于内臣又未与二臣之谋至凡群策定于庙谟万全出于神断有非臣下所敢知者而臣荷蒙简任未踰旬时旷荡之恩遂尔误及展转于心实不自安况今各处水旱频仍帑藏空虚尤有可深虑者顾臣无补丝毫坐膺醲赏如天下之清议何哉伏望俯察愚忱非出虚让将所赐银币特令停格庶上不累节俭之德下不贻冒滥之讥诏不允六部都察院通政司大理寺三品以上官并佥都御史各上＜锍-釒＞辞赏俱不允
　　○传旨荫锦衣卫指挥等官朱福朱春朱杰朱鳌朱廷柱俱为世袭本卫指挥使仍以山西辽东四川功累升兵部拟议福于荫指挥使上累功五级为都督同知春累功三级为都指挥使
　　○癸巳升指挥使张钺为署都指挥佥事守备汝宁等处地方
　　○甲午革福建都司掌印都指挥佥事杨勋佥书都指挥佥事李胤任以浙江都司署都指挥佥事张奎漳州卫指挥同知侯汴代之汴仍升署都指挥佥事
　　○乙未太子太保都察院左都御史彭泽以衰病乞休许之令驰驿归有司给食米月二石役夫岁四人于是六科给事中黄钟十三道御史潘仿等交章留之曰泽竭忠效劳三十余年初征河南再讨西蜀皆抵平定入掌内台风纪大振正色立朝奸慝屏迹偶以疾辞而遽许之甚非委任老成之意方今盗贼未息虏报交至当有事之秋而遽弃有用之臣恶乎可哉＜锍-釒＞上不听盖泽之去实为兵部尚书王琼所挤举朝虽惜之而不能留也
　　○丁酉六科都给事中汪玄锡等言镇守湖广太监杜甫假郴桂流贼为名奏乞巡历地方兵部谓不可  陛下特允所请不知甫何以得此况湖广困穷已极始以侍郎韩福之科歛继以剧贼刘七之扰攘今水旱交作猺獞窃发采木之役征调之费譬如人身百病精血已竭饮以善药犹恐不保况可毒之乎且甫在镇一年迹其所行不过牟利自殖无补分毫今使出巡有司馈遗仆从骚扰仓卒生变则楚之可忧不独猺獞而已易曰履霜坚冰至他日尚怀不轨假名托义以窃兵柄如汉唐叔世之为者亦将许之乎今十三省皆有镇守亦有盗贼诚恐旬月之内皆援甫例奏牍纷至是甫不独祸一方又将祸天下矣  先朝虽添设镇守等官未尝许其巡历惟逆瑾擅政乃许接受民词瑾之败诛孽亦坐此甫可不知所惩乎伏望念  祖宗之盛宪恤百姓之困穷停罢敕书仍治甫欺诈之罪以戒不忠十三道御史陈良玉等亦言甫欲巡历弭盗岂知官吏馈遗里胥供张科歛百出适促之为盗也昔太监廖堂在河南违制听讼考察官吏而河南盗起流毒至今今甫又欲违制巡历则湖广之祸殆未可陛下姑顺一人而大咈天下之情臣所未喻也＜锍-釒＞入俱不报
　　○己亥保定府安肃县大雨雹平地水深三尺伤禾稼民有被击死者
　　○山西沁源县大雨雹
　　○夜火陨于都察院狱旋转久之始灭都御史王璟以闻诏曰火陨狱中无乃刑罚失中与尔璟宜率厥属修省明慎用刑毋致冤抑以弭兹变仍申饬巡警豫防火灾毋忽
　　○庚子补荫礼部尚书兼翰林院学士彭华孙师旦为国子生华所荫子勉敷故以次子勉敬补荫既而中顺天府乡试师旦复援例陈乞许之
　　○陕西博峪等旋番人阿鹅等各卜等旋番人木列等各来朝贡方物赐宴给赏如例
　　○新宁伯谭祐奏辞恩赏诏不允仍荫一子为锦衣卫世袭百户
　　○治宁夏固靖延绥等处失事罪先是十年秋虏众深入固原平凉直抵陇州阵亡并杀虏者三千七百余人略牛马杂畜二十余万至是勘报兵部议覆官旗高玉宋的中等当逮治者凡一百六十七人亦有功可赎罪者并列镇守太监廖堂王兢张昭总制都御史邓璋督粮侍郎冯清巡抚都御史陈璘边宪都督王勋侯勋潘浩都指挥陶文等罪状时侯勋已卒堂兢已取回清宪各升迁去任诏玉等如议堂兢及升迁去任充军降级者俱宥之勋子孙止许袭祖职璋准以功赎罪璘清宪文等俱夺俸有差
　　○辛丑命参将萧滓统辽东兵驻宣府近地先是总兵官刘晖往辽东选兵团操令滓统之以备调用至是宣大有警乃以所统兵赴宣府
　　○命指挥使刘衡总督杨州等处备倭
　　○六科都给事中朱鸣阳十三道御史刘廷簠等各上＜锍-釒＞言五月十八日传闻  圣驾私幸南海子臣等尝具＜锍-釒＞谏止未蒙批示兹复闻  圣驾西经畏吾村大佛寺以临西山当此炎暑不俟仪卫策马远出独不念  宗社付托之重哉  陛下临御十有二年虽尝盘游惟在禁苑今春始因郊祀而幸南海子继乃有教坊之游今又有西山之游遂以为常臣等历观前代人君逸豫无度皆由群小蛊惑以致危亡今日之事所以深忧大惧而不能已于言也伏望尊居九重禁止游幸亟将群小明正典刑以焉憸壬误国之戒皆不报
　　○命番国进贡并装货舶船榷十之二解京及存留饷军者俱如旧例勿执近例阻遏先是两广奸民私通番货勾引外夷与进贡者混以图利招诱亡命略买子女出没纵横民受其害参议陈伯献请禁治之其应供番夷不依年分亦行阻回至是右布政使吴廷举巧辩兴利请立一切之法抚按官及户部皆惑而从之不数年间遂启佛朗机之衅副使汪鋐尽力剿捕仅能胜之于是每岁造船铸铳为守御计所费不赀而应供番夷皆以佛朗机故一概阻绝舶货不通矣利源一启为患无穷廷举之罪也
　　○直隶滁州牛产犊一头二舌双尾八足
　　○升金吾卫正千户朱澜为都指挥同知于四川行都司佥书管事澜父瑾以指挥使降正千户澜代袭后瑾卒例宜袭祖职仍为指挥使复以河南捕斩功二级加升
　　○山西武乡县雨雹大如鸡子损禾稼
　　○癸卯命指挥佥事王玺守备天城城
　　○致仕应天府府尹孙春卒春字一元河南尉氏县人成化戊戌进士授户部主事历员外郎郎中升陕西巩昌府知府久之擢贵州右参政进广西右布政使转左布政使寻升应天府府尹正德癸酉致仕至是卒赐祭葬如例春居官无赫赫声在广右颇以龙钟废事在应天言者劾其黩货求进竟坐是以去时论鄙之
　　明武宗毅皇帝实录卷之一百四十九
　明武宗毅皇帝实录卷之一百五十
　　正德十二年六月乙巳朔日食钦天监监正李源等以推筭时刻舛误夺俸一月春官正李鉴等三月
　　○掌锦衣卫事左都督朱宁奏乞辞免卫事有旨宁职掌亲军兼管密务公勤明慎提督有方善良攸赖方切倚用所辞不允及再＜锍-釒＞辞复有旨宁忠诚体国简在朕心勿固辞既而宁复辞都督乞以都指挥理卫事下兵部议尚书王琼谓在京文武衙门俱有以大兼小者宁以都督掌卫事出自特恩又非常例比其都督之职屡以军功升授不当辞  上是之令如以大兼小例仍掌印管事
　　○革贵州守备毕节等卫都指挥王楫清军兼管马都指挥刘麟任命指挥朱衣代楫暂管守备麟缺不复补以员冗故也
　　○丙午夺前宁夏把总都指挥郑卿分守西路左参将张镐俸各三月以达贼入境抢掠故也
　　○己酉整饬金腾兵备按察司副使吴潜以贪污为抚按者所劾令冠带闲住
　　○庆成王府阴馆郡君嫁徐氏有子曰锜曰林林死镇国将军奇泾郡君从弟也欲取林妻为妾以辅国将军奇况与郡君同出委币焉奇况强锜受之锜不胜忿手刃奇况及其子奉国将军表樜俱死事闻下镇巡官按问锜拟斩仍监候奇泾以他事尝革禄米乃令庆成王切责之
　　○辛亥治开原等城堡失事罪指挥李鉴郎鉴千户张钺徐镇俱充军都指挥佥事王宣指挥佥事李昂降二级革任右参将张廷锡夺俸八月太监郭原王秩赵英总兵官韩玺副总兵孙文游击将军林睿都御史张贯各降敕切责
　　○福建福州府地震
　　○壬子升四川按察司提学佥事刘节为云南副使整饬金腾兵备
　　○癸丑命礼科左给事中陈沾查盘大同粮草
　　○以宣府征调防边人马缺乏粮草发太仓银三万两给之
　　○乙卯升刑部左侍郎张纶为都察院右都御史以九年秩满也
　　○以署都指挥使王佐把总江西南昌等卫运粮
　　○命安远侯柳文防守古北口署都指挥赵承序防守白羊口华勋防守黄花镇以虏在宣府近边住牧沿边诸堡兵寡故也
　　○传旨后军都督府左都督许泰前军都督府右都督张洪俱赐国姓
　　○丙辰升都督佥事陆宣为都督同知既而朱宁奏宣屡奉敕勘事勤劳宜如例加升复升为右都督
　　○福建南靖等处贼詹师富等□□处险流劫众且万人有司匿不以闻至是镇守大监崔安巡按御史胡文静程昌议奏调兵剿之且谕能自相擒斩者除罪贼党惧乃缚师富等出降诸寨悉平捷闻安加禄米岁十二石赏彩币四表里文静昌各升俸一级彩币半之
　　○复右参议王嵩官仍致仕嵩为右副都御史以失事降右参议致仕刘瑾时械系至京宥死谪戍彰德且籍其家瑾败释还至是以奏辩复官
　　○以礼部尚书李逊学兼翰林院学士专管内阁诰敕
　　○命礼部左侍郎石珤兼翰林院学士教庶吉士
　　○升松江府同知王廷相为四川按察司佥事
　　○周府镇国将军安□氵小贝□安氵□旛奉国将军安汝私出尼僧寺饮酒与仪宾阎鎕忿争率群下殴之鎕遂死抚巡官以闻诏革安□氵小贝□禄米十之八安氵□旛安汝十之五仍敕周王切责之群下发戍边卫者六人
　　○丁巳襄王祐櫍与镇宁王见瀷争财有旨勘问既而各服罪诏免勘仍以敕劝励之
　　○戊午升济南卫指挥同知尹昂为指挥使仍以都指挥体统行事专督捕盗以屡擒大盗功也
</div>
    <div class="pagination">
<a href="明实录武宗实录_page101.html">上一页</a><span>...</span><a href="明实录武宗实录_page97.html">97</a><a href="明实录武宗实录_page98.html">98</a><a href="明实录武宗实录_page99.html">99</a><a href="明实录武宗实录_page100.html">100</a><a href="明实录武宗实录_page101.html">101</a><span class="current-page">102</span><a href="明实录武宗实录_page103.html">103</a><a href="明实录武宗实录_page104.html">104</a><a href="明实录武宗实录_page105.html">105</a><a href="明实录武宗实录_page106.html">106</a><a href="明实录武宗实录_page107.html">107</a><span>...</span><a href="明实录武宗实录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
