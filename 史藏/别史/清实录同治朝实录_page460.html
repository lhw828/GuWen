<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 460 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 460 页/共 505 页
  </h1>
  <div class="content">
   ○丁亥。谕内阁、恭上慈安端裕皇太后慈禧端佑皇太后徽号。著钦天监于明年二月内。敬谨选择吉期举行。　　

○又谕、德英等奏、布特哈满洲总管。请援例加衔一摺。据称布特哈满洲总管一缺。管辖地方甚广。事务亦繁该员执掌关防。所有官兵牲丁。皆资统率。请援照呼伦贝尔掌关防总管之例。赏加副都统衔以崇体制等语。著照所请。布特哈满洲总管一缺。赏加副都统衔。　　

○谕军机大臣等、荣全奏、请添调官兵。以资镇抚。请饬张家口等处整顿转运事宜。富和奏、请饬拨修理城垣等银。并请调员差遣各摺片。荣全前派参领英廉等、统带吉林马队二百五十名。前赴库尔喀喇乌苏一带屯扎。为规取玛纳斯之计。续又添派官兵四十名。惟兵力太单。难资镇摄该署将军随带官兵无多。自应添拨劲旅。以资分布。著杜嘎尔即在所部吉林黑龙江马队内再拨五百名。派员管带。自备行粮。克日起程。前赴塔尔巴哈台。听候荣全调遣。该官兵经过乌里雅苏台。著奎昌等添拨驼马。俾利遄行。荣全所称杜嘎尔军营如须添兵。请在前次吉林黑龙江备调马队内酌调五百名。以补其数等语。著杜嘎尔酌量情形。如兵力实在不敷。再行奏明调拨。荣全远在塔城。所有后路转运军火粮饷等项。均关紧要。沿途经过各台。必须认真经理。方免迟误。著额勒和布、景瑞、奎昌、常顺、多布沁扎木楚、志刚、托伦布、保英、富和、于荣全军营运解各项。以及兵差过境。务须派委妥员。迅速护送。行抵塔境。即由富和派员迎催照料。毋稍延缓。富和所奏、修理城垣衙署及索伦官兵俸饷需用银八万两。又需用杂款银二万两。著户部照数拨给。以资应用。又奏、请饬绥远城将军拣派熟习汉文能办奏摺文件之官弁二三员调往等语。著定安即行拣派前往。交富和差遣。将此由五百里各谕令知之。　　

○以塔尔巴哈台屯田丰收。予防御多仁泰等升叙有差。　　

○戊子。谕军机大臣等、穆图善奏、叠奉谕旨。现拟赴省与抚臣会商。移师驻扎一摺。臬司刘盛藻赴陕。此时计可到防。乾邠附近。足资控御。穆图善俟该臬司接防后。准其暂赴西安。与邵亨豫筹商。仍著懔遵前旨。移师平凉固原一带。与雷正绾。魏光焘。联络声势。扼要分扎。是为至要。将此由五百里各谕令知之。　　

○又谕、成禄奏、亲统前队行抵玉门。现在摉剿窜匪。试办屯田一摺。成禄现已亲统八营。于九月初闲。行抵玉门县择要扼扎。后队各营。陆续西上。该处地方叠遭贼扰。居民大半流离。并有窜匪八九成群。到处劫杀。虽经成禄在惠回堡地方截剿杀毙回匪数十人。惟贼夥尚多分股四出。不特安敦玉三属。胥受其害。尤恐窜扰哈密后路。滋蔓堪虞。成禄统领各队。既抵玉门即著督饬官军勤加侦探。遇贼即击。务使就地歼除。毋任窜扰为患。成禄军粮匮乏。采办维艰。仍须关内接济。以赡饥军。左宗棠、务当严饬萧宗干、何元普等、妥为设法采办。源源转运。毋得稍分畛域。致误事机。景廉所调吉林黑龙江马队。亟望克日到营。以厚兵力。现在行扺何处。著左宗棠。沿途催令迅速趱行。毋稍迟滞。所有该军行粮一切。并著左宗棠。宽为筹备。俾利师行。景廉、一面派员迎提。以资得力。成禄所统各营。足资防剿。此项马队。惟期迅扺景廉军营。成禄不得率行截留。致有迟误。将此由五百里各谕令知之。　　

○又谕、前因肃州事机紧要。叠次谕令金顺克期前进。迅赴戎机。并因成禄统带各营。未能得力。密谕该前将军于行扺肃州后。即将成禄一军妥为接统。现在成禄已统率各营出关。前扺玉门扼扎。肃州攻剿事宜。尤属不容稍缓。金顺刻下行抵何处。何以久无奏报。殊不可解。著该前将军懔遵叠次谕旨。迅速前赴肃州。会同徐占彪克期攻拔。再行出关接统成禄各营。妥为布置。以副委任。毋得稍有延缓。致误事机。并著将抵肃日期先行具奏。将此由五百里密谕知之。　　

○又谕、额勒和布、景瑞奏、请将两淮欠解牧群办公息银饬催筹解一摺。察哈尔口外牧群。向赖两淮生息银九千两按年解闪。藉资办公。自咸丰二年停解后。即由本群抽收鹼厘项下暂行撙节动用。现在收款不敷支放。办公倍形支绌。两淮军务早竣。应解察哈尔牧群生息银两。自应仍照旧章徵解。以资接济。著张树声督饬两淮盐运使。迅速筹款拨解。即一时未能如数筹拨。务须先拨一半。余仍按年徵解。俾应急需。其自咸丰二年后积欠之款。俟两淮开办新纲。停厘加课。再行如数带徵补解。以清款项。将此谕令知之。　　

○追予直隶柏乡殉难廪生魏业讲等绅民妇女八十二名口分别旌恤如例。　　

○追予直隶南皮殉难监生傅大铣、俞堮、赏恤如例。　　

○蠲缓直隶开、东明、长垣、大名、青、静海、沧、庆云、肥乡、九州县被水地方新旧额赋有差。　　

○己丑。以神灵效顺。颁山西绛州河神庙扁额。曰神功式遏。　　

○谕内阁、瑞麟等奏、剿办滋事土匪。地方肃清一摺。广东琼州府属土匪何亚万等、藉名荒歉。纠集万州黎匪滋事。经瑞麟等督饬署总兵刘成元带兵剿办。该匪逃匿黎峝。仍敢纠众负嵎。四出劫掳。复经刘成元会督官绅兵勇。分路攻剿。当将匪首何亚万等捦获。并获要犯多名。悉行正法。余匪一律歼除。办理尚为迅速。仍著瑞麟等严饬在事员弁。协同地方官认真摉捕逃匪。务绝根株。并饬稽查户口。禁止奸民句结。以遏乱萌。其被扰灾民。即著妥为安抚。毋令一夫失所。　　

○以广东琼州剿办土匪。地方肃清。予总兵官刘成元优叙。阵亡把总胡见龙、六品军功唐元昇、祭葬世职。　　

○予广东增城阵亡殉难绅民尹端熊等暨勇丁一百三十四名赏恤如例。并予建祠。　　

○庚寅。甯夏将军穆图善。奏陈甘省军情。请饬督臣左宗棠所留后路各营。移调前路。得旨、前因左宗棠兵力不敷。准调宋庆一军助剿。现因晋省河防紧要。该军暂缓拔营。此时兰州北山一带。该督恐亦无兵可以填扎。所有原驻各队。穆图善仍当饬令照旧扼扎。以资防剿。至所称左宗棠后路各营仍可移调前路等语。所指后路各营。究有若干。系属何人统带。现扎何处。著该将军详细具奏。寻奏、遵查左宗棠后路。现有提督刘端冕统带九营。在金县皋兰安定所属驻扎。提督周绍濂统带五营。在会甯县城及所属驻扎。提督雷正绾、分扎一营于固原地方。平庆泾道魏光焘统带六营。在静甯隆德平凉各处驻扎。自甘肃省城以东至平凉县止。共扎二十一营。报闻。　　

○以户部左侍郎志和兼署刑部右侍郎。　　

○旌表守正捐躯直隶献县民唐仁义女苏姐。　　

○辛卯。谕军机大臣等、刘岳昭、岑毓英奏、官军攻剿馆驿等处踞匪。迤东迤南肃清一摺。滇省贼扰多年。现在迤东迤南肃清。省西府州县城、未复者尚有几处。已复各城尚有余匪滋扰者又几处。著刘岳昭、岑毓英、详细查明。据实具奏。一面慎选贤能守令将已复地方善后事宜实力兴办。并整饬捕务。严查奸宄。以靖地方。大理贼匪。负嵎已久。上下关早经克复。该抚现赴前敌督剿。即著岑毓英于驰抵大理后。严饬该将领等妥筹进攻。迅将大理府城克期攻拔。并将附近贼巢一律埽荡。毋稍迟缓。刘岳昭等另摺奏汪叙畴所陈赋歛过重吏治不修各节。虽称尚无其事。该督等仍当随时稽察。认真整顿俾地方日有起色。是为至要。将此由五百里各谕令知之。　　

○以云南馆驿等处剿除踞匪。赏总兵官张保和、何秀林、一品封典。副将姜飞龙、参将杨友、李杰、李占春、夏天德、徐应宿、崔万顺、李和、雷应山、覃修纲、梁福、袁云、王维本、李朝有、游击赵林玉、杨国宝、武勇贞、李朝相、高荣、尚粹、黄才广、守备张继声、梁士伟、巴图鲁名号。知府姚嘉骥、游击林守怀等花翎。州判陆缉孙等蓝翎。余加衔升叙有差。予军营病故道员周之圭祭葬恤荫加等。与阵亡副将李廷标并建专祠。游击赵廷云等六十员一并附祀。　　

○以打仗奋勇。赏还云南已革总兵官申有谋等顶带。　　

○予云南各属阵亡殉难训导杨硕臣等绅民妇女二千五百四十四员名口分别旌恤如例。　　

○壬辰。谕军机大臣等、户部奏、豫拨来年京饷一摺。据称历届京饷。均于年前豫拨。同治十二年京饷。拟在各省地丁盐课关税等款内指拨银七百万两。请饬各该省于来年分批起解等语。京饷关系紧要。现经该部就各省缓急情形。斟酌动拨。自应遵照奏定数目。源源报解。以济要需。著该将军督抚盐政监督等、务于来年开印后分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程。指名严参。原单均著钞给阅看。另片奏、本年用款甚钜。请饬将指拨续拨京饷。并各海关应解四成洋税。及欠解漕折银两。迅速拨解等语。著各该督抚迅即筹解。统于十二月初闲全数解齐。以应急需。其豫拨来年京饷。务各提前赶拨。源源批解。毋稍延误。又片奏、内务府同治十二年分应需经费。拟拨两淮盐课银五万两。两浙盐课银五万两。广东盐课银五万两。福建茶税银十万两。闽海关常税银十万两。太平关常税银十万两。九江关常税银十五万两。共银六十万两。请饬依限完解等语。著该将军督抚盐政监督等、各按拨定数目。务于来年开印后。陆续径解内务府。先将起程日期报部。限六月前解到一半。十二月初闲埽数解清。不准稍有蒂欠。将此由五百里谕知福州将军。直隶两江湖广闽浙两广四川江苏安徽江西福建浙江湖北湖南河南山东山西广东各督抚。并传谕粤海关监督知之。　　

○癸巳。谕内阁、御史吴凤藻奏、乡会两闱。请整饬誊录对读积弊。并请饬逐场校阅各摺片。文闱誊录对读等官。原为除弊而设。若如该御史所奏。誊录任意潦草。对读视为具文。此等弊端。亟应严行整顿。嗣后各直省监临知贡举。务当饬令各执事官认真办理。有犯必惩。至闱中校阅文艺。本应三场并重。不得专重第一场。此后中外臣工。凡与衡文之任者。务当逐场衡校。冀拔真才。毋许草率从事。用副朝廷吁求贤俊至意。　　

○甲午。圣祖仁皇帝忌辰。遣官祭景陵。　　

○谕军机大臣等、丁宝桢奏、在粤制造师船。请饬派员驾驶来东。及调员赴东差委各摺片。前因山东整顿水师。该府委派道员李宗岱前赴粤东。制造大小拖罾船十四号。配齐洋炮军械。就近在粤海等语。选带熟谙水师员弁数人。遴募善于驾船之舵工人等随船来东。据称师船来春可以造齐。应于春夏之交。乘风北上。惟远涉重洋。与其临时雇募无业闲人。莫若就近饬令粤省水师驾送。较为可恃等语。即著瑞麟、张兆栋、俟李宗岱师船造齐出水时。酌派该省水师营诚朴可靠将弁。酌带兵丁。会同山东委员代为驾送赴东。以免疏虞。至该弁兵到东后。即由丁宝桢筹给川赀。咨送回粤。广东在籍候选员外郎温子绍。候选县丞许应騵。并著瑞麟、张兆栋、饬令该员等前赴山东。听候丁宝桢差遣委用。将此各谕令知之。　　

○予甘肃甯夏等处阵亡委参领玛克斯等十四员祭葬世职。　　

○蠲缓山东郓城、濮、寿张、济甯、齐东、东平、东阿、惠民、青城、阳信、滨、利津、邹、滕、峄、汶上、阳谷、菏泽、曹、钜野、范、观城、朝城、聊城、茬平、金乡、鱼台、章邱、邹平、齐河、临邑、蒲台、滋阳、甯阳、单、城武、莘、长山、新城、长清、嘉祥、海丰、沾化、兰山、郯城、博兴、高苑、乐安、商河、临清、济阳、禹城、陵、德、肥城、平阴、乐陵、曲阜、定陶、堂邑、博平、冠、清平、高唐、恩、夏津、武城、邱、潍、平原、历城、七十一州县。暨济甯、青州、东昌、德州、临清、五卫被水被旱被风被虫地方新旧额赋有差。　　

○乙未。谕军机大臣等、曾璧光奏、官军攻克新城、上游肃清一摺。黔省回匪。久踞新城。经周达武亲往督剿。会同滇省兵勇分门进攻。于十月初五日将新城克复。生捦逆首金万照正法。上游一律肃清。全黔底定。览奏殊深欣慰。著俟详细情形奏到。再行降旨宣示。该省变乱垂二十年。现在军务初平。疮痍满目。亟应整饬吏治。抚辑民生。著曾璧光督饬所属。将应办善后事宜悉心经理。以期地方日有起色。其安插镇抚各事。并著曾璧光、周达武、妥慎筹办。毋贻后患。另片奏、下江生苗滋事。当经总兵张文德率队剿除等语。办理尚为妥速。所有出力员弁。准其择尤汇请奖叙。毋许冒滥。下江地方。现经曾璧光派队弹压。并著该抚饬令地方官妥为抚绥。以安反侧。将此由五百里谕知曾璧光、并传谕周达武知之。　　

○又谕、奎昌等奏、派兵剿贼获胜一摺。肃州窜匪。扰及蒙古喀尔喀所属西南各旗境内。经达尔济督军追剿。于库尔库噜地方毙匪多名。该逆向西奔逸。现已窜往科属以南之扎哈沁旗界。距科城甚近。即著奎昌、常顺、多布沁扎木楚、志刚、饬令达尔济派拨马队。迅速西进。务将此股贼匪悉数歼除。毋留余孽。托伦布。保英。著一面布置城防。一面派拨科属兵勇。会合夹击。净埽贼氛。将此由五百里各谕令知之。　　

○又谕、杜嘎尔奏、请饬派员暂行接管队伍一摺。前因杜嘎尔旧疾复发。当经赏假一月。在营调理。兹据奏称骽疾增剧。精神委顿。未能督队剿贼。请饬定安暂派妥员接管所部队伍等语。杜嘎尔向来带队勇往。近来在边外防剿。亦甚得力。现在患病未愈。自系实情。仍著在营安心调理。本日据奎昌等奏、肃州出边之贼。现窜科属以南之扎哈沁旗界。贼踪飘忽靡常。自应豫筹截击。杜嘎尔既未能克期督剿。著先派得力营员管带各队。探贼所向。相机剿办。并著定安酌派妥员。迅速前往杜嘎尔营中。暂行接管队伍。以期无误戎机。一俟杜嘎尔病体稍痊。仍归该副都统亲自调度。毋稍诿卸。将此由五百里各谕令知之。　　

○命科尔沁镇国公棍楚克林沁在紫禁城骑马。赏三等台吉图普苏尔塔勒图、四等台吉图巴勒博哩勒图花翎。　　

○以乌里雅苏台办理台站兵粮出力。赏头等台吉丕淩哩扎穆楚等公衔。四等台吉鄂林准多尔济等花翎。余升叙有差。　　

○丙申。上奉慈安端裕皇太后慈禧端佑皇太后幸潄芳斋。侍午膳。　　

○谕军机大臣等、张树声奏、拏获抢枭积匪。分别惩办。并查拏哥老会匪各摺片。江浙交界处所。时有抢匪出没。扰害地方。本年九月闲。竟有大夥枪匪。乘驾枭船数十号。驶至太湖。经张树声会同提督李朝斌派兵分投堵截。匪党恃众拒捕。官军合围痛剿。拏获大小枭船三十八只。击沈二只。起获私盐枪炮等件。余匪凫水逃逸。复在余杭桐乡太湖等处。缉获枪匪头目李阿四等多名。此等匪徒。党与甚众。现虽大受惩创。在逃余党。亟应悉数查获。毋任逃匿。江浙边界。滨临太湖。港汊纷歧。犬牙交错。易致此拏彼窜。著张树声、恩锡、杨昌浚、各饬地方营汛员弁。认真巡缉。协力兜拏。务绝根株。该匪等以聚赌藏身。乘闲句结劫掠。张树声已饬属查拏赌局。清理保甲。随时稽察。使匪徒无可容身。即著恩锡责成各州县实力奉行。并著杨昌浚一体照办。以靖盗源。至哥老会到处结党拜盟。此风断不可长。张树声现将罗淋保谭启思二犯查拏正法。其供出刘东伯陈锦汶二犯。著王文韶檄饬所属严密捕获。毋任漏网。并将游兵撤勇。悉数驱逐出境。不准逗遛。其沿江沿海军民。暨水陆各营。不少此类溷迹。即照张树声所议。准其自首免罪。傥仍暋不畏法。一经发觉。即著重惩不贷。将此由四百里谕知张树声、杨昌浚、王文韶、并传谕恩锡知之。　　

○又谕、前因贵州办理善后。需饷甚殷。谕令由福建借拨银二十万两。迅速解黔应用。即由四川广东江西湖北浙江等省筹款解闽归还。现在黔军已将新城攻拔。上下游一律肃清。善后事宜。尤属刻不容缓。闽省厘税支绌。自属实情。惟黔省需饷孔殷。亟须赶紧设法措解。以期无误。现经李鹤年等先后筹拨银八万两解往应用。其未拨之十二万两。仍著李鹤年、王凯泰、迅速筹措。陆续解齐。俾供支用。四川等省积欠黔饷甚多。此次谕令分筹解闽归款。自是移缓就急。且各拨银四万两。为数无多。岂可意存延宕。使闽省独为其难。著瑞麟、李瀚章、吴棠、杨昌浚、刘坤一、郭柏荫、张兆栋等、懔遵前旨。迅各拨银四万两。克期解交福建。以清款目。毋得稍有延缓。致误要需。将此由五百里各谕令知之。　　

○直隶总督李鸿章奏、请将新授福建水师提督彭楚汉、仍暂留直隶大名镇总兵官署任。以资镇抚。允之。　　

○缓徵安徽泗、宿松、定远、灵璧、盱眙、望江、五河、太湖、东流、凤台、天长、贵池、凤阳、桐城、建德、寿、和、铜陵、巢、颍上、霍邱、含山、无为、潜山、青阳、当涂、繁昌、宿、芜湖、庐江、合肥、怀甯、宣城、旌德、南陵、舒城、怀远、阜阳、太和、亳、蒙城、涡阳、四十二州县被水被旱被风被虫地方新旧额赋暨杂课有差。　　

v大清穆宗继天开运受中居正保大定功圣智诚孝信敏恭宽毅皇帝实录卷之三百四十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。十一月。丁酉。谕内阁、醇亲王等奏、部文办理舛误。请旨饬查一摺。据称接准兵部来文。以军政届期。咨行内外火器营。将本管大臣职名事实造册送部。向无办过成案。无可咨覆。旋据兵部两次咨催。当照例由内火器营备文声覆。兵部于覆文各情。置之不问。复以前事逾限未报。严催外火器营。实属办理舛误。请饬查究等语。著兵部堂官查明。如果办理舛误。即将承办司员参奏。至该部三次文件内。或有职衔花押。或仅有花押。并无职衔。因何两歧。著一并查明具奏。寻奏、部文画押。系该司员自行标识。应否填写职衔。原未定有章程。至军政造册。向分满洲火器营一册。外火器营一册。先后行文各营。据内火器营咨覆。而外火器营仍未声覆。是以再催。于公事尚无舛误。惟该司员于内外火器营有无合办之处。未能查悉。究属疏忽。应请交部议处。从之。　　

○又谕、左宗棠奏、陕甘民食紧要。请严禁种植罂粟一摺。民闲栽种罂粟。本干例禁。现在陕甘地方。疮痍甫复。耕垦无多。民食军粮。犹虞不继。亟应讲求农务。以冀丰盈。即著左宗棠严饬各地方官。申明定例。悉行禁止。如有民闲贪利私自种植者。即于根苗初发时。饬令尽行拔除。并严禁丁差。不准藉端扰索。傥有不肖官吏。仍敢故违例禁。按亩收税。即著照枉法赃严参治罪。其烟土之来自外省者。并著一律严查。不准入境。以期净绝根株。各直省亦宜一体严禁。有犯必惩。毋使有妨民食。　　

○谕军机大臣等、额勒和布、景瑞奏、遵筹马队出边。并请饬部速拨银两各一摺。此次调赴乌噜木齐之马队一千名。取道张家口出边。所需随军骆驼约一千五六百只。额勒和布等现已派员赴锡林郭勒等旗采买。仍恐不能如数。归绥地面。向有驼市。著定安酌核筹款。迅在该处采买骆驼八百只。派委妥员解送张家口应用。以利师行。至前拨部帑银两。据额勒和布等奏称、业经用尽。转瞬马队出边。馈运转输。需用甚钜。若待各省解饷。深恐缓不济急等语。自系实在情形。著户部迅即筹拨银十五万两。交顺天府派员解至察哈尔。交额勒和布等收存支用。以应急需。此项马队到口。如有疲乏。即由额勒和布等查看。调取捐输马匹。按数更换。俾免濡滞。其余未尽事宜。并著该都统等随时奏明办理。将此由四百里各谕令知之。　　

○戊戌。谕内阁、李瀚章、王文韶奏、节妇孝女。同时自尽。请特赐旌表。并道员处置乖方。请旨革职各摺片。湖南已故知府李杏春、于咸丰五年在湖北剿贼阵亡。该故员之妻朱氏痛夫成瞽。矢志守节。其女嫦贞。娥贞。均经许字。立志不嫁。茹素。求愈母目。李杏春之兄李光燎、向伊侄女劝解。强令开斋。嫦贞等孝思纯笃。坚执己志。李朱氏因伊目失明。致误二女终身。乘闲自尽。嫦贞、娥贞、痛母情切。亦即自缢殒命。一门节孝。深堪嘉悯。李朱氏并其女嫦贞、娥贞、著交部一并照例旌表。贵州候补道李光燎劝伊侄女开斋出嫁。操之过切。致酿三命。已属咎无可辞。且事后复以李朱氏母女吃斋入魔自尽等词呈报。希图掩饰己过。居心尤为险诈。李光燎著即行革职。以示惩儆。　　

○谕军机大臣等、常顺、保英、奏、窜匪图犯科城一摺。与十一月十四日奎昌等所奏。情形大略相同。该匪现已偪近济尔根地方。距科城仅一百余里。亟应迅速扑灭。托伦布计已抵科。即著常顺将该城防剿事宜。与该署参赞等妥筹办理。并著托伦布。保英。懔遵前旨。赶紧布置城防。并于附近各要隘严密扼守。一面设法派拨兵勇。会同乌城派出官兵探踪击剿。以净逆氛。达尔济马队。追剿此股贼匪。现抵何处。著奎昌、常顺、多布沁扎木楚、志刚、严饬该总管督率队伍。无论贼匪窜扰何地。即行迅速兜剿。务绝根株。将此由六百里各谕令知之。　　

○又谕、前据景廉奏调道员黎献赴营差遣。当谕令吏部传知该员。在楚省酌带旧部将弁。采买军火器械。前赴景廉军营。应需价值。由湖北应拨景廉军饷内提拨应用。兹据李瀚章奏、接据景廉咨称。已饬黎献就近在湘楚地方招募数营。现在该员到鄂。当筹拨银三万两。交该员前赴上海采办军火。并筹备银一万两。俟该员回鄂兑交。惟由湘鄂募勇出关。行粮甚钜。且该勇丁于西北风霜水土。皆未服习。尤恐中途逃散。别滋事端。请由景廉就地添募等语。著照所请。即毋庸在湘鄂招勇立营。景廉军营所需勇丁。即著该都统就地招募。以资得力。其采买军火及拨解饷银。著李瀚章饬令黎献酌带将弁。妥慎解往。并据李瀚章奏、素知黎献前在江西带勇甚不得力等语。著景廉俟该道员到营后。随时留心察看。毋任偾事。将此各谕令知之。　　

○己亥。补行同治十年大计。陕西卓异官九员。不谨官一员。浮躁官一员。才力不及官一员。年老官一员。分别议叙处分如例。　　

○上以冬至祀天于圜丘。自是日始、斋戒三日。　　

○庚子。谕内阁、仓场侍郎延煦、毕道远、暨御史克什布奏、职官搅扰仓务。请革职究办各一摺。据称本月十五日。禄米仓监督在仓查点米票。突有五品顶翎一人。纠领多人上堂。抢去米票。经该监督等饬役追拏。始据供出姓名。系三等侍卫庆澍。随将抢去米票交出。并呈出未领米票二十四张。内惟本身一票余票并不一旗等语。京仓地面。理应严肃。乃侍卫庆澍、身任职官。辄敢抢懔米票。入仓滋事。是其包揽把持。情迹显然。难保非积惯仓蠹。若不从严究办。何以清积弊而儆奸徒。庆澍著先行革职。交刑部严行审讯。从重定拟。并查明党与。按名严拏。归案一律究办。以肃法纪。
  </div>
  <div class="pagination">
   <a href="清实录同治朝实录_page459.html">
    上一页
   </a>
   <span>
    ...
   </span>
   <a href="清实录同治朝实录_page455.html">
    455
   </a>
   <a href="清实录同治朝实录_page456.html">
    456
   </a>
   <a href="清实录同治朝实录_page457.html">
    457
   </a>
   <a href="清实录同治朝实录_page458.html">
    458
   </a>
   <a href="清实录同治朝实录_page459.html">
    459
   </a>
   <span class="current-page">
    460
   </span>
   <a href="清实录同治朝实录_page461.html">
    461
   </a>
   <a href="清实录同治朝实录_page462.html">
    462
   </a>
   <a href="清实录同治朝实录_page463.html">
    463
   </a>
   <a href="清实录同治朝实录_page464.html">
    464
   </a>
   <a href="清实录同治朝实录_page465.html">
    465
   </a>
   <span>
    ...
   </span>
   <a href="清实录同治朝实录_page461.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
