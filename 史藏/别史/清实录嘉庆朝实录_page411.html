<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 411 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 411 页/共 523 页</h1>
    <div class="content">
○乙酉。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○军机大臣等、议覆裁节闽浙水陆营兵马匹、及饷乾银米事宜。查闽省为海疆扼要。所设额兵。未便裁减。请于水师提标金门镇、原添水兵三千名内、抽拨三百名归于福宁左营。作为额兵。应减兵一千三百五十名。其陆路提镇协等二十二营。山海交错。马兵未尽得力。各酌裁官马十分之二。计马五百匹。所裁马兵五百名。即为步兵守兵额缺募补。内除福宁中营、于嘉庆八年、该镇左营改水师营案内原拨马兵六十名、应全数裁改守兵外。余按步三守七。共应募补步兵一百三十二名。守兵三百六十八名。裁浙江抚标左右二营战守兵一百名。马战守兵六百二十八名。提标中左前后四营、暨宁波城守营、马战守兵一百八十八名。杭州协城守、钱塘内河水师二营、马战守兵一百名。嘉兴协左右二营、战兵四十名。湖州协左右二营、战守兵二十一名。绍兴协左右二营、马守兵五十名。温州右营、暨城守营、战守兵六十名。处州镇标中左右三营、马守兵六十名。衢州镇标中左右三营、暨城守营、马战守兵一百九名。通计浙闽两省、每年节省饷乾米折、并米价共银五万五千四百零四两。米二千六百二十石八斗。其闽省酌裁水路兵丁、应将水师提标、金门镇、两标所裁战兵一千五百五十名、于续募水兵额数之内、择其技艺平常者、开革住饷。并俟有事故出缺、毋庸另募、其陆路各营内、所裁马兵额缺、亦应于马兵内择其骑射未能娴熟者。降补步兵守兵。并俟有事故出缺。改挑步守。以符定额。其浙省各营内议裁马步守各兵。亦请俟事故出缺。毋庸另募。从之。　　

○丙戌。上御保和殿。筵宴朝正外藩。巴林、喀喇沁、科尔沁、敖汉、苏尼特、浩齐特、四子部落、扎赉特、茂明安、土默特、阿巴哈纳尔、喀尔喀、鄂尔多斯、郭尔罗斯、阿巴噶、翁牛特、土尔扈特、杜尔伯特、青海绰罗斯、王贝勒贝子公额驸台吉等、及朝鲜琉球国正副使等、随文武大臣、依次就坐。诸乐并作。上进酒。召左翼、巴林亲王衔扎萨克郡王索特纳木多尔济、喀喇沁亲王衔扎萨克郡王满珠巴咱尔、科尔沁扎萨克郡王和硕额驸索特纳木多布斋、郡王栋默特、苏尼特扎萨克郡王巴勒珠尔雅喇木丕勒、浩齐特扎萨克郡王端多布多尔济、土默特扎萨克贝子固伦额驸玛呢巴达喇、喀喇沁扎萨克辅国公理藩院额外侍郎玛哈巴拉、右翼、喀尔喀扎萨克亲王固伦额驸拉旺多尔济、科尔沁扎萨克达尔汉亲王布彦温都尔瑚、阿巴噶扎萨克郡王玛呢巴达喇、土尔扈特扎萨克亲王恩克济尔噶勒、喀尔喀扎萨克郡王蕴端多尔济、青海扎萨克郡王车凌端多布、回部郡王衔贝勒哈迪尔、喀尔喀镇国公巴彦济尔噶勒、至御座前赐酒成礼。　　

○以西安协领成瑞、为广州满洲副都统。　　

○是年。旌表孝子、江苏等省江大林等八名。顺孙、张宪华一名。孝女、吴氏等五口。孝妇、朱氏等二口。守节合例、宗室平文妻曹佳氏等十六口。满洲观禄妻那拉氏等一百二十四口。蒙古福绍妻吴氏等三十二口。汉军海福妻高氏等三十一口。各省驻防萧廷茂妻张氏等一百八十二口。直隶等省、贾凤舞妻王氏等八百六十一口。未婚守志、满洲玛禄善妻伊尔根觉罗氏等二口。蒙古明禄妻佟氏一口。盛京色克图妻沈氏一口。江苏等省糜文元妻贺氏等二十七口。百岁寿民妇、广东等省李朝德等二十六名口。五世同堂、安徽等省吴恒德等三十八家。各给银建坊如例。　　

○一产三男、直隶等省姬宗孝等九家。　　

○会计天下民数谷数、直隶等省通共大小男妇三万一千六百五十七万四千八百九十五名口。存仓米谷三千八十万二千八百六十九石九斗一升七合五勺。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年。乙亥。春正月。丁亥朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子皇孙亲藩等宴。　　

○展赈奉天辽阳、牛庄、广宁、承德、铁岭、开原、盖平、七处、上年被水旗民。　　

○缓徵直隶丰润、宝坻、龙门、定、东安、青、静海、沧、盐山、新河、冀、肥乡、束鹿、文安、景、清苑、满城、安肃、唐、博野、望都、完、祁、南皮、正定、新乐、易、大城、新安、二十九州县、上年水灾旱灾本年额赋旗租。　　

○展赈江苏句容县、上年被旱被水灾民。　　

○贷两浙下砂头场、下砂二三场、青村、袁浦、横浦、浦东、六场、上年被旱灶户口粮。　　

○贷江西星子、都昌、建昌、安义、德安、瑞昌、彭泽、德化、南昌、新建、丰城、十一县、上年被水被旱灾民耔种。并平粜仓谷。　　

○贷浙江仁和、钱塘、海宁、余杭、临安、于潜、嘉兴、秀水、海盐、石门、桐乡、归安、乌程、长兴、德清、武康、安吉、孝丰、十八州县、及杭严、嘉湖、二卫、上年被旱灾民耔种。　　

○赈安徽蒙城、怀远、凤阳、盱眙、天长、五河、铜陵、合肥、庐江、巢、寿、定远、凤台、霍邱、泗、桐城、全椒、来安、宿、灵璧、亳、宁国、建德、东流、贵池、怀宁、望江、宣城、泾、南陵、三十州县、上年被水被旱灾民。并贷耔种。　　

○贷两淮富安、安丰、梁垛、东台、河垛、丁溪、草堰、七场、上年被旱被水灶户一月口粮。并刘庄、伍佑、新兴、三场、草本。　　

○贷陕西宝鸡、宁陕、孝义、蓝田、雒南、肤施、凤、褒城、大荔、蒲城、朝邑、华阴、华、潼关、十四厅州县、上年被水被雹灾民口粮。展赈榆林、怀远、葭、神木、府谷、绥德、米脂、七州县、灾民。　　

○贷甘肃皋兰、靖远、盐茶、灵、中卫、平罗、宁朔、七厅州县、及红水县丞所属、上年被旱被霜被水灾民耔种口粮。　　

○贷山西保德、岢岚、岚、兴、静乐、临、河曲、五寨、偏关、托克托城、十厅州县、上年被旱被霜灾民耔种。并缓徵托克托城旧欠米石。　　

○给河南睢、宁陵、商邱、鹿邑、柘城、五州县、上年被水灾民一月口粮。贷光、固始、商城、光山、四州县、上年被旱灾民仓谷。　　

○戊子。上以上辛祈谷于上帝。自是日始。斋戒三日。　　

○己丑。高宗纯皇帝忌辰。遣官祭裕陵。　　

○谕内阁、富俊奏、吉林煤斤仍请试采一摺。吉林旗民生齿日繁。木山采伐渐远。取薪不易。自系实在情形。著准其于缸窰、胡家屯、营盘沟、田家屯即半拉山、丁家沟波泥河、六处。开采煤斤以裕旗民生计。仍责成该将军妥立章程。约束稽察。如办理不善。以致滋生事端。惟该将军是问。　　

○庚寅。上诣南郊斋宫斋宿。　　

○谕军机大臣等、章煦奏、查办东省仓库及现在缉匪情形一摺。东省仓库亏缺。其在十四年以前者。据称已将实数查明、条分缕析、约开印前后、即可议定章程、开单具奏、其十五年起至上年九月止、属册尚未提齐、且州县与司书通同捏混、挪东掩西、一时不能得其底里、恳求展限一二年详细勾稽、以免事后轇轕等语。查办亏空。全在章程周妥。果能斟酌尽善。实力奉行自有成效。东省十四年以前亏空。既经查有实数。此时按银数之多寡。定追缴之迟速应如何分别办理、使帑项胥归有著之处。著章煦悉心核定。奏准后交陈预督率所属实力遵办。其十四年以后亏缺之数。一时虽未能查明。此时亦当议定章程。将来陆续查清。以次核办。此事尚须展限一二年。章煦断无在彼久待之理。伊总须将章程酌拟周密。无舛无漏。设所议不能妥善。将来行之无效彼时必仍派章煦再往覆查。不能置身事外也。至缉匪之法。据称东省编查保甲、尚为认真、迟早总可就获等语。保甲原属缉匪良法。然编之既须周详。查之尤当严密。即如京城上年缉获逆犯多名。皆非单内缉拏之犯。该犯等因见各处张贴缉匪名单。并无伊等姓名在内。是以心无顾忌。并不更改名姓自外回归旋被踹获。其最要次要各犯。必系因沿途赏格显列姓名。悉皆更名改姓。溷迹潜踪。此时多已编入排甲之内。东省保甲章煦虽督率认真。究恐不足深恃仍当通饬府县详加查察。勿得于一编之后。即视为具文。以致有名无实。章煦回京之后。此事责成陈预时时留心。以期逆犯早获、普臻宁谧也。将此谕令知之。　　

○辛卯。祈谷于上帝。上亲诣行礼。　　

○壬辰。上诣雍和宫行礼。火神庙拈香。　　

○癸巳。世祖章皇帝忌辰。遣官祭孝陵。　　

○谕内阁、朕自本年二月初九日起。阅看前锋护军营暨圆明园官兵步箭。著各挑选二百名。以一百名豫备朕阅看。一百名派阿哥王大臣等阅看。其在朕前射箭者。每日豫备二十五名。仍照例进绿头牌。每名射箭二枝。如遇朔望及朕临幸各处之期。毋庸豫备。其阅看之阿哥王大臣。著领侍卫内大臣等奏请＜闲＞派。　　

○甲午享太庙。命皇次子智亲王旻宁恭代行礼。　　

○上御重华宫。茶宴廷臣、及内廷翰林。以谷日联句。　　

○遣官祭太岁之神。　　

○乙未。上御紫光阁。赐蒙古王、贝勒、贝子、公、额驸、台吉、及回部伯克、外藩使臣等宴、并赏赉有差。　　

○谕内阁、广厚奏、筹办动碾仓谷漕船洒带米数一摺。湖南省漕船共一百七十八只。向来搭运通米。祇能带米五万石。该省现有搭运十八年各丁缓交余米。及截存临清仓米。共一万五千七百余石。核计祇可洒带动碾仓米三万六千石。著照该抚所请。先尽附近水次各州县动碾仓谷七万二千石。计米三万六千石。运赴岳州漕船受兑处所。与新漕一并交丁兑运。其余应碾谷十二万八千石。计米六万四千石。俟下次漕船洒带运通。无庸雇觅民船。以省运费。　　

○丙申。以兵部左侍郎禧恩、为总管内务府大臣。　　

○丁酉。上诣大高殿行礼。　　
</div>
    <div class="pagination">
<a href="清实录嘉庆朝实录_page410.html">上一页</a><span>...</span><a href="清实录嘉庆朝实录_page406.html">406</a><a href="清实录嘉庆朝实录_page407.html">407</a><a href="清实录嘉庆朝实录_page408.html">408</a><a href="清实录嘉庆朝实录_page409.html">409</a><a href="清实录嘉庆朝实录_page410.html">410</a><span class="current-page">411</span><a href="清实录嘉庆朝实录_page412.html">412</a><a href="清实录嘉庆朝实录_page413.html">413</a><a href="清实录嘉庆朝实录_page414.html">414</a><a href="清实录嘉庆朝实录_page415.html">415</a><a href="清实录嘉庆朝实录_page416.html">416</a><span>...</span><a href="清实录嘉庆朝实录_page412.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
