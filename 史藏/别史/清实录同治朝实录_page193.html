<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 193 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 193 页/共 505 页
  </h1>
  <div class="content">
   ○江苏巡抚李鸿章奏、遵查前收复溧阳。获粤逆李侍贤之母何氏、姊李氏、先后身死。妻金氏、系被掳之妇。遣回原籍。其胞兄嫡妻。已于克复金陵时被戮。无可根究。报闻。　　

○补铸江苏江甯府知府印信。从巡抚李鸿章请也。　　

○以江苏吴淞江挑浚完竣。予知州王宗濂等升叙有差。　　

○予江苏苏州殉难道员徐佩瑗祭葬世职。　　

○予江苏常州等处阵亡千总廖汉中等十八员祭葬世职加等。　　

○予江苏金坛阵亡府经历衔于泽霈、文生李承禧、暨眷属等分别旌恤如例。


大清穆宗继天开运受中居正保大定功圣智诚孝信敏恭宽毅皇帝实录卷之一百二十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。二月。丁卯朔。上诣绥履殿问慈安皇太后安平安室问慈禧皇太后安至乙未皆如之。　　

○祭先师孔子。遣大学士贾桢行礼。　　

○谕内阁、本年轮应查阅福建浙江广东广西四省营伍之期。福建著即派左宗棠。浙江即派马新贻。广东即派毛鸿宾。广西即派张凯嵩。逐一查阅。认真＜??闲＞校。如查有训练不精。军实不齐。即将废弛之将弁据实参奏。现在该四省均有防剿事宜尤须随时加意整顿毋得视为具文。　　

○戊辰祭大社。大稷。遣惇亲王奕誴恭代行礼。　　

○谕内阁、给事中恩霙奏上书房额设满洲谙达。请饬内阁于拣选时。面加考试繙译清语。并令翰詹衙门一体保送考试一摺。另片奏弓箭谙达遇有各营保送月缺旗缺等官。请准其与本营各员一体保送等语。著该管王大臣妥议具奏。　　

○以直隶等省管解甘肃军饷军火出力。予知县周浩等升叙有差。　　

○己巳。遣官祭文昌帝君庙。　　

○钦奉慈安皇太后慈禧皇太后懿旨。翰林院检讨徐桐著在弘德殿行走。授皇帝读。　　

○谕内阁、前因商都牧群总管舒浓栋鲁普勒扣饷银各款内。有升任副都统定安曾经收受该总管等贺喜银两。当令定安明白回奏。嗣据定安覆奏、前在张家口佐领任内、因调赴山东军营曾收受舒浓栋鲁普等贺喜银一百两属实。降旨将定安交部议处。兹据兵部奏称、定安收受舒浓栋鲁普贺喜银两核与察哈尔员外郎保顺、所收数目相同。自应援照办理。请将该副都统照私罪。杖七十降二级调用例议处。无庸查级纪议抵等语。前任察哈尔佐领升任齐齐哈尔副都统定安、著照部议降二级调用。不准抵销。仍留山东军营带兵巡防以观后效。　　

○追予浙江杭州殉难知州谭祖勋祭葬世职。　　

○庚午。谕议政王军机大臣等、张之万奏贼匪被击南趋。扰至西平县境派兵追剿。并遵旨暂行回省布置各摺片贼匪由洧川东窜尉氏经僧格林沁督军击败遂由临颍郾城一带。循熟南趋。扰至西平。沿河奔窜。发捻合而为一。人数众多。乘隙铤走。若不合楚豫皖三省之力。聚而歼旃。势将此剿彼窜。流毒无所底止著张之万饬令张曜、宋庆等军。视贼所向探踪疾追。急击勿失僧格林沁驻军鄢陵整顿马步著即拊循激励。以作士气。一面催提詹启纶黄秉忠两军。迅速到豫。俟兵力厚集。由该大臣酌量调遣。务当稳慎进攻谋定后战尽殄贼氛。官文前有合兵会剿、及派成大吉、江长贵、周有全等分军扼守要隘之奏。此时贼踪渐近楚疆。成大吉一军。前已令赴豫省。即著官文饬令该提督等。侦探贼踪。迎头截击。其从前派定守兵。并著调令出境拦剿。以收两面夹击之效。傥贼踪日趋日近。即著官文留省居守。吴昌寿出省督兵。以期呼应灵通。不至贻误军事。颍亳一带。为捻匪故巢。尤须严防回窜仍著乔松年督饬英翰等军。严密防守。并酌拨劲兵会合楚豫官军。三面兜剿毋得稍有疏虞。汝甯伏莽未清。此时贼踪偪近汝郡。深恐句结蔓延。益难收拾。毛昶熙务当督饬兵团。认真堵截。不得纵贼南行。致干咎戾。张之万现已回省。著将省防布置妥协。仍侦探贼踪。出省督兵剿贼。以保岩疆。派防荆子关之姜玉顺一军。前已有旨饬令赴豫归僧格林沁调遣。现虽贼势南趋。而商雒一带防守。仍不可稍涉空虚。著刘蓉督饬在防各营。严密扼守。不得因贼氛稍远。遂形懈弛。本日据御史贾铎奏、苗匪伏诛后。余匪窜入六安等处。夥党甚众。麻埠镇有赵传经等、尤为著名逆党。并开麻埠镇有地主教。教首江智芢等、均系霍山县人。句通苗党赵传经等、做会聚众。盖有地主宫传教。入会者已数千人。请饬查拏等语。苗党赵传经等以漏刃余生。胆敢纠众酿乱。怙恶不悛。现在出没六霍一带。若不及早翦除。深恐余烬复炽。著乔松年迅即派兵驰赴六安州麻埠镇等处。按照该御史所指各匪犯。严密查拏。兜剿净尽并将地主宫拆毁。以绝根株。该处偪近光固一带。傥匪徒被击西窜。难保不阑入豫疆现在捻众骎骎南趋。尤虑与固始匪徒句合致剿办又形棘手著张之万严饬光固等处防兵。并各该地方文武各官。认真缉捕。有犯必获以靖余孽。贾铎原片。著钞给乔松年、张之万阅看。将此由六百里各谕令知之。　　

○调盛京副都统宝善为齐齐哈尔副都统。出海关副都统庆春为盛京副都统。镶黄旗蒙古副都统长善为山海关副都统。以散秩大臣果勒敏为镶黄旗蒙古副都统。　　

○以厘卡禀报含混。河南知州宋传书革职查办。　　

○辛未。谕内阁、国子监祭酒丁培镒著照料钟郡王读书。　　

○谕议政王军机大臣等、刘长佑奏、请饬催实缺镇将赴任并请酌调军营凯撤武职大员委用一摺。据称直隶现在武职。多系拣发人员。于练兵设防诸事。殊少谙习。直隶实缺镇将。多在各路军营。请催速回本任如该员实系带兵防剿吃紧。未能即时赴任。可否将湖广等省现撤诸军内酌发镇将数员来直差委等语。直隶为畿辅重地。选兵练将。最为切要之图。况现当豫省贼氛未靖。与直境毗连。尤须豫筹防堵。直隶镇协各员。求其谋勇兼优缓急可恃者。实属寥寥。营务安能大有起色。除娄云庆、宋国永等、将来尚须随同鲍超出关剿贼。及统带兵勇接替乏员者、均未能即时赴任。无庸饬赴本任外。其余实缺镇将各员。均著各该督抚催令赴任。以重职守。现在湖广江南江西江苏等省。均有遣撤队伍。其中均不乏得力镇将。投闲置散。既属可惜。若派令来直整饬营务。实为有益。著官文、曾国藩、李鸿章、沈葆桢、各于现撤诸军内。择其胆识过人战功卓著之镇将。保奏数员。发往直隶。交刘长佑差委。并著刘长佑随时考察。如该员等真能出力。准由该督随时请旨补用。刘长佑另摺奏、筹防豫捻大概情形等语。所办尚为周妥。著仍饬令大名镇道勤加侦探。严密防范。毋令匪踪窜入。该督仍随时体察军情。相机办理。将此由四百里各谕令知之。　　

○又谕、明谊、麟兴、车林敦多布奏续调蒙兵赴古。截留饷银。并前调蒙兵擅自回旗。及劝捐羊只各摺片。前因新疆回氛甚炽。关外别无可调之兵。谕令明谊等、调派喀尔喀蒙兵援剿。乃叠据广凤等奏称、前项援兵接仗失利。旋即溃散。折回科城。是蒙兵之纪律毫无。缓急难恃。已可概见。且据明谊等奏称、该部落壮丁无多不敷调拨。亦系实情。若令勉强凑派充数。徒糜饷项。于军事有何禆益。明谊等现拟续调兵五百名。并饬前调之东西部落兵。一并听候调遣。著明谊、麟兴、车林敦多布、即将前项蒙兵概行撤令回旗。责令防守各该游牧边界。不必再行徵调。免致有名无实。图谢图汗部落扎萨克达尔玛僧格、车臣汗部落扎萨克车林敦多布、管带蒙兵。由乌里雅苏台起程。前赴古城援剿。辄敢藉词逗遛。迁延不进。实属咎有应得。均著交理藩院严加议处。古城情形危急。色普诗新、前已督带木垒河户民赴援。著保恒飞咨前进。联络声势。内外夹击。以期力解城围。伊犁等城需饷甚殷。据明谊等奏、已将二起解到之饷银八万两内。拨赴伊犁银五万两。截留银三万两。拟为调拨蒙兵之用。现在蒙兵既毋庸调拨。所有前项饷银。著探明古城已里坤一带。如有路可通即行设法解往。俾资接济。蒙古生计维艰。现既停止徵调。明谊等所请劝捐羊只。即著毋庸办理。以示体恤。其联捷所带黑龙江兵五百名。前谕明绪飞咨该大臣斟酌情形。或即令径达伊犁助剿。惟古城亦危在旦夕。此项官兵出关西进。若令前赴古城。程途较近。仍著明绪酌量缓急情形。妥筹调遣。将此由六百里各谕令知之。　　

○直隶总督刘长佑奏、请将广西历年阵亡伤故楚军湘军各员弁兵勇。于柳州浔州两府建祠合祀。允之。并饬地方官春秋致祭。　　

○以正蓝旗满洲副都统载鷟署镶黄旗蒙古副都统。　　

○壬申。谕议政王军机大臣等李鸿章奏派兵由海道赴闽。请饬福建广东各督抚协力筹济各摺片。刘铭传、周盛波等军。前谕李鸿章饬令赴闽援剿。兹据奏称、该军二十四营。现扎皖豫交界之三河尖。离苏已千余里。往返徵调。必误师期。豫省捻踪。飘忽靡常。仍应暂留该军驻淮河上游。以资扼堵。该抚现派郭松林统带楚勇七营。杨鼎勋统带淮勇六营。益以曹仁美黄中元各营。并由上海雇备轮船赴闽助剿。所筹尚属妥协。著该抚即行飞饬丁日昌。赶将轮船雇备。催令该军等迅速起程。并将军装口粮妥为筹备。以利师行。现在侍逆大股。久踞漳州。窥伺泉厦。郭松林等所统。均系洋枪队。攻坚破敌。所向有功。该军由沪航海。至厦登岸。相机进剿。甚为便捷。著左宗棠于此军扺闽后。妥为调遣。饬令会剿漳州踞逆。迅歼巨憝。力拔坚城。广东官军。前已越境克复永定县城。并著毛鸿宾、郭嵩焘、懔遵前旨。饬令方耀等军。乘胜进攻漳州。与江苏闽浙各军。协力进取。其王德榜、黄少春等、分剿汀漳之贼。现在情形若何。著左宗棠妥为部勒。随时驰奏。苏省饷需。入不敷出。李鸿章现拟将郭松林等援闽之军。照苏省各营饷章。暂行匀拨。于上海厦门两处。设局解运。具见畛域不分。以后惟当源源接济。以资饱腾。苏军向系按照各营人数。另给食米柴薪油烛等项。俾临敌不至缺乏。惟郭松林等军扺闽后。去苏日远。势难琐屑代谋。著左宗棠、徐宗干、即行派委妥员。筹款就近采办。随营转运以期无误。军情贼势靡定。郭松林等进剿之军。将来若去厦门日远。苏省亦难兼顾。并著左宗棠、徐宗干、毛鸿宾、郭嵩焘、就近协力筹济。毋使停兵待饷。致误事机。闽省筹饷。较苏省尤为竭蹶。李鸿章仍当于无可设法中。竭力筹解。顾全大局。方为妥善。刘铭传等军。现扎三河尖。本归曾国藩调遣。现在豫省贼势南趋。皖省边防。甚关紧要。该军等既已毋庸赴闽。仍著曾国藩妥为调度。饬令扼要严防。如贼氛窜近皖疆。并就近由乔松年斟酌情形。或令出境截剿。与僧格林沁追兵夹击。毋得画疆自守。任贼纷窜。将此由六百里各谕令知之。　　

○又谕、刘蓉奏、追剿窜回获胜。余逆回窜甘省。会攻阶州踞逆获胜。请派大员总统三路官军。并请留马队防陕各摺片。逆回窜往醴泉后。经彭基品等分道进攻。毁平贼垒。余匪昼夜狂奔。由淳化县境返窜甘界。长武县属。另有甯州窜匪滋扰。雷正绾派周显承等军由萧镇一带追至白吉原。该逆复由南原。绕窜安化地方渡河。意图盘踞白吉原。复肆鸱张。雷正绾现已亲督六营。回扎泾州。分扼北原党原等镇。以顾邠长门户。著即督饬各营。认真扼剿。以遏后股窜匪。并飞檄雷恒、余万明等、驰赴长武。段登云等驰赴三水之土桥。分路迎截扼剿。并著刘蓉迅饬彭基品等军。由乾州进趋邠州。以杜该逆合并之谋。刻下回逆虽已返奔甘境。仍虞不时回窜。雷正绾、刘蓉、当严檄各军合力防剿。务将白吉原匪股悉数聚歼。毋任句结蔓延为患。蔡逆盘踞阶州。凭险死拒。经萧庆高等、连日设法猛攻。直偪城根。势已穷蹙。深恐铤而走险。复窜陕疆。现在川陕援军。齐集城下亟须大员总统进剿。以期迅拔坚城。四川提督胡中和、已由广元起程赴阶。计日可到。所有萧庆高、周达武、所部援师。暨甘省会剿各军。均著归胡中和节制调遣。以后剿办情形。即由该提督专摺随时奏报。以一事权。如有何路官军不遵调度。致误戎机。并著该提督随时查明。从严参办。林之望一军。屡经谕知恩麟饬该臬司率所部赴阶助剿。并著胡中和飞檄林之望、迅即驰赴阶州。督率张华等军。会合湘果各营。扼扎两水各隘。节节进攻。迅歼丑党。胡中和总统三路援兵。责无旁贷。当能协和将弁。共奏肤公。以副委任。一切督军防剿机宜。仍著骆秉章悉心妥筹。与胡中和会商办理。固原逆回孙义宝。现因官军偪攻。拟令回众尽杀家小。乘马纷窜。蓄谋甚属凶狡。非有得力马队。万难追截。陶茂林所募王守基马队一起。虽经刘蓉截留备用。为数究属无多。侍卫讷依楞阿、由扬州带领马队一起赴甘。从陕省经过。著照刘蓉所请。暂准截留陕省调遣。以备缓急。仍著与都兴阿筹商如甯夏军营亟须此项马队。而陕省边防较松。不至逆踪阑入。仍即饬赴都兴阿军营助剿。均由该署督等熟商办理。如孙义宝等骑贼纷扰。或至蔓入陕边。并著都兴阿、雷正绾、随时酌拨劲旅。兼筹防剿。以遏奔突。刘蓉另片奏、请留已革藩司办理捐输等语。已革陕西布政使毛震寿、著准其暂留四川。办理捐输事宜。协济陕饷。一俟经手事竣仍饬即赴滇省将此由六百里谕知都兴阿、雷正绾、骆秉章、刘蓉并传谕胡中和知之。　　

○以翰林院侍讲学士夏同善、右春坊右中允邵亨豫、充日讲起居注官。司经局洗马车顺轨、翰林院编修蔡寿祺、署日讲起居注官。　　

○以任性妄为。江苏已革云骑尉龚保康遣戍新疆。　　

○以陕西醴泉剿匪获胜。予副将罗洪德等加衔升叙有差。阵亡副将朱之南等十一员祭葬世职加等。　　

○予甘肃阶州阵亡参将刘厚俊、千总李镇川祭葬世职加等。　　

○予甘肃铁堡山伤亡参将李德高祭葬世职。　　

○癸酉。孝淑睿皇后忌辰。遣官祭昌陵。　　

○谕内阁、总管内务府奏、据一等诚勇公德崇呈称。伊胞弟和硕额驸德徽、承祧无人。情愿将伊子联英、继与寿庄和硕公主为嗣。承祧两房。据呈代奏一摺。一等诚勇公德崇之子联英、著继与寿庄公主为嗣。仍准承祧两房。加恩俟十三□山戊不□及□山戊不□时。照公主所生子例。给与和硕额驸品级。因思寿臧和硕公主额驸恩醇无子。前曾降旨。俟伊胞弟恩朴、恩良生子先行继与承祧。将来该旗办理承继时。即著照联英之案。奏明请旨此旨并著宗人府纂入则例。　　

○又谕、前因蒋益澧奏、核减浙江嘉兴府属浮收钱粮一摺。当经谕令户部议奏。兹据该部奏称、浙省甯波绍兴等府浮收钱粮。均与上年经左宗堂奏明核减。嘉兴府属各州县历年浮收地漕等项银两。实与甯绍各属。事同一律。自应一体裁革。以昭公溥各等语。加恩著照所请。嘉兴县著减去钱四万二千七百二十八千。秀水县著减去钱三万五千五百六十四千。嘉善县著减去钱五万七千四百七十八千。海盐县著减去钱一万九千四百一十四千。平湖县著减去钱三万九千七百七十九千。石门县著减去钱二万九千三百四十九千。桐乡县著减去钱三万一千三百二十六千。统计各属共减去浮收钱二十五万五千六百三十八千。即著永为定章。其从前以钱收纳者。悉令统照银数收纳。不准再有大户小户之分。傥地方官吏阳奉阴违。仍或添设名目。格外需索。及大户不遵定章完纳者。即行查参惩办。并著该抚将各府属平余一项。破除情面。再行认真核减。酌定数目。详细开造清册报部。以凭查核。　　

○湖南巡抚恽世临奏、湖南自雍正元年分闱乡试。额设房官九员。近年加广永定中额已满十名。尚有加广一次之额。一名至数名不等。应试士子。较前多至千余卷。房官分卷有加。而期限犹昔去取未能详审。恳添设房官二员。得以尽心阅看。如所请行。　　

○以大理寺少卿魁龄为詹事府詹事。　　

○以奉天拏获首犯王幅蕣。予骁骑校春铎升叙。　　

○展缓山东各商灶应完带徵课款银。　　

○甲戌。遣官祭先医之神。　　

○谕议政王军机大臣等、都兴阿、穆图善奏、甯夏军务万紧。穆图善一军。未能分兵出关。据实直陈一摺。前因新疆乌噜木齐等处。叠就沦陷。伊犁等城岌岌可危是以叠谕穆图善统兵出关。先抵哈密。节节埽荡。兹据都兴阿等奏称、甯夏之贼。环城筑垒。抵死抗拒都兴阿等督饬各营。分投雕剿。尚不能迅速蒇事。若将穆图善一军抽撤。兵力更形单弱。须俟杨岳斌抵任。甘省镇抚有人。都兴阿等即可出关剿贼等语。所筹自系实在情形。惟新疆贼氛日炽。古城迤西处处蹂躏。已至不可收拾而甘省贼众兵单。不敷剿办。若强令穆图善出关。则都兴阿兵势愈孤。顾此失彼目前情形。大为支绌。杨岳斌回籍募勇。为日已久约计此时必已部署起程杨岳斌受国厚恩畀以兼圻重任自当迅速就道。慰朝廷西顾之忧且该督所请各省协饷。及酌提厘金等款业。经允其所请是兵饷两端。均可无虞掣肘。若再藉词迁延非但有负委任。且无以慰甘省军民之望著杨岳斌迅带新募勇丁。克期先行赴甘。其未经募足之勇。即责成彭楚汉、杨明海等、赶紧招练成军。陆续西发。不准稍事稽迟。致滋延误。都兴阿、穆图善等务当就现有兵力。激励拊循。迅图规复甯灵。肃清北路。俟杨岳斌行抵甘省后。即可整队出关。大张挞伐。哈密防守紧要。都兴阿等、已派署肃州镇总兵德祥带兵千名。前往哈密。著即催令德祥迅速启行。前赴哈密。扼要驻守。以资策应。西甯地方紧要。前据都兴阿奏请饬令鹤龄前往镇抚。此次请将鹤龄改赴哈密之处。著该将军等斟酌情形。或另选得力武职大员。带兵前往西甯。以资镇摄。即可替出鹤龄、统带所部出关与德祥合兵一处。藉壮声威。将此由六百里各谕令知之。　　

○予山东历城阵亡举人陈大鹏、暨殉难妇女张孙氏等分别旌恤如例。　　

○乙亥。谕内阁、朱兰奏、甄别教职。并遵保孝廉方正等语。安徽署舒城县学训导刘蓉、诸事废弛署宿松县学教谕靳学洙行止贪鄙均属不堪造就。刘蓉著革令休致。靳学洙著即行革职。至所保堪胜孝廉方正之滁州学正方清涟、池州府教授龙璇、合肥县□山戊不□贡生李联奎、署铜陵县学训导杨恒枢、泾县优生翟增荣、均著饬令来京交吏部带领引见。　　

○谕议政王军机大臣等、长善奏、筹款添设官马并请饬整顿厘捐各摺片山海关当东三省之冲。地方最关紧要该处旗营官兵自应熟习骑射讲求技勇。以备巡缉盗贼之用。兹据长善奏称、山海关五处驻防。向未设立官马其旗兵朋养之马。又因无力筹备。有名无实该副都统拟筹款添设官拴马四百匹。教练技勇自为因时制宜起见本日业经谕令神机营、理藩院将蒙古捐输马匹如数筹拨备用。长善所请借用山海关赢余税银、作为马价除制办案辔之八百两准其提用外。其余马价银三千二百两。业已拨有官马。即著毋庸动用。长善现已补授山海关副都统。于旗营操防事宜。责无旁贷。俟此项马匹到后。即著督饬所属。认真训练。以期技艺娴熟。缓急可恃。毋得徒托空言。日久稍形懈弛。所称马乾银两。每年约需九千六百两。拟于临榆厘捐项下支放。并赢余银两发商生息各节。均著照所请办理。至临榆厘捐一项。据长善遵旨稽查。每年约可收东钱十六七万串。与该县所报大相悬殊。难保无侵渔情弊。此项厘金。藉旗营兵饷为名。徒饱吏胥私橐。甚属可恶。长善所请厘捐项下月放团丁饷银一百五十两。暂由监督衙门随同余丁一并开放。仍暂停搭放俸饷。均著照所议行。其厘捐钱文即著刘长佑严饬临榆县知县核实经理。务须涓滴归公。不得任令家丁书吏从中渔利。以杜弊端。并著长善拣派妥员。会同该县经管局务。以期互相稽核。更为周密。所有此项钱文。即著专归旗营官马乾银之用。俟数年集成余款。约计发商生息之数。足备马乾经费。即将厘捐奏明停止。将此各谕令知之。　　

○又谕、官文奏、发捻败窜豫省。楚境已就肃清。请将带兵各员开复处分。出力阵亡各员准予分别奖恤。并官文、吴昌寿奏、剿办长阳县滋事匪徒各摺片。发捻各匪。窜扰楚境。官文以钦差大臣出省督剿。屡经严谕。务将股匪就地歼除。不准旁窜他省。官文覆奏时。亦曾以此自任。乃纸上空谈。竟无实际。在事文武。仅欲以驱逐出境了事。以致窜楚之贼。长驱入豫。现贼踪已及西平。难保不再行回窜。该大臣何得因楚省肃清。遂谓已竟全功铺张其词。为将士乞恩保奖。殊不料官文身受殊荣。犹有畛域之见如此亦何怪诸臣之相率效尤耶。所有上年剿匪尤为出力各员。暨阵亡员弁。著官文先行存记。俟此股发捻匪众悉数殄除。再由官文奏请分别奖恤。湖北长阳县刁民田士信即田思群。畏罪聚众滋事。在四方台等处负嵎不出。经官文、吴昌寿、督饬都司曹立全等、于巴山枫子岭等处。带兵剿捕。枪毙匪众数十名。该大臣等复添派提督谭仁芳四营。驰赴渔洋关。会合知府唐协和等、由长阳长乐两面兜剿。即著官文、吴昌寿、檄饬带兵各员。将该匪等剿除净尽。毋留余孽。并著恽世临仍遵前旨。严饬水陆各营。并邻近各州县。一体认真防范。毋令阑入境内。致滋延蔓。将此由五百里各谕令知之。　　

○以湖北全省肃清。复已革副都统富森保、总兵官杨朝林等职。分别赏还勇号花翎。　　

○以遗爱在民。予故湖北布政使刘体重入国史循吏传。　　

○予安徽休甯殉难候选县丞汪珽琪等绅民妇女八千一百六十一员名口分别旌恤如例。
  </div>
  <div class="pagination">
   <a href="清实录同治朝实录_page192.html">
    上一页
   </a>
   <span>
    ...
   </span>
   <a href="清实录同治朝实录_page188.html">
    188
   </a>
   <a href="清实录同治朝实录_page189.html">
    189
   </a>
   <a href="清实录同治朝实录_page190.html">
    190
   </a>
   <a href="清实录同治朝实录_page191.html">
    191
   </a>
   <a href="清实录同治朝实录_page192.html">
    192
   </a>
   <span class="current-page">
    193
   </span>
   <a href="清实录同治朝实录_page194.html">
    194
   </a>
   <a href="清实录同治朝实录_page195.html">
    195
   </a>
   <a href="清实录同治朝实录_page196.html">
    196
   </a>
   <a href="清实录同治朝实录_page197.html">
    197
   </a>
   <a href="清实录同治朝实录_page198.html">
    198
   </a>
   <span>
    ...
   </span>
   <a href="清实录同治朝实录_page194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
