<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1579 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1579 页/共 1860 页</h1>
    <div class="content">
○甲午。谕、近日进宫太监短少。由于未投进之先。州县胥役乡约人等、藉端向其家属需索所致。已降旨令直隶总督、顺天府尹、严饬各州县。嗣后如有自行净身者。不得拘其家属。准其由内务府派拨当差。原以杜胥役需索之弊。但此等净身之人。情节不一。必当于其投到时。交该司详细盘诘验看。如实系家道贫苦。而举动又复驯良。与现在热河当差之年幼太监王成相仿者。即应准其投进。如其人桀惊不驯。或言语支离。即应行文原籍。查其有无别故。另行办理。此事全在总管内务府大臣、随时察看。方能妥协。朕在京时。内务府大臣人多。查察或尚能周到。若遇朕巡幸热河等处。内务府大臣等、留京者少。查察恐有未周。致多混杂。宫禁森严。所关匪细。著谕令总管内务府大臣、嗣后于太监甫经投进者。必当二三人同看。务宜留心验看。查讯明确。再行交进当差。毋得滥收。致有弊混。至太监人等、向系掌仪司管理。其投进时。自由该处司官查验。回堂办理。若稽查不密。或领催书役、以及司员之跟随人等。又复向其勒索。势必又蹈州县胥役需索之弊。则情愿投充太监者。仍复短少。更属不成事体。并著总管内务府大臣、严密稽查。如有似此掯勒需索者。即行查明严处。以示惩儆。　　

○又谕、据长清□□□□尔□奏、领队大臣伊里布、与协领安格、彼此斗嚷。并辱骂协领双明等语。伊里布、安格、俱属溺职。不必交部议。著即革职。双明、身为协领。庸懦无能。著降为佐领。仍带革职留任。古城领队大臣员缺。著博厚以副都统衔补授。　　

○又谕、察哈尔八旗所出官缺。向由该处。拟定正陪。送京带领引见补授。朕若驻跸热河。应就近送行在带领引见。嗣后察哈尔、及热河驻防官员缺出。除在十月至明年正二月。仍著送部引见外。三月后之缺。俱俟朕来热河时。带领引见。以示体恤。　　

○谕军机大臣等、据顺天府奏、请将盘折营利、架词捏控、又假冒职员之宝坻县武生刘柱、请交刑部严审定拟一摺。阅李兴国供内、有合村因公事、于四十四年、借刘柱银三十六两。四十九年、又因应赔公项紧急。只得复向刘柱借高梁一百二十六石等语。李兴国、系乡村庶民。有何公事。及应赔公项。而向刘柱屡次重利借贷。其中必有地方官需索派累情弊。此事在曹文埴未管以前。乃胡季堂任内之事。现交刑部审讯。胡季堂必心存回护。著交阿桂、亲提此案。秉公严切究讯。将该县有何公事公项。而致村民借贷应用。彻底查明。务令水落石出。据实奏闻。勿得瞻徇回护。仍将刘柱按律定拟具奏。将此谕令知之。　　

○又谕、据明兴奏、东省运河水势。现深五六七尺不等。重运本足资浮送。日内汶河、运河、分水口、泗河、俱各长水二三四尺不等。现在首进帮船。已入东境者二十帮。俱通行无滞。若在后各帮。衔尾入境。跟接而来。自可迅速遄行。又据陈桂森奏、直境南河一带。水势俱已长发。漕船行走。足资浮送。南漕首帮。已于初十日挽入安陵汛境各等语。直隶、山东、运河水势。已陆续增长。目下正交伏汛。大雨时行。往后泉源长发。运道更可充余。该督抚即当督率沿河文武员弁。一遇漕船入境。无分画夜。实力催趱。务令迅速抵通。庶多到一帮。即收一帮之益。至今年漕运迟逾。实因萨载、李奉翰、于挑浚运中河时。不早建闸座。以致水无拦蓄。直洩无余。朕辗转思维。更深咎二人之贻误。萨载、李奉翰、惟当各矢天良。设法筹办。上紧趱催。以期稍赎前愆。毓奇、明兴、亦应会同悉心筹画。惟当遵照昨降谕旨。实力趱行。若全漕仍能全数抵通。固属妥善。至万不得已。或后帮船只。迟至八月初间。不能行入东境。回空迟误。不能赶受冬兑。彼时再当酌量情形。一面即截留起卸。一面奏闻。亦未为迟。该督等务宜遵照谕旨。妥速酌办。将此由六百里加紧各传谕知之。明兴、陈桂森摺、著钞寄萨载、李奉翰阅看。仍将作何筹办情形。迅速各由六百里覆奏。　　

○乙未。谕、据永玮等奏称、查明大凌河牧马被灾。前此伊等未将风雪情形声明。请将伊等严加议处。所有倒毙马匹正额照数赔补。滋生马匹。免其一半。牧厂翼长、牧长等、革职之处。改为赏给顶带。四年之后。如将官马牧妥善。另行奏请开复等语。著照永玮等所请行。　　

○谕军机大臣等、本日毕沅奏、开封、河南、陈州、各府属。于初七八两日。先后得雨三四五寸等语。豫省于六月初间。连霈甘霖。但被旱较广。待泽甚殷。必得普遍优渥。方于灾区有益。该抚仍应督率所属。共相勖励。益矢虔求。其赈恤各务。留心查办。现在曾否续霈恩膏。由禾曾否一律补种。光景如何。著传谕毕沅、由驿速奏。以慰悬注。又据兰第锡、毕沅奏、黄河水势。长水五六尺。旋复消落。各工平稳等语。目下正交伏汛。大雨时行。不特上游一带雨泽正多。水势不无骤长。且豫省春夏亢旱。正恐此后雨水渐多。河流日长。堤工不免著重。兰第锡、毕沅、务宜加倍敬慎。督饬各厅汛。昼夜巡防。以期工程稳固。朕廑念河防。无时或释。本日闻有兰第锡六百里报。不免惊疑。及披阅时。系覆奏催趱漕船。方始放心。该督抚身膺重寄。自当仰体朕怀。悉心筹画。勉思保护良法。不可以水势旋长旋消。各工平稳。少有懈弛。将此由六百里谕令知之。　　

○又谕、据顺天府奏、将盘折营利、架词捏控、又假冒职员之宝坻县武生刘柱、请交刑部严审定拟一摺。李兴国等、系乡村小民。有何公事公项。紧急需用。而至重利借贷。此必地方官有科歛派累情弊。不可不彻底根究。至李兴国、两次向刘柱借贷。系四十四年、及四十九年。彼时曹文埴、尚未兼管府尹事务。系明季堂任内之事。虞鸣球于此案、或不免有失察处分。曹文埴则更无可回护。著传谕曹文埴、切实严查。将该村从前有何公事。及应赔公项。致李兴国等、屡次向刘柱等借贷各情节。详悉查明。据实奏闻。毋稍徇隐。所有刘柱一案。即交刑部严审定拟具奏。　　

○又谕、据萨载覆奏、上年兴武帮漕船、在桃源县尤家湾被劫一案。前经东省拏获刘四一名。讯出正犯张老、阎四、年貌住址。随谕令桃源县。选派干役购缉。于五月十三日。将首盗张老拏获。现在未获者。尚有夥犯阎四、王老、邵秃子、张麻子、四名。已饬严密躧缉等语。地方遇有盗劫重案。督缉、是督抚分内之事。兴武帮漕船。于上年四月。在尤家湾被劫。萨载等自应饬属、上紧严密缉拏。乃直待山东省拏获刘四。究出各犯年貌住址。该督等始谕令桃源县、选派干捕。于山阳县地方、将张老一名拏获。而未获者尚有阎四等四名。盗首张老。既在山阳地方就获。可见此案盗犯。仍在江南境内潜匿。何以迟至一年之久。始将张老缉获。而未获各犯。仍有四名之多。是萨载、闵鹗元、于盗劫重案。竟视为海捕具文。全不认真办理。徒以安静无事。博取属员感悦。即自以为尽职。可谓恬不知耻。萨载、闵鹗元、俱著传旨严行申饬。仍著该督抚、即饬所属。添派明干员弁。于沿河一带。暨各犯原籍。严密躧缉。务将阎四等四名。全数弋获办理。毋得仍前懈弛。致滋咎戾。　　

○又谕、前因毓奇奏、本年重运漕船。缘水势浅小。节节阻滞。已入台庄闸者。仅十五帮。览奏深为廑念。已屡降旨。谕令萨载等上紧捞挖。迅速催趱。俾漕船无误抵通。计毓奇此摺。于本月初七日奏到。距今已十余日。管干珍身任巡漕御史。例得奏事催趱漕船。是其专责。乃并未将近日该处帮船行走若何。及水势是否加长、足资浮送。并如何设法办理之处。具摺陈奏。现在济宁巡漕御史阿那布、天津巡漕御史陈桂森、将各该处水势帮船行走、及办理情形。分晰陆续具奏。何以该御史身任巡视南漕。于现在漕船浅阻。行走维艰。正在彼所管之地。竟一筹莫展。又无一语陈奏。岂竟坐拥廉俸。形同木偶耶。管干珍著传旨申饬。仍著将该处水势漕船行走情形。据实具奏。寻奏、臣巡视南漕刻以剔弊速漕为务。兹黄林庄以南。水浅舟迟。臣未能先事豫筹。仅与漕臣毓奇、会奏剥浅情形。未经专奏。实臣拘泥糊涂。乃蒙仅予申饬。并谕将现在情形覆奏。查本年漕船因去冬回空迟延。又因运中河大挑。铺水稍迟。南漕首帮于三月十三日始渡黄。邳宿一带守剥。以致入东太迟。头进船二十五帮。虽于本月十三日。全出江境。二三进帮船。已入东境者无几。臣前于瓜口。查催江广渡江帮船过关时。即酌量水势。谕令卸起天蓬笨木。至清黄交汇处。复谕旗丁将土宜售卖。现在三进之浙江、湖北、十四帮船。均已渡黄。十九日晚。大西北风。运口刷深三尺余寸。湖广帮船将次渡竣。惟江西十三帮。皆抵清河县境。七月初、可以全数渡黄。臣星驰猫儿窝各处。及宿迁一带严催。现有副将马天麒、亲驻河口趱渡。得旨、览。此是汝竟未知地方情形。自然观望无术也。　　

○又谕、据萨载奏、淮徐海三属内丰、沛、萧、砀、赣榆等县未据禀报得雨其余各州县陆续得有雨泽尚未透足。徐州府城及所属之邳州、得雨一二寸等语。又据福海奏、淮安地方。于六月初五六等日。得雨三寸及一寸等语。俱于摺内批示矣。淮徐海三属。雨泽久愆。农民亟盼渥霪。今所得不过二三寸。虽久旱之区中。得此时雨沾洒。于大田不无裨益。但究不能一律深透。且分寸较小。若非续霈优霖。则二三寸之泽。岂能遍资沾溉是该处农民。此时尚殷望泽。于播种秋粮。甚为要紧。著传谕萨载、闵鹗元、查明淮徐海三属。现在曾否得有透雨。其未种之田。能否赶种。已种者、是否长发。即行据实迅速覆奏。以慰廑注。　　

○又谕、据舒常覆奏、孙士毅办理公务。从不假手于人。每日平明即起。夜间三更就寝。不无用心太过之处。又因胃疾时发。饮食减少。以致形容较瘦。然精神尚可支持等语。所奏自属实情。封疆大吏。固不可一味养尊处优。然大臣不亲细事。为政亦当知体要。若以细琐之件。而皆躬亲办理。无论海疆紧要事务繁多势难一人独办。且恐精神照料不及。转于要务或有贻误。前已有旨、谕令孙士毅善为调摄。并赏给人参一斤。大小荷包三对。以资补益而示优眷。粤东地方紧要。著再传谕该抚、嗣后务宜爱惜精神。于办理地方事务。惟当总摄其成。不可过于劳心。以副朕委任眷注至意。又病势较前痊否。将此传谕孙士毅、并传谕舒常知之。　　

○又谕、处州卫前帮水手、聚众殴官夺犯一案。前据阿桂等奏、讯据水手等。实因索添工价。停泊不行。经外委查拏。遂率众夺犯殴官。供认属实。并案内应行质讯之处州帮守备马麟。应行沿途督抚关提。解部归案办理等语。此案迄今已逾一月有余。守备马麟等、谅已解到。所有现在续审情形。如已研讯确实。即可定拟具奏。著传谕阿桂等、即将案犯迅速审办。毋使重案久延。　　

○又谕、据李国梁奏、副都统伊里布、前往热河。行至古北口。忽然心神恍惚。语无伦次首告家人谋害。自行投河落水。似系疯疾现将该副都统、并伊家人、交古北口同知明善。小心看守照料等语。所办甚好。伊里布竟系疯病幸李国梁在彼照料。不然。必致自戕。此时且不必令至热河。即著李国梁、派人照料护送至京。交阿桂、以便调理。将此传谕知之。　　

○补行乾隆四十九年安徽省大计罢软官一员。不谨官一员。浮躁官一员。才力不及官一员。年老官十三员。有疾官一员。分别处分如例。　　

○丙申。谕军机大臣等、据明兴奏、通省得有透雨地方。俱已播种齐全。其得雨止二三寸、勉力补种者。聊城等十七州县。因受旱较重。未能补种齐全。若过大暑。仍不能普被渥泽。则旱灾已成。秋收无望等语。聊城等十七州县。雨泽缺少。农民不能及时赶种大田。是该处旱象已成。如于大暑以前。得沾渥霪。尚可补种杂粮荍麦。稍资口食。但本月十七日。已交大暑。现在又逾两日。该抚此摺。于十五日拜发。如十七日以前。已得透雨。自应续行奏报。或至今仍未渥沾。则该处农民。秋收无望。将来糊口维艰。该抚当实心体察妥为抚恤。一面奏闻。一面办理。不可稍存讳饰。致灾黎或有失所。至江苏之淮徐海三属。安徽之亳州、蒙城、等处。均未得有透雨。昙经降旨。询问各该督抚。令其据实奏报。现在节逾大暑。曾否普被甘膏。得以乘时补种大田。将来是否不致成灾。并著该督抚迅速据实覆奏。以慰廑注。将此由六百里各传谕知之。　　

○又谕、豫省于六月初三、初五、两日。连霈甘霖。农民自可赶种晚秋。但该省卫辉一带。久经旱叹。土脉乾燥。前此所得之雨。尚恐未能透足。必得浓膏续霈。方于灾区有裨。昨据毕沅奏、开封、河南、陈州、各府属。于初七八日先后得雨三四寸。而卫辉等处。未经该抚奏及。朕心深为廑念。著传谕毕沅、即将卫辉一带。及附近灾区各属。自初三、初五、得雨之后。近日曾否续被恩膏。地脉滋润。田禾得以一律补种。及光景如何之处。即速由驿覆奏。以慰悬注。将此由六百里传谕知之。　　

○又谕、据毓奇覆奏、催趱南粮帮船情形一摺。已于摺内详悉批示矣毓奇前奏、二进南粮帮船。过天津关。须至九月下旬。恐致冻阻。不能回空受兑。所言过当。未免迹涉张皇。经朕屡降谕旨训谕。方称尽催北上。不敢豫存截卸之见。稍事声张。毓奇早已声张于前。接奏朕旨。始改为此言。水浅漕迟。非毓奇之过。而此则毓奇之过。然能知过而思奋。上紧催趱。朕亦不加之责备也。至伊摺内所称、亲押各帮军丁。将舵水所带竹筏笤帚等物。尽令起卸。未免过甚。又称例带土宜。亦令其酌量售卖。以为前进起剥之费等语。所办尤属非是。各帮军丁贫乏者多安得有赀本置买货物。其所载土宜。大约俱系商贾附带。军丁不过得有脚价藉沾余润。若令沿途售卖。则商贾之本利俱亏。旗丁将赔偿不暇。又安能藉此为起剥之费且货物于途中卖去不能北来。商贾闻此信息尤必昂贵居奇。办理殊未妥协。漕艘附带土宜。原有定例。自应于正供米石之外。酌量船身轻重。吃水深浅。有一分余地。令带一分货物。乃向来签盘查验。该督等视为具文。不以国家之事为事。任凭旗丁等肆行揽载。以致吃水过深。行走迟滞。及至水势浅阻。船不能行。则又尽将所带客货。押令概行起卸。商贾势必重雇船只。装载至京。脚价繁多。京师货物。安得不日渐昂贵耶。总之此事。该督不能慎之于始。饬令旗丁少装货物。以期船身轻便。易于行走。现在又复尽令起卸。是其办理不善。由来已久。嗣后该督、务须实心查办。力挽前非。严饬各帮运弁旗丁等、于受兑时、不得多带客货。签盘时、仍亲身加意查验。以期粮归实载。货得酌装。于公私两有裨益。方为妥善。将此由六百里谕令知之。　　

○丁酉。谕军机大臣等、据萨载、李奉翰覆奏、本年水无拦蓄。漕船不足以资浮送。皆因萨载等、不能早为督建闸工之故。虽经议处。究有余辜。所有添建两闸连开挑月河。原估工料银五万余两应请不准开销。各认分赔。一面多派干练文武员弁沿河按段严行催趱。一面于水浅之处。募夫上紧捞挖并于可以引黄接济之处。设法挹注。以资浮送。总期衔尾前进。催令抵通。又据毓奇奏、悉心详细核计。本年重运到通船只。尚可趱至十分之六七各等语。已于摺内详悉批示矣。今年漕运迟逾。实因萨载李奉翰、于挑浚运中河时。不早建闸座。以致水无拦蓄。直洩无余。伊等前奏。尚欲回护掩饰。朕屡经降旨训饬。始愧悔引咎设法严催。如此方是知过思奋。而毓奇前奏亦不免豫占地步。今已自认冒昧。不敢稍存推诿。尽力严催。现亦无可训谕。著传谕萨载李奉翰会同毓奇、各矢天良。感奋自效。悉心筹画。设法催趱。务期多抵通一帮。庶通仓多贮一帮之米。至万不得已。在后数帮。断不能催令抵通。即使抵通、亦必有误回空受兑者方可再行酌量情形。奏请截留起卸。此时断不可遽行声张。致弁丁稍存观望。将此由六百里谕令知之。　　

○又谕、据兰第锡等覆奏、陈福庄引河。分溜四分有余。高家寨埽工。虽不能淤垫断流。但该处现系拖溜。其对面滩崖之上。抽挑沟槽。昨经大水。业已冲刷成河。堤工不致著重等语。引河分溜四分。高家寨对面滩崖。所挑沟槽。又已冲刷成河。此系绝好机会。若能使大溜全掣。则高家寨埽工淤垫。更为妥善。近日形势若何。著兰第锡等、即行奏闻。以慰廑注。再阅图内、高家寨迤东处所。埽工过于向南。溜势至此南趋。恐成入袖之处。或将埽工取直镶做。逼溜北趋。堤工更觉易于防守。已于图内用朱笔标示。目下正届大汛。碍难办理。著传谕兰第锡、毕沅、俟秋汛平定后。察勘情形。将朱笔所标。是否可行。与堤工有无裨益之处。据实覆奏。将此由六百里传谕知之。寻奏、六月二十及二十一等日黄河水陡长四尺。至六尺七八寸不等。二十二日已消一尺余寸。二十四五日、又消尺余工程平稳。此次长水浑浊。仪封三堡、毛家寨埽前。均已停淤。大河趋向东北。至仪封旧城之东、折而东南。陈福庄引河。形势益顺。惟较大河中泓尚窄。目前仍止分溜。未能全掣。现将河头上唇。不时展宽抽挑。以期得势。至高家寨对滩沟槽。掣溜冲刷。河面宽至三四百丈。迤西埽工二百余丈。澄淤最厚。已露旱滩。迤东埽尾二百余丈。亦俱漫缓停淤。惟中间二三丈。因大河与对面沟槽。溜分两股。埽前尚有拖溜。此次长水虽大。已将埽工加高。不致有涌激蛰陷之事。至迤东工尾埽工。过于向南。现于河湾处。叠筑土埝。余长三四十丈。即遇水长。不致入袖。刷成河形。俟秋后水落归槽。再于迤上酌量办理。得旨、览奏稍慰。又批、是好机也。　　

○又谕、前据毕沅奏、卫辉、开封等属。缺雨地方。俱已陆续得有甘＜雨澍＞。农民现在及时播种。又据明兴奏、迤西之兖、曹、济等府州属。及迤东之登、莱、青、沂、各府属。亦俱于望雨孔亟之时。先后均沾渥泽。是河南、山东、二省。旱暵较重之区。此时均已沾润。农田可冀有秋。忧廑为之稍慰。而江苏之淮、徐、海、三属。安徽之亳州、蒙城等处。与豫东二省。境壤毗连。尚未据该督抚等、奏报得有透雨。现在节逾大暑。若能于日内优被浓膏。大田或可赶种。倘此时仍未渥沾。则该处灾象已成。闾阎生计、甚为可虑。朕心轸念綦切。著传谕萨载、闵鹗元、书麟、即行查明。各该处曾否得有透雨。如有应行抚恤者。仍遵前旨。一面办理。一面奏闻。毋使灾黎稍有失所。将此由六百里各传谕知之。　　

○又谕、刑部核覆直隶省、马七儿、因与萧得宽顽戏。将巴豆给食。以致萧得宽腹泻身死。按律问拟绞候。并称马七儿年仅十四应否减等。照例声明一本。巴豆能毒人致死。尽人皆知。况该犯年已十四。知识已开。不得谓之无心戏杀。是以用绞候签批发。若因年仅十四。入缓决可也。并将此谕令刑部堂官知之。　　

○又谕、昨据毓奇覆奏、催趱南粮帮船情形一摺。当经降旨训谕。本日又据毓奇覆奏、从前仅按帮船入东情形扣算。遽称抵通恐致迟误。实属冒昧。并据萨载、李奉翰、覆奏。未经早建闸座。致运河阻浅。愧悔认罪两摺亦已于摺内详悉批示。著将昨降寄信毓寄谕旨。及本日朱批萨载、毓奇等摺。各钞录一分。寄与在京大学士九卿阅看。但今年粮艘所带南货。前经毓奇押令起卸、沿途售卖。办理实属过当。虽据该督奏、途次所销。尚属有限。接奉谕旨后。已听其携带抵通售卖。究恐今年粮艘所带南货抵通者。较之往年、不免缺短。大学士九卿、皆朕任用之人此等有关国计民生之事。原无妨共使闻知。阿桂当嘱令留心慎密。不可声张洩漏。使商贾等、知抵通南货短少。致启垄断居奇之弊。将此谕令知之。　　

○吏部议覆、山西巡抚农起奏称、归化城同知常明、推升理藩院员外郎。请仍留同知本任。照例扣满三年。遇缺题补。虽与奏准之案相符。但既经推升。复留本任。恐启希图外任不愿京升之渐。应请嗣后直隶、热河、等处理事同知、通判、并山西归化城。理事同知。推升京缺奏请仍留本任之例停止。从之。　　

○以左副都御史梁敦书、为工部侍郎。原任山东布政使冯晋祚、为左副都御史。　　

○戊戌。谕军机大臣曰、富勒浑奏、据署晋江县知县方维宪、禀报该县差役。协同营兵。拏获贼犯魏概、吴老、二名。走过沙塘乡。忽有魏光、纠合多人。前来抢夺。适遇外委苏日华、带领目兵五名。巡查地方。上前擒拏。魏光等、将营兵外委。俱行殴伤。兵丁放枪。打死首犯魏光。众犯始退。先后拏获贼犯十一名。飞提至省。严审究办等语。漳泉一带。民情本属犷悍。晋江县刁民魏光等。竟敢纠众夺犯。拒伤官兵实属目无法纪。不可不尽法严办。以示惩创。著传谕富勒浑、即将已获各犯。严切究讯。除首恶及持械伤兵者。罪在不赦外。其余为从各犯。虽罪不至死。亦应问拟发遣新疆。不可复留原籍。其首犯魏光、虽已伤毙。仍应于犯事地方枭示。仍著该督严饬文武。将蔡吉等各逸犯。尽数拏获。归案审办。毋使一名漏网至富勒浑摺内称、匪夥十四人。苏日华带兵五名。及县役汛兵八名。数亦相等。何至被该犯等、伤及官兵五人。而夺犯之人。止有魏光一名受伤等语。未免过于苛求。兵丁等、突然见有贼犯抢夺。即上前擒拏。且放枪将首犯打毙尚属勇往出力。此而更加之吹求苛责恐兵丁等、反因此畏葸不前。于缉捕甚有关系富勒浑、可毋庸再向该兵丁根究。至外委苏日华、捕贼受伤后。尚能帮同获犯。尤属可嘉著传谕富勒浑、即将该外委拔捕千总。俟得缺后。再届俸满。照例送部引见。将此由四百里传谕富勒浑、并谕任承恩知之。　　

○又谕、各省大小文武官员。私建去思德政等碑。前经降旨令查明扑毁。嗣据刘秉恬、将云南省毁过碑数。详查具奏。复降旨谕令各督抚仿照办理。仍具摺奏闻。本日据农起奏、山西省共查有去思德政等碑。四百三十座。最为相沿陋习。现俱逐一扑毁等语。地方官吏。私令民人等、代为立碑。颂纪邀誉。最为恶习。必应革除。且山西省、自康熙年间。至今所建之碑。已有四百三十座。目今谁复顾视。过而问之。可见私好私恶。全不足凭。滇省距京最远。早经查办。而直隶、山东、河南、等处。皆系近省。何以续经降旨之后。仅据农起遵照查明具奏。而刘峨等、俱未奏及。岂该督抚于此等陋习。尚复有所系恋瞻顾。而不速为查毁耶。著再传谕。令各该督抚、务遵前旨。实力详查妥办。迅速覆奏。　　

○巳亥。谕军机大臣等、据徵瑞奏、本年长芦盐引。因灾滞销。请将应完正余引课。除宣化府包课照旧徵完外。共银五十五万余两。暂为缓徵。于奏销后、分作五年带完等语。长芦商人。行办直隶、河南、各州县盐引。豫省本年雨泽愆期。麦收歉薄。或致盐引不能畅销。尚为情理所有。至直隶雨水调匀。麦收尚属丰稔。何得亦云因灾滞销。将长芦应完正余盐课。概行奏请缓徵。办理殊未允协。现已交行在户部议驳。但究念长芦商人、向非充裕。转输未免拮据。俟部议上时。朕欲酌量加恩。令分作三年带完。以纾商力。至另片所奏。长芦商人、应交帑利银二十余万两。与山东帑利银五万两。均请分作三年带完。此等应交内务府利银。非正课可比。尚属可行。著照所请、准其分年带交。并谕内务府知之。　　

○庚子。遣官祭火神庙。　　

○谕军机大臣等、据刘峨奏、盘获总漕委弁王进朝等。究出得钱封贴剥船。包揽携带南行各情弊。且查王进朝、并无随身委牌执照。其所戴千总顶带。恐系冒充。必须彻底严究等语。委弁等私带船只。赚钱使用。实为向来积弊。现当漕艘北上之时。需用剥船甚多。王进朝、乃从中包揽渔利。自当审明办理。俾知惩儆。所有此案人犯。即著刘峨、送交刑部严审定拟具奏。其吏目竺华邦、巡检刘捷登、奉委查催剥船。因见王亮公船上所贴封条。并无印信。讯出王进朝得钱揽带各情节。尚属留心能事。并著刘峨、酌量以该吏目等应升之缺。咨部升补。以示鼓励。将此传谕刘峨、并谕刑部知之。　　

○又谕、据曹文埴覆奏、李兴国等、公事紧急。重利借贷一案。缘宝坻县有鲍邱河一道。两岸民埝。遇有残缺。及汛水泛涨。俱系村民自行修筑防护。李兴国等、因四十四五等年缺口。急需料物堵筑。设措不及。又因应交分赔拆毁房屋钱文。拖延未清。先后向刘柱借贷。地方官并无因公科派情弊等语。鲍邱河堤埝。乃系例应民修。四十四五等年。汛水泛涨。所有购买物料堵筑等事。系百姓自行议办。至票催赔项。亦系拆毁房屋。应行赔还钱文。则皆属村民保护田庐、各自经手事件。安得谓之公事公项。曹文埴前摺。措词殊未明晰。故朕恐有因公官派扰民之事。以致降旨询问。今既据查明此案。实无地方官科歛派累情弊。自可听刑部审明。按律定拟完结。著传谕曹文埴、此后遇有应奏此等事件。务留心斟酌。毋得仍前含混。　　

○又谕、豫省卫辉一带、于六月初三、初五、两日。连霈甘霖。农民自可赶种晚秋。但该处久经旱暵。土脉乾燥。前此所得之雨。尚恐未能透足。必得续霈浓膏。方于灾区有裨。屡经降旨询问未据该抚奏及。朕心甚为廑念。昨召见云南提督鄂辉。询以所过卫辉一带光景如何。据奏灾黎宁怗。但情形甚属拮据可怜等语。朕闻之、深为悯恻。该处被灾甚重。非数年丰收。元气不能骤复。此时即得透雨。赶种杂粮。而秋成尚旱。灾民嗷嗷待哺。安能即解其愁苦情形。朕轸念穷檐。无时或释。毕沅惟当仰体朕怀。加意抚恤。设法补救。断不可以该处已得雨泽。民气略苏。遂谓可以放心。稍弛抚恤之念。至河北各属。赈恤拊循。诸务最关紧要毕沅委江兰在彼往来督办。甚是。近亦据该布政使。将办理情形奏闻。尚属奋勉妥协。著传谕江兰、令其常驻河北。往来灾区。督率地方官实力抚恤。务俾穷黎均沾实惠。不使一夫失所。俟将来秋成后、民食稍充。再行回省。亦不为迟。将此由六百里传谕毕沅、并谕江兰知之。仍著毕沅将近日曾否续得透雨。灾地民情若何。据实迅速由驿覆奏。寻奏、大河南北自六月初旬得雨。嗣于二十三日后。续霈甘霖。禾苗长发。开封、卫辉、彰德、怀庆、等府属。俱于二十六七等日。一律均沾深透。其归德、陈州、河南、许州、陕州、等府州属。俱同日得雨三四五寸不等。臣查看黄河水势。亲赴各村。并咨询父老佥称雨泽普施。实为四五年来。未见惟今春各属。二麦失望之处甚多。间有秋禾不及普种者。将来未免成有偏灾应一并确实查勘。分别办理。倘以雨泽既沾少弛寅畏愆难自赎。臣心保以自安。现饬藩司江兰、常驻卫辉。率属妥办一切荒赈事宜其赈恤银粮。及赏借蠲免各项。均须派员。分别严查得旨览奏欣慰。又批、常存此心。自获天佑。　　

○户部议驳、长芦盐政徵瑞奏请本年盐课缓徵得旨、部驳甚是。但念本年直隶各属。雨旸应候二麦虽属有秋。而河南被旱地方较广麦收歉薄。盐引不能畅销。亦属事理所有商力究未免拮据。著加恩将本年长芦应完正余引课暂行缓徵。分作三年带完。以纾商力此后不得援以为例。　　

○辛丑。谕军机大臣等、据黑龙江将军恒秀奏、遣犯王凤、于五月二十三日在配脱逃等语。王凤、系抢夺为从。免死减等。发遣黑龙江给兵丁为奴之犯。胆敢乘间脱逃。情殊可恶。计其逃窜后。或由山海关一带潜回本籍。均未可定。著传谕直隶、河南、湖北、各督抚。派委妥干员弁。实力躧缉。务期迅速就获。照例办理。毋致漏网。　　

○又谕、据傅景奏称、伊勒图、自四月以来。旧疾复发。遍体沉重。精神恍惚等语。朕心深为轸念。著派御前侍卫丰绅济伦、同伊弟萨哈苏、带同御医前往诊视。并发往如意一柄。及朕所佩小荷包一对。赍赏伊勒图。令安心调养。著传谕奎林、星速将乌噜木齐都统印务。交该处领队大臣暂署。驰赴伊犁。署理将军事务。至伊犁时、传谕永铎、令其即赴乌噜木齐。署理都统印务。伊勒图、即可缓程来京。著传谕伊勒图、奎林、并谕永铎知之。　　

○壬寅。谕、据王懿德奏凤阳关税。一年期满。共收正额盈余银十四万四千六百余两。比较四十七年。少收盈余银四万一千七百余两。愿请赔补等语。关税短少。固应照例赔补。第念该关钱粮盈绌由于豫省年成之丰歉。豫省连年歉收。民情拮据所获耔种。尚不敷本境民食。实无余粮运贩出境。以致船只过关稀少。税课短绌。自系该关实在情形。所有此次凤阳关短收盈余银四万一千七百余两。俱著加恩宽免。该部知道。摺并发。　　

○癸卯。谕曰、书麟奏、河南柘城县奸民王金等。纠众夺犯。拒伤官兵一案。亳州距柘城不远。该州知州陈三辰、闻信。即会同亳州营都司多隆五、州同王时亮、督率兵役。防守城池。并于交界处所。先后拏获首犯王立山等。俱属奋勉出力等语。除知州陈三辰、业经降旨。令该抚送部引见外。其都司多隆五、州同王时亮、俱著交部议叙。以示鼓励。　　

○又谕、据书麟奏、通省被旱各州县内亳州、蒙城、太和、宿州、灵璧、五州县。民力不免拮据。泗州、五河、天长、旴＜日台＞、四州县。有业之户。仅可支持。其凤阳、定远、怀远、三县。虽已得雨。民力仍属拮据。凤阳、泗州、长淮、三卫。屯军情形。亦属相同等语。亳州等十二州县。因雨泽愆期。农民不能赶种大田。情形均为拮据。著该抚即遵前旨。体察受灾轻重。分别酌借耔种口粮。以资接济。其凤阳、泗州、长淮、三卫、屯军亦著照坐落州县。一体办理。亳州等八州县。无业极贫下户。因亢旱日久。无处赶工觅食现在糊口维艰等语。亳州、蒙城、宿州、灵璧、泗州、五河、旴＜日台＞、天长、八州县。无业极贫下户。口食无资。情形甚为可悯。著赏给一月折色口粮。俾资生计。该抚即督率所属。实力奉行。务使灾黎均沾实惠。不致稍有失所。该部即遵谕速行。　　

○谕军机大臣等、据书麟奏、柘城县窜逸之要犯戴文兴一名。现饬亳州等属。上紧设法侦缉等语。戴文兴、为贼匪头目。劫囚抗官。不法已极。断不容漏网稽诛。今又月余。尚未据奏报拏获。该犯在柘城滋事。后见缉拏紧急。非窜往交界处所。自必仍于原籍附近地方藏匿著传谕毕沅、再严饬各属。务将戴文兴迅速拏获办理。勿因有邻省之协同缉捕。遂尔日久懈弛。致要犯久稽显戮。至豫省卫辉一带。于六月初三、初五、两日。连霈甘霖。农民自可赶种晚秋。但该处久经旱暵。土脉乾燥。自前此得雨之后。迄今又逾半月。必得续霈浓膏。方于禾稼长发有益。屡经降旨询问。未据该抚奏及。朕心甚为廑念。著传谕毕沅、即将近日曾否续得透雨。田禾光景若何。迅速由驿据实覆奏。以慰廑念。将此由六百里传谕知之。　　

○又谕、据步军统领衙门奏、江西庐陵县生员郭榜、呈控该县修理志书。生员彭寊等经理。藉端派累民间银两。又将不应入传之刘遇奇、滥入志书。将刘遇奇所作诗赋呈首等因一摺。阅所告情节。似系挟嫌呈控。但该县重修志书。何至科派民间银至七千余两之多。著交萨载、会同舒常、提集犯证。秉公查讯。定拟具奏。如永保业已到任著交永保、会同萨载审办。舒常即可起程进京将此谕令知之。所有原摺、并郭榜原呈俱著发寄阅看。　　

○又谕、据书麟奏、通省缺雨情形。并请将亳州、蒙城等、积歉之区。赏给一月口粮等语。已于摺内详悉批示。并明降谕旨矣。安省各属缺雨处所甚多。朕早为该省斋心默叩天恩。览奏更廑忧念。现在已交大暑。节候已迟。如月内普得透雨。尚可赶种晚稻杂粮。此时曾否得有渥泽。农田光景如何。即著迅速覆奏。以慰悬注。其成灾各属。著该抚妥为抚恤。俾得均沾实惠。毋致一夫失所。至书麟另片奏称、亳州距柘城甚近。民间初闻该县有纠众夺犯之案不免惊惶。知州陈三辰、会同都司多隆五、募集回汉乡勇二千人。防守城池等语。回人久隶编氓。即与百姓无异。何必为之分晰。即欲分叙。亦当言汉民回子。岂得率称回汉。此等最为劣幕行文恶习。书麟不加检点。遽尔入奏。已用朱笔抹出。著传谕书麟、嗣后于陈奏事件。务须留心检点。毋得仍前谬误。　　

○以头等侍卫福宁、为正蓝旗蒙古副都统。　　

○甲辰。谕、据毕沅覆奏、仓场衙门。查出兑运豫省黑豆内。四千六百八十石。成色搀杂。即系考城、武陟、温县、三属所交之豆。实因去秋□山戊不□事不登。以致豆色稍减等语。此事前据仓场侍郎□□□□尔□奏。朕即以上年豫省因旱歉收。豆色未能纯净。情尚可原。该侍郎不应复加苛求。传旨申饬。并恐保泰等、意存回护。特交阿桂、庆桂、查明具奏。嗣据阿桂等、查明此项豆石。领运千总高玉麟、在豫受兑时。颗粒原系大小不一。至豆色霉变。绿杨村雇船起剥。途次遇雨。未将剥船遮盖妥当。豆石多有潮湿。以致成色搀杂。请将高玉麟交部议处。其拣出霉变豆石。著落赔补。是此项豆石颗粒不匀。因由于受旱歉收所致。而豆色之霉变。则由于起剥后。运弁高玉麟、并不小心遮盖。遇雨潮湿。以致成色不好。即将该弁议处著赔。亦属咎所应得。但念今□山戊不□雨泽愆期。河水浅阻。各省重运。俱不能克斯抵通。高玉麟、所运豆石。亦因水浅起剥。遇雨潮湿。其不能遮盖妥协。尚非有心贻误者可比。高玉麟、业经著赔。已足蔽辜。所有前请交部议处之处。著加恩宽免。　　

○谕军机大臣等、据蓝元枚奏、淮、徐、海、三属。连得雨泽。虽尚未充足。而沿河低处。俱已栽插秧苗。以冀秋收等语。淮徐海各属。总未据该督抚奏报。得有透雨。何以秧苗俱已栽种。蓝元枚所奏。恐非实在情形。或因江省本系泽国。其滨临河湖洼下地亩。可以车戽取水者。间已及时插莳。而高阜之区。恐不能一律分秧插种。则于秋成仍有妨碍。该处洼区高地。通盘计算。田亩分数。是否足以相当。或洼区多于高地。或高地多于洼区。著萨载等、查明据实覆奏。本日又据明兴、毕沅、奏到豫东二省。均已续得透雨。江省淮北一带。安徽亳州等处。境壤毗连。此时是否亦沾渥泽。目下已届中伏。正当大雨时行之际。若该处尚未得有优霖。则农民不能赶种秋粮。闾阎糊口维艰。甚为可虑。著再传谕萨载、闵鹗元、书麟、即将现在受旱各属。曾否得有透雨。晚禾能否一律载种之处。迅速据实覆奏。将此由六百里各传谕知之。　　

○又谕、据毓奇奏、帮船行走、及水势情形一摺。已于摺内详悉批示矣。豫称江西帮船、尚有十五帮。约计六月底、七月初旬。即可全数渡竣等语。如此、则毓奇前此所奏。二进帮船。须于九月下旬过津。即虞冻阻之语。不为豫占地步。过于冒昧乎。又称浙江帮船。于七月二十后入东者。扣算回空。亦须截卸。则为数更多。北仓廒座。祇可贮米三四十万石。即江广漕粮。亦恐不敷堆贮等语。此又非毓奇分内应办之事。届时自当斟酌办理。该督又为此豫占地步之言。足见其器小识卑。竟不能担当大事。大失朕期望之意。毓奇所奏。皆为回护之见。甚属非是。著传旨申饬。仍著会同萨载、李奉翰等。尽力督催。务令漕艘迅速遄行。尽数抵通。毋得先存截卸之见。将此由五百里谕令知之。　　

○又谕、据毕沅奏、开封省城于二十二日得雨三寸。现在云气往来。雨势甚广。远近可冀普沾。又据明兴奏、济南、东昌、武定、莱州、青州、各属。陆续具报。于十六十八等日。得雨二三四五寸。及深透不等。二十三日台庄地方。得雨五寸。附近之兖、沂、曹、济、等处。或可共沾、各等语。豫东二省。得此雨泽接润。已种大田。藉滋长发。览奏稍慰廑念。但卫辉一带。被旱尤甚。必得浓膏叠霈。秋成可望有收。该抚仍应督率文武官员。共相兢惕。虔事祈求。以冀甘霖再霈。至东省二十三日之雨。聊城等十七州县。曾否一律普沾。农民曾否赶种杂粮荍麦。倘此时仍不得透雨。则旱灾已成。该抚即当妥为抚恤。以安灾黎。毋使失所。将此由六百里谕令毕沅、明兴、知之。仍著各将现在缺雨各属。曾否又得渥泽普沾。农田光景如何之处。迅速由驿覆奏。　　

○又谕、本日萨载等奏、办理催趱漕船。上紧挽运一摺。据称现诣交界处所。与毓奇、明兴、会商筹办。路经邳宿一带。催令各帮船。昼夜挽运。以期全数抵通。至本年重运濡滞。皆由上年运中河。未经早建闸座。不能藉收束水之益等语。此时言之晚矣。可谓不知耻。已于摺内批示。本年南漕北上。运中河一带。节节浅阻。实因萨载、李奉翰、上年估建闸工后。并不豫行建闸。及上游放水铺槽。毫无拦蓄。一洩无余。以致粮运浅搁稽迟。经朕节次降旨严饬。该督等始行筹办催趱。而建闸迟延。贻误重运之处。该督等并不痛自引咎愧悔。且称八闸水短。漕船节节拗板。意欲卸过于东省。屡经降旨申饬。此次摺内。始据称从前未曾先事豫筹。寸心惭惧。何言之不怍也。萨载、李奉翰、著再传旨申饬。至现在三进江广帮船。未经渡黄者。止有十九帮。行走尚属迅速。著该督等严饬地方文武员弁。妥协催趱前行。以期全数抵通。无误回空受兑为要。　　

○乙巳。谕、据全德奏、泰州分司所属。伍佑、新兴、庙湾、三场。坐落淮安府属之阜宁、盐城、二县地方。因天气久晴。粮价昂贵。灶户买食维艰。现拨盐义仓谷石平粜等语。本年淮北各属。雨泽稀少。业经加恩将钱粮缓徵。并赏借贫民口粮。以资接济。至该灶户等、因产盐有限。口食拮据。自应一体加恩赈恤。所有伍佑、新兴、庙湾、三场。乙巳纲应输折价钱粮。著缓至秋盐产旺时。再行徵收。并酌借一月口粮。俾无力灶丁。得资口食。该部即遵谕行。　　

○又谕、前因安徽亳州等属、雨泽愆期。农民不能赶种大田。情形拮据。屡经降旨加恩抚恤。并令截留漕米五万石。以备赈粜之用。本日据萨载奏、当涂、巢县、灵璧、亳州、蒙城、旴＜日台＞、五河、滁州、来安、和州、等州县。均于六月初一初四等日。得雨五分、至一二寸不等其余宁国、旌德、庐江、霍邱、太和、天长、广德、等州县。据报均未得雨等语。看来安省亳州、蒙城等处。业已被旱成灾。将来尚须赈恤口粮以资接济。又据管干珍奏、江西十三帮漕船。现俱抵清河县境。衔尾待渡。约计六月底、七月初、可以全数渡黄等语。江西各帮。船身较重。现在甫经渡黄。恐不能迅速抵通。著于尾后各帮内、再截留漕米十万石。交与该督抚、以备安省赈恤之用。该部即遵谕行。　　

○谕军机大臣等、据江兰奏、雨泽情形一摺。内有现在仍随抚臣。益相勖励。日事虔祈。不敢稍萌怠忽等语。豫省各属。本年旱暵成祲。卫辉一府。乾燥尤甚。朕虔诚默吁。屡饬该抚等、率属勤祈。并令晓谕绅民。不可稍存怨尤之念。今幸昊苍灵贶。于暑伏前后。渥＜雨澍＞频施。大河南北。一律翻犁播种。秋禾出土。润泽青葱。此即上天仁爱斯民。转灾为福。朕心实深敬感。该抚等、此时惟当默矢斋心。益加寅畏。自可感迓天恩。若复设坛祈吁。至再至三。是因为民祈泽。而转烦渎于天神。殊非潜孚默感之道。著传谕毕沅、嗣后固不可稍存怠忽。亦不当复有祈求。现在灵泽业已均沾。想大田插莳以后。自可续被优霖滋长也。将此传谕毕沅、并谕江兰知之。　　
</div>
    <div class="pagination">
<a href="清实录乾隆朝实录_page1578.html">上一页</a><span>...</span><a href="清实录乾隆朝实录_page1574.html">1574</a><a href="清实录乾隆朝实录_page1575.html">1575</a><a href="清实录乾隆朝实录_page1576.html">1576</a><a href="清实录乾隆朝实录_page1577.html">1577</a><a href="清实录乾隆朝实录_page1578.html">1578</a><span class="current-page">1579</span><a href="清实录乾隆朝实录_page1580.html">1580</a><a href="清实录乾隆朝实录_page1581.html">1581</a><a href="清实录乾隆朝实录_page1582.html">1582</a><a href="清实录乾隆朝实录_page1583.html">1583</a><a href="清实录乾隆朝实录_page1584.html">1584</a><span>...</span><a href="清实录乾隆朝实录_page1580.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
