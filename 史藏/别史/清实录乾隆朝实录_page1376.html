<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1376 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1376 页/共 1860 页
  </h1>
  <div class="content">
   乾隆四十二年。丁酉。十月。戊申。上御懋勤殿。勾到陕西、湖广、浙江、情实罪犯。停决陕西斩犯四人。绞犯五人。湖广斩犯十一人。绞犯七人。浙江斩犯四人。绞犯二人。余一百二十三人、予勾。　　

○兵部奏、广东饶平营、字识黄云、听从兵丁张刚、写匿名帖。揭告彭勇等、私卖火药。纵盗分款。应将饶平营守备、外委、革职外。该潮州镇总兵马乾宜、捏称访闻。应降二级调用。得旨、马乾宜身为总兵。既失察兵丁私卖火药。及得匿名揭帖。又不据实声叙。转捏称得自访闻。呈报该督。意存欺饰。不宜复邀宽免。朕核其情节。应照部议处分。使提镇等、共知惩儆。非仅照签。按例准行也。马乾宜、著降二级调用。　　

○己酉。谕、向来副参各员。每届五年。该督等分别一二等。密行咨部具奏一次。而提镇因系专阃大员。向未之及。今思各省提督。不过十余员。皆朕所深知者。始行擢用。原无俟该督之甄核。至总兵员缺。为数甚多。间有经朕特加简用之员。其余或因副参等、于保送引见时。酌量记名升用。亦有因军营劳绩。及资俸稍深。从而升补者。其人之才具优劣。及在任管辖操防。是否于营伍有益。皆无由深悉。嗣后著各该督、将所属总兵、亦照副参之例。出具切实考语。分别等次。每届五年。密为陈奏一次。即以今岁为始。其无总督省分。即著兼提督之巡抚。遵照办理。务宜一秉至公。毋稍瞻徇。　　

○又谕、从前戡定回疆。定贡赋之时。各城伯克。均无纳粮之例。惟因库车地当孔道。差务殷繁。而回人户口有限。是以库车、沙雅尔、二城伯克。俱令各按品级。一律纳粮。数年以来。应纳粮米。绝无拖欠。而每遇官差。争先奋勉。毫无退避。自应一体加恩。所有库车、沙雅尔、二城伯克等。亦著照各城伯克。一体免其纳粮。并令常喜、将朕加恩之处。传谕众伯克等知之。　　

○谕军机大臣等、据李侍尧奏、滇省迁徙乌噜木齐土夷。起解时。照发遣矿徒之例。将男丁概行上锁。兹据颜希深咨称。头二三起夷户。先后到境。俱极安静。惟无锁炼。与滇省原行不符。当即行查。藩臬等详覆。当日实系按名上锁。经署昆明县知县徐沅、连锁匙点交委员查收。该委员等私擅开放。未便稍为宽贷。现将委员陈英栋等、审明治罪。并咨明前途。即于所在地方。将该三起夷户。补行上锁等语。该夷人等、在云南起解时。既按名上锁。并经昆明县、将锁匙点交解员。乃行至湖南。已无锁炼。必系解员等、中途擅开。自应查明办理。但此等土夷。俱系投诚之众。本属无罪。非前此窜回矿徒可比。今分别安插新疆。原可无庸锁项。而伊等在途。行走安静。尚知守法。并当稍为怜惜。且从前锁解矿徒。未尝无沿途兔脱之事。可见押解人犯。惟在解员等严为防范。自不致有疎虞。并不系乎锁与不锁也。今前途既已无锁。即不应复加。所过地方官。接到滇省传知。毋庸补行锁项。若接文在前。已经照办。即传朕此旨。将锁开去。俾伊等知朕体恤远夷之意。将此传谕湖广至甘肃督、抚、妥办。并谕李侍尧知之。　　

○又谕、据户部奏、查核淮安关本年徵收赢余银数一摺。已依议行矣。淮关赢余。近年屡有短少。自伊龄阿复任监督以来。所收数目。较之上三届为多。自属伊龄阿认真办理。但据户部夹片声明。自乾隆二十五年以来。其不及二十万两。仅有三年。而多至二十四五万。至三十二万两者。共有十年。今年所收之数。虽较上三届为多。究不得作为赢余较多之准。请令该监督悉心经理。实力稽查。勿使吏役徵多报少不得。以此次即为定额等语。该部亦因慎重课项起见。该监督亦不可不知。著传谕尹龄阿、嗣后更当实心妥办。毋以此次赢余较上届为多。稍生懈忽。　　

○庚戌。谕曰、杨景素奏、查讯陆丰县民郑会通、周维玉、挟嫌捏造匿名揭帖。希图倾陷一摺。已批交三法司核拟速奏矣。该逆犯等、因怀挟私嫌。敢将谋逆重情。匿名诬陷。至一百余人之多。情罪甚为可恶。自应按律问拟。至其中应行缘坐人犯内。如郑会寅、郑会礼、郑会衷、郑阿拱、郑阿果、即系该逆犯挟嫌诬控之人。今其事幸得昭雪。而转以其逆犯弟兄之故。一一罹于重辟。是该逆犯虽身膺显戮。而其意中所本欲倾诬者。亦不能免。俾无赖之徒。竟得□□弃一死以遂其所愿。未为平允。且该逆犯既忍以大逆诬其弟兄。则其蔑视天显。恩义早绝。更何必因其谊属期亲。概从缘坐乎。虽此等缘坐人犯。朕每从宽改为秋后处决。秋审情实册内。亦不予勾。但定例迟至十年。然后可入缓决。以次减等。亦复可悯。此案除逆犯郑会通之妻子。仍照大逆缘坐律定拟外。其本被该逆犯倾陷之郑会寅等、著与讯明之无干人众。一并省释。俾悖逆奸徒知害人适以自害。无所施其倾陷伎俩。庶刁恶之风。可以稍戢。三法司即遵照核办。并通谕中外知之。　　

○以闽浙督标中军副将和忠、为广东潮州镇总兵。　　

○辛亥。谕军机大臣等、本年夏秋。雨旸时若京畿及各直省。收成俱属丰稔。惟甘肃皋兰等三十二厅、州、县。夏秋被旱成灾。屡经降旨。令该督统率各属。切实查勘。妥协赈恤。灾黎自可不致失所。但恐明春正赈已毕。尚届青黄不接之时。民食不无拮据。是否尚须加赈。以资接济。著该督即行妥酌覆奏。候朕于新正降旨。再江苏安东等三县、卫、洼地被水。虽系一隅偏灾。业据该抚题报。分别给赈。明春是否尚应量予加恩。或酌借口粮牛具之处。亦著该抚查明覆奏。候朕酌量降旨。此旨甘肃、由五百里发往。江苏、由三百里发往。仍各按原发里数。由驿覆奏。寻勒尔谨奏、皋兰等三十二厅、州、县。遵办赈恤。民已不致失所。兹又加酌核。惟皋兰、渭源、安定、会宁、平番、泾州、平凉、七州、县。被旱情形略重。明春正赈毕时。民食尚艰接济。得旨、届时有旨。杨魁奏、安东、阜宁、大河、三县、卫、洼地微灾。已蒙蠲赈。随奉恩旨再查。明春酌借口粮牛具。足资耕作。得旨、览。又批、如此则不必特颁谕旨。尔等酌办可也。　　

○以故郭尔罗斯扎萨克镇国公锡喇博第子固噜扎布、袭爵。　　

○予故鄂尔多斯扎萨克固山贝子纳木扎勒多尔济、郭尔罗斯固山额驸苏玛第、致祭如例。　　

○壬子。上御懋勤殿。勾到江西、安徽、江苏、情实罪犯。停决江西斩犯三人。绞犯三人。安徽斩犯一人。绞犯二人。江苏斩犯四人。绞犯二人。余七十二人、予勾。　　

○军机大臣等议覆、升任浙江巡抚三宝奏称、杭州乍浦驻防。满洲官员。所住官房。如年久损坏。请照地方官修理衙署例。按品借给银两修理。协领、借给二百四十两。佐领、二百两。防御、一百六十两。骁骑校、一百二十两。笔帖式、八十两。于各员俸银内。分作八年扣还。应如所奏。嗣后各驻防官房。年久损坏者。该管将军大臣等。查实报部。按品借给银两修理。工竣核销。其先借之项。未经扣清。不准复借。应饬各省驻防。一体遵办。从之。　　

○癸丑。谕曰、三宝升任总督。已在本年恩诏之后。例应照巡抚衔请封。念其平日办事。尚属认真。著加恩赏给总督封典。　　

○谕军机大臣曰、海成奏、据新昌县民王泷南、呈首举人王锡侯、删改康熙字典。另刻字贯。实为狂妄不法。请革去举人。以便审拟等因一摺。朕初阅以为不过寻常狂诞之徒。妄行著书立说。自有应得之罪。已批交大学士九卿议奏矣。及阅其进到之书。第一本序文后凡例。竟有一篇将圣祖、世宗庙讳。及朕御名字样开列。深堪发指。此实大逆不法。为从来未有之事。罪不容诛。即应照大逆律问拟。以申国法而快人心。乃海成仅请革去举人审拟。实大错谬。是何言耶。海成既办此事。岂有原书竟未寓目。率凭庸陋幕友。随意黏签。不复亲自检阅之理。况此篇乃书前第十页。开卷即见。海成岂双眼无珠。茫然不见耶。抑见之而毫不为异。视为漠然耶。所谓人臣尊君敬上之心安在。而于乱臣贼子人人得而诛之之义又安在。国家简用督抚。厚给廉俸。岂专令其养尊处优。一切委之劣幕。并此等大案。亦漫不经意。朝廷又安藉此辈尸位持禄之人乎。海成实属天良尽昧。负朕委任之恩。著传旨严行申饬。至王锡侯身为举人。乃敢狂悖若此。必系久困潦倒。胸多牢骚。故吐露于笔墨。其平时所作诗文。尚不知作何讪谤。此等悖逆之徒。为天地所不容。故使其自行败露。不可不因此彻底严查。一并明正其罪。著海成、即速亲身驰往该犯家内。详悉搜查。将所有不法书籍字迹。即行封固进呈。若再不详查。或有隐饰。是与大逆同党矣。一面选派妥干大员。将该犯王锡侯、迅速锁押解京。交刑部严审治罪。务于十一月内解到。其犯属应行缘坐之人。亦著查明。委员分起解京。仍饬该员等、沿途小心管押防范。如途中或有疎虞。致令自戕。及兔脱等事。恐海成不能当其罪也。至书中所有参阅姓氏。自系出赀帮助镌刻之人。概可免其深究。朕于诸事不为已甚。此亦一端也。至所有书版。及已经刷印成帙者。并著查明解京销毁。并恐此书、或有流传各省者。著各督抚留心访查。如有此书、刷印本。及翻刻板片。均著即行解京销毁。将此由六百里传谕海成、并于各督抚奏事之便。谕令知之。　　

○旌表守正捐躯广东和平县民陈再玕妻叶氏。　　

○甲寅。上御乾清门听政。　　

○调刑部侍郎雅德、为工部侍郎。以刑部员外郎喀宁阿、为刑部侍郎。　　

○以原任顺天府府尹刘纯炜、为光禄寺卿。　　

○以吏部侍郎王杰、充四库全书馆、三通馆、副总裁。　　

○以故多罗淳郡王弘暻子永鋆、袭封贝勒。　　

○乙卯。谕军机大臣等、据弘晌奏、盛京神杆石座。渐至朽坏。神杆年虽久远。不可轻易。石座中安放神杆处。虽少有朽坏。或接或补。将杆斗裂处。略为修理完全。石座虽旧。亦无关碍。惟宜将破损处修补。无庸改作。著传谕德保、与弘晌会同查勘。若杆斗石座。尚属可用。即无庸修补。若朽坏过甚。即遵旨敬谨修理。毋得轻易改作。此时德保若已起程。至二三站。接到此旨。即回盛京。会同弘晌办理。　　

○又谕、朕前至盛京。见宫殿内、均置桌案笔砚等物。今已年久。恐不适用。德保尚属谙练。著伊查看。或有应添应换之项。著明白记载。俟其回京时。再行选择发往添换。著传谕德保、遵照办理。　　

○谕军机大臣等、昨惠潮嘉道刘世宁请训时。朕见其不过中才。且前在惠潮嘉道任内。系告终养回籍。似不免有所规避。因其原系李侍尧属员。是以传旨询问。今据李侍尧覆奏、该员才具中平。与之议论公务。不过随声附和。无所短长。遇事亦毫无决断。因屡加教诫。该员情不自安。遂请终养等语。果不出朕之所料。此等中平才具。于监司恐非所宜。著传谕杨景素、李质頴、留心察看。该员到任后。如仍前拘谨游移。于道员不能胜任。即行据实覆奏。毋稍瞻徇。李侍尧摺。并著钞寄阅看。　　

○又谕、昨海成奏、逆犯王锡侯、妄作字贯一书。仅请革审。其书内大不法之处。并未查出。错谬已极。实为昧尽天良。随即传旨严行申饬。并谕令各省督抚查明。如有此书。及翻刻版片。即行解京销毁矣。因查海成节次奏缴应毁各书单内。并无此书。朕令各督抚查办应行销毁书籍。原因书内或有悖理狂诞者。不可存留于世。以除邪说而正人心。是以旧人著作。尚且应查。岂有现在刊行者。转置不问之理。况逆所刊字贯。悖逆不法之处。显而易见。何以海成查办各书时。并不早为查出。及至为人首告。始行具奏。可见海成从前查办应毁书籍。原不过以空言塞责。并未切实检查。且摺内尚称其书并无悖逆之词。是海成视大逆为泛常。全不知有尊君亲上之义。天良澌灭殆尽。著再传谕严行申饬。仍将此案。遵奉昨降谕旨。实力速办。毋再稍存欺饰。更干重戾。将此由五百里发往。并此外恐有流传他省。应一并查缴销毁之处。并遇便谕令各督抚知之。　　

○理藩院奏、额敏和卓郡王爵。应令伊子降等承袭。得旨、额敏和卓郡王爵。虽应降等承袭。但额敏和卓、前在军营。甚为出力。著加恩令伊子素赉璊、仍袭郡王。　　

○丙辰。上御懋勤殿。勾到河南、山东、情实罪犯。停决河南斩犯十人。绞犯五人。山东斩犯二人。绞犯三人。余八十七人、予勾。　　

○谕、上年因长淮卫、宿州、二帮漕船。在洪泽湖漂没二十五只。丁力疲乏。购造无赀。曾降旨加恩。于道库赏借银一万两。给发各船。购料赶造。分作五年归款。第念各该丁等办运。岁需费用。若扣项稍多。丁力未免拮据。著再加恩。于原定五年之限。加展三年。俾丁力宽纾以示体恤。　　

○丁巳。赈恤江苏阜宁、安东、大河、三县、卫、本年水灾贫民。并予缓徵。　　

○旌表守正捐躯江苏丹徒县民张永敦妻刁氏。　　

○戊午。谕、前经海成奏、王锡侯妄作字贯一书。请革去举人审拟等语。朕阅其进到之书。第一本凡例。竟有一篇、将先师孔子讳、圣祖、世宗、庙讳。及朕御名字样。全行排列。实属大逆不法。已谕令海成、将该犯王锡侯、拏解来京。交刑部严审治罪矣。庙讳、御名、凡为臣子者。皆所敬悉。至先师孔子之讳。尤众所共知。何至遍为告语。乃该犯胆敢逐一罗列。笔之于书。实系有心显斥。反明列先师之讳于前。以遁其迹。此非大逆不道而何。其妄作字贯驳书之罪。转不足论矣。况此篇系序文后之凡例。开卷即见。海成岂得诿为不知。乃摺内尚称其无悖逆之词。是真视大逆为泛常。全不知有尊君亲上之义。实属昧尽天良。海成、著交部严加议处。　　

○己未。谕军机大臣等、据伊勒图奏、该处穵□□铅遣犯裴老五、刘三魁、于本年九月脱逃。已逾二旬。尚未拏获。现在严饬查拏等语。已交军机处、照例行文各犯原籍。及经过省分查缉矣。此等遣犯。在配脱逃。自系潜回原籍。否或沿途逗留。希图匿迹幸免。乃节年行文查缉以来。经各省拏获奏报者。甚属寥寥。可见各省督抚于此等查拏遣犯。全然不以为事。所谓派役严缉者。亦不过以空言塞责。毫无实际。著传谕各督抚、即行查明此等脱逃遣犯。共有若干。务宜严饬所属。选派兵役。实力严缉务获。毋得视为海捕具文。仍将有无弋获之处。附便覆奏。　　

○旌表守正捐躯四川苍溪县民薛登俊妻戴氏。　　

○庚申。上御懋勤殿。勾到山西、直隶、情实罪犯。停决直隶斩犯二人。绞犯十人。余七十五人、予勾。　　

○设密云县驻防。谕、现在八旗满洲。生齿日繁。若不稍为酌办。伊等生计日蹙。密云县地方。密迩畿辅。彼处城邑亦大。尽可建盖兵房。安插兵丁一二千名。一转移间。既于新驻兵丁有益。且京城出有多缺。又可补挑闲散壮丁。于八旗满洲等。大有裨益。著军机大臣、于八旗满洲兵内。挑选二千名。派往密云县驻防。至于管辖此项兵丁。著设副都统一员。其如何建盖兵房。料理起程。并设立官员。以及到彼如何安插之处。著即行妥议具奏。寻议奏、请照张家口之例。于两旗合设协领一。每旗佐领二。防御二。骁骑校二。住房。协领、十六间。佐领、十五间。防御、十二间。骁骑校、八间。兵每人二间。并副都统衙门。两翼办公所。及演武厅。一切房屋。共计五千余间。应令直隶总督、派员赴密云。详度地势修盖。再张家口、因驻兵设理事同知一员。今密云亦应仿办。查古北口理事同知。与密云相隔较近。或即令兼管。或另设。并各官饷米如何支放。统令直隶总督详查议奏。从之。　　

○又谕、京城兵丁。每三年举行军政。技艺较优者。列为头等。赏给银两。劣者革退。所以示惩劝也。独健锐营、外火器营、圆明园兵丁。并无考验之例。嗣后著将健锐营、外火器营、圆明园兵丁。亦照京城兵丁举行军政。派出王大臣考验。一体办理。　　

○又谕、据曾学闵奏、磨勘试卷诗内。间有平仄失粘。例应罚科。大抵北五省。及云贵小省之人居多。请将一二字偶然失粘者。姑免置议一摺。所见亦是。北省及边省士人语音。限于风土。试帖内、平仄未能悉叶。自所不免。若因此即行停科。致伊等往返徒劳。情亦可悯。但试帖著于功令。且诗韵具在。士子如果留心学习。断无终于不能之理。曹学闵仅将本科免议。尚恐未能遽改。著从宽予以十科之限。令此等省分科举之人。于声韵加意讲求。以期通晓。俟十科后。仍有失粘者。照大省一体停科。计十科已阅三十年之久。如此宽其程限。若再不能改。则是伊等故违功令。终于不学。其处分实所自取。不能复为之原谅加恩矣。将此通谕知之。　　

○辛酉。都察院奏、已革浙江、归安县县丞孔鹏、呈控知县刘均、浮收折色。纵令蠹书。于灾赈案内舞弊。得旨、此案著派尚书袁守侗、驰驿前往。秉公查审具奏。　　

○又奏、四川大足县民黄玉芳、呈控知县赵宪高、与管柜绅约、侵蚀津帖银钱。得旨、此案著派侍郎周煌、阿扬阿、驰驿前往。秉公查审具奏。　　

○壬戌。上诣奉先殿、寿皇殿、行礼。　　

○谕、据萨载奏、俸满之淮扬道松龄、保列一等之河营参将李永吉、现委查办淮扬运河事宜。俟工竣后。于来春再行送部引见等语。著照所请行。至所称河标中营副将徐建功、年逾七旬。自请休致。但察其精力未衰。且一切河务。均属谙练。实为河工得力之人。仍请将该员留任。其上年保列一等之处。请敕部注销等语。徐建功在工年久。熟悉河务事宜。系朕素知之人。本年办理陶庄引河坝工。亦甚为出力。著仍留河标副将之任。并加恩赏给总兵衔。以示奖励。毋庸送部引见。　　

○又谕曰、国泰奏、峄县知县吴浚详报、该县界沟地方。有私贩九人。各推盐车一辆。拒捕伤毙巡役。仍推车而逸。查缉无踪。密委中军参将。飞赴该处督缉务获。并确查实在情形。据参将禀称、访得私盐小车。四十余辆。盐犯四十九人。由庞家渡过河回南。已获夥犯二人。俱系江南邳州人。并据兖州府知府禀称、审讯所获夥犯。实系四十九人。各犯往南逃走。该县因往西北追捕。致被逃逸。俟查明再行参奏等语。盐枭如此结夥横行。可见该县平日于地方事务。漫无经理。且犯已往南逃。该县不即询察明确。转向北追捕。致令远扬。实属无能溺职。又以四十余犯。捏报九人。更属欺饰。吴浚著即革职。留于该处协缉。峄县为水陆要冲。又常有盐枭出没。员缺紧要。著该护抚于通省知县内。拣选一员调补。　　

○谕军机大臣曰、萨载奏、请留河标副将徐建功一摺。现已另降谕旨矣。徐建功在工年久。熟悉河防事宜。甚为得力。系朕素知之人。今虽年逾七旬。其精力尚未衰颓。尽堪任用。且河营非陆路可比。所重在谙晓修防。而不在乎人材壮健。徐建功、自应仍留河标副将之任。毋庸送部引见。至今年挑浚陶庄引河时。所筑拦黄坝。未必不出于徐建功之意。萨载因此事实心奋勉。业已加恩赏给世职。徐建功、亦当量予施恩。因赏给总兵衔示奖。河工文武闻知。谅必众心悦服也。至萨载请将徐建功留任。本属应办之事。即或因其年齿已衰。恐引见时。奏对或有不便。何妨据实直陈。乃云该副将自请休致。又称其精力尚健。步履亦甚便利。若遽准其乞休。未免少一熟手。又请将保列一等之处。敕部注销。委曲其辞。阅之转不明晰。未免稍染外任习气。萨载系实心任事之人。后勿复尔。将此谕令知之。　　

○又谕曰、徐绩奏称、接据阌乡县禀报、迁徙乌噜木齐土夷末起到境。当即会同押解员弁。向土夷等宣传谕旨。开放锁炼。该土夷等、无不欢呼感激等语。自应如此办理。此等土夷。本属无罪之人。原可不必锁项。前因李侍尧、有咨明前途补行上锁之奏。是以传谕所过地方官。毋庸补锁。即或接到滇省咨文。业经上锁。亦即传旨开去。今徐绩接奉前旨。即行照办。并具摺奏闻。他省奉到朕旨。作何办理。因何尚未覆奏。且该土夷解至湖南时。尚未锁项。又系何处复行上锁。若系接准李侍尧咨行。补加锁炼。该督抚亦应随时上闻。何以未见奏及。究系何时于何处补锁。因何不即具奏。及接奉朕旨。作何办理之处。并著传谕各督抚、一体查明。据实覆奏。　　

○又谕曰、国泰奏、峄县盐枭拒捕伤差一案。该县吴浚、庸劣无能。又捏报欺饰。已降旨革职。又据称、前已奏明同侍郎胡季堂、往诸诚查审控案。今峄县既有盐枭拒捕重情。若不亲往督率。严拏审办。恐未能上紧弋获。即前往峄县。督拏逸犯等语。如此方是。国泰颇知事理轻重。今既亲身前往。务将首夥各犯。全行缉获。重治其罪。以示惩儆。至据称、讯明现获之夥犯李顺、李伦、二名。俱系江南邳州人。供出有名者、二十八人。不知姓名者。二十一人。及孙二汉、起意夺犯拒捕各等语。现获二犯。既系邳州人。其余各犯。又皆渡河南逸。自俱系邳州一带盐徒。江南省必须实力协同严缉。萨载现署两江总督印务。江苏省系杨魁专属地方。著传谕萨载、杨魁、速即专委妥干大员。前往邳州一带。上紧查拏。并亲临督缉。务将逸犯按名弋获。无使一人漏网。两省所获之犯。即各就该处审明。将应行正法者。一面办理。一面奏闻。无庸展转解送质讯。致有疎虞。此等盐枭。聚集至四五十人。拒捕伤差。甚为可恶。若不尽获严惩。久之必更滋蔓生事。萨载等务须实力督办。不可稍存畛域之见。仍将如何严缉。及获犯情由。迅速覆奏。　　

○是月。河东盐政瑺龄奏、河东池盐。自三十二年歉收以来。历系新陈抵补。通融接济。近蒙调剂。今岁池盐丰收。除补足从前缺数。并配运额销各项盐引外。尚有盈余盐一千九百八十四名、一百五引。至盐池黑河工程。今春已挑挖三分之一。现饬各商集夫开挖。督催挑浚。务期及早完工。得旨、事在人为。若此后经理不善。是谁之过耶。　　

○陕甘总督勒尔谨奏、新疆应试文举。均给驿马。今科武闱。嘉峪关以外。取中武举六名。赴京会试。计程万余里。长途车马。未免拮据。请嗣后嘉峪关外武举会试者。均照文举会试例。赏给驰驿遄行。得旨、自应如此。亦无需特旨。　　

○大学士伯管云贵总督李侍尧奏、臣现亲赴腾越。稽查出防弁兵。分拨驻劄。梭织游巡。务绝奸匪出入。使缅匪莫测内地端倪。较前倍加严密。闻缅匪尚用绽拉机住老官屯。兼管木邦地方。老官屯一带缅人传言。苏尔相回京时。必准开关。可以完事等语。是缅匪亦思输诚纳贡。盼望开关。总因绽拉机、违众把持。诚恐进贡开关。缅匪必将沿途用事之人彻去。所有老官屯、新街、蛮暮及木邦地方。不复归绽拉机管理。是以怂恿缅子。将得鲁蕴留住阿瓦。便伊专擅。此虽传言。未尽虚诬。又闻缅匪每逢内地出防时。派猛拱、猛养、蛮暮、三处兵。共六百名守卡。臣现令苏尔相、在张凤街带兵驻守。密探动静。随时禀办。又南甸沙冲口、及张凤街。系虎踞关一路总汇之所。现严饬弁兵。如遇关外有信。星飞驰递。相机办理。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十三
  </div>
  <div class="pagination">
   <a href="清实录乾隆朝实录_page1375.html">
    上一页
   </a>
   <span>
    ...
   </span>
   <a href="清实录乾隆朝实录_page1371.html">
    1371
   </a>
   <a href="清实录乾隆朝实录_page1372.html">
    1372
   </a>
   <a href="清实录乾隆朝实录_page1373.html">
    1373
   </a>
   <a href="清实录乾隆朝实录_page1374.html">
    1374
   </a>
   <a href="清实录乾隆朝实录_page1375.html">
    1375
   </a>
   <span class="current-page">
    1376
   </span>
   <a href="清实录乾隆朝实录_page1377.html">
    1377
   </a>
   <a href="清实录乾隆朝实录_page1378.html">
    1378
   </a>
   <a href="清实录乾隆朝实录_page1379.html">
    1379
   </a>
   <a href="清实录乾隆朝实录_page1380.html">
    1380
   </a>
   <a href="清实录乾隆朝实录_page1381.html">
    1381
   </a>
   <span>
    ...
   </span>
   <a href="清实录乾隆朝实录_page1377.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
