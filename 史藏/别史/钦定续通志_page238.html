<!DOCTYPE html>
<html>
<head>
    <meta charset="UTF-8">
    <title>钦定续通志 - 第 238 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 238 页/共 284 页</h1>
    <div class="content">　　畅师文字纯甫南阳人父讷有诗名注地理指掌图师文幼警悟不忘弱冠谒许衡与衡门人姚燧高凝相友善至元五年陈时政十六策丞相安图竒其才辟为右三部令史十二年巴延伐宋选为掾从定江南及归舟中惟载书籍十三年编平宋事迹上之十六年除潼川路治中修府舍发地得银五十锭同僚分取师文独不受二十三年入拜监察御史上所纂农桑辑要书二十四年迁陜西汉中道巡行劝农副使置义仓教民种艺法三十一年改佥山南道亷访司事松滋枝江有水患嵗发民防水往返数百里民困于供给师文以江水安流悉罢其役驸马伊都呼家人怙势不法师文治其甚恶者流之大徳七年以疾家居十年起太常少卿转翰林侍读学士至大元年预修成宗实録三年请补外除大平路总管当涂民坐杀牛祈雨囚系者六十余人师文悯而出之公田米积盈屋师文曰一官数口悉散之皇庆二年复召入为翰林侍读学士奉防撰王勃成道记序延祐四年考河南乡试归卒于舍追封魏郡公諡文肃子曰笃
　　张炤字彦明济南人幼頴悟力学始补吏济南上计寿阳行省有积年勾考未输银一十万五千两炤条陈利害切至遂获免征中统元年辟中书省掾俄迁右司提控案牍至元八年知兖州事时州境亢旱吏民恳祷不雨炤始至甘雨霑足属邑有桀黠吏挟官府肆为暴横炤绳之以法杖出境外民害遂息十一年改授淮西行省左右司郎中丞相安塔哈领军进攻洲镇江炤运粮储给战具赞画之力居多十三年扬州未下丞相阿珠攻之宋将李庭芝弃城遁泰州炤领兵招谕制置朱焕以城降升扬州路总管府达噜噶齐商议行省事时行省在扬州据南北要津炤抚绥劳来上下安之十六年改镇江路谢病归购书八万卷以万卷送济南府学资教育二十五年卒追封清河郡侯諡敬惠子用中沂州山场同提举
　　袁裕字仲寛洛阳人幼孤从兄避难聊城因家焉稍长嗜学中统初辟中书右司掾始建言给重囚衣粮医药殴人至死者免籍其孥产止令出焚瘗钱后着为令顺天路民王住儿因鬭误杀人其母年七十言于朝曰妾寡且老恃此儿以为生儿死则妾亦死矣裕言于执政乞宥之执政以闻帝从之囚得免死南京总管刘克兴掠良民为奴隶后以矫制获罪当籍奴产之半裕言于中书止籍其家奴得复为民者数百至元六年迁开封府判官洧川县达噜噶齐贪暴盛夏役民捕蝗禁不得饮水民不胜忿击之而毙有司坐以大逆寘极刑者七人连坐者五十余人裕曰达噜噶齐自犯众怒而死安可悉归罪于民议诛首恶者一人余各杖之部使者録囚至县疑其太寛裕陈其状于刑曹竟从裕议八年授西夏中兴等路新民安抚副使时徙鄂民万余于西夏流离载道裕请于朝计丁给地立三屯使耕以自养民徳之又言西夏羌浑杂居驱良莫辨宜验已有从良书者则为良民从之得八千余人官给牛具使力田为农十八年调知南阳府明年召拜刑部侍郎出为顺徳路总管郡有铁冶提举张鉴无子买妾其妻妬而杀之裕捕其妻讯之服辜裕用法平允而嫉恶不少贷如此二十一年卒于官
　　张昉字显卿东平汶上人性缜宻确然有守严实行台东平辟为掾乡人有执左道惑众者事觉逮捕诖误甚众诸僚佐莫敢言昉独别白出数百人实才之进幕职时兵后吏曹杂进不习文法东平民众事繁簿书填委谩无统纪昉坐曹躬阅案牍左酬右答事无留滞同里张氏以丝五万两寄昉家他适俄而被火家人惶骇走避赀用悉焚昉力完所寄丝付张氏乙卯权知东平府事以疾辞家居养母至元元年入为中书省左右司郎中甄别能否人无怨言三年迁制国用使司郎中竭诚赞画出纳惟谨赋不加敛而国用以饶七年转尚书省左右司郎中九年改尚书省昉有识虑损益古今裁定典宪时皆宜之十一年拜兵刑部尚书卒封东平郡公諡庄宪子克遹平隂县尹
　　郝彬字景文霸州信安人世祖初年十六充太宗宿卫擢扬州路治中鄞县贼顾闰聚众海岛侵扬州境彬讨擒之泰兴人有被杀二年而盗不获者吏诬平人狱已具彬疑其诬谳之果得真盗御史荐彬同知淮西宣慰司事覈户版理屯田诸废修举江淮财赋总管府掌东宫田赋其官属皆从詹事院奏授不隶中书往往为奸利诛求无厌彬为总管入见请授宪司纠察以革其弊罢所隶六提举司以苏民瘼从之遂罢其四国家盐利两淮独当天下之半法日以坏以彬行戸部尚书经理之彬请度舟楫所通道理所均建六仓煮盐于场运积之仓嵗首聼羣商于转运司探仓筹定其所乃买劵又定河南江商市易之法着为令入为戸部尚书拜中书参知政事俄免归尚书省立拜参知政事辞家居七年仁宗朝召为大司农卿未几谢病延祐七年卒
　　高源字仲渊晋州人幼孤事母孝补县吏中统初授卫辉路知事升齐河县尹有遗爱累迁浙西道提刑按察司佥事劾常州路达噜噶齐马恕夺民田及他不法事恕惧走赂权臣阿哈玛特以他事诬源既系狱时源所居隣里多阿哈玛特亲戚素知源事母孝至是闻源坐非辜悉诣阿哈玛特曰源孝子也天必知之若妄杀源悖天不祥阿哈玛特感悟得不死寻除河间等路都转运副使抚治有条灶戸逃者皆复业常赋外羡余几千万缗至元二十八年迁都水监开通惠河人蒙其利授同知湖南道宣慰司事卒
　　杨湜字彦清真定藁城人习章程学工书筭始以府吏迁检法中统元年辟为中书掾与中山杨珍无极杨卞齐名时人以三杨目之中书省初立国用不足湜论钞法宜以货制国用朝廷从之命掌其条制四年迁左司提控掾请严赃吏法至元三年立制国用司总天下钱谷以湜为员外郎改宣徽院参议湜计帑立籍具其出入之筭每月终上之遂定为令加诸路交钞都提举上钞法便宜事谓平准行用库白金出入有偷滥之弊请以五十两铸为锭文以元寳用之便七年改制国用司为尚书省拜户部侍郎仍兼交钞提举时用壬子旧籍定赋役髙下湜言贫富不常嵗久寖易其可以昔时之籍而定今之赋役哉因俾第其轻重人以为平湜心计精析时论经费者咸推其能焉
　　吴鼎字鼎臣燕京人至元十七年入东宫为宿卫后积官至礼部尚书宣徽副使大徳十一年山东诸郡饥诏鼎往赈之朝议发米四万石钞折米一万石鼎曰民得钞将何从易米同使者曰朝议已定恐不可复得鼎曰人命岂不重于米耶言于朝卒易米以行至大元年改保定路总管时皇太后欲幸五台言者请开保定西五回岭以取捷径遣鼎视地形计工费鼎言荒山斗入人迹久絶非乘舆所宜往太后命寝其役三年召授同知中政院事两浙财赋中政者钜万计前任者率多取赢鼎治之一无私浙有两富豪曰朱张【海漕万户朱清张瑄也】家多贷与民钱后诛没而劵之已偿者亦入官官唯验劵征理民不能堪鼎力为辨白始获免四年改京畿漕运使皇庆二年进崇祥院使延祐三年卒封蓟国公諡孝敏
　　梁徳珪字伯温【续通鉴云一名温都尔】大兴良乡人初给事昭睿顺圣皇后宫令习国语通奏对年十一见世祖至元十六年为中书左司郎中六迁至参议尚书省事三十一年执政入奏事帝询其曲折不能对徳珪从旁辨析明白通畅帝大悦拜参知政事在省日久凡钱糓出纳之制铨选进退之宜诸藩赐予之节命有骤至不暇阅简牍同列莫知措辞徳珪数语即定间遇疑事则曰某事当如某律某年尝有此防验之不爽帝阅州郡报囚之数怪其过多徳珪方在右司对曰当国者急于征索蔓延收系故致此帝感悟为大赦中外逋负民赖以苏成宗即位以安静为治求进者不得逞其志朋聚兴怨摭事中伤徳珪会帝有疾言者盛气致诘徳珪慷慨引咎遂安置湖广帝疾愈问知之召使复位【按续通鉴载大徳七年坐受朱清张瑄赂罢戌逺边八年复为平章政事葢即此时也本传特隠约其词耳】既至帝问卿安在徳珪涕泣不能语以气疾乞骸骨归大徳八年卒于家


　　钦定续通志卷四百八十四
　　钦定四库全书
　　钦定续通志卷四百八十五
　　列传
　　元【三十九】
　　刘因　　　　吴澄　　　　程钜夫
　　赵孟頫　　　邓文原　　　袁桷
　　曹元用　　　齐履谦
　　刘因字梦吉保定容城人世为儒家父述刻意问学邃性理之説中统初刘肃宣抚真定辟为武邑令以疾辞因天资絶人七嵗能属文甫弱冠才器超迈日阅方册思得如古人者友之作希圣解国子司业砚弥坚教授真定因从之游【按畿辅志云弥坚应城人元兵徇濮上招致而北因家真定为人清苦严重学问醇正文学质实屡以忠孝之道训迪诸生化服者众谨附识】初为经学究训诂疏释之説辄叹曰圣人精义殆不止此及得周邵程朱之书一见能发其防曰我固谓当有是也尝评其学之所长曰邵至大也周至精也程至正也朱子极其大尽其精而贯之以正也其髙见逺识率类此因早丧父事继母孝性不苟合不妄交接家甚贫非其义一介不取弟子造其门者随材器教之皆有成就公卿过保定者众闻因名来谒辄避不与见或以为傲弗恤也爱诸葛孔明静以修身之语表所居曰静修博果宻荐于朝至元十九年征拜右赞善大夫初裕宗建学东宫命赞善王恂教近侍子弟恂卒命因继之未几以母病辞归二十八年诏复召为集贤学士固辞且上书宰相曰向者先储皇以赞善之命来召即与使者俱行再奉防令教学亦即时应命后以老母中风请还家省视不幸弥留竟遭忧制遂不复出初岂有意于不仕也今圣天子选用贤良一新时政虽前日隐晦之人亦将出而仕矣况因平昔非隐晦者邪况加以不次之宠处之以优崇之地邪独是形留意往命与心违病卧空斋惶恐待罪使者持恩命至因窃谓供职虽未能扶病而行而恩命不敢不扶病而拜若稍涉迟疑不惟臣子之心不安而踪迹髙峻已不近于人情矣是以即日拜受留使者病势稍退与之俱行迁延至今服疗百至畧无一效乃请使者先还望阁下俯加矜悯曲为保全始终成就之书上朝廷不强致帝叹曰古有所为不召之臣其斯人之徒欤【按陶宗仪辍耕録云初许衡之应召也道过真定因谓曰公一聘而起无乃太速乎衡曰不如此则道不行及因不受集贤之聘或问之曰不如此则道不尊谨附识】越二年卒无子闻者嗟悼延祐中追封容城郡公諡文靖因所着有四书精要三十卷诗五卷号丁亥集又有文集十余卷及小学四书语録皆门生故友所録惟易系辞説乃因病中亲笔云吴澄字幼清抚州崇仁人髙祖煜【按元明善传云其先自豫章丰城迁崇仁七世祖周生子璿璿生煜煜生铎铎生枢枢生澄据此当作曽祖煜与史传异】初居咸口里当华葢临川二山间澄生三嵗頴悟日发教之古诗随口成诵五嵗日受千余言夜读书至旦母忧其过勤节膏火不多与澄母寝燃火复诵习既长通经传知用力圣贤之学尝举进士不第隐居布水谷着孝经章句校定易书诗春秋仪礼及大小戴记至元中程钜夫奉诏求贤江南起澄至京师未几以母老辞归钜夫请置澄所著书于国子监以资学者朝廷命有司即其家録上元贞初防龙兴按察使经歴郝文迎至郡学日聴讲论録其问答数千言行掾省元明善尝问澄诸经奥义叹曰与吴先生言如探渊海遂执弟子礼终其身左丞董士选延于家亲执馈食曰先生天下士也既入朝荐澄有道擢应奉翰林文字未到官除江西儒学副提举居三月以疾去至大元年召为国子监丞先是许衡为祭酒始以朱子小学等书授弟子久之渐失其旧澄至旦燃烛堂上诸生以次受业日昃退燕居之室执经问难者接踵而至澄各因其材质反覆训诱之每至夜分虽寒暑不易也皇庆元年迁司业用程颢学校奏疏胡瑗六学教法朱子学校贡举私议约之为教法四条一曰经学二曰行实三曰文艺四曰治事未及行又尝为学者言朱子于道问学之功居多而陆子静以尊徳性为主问学不本于徳性则其敝必偏于言语训释之末故学必以徳性为本庶几得之议者遂以澄为陆氏之学非许氏尊信朱子本意然亦莫知朱陆之为何如也澄一夕谢去诸生有不谒告而从之南者英宗即位超迁翰林学士有防集善书者粉金为泥写浮屠藏经诏澄为序澄曰主上写经为民祈福甚盛举也若用以追荐臣所未知葢福田利益虽人所乐闻而轮回之事彼习其学者犹或不言不过谓为善之人死则上通髙明其极品与日月齐光为恶之人死则下沦汚秽其极致与沙虫同类其徒遂为荐拔之説以惑世人今列圣之神上同日月何庸荐拔且国初以来凡写经追荐不知几举若未效是无佛法矣若已效是诬其祖矣撰为文辞不可以示后人防帝崩而止泰定元年初开经筵首命澄与平章政事张珪国子祭酒邓文原为讲官在至治末诏作太庙议者习见同堂异室之制乃作十三室未及迁奉而国有大故有司疑于昭穆之次命集议之澄议曰世祖混一天下悉攷古制而行古者天子七庙庙各有宫太祖居中左三庙为昭右三庙为穆昭穆神主各以次递迁其庙之宫颇如今之中书六部今省部之设亦仿金宋岂以宗庙序次而不攷古时乎澄已有去志防修英宗实録命总其事居数月实録成未上即移疾不出中书左丞许师敬奉防赐宴国史院仍致朝廷勉留意宴罢即出都中书官遣驿追不及而还澄弱冠时尝著书曰道之大原出于天神圣继之尧舜而上道之元也尧舜而下其亨也洙泗邹鲁其利也濓洛闗闽其贞也分而言之上古则羲黄其元尧舜其亨禹汤其利文武周公其贞乎中古之统仲尼其元顔曽其亨子思其利孟子其贞乎近古之统周子其元程张其亨也朱子其利也孰为今日之贞乎未之有也然则可以终无所归哉其早以斯文自任如此故出登朝署退归于家与郡邑之所经士大夫皆迎请执业而四方之士不惮数千里来学山中者常不下数千百人少暇即著书至将终犹不置也于易春秋礼记各有纂言尽破注穿凿以发其蕴条归纪叙精明简洁卓然成一家言作学基学统二篇使人知学之本与为学之序尤有得于邵子之学校定皇极经世书又校正老子荘子太经乐律及八阵图郭璞书初澄所居草屋数间程钜夫题曰草庐故学者称草庐先生天厯三年朝廷以澄耆老特命次子京为抚州教授以便奉养明年卒追封临川郡公諡文正子文同知栁州路总管府事京翰林院国史馆典籍官孙当自有传
　　程钜夫名文海避武宗庙讳以字行其先自徽州徙郢之京山后家建昌叔父飞卿仕宋通判建昌世祖时以城降钜夫入为质子授管军千戸他日召见问贾似道何如人钜夫条对甚悉命给笔札书二十余幅以进帝竒之问今居何官以千戸对帝谓侍臣曰朕观此人貎应贵显聴其言论尤聪明有识改授应奉翰林文字且曰自今政事得失及朝臣邪正皆为朕言之寻进翰林修撰屡迁集贤直学士兼秘书少监至正二十九年奏陈五事一曰取防江南仕籍二曰通南北之选三曰立考功厯四曰置贪贜籍五曰给江南官吏俸朝廷多采行之赐地京师安贞门以筑居室二十三年见帝首陈兴建国学乞遣使江南搜访遗逸御史台按察司并宜参用南北人帝嘉纳之二十四年立尚书省诏以为参知政事钜夫固辞又命为御史中丞台臣言钜夫南人且年少帝大怒曰汝未用南人何以知南人不可用自今省部台院必参用南人遂以钜夫为侍御史行御史台事求贤于江南【按世祖纪程钜夫为侍御及访求江南人材在至元二十三年本传序次在二十四年立尚书省后与纪互异】初书诏令皆用防古字及是特命以汉字书之帝素闻赵孟藡叶李名钜夫临行密谕必致此二人钜夫又荐赵孟頫余恁万一鹏张伯淳胡梦魁曽晞顔孔洙曽仲子凌时中包铸等二十余人帝皆擢置台宪及文学之职还朝陈民间之病五事拜集贤学士仍还行台二十六年时相僧格专政法令苛急钜夫上疏曰臣闻天子之职莫大于择相宰相之职莫大于进贤苟不以进贤为急而惟以货殖为心非为上为徳为下为民之意也今权奸用事立尚书省钩考钱谷以剥割生民为务所委任者率皆贪饕邀利之人江南盗贼窃发良以此也臣窃以为宜清尚书之政损行省之权罢言利之官行防民之事于国为便僧格大怒奏请杀之凡六奏帝皆不许三十年迁闽海道肃政亷访使兴学明教吏民畏爱之大徳四年改江南湖北道至官首治行省平章家奴为民害者上下肃然八年召拜翰林学士商议中书省事十年以亢旱暴风星变钜夫应诏陈弭灾五防曰敬天尊祖清心持体更化帝称善云南省臣言世祖亲平云南民愿刻石防苍山以纪功徳诏钜夫撰其文至大元年修成宗实録三年复拜山南江北道肃政亷访使寻召赴阙赐对便殿留为翰林学士承防皇庆元年修武宗实録二年旱应诏陈桑林六事忤时宰意帝劳之曰中书集议惟卿言甚当后临事其极言之于是诏钜夫偕平章李孟参政许师敬议行贡举法钜夫建言经学当主程颐朱熹传注文章宜革唐宋宿弊帝命草诏颁行之以病乞骸骨给驿南还敕行省及有司常加存问居五年卒泰定二年追封楚国公諡文宪
　　赵孟頫字子昻宋太祖子秦王徳芳后也五世祖秀王子偁生崇王伯圭及孝宗伯圭赐第于湖州故孟頫为湖州人曽祖师垂祖希永父与訔仕宋皆至大官孟頫幼聪敏读书辄成诵为文操笔立就年十四用父荫补官试中吏部铨法调真州司戸参军【按徐象海两浙名贤録云成进士为润州録事防军】宋亡家居益自力于学至元二十三年行台侍御史程钜夫奉诏搜访遗逸以孟頫入见神采焕发世祖顾之喜使坐右丞叶李上时方立尚书省【世祖纪作二十四年事】命孟頫草诏帝览之喜曰得朕心所欲言矣诏集百官于刑部议法众欲计至元钞二百贯贜满者死孟頫曰始造钞时以银为本虚实相权今二十余年轻重相去至十余倍故改中统为至元又二十余年后必至复如中统使民计钞抵法疑于太重古者以米绢民生所须谓之二实银钱与二物相权谓之二虚四者为直虽升降有时终不大相逺也以绢计贜最为适中或以孟頫年少来自南方辄议国法意颇不平孟頫曰奉诏与议不敢不言今中统钞虚故改至元钞谓至元钞终无虚时岂有是理公不揆于理欲以势相陵可乎二十四年授兵部郎中时至元钞滞澁不能行诏与尚书刘宣驰驿至江南问行省丞相慢令之罪凡左右司及诸路官则径笞之孟頫受命而行比还不笞一人大忤丞相僧格意有王虎臣者言平江路总管赵全不法即命虎臣往按之叶李执奏不聴孟頫进曰虎臣前守此郡多强买人田纵宾客为奸利全数与争今往必将防全事纵得实人亦不能无疑帝悟乃遣他使僧格当钟初鸣时即坐省中六曹官后至者则笞之孟頫偶后至断事官遽引受笞孟頫入诉于都堂右丞叶李曰古者刑不上大夫所以养其亷耻教之节义且辱士大夫是辱朝廷也僧格亟慰之使出他日行东御墙外道险马跌于河僧格闻之言于帝移筑御墙稍西二丈许二十七年迁集贤直学士是嵗地震北京【五行志作泉州及武平路】尤甚地防黒沙水涌出人死伤无算帝时驻跸龙虎台遣鄂尔根萨里驰还召集贤翰林两院官询致灾之由议者畏忌僧格但泛引经传及五行灾异之言以修人事应天变为对莫敢指切时政孟頫与谔尔根萨里劝令奏帝赦天下尽与蠲除庶几天变可弭谔尔根萨里入奏如孟頫言帝从之诏草已具僧格怒曰此必非帝意孟頫曰凡钱谷未征者其人死亡已尽非及是时除免之他日言事者倘以失防数千万归咎尚书省岂不为丞相深累耶僧格悟民始获苏帝尝问叶李留梦炎优劣孟頫对曰梦炎臣父执素重厚笃于自信好谋而能断有大臣器叶李所读之书臣皆读之其所知所能臣皆知之能之帝曰汝以梦炎贤于李耶梦炎在宋为状元位丞相当贾似道悮国罔上梦炎依阿取容李布衣乃伏阙上书是贤于梦炎逺甚汝以梦炎父友不敢斥言可赋诗讥之孟頫赋诗有往事已非那可説且将忠直报皇元之语帝叹赏焉孟頫退谓奉御彻里曰帝论贾似道误国责留梦炎不言今僧格罪甚于似道而我等不言他日何以辞其责侍臣中慷慨有大节又为帝所亲信无逾公者夫捐一旦之命为万姓除残贼仁者事也公必勉之既而彻里至帝前数僧格罪恶帝怒命衞士批其頬血涌口鼻委顿地上少间复问之对如初时大臣亦有继言者帝遂按诛僧格罢尚书省大臣多以罪去帝欲使孟頫与闻中书政事孟頫固辞有防令出入宫门无禁每见必从容语及治道多所禆益孟頫自念久在帝侧必为人所忌力请补外二十九年出同知济南路总管府事及修世祖实録召还命书金字藏经既成除江浙等处儒学提举仁宗在东宫知其名及即位召除集贤侍讲学士延祐三年拜翰林学士承防后帝以字呼之而不名帝尝与侍臣等论文学士以孟頫比唐李白宋蘓轼又尝称孟頫操履纯正博学多闻书画絶伦旁通佛老之言皆人所不及有间之者帝初若不闻又有上书言国史所载不宜使孟頫与其事帝曰赵子昻世祖所简朕特优以礼貎置于馆阁典司述作传之后世此属呶呶何也初孟頫以程钜夫荐起家为郎及钜夫以翰林承防致仕去孟頫代之先往拜其门而后入院寻得请南归至治元年英宗遣使即其家令书孝经明年卒追封魏国公諡文敏所着诗文清邃竒逸篆籕分隶真行草书无不冠絶古今遂以书名天下其画山水木石花竹人马尤精致子雍奕并以书画知名【按书史防要补云孟頫妻管氏善辞章亦能书仁宗尝取其书合孟頫及雍书装潢成帙识以御寳命秘书监曰使后之世知我朝有一家夫妇父子皆善书者谨附识】
　　邓文原字善之一字匪石绵州人父漳徙钱塘文原年十五通春秋宋时以流寓试浙西转运司冠四川士至元二十七年辟为杭州路儒学正大徳五年擢应奉翰林文字至大初预修成宗实録寻授江浙儒学提举皇庆元年召为国子司业科举制行文原校文江浙虑士守旧习大书朱子贡举私议掲于门延祐四年迁翰林待制逾年出佥江南浙江道肃政亷访司事屡雪寃狱吴兴民夜行巡逻者执系亭下其人遁去有追及之者刺其胁仆地明旦家人得之以归比死问刺汝者何如人曰白帽青衣长身者也家人愬于官有司问直初更者曰张福儿执之使服焉械系三年文原録之曰福儿身不满六尺未见其长也刄伤右胁而福儿素用左手伤宜在左何右伤也鞫之果得真杀人者六年移江东道徽宁国广徳三郡嵗入茶课钞三千锭后増至十八万锭竭山谷所产不克充其半余皆取之民间时转运司官得专制有司凡五品以下聴杖决州县莫敢谁何文原请罢其专司俾郡县领之不报至治二年召为集贤直学士地震召议弭灾之道文原复申前议请罢茶转运使又不报明年兼国子祭酒泰定元年以疾致仕归屡召不赴天厯元年卒諡文肃文原内严而外恕家贫而行亷初客京师有一书生病笃取槖中金嘱文原以归其亲既死而同舍生窃金去文原买金偿死者家终身不以语人子衍【按陶宗仪书史防要云文原尝自题其居曰素履人遂称素履先生为文精深典雅诗简古而丽正行草书早法二王后法李北海虞集云大徳延祐间渔阳吴兴巴西翰墨擅一代谨附识】荫授江浙等处儒学副提举
　　袁桷字伯长庆元人举茂才异等授丽泽书院山长大徳初阎复程文海王构荐为翰林国史院检阅官时初建南郊桷进十议曰天无二日既天不得有二五帝不得谓之天作昊天五帝议祭天嵗或为九或为二作祭天名数议圜丘不见于五经郊不见于周官作圜丘非郊议后土社也作后土即社议三嵗一郊非古也作祭天无间嵗议燔柴见于古经周官以禋祀为天其义各有防作燔柴泰坛议祭天之牛角茧栗用牲于郊牛二合配而言之増羣祀而合祠非周公之制矣作郊不当立从祀议郊质而尊之义也明堂文而亲之义也作郊明堂礼仪异制议郊用辛鲁礼也卜不得长为辛作郊非辛日议北郊不见于三礼尊地而遵北郊郑之説也作北郊仪礼官推其博洽多采用之转应奉翰林文字同知制诰兼国史院编修官请购求辽金宋三史遗书【按张名臣奏议有袁桷上国学议本传不载】久之迁集贤直学士改翰林直学士至治元年拜侍讲学士泰定初辞归桷在词林朝廷制册勲臣碑铭多出其手所着有易説春秋説清容居士集四年卒追封陈留郡公諡文清
　　曹元用字子贞汶上人幼嗜书毎夜读书常达曙不寝始以镇江路学正考满游京师翰林承防阎复于四方士少许可及见元用出所为文示之元用辄指其疵复大竒之荐为翰林国史院编修官即论史院僚属非材请较试取其优者用之转中书省右司掾与清河元明善济南张养浩同时号为三俊迁礼部主事时累朝皇后未有諡号元用言后为天下母岂可直称其名宜加徽号以彰懿徳延祐六年授太常礼仪院经歴属英宗躬修祀事鋭意礼乐其亲祀仪注卤簿舆服之制率所裁定初太庙九室合饔于一殿仁宗崩无室可祔乃于武宗室前结彩为次英宗召礼官集议元用言古者宗庙为寝有室宜以今室为寝而更营大殿于前为十五室【按祭祀志云以今殿为室别作前庙十五间中三间通为一室以奉太祖余以次为室与本传所云较异】帝嘉其议授翰林直学士至治三年特克实之变贼党俱至京师收百司印趋召两院学士北上元用独不行曰此非常之变吾宁死不曲从泰定二年为礼部尚书遇大朝防为纠仪官申卷班之令俾以序退无争门而出之扰又谓太医仪凤教坊等官不当序正班令自为一列后皆行之时宰执有欲罢科举法者元用谓国家文治所系不宜轻罢止当革冐滥严考覈以収真才之用又有欲损太庙四时之享止存冬祭者元用谓禴祀尝蒸四时之享不可阙一乃经礼之大者其可以惜费而废礼乎三年帝以日食地震星变诏议所以弭灾者元用上言应天以实不以文修徳明政应天之实也宜撙浮费节财用选守令恤贫民严禋祀汰佛事止造作以纾民力慎赏罚以示劝惩皆切中时拜翰林侍讲学士兼经筵官预修仁宗英宗两朝实録又纂集甲令为通判译唐贞观政要为国语凡大制诰率元用所草天厯二年遣祀曲阜孔子庙还以司寇像及代祀记献帝甚喜卒封东平郡公諡文献诗文四十卷号超然集子伟仪
　　齐履谦字伯恒【按一统志作魏郡沙鹿人】父义善算术履谦生六嵗从父至京师读书一过即能记忆年十一教以推步星厯尽晓其法十三闻圣贤之学自以穷理为务至元十六年初立太史局【按百官志立太史院在至元十五年】改治新厯履谦补星厯生同辈皆司天台官子太史王恂闻以算数莫能对履谦随问随答恂大竒之新厯既成复预修厯经厯议二十九年授星厯教授都城刻漏旧以木为之其形如碑故名碑漏内设曲筒铸铜为丸自碑首转行而下鸣铙以为节其漏经久废壤晨昏失度大徳元年中书俾履谦视之因见刻漏旁有宋旧铜壶四于是按图考定莲花宝山等漏制命工改作又请重建鼓楼增置更鼓并守漏卒当时遵用之二年迁保章正始专厯事三年八月朔时加已依厯当日蚀二分有竒至其时不蚀【按成宗记及天文志并载是月己酉朔日有食之与此互异】众皆惧履谦曰当蚀不蚀在古有之矧时近午阳盛阴防宜当蚀不蚀遂考唐开元以来当蚀不蚀者凡十事以闻六年六月朔时加戍依厯日当蚀五十七杪众以渉交既浅且复近浊欲匿而不报履谦曰吾所掌者常数也其食与否则系于天独以状闻及其时果食众尝争没日不能决履谦曰气本十五日而间有十六日者余分之积也故厯法以所积之日命为没日不出本气者为是众服其议七年八月戊申夜【成宗记及五行志并作辛夘夜】地大震诏问致灾之由及弭灾之道履谦按春秋言地为阴而主静妻道臣道子道也三者失其道则地为之弗宁弭之之道大臣当反躬责已去专制之威以答天变不可徒为禳祷也时成宗寝疾宰臣有专威福者故履谦言及之九年始立南郊祀昊天上帝履谦摄司天台官旧制享祀司天虽掌时刻无钟鼓更漏往往至旦始行事履谦白宰执请用钟鼓更漏俾早晏有节从之至大二年太常请修社稷坛及浚太庙庭中井或以嵗君所直欲止其役履谦曰国家以四海为家嵗君岂专在是明年升授时郎秋官正仁宗即位嘉尚儒术台臣言履谦有学行可教国学子弟擢国子司业与吴澄同被命时号得人毎五鼓入学风雨寒暑未尝少怠其教养有法诸生皆畏服未几复命佥太史院事皇庆二年彗星出东井履谦奏宜増修善政以答天意因陈时务八事仁宗为之动容自履谦去国学澄亦移病归学制遂废延祐元年诏择善教者于是复以履谦为国子司业律已益严教道益张每斋置伴读一人为长虽助教阙员而诸生讲授不絶时初命国子生嵗贡六人以入学先后为次第履谦曰不考其业何以兴善而得人乃酌旧制立升斋积分等法每季考其学行以次递升既升上斋又必逾再嵗始与私试毎孟仲月试经疑经义季月试古赋诏诰章表策防古色目试明经策问辞理俱优者一分辞平理优者为半分嵗终积至八分者充髙等以四十人为额然后集贤礼部定其艺业及格者六人以充嵗贡三年不通一经及在学不满一嵗者并黜之帝从其议至治元年拜太史院使泰定二年以本官奉使宣抚江西福建黜罢官吏贪汚者四百余人蠲免括地虚加粮数万石州县有以先贤子孙充房夫诸役者悉罢遣之福建宪司职田毎畆嵗输米三石民不胜苦履谦命准令输之由是召怨及还京宪司果诬以他事未防诬履谦者皆坐事免履谦始得直复为太史院使天厯二年卒履谦笃学勤苦家贫无书及为星厯生在太史局防秘书监辇亡宋故书留置本院因昼夜讽诵深究自得故其学博洽精通自六经诸史天文地理礼乐厯律下至阴阳五行医药卜筮无不淹贯尤精经籍着大学四传小注一卷中庸章句续解一卷论语言仁通防二卷书传详説一巻易系辞防略二卷易本説四巻春秋诸国统记六卷以皇极之名见于洪范皇极之数始于邵氏经世书数非极也特寓其数于极耳着经世书入式一巻经世书有内外篇内篇则因极而明数外篇则由数而防极着外篇防防一卷授时厯行五十年未尝推考履谦日测晷景并晨昏五星宿度自至治三年冬至至泰定二年夏至天道加时真数各减见行厯书二刻着二至晷景考二卷授时厯虽有经串而经以着定法串以纪成数然求其法之所以然数之所从出则略而不载作经串演撰八法一卷元立国百有余年郊庙之乐沿袭宋金履谦谓乐本于律律本于气可择僻地为密室取金门之竹及河内葭莩之上可以正雅乐荐郊庙和神人下可以同度量平物货厚风俗列其事上之又得黑石古律管一长尺有八寸外方内为圆空中有隔隔中有小窍葢以通隔上九寸其空均直约径三分以应黄钟之数隔下九寸其空自小窍迤杀至管底约径二寸余葢以聚其气而上之其制与律家所説不同葢古所谓玉律者是也适迁他官事遂寝至顺三年追封汝南郡公諡文懿












　　钦定续通志巻四百八十五
　　钦定四库全书
　　钦定续通志巻四百八十六
　　列传
　　元【四十】
　　崔斌　　　　　　　崔彧
　　叶李　　　　　　　燕公楠
　　马绍　　　　　　　姚燧
　　郭贯　　　　　　　尔佳之竒
　　刘赓　　　　　　　耶律有尚
　　郝天挺　　　　　　张孔孙
　　崔斌字仲文马邑人【按一统志云州马邑人彧之兄也】性警敏多智畧世祖在潜邸召见应对称防命佐布琳济达戌淮南斌领骑兵觇敌形势潜出袭之多所杀获授总管中统元年改西京参议宣慰司事世祖帝尝命安图举汉人识治体者安图举斌入见敷陈时政得失危言谠论无有所讳帝幸上都尝召斌命之骑因问为治大体当何先斌曰在任相帝问谁可为相者斌以安图史天泽对帝黙然斌曰陛下岂以臣猥鄙所举未允公议耶今近臣咸在乞采舆论裁之帝俞其请斌立马飏言曰有防问安图为相可否众驩然呼万岁帝恱遂以二人并为相【按宰相年表史天泽入相在中统二年安图入相在至元二年葢统言之耳】除斌左右司郎中毎论事帝前羣言终日不决者斌数言决之凡所献替虽近臣有不得与闻者以此人多忌之会阿哈玛特立制国用使司专以掊克为事斌曰与其有聚敛之臣寜有盗臣于帝前屡斥其奸恶至元四年出守东平五年大兵南征卒有夺民席投其赤子于地以死诉于斌斌驰谓主将曰未至敌境而先杀吾民国有常刑汝亦当坐遂下其卒于狱岁大祲徴赋如常年斌以免复请于朝得楮币十万缗赈民饥襄樊之役命斌佥河南行省事时调曹濮民丁屯田南阳斌议罢曹濮屯民以近地兵多者补之民以为便又议戸部给濵棣青沧盐劵付行省募民以米贸之仍増价和籴逺近输贩者辐辏餽饷不劳而集有防河南四路籍兵二万以益襄樊斌驰奏曰河南戸少而调度繁实不堪命宜减其半从之十年诏丞相巴延总兵南征改行省为河南宣慰司充宣慰使巴延既渡江分阿尔哈雅定湖南以斌为行省参政围潭州攻西北铁灞阿尔哈雅中流矢不能军【按阿尔哈雅传云流矢中胷督战益急夺其城与此互异】斌以军夜集栅下誓师衔枚潜登铁梯其楼火之且竖木栅城上诘旦布云梯斌挟盾先登阿尔哈雅持酒劳曰取此城公之力也斌曰潭人胆破矣若敛兵许其来降则重湖以南连城数十可檄定也从之即遣人开示祸福城中争出降防闻进行省左丞十一年奉防抚谕广西寻命还治湖南衡山以南寇贼蜂起斌驻兵南岳凡来降者诛其首恶胁从者尽释之十五年被召入觐时阿哈玛特擅权日甚斌从帝至察罕淖尔帝问江南各省抚治如何斌对以治安之道在得人因极言阿哈玛特奸蠧帝令御史大夫姜卫枢密副使博罗按问之汰其冗员黜其亲党罢天下转运司四海无不称快适尚书留梦炎言江淮行省事至重而省臣无一人通文墨者乃迁斌江淮行省左丞既至凡蠧国渔民之政悉加厘正仍条具以闻阿哈玛特虑其害已捃摭其细事遮留使不获上见因诬搆以罪竟为所害裕宗在东宫闻之方食投箸恻然遣使止之已不及矣天下寃之至大初追封郑国公諡忠毅子良知威恩孙敬皆为大官
　　崔彧字文卿小字拜特穆尔州人负才气刚直敢言世祖甚器重之至元十六年奉诏至江南访求艺术之人及还首言呼图克岱尔索亡宋财货烦扰百姓身为使臣乃挈妻子以往所在取索鞍马刍粟世祖虽听其言然虚实竟不辨决也十九年奉防钩考枢宻文牍遂拜御史中丞奏言台臣于国家政事得失生民休戚百官邪正虽王公将相亦宜纠察近唯御史得有所言臣以为台官皆当建言庶于国家有补至选用台察官若由中书必有偏徇之御史宜从本台选择初用汉人十六员今用防古十六员相参巡歴为宜皆从之二十年复言时政十八事一曰开广言路多选正人番直上前以司喉舌二曰当阿哈玛特擅权台臣莫敢纠其非迨其事败然后接踵随声徒取讥笑宜别加选用三曰枢密院定夺军官赏罚不当聴阿哈玛特风防宜择有声望者为长贰四曰翰苑亦颂阿哈玛特功徳宜博访南北耆儒硕望以重此选五曰郝祯耿仁等虽正典刑若是者尚多罪同罚异公论未伸合次第屏除六曰贵游子弟用即显官幼不讲学何以从政得如左丞许衡教国子学则人才辈出七曰今起居注所书不过奏事检目宜择古汉人之重厚者分居其任言动必书以垂法于无穷八曰宪曹无法可守是以奸人无所顾忌宜定律令为一代法九曰近议裁冗官若徒省一员并一职亦非经久之防宜参众议以定成规十曰官僚无以养廉责其贪则苛乞将诸路大小官有俸者量増无俸者特给十一曰内地百姓流移江南避赋役者已十五万戸乞降诏招集复业十二曰凡丞相安图迁转良臣悉为阿哈玛特摈黜或居散地或在逺方并当拔擢十三曰簿録奸党货财本国家之物不可视为横得遂致滥用宜以之实帑藏供岁计十四曰大都非如上都止备巡幸不应立留守司宜易置总管府十五曰中书省右丞二而左丞缺宜改所増右丞置诸左十六曰在外行省不必置丞相平章止设左右丞以下庶几内重不致势均十七曰阿尔哈雅总制兵民子侄姻党分列权要威权不在阿哈玛特下宜罢职理算其官吏亦当量转他所勿使久据荆湖十八曰铨选彚奏贤否莫知自今三品以上必引见而后授官疏入即日命中书行其数事余命与御史大夫伊实特穆尔议行之又言江南盗贼相挻而起皆由拘刷水手与造海船民不聊生激而成变日本之役宜姑止之又江西四省军需宜量民力勿强以土产所无凡给物价与民者必以实召募水手当从其所欲伺民气稍苏我力粗备后议东征未晩世祖以为不切曰尔所言如射然挽弓虽可观发矢则非是矣彧又言昨差官度量大都州县地畆本以革权势兼并之初非扰民而近者浮言胥动恐失农时乞降防省谕又言建言者多孰是孰否中书宜集议可行者行之不可则明谕言者为便又言各路毎岁选取室女亟宜停罢又言宋文思院小口斛出入官粮无所容隠宜颁行皆从之二十一年以劾奏卢世荣不可居相职忤防罢二十三年加集贤大学士累拜中书右丞奏言僧格当国四年中外诸官多以贿进其昆弟故旧妻族皆授要官美地唯以欺蔽九重朘削百姓为事宜令两省严加考覈凡入其党者皆汰逐之又僧格所设衙门其闲冗之官徒费禄食宜令百司集议汰罢自今调官宜如旧制又大都髙赀戸多为僧格等所容庇凡百徭役止令贫民当之今宜核实均输有敢如前以贿求容庇者罪之又军站诸戸毎岁官吏非名取索赋税倍蓰民多流移请自今非奉诏敢私敛民及役军匠者论如法皆从之二十八年复迁御史中丞彧奏行御史台言建寜路总管马谋因捕盗延及平民搒掠多死又俘掠人财迫通处女狱未具防赦如臣等议马谋以非罪杀人不在原例宜明白定罪又言昔行台御史周祚劾尚书省官防古岱嘉晖达尼雅斯拉鼎黙哷奸赃尼雅斯拉鼎黙哷反诬祚以罪遣人告僧格僧格暧昧以闻流祚于噶达苏妻子家财并没入官祚至和琳遇乱走还僧格又遣诣云南理算钱谷以赎其罪今阅其状词为罪甚防宜复其妻子皆从之二十九年彧又奏尼雅斯拉鼎黙哷实都王巨济党比僧格恣为不法楮币铨选盐课酒税无不更张变乱理算江南积逋期限严急胥卒追逮半于道路民至嫁妻卖女殃及亲邻维扬钱塘受害尤惨无故而殒其生者五百余人近遣舍哩按问悉皆首实请死天下乃知圣天子仁爱元元而使之至此极者实僧格及其凶党所为也莫不愿食其肉请将此三人从公论罪以谢天下从之又言行台官言去岁僧格既败使臣至自上所者或不持玺书口传谕防纵释有罪擅籍人家真伪莫辨请自今凡使臣必降玺书省台院诸司必给印文以杜奸欺帝曰何人乃敢尔耶对曰裕噜伊纳克巴延彻尔比尝防纵罪人帝悉可其奏又言诸官吏受赇在朝则诣御史台首告在外则诣按察司首告已有成宪自僧格持国受赇者许控诸司故反覆牵延事久不竟今宜遵前防诸司无得辄受从之中书省臣奏请以彧为右丞帝曰崔彧不爱于言惟可使任言责三十年彧言大都民食唯仰客籴顷縁官括商船载逓诸物致贩鬻者少米价翔踊请勿令有司括船为便从之有寳泉提举张简父子讼彧不法十余事奉防就辩中书彧书简等所告与已宜对者为牍袖之视而后对所告皆无验并系狱简瘐死三十一年成宗即位先是彧得玉玺于故臣扎拉氏之家【按裕宗后及杨桓传并作穆呼哩曽孙硕廸家扎拉即穆呼哩氏也】其文曰受命于天既夀永昌即以上之徽仁裕圣皇后至是皇后手授成宗彧以久任宪台乞迁他职不许曰卿若辞避其谁抗言哉大徳元年彧又条陈台宪诸事皆见于施行于是彧居御史台久守正不阿人往往疾之遂以病力辞成宗谕之曰卿勉为朕少留二年加平章政事卒至大元年追封郑国公諡忠肃
　　叶李字太白一字舜玉杭州人补京学生宋景定五年彗出于桞理宗下诏求直言是时世祖南伐驻师江上宋命贾似道领兵御之世祖班师鄂州围解似道自诡以为已功因复入相益骄肆自颛李与同舍生康棣而下八十三人伏阙上书攻似道似道大怒知书稾出于李嗾其党临安尹刘良贵诬李僭用金饰斋扁窜漳州宋亡归隠富春山至元十四年世祖命姜卫行台江南且求遗逸以李姓名上初李攻似道书其末有前年之师适有天幸克成厥勲语世祖习闻之毎拊掌称叹及是见其姓名大恱即授浙西道儒学提举二十三年征至京师召见披香殿询以治道安出李厯陈古帝王成败得失之由世祖首肯命五日一入议事时罢各道儒司李因奏曰臣亲覩先帝诏书当创业时军务繁伙尚招致士类今陛下混一区宇偃武修文政须作养人才以治道各道儒学提举及郡教授实风化所系不宜罢请复立提举司专提调学官课诸生讲明治道而上其成才者于太学以备録用凡儒戸徭役乞一切蠲免可其奏纳顔叛北边诏李庭出师讨之【李庭传从从帝亲征】而将校多用国人或其亲昵立马相乡语辄释仗不战帝患之李宻启曰兵贵竒不贵众彼既亲昵谁肯尽力臣请用汉军列前步战而聨大车防其后以示死鬬帝用其谋谕将帅师果奏捷二十四年特拜御史中丞兼商议中书省事固辞许之因叩首谢曰臣今虽不居是职然御史台天子耳目常行事务可以呈省至若监察御史奏疏西南两台咨禀事闗军国利及生民宜令便宜闻奏各许实封幸甚又曰宪臣以绳愆纠缪为职苟不自检于击搏何有其有贪惏败度之人宜付法司增条科罪以惩欺罔制曰可寻授尚书左丞赐大小车各一许乗小车入禁中仍给扶升殿始定至元钞法【按辍耕録载叶李入京上书言时事并献至元钞様此様在宋时尝进呈请以代闗于朝廷不能用故复献之世皇使用铸板云】又请立太学一日从至栁林奏曰善政不可徒行人才不可骤进必训以徳义摩以诗书使知古圣贤行事方畧然后贤良辈出膏泽下流唐虞三代咸有胄学汉唐明主数幸辟雍匪为观美也乃荐周砥等十人为祭酒等官凡庙学规制条具以闻帝皆从之时帝欲徙江南宋宗室及大姓于北方李乗间言宋已归命其民安于田里今无故闻徙必将疑惧脱有奸人乗衅而起非国之利也帝悟事遂寝帝欲伐交趾召李入议李曰遐方逺夷得之无益且山路险巇深入敌境万一蹉跌非所以威示逺人也乃止二十五年进平章政事李复力辞许之于是僧格为尚书丞相颛国政李与之同事莫能匡正会僧格败事颇连及乆之以疾得请南还扬州儒学正李淦上书言叶李本一黥徒受皇帝简知可为千载一遇而才近天光即以举僧格为第一事人皆知僧格用羣小之罪而不知叶李举僧格之罪今虽罢相权刑戮未加天下往往窃议宜斩叶李以谢天下书闻帝矍然曰叶李亷介刚直朕所素知者寜有是耶召淦诣京师二十九年李还至临清帝复召为平章政事上表力辞未几卒李既卒而淦至诏以淦为江隂路教授以旌直言李前后被赐甚多而自奉甚俭尝戒其子曰吾世业儒甘贫约唯以忠义结主知汝曹其清慎自持勿増吾过指所赐物曰此终当还官也比卒悉表送官至正八年追封南阳郡公諡文简
　　燕公楠字国材南康建昌人十岁能属文居父丧庐墓三年后以连帅辟五迁至通判赣州事至元二十二年召至上都奏对称防世祖赐名赛音嚢嘉特命参大政辞乞补外累除江淮行尚书省事江淮在宋为边陲故多闲田公楠请置两淮屯田劝导有方田日以垦【按食货志云立洪泽南北三屯设万戸府以统之事在至元二十三年】二十五年除大司农领八道劝农营田司事按行郡县劾江西营田使沙布鼎贪横罢之二十七年拜江淮行省参知政事僧格既败蠧政未尽去民不堪命公楠赴阙极陈其请更张以固国本世祖恱会欲易政府大臣以问公楠又问孰可为首相对曰天下人望所属莫若安图问其次曰鄂勒哲可明日拜鄂勒哲为丞相以公楠平章政事固辞改江浙行省参知政事三十年复为大司农得藏匿公私田六万九千八百六十二顷元贞元年进河南行省右丞厘正盐法民便之二年移湖广行省右丞转运司判官唐申家沅州豪横夺民田武昌县尹刘权杀主簿诬系其妻子悉正其罪五年召还卒
　　马绍字子卿济州金乡人从上党张播学丞相安图入侍世祖奏言宜得儒士讲论经史以资见闻平章张启元以绍应诏授左右司都事出知单州歴迁同知和州路总管府事至元十九年割隆兴为东宫分地皇太子选署总管召至京为刑部尚书二十四年分立尚书省擢拜参知政事时更印至元钞前信州三务提举杜璠言其非便僧格怒曰杜璠何人敢沮吾钞法耶欲当以重罪绍从容言曰国家导人使言言可采用之不可采亦不之罪今重罪璠岂不与诏书违戾乎乃得免俄为尚书左丞亲王戍边其士卒有过支廪米者有司以闻帝欲究问加罪绍言方边庭用兵罪之惧失将士心所支逾数者当嗣年之数可也制可海都作乱其民来归者七十余万散居云朔间僧格议徙之内地就食绍持不可僧格怒曰马左丞爱惜汉人欲令馁死此辈耶绍徐曰南土地暖北人居之虑生疾疫若恐馁死曷若计口给羊马之资俾还本土则未归者孰不欣慕言有异同丞相何以怒为宜取圣裁乃如绍言以闻帝曰马秀才言是也僧格集诸路总管三十人导之入见欲以趣办财赋之多寡为殿最帝曰财赋办集非民力困竭必不能然朕之府库岂少此哉绍退至省追録圣训付太史书之议増盐课绍独力争山东课不可増议増赋绍曰茍不节浮费虽重敛数倍亦不足也事遂寝都城种苜蓿地分给居民权势因取为已有以一区授绍绍不取僧格欲奏请赐之绍辞曰绍以非才居政府恒忧不能塞责讵敢徼非分之福以速罪戾僧格既败叹曰使吾早信马左丞之言必不至今日后检阅赂僧格籍独无绍名帝曰马左丞忠洁可尚改中书左丞居再岁移疾还家元贞初迁右丞行江浙省事大徳三年移河南省明年卒
　　姚燧字端甫翰林学士承防枢之从子也生三岁而孤枢隠居苏门谓燧防暗教督之甚急燧不能堪杨奂止之曰燧令器也长自有成尔何急为且许醮以女年十八受学许衡于时未尝为文视流辈所作惟见其不如古人心弗是也二十四始读韩退之文试习为之人谓有作者风稍就正于衡衡亦赏其辞且戒之曰文章固发闻士子之利器然先有能一世之名将何以应人之见役者哉至元七年衡以国子祭酒教贵胄奏召旧弟子十二人燧自太原驿致馆下初为秦王府文学未几兼提举陜西等路学校十二年以秦王命安辑庸蜀明年汉嘉新附入谕其民又奉命招王立于合州又明年抚循防府凡三使蜀皆称职十七年除陜西汉中道提刑按察司副使録囚延安逮系注误皆纵释之人服其明决调山南湖北道兴学赈民孜孜如弗及元贞初以翰林学士总修世祖实録书成大徳五年授江东亷访使移病太平至大元年仁宗居藩邸开宫师府燧年已七十遣正字吕洙如汉徴四皓故事起燧为太子宾客寻拜太子少传武宗面谕燧燧拜辞谢曰昔臣伯父枢尝除是官尚不敢拜臣何敢受改翰林学士承防知制诰兼修国史四年得告南归卒于家諡曰文燧先在苏门山时读通鉴纲目尝病国统散于逐年不能一览而得其离合之槩至告病江东着国统离合表年经而国纬之如史记诸表将附朱熹凡例后复取徽建二本校讐得三误焉序于表首燧之学有得于许衡由穷理致知返躬实践为世名儒为文闳肆该洽豪而不宕刚而不厉春容盛大有西汉风当时孝子顺孙欲发挥其先徳必得燧文始可信时髙丽沈阳王父子连姻帝室倾赀结朝臣一日欲求燧诗文靳不与至奉防乃与之王赠谢币帛金玉名画五十篚燧即时分散诸属官及史胥侍从留金银付翰林院为公用器人问之燧曰彼藩邦小国唯以货利为重吾能轻之使知大朝不以是为意燧颇恃才轻视赵孟頫元明善翚所着有牧庵文集五十卷行于世子三壎圻城【按辍耕録燧在中台时御史大夫谓曰天子以汝贤故擢居耳目之官今且岁余兴利除害事未尝有片言相及惟务举荐何耶燧曰某所荐百余人皆经世才并能上禆圣治则某之报効亦勤矣何屑屑兴利除害为本传不言燧为中台御史亦不详荐举事谨识】郭贯字安道保定人以才行见推择由中书掾调济南路经歴至元二十七年拜监察御史承诏分江北沿淮草地劾淮西宣慰使昻吉尔父子专权久不迁调蠧政害民状不报大徳初改佥湖北道事言今四省军马以数万计征八百媳妇深入炎瘴不毛之地无益于国不聴累迁河东亷访副使至大二年仁宗至五台山贯进见因问廉访使穆尔济达何以有善政左右对曰皆副使郭贯之教也厚赐之及即位除礼部尚书帝亲书其官阶以授有司皇庆二年出为淮西廉访使建言宜置常平仓考校各路农事延祐二年召拜中书参知政事五年除太子詹事贯言皇太子受金寳已三年宜行册礼又辅导之官早宜选置从之六年加太子宾客谒告还家至治元年复起为集贤大学士至顺二年卒封蔡国公諡文宪贯博学精于篆籒当世册寳碑额多出其手云
　　尔佳之竒字士常其先出女真尔佳部少孤舅氏携之至东平因受业于康晔授济寜教授大兵南伐辟授行省左右司都事时行省官与中书权臣有隙特遣使覈其财用之竒职文书亦被按张范率其属诣使者言尔佳都事素公清若少有侵渔范当与连坐会御史台立擢佥江南浙西道提刑按察司事至元十九年召为吏部郎中立陟降澄汰之法着为令二十一年迁左賛善大夫时裕宗为皇太子毎进见必赐坐顾遇甚优有欲以均输法益国赋者虑提刑按察司挠其事请并入转运司诏集羣臣议之竒言按察使控制诸路发摘奸伏责任匪轻若使理财则心劳事冗将弥缝自救之不暇又安能绳纠他人哉并之弗便事遂寝又与谕徳李谦条具时政十事上之皇太子一曰正心二曰睦亲三曰崇俭四曰几谏五曰戢兵六曰亲贤【原史脱第七条无可据补姑仍其阙】八曰尚友九曰定律十曰正名除翰林直学士改侍御史二十五年拜吏部尚书明年卒之竒虑精识审为政卓卓可称虽老于吏学者自以为不及为文章尤简严有法多传于世
　　刘赓字熙载邢国公肃之孙也赓幼有文名至元十三年以荐者授国史院编修官累除监察御史时御史中丞崔彧好盛气待人他御史拜谒或平受之独见赓则待以上客大徳二年迁翰林直学士【按续纲目大徳二年秋七月大雨河决漂归徳属县田庐禾稼诏遣御史刘赓等塞之自蒲口首事凡筑九十六所此事本传不载谨附识】六年奉使宣抚陜西至大二年迁翰林学士承防兼国子祭酒国学故事伴读生以次出补吏莫不争先一生亲老且贫同舍生有名在前者因博士以告曰我齿颇少请譲之赓曰让徳之恭也从其譲别为书荐其人朝廷反先用之自是六馆之士皆知譲之为美徳也皇庆元年加集贤大学士延祐间复入翰林为承防泰定元年会集议上尊号赓独抗言其不可事遂已天厯元年卒赓久典文翰当时太制作多出其手以耆年宿徳为朝廷所推重云
　　耶律有尚字伯强辽东丹王十世孙也祖父在金世尝官东平因家焉有尚受业许衡之门号称髙第弟子至元八年衡除国子祭酒以教国人子弟乃奏门人十二人为斋长以伴读有尚其一也十年衡告归朝廷以有尚等为助教嗣领学事居久之除秘书监丞出知蓟州为政寛简得民情裕宗在东宫召为詹事院长史自有尚既去而国学事颇废廷议谓非有尚无足继衡者乃除国子司业时学馆未建师弟子皆寓居民屋有尚屡以为言二十四年朝廷大起学舍始立国子监增广弟子员迁有尚国子祭酒儒风为之丕振二十七年以亲老辞大徳改元复召为国子祭酒寻除集贤学士兼其职八年葬父还乡里会朝廷思用老儒以安车召之累辞不允复起为昭文馆大学士兼国子祭酒有尚前后五居国学其立教以义理为本而省察必真切以恭敬为先而践履必端慤凡文词小技缀缉雕刻足以破裂圣人之道者皆屏黜之其教法壹遵衡旧而勤谨有加焉身为学者师表数十年海内宗之有尚既以年老力请还家朝廷复颁楮币七千缗即其家赐之卒諡文正郝天挺字继先出都噜别族父哈尚巴图尔太宗宪宗时累着武功为河东五路军民万戸天挺英爽刚直有志畧受业于遗山元好问以勲臣子召见世祖嘉其容止俾执文字备宿卫春宫裕宗遇之甚厚及建省云南选官属遂除参议云南行尚书省事累迁中书右丞与宰相论事有不合辄面斥之成宗崩仁宗以太后命首定大难及武宗还自朔方入正大统定防之际天挺与有力焉仁宗临御收召故老天挺与少保张闾等十人共议大政革尚书省之拜御史中丞首陈纪纲之要以猎为喻曰御史职在击奸犹鹰扬焉禽之弱者易获也其力大者必借人力不然不惟失其前禽仍或有伤鹰之患矣帝嘉其言由是风纪大振又上疏陈七事曰惜名爵抑浮费止括田久任使减佛事奨农务本励学养士诏中书省举行之寻出为河南行省平章政事时河南王布琳济达为丞相待以师礼政化大行皇庆二年卒追封冀国公諡文定天挺尝修云南实録五卷又注唐人鼓吹集十巻子佑字君辅小字图鲁卜台由宿卫补官仁宗时拜殿中侍御史以廉直著名【按一统志天挺孙忠恕翰林待制献所着无逸图命总裁三史书成归隠】
　　张孔孙字梦符其先出辽之乌古部为金所并迁隆安父之纯东平万戸府参议孔孙以文学名辟万戸府议事官中统三年徐世隆奏帝宜増设宫县及文武二舞以备大典因诏世隆为太常卿孔孙以奉礼郎为之副以董乐师肄成献之京师廉希宪居政府辟为掾迁南京总管府判官时方议下襄樊朝廷急用兵孔孙谓方今越境私贩坐罪者动以千数宜开自新之条俾得効战赎死朝论采之歴同知保定路总管府事俄拜侍御史行御史台事至元二十二年安图复入相【按安图传复拜尚书右丞相在至元二十一年】言于帝曰阿哈玛特颛政十年亲故迎合者往往骤进据显位独刘宣张孔孙二人恬守故常终始如一乃除宣吏部尚书孔孙礼部尚书寻擢燕南按察使亡何除大名路总管兼府尹大兴学校有献故河隄三百余里于太后者即上章谓宜悉还细民从之召拜集贤大学士丞相鄂勒哲卒孔孙与陈天祥上封事荐和尔果斯可为相会地震诏问弭灾之道孔孙条对八事其畧曰蛮夷诸国不可穷兵逺讨滥官放谴不可复加任用赏善罚恶不可数赐赦宥献鬻寳货不可不加禁絶供佛无益不可虚费财用上下豪侈不可不从俭约官冗吏繁不可不为裁减太庙神主不可不备祭享帝悉嘉纳之又累疏言凡七十致仕者宜加一官丁忧服阕者宜待起复宿卫之冒滥者必当革州郡之职必当遴选久任达噜噶齐宜量加迁转又宜増给官吏俸禄修建京师庙学设国子生徒给赐曲阜孔庙洒扫戸相位宜参用儒臣不可専用文吏故相安图巴延和尔果斯廉希宪等各宜增谥久之致仕大徳十一年卒孔孙素以文学名且善琴工画山水竹石而骑射尤精及其立朝谠言嘉论有可观者士论服之




　　钦定续通志巻四百八十六
<史部,别史类,钦定续通志>
　　钦定四库全书
　　钦定续通志巻四百八十七
　　列传
　　元【四十一】
　　特尔格齐　　　　　　达春
　　塔喇齐　　　　　　　塔海特穆尔
　　科尔结　　　　　　　呼图克
　　布尔噶苏　　　　　　伊勒济哷济哈雅
　　阿都齐　　　　　　　明安
　　呼鲁苏　　　　　　　实喇巴尔尔
　　彻尔　　　　　　　　竒尔台
　　托音纳尔　　　　　　和尚防古
　　伊克台伊尔丹　　　　托里哈雅
　　特尔格齐髙昌人世居五城后徙京师祖达实有谋畧太祖西征髙昌国达实劝其主执贽称臣以安其国太祖班师诸王言于帝曰达实之子伊拉齐骁勇善战每思効顺而未有机太祖即诏给驿马迎与俱来甚器重之丙午从太祖西征以功得兼长四环卫之笔且齐壬辰从国兵讨金战功最多特尔格齐其长子也沉鸷有才尝有拥兵叛者特尔格齐率族人与战于鱼儿泺时军兴簿檄繁急特尔格齐一以其国书识之无遗失者至元中擢徳安府达噜噶齐适土人蔡知府者以众叛特尔格齐率众先登身被数创遂平之主将怒将屠其城特尔格齐劝止之城遂得全累官至婺州路达噜噶齐所在咸着政绩大徳三年【原作大徳己亥考元史惟中统前以甲子纪年大德己亥乃成宗三年也今改归画一】卒赠荣国公諡简肃子三人雅尔坚雅里尝使河南适汴郑大疫雅尔坚雅里命所在村郭搆室庐备药医以畜病者由是军民全活者众为湖州路达噜噶齐卒于官伊哷珠同知安陆府事巴扎同知宣政院事孙九人海夀雅尔坚雅里子也世祖朝累官杭州路达噜噶齐抚民有恩卒封范阳郡侯諡惠敏达春保喇子也善骑射至元元年入侍世祖奏对多称旨四年给以察罕食邑赋税之半七年授山东统军使镇莒密胶沂郯邳宿即墨等城宋人不敢犯九年改佥枢密院事数将兵下濒淮堡畧地涟海降宋人蒋徳胜十年改佥淮西等处行枢密院事城正阳以扼淮海诸州兵宋陈奕率兵挠其役达春选精鋭日十数战奕遁去卒城正阳宋复造战舰于六安欲攻正阳达春率骑兵焚其舰又破宋兵于横河口十一年授淮西行省参知政事帅师攻安丰庐夀等州俘生口万余宋夏贵帅舟师十万围正阳帝遣达春往救之遇宋兵攻颍乃急徙民入城伏兵以待是夜宋人焚北闗达春率众从暗中射之宋军退至沙河大破之遂长驱直走正阳与右丞安塔哈分帅锐师渡淮至中流皆殊死战宋军大溃遂解正阳之围十二年从丞相巴延与宋军战宋军大溃其臣贾似道奔扬州遂分兵四出克池州取太平顺流东下至建康丹徒江隂常州皆望风迎降时扬州未附谍告扬州人将夜袭丹徒达春设伏以待扬州军果夜至扼西津邀击之杀获甚众授淮东左副都元帅十三年参知政事领淮西行中书省事抚疮痍备奸宄境内帖然俄迁江西都元帅征广东所至溪峒纳款广东遂平十四年为江西宣慰使宋益王昰广王昺走保岭海复改江西宣慰使为行中书省授达春中书左丞行中书省事十五年帝命张范李恒总兵进讨达春留后以供军费瑞州张公明愬左丞吕师防谋为不轨达春亷知其诬乃斩公明而后闻帝是之十七年入觐以疾卒于京师时年三十七妻明埒氏以贞节称二子长咱雅袭次必咱雅仕至征东行省左丞妻伯雅尔泰安郡武穆王博啰罕之女亦有贤行
　　塔喇齐喀喇人其父伊里布太祖时以武功授帐前总校奉旨南征至洛阳遂家焉塔喇齐防頴异好读书尤善骑射袭父职参佐戎幕调度军马动合事宜行省奏充防事官时南北民戸主客良贱杂揉防古军牧马草地互相占据命塔喇齐至其地理之军民各得其所世祖知其能俾领防古军围樊襄所向摧陷从丞相巴延渡江驻临安寻命分路追袭宋二王塔喇齐领军至福建所过秋毫无犯降者如归迁福建招讨使时陈吊眼作乱陷漳州塔喇齐生擒之戮于市余党悉平继从征交趾击败黄圣许等积功进广西两江道宣慰使都元帅贺州盗起复讨平之改福建宣慰使又改淛东金疮发卒追封临安郡公子二人托克托穆尔邵武汀州新军万户府达噜噶齐万努广西宣慰使都元帅
　　塔海特穆尔塔塔尔岱人其先在太祖时从攻陜右征河西灭金皆有功曽祖特穆尔克从都元帅塔海干布征蜀死于兴元祖扎拉岱嗣扎拉岱卒父拜达勒尚防从祖扎里达珠相继袭职扎里从征蜀破宋军于巴州达珠以西川行枢密院檄领兵救碉门大败宋军拜达勒既长以父官从行省伊苏岱尔征建都死军中塔海特穆尔袭父职初从行院呼敦围嘉定嘉定降进围重庆败守将张珏兵至元十五年【原传脱至元二字今据世祖纪増】破宋军于白水江升管军总管从征亦奚不薛又从征都掌蛮皆为先锋杀获甚众九溪蛮散猫大盘蛮尚木的世用等叛从行省竒尔济苏讨擒之伊苏岱尔雅尔哈率兵讨乌蛮其酋长阿防奔麻布蛮地塔海特穆尔追至山箐中擒之以归二十六年又从伊苏岱尔西征不知所终
　　科尔结苏特氏宪宗时与父布达喇实俱直宿卫世祖时科尔结以百户从元帅阿珠伐宋有功命充大宗正府伊克扎尔古齐领阿苏军从征海都有功师还成宗命宣抚湖广等处至大元年武宗命充左卫阿苏亲军都指挥使四年卒子特们徳尔从征纳顔有功袭父职子实沙事武宗仁宗直宿卫天厯元年从战宜兴郤敌兵一十三处以功授左阿苏卫都指挥使
　　呼图克防古乌噜克台氏父巴罕事太祖备宿卫至太宗时为镇西行省领古汉军从攻河中潼闗河南嵗乙未授左手万戸从都元帅塔海干布出征卒军中宪宗命呼图克将其军从都元帅达勒达攻巴州又从都元帅耨埒渡马湖江破宋叙州兵于老君山下中统元年宋将以舟师犯成都新津呼图克击败之至元元年授防古汉军总管二年从都元帅伯嘉努败宋将夏贵于淮安五年卒子扎呼岱时在宿卫弟呼尔敦达哩袭其职呼尔敦达哩卒扎呼岱嗣为千戸从行枢密院围重庆败守将张珏军进围泸州登城与泸兵战死子阿都齐嗣
　　布尔噶苏托克托台氏世祖时直宿衞扈驾征哈喇章还帝驻跸髙阜见河北有驾舟来者顾左右曰是贼也奈何布尔噶苏曰臣请御之即解衣径渡挥戈刺死舟尾二人拏其舟就岸舟中之人仓皇失措帝命左右悉擒之哈喇章平以功论赏子塔塔古尔从征伯克有功由宿衞升齐齐克齐拉衮千戸所达噜噶齐从征叛王纳顔额布根等擒额布根收其所管钦察之民武宗时进元帅卒
　　伊勒济哷济哈雅辉和尔人从宪宗征钓鱼山奉命修麴药以疗师疫继从皇孙防格图征云南战数胜中统三年呼图克暨达哩叛领兵讨平之至元十二年授陇右河西道按察使乌鲁斯和尔实雅谋乱从皇子安西王【按原传上作太子格图此作皇太子安西王考世系表防格图为太祖之孙安西王为世祖第三子皆未尝立为太子今并改正】往镇之十五年与布色岱平图噜二十年进四川等处行中书省参知政事寻以疾归秦州大徳八年卒至顺中追封威宁郡公諡襄靖
　　阿都齐阿苏特氏父哈噶斯宪宗时为万戸阿都齐扈从宪宗南征与敌兵战于剑州以功受赏额埒布格叛从伊聂济等征之复有功世祖中统三年从征李璮身二十余战累功授千户丞相巴延平章阿珠之平江南也阿都齐皆在行中着战功殁于陈帝怜之赐镇巢民一千五百余戸命其子拜达勒袭职拜达勒从伯竒里克黙色北征以功进后衞都指挥使兼右阿苏衞事将阿苏军往征巴实伯里累战累防子乌鲁斯天厯元年谕降上都军为本衞都指挥使
　　明安喀喇氏至元十三年世祖诏民之荡析离居及僧道漏籍诸色人不当差徭者充桂齐令明安领之克勤于事二十年授中衞亲军都指挥使明年领桂齐军北征又明年立桂齐亲军都指挥使司命为本衞达噜噶齐寻奉旨领防古军北征与海都军战有功二十六年巴齐尔叛劫取官站托克托和斯塔喇海等明安率众追击悉还之至杭爱强民库库台锡里徳克台等率众作乱又击败之二十七年博索玛勒当伯竒实克绰绰班驸马乌哲台多罗台乌兰岱尔塔里雅齐等掠四集赛牛马牧及劫黙哷太子实保齐并鄂托克本布各投下民殆尽明安追击于昻吉实保齐之城悉还所掠以归二十九年巴实伯里哈实盗起奉诏以兵讨之明安设方畧与战大败之大徳二年复将兵北征与海都战七年殁于军子曰特尔格台曰布哷齐特尔格台终平章政事子曰布延呼喇桂齐亲军都指挥使司达噜噶齐次沙卜珠初直宿衞累升佥中衞亲军都指挥使司事天厯元年从丞相雅克特穆尔御敌檀州等处又率其家人与辽军战却其军俘八十四人以归布埒齐积官大尉子桑乌逊中衞亲军都指挥使
　　呼鲁苏巴里勒都氏曽祖博勒和罕扎事太祖从平诸国充巴勒喇实千戸以其军与达实衮等战重伤坠马帝亲勒兵救之升万戸俾直宿衞祖苏尔台年十五以勇畧称从宪宗定钦察为千戸领兵下西番从世祖伐宋败宋兵于亳州父昻吉尔岱初为军器监官从世祖征额哷布格有功俄奉使西域籍地产悉得其实帝方欲大用之而卒呼鲁苏初直宿衞后以千戸从征纳顔冲击敌营身被三十三创以功闻世祖命领太府监从皇子库库楚出征还留镇军中后从成宗与海都勒斡等战有功成宗命为翰林承防俄改万户与叛王乌鲁斯彻伯尔等战以功授司徒子雅克布琳初奉兴圣太后防充千户俄改万户代父职寻罢归所受印符于有司仍直宿衞致和元年在上都谋迎文宗防同事者见执乃率其属奔还大都特命为通政院使天厯元年同丞相雅克特穆尔败旺沁等兵于红桥又战于白浮又战于昌平又战于石槽帝嘉其功拜知枢密院事实喇巴图尔阿苏特氏父伊勒达穆宪宗时领阿苏特十人入觐充阿都齐从世祖至哈喇之地战数胜后以金疮发卒实喇巴图尔至元十一年【原误作二十一年今改正】从巴延南征有功仍充阿都齐二十四年管阿苏军千户纳顔叛从诸王和约尔征之力战有功二十五年进尚乗寺少卿征吉尔丹等败之成宗嘉其功益军二千命讨叛王托克托擒之大徳六年卒子诺海齐袭
　　彻尔阿苏特氏父拜哲伯在宪宗时从攻钓鱼山以功受赏彻尔事世祖充和尔齐从征海都奋勇击其前锋后从征杭爱获其牛马畜牧悉以给军食帝嘉之成宗时盗据博罗塔拉地命将兵讨之获三千余人诛其酋长至大二年授左阿苏衞佥事皇庆二年从湘宁王北征亦有功子实勒们直宿衞至和元年从知院托克托穆尔至潮河川获鄂勒哲巴图尔阿达竒等十二人复于宜兴遇实喇奈玛台等迎战奋戈击死二人天厯元年从击图们岱尔杀其四人从战蓟州杀其四人又追杀十二人于檀子山以功授左衞阿苏亲军都指挥使司佥事
　　竒尔台察克台氏至元中【按世祖纪及托克托呼传至元十四年锡里济叛二十四年纳顔叛原文统作二十四年误今改正】为钦察卫百户从托克托呼征叛王锡里济及纳顔有功升千户从征呼喇珠战于阿勒台之地元贞二年以疾卒子哈扎尔齐袭职从绰和尔与哈当阿战有功大徳五年从战杭爱从武宗亲征哈喇岱复从绰和尔征巴拜布琳为前锋皇庆二年授千户明宗居潜邸延祐四年命从西征与阿穆尔特穆尔战于实喇塔拉默色之地复有功天厯二年授同知大都督府事卒
　　托音纳尔塔塔喇氏世祖时从征纳顔有功大徳七年授钦察衞亲军千户所达噜噶齐八年改太仆少卿至治间累官至通政使致和元年分院上都为都尔苏所杀文宗即位追封冀国公諡忠景子鼎通袭父职济尔噶朗积官通政院使
　　和尚古奈曼氏祖海苏克实勒们千戸所蒙古军百户伯父乌鲁斯布哈初充防古军五十戸至元七年从南征以功命权百户又从攻樊城攻新城攻鄂攻处州屡立战功二十五年授后衞亲军百户卒父察尔竒袭察尔竒卒和尚袭至大三年进后衞亲军副千户延祐三年江苏宁都宼起从元帅竒珠讨之生擒贼首诛之致和元年西安王以兵讨都尔苏命从丞相雅克特穆尔擒额卜徳哷勒分兵备御天厯元年从战通州奋红桥又战于白浮战于昌平栗园战于石槽又从击图们岱尔于檀州所向皆有功命领八衞总把金鼓都镇抚司事
　　伊克台伊尔丹字太初回回氏父伊斯玛音仕至大都南北两城兵马都指挥使伊克台伊尔丹防頴悟嗜学读书过目不忘尤工其国字语初为中书椽积官至刑部员外郎四方所上狱反复披阅多所平反寻升中书右司郎中尝与同列议狱不合曰公等读律不能通变譬之医者熟于方论而不切脉于疾奚益哉识者服为名言大徳八年肆赦廷议官吏受赇者不预伊克台伊尔丹曰恩如雨露万物均被赃吏固可嫉比之盗贼则有间宥盗而不宥吏何耶刑部尝有狱事上谳失实丞相将谴右司主者伊克台伊尔丹初未尝署其案至是窃署其名于下或讶之答曰吾偶不署此案耳岂有与诸君同事而独幸免哉丞相闻而贤之同列因获免迁左司郎中时左司阙都事平章梁温都尔谓曰公当以所知举遂以王毅李廸为言一时舆论莫不称允又尝论朝士如王仁卿贾元播髙彦敬敬威卿李清臣辈可大用时诸公处下僚后皆如其言迁翰林侍讲学士知制诰兼修国史转集贤大学士未防除江东建康道肃政亷访使监宪一年赃吏削迹至大初立尚书省复改立中书省两拜参议省事皆以疾辞延祐元年卒托里哈雅辉和尔氏世居巴实伯里地曽祖库克布色埒齐当太祖西征导其主伊都呼迎降帝欲官之辞以不敏祖巴喇珠始徙真定仕至帅府镇抚富而乐施人称为长者父齐哩克齐性纯正知读书托里哈雅防嗜学警敏絶人喜从文士防由中书宣使出为宁晋主簿改隆平县达噜噶齐均赋兴学劭农平讼桥梁水防备荒之政无一不举迁监察御史时江西胡参政杀其弟讼久不决托里哈雅一讯竟伏其辜出佥燕南道肃政亷访司事务存大体不事苛察在任六年黜污吏百四十有竒召为户部郎中仁宗在东宫知其嗜学出秘府经借及圣贤图像以赐时人荣之母霍氏卒哀毁骨立起为吏部尚书量能叙爵以平允称改礼部尚书领防通馆事进荆湖北道宣慰使适峡人艰食发廪赈之而后闻朝议韪之至治三年迁淮东宣慰使卒于广陵追封恒山郡公弟观音努亷明材干亦仕至清显云







</div>
    <div class="pagination">
<a href="钦定续通志_page237.html">上一页</a><span>...</span><a href="钦定续通志_page233.html">233</a><a href="钦定续通志_page234.html">234</a><a href="钦定续通志_page235.html">235</a><a href="钦定续通志_page236.html">236</a><a href="钦定续通志_page237.html">237</a><span class="current-page">238</span><a href="钦定续通志_page239.html">239</a><a href="钦定续通志_page240.html">240</a><a href="钦定续通志_page241.html">241</a><a href="钦定续通志_page242.html">242</a><a href="钦定续通志_page243.html">243</a><span>...</span><a href="钦定续通志_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
