<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1014 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1014 页/共 1860 页
  </h1>
  <div class="content">
   ○甲戌。上奉皇太后幸重华宫、侍宴　　

○谕、前因山东省济南、武定等属。偶被偏灾。业经加恩分别抚绥。其被灾稍重之齐河等十五州县。复于例赈之外。展赈一月。至勘不成灾处所钱粮。虽例不停徵。但念毗连灾地。收成不免歉薄。小民生计亦未能裕如。著加恩。将济南府属之陵县。东昌府属之莘县。青州府属之博兴县。所有应徵钱粮。俱缓至麦熟后徵收。以纾民力。该部遵谕速行　　

○又谕、浙江天台、新昌、宁海等三县。去秋晚禾间有被旱。业经该抚酌给耔本。其应徵钱粮。照例蠲缓。并豫筹拨运仓谷协济。小民自可不致失所。但念东作方兴。春收尚远。青黄不接之际闾阎生计未免稍艰著加恩。将天台新昌。宁海等县查明实在贫乏户口散给一月口粮以资接济至仁和、钱塘会稽萧山、桐庐、分水等县虽据该抚勘明系一隅偏灾。亦经分别缓徵。而收成究属歉薄民力不无拮据。并著加恩将此数县歉收地亩。于春耕时。按亩赏给耔本谷三升免其追缴。令各乘时力作。该抚其董饬所属悉心经理。务俾小民均沾实惠。以副朕爱养黎元至意。该部遵谕速行　　

○又谕、昨岁河东河西、间有偏灾。业经降旨。于例赈之外。加恩分别展赈抚恤。期穷黎不致失所复念甘省土瘠民贫。而被灾各属。尚有历年缓带借欠未完等项例须新旧并徵。同时输纳。民力未免拮据。是用特沛恩膏将甘肃省之靖远、红水县丞、会宁、固原、盐茶厅、环县、山丹、东乐县丞、武威、镇番永昌古浪平番、花马池州同。一十四厅州县。自乾隆二十三年至二十九年民欠地丁银。及折借耔种口粮牛本等项银。共三十七万四千余两。民欠地丁粮。及耔种口粮牛本等顶粮。共一百二十四万五千余石。陕省延安、榆林、绥德、三府州属。自乾隆二十一年。至二十五年。民欠耔种口粮。共四万六千余石。民欠耔种口粮牛具银一万一千余两。普行豁免。俾闾阎益滋康阜。该督抚其董率所属。尽心经理。务使小民均沾实惠毋任不肖官吏侵渔中饱。以副朕爱养边氓至意该部遵谕速行　　

○调广西左江镇总兵俞金鳌、为甘肃肃州镇总兵。甘肃固原镇总兵颇荣仁、为左江镇总兵。肃州镇总兵四十六、为固原镇总兵　　

○乙亥。上诣皇太后宫问安　　

○丙子。享太庙遣诚亲王允秘恭代行礼　　

○遣官祭太岁之神　　

○上御紫光阁。赐蒙古王公台吉。及回部郡王等宴　　

○丁丑。世祖章皇帝忌辰。遣官祭孝陵　　

○谕、据明瑞等奏由凉州庄浪移驻满兵。修理房间一万七百余间。所有承办人员。甚属妥协。可否酌量加恩之处。奏闻请旨等语所有修工官员。既属奋勉。著加恩交部议叙其兵丁。著交明瑞等酌量赏给　　

○谕军机大臣等、侍郎四达等、审拟浙江诸暨县官吏将已徵钱粮捏报。未完。通同侵蚀一案。已交三法司核拟速奏矣此案该书吏等串通舞弊甚属狡狯巧诈。非寻常作奸犯科可比。如该粮书等。将粮户所完银钱私自那用于连三串票流水簿内。先用淡墨细笔。将大数混写小数送署查验。发出后再用浓笔改写大数或先写零数再添整数给付本人。不但掩饰纳户耳目即拆封亦无从查察而该县黄汝亮于徵收钱粮止就粮书开送签追遂致该书吏等。将粮多大户。设法按捺任意侵那。并将南米折收侵用及至奏销届期概系先侵后吐。那掩弥补积弊相沿不止一日迨昨春降旨。将浙省历年缓带银米。悉行蠲免该县粮书等。知事已败露遂商同册总张黻将从前侵用银米。捏作民欠。希冀开销。复恐粮户执票告发。托言划抵新粮。骗回灭迹。及经该府访闻。查调徵册。该书吏等又贿通该县之子黄其聪。抽换册簿。补印申送冀图狡饰朦混。该县黄汝亮。见事已发觉。遂乘机告病回籍种种情弊。俱经逐一审明按律定拟。自当尽法惩治。以儆其余。第恐一县如此。他省州县。亦未必无此等情弊。迩年蠲免钱粮。恩施稠叠。原期实惠及民若不肖官吏。通同侵蚀分肥。以致泽不下逮何以清积弊而祛民害。著传谕各该督抚。严饬所属实力防范。仍不时留心查察。如有似此弊端即行据实严参。毋得稍事姑息　　

○以户部员外郎珠鲁讷、为荆州副都统　　

○戊寅。谕、近据江苏、浙江广东等省。节次拏获海洋盗犯多人业已尽法惩治。此等积匪或一人连犯两省之案或一案牵连数省之人。累累劫案已阅多年此时始行发觉。皆由从前各地方官遇有商船被劫之事。每以事涉海洋畏难不肯访缉又或因水面所辖。地界毗连。可以互相推诿。彼此捺搁。遂致纵盗养奸。酿成积案已将各年疎防之文武各员。交部严加议处矣。今三省盗夥。就获者几及数百名。恐匪船往来洋面。潜踪劫窃。似此者尚复不少。若不严加搜捕。尽绝根株。何以靖海疆而安旅舶。当思此等海盗。纠夥行凶。虽在洋面。而所窃赃物。不能不向城市变卖。其妻拏家属。亦必于陆地寄居。即如浙省获盗之案。亦因贼犯宋三窃赃包裤败露。遂得寻线根求。弋获多犯。诚使地方员弁。平日留心察访。见有行踪诡秘。并衣物可疑者。随时盘诘。鬼蜮复何所遁形至界连数省之处。盗匪出没。每闻此地严拏即窜入彼境。以图避匿。若彼此同心上紧协缉则四路堵截。匪徒又何从狡脱乎。总在封疆大吏。严饬有司实力稽查。设法躧捕使洋面永远清静方不负戢暴安民之意倘此后该地方官复敢因仍故习。玩视盗案。不行严密查拏及讳匿不报者。一经发觉。必重治其罪。该督抚等不能严切董饬。责有攸归。朕不能为之宽贷也。将此通行晓谕知之　　

○是日起。上以祈谷于上帝斋戒三日　　

○庚辰。上诣南郊斋宫斋宿　　

○谕军机大臣等、英廉奏、查办江弼、与王永成互控地亩案内。查出乾隆二十四年查丈地亩时。两造俱丈有余地虽例应入官招买。但伊等争控之地。尚未勘断明确乃前锋那苏图等。觑此项余地。尚未勘断明辄行认买。该将军及盛京户部估价。亦遽准其认买。彼时正值那苏图之父布颜达赉身任该处副都统。若非伊等嘱托瞻徇。何以正案未结先将丈出余地急行出卖此项地亩结案时。自应照数查追入官其原办之将军户部亦不能辞咎。著传谕英廉查系何人任内之事据实参奏　　

○辛巳。祈谷于上帝上亲诣行礼　　

○诣皇太后宫问安　　

○谕、前因高晋审拟段成功一案称系该员患疟昏迷以致家人龚玉等婪赃等语。朕以高晋审理此案甚属错谬因降旨严行申饬。并令明德据实查奏今据奏称段成功家人龚玉出票滋扰段成功俱属知情其中尚有染指之处。承审之苏州府孔传主玉稿审转之臬司朱奎扬。明知其装病瞻徇未究等语朱奎扬素非善类不过因其历任年久尚无显过是以擢任臬司至孔传炣人似干练经朕特加擢用调补繁缺乃承审参案。辄敢瞻徇姑息希图朦混了事深负朕恩朱奎扬、孔传炣、俱著革职拏交刑部治罪。其成招会转之布政使苏尔德。虽无承审专责但以藩司大员。若果持正争执朱奎扬等。岂能施其伎俩。乃竟扶同会转亦难辞咎。苏尔德著交部严加议处。至从前会审之候补知州德宁安。虽亦审理不实念系微员。尚与藩臬有间著交部察议。朕办理庶务一秉大公情罪轻重。悉视其人自取。迩来吏治肃清。外省审理参案。从未有敢于显然袒。庇至此者高晋办理此案实出朕意想之外。著将前此申饬高晋谕旨。钞发与众阅看。并将此通谕中外知之　　

○以江苏苏松道李永书。为江苏按察使　　

○壬午。上诣大高殿行礼　　

○奉皇太后居长春仙馆。　　

○诣安佑宫行礼　　

○幸圆明园。　　

○云贵总督刘藻、云南巡抚常钧奏、永昌顺宁二府、所属之耿马、孟定、孟连等土司地方界连缅国。惟藉滚弄江为天堑年来土司懦弱失防每有木匪偷渡滋扰之事近据永顺镇。永昌守禀报。木梳莽已觉。领兵到木邦猛店地方驻劄向耿马索取旧规。不给。即渡江来袭又据顺宁守禀报。莽子窜入孟连地方并及圈空。有人七百。马七匹各等情查该匪两路分进。是否虚实其人众若干未据确探且既称索耿马旧规。其窜入孟连。又因何事随飞檄永顺镇府。会差练土侦探。该匪已拔营退去。查木贼莽已觉即布普拉。因台卡严密无隙可乘退归属实。第夷性叵测且耿马土司罕国楷已故恐有乘间潜窥之事。是滚弄江之防范未可稍疎。已分行永顺镇府。严饬各土司督率目练常川防守庶俾耿马无虞。得旨。不可苟图了事戒之　　

○癸未。上奉皇太后幸山高水长。至己丑皆如之　　

○谕、前因高晋审拟段成功一案。称该员患疟昏迷以致家人书役婪赃等语。办理甚属错谬。是以降旨将该督严行申饬。并令明德查出实情。将承审之孔传炣。朱奎扬等革职拏问并将申饬高晋谕旨钞发。令众阅看今据四达会同该督。究出此案出票婪索。皆系段成功亲笔标发。实有染指等弊。则段成功之情罪。已无疑义。而高晋摺内。并称庄有恭原参即有段成功抱病被朦字样。实属骇异。庄有恭既访知段成功有出票婪索之事。具题参劾。岂有复信其捏病被朦之理。伊彼时。若仍任江苏巡抚。决不肯如此姑息了事。亦不肯为此隐跃两可之语。其意不过以五日京兆。离任在即何必结怨。故留此罅隙。即使他日审出实情。伊可居救之不得之名。如因捏病一节得以藉端开脱即可解怨市恩。此等卑琐居心行事尚安得为纯臣乎。至高晋如此据实覆奏若令尹继善身处其地不过具摺引罪而已。必不详奏及此盖高晋因朕洞鉴确情。伊又系初任总督恐罪及已。故和盘托出耳今伊继善现在朕前。惟有俯首心服即问之各省督抚。朕于此诸人微暧窥见底里。确中与否谅亦不能为之置辞也。庄有恭原参抱病被朦一语。实出意想之外。因令内阁检取原本阅对。则有本官抱病朦官舞弊之语。并询问庄有恭。据称该司府等审究龚玉等。佥供段成功时适患病。系伊等朦蔽所为。随据揭叙稿题参。未能即将段成功断非患病之处明白指驳实属错谬。此语更属取巧。庄有恭。若果知其实系患病。则又何必严参。其所以严参者。盖恐后任参出朕将问及。故不得不参而为之隐跃其辞耳庄有恭受朕深恩。特加擢用。乃敢为此巧于市恩之术。此非前任受尹继善局弄之过可比是有心欺朕矣庄有恭著严加议处。高晋虽奏称庄有恭原参有抱病被朦之语。伊审办时即应究出实情何竟听属员袒庇开脱。遂尔扶同率结。舛谬殊甚。并著交部严加议处。外省上和下睦之习。最为恶陋。屡经整顿惩创庶几稍知改悔不谓尚有复蹈故辙若此者。伊等其以朕为何如主。而敢以此等伎俩。巧为尝试耶。当此纲纪肃清之时。而伊等锢习牢不可破。实所深恨诸臣当痛加湔洗。毋得自罹罪愆。朕必欲力挽颓风。法在必惩勿胃言之不豫也将此通谕中外知之　　

○谕军机大臣等。据四达等奏。段成功纵容家人书役婪索一案检阅所出之票。皆系段成功亲笔标发请将承审之孔传炣、朱奎扬、解任严究等语孔传炣等承审此案。实出情理之外。朕早知其必有情弊。昨已降旨。将伊等革职拏交刑部今既有应行究讯情节。著即将孔传炣、朱奎扬、革职锁拏。交与四达等质审明确后。再行解部治罪。至高晋覆奏称。庄有恭原参内有段成功抱病被朦之语。实属奇闻。看来孔传炣、平日办事尚不至于如此荒唐。今查办此案。何至一任段成功捏病狡饰。其中必有授意指使之人。著四达等严行究讯。务得实情。孔传炣、朱奎扬、承审参案。敢于徇情舞弊若此。倘再不将实情吐露。首领尚不能保。复何暇代人隐讳。自速罪戾耶。著传谕四达、高晋、即速严讯明白。据实覆奏　　

○甲申。上奉皇太后幸同乐园、侍早晚膳。至丁酉皆如之　　

○御奉三无私殿赐皇子诸王等宴　　

○乙酉。上诣安佑宫行礼。　　

○御正大光明殿。赐朝正外藩等宴。召科尔沁和硕达尔汉亲王多罗额驸色旺诺尔布和硕亲王固伦额驸色布腾巴勒珠尔、乌珠穆沁和硕车臣亲王朋苏克喇布坦、多罗额尔德尼贝勒达什衮布喀喇沁多罗都棱郡王喇特纳锡第固山贝子多罗额驸扎拉丰阿、翁牛特多罗都棱郡王布达扎布、阿巴哈纳尔多罗贝勒达什敏珠尔喀尔喀扎萨克图汗巴勒达尔、亲王品级多罗郡王车布登扎布贝子品级扎萨克头等台吉齐旺多尔济、厄鲁特和硕亲王多罗额驸罗布藏多尔济、阿巴噶多罗卓哩克图郡王车凌旺布、绰罗斯多罗郡王罗布扎、回子郡王品级多罗贝勒霍集斯、辅国公图尔都等、至御座前赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十二
大清高宗法天隆运至诚先觉体元立极敷文奋武孝慈神圣纯皇帝实录卷之七百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌正月丙戌上御正大光明殿。赐大学士尚书等宴　　

○谕曰。杨应琚现赴云南。有交办事件著驰驿前往　　

○云贵总督刘藻奏据总兵刘德成等报称。十二月十九日攻九龙江一路破贼营一座二十日攻橄榄坝一路。破贼营六座又据报称。二十一日官兵行至猛往。猝遇莽匪由山箐夹冲将军装抢去游击明浩被贼镖伤。参将何琼诏等不知下落。随差弁往查。飞檄防兵土练前往应援。并咨会提臣达启等相机接应二十四日又据整控差弁面。禀何琼诏等已没于贼。查整控江有山僻小径可至普洱府城。军需银两。及火药军装悉贮于此所系更重。乃暂至普洱驻劄。至何琼诏等。原令其在整控江防匪窜入乃不奉军令。妄图邀功轻进致败。罪有攸归。谨由四百里驰奏得旨。如此军机。何不即用六百里飞递适又据常钧奏报刁派先一案并有旨谕卿。总之此事似不可中止。小小惩创了事。莫若大举以靖其源或俟兵威齐集。再行进发亦可。卿祇宜调度镇抚。攻战之事。应督催达启奋勇为之。绿旗兵已不足称勇。况土练乎。若再加之以诈伪。更不可问矣。此最宜留心者。谕军机大臣等。刘藻奏进剿莽匪情形一摺。已详悉批谕矣。该督因整控江有山僻小径。可通普洱。因回至普洱府驻劄防守。所见亦是。但此等莽匪。敢于抗拒官兵。非小小惩创所可了事。况绿旗兵本不能励勇冲锋。而其素习诈伪。更不足信。若调遣无多轻率前进既于征剿无益。且恐贼匪轻视官军转得肆其猖狭该省各镇协驻兵不下数万。自应调选精锐。以供驱策。此时不妨暂为整兵静镇俟各路兵调集后。即行鼓勇前进扼要剿擒俾贼匪无从窜逸。庶得尽绝根株。以清边徼。至摺内称十九。二十等日。由小猛养分兵渡江攻九龙江。橄榄坝等处。并有捷获今按图内道里。详为记志则橄榄坝等处。在小猛养之前。猛往在后。官兵既分路剿截何以。莽匪复得潜越小猛养渡江。退至猛往窜伏。以致冲散官兵明浩。何琼诏等。有遇贼被伤之事。其理殊不可解此非绘图有舛。即系所报不实著将朕朱笔记志之图发去。该督细看自知。仍著另绘详细清图。注明贴说呈览。军行要务。奏报宜速此后如有应行奏闻机宜。俱由六百里驰递将此传谕刘藻知之　　

○又谕、据常钧奏、永顺边境木匪滋事。请俟普洱莽匪办有端绪。再将孟连土司之案办理一摺。所见亦是。前于乾隆二十八年间。曾经降旨。以此等鼠窃狗偷。原属不成事体。只可如此办理。系就彼时情形指示。若匪徒敢于侵扰边境。则当捣其巢穴。务使根株尽绝。自无容仍拘泥前旨。但普洱莽匪。现经刘藻率兵进剿。若将木匪一案。即于此时并办。该处地壤相错。恐致彼此勾连。难于速结著将此摺钞寄刘藻阅看。令其于办竣莽匪之后。次第接办。至刘藻现在追擒莽匪。前已传谕、令其不得狃于书生之见。意存姑息。稍为宽纵。况总督既已亲行督兵进剿。设复苟且了事。转使此等丑类。罔知畏惧。何以申国威而示惩创。但刘藻本系文臣军旅非其所习不必勉强临阵。若居中调度审机宜而彰赏罚尚系力所能为。达启现在同往普洱。伊身系满洲。且曾经出兵可责令其统率兵弁鼓勇进剿。以期肃清边界。该督办竣此事后。即将本匪一案。严行查办。亦不得稍事姑容草率完。结即该抚所奏孟连土司刁派先。系缅甸国支裔。应袭土司之刁派新时与缅甸往来一节。从前该督抚等何以并未奏闻。此种夷性叵测使恣其交结或致汉奸从中勾引易滋事端亦不可不防其渐自应严行禁止。但现在办理进剿事宜。此事不必急于查办俟剿灭莽匪后。该督抚等。再就该处情形会商妥协办理。可将此传谕刘藻。常钧等知之　　

○又谕、现在征剿莽匪一应军务。均须调度得宜总督刘藻。办理地方事务。素属妥协然究系书生。未娴军旅。设于用兵机宜稍有不当既于剿贼之事无裨。而用违其材亦非朕所以成全刘藻之意。杨应琚久任陕甘。筹办军需事务。伊所熟谙。杨应琚著调补云贵总督。吴达善著调补陕甘总督。湖广总督员缺。即著刘藻调补。此旨且不必颁发该督现在普洱调集官兵。督率攻剿。恐此旨一经宣示。未免属员等意存观望。呼应不灵所有一应军务。该督仍实心妥协办理不可存聊待后人之心俟杨应琚到滇后再行一一交代起身。赴湖广新任著将此传谕知之　　

○又谕曰。杨应琚已调补云贵总督由京驰驿赴滇。刘藻调湖广总督其陕甘总督员缺。令吴达善调补但吴达善须俟刘藻到楚。方能交代起身和其衷亦须吴达善到彼方能回任湖北巡抚印务。现有吴达善兼摄汤聘署陕西抚篆务须随时随事。实心经理。不可存五日京兆之见。致有贻误　　

○丁亥。谕曰。杨应琚奏请带往云南之都司萨克查。县丞周裕著一并驰驿前往　　

○戊子。谕、朕于二月初四日。御经筵所有应行典礼。各该衙门照例豫备　　

○谕军机大臣等。和其衷奏、筹办城工一摺。内有东乐县丞字样。东乐并非县治。何以该县丞有东乐之称且既称东乐县丞。似以分驻之地得名。非郡邑等地方可比何以又有所属城垣其称谓名义均不可解著传谕和其衷将该处情形查明覆奏　　

○云贵总督刘藻奏、据总兵刘德成。连次报称由大渡口进攻莽匪。夺获土锅寨贼营一座攻破九龙江贼营三座。参将刘明智等分翼夹攻砍开白塔寺贼营一座。土弁叭先捧率练追入双龙寺贼营杀贼甚多官兵会合连踏贼营五座。分兵搜伏将小渡口一带贼营悉行焚烧乘胜夺回宣慰土城一座。现在合兵暂劄江地。俟探明贼巢再行进攻。查莽匪东窜西突。日集日多复于土锅寨围困官军。非大加攻击。直捣巢穴罔识国威。且不乘此时添兵□入一届三月。瘴疠盛行。官兵不习水土。便难攻战。反致多糜帑项。目前虽大挫其锋。而整哈猛遮等处尚多啸聚。整控江外土城亦多未平。官兵不敷分遣随加调提标楚姚开化等镇营官兵。及臣标兵约共二千余名迅赴军营克期扫荡得旨。是迅速齐力前进。不可徘徊误事　　

○又奏、据刘德成报称。正月初七日晚间。令游击施圣学。选熟悉路径之土目。暗渡躧山。探得莽贼于整哈江岸把守极严。江岸后有营四座。去江稍远。不甚防备。随于是夜二更派土千把带练。携硫磺焰硝火炮火箭等物。由上流渡江。抄出贼营后。分伏左右。又另派兵练。于江外之蛮红抄伏贼人归路。并派员保护粮石。兼堵江口去后。于初八日申刻。据该游击等回称。昨渡江至四更甫毕。分投潜伏。土弁领练。将火炮等物一齐引著。抛入贼营。火光并起。伏兵齐出枪炮并施。贼众乱窜。被兵练斫杀。及火烧枪毙者。遍野堵江余匪闻声赴援。官兵堵截。贼不能进复奔江岸。被枪伤毙无数。查此次夜袭贼营。斩杀甚多整哈渡已经打通。但据称猛遮一路。贼匪恃险固守。所得土司土城猛海猛阿。猛往等处。皆连营直接整控江岸。应俟添兵到时。方能一鼓荡平。直捣巢穴。得旨。小小之捷。何足艳称。且绿旗虚诈之习。祇可信一半耳　　

○云南巡抚常钧奏、永昌。顺宁。二府属边外耿马土司禀报探闻木梳木邦确情。并孟连猛遮连界应次第查办情形。查莽匪木贼。在外域原属相连。虽彼此各分畛域。其实狐群狗党忽东忽西总恃其荒僻。劫掠本无定向。今据报木梳调练情形似实而日久安静。是该匪等诡诈谋为。声东击西安知非别往外域滋扰。又安知非现在九龙江猛遮等处之莽贼即系若辈且现有莽匪五十人至孟连。要孟连助攻猛遮之事。则彼此勾结已可概见边防尤不可不严。现札会督臣。就近查询现在占据猛遮之莽子。是否即系召散。木匪果否为追索召丙起衅。木梳木邦前调之练。或仍有潜藏窥伺耿马孟连之意。亦未可定。九龙江已报大捷。贼匪闻风丧胆。势可解散。其督臣续调之永顺镇腾越协营兵。到日已可无须剿办。报闻　　

○己丑。谕军机大臣等、据常钧奏报、攻剿九龙江捷音一摺。殊属不知事体。已于摺内批示矣。参将刘明智等。攻打白塔寺贼营不过枪炮伤贼十数人。斩杀五十余人。何足侈言全胜。且贼既败衄。正当乘胜追擒。乃伊等暂驻九龙江尚俟探明贼踪。始行追剿尤失奋勇直前之道。其禀内所叙穿红穿绿等语。更为绿旗铺张夸诞恶习。常钧亦遂据禀报捷。实属可笑。常钧前在军营曾经大敌何亦为绿旗习气所染乎。至莽匪敢于抗拒官兵刘藻统兵进剿。正当捣其巢穴。歼剿无遗。以申国威而靖边徼。且刘藻前此奏及明浩等。于猛往地方遇贼被伤。常钧岂未闻知。何无一语奏及。至刘藻续调之永顺腾越镇协各营兵丁。正可厚集兵势。以期剿贼。而常钧另摺有已可无须剿办之语。尤属非是。此事专交刘藻办理。前已屡次传谕刘藻。务遵朕旨。悉心调度。并力剿灭。尽绝根株。勿使复贻后患。即间有攻剿贼寨之事。断不可狃于小胜。遂懈进攻。若贼众窜逸远逃。亦不可不悉力穷追使无兔脱漏网。切勿草率了事但闻该处三月以后瘴气颇盛。若彼时尚未办竣不妨整兵稍待。俟可以进兵时再行率众进剿以奏肤功昨令杨应琚赴滇接办此事。伊曾面奏莽匪木匪系属两事。今据常钧奏莽匪木匪虽各分畛域。其实地属相连。而狐群狗党忽东忽西本无定向。且木匪现在调集土练。彼此勾结。已可概见等语。则两事实属一事。著传谕杨应琚、刘藻、常钧知之。常钧摺并钞寄杨应琚。刘藻阅看　　

○庚寅。军机大臣等议覆、将军明瑞等奏、伊犁携眷之满洲、锡伯、索伦、察哈尔、厄鲁特、绿旗兵、共万余名。又有屯田回人。此内有在城驻防者。有在外游牧者。亦有随所耕田地居住者。远近不一。非内地可比。且伊犁地属极边。应存军营体制从前携眷满兵未至时曾请设立印务处。粮饷处。驼马处司员三缺实缺笔帖式四缺。委署笔帖式四缺。又总办各昂吉事务处。拣派侍卫章京管理。设委署笔帖式二缺。遵行数年。应照旧设立。至司官三员尚不敷用请于效力赎罪人员内。择其妥干者。令其协理。俟年满回京。本处办事乏人。再请由部派往。其发交各部落事件。及拣派巡察等务。令总办各昂吉事务处管理。侍卫章京委署笔帖式。俱照旧例分别劝惩。又伊犁领队大臣。从前惟管辖戍兵。办理粮饷。俱系通融派拨。今各部落官弁。一切出纳查记。及呈报事件。渐多于前。不可无专办人员。请领队大臣档房内每部落各择能书写兵二名。委为笔帖式。一切俱照印务处之例办理。均应如所请。从之
  </div>
  <div class="pagination">
   <a href="清实录乾隆朝实录_page1013.html">
    上一页
   </a>
   <span>
    ...
   </span>
   <a href="清实录乾隆朝实录_page1009.html">
    1009
   </a>
   <a href="清实录乾隆朝实录_page1010.html">
    1010
   </a>
   <a href="清实录乾隆朝实录_page1011.html">
    1011
   </a>
   <a href="清实录乾隆朝实录_page1012.html">
    1012
   </a>
   <a href="清实录乾隆朝实录_page1013.html">
    1013
   </a>
   <span class="current-page">
    1014
   </span>
   <a href="清实录乾隆朝实录_page1015.html">
    1015
   </a>
   <a href="清实录乾隆朝实录_page1016.html">
    1016
   </a>
   <a href="清实录乾隆朝实录_page1017.html">
    1017
   </a>
   <a href="清实录乾隆朝实录_page1018.html">
    1018
   </a>
   <a href="清实录乾隆朝实录_page1019.html">
    1019
   </a>
   <span>
    ...
   </span>
   <a href="清实录乾隆朝实录_page1015.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
