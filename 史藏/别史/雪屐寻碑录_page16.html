<!DOCTYPE html>
<html>
<head>
    <meta charset="UTF-8">
    <title>雪屐寻碑录 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪屐寻碑录 - 第 16 页/共 20 页</h1>
    <div class="content">
　　诰封资政大夫萨宠阿之碑经筵讲官国子监祭酒加一级兼佐领觉罗吴拜书致仕太 【太：大】 学士福敏碑文朕惟位隆辅弼膺夙眷于纶扉德重师儒溯成劳于经席惟荩诚之在念宜赠典之攸崇致仕太 【太：大】 学士福龙翰先生植品端方禔躬纯正选吉士于登瀛之日恬淡为怀遇皇考于潜邸之初恪勤自励旬宣中外抚循克任夫封疆表率班联声望洊高于槐棘朕惓惟黄发久值彤闱晋保傅之荣阶畀鼎台之重任在昔髫龀受学允资启迪之维谆逮夫密勿论思亦时敷陈之有要旋跻大耋遂予引年挥翰摛词稠迭岁时之存问分甘植菓优游林壑之安颐视疾造庐幸勿药以遄喜讣闻属纩更洒泪以亲临赙恤有加仪章备举稽于彝宪谥曰文端呜呼想道范于平生弥切梦楹之感纪挽章于昨岁犹深易箦之悲载勒丰碑用光来叶乾隆二十一年十一月十四日 

　　原任荆州将军宗室尚嘉保碑文朕惟建节封疆慎简维垣之寄铭勋钟鼎用酬克壮之忱惟抚驭之有方宜恩荣之勿替尔原任荆州将军宗室尚嘉保银潢衍派玉牒分支早承袭乎世封遂入参于宿卫洎乎分阃荆州拥旄楚甸柳营日暖整荼火之军容玉帐风清讲韬钤之武略夙夜匪懈初终不渝既于入觐之时许遂养疴之请遽闻沦逝实用轸伤宠恤爰颁祭葬如礼呜呼丰珉载锡永增竹帛之光大树犹存尚拥风云之气服予休命励尔后昆乾隆二十二年四月二十五日 

　　通公者正黄旗满洲人也由监生于康熙四十六年正月补用理藩院笔帖式差往岗地思星宿海画图取水差竣回京纂志进呈奉旨交一统志 【志：志】 馆钦此五十七年五月题补本院主事派往西路军营出兵五十八年十二月奉圣祖仁皇帝特旨补授员外郎雍正元年六月题补本院郎中三年二月世宗宪皇帝特旨补授内阁侍读学士四年正月补授大理寺卿二月奉旨差往宁夏查汉托辉地方办理城渠工务五年十月奉旨补授盛京工部侍郎仍留查汉托辉地方办理开垦事务六年三月补授礼部侍郎六月调补兵部侍郎十年十月工程告竣来京十一月奉旨协办理藩院侍郎事务十一年八月补授正红旗蒙古副都统仍兼侍郎任十二年奉旨派往归城 【归城：归化城】 署理都统事务十三年八月奉旨通智自奉差归化城以来所办事件轻重缓急悉得至宜从来奉差诸臣之所罕见者着补授兵部尚书钦此寿享七十一岁于乾隆九年恭遇覃恩诰授光禄大夫十二年七月十二日申时卒于正寝二十二日午时安葬于茔吏部验封司主政加一级姚左垣撰文乾隆丁丑年孟冬吉旦 

　　诗云彤管遗徽光传史册盖贞节懿行乃风化所关□伦所重由来罕覩也阵□长鎗护军普福之妻留嘉氏赋性幽真持躬淑慎奉庭闱而笃孝妇道无亏历冰霜以矢志卅载有余节同松茂操比霜清潜德贞芳俯仰无惭恭逢圣旨建坊旌表谨遵立碣留嘉氏之苦志贞节载在不朽不永与古之贞贤比美为同观耶易曰安贞之吉应地无疆留嘉氏诚常 【常：当】 此而无忝矣飞龙 【飞龙：龙飞】 乾隆二十四年秋七月谷旦立 

　　原任太子少保湖广总督硕色碑朕维秉节钺以宣风翰垣攸寄畀老成而宏化耆旧兴怀既膺委任于生前复备哀荣于殁后宜隆褒赠聿举彝章尔原任太子少保湖广总督硕色植躬谨重在职勤劳早历郎曹备贤能之上选既登荐版荷特达之殊知时则属在大农出遂司夫陈臬明刑奏绩旋膺方伯之除布政宣猷遂抚关中之众朕用申命俾历诸州麾大纛而载驰部行陇蜀莅中邦以分治惠逮豫齐允惟总制之宜实副殿邦之任由是专枢粤峤崇牙阅禺海之师开府滇黔高传问苗峒之俗既予来觐锡汝保臣屏障奏功控要区于全楚股肱宣力荷□任以五年何溘逝之忽闻遽遗章之入告爰颁嘉奠载考易名宠命既备于初终可谓恭矣成绩有怀夫今昔不亦勤乎爰命礼官着之贞石呜呼封疆久事遗风留苗黍之思耈造不忘令典重龙鸾之碣灵其未昧式视斯文乾隆二十四年十月二十四日 

　　原任陕西固原提督董孟碑文朕惟国家勤思保障懋奖勋庸永怀尽瘁之臣特备饰终之典矧夫威惠素扬于阃外勤劳丕着于师中万里鹰扬已树磨崖之绩一时物化能忘绘阁之勋爰锡恩纶用彰伟烈尔原任陕西固原提督董孟韬钤素裕果毅性成仗三略以夺标早入貔貅之宴环六宫而作卫实称虎旅之班迨参幕于湘衡益现伟抱旋副戎于魏博雅号能军是用寄以干城授之节钺南阳西蜀声威肃而风静牙旗粤海秦关组练明而霜凝玉帐当王师之西讨时效前驱比回部之东归还邀优叙方期委任何意沦殂为肇锡以嘉名谥称勇确俾昭兹于来许绩纪贞珉呜呼杯 【杯：坏】 土深埋空想丸泥之烈松楸长护能知大树之名镂螭碣以高悬鼎彝同贵揭龙章而丕焕琬琰常新咨尔后昆式兹前武乾隆二十五年九月二十三日 

　　奉天承运皇帝制曰夙夜匪懈王臣既死厥忠黾勉同心命妇爰从其贵既含章而正内因锡爵以疏荣尔经筵讲官议政大臣领侍卫内大臣兵部尚书署礼部尚书事务御前大臣正红旗蒙古都统总管内务府大臣步军统领一等果毅公加三级阿里衮之妻瓜尔佳氏顺以正家慈能逮下赞良规于琴瑟徽柔不让女宗致孝养于尊章问视悉符内则既代终而余庆宜受祉以分荣兹以覃恩封尔为一品公夫人于戏躬亲苹藻以用之公侯之宫象表山河永厘尔子孙之庆益端懿范勿替徽音乾隆二十六年十一月二十日 

　　京城德胜门外之东距城其 【其：甚】 近有本藩围地一区方二十三亩命形家相之谓可作窀穸之所予因令藩府之太监等有殁者窆而会葬焉尝思古人掩骼埋胔载诸史册其推恩骨肉之谊周于庶类□以暴露之堪怜则瘗埋之当恤矧予太监等晨夕侍从宣力服勤一旦奄然而逝顾使幽魂无依夜台饮泣非所以嘉奖勤劳慰答荩忱之义也兹地宽敞冢垒可以次列诸人生尝相聚殁亦相依长夜首邱冥踪或慰自兹以往许续厝乌 【乌：焉】 其永着为令其不愿者听之呜呼生寄死归考终为福殁宁存顺吉壤宜安诸太监等其亦得所依托而庇□其人家 【人家：家人】 也巳时乾隆二十有六年岁次幸 【幸：辛】 巳十二月吉旦立 

　　原任都统兼侍郎多尔济祭文皇帝谕祭于原任正蓝旗蒙古都统兼理藩院左侍郎多尔济之灵曰奉公宣力常资笃棐之材示眷推恩式奖忠勤之谊惟靖共无懈克昭懋绩于生前斯褒恤有经爰备宠绥于身后尔多尔济持躬恪慎率属端严当筮仕之初即称干练迨服官之久益着纯诚回翔郎署之班洊历京卿之任洎乎擢综旗务统虎旅之赳桓因而兼典藩封领象胥之职贡荣阶递进率履无僣往者殊域驰驱既肃将乎使命迩日军书筹划亦洞悉乎夷情正倚任之方殷遽遗章之入告老成溘逝轸恻良深爰命礼官载申恤典呜呼劝作忠于后起视此初筵酬尽瘁于当年歆予芳醴尚其祗受慰尔幽灵 

　　原任都统兼侍郎多尔济碑文朕惟明廷効职臣怀尽瘁之忱翠琬镌铭国有酬庸之典是以恩恤垂诸身后永答成劳彝章追美生前益申眷命尔原任正蓝旗蒙古都统兼理藩院左侍郎多尔济赋材练达行己端严筮仕而克効其长奉职而益昭其谨入直郎官之署列宿名高出参司马之曹题舆望重佐襄旗务羣推约束之明晋秩京卿无改靖共之素嗣是才猷懋着统武备之干城因而倚畀方深典藩封之职贡驰驱殊域葱河之跋涉维勤筹划夷情榆塞之烽烟早靖念服勤之罔懈欣倚任之得人何图朝露易唏 【唏：晞】 遽尔遗章入告爰饬厚终之令礼备哀荣用明眷旧之思恩荣祭葬载稽掌故谥曰勤僖呜呼名纪丰碑纶綍焕龙鸾之彩魂归华表松楸依云日之辉贻尔后人钦兹懋典乾隆二十七年十月初七日 

　　原任黑龙江将军绰尔多碑文朕惟宣威重镇成劳已着于旗常纪绩贞珉令誉斯垂于琬琰沛易名之旷典媺号攸加笃念旧之深情隆恩载锡尔原任黑龙江将军绰尔多以忠成性由任得官效战阵于戎行知方有勇布明威于下国奉使无惭重译知名夙领藩封之职贡六韬展略迭分统制之军符盖胸有甲兵屡受熊罴之任而令严鼓角聿彰彪虎之威迭膺陇右之干城一领安西之督护大帅建临江之节列帐风清诸台兴挟纩之歌连营舂暖肘悬金印曾夸入奉前驱队拥牙旗爰命出屏南服再启伊凉之幕府仍搴塞阃之蜺幢三朝承眷顾之隆廿载荷提封之寄坐镇方期其难老遗章遽告夫奄殂表厥生平谥以质悫于戏灵归黑水身膺节钺之殊荣冢象祈连殁领丝纶之厚恤视兹华碣表尔幽阡乾隆二十七年十一月十四日 

　　皇清诰封光禄大夫兼世管佐领原任湖广荆州将军德□墓碑志盖闻人生谢世礼必有葬葬必有祭此所以安先灵于地下而慰孝子之心于万一也故养生送死人子之大节报本追远万世之常经是以自古讫今凡绅??今 【??今：衿】 士庶之家莫不设立坟茔俾后世子孙望墓田而生感因风木而堪悲禴祀丞 【丞：烝】 尝四时之孝享无亏音容笑语一念之思成克笃庶其承先启后子子孙孙勿替而引长之也惟我祖茔限于地狭难以安葬余无可如何图维数载方卜葬于东直门外东坝之北另造新茔立向子午兼癸丁三分周围植树三百余株置地二顷三十五亩又十亩五分内建造阳宅阴宅共享地三十五亩外尚存地二顷十亩五分其每岁所收租息以备修理墙垣补种树木之需恐后世子孙支派日繁贤愚不一不能谨遵祖训恪守先型是以用列十条预垂遗训尔子孙尚其遵行而无忽焉计开一御赐碑文乃□□国家 【乃□□国家：乃国家】 之旷典后世子孙务宜敬谨看守毋致损坏如有毁坏碑文者准众子孙公同逐出户外一祖父坟墓毋因乏嗣而听风水之言迁棺移葬致使骸骨不安如有迁移坟墓者准众子孙公同逐出户外一祭田存公其每岁地租以备修葺墙垣补种树木之用毋得以餬口无资相一月 【相一月：相□一月】 台围墙宫门务须随时修补不得折 【折：拆】 毁以失观瞻如有折 【折：拆】 毁者准众子孙将伊应得地租扣除赔修一所栽树木偶有回干理宜补种毋得砍伐活树以作炊爨如有砍伐活树者准众子孙将伊应得地租扣除补种一阳宅原为上坟聚集起坐之所毋得率性居住任意骚扰如有住公所以省房租者准众子孙将伊应得地租扣除赔修一子孙内或因阵亡而有功于□□国家 【于□□国家：于国家】 者准其入葬外其非正命而死者概不准入如有妄行入葬者准众子孙公同掷出一使妾本非敌体岂容并葬除□□配葬之正妻而妾有生子嗣者权许并葬外其余概不准入葬坟院如有擅行入葬者准子孙公同掷出一无子嗣并未娶室者不得冒入安葬有碍风水如有擅行霸入者准众子孙公同掷出一轮流祭扫本令皆得尽其诚敬源 【源：原】 无分于尔我每逢上坟务须各家皆到如有托故推病指差不到者异日令伊知会众人自行补奠以上十条凡我后裔咸宜遵守得抗违 【得抗违：不得抗违】 则事死如生事亡如存无负先人属望之心葬之以礼祭之以礼自有瓜瓞云礽之庆诗曰不衍不忘率由旧章又曰永言孝思孝思维则其斯之谓欤乾隆二十八年三月十八日 

　　原任荆州将军德敏碑文朕惟剖麟符于南服雅资保障之才拜龙节于中朝素重赳桓之望故典礼饰终于惠幕眷此几筵而丝纶宠贲于幽阡用光琬琰尔原任荆州将军德敏拔自旗员克称世秩积阶资于朱邸充护卫于早年三迁而入领牙旗班齐禁旅再出而重开戎幕令肃江关嘉奉职以维勤进提衡于柏府念成劳之有在还驻节于荆州方期屹峙以干城何遽溘先乎朝露当遗疏之上达轸恻弥深逮恤典之下颁恩施宜渥易名温悫肖厥生平刻石封茔荣施窀穸呜呼树丰碑于马鬣尚载休声垂奕叶以鸾章永存旧德用昭眷命贻尔后人乾隆二十八年三月十八日 

　　御赐太子少保安西提督刘顺祭文皇帝谕祭于太子少保安西提督刘顺之灵曰折冲攸寄常思将帅之才褒锡有加式奖忠勤之谊扬威名于阃外生前之懋绩既昭颁恤典于中朝身后之宠绥爰备尔刘顺韬钤谙练纪律森严初膺朵殿胪传蚤备期门宿卫端营居守还依上苑之旁佩印分麾遂久西秦之任虽升擢屡迁于他郡而题留常隶乎兹邦遍历参游洊臻协副迨雄藩晋秩旌旗乍拂黔关而重镇需材牙纛仍移白水金川烽靖与有勋劳戈壁泉通实资疏导方肃军门之号令遽闻溘逝之遗章轸恻良深苾芬用奠呜呼云气变鹳鹅之阵英爽犹存纶音宣鸾凤之书渥恩斯沛尚其祗受慰尔幽灵乾隆二十八年四月二十二日 

　　祖茔自创建后岁久未修林木庐垣间有伤毁不及时补葺渐就倾颓为之后者能无恫诸今春有元孙九德虔奉百金供修葺栽培用所不敷者本支公议约入三载祭田全租克成厥事更定嗣后每年酌取田租以备岁修以永巩固于是鸠工庀材阅月事竣展奠之下复见缭垣环茔槐阴覆路门庭宇舍仑奂悉新修祖兆而妥先灵谓非孝感之所致与后起者观感兴思岁修有藉亦何忧乎废坠哉是为记时乾隆二十九年夏四月谷旦族长荪扎齐暨本支公镌 

　　原任正黄旗蒙古都统广成碑文朕惟国家简任世臣优崇华阀沛饰终之令典表身后之荣施用奖纯诚以昭渥泽尔原任正黄旗蒙古都统广成乔木故家彤闱右戚初策名于郎署宣旋着绩于卿曹嘉石平民棘寺乐景风之扇青骢首路乌台凛成宪之遵领两翼之嘉师总千屯之禁旅正殷委任忽告沦徂爰命考行易名镌之珉石温勤锡谥概厥生平呜呼列戟承恩嗣家声而勿替丰碑纪媺绵世泽以长新勖尔后人敬承庥命乾隆二十九年九月二十一日 

　　皇清诰封光禄大夫讳文焻石府君之墓大清乾隆岁次乙酉仲春月谷旦銮仪卫云麾使兼佐领孙珠兰泰敬立 

　　奉天承运皇帝制曰朕惟恩隆锡钺资倚畀于干城典重勒铭贲光荣于泉壤悼武臣之长逝爰恤命之有加载播温纶用昭宠誉尔原任宁夏将军觉罗永泰悫恭秉性勤慎居官禁旅程材邀先朝之简拔盛年宣力早军政之精娴遂以积资屡膺委任始分旄于滇海旋移镇于浙中用能整饬戎行克胜阃寄牙旗独建指北口之雄关王节重持控西陲之重镇服勤罔替垂四十年忽览道遗章 【忽览道遗章：忽览遗章】 倍殷轸恤既饬之终之备典 【既饬之终之备典：既饬终之备典】 命考行以易名按厥生平谥之恪靖呜呼据鞍嚄唶犹然名将之风勒石岧峣长此丰碑之建敬承休命垂尔令名乾隆三十一年十月谷旦 

　　原任太子太保户部尚书果毅公谥襄壮阿里衮碑文朕惟封陲展力重臣参授钺之权册府铭庸勋旧着运筹之略眷成劳之未泯生则望重干城期宠恤之攸加殁乃光壤 【殁乃光壤：殁乃光□□壤】 尔太子太保户部尚书果毅公阿里衮久膺简用克着贤能供宿卫于宸居先备□陈之选奉甸 【甸：旬】 宣于壤甸洊登列岳之班逮乎入赞中朝优兼众职尚书象天之喉舌已徧陟乎六卿禁旅为国之爪牙更统司夫七萃往以驰驱克奋斫营参黑水之勋因之倚任方深持轴佐黄扉之政靖共益着扬历攸资属当小丑之不恭用副元戎而致讨军移赤徼征师律之方严路出朱波见将星之忽陨班都护之屯部已虚关内生还马伏波之行营竟致壶头病困深加轸悼特示优崇俎豆维新备哀荣而展祀丝纶载贲表襄壮以易名于戏绩在旗常图画炳功臣之阁宠延阀阅声光留上将之垣武 【武：式】 树丰碑用辉幽兆钦予时命励尔后人乾隆三十五年五月十九日 

　　康熙五十一年正月二十八日辰时生山西太原府榆次县西南乡弓村清故王府总管太监元俸罗公之墓修做宝顶安立碑弟罗元禄侄缃??聿绾□□乾隆三十六年六月二十八日戌时卒 

　　奉天承运皇帝制曰政重伍兵参佐允资乎豹略恩隆三锡□□□□□□章尔镶红旗满洲包衣佐领兼三等护卫加一级孙荣职司军旅材裕韬钤迪果众于戎行爪牙攸寄懋勤劳于王室兹以 【王室兹以：王室□□□□兹以】 覃恩特授尔阶武□□□□□□命于戏师克在和尚辑起桓之众功期罔懈益彰赫濯之灵制曰干戈载戢端资硕画于戎行琴瑟咸和更□□□□□□尔镶红旗满洲包衣佐领兼三等护卫加一级孙荣之妻樊氏柔嘉继则淑慎其仪兹以覃恩赠尔为淑人于戏恪修内职膺玉佩以无惭□□□□□□章两 【两：而】 永焕制曰军容整肃特资介冑之臣中馈勤劳实藉□□□□□□红旗满洲包衣佐领兼三等护卫加一级孙荣之继妻郭氏性资端淑礼法修明兹以覃恩封尔为淑人于戏宜其家人诞贲彤庭之令典勖哉□□益杼□帐之良图乾隆三十六年十一月二十五日 

　　奉天承运皇帝制曰治军命□干廷弘燮伐之猷移孝作忠臣子着折冲之烈尔孙兴乃镶红旗满洲包衣佐领兼三等护卫加一级孙荣之父禔躬醇谨课子义方戎务夙娴克启箕裘之绪天休申锡用敷车服之荣兹以覃恩赠尔为武翼大夫镶红旗满洲包衣佐领兼三等护卫加一级锡之诰命于戏播徽章于天上祗受国恩邀令誉于师□永贻家庆制曰国重干城之□宣威允赖乎武臣典隆纶綍之施锡类必加夫贤母尔金氏乃镶红旗满洲包衣佐领兼三等护卫加一级孙荣之□内则素娴令仪久着爱劳兼至用昭□戟之光诲育弥勤每听鸣机之响兹以覃恩封尔为淑人于戏励荣名于兰锜懿范克彰荷嘉祉于芝亟 【亟：函】 殊恩益永乾隆三十六年十一月二十五日 

　　晋赠太子太保原任陕甘总督吴达善碑文朕惟位总行台克表岩廊之望地恢分野光资屏翰之庸眷大吏之可风怆老成之遽逝丝纶载锡琬琰为昭尔太子太保陕甘总督吴达善精白禔躬恪恭奉职始擢农曹之选优登政府之阶征靖献咸 【征靖献咸之咸：征靖献之咸】 之咸宜遂旬宣之特任宠 【宠：拊】 陇坂洮云之表早建旌牙滇池洱水之区重移棨戟逮乎两临楚境绥驭为劳因之三镇秦边附循克协辖钤久寄频年觇制府之长枢钥攸资万里控方舆之远谓练材之素着倚任方深轸遗奏之上闻饰终宜修 【修：备】 既表贤良而展祀复稽典礼以易名象厥生平谥为勤毅于戏垂庥汗简封圻传苗黍之歌纪媺錭珉墓域焕松楸之色钦予时命励尔后人乾隆三十六年十二月十九日 

　　和硕显谨亲王碑文朕惟备崇封于帝室秩冠颁璜推宿龄于宗盟仪隆赐杖恩先敦本每怀玉牒之分辉典重饰终弥惜金枝之掩采情伤挽绋礼具铭碑惟王禀气冲和持躬淑慎溯派出文皇之系绵瓞偏长承封当圣祖之朝分茅最久小心饬榘昭礼度以无愆耆德流禔荷恩施于弗替向香山而绘像衣冠先九老之班开策府以延庥带砺重诸王之列方冀遐年之更享何期奄逝之遽闻展祀以时既雕筵之迭荐易名有宪庶隧道之丕光象厥生平谥之曰谨于戏老成已谢空缠朱邸之悲誉望犹留永焕翠珉之色尔灵克慰奕禩为昭乾隆三十七年三月日 

　　奉天承运皇帝制曰宣威効力事父资以事君锡类推恩教忠本于教孝道存激劝志慰显扬尔巴尔赛乃御前大臣领侍卫内大臣正白旗满洲都统兼右翼前锋统领掌健锐营印信大臣盟主管武备院事务大臣管十五善射善骑射大臣管旧营房大臣管南府景山事务大臣管御虞备用处大臣管内火药库大臣上驷院卿革职留任总理阿哥等谙达向导统领御船统领三旗虎鎗统领公中佐领骑都尉又一云骑尉加一级努三之父倜傥负奇老成垂范鲤庭授傅 【傅：传】 家之训人敦诗礼虎臣策报主之勋国有爪牙兹以覃恩赠尔为御前大臣领侍卫内大臣正白旗满洲都统兼右翼前锋统领掌健锐营印信大臣盟主总理阿哥等谙达骑都尉又一云骑尉加一级建威大夫锡之诰命于戏莅官能敬已宏昌后之基有子亢宗益励在公之念予何吝于爵赏尔克世其弓裘制曰能任教忠式谷固由于母训推恩逮下疏荣必逮于慈帏用答恩勤特颁荣宠尔舒木鲁氏乃御前大臣领侍卫内大臣正白旗满洲都统兼右翼前锋统领掌健锐营印信大臣盟主管武备院事务大臣管十五善射善骑射大臣管旧营房大臣管南府景山事务大臣管御虞备用处大臣管内火药库大臣上驷院卿革职留任总理阿哥等谙达向导统领御船统领三旗虎鎗统领公中佐领骑都尉又一云骑尉加一级努三之母顺柔叶德婉嬺宜家盛年不御丹铅相夫以俭永夜时闻机杼教子以劳兹以覃恩赠尔为一品夫人于戏先国后家惟贤母独知大义作忠移孝俾劳臣能绍前徽生而有闻殁且不休大清乾隆三十八年二月二十四日孝子御前大臣领侍卫内大臣正白旗满洲都统兼右翼前锋统领努三敬立茔碑 

　　顺治十六年敕谕固山勤慎贝子特尔祜牌文自古帝王创业垂统以贻万世凡在宗支皆膺显号所以重懿亲也尔特尔祜乃多罗安平贝勒都度之子赋姿英敏制行端重方冀永享遐龄何乃遽闻淹逝朕笃念宗亲爰稽成宪谥曰勤慎勒之贞珉以垂不朽庶昭朕敦睦之怀耳乾隆三十八年三月初十日建 

　　皇清诰授资政大夫镶红旗满洲署凉州镇总兵永昌协副将兼世袭骑都尉加二级佛公墓碑□公觉罗禅氏讳佛逊乃巴智宜喇赤后裔祖讳阿克敦原任副都统出征四次力战有功蒙恩赏给云骑尉准袭两代父讳伯喜原任归化城副都统公生于雍正戊申年稍长失怙受祖母太夫人抚养教育成人幼即自励仰荷皇恩承袭骑都尉益加奋勉身历行间精勤本艺且愤志读书以期文修武备行年二十四岁升补副护军参领二十八岁补授前锋护卫旋升前锋参领由健锐营出授永昌协副将以署凉州总兵统兵三千于三十七年十一月二十三四五等日同健锐营翼长富虎三等侍卫明仁游击沈宽等在札马山松林口横亘山木阳岗木了山等处剿贼攻战六昼夜夺获碉石?卡三十余座火烧贼木城四座杀贼无算经提督董保奏议功十二月十二日率兵抢获□板昭马儿党二处接应将军温大队以兵隶焉十五日跟随参赞大臣果毅公丰住营宜喜复打仗数十余次三十九年正月奉副将军公丰奏明住剳孟必山要处身任战字 【字：守】 三月定西将军阿调守色木多三面通川要路十月调往密喇噶喇木黑山梁又打仗数次四十年二月初三日因劫贼营夺其险要鼓勇争先被贼炮所戕遇害上闻之为震悼赐恤葬遣礼部员外郎蕴泰谕祭命入昭忠祠赏一恩荫例得守备承袭二次今窀穸既成请志于余而为之铭曰维公世曹 【曹：冑】 承先荣怀启后感风烈□沙虫羡气吹公 【公：于】 牛斗成千古之功名酬九重之高厚报国惟诚持身不苟生也何惭死真弗朽荣君赐 【真弗朽荣君赐：真弗朽□荣君赐】 勒石弥久乾隆四十一年三月□日 

　　原任漕运总督阿思哈碑文朕惟勤宣中外靖共怀久事之劳典备哀荣展恤怅遗徽之杳惟敬慎罔愆于夙夜斯表物无间乎初终紫綍延休翠珉勒媺尔原任漕运总督阿思哈程材练达励志朴诚始参特橐之班旋预含香之选擢之郎署雄疆特试以旬宣简自藩维腹地更觇其抚治迨选曹之录用筹边而牧政攸资旋运务之权膺考绩而纶言进掌是用还其旧秩西江之节钺重颁亦尝涤彼微瑕东粤之封圻继典嵩洛畀移辕之寄拊循既越五年滇黔当授律之初控制实兼两省乃侃?心 【侃?心：愆】 尤之再集使图赎于先驱仍矜宥之频加冀筞 【筞：策】 收夫后效自铨卿而削职远临塞外分屯俾枢院之司存晋副台端执宪遂总持纲之任兼资统卫之长机务参襄复锡崇衔于议政天官暂摄还迁右族以升旗嘉剔 【剔：易?攵】 历之弥深值漕输之藉理方倚毗而遽有沈疴之告俾摄调而竟虚赐假之恩既饬奠以饰终爰易名而考行于戏综和止禔躬之素庄莅惟能溯温恭执事之忱恪居靡忝舟楫怆老成之逝松楸期誉望之留慰尔幽途昭兹来许乾隆四十二年 

　　奉天承运皇帝制曰国资开府之重臣赏延于世家有嗣徽之大母祥降自天载锡宠荣并扬柔懿尔周氏乃兵部侍郎兼都察院右副都御史巡抚贵州等处地方提督军务加节制通省兵马衔兼粮饷世袭云骑尉觉罗图思德之生祖母以礼以法能俭能勤备兹母仪绍芳规于前武肇兴门祚留遗泽于后人兹以覃恩赠尔为一品夫人于戏贻采许之孙谋用亢宗而保艾赞阴行之祖德信善积而庆余泽衍再传光昭奕■〈礻冀〉乾隆四十二年五月初二日□己亥仲夏孙兵部 【仲夏孙兵部：仲夏兵部】 尚书湖广总督世袭云骑尉图思德内阁学士兼礼部侍郎副都统图思义恭誊勒石 

　　奉天承运皇帝制曰奉玺书于中禁位重旬宣领节镇于外台职司抚辑任专锁钥绩奏澄清尔兵部侍郎兼都察院右副都御史巡抚贵州等处地方提督军务加节制通省兵马衔兼理粮饷世龚云骑尉觉罗图思德才本优长躬能表率六条秉宪人瞻列戟清霜百郡承流地徧随车膏雨特颁庆典诞播徽章兹以覃恩特授尔阶资政大夫锡之诰命于戏厘纪振纲资奠安于伟畧诚民敕吏慰宵旰之深衷罔替成劳用终永誉制曰持纲秉宪良臣奏节钺之勋履顺思庄淑女着珩璜之范芳型无忝茂奖宜加尔兵部侍郎兼都察院右副都御史巡抚贵州等处地方提督军务加节制通省兵马衔兼理粮饷世袭云骑尉觉罗图思德之妻岱佳氏名家作配内则是娴励妇节于缟綦每觉秋霜辉映谨家闲于阃阈益彰铃阁清严兹以覃恩封尔为夫人于戏贲锡宠章播休声于闺闼诞敷嘉泽扬令闻于巾袿式授荣施祗承显命乾隆四十二年五月初二日 

　　晋赠太子太保原任领侍卫内大臣户部尚书一等果毅继勇公谥诚武丰升额碑文朕惟忠贞继美卿材增阀阅之光笃棐宣劳公望焕棘槐之色树宏猷于壮盛业着旗常昭优锡于始终铭留琬琰尔晋赠太子太保原任户部尚书一等果毅继勇公丰升额家传忠荩性秉朴诚由世冑而擢侍禁垣承旧勋而宠膺上秩掌兼库务仍领宿卫之班联位正卿阶更授专旗之统辖寄典司于内府精白无愆预机要于戎枢靖共弥凛俾裁青简藉觇董局之勤许控花骢特轸趋朝之瘁属以金川申讨分符彰挞伐之猷因之雪岭扬威秉钺奏敉宁之效凌烟表绩备图赞而交荣戴斗承庥历兵农而迭任号加两字酬庸之典逾隆翎锡双圆懋赏之恩益渥综礼乐而赞襄是赖持筦钥而讥禁攸资方期殊眷之茂膺讵意华龄之遽谢晋宫衔而加礼用纪成劳颁衾襚以饰终还循彝典谥为诚武象厥生平于戏抒忱悃于中朝再世之声聿绍播勋名于绝徼没身之誉常垂式是贞珉辉兹奕叶乾隆四十三年三月二十六日 

　　皇清诰授中议大夫福建盐法道前福建粮驿道分巡福州福宁等处直隶河间府知府户部员外郎盛京船厂理刑司主事吏部笔帖式加二级韬庵达公墓志铭赐进士出身原任山东夏津县知县前翰林院编修翰林院庶吉士治年家眷晚生朱仕琇顿首拜譔甲午科举人治年家眷晚生杨金华顿首拜书公讳明号韬庵正红旗人也以翻译生补吏部笔帖式升授盛京船厂理刑司主事又升户部员外郎京察一等出为河间府知府以捕蝗不力革职効力河工期满引见复为户部员外郎遂授福建粮驿道调补盐法道三年大计荐为卓异入京引见病卒京师公宽长者厚长者 【公宽长者厚长者：公宽厚长者】 待人尤诚信为粮驿道时治福建福州兼管鳌峯书院事爱士而严巡视甚勤故书院人役祗皆 【祇皆：皆祇】 畏诸生肃然守规矩福建盐商日疲病每不能供税公加意抚恤商力稍苏性清静寡欲雅好读书尝曰吾因翻译略通文义每于吏事之暇喜展近思录宋儒先书时取历朝大臣奏议阅之开拓见识甚觉有味于他戏剧性不乐也仕琇时掌书院教事兄筠园主诸生膏火公皆礼而信之筠园以癸巳之春殁而公亦于是冬亡于京师年六十五岁祖曰鸣臬 【臬：皋】 父曰长寿祖母孙氏母徐氏生母李氏妻李氏继妻伯克氏李氏生子一善宁石门工部笔帖式孙德存公卒之二年善宁自京师书来因魏君瑛刘君永褾求为公之墓铭善宁学于二君二君皆感公知又尝肄业鳌峯故催促余文甚切始善宁屡言于魏君欲得见余及公入京将挈家北还善宁闲访魏君书院因相见书院中今又数千里书请余文余不自意辱公父子之爱如此也夫势位所在世之耳目与夫心之美善咸集焉若夫亲闲退之人收不售之言则其人之嗜好异矣抑亦别有所见耶葬以乾隆三十九年甲午二月吉日卜于阜城门外之八里庄铭曰貌则孔庄而坦然无疑才则不耀而澹然可思纲持而目毕举大得而小无遗官事既已治矣又何为苛细矜懻以鸣察察之知耶大清乾隆四十三年岁次戊戌孟秋月谷旦立男善宁孙德存仝泣血勒石 

　　多罗克勤良郡王碑文朕惟恩绵瓜瓞天家垂惇睦之经爵列屏藩宗祀扬永终之誉佐绩无忘乎先世推仁宜备夫彝章爰勒克珉用光来禅尔多罗克勤郡王庆恒瑶牒分华璇源导派前型克缵推茅土而启封令绪相承振箕裘而继美效恪勤于庶职旗务攸司佐董正于本支宗盟共勖偶以微愆示抑终缘公过见原迩者追念成劳缅怀延赏锡殊庥于后嗣奕叶常贻袭嘉号于始封新纶贲方冀 【贲方冀：贲□方冀】 壮猷克绍衍世泽而寖昌何期永逝俄惊怅音尘而遽邈诏奠以申恩宜辍朝以示哀荣加谥称良遗徽堪纪于戏溯旧勋于册府尚思翊运之初举恤典于礼官更式展亲之笃树兹丰碣用表崇阡庶克有闻以贻永世乾隆四十四年月日 

　　原任领侍卫内大臣努三碑文朕惟回翔中禁聿推升楯之班翊拱辰居最重干城之选念常陪于仙仗着有成劳宜式建夫丰碑昭兹荣遇尔原任领侍卫内大臣努三宅衷敬慎秉质朴诚始奋迹于羽林继备员于环尹侍周庐而谨凛进止无愆统锐旅而严明简稽有要洊司旗务奉职惟虔兼历卿阶承恩益励典天闲而考牧上驷云屯导玉辂以巡方皇舆星丽戎行是佐殊荣俾世职之叨法从久参显爵晋御前之秩嗣以古稀已届虑告瘁于驰驱乃当温旨频宣益矢勤于夙夜扈□京而遘疾即命遄归际残腊而赐医尚期渐愈俄闻溘逝深用轸怀既锡芳筵复颁嘉谥于戏追随豹尾依光已逮廿年番直蟠头宣力恒如一日勖靖共在立表纯恪于生平诒尔子孙钦承无斁乾隆四十五年五月初八日 

　　原任湖广总督图思德碑文朕惟制阃宣猷端重封疆之寄褒纶展恤聿酬屏翰之勋眷久事之勤劳名垂汗简备饰终之典礼媺勒贞珉尔原任湖广总督图思德敬慎禔躬朴诚矢志始备员于光禄洊膺世职之荣继服政于农曹克树望郎之誉佐理爰兼乎旗部靖共益励夫官方会诸道之需才简外台而奏绩遂司臬事于皖江明刑弼教旋任藩宣于黔省布化承流嘉乃显声 【嘉乃显声：嘉乃□声】 申之显擢专枢特畀旌牙增幕府之雄大纛频移黔 【黔：钤】 辖控滇疆之远乃晋总师之秩正卿实长乎夏官式觇节制之材重镇还临乎楚服谓成劳之夙着方切倚畀遽遗奏之上闻用深轸念既锡芳筵而展祀复稽往绩以易名象厥生平谥为恭悫于戏彝章载赐恪勤昭匪懈之忱巨碣长留笃棐表在公之素钦予时命励尔后人乾隆四十六年十月□□日 

　　原任绥远城将军宗室弘晌碑文朕惟旌门展绩筹边资分阃之才册府酬庸备礼重勒珉之典念成劳之未泯宜宠恤之攸加特贲丝纶用光琬琰尔原任绥远城将军宗室弘晌宗潢衍派禁籞承恩初参宿卫之班长征决拾洎晋统军之任旅帅勾陈遂分旌旄钺 【遂分旌旄钺：遂分旄钺】 以宣猷闽海壮风云之色爰建牙幢而移镇陪京昭屏翰之勋洊膺嘉命之颁俾赞宗盟之治属偶疏于奉职散秩犹叨旋载锡以隆施岩疆仍寄方重期夫保障乃遽告夫沦徂式荐芳筵奠醊之仪以举用标丰碣易名之制斯彰象厥生平谥为勤肃于戏表壮犹于建节尚怀策裕韬钤申休命于题碑长见辉增兆域庶垂令问勿替方来乾隆四十七年□月 

　　维乾隆四十七年岁次壬寅十一月甲午朔越五日己亥皇帝遣礼部左侍郎达椿谕祭于原任刑部尚书德福之灵曰光依华省端资喉舌之司秩正秋卿最重权衡之寄惟笃棐不忘乎夙夜斯恩施无闲于初终式考彝章特颁奠醊尔德福禔躬谆谨莅事精勤践郎署而回翔恪恭弗懈擢监司以表率廉洁可风绩着平反既共征其清望政成熙洽因广播夫贤声用是久任旬宣频移繁剧备驰驱于屯垦疆域新开资综核于曹司纪纲永肃陈臬而重邀眷顾提封兼理夫兵民建牙而勉效抚绥制府遥开于滇蜀寻蒙薄谴降列羽林俾涤前愆洊登卿贰会宣劳于柔远使命方膺旋佐辖于分旗仓储是掌历尚书之清要昭司寇之均平遂参议政之班更畀统军之职纶扉暂佐讲幄亲承验历试之猷为正深委任怅未衰之精力忽告沦徂展恤惟优哀荣兼至于戏忆山庄之昼接尚看矍铄之容洎銮辂之秋回遽失老成之望灵而不昧式是苾芬 

　　赐刑部尚书谥勤肃德福碑文朕惟政均温肃法曹思明允之才礼备哀荣恩恤表贤劳之节扬历咸宜中外靖共靡闲始终显綍允昭贞珉是勒尔刑部尚书德福材猷干练力着勤宣早称云署之良洊展星 【星：望】 郎之绩简孚考最资观察于分司风纪升华畀旬宣于剧任当轺车之奉使亟伫嘉猷洎刍挽之贻愆仍规后效赐环期代重入西曹陈臬遄行再临南纪开楚湘之节幕爰赖抚绥督巴蜀之军符更深毗倚虽昧机宜于远略倍怀奋励于小惩假兰锜之散衔出蒲昌之绝域遂因藩部归诚之请克襄边臣坐镇之勋往尽乃心实嘉汝绩是用入司秋宪出领天困 【困：囷】 尚书陟台斗之班都统总干城之寄授崇阶而议政宿德允升修明禁以连刑宏纲具举成劳勿替方宏弼教之休速化堪伤载考易名之制谥曰勤肃象厥风规于戏致身清慎所先凛朝常而不懈于位执法公平为本掌邦典而能敬其官缅尔遗徽孚兹荣号丕光幽隧式树丰碑乾隆四十七年十一月初六日 

　　奉天承运皇帝制曰国爵优崇树鹰扬之伟烈家声光大表蛾术之良模特布新纶用彰旧德尔富格哈哈柱色乃提督直隶总兵官管辖通省兵丁节制各镇瞻岱之父清门代启素履恭修教子义方早授豹韬之畧传家忠孝果符鹊印之祥庆典式逢崇阶宜陟兹以覃恩赠尔为光禄大夫锡之诰命于戏显扬克遂休兹天室徽章作述交辉展也人伦盛事令名无斁世泽长垂制曰元戎受任既协吉于师贞阃范贻芳更推原夫母德克光内则载锡殊恩尔提督直隶总兵官管辖通省兵丁节制各镇瞻岱之母觉罗氏早习规型夙娴图史令仪不忒表遗范于闺门兹 【兹：慈】 教有成树鸿勋于幕府式颁庆典用阐徽音兹以覃恩赠尔为一品夫人于戏锡茂奖于兰陔芳蕤益播被惠风于葱佩馨泽弥新祇服诰词永扬休问制曰名重所生恒因子而并贵恩隆自出亦从嫡以分荣文以情生礼缘义起尔提督直隶总兵官管辖通省兵丁节制各镇瞻岱之生母裴氏式是嫔则克有令仪絺绤明勤应归妹以娣之吉苹蘩将事叶有斋季女之贤惟我効忠之臣实尔克家之子兹以覃恩封尔为一品夫人于戏翟车焕采用酬佐簉于当年纶诰疏荣俾获伸情于此日愈怀淑慎勉迪贤劳乾隆三年三月初六日 

　　诰封中宪大夫硕公讳岱淑人那门觉罗太君之墓乾隆四十八年三月男那德那善那福恭立 

　　国史馆为钦奉上谕事文武功名续纂请入列传一折于乾隆四十八年六月二十四日奉旨着入传钦此其列传曰杰音满洲正旗人 【正旗人：正□旗人】 其先世居朝鲜有韩明琏者仁龟城府使与昌城总兵李适谋逐其纂位国王李倧为他将所杀子润与弟尼脱走来归太祖高皇帝以润为游击尼为备御杰音尼次子也初任二等侍卫寻管护军参领事圣祖仁皇帝康熙八年擢正旗满洲副都统十一年迁护军统领十四年四月察哈尔布尔叛命同内大臣佟国纲率兵镇宣府五月察哈尔平诏平逆将军毕力图率师赴榆林会剿叛贼朱龙以杰音参赞军务六月师次谢村分兵三队杰音乘夜先发黎明至河岸贼三千余拒杨家店渡口我师鸣角渡河击溃贼众即日克吴堡县遂趋绥德贼距虎尔崖山口杰音率兵仰攻射殪伪游击黄文英余贼败窜追擒七十余人获马匹器械进克卧牛城遂复米脂延州等县与署副都统觉和托分兵攻延安杰音领队前进擒贼谍谍斩之 【擒贼谍谍斩之：擒贼谍斩之】 败伪总兵李士英于宜州复延安城及属诸县宜州所属二十六寨悉平八月会大军剿叛贼王辅臣于平贝勒 【平贝勒：平凉贝勒】 洞鄂令杰音领左翼兵为前队距城八里许贼万余列阵迎战杰音督兵冲口中坚 【冲口中坚：冲□中坚】 自巳至未挫贼者三复分兵四路环击歼贼甚众十月拙 【拙：掘】 壕南山城内马步贼出犯击却之斩百余级十二月贼党蔡元自西山来犯杰音副都统鄂克济哈奋击败之破其垒十五年二月叛镇吴之茂欲为王辅臣外援引贼万余盘踞城西三十里铺及附近诸堡洞鄂令杰音移师御剿贼师于谷山崖斩级五十余与将军佛尼勒提督王进宝会师秦州议绕贼垒后绝其粮运三日杰音同副都统翁爱率兵先行遇贼二千余出罗家堡抗拒阵斩二十余级进趋盐关击斩护粮贼三百余生擒伪官及兵三十余人获马骡器械焚其余粮又乘夜由贼垒左越牡丹园贼以二千兵护粮驻三十里铺杰音督兵扑剿斩获甚众四月贼扬言断关山道截临巩路杰音移师伏羗遣兵败贼于平头山进围马坞攻破三寨斩贼千余生擒四十余人焚贼粮三百余袋伪总兵陈姓李姓引贼万余陷通渭县城杰音率兵前进遇贼于十八盘山坡分左右翼击败之乘胜夺门复县城贼四散奔逸追斩七十余级获驮马器械无算回守秦州□吴之茂通平凉路五月大将军图海下平凉檄诸将进兵吴之茂引贼遁杰音同佛尼勒率兵乘夜追剿及之于牡丹园分两翼夹击自午至未屡破贼阵遂克祁山堡别有贼三千余西和县北山追败之于红山嘴及清阳峡又选轻骑蹑追至石牙儿关吴之茂率三十余人越山遁余贼溃散先后斩伪官及兵五千余生擒五百余人获伪剳百五十有奇鎗炮马骡器械无算礼县西和俱复贼率王屏藩遁走阶州穷追至小川子单家河招抚伪游击等五员兵三百余留兵防守西河杰音返驻秦州图海以闻得旨嘉奖下部优叙十一年闰三月遣兵克扶风县之潼关堡及午井黎虎诸寨十九年正月会师进保宁同佛尼勒觉和托等领军奋击大败贼众追剿三十里阵斩伪将十员兵三百获伪剳五百余马匹器械甚众复顺庆府所属三州十一县悉平寻卒于成都军赐祭葬如例追叙前功予骑都尉世职以其子花色袭曾孙丰盛阿敬刻 

　　王进保顺天大成人也县人也 【大成人也县人也：大成县人也】 以乾隆四年进宫至御膳房当差时年十一岁嗣于乾隆二十七年恩授御膳房首领于乾隆四十二年蒙恩升授三山总管一年又于乾隆四十三年蒙恩授御膳房总管伏念王进保自数十年以来身受殊恩厚赐浃髓沦肌复得以赏赉所入自营窀兆然古人无生诸墓者敬志数语□以母忘恩泽也王进保自记乾隆岁次五十年月吉日立 

　　诚武公丰之室人赵佳氏谨白尝闻水木本源通乎远近春秋享祀别以亲疏情固无穷力则有限故经费一禀成规斯奉行可垂奕■〈礻冀〉我显考襄壮公阿于乾隆八年蒙赏滦州地二十四顷七十亩土房十二间半此乃朝廷特赐之产而显考一人之业也自当世世守之罔有失坠乃尔时历官外任家务就荒竟被原业主盗典于民人至乾隆二十七年始经查出遵奉部文代交典价五百两赎回管业继于四十五年因聘福晋奁费无资遂将此地指借銮仪卫官银二千两每岁息银三百两后因息银拖欠四房公议将此地归于长房听其售价以缴官项立结存照氏思先诚武公丰去世家业凋零囊无余物然此地断不可委之他姓乃索氏旧存钗钿衣服全行质售始得了此二千三百两之项而此地仍归我家矣虽然氏不敢施诸己也每岁租息谨备显考妣先诚武公丰并宽街祖祠中岁时祀事余则存为修理坟墓之费盖以此地作为我长房之祭田昭□恩而延祖德非近族公中之祭田也惟是世阅人而渐远物无主则必争向来近族因无祭田一切祭扫之事藉袭公爵者出资办理固亦情分宜然但念公俸所入诸凡差务先应竭力奉公羡余无几况各房祭扫渐祭渐多将来势难徧及氏身在世勉力支持异日子孙承业惟令以长房之祭田办长房之祭祀而已夫我族皆有袭公爵之分惟子爵乃我先诚武公丰军功所得也嗣后长房子孙有袭公者有袭子者则此地归之袭公之人如不袭公而袭子则此地归之袭子之人倘后人陵替无爵可袭例惟先诚武公丰胞弟二三四房之嗣应袭子爵即令袭子者承管此祭田奉我显考妣先诚武公丰并宽街祖祠岁时祀事及修墓之费别项祭扫概不支用兹特存记并一切祭器祭品等物开写清册存于家祠其总数附写于后以示久远庶几祀田有专属祀典有责成即代远年湮可以恪守而我长房子孙当思永懋继承克申孝享母俾失绪则尤宗支之厚幸云乾隆五十年五月日祭田每岁租银计收三百两宽街祠堂年节朔望需用香烛供献共十处计用银一百八十两襄壮公阿诚武公丰二处三节祭扫计用银五十两余银七十两备修墓用 

　　原任江宁将军谥庄靖万福碑文朕惟建威南服夙资分阃之才纪绩中枢式着易名之典眷成劳之未泯爰贲彝章宜赐恤之攸加载光丰碣尔原任江宁将军万福禔躬严肃镇国绥宁庆阀承恩早授领军之佐荣阶袭职洊登散秩之班卫尉升华统旗营于左辖韬钤展略作垣翰于雄藩控虎踞之江山方资防御念鹰扬之壁垒遽感沦徂既陈锡奠之仪用树勒功之石谥曰庄靖象厥生平于戏励宣力于干城缅风云之犹护举酬庸而表墓俾琬琰之长留幽兆孔安令闻无斁乾隆五十二年二月十三日 

　　奉天承运皇帝制曰孝以忠成奏肤功而锡宠母因子贵邀令典以扬名尔今直隶正定镇总兵德克精额之生母赵氏淑慎其仪柔嘉维则衾稠在御早知佐馈多才棨戟当门共羡克家有子兹以覃恩赠尔为夫人于戏濊泽诞敷式表闺闱之范素风可被常流泉壤之光乾隆五十五年正月初一日男德克精额谨刊 

　　正黄旗满洲常□保佐领下护军伊灵阿之妻关门赵氏旌表贞节乾隆五十五年辛巳月立 

　　原任浙江巡抚谥勤毅海宁碑文朕惟封疆宣力端资干济之材棨戟承恩聿着浚明之望缅成劳于出□□□常□□彝典以饰终褒纶特锡尔原任浙江巡抚海宁操秉坚贞才猷敏达起□□□克筹省试之经晋秩星郎备举虞衡之职隶太府而慎司出纳直枢廷而敬効□□□问俗于滇池巡方攸寄遂持平于榆谷臬事时陈嗣以晋尹陪京旋罹吏议爰命□□于边徼俾之洗涤夫愆尤既后效之可嘉宜新猷之益勉佐邦政而戎兵克诘理旗务而抚戢攸资式嘉镇静之才用授旬宣之任风清山右则吏士畏怀泽润河东鼎?? 【鼎??：古则字】 商民乐利方冀量移浙水策功効以维新乃闻督缉瓯江因勤劳而遽逝加礼既昭夫悯惜易名爰象厥生平勤着匪躬允矣实心实力毅能致远诚哉有守有为于戏纲纪毕张经祓濯而益抒报称靖共无忝荷宠荣而足慰幽潜用诏来兹以风有位乾隆五十六年十月十五日 

　　原任御前侍卫御前顶马御船处统领御前善猎统领都统护军统领散秩大臣领队大臣御赐诚勇赐谥号果肃台斐英阿碑文奉天承运皇帝诏曰遣礼部侍郎多永武御祭于原任御前侍卫都统护军统领散秩大臣台斐英阿之旌碣文曰朕惟勋昭钟鼎虽十全成耆定之功思□鼓鼙弥一介睠死绥之义维擐甲鼓直前之气不问凿□斯出车笃恤下之仁载旌镌碣尔原任御前侍卫散秩大臣都统护军统领台斐英阿姿材毅烈性行忠勤早列军行洊充宿卫徼循宫外管禁钥而环庐扈从御前佩仪刀而侍陛洎分司于左辖兼掌公中遂总秩于护军爰升统领至于禄优散秩官晋兼衔禁中既隶以专旗阃外常资其别将金川扫穴石堡歼渠撄锋镝以不惊冒雪霜而罔避是以功牌四十武畧冠于三军画像丹青英名传于紫阁属者乌斯不靖虎旅爰征领队亦藉乎勋臣安边方绥夫藏地首攻檫木突冲踰超石之功继克济咙萦搅着搴旗之效逮热索桥之既度更东觉山之无前赤焰轰雷红衣沃雪巴图鲁之旧号心胆皆惊甲尔古之殉身爪牙□□弓方满月陨遽奔星爰赐恤以酬庸式昭忠而秩祀谥之果肃状厥生平于戏心写楚于四言貌志嘉于再画悯臣心之不二幸我武之维扬念尔勋名式畀螭文之字钦兹宠赠庶扬马革之忱用渥殊恩以绥吉兆骑都尉兼一雪骑尉长子安桂干清门二等侍卫次子安慧立碑乾隆五十九年四月初九日 

　　皇帝制曰奋扬威武固资宣力之臣敷锡宠光用表推恩□典尔主 【主：王】 国□乃骠骑跤□王上之□躬修克毖庭□时□门祚开祥早授豹□之业天家有庆聿颁鸾□之书兹以□恩加□赠尔为中宪大夫锡之诰命于戏义方懋着其□思□□负荷休命□酬其□谷□尔劬劳制曰戎□宣劳无兴怀于将□王沛泽□锡类于荣亲尔骁骑校加二级王玉之母何氏克修壸则聿着母仪教子□□忠荩之□兠□增来酬庸本庭帏之训纶綍□先兹以覃恩赠尔为恭人于戏□际燕喜□昌期□忘国命授□□□典册永振家声乾隆十六 【十六：六十】 年十月二十五日乾隆六十一年三月□日立孝孙玉文 

　　雪屐寻碑录卷十四 
</div>
    <div class="pagination">
<a href="雪屐寻碑录_page15.html">上一页</a><span>...</span><a href="雪屐寻碑录_page11.html">11</a><a href="雪屐寻碑录_page12.html">12</a><a href="雪屐寻碑录_page13.html">13</a><a href="雪屐寻碑录_page14.html">14</a><a href="雪屐寻碑录_page15.html">15</a><span class="current-page">16</span><a href="雪屐寻碑录_page17.html">17</a><a href="雪屐寻碑录_page18.html">18</a><a href="雪屐寻碑录_page19.html">19</a><a href="雪屐寻碑录_page20.html">20</a><a href="雪屐寻碑录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
