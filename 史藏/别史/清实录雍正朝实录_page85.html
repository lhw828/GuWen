<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 85 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 85 页/共 216 页
  </h1>
  <div class="content">
   ○癸酉。谕内务府。来京考试举子。朕加恩体恤。屡谕崇文门监督、不必查其行李。致滋勒索。但恐巡役人等、未必奉行尽善。且恐日久弊生。或有不肖之徒。假冒举子名色。夹带货物。亦未可定。尔等可于芦沟桥查税之所。设立店房。务期宽展。可容多人。令举子等、即于店内安放行李。其有无应行上税之项。尔等著

人查看。看毕。给与照票。令其入城。广宁门不必重查。如此、则举子行装。不致狼藉。亦可免宵小假冒之弊矣　　

○镶黄旗领侍卫内大臣伍格、年老休致。以散秩大臣公丰盛额、为镶黄旗领侍卫内大臣。散秩大臣拉歆、署正白旗领侍卫内大臣　　

○刑部遵上□日议覆。监禁人犯。因狱卒凌虐致毙。司狱官知而不举者。仍照律治罪。其不因狱卒凌虐而病毙者。向例不分本犯情罪轻重。一例处分。诚为未协。嗣后应将死罪、军流、及杖徒以下人犯。分为三等。按监毙人数。分别议处。徒罪以下人犯。在监患病。应行保释调治。再、督抚题报监毙人犯。务将所犯罪名。所患病症。有无凌虐。并轻罪人犯、曾否保释缘由。逐一声明。如有朦混。一并议处。从之　　

○云贵总督鄂尔泰疏报。四川乌蒙土府禄万钟、纵容土目劫掠良民。经陕西督臣岳钟琪、题参革职。奉上

□日命臣会审。臣前赴东川。有乌蒙禄鼎坤、率二子投到。臣遣其持檄往谕禄万钟等、缴印就质。乃禄万钟支吾违抗。至再至三。而镇雄土府陇庆侯、向与万钟同恶相济。合谋拒命。叛逆显然。臣咨商陕西督臣岳钟琪、调遣将士。分路擒巢□刀。万钟见势危急。拥兵逃往镇雄。臣檄曲寻总兵官刘起元、率领官兵。攻其倒江三湾诸险寨。所向摧破。两酋计穷势迫。万钟等、由筠连地方。潜往川省。遇川省守备胡琏、解送成都。陇庆侯等、赴川省副将张玉行营。缴印献土。今乌蒙、镇雄两土府。俱已平定。现在量留官兵弹压。一面委员查勘界址。并户口钱粮实数。以便改土归流。其两府设官安营事宜。及应归何省管辖之处。听陕西督臣岳钟琪详议请上□日。得上□日、禄万钟、陇庆侯等、已有上□日。解云南质审。鄂尔泰办理甚属可嘉。著议叙。其在事人员。著查明分别议叙赏赉　　

○复设河南河北守道一员。驻劄武陟。统辖彰德、卫辉、怀庆三府。兼管河务。以胙城县、并入延津县。裁知县、典史、教谕、训导各一员。从河南巡抚田文镜请也　　

○乙亥。川陕总督岳钟琪、参奏夔州府知府乔铎等、隐匿夔关税银。得上□日、乔铎著革职。其捏结侵欺。并程如丝扶同隐漏情由。俱交与黄炳、岳钟琪、会同该抚、严审追拟具奏。各省税课、向来隐匿者甚多。虽奉上□日稽查。而徵收官员。瞻顾从前隐匿之罪。仍复支吾。不将实数尽行报出。及至败露。则于隐匿税课之外。又添欺罔之重罪。逾不可逭。朕心实为不忍。今特沛宽大之典。准各处将实在数目。自行首出。其从前多收之处。免其究问。朕既如此开恩。傥再有隐匿情由。日后发觉。定治以重罪。著该部通行晓谕知之　　

○免广东东莞等六县、雍正四年分水灾额赋有差　　

○厄鲁特扎萨克贝子噶尔丹代青诺尔布故。遣官致祭　　

○丁丑。恭建圣祖仁皇帝圣德神功碑于景陵。遣官告祭。碑文曰。皇天眷佑我国家。显谟盛烈。世世相承。太祖太宗肇基东土缔构鸿图。世祖混一寰瀛。克成骏业。笃生我皇考皇帝。亶神圣之姿。立君师之极。大德广运。健行不息。至明如日。至仁如天。集皇王之大成。亘古今而首出。书契以来。罕有伦比。以扬列圣之

耿光。以裕我无疆大历服。予小子缵承基绪。既奉册宝。恭上尊谥。惟山陵礼毕。宜建穹碑。钦惟我皇考临御六十余年。厚德崇功。布濩宇宙。盈溢简牒。巍巍乎、荡荡乎、不可殚述。谨掇大概。镌勒贞珉。用昭垂于亿万祀。叙曰。圣祖合天弘运文武睿哲恭俭宽裕孝敬诚信功德大成仁皇帝讳玄烨世祖体天隆运定统建极英睿钦文大德弘功至仁纯孝章皇帝第三子也。母孝康慈和庄懿恭惠温穆崇天育圣章皇后在妊时。孝庄文皇后、见孝康章皇后衣裾若有龙绕。知为毓圣之祥。逮降诞之辰。异香盈室。经日不散。五色光华。与日并燿。宫人内侍。咸所瞻仰。天表奇伟。耳大声洪。双瞳日悬。隆准岳耸。肤理莹白。皎然玉质。举止严重。性度恢宏。敦敏聪明。出言中理。辛丑正月。嗣登大宝。时甫八龄。孝庄文皇后问所欲。对曰。惟愿天下乂安。兆人乐业。共享太平之福。孝庄文皇后动容嘉叹。知能荷神器。为生民主也。自初读书。十行俱下。略不遗忘。讲幄既开。日与儒臣论难往复。虽烈暑冱寒。未尝暂辍。焚膏继晷。常至中宵。逊志覃思。好古敏求。勤笃甚于儒素。谭经评史。发挥道奥。流览之功。遍于七略。爰及纬象声律算数百家之书。莫不触类洞彻。得其精要。故知性知天。察人伦而明庶物。虽一名一物。皆研究精微。而一以贯之。敬天尊祖。禋祀必亲。齐明盛服。率礼无怠。至年踰六十。颇艰拜起。冬至、上辛、祫祭。群臣恳请遣官恭代。犹必亲诣。省视陈设。行迎神之礼。退居斋幄。默致精诚。俟礼毕。然后旋辂。天性纯孝。事孝庄文皇后垂三十年。致爱尽诚。委曲周至。从幸时。乘马不离左右。遇道路少仄。即下马扶辇。踰岭则扶掖升降。弥加恭谨。康熙二十六年冬。孝庄文皇后圣体不豫。皇考亲尝汤药。席地而坐。目不交睫。衣不解带者。三十五昼夜。逮疾大渐。自撰祝词。步祷南郊。请减己算。以延慈寿。伏地诚恳。涕泗交颐。至居庐时。哀瘠过甚。不盥沐者数十日。释服后。仍处偏殿。衣布素。恭送龙輴。每日必步随数里。朝夕恸戚如初丧。终身思慕。每一言及。声泪俱发。事孝惠章皇后垂六十年。备极孝养。省方江南。避暑塞外。必奉銮舆以行。康熙四十九年。孝惠章皇后寿跻七旬。皇考亦年近六旬矣。正月元夕。宫中张灯设宴。躬亲起舞。称万寿觞。中外传为天家盛事。友爱裕亲王等。同问安慈宁宫。每序家人之礼。亲亲之谊。久而弥笃。其疾也。屡亲视之。其薨也。亲临之。宗室中。用其才俊。而礼其高年。无爵位者。亦有常廪。自康熙六年。始亲政事。未明求衣。日昃忘食。数御门。延见公卿。详论得失。综理万几。日有常程。靡所稽滞。尝于巡幸之次。章奏未至。秉烛以俟。或于四鼓披览达旦。遂忘寝息。孜孜图治。不自暇逸。历六十余年。终始惟一。虚己求言。以广视听。片词之善。必蒙采录。或星象示异。水旱为沴。即命群下直陈休咎所起。无所隐讳。又命督抚诸臣。密奏地方利弊所宜兴罢者。虽在万里之外。周悉情状。视若目前。审官班禄。必惟其当。内自六卿之属。外自县令以上临轩召见。观其可否。然后命之。其以清修苦节著闻者。立行甄擢。以劝有位。介胄之士无小大必亲试其能。开霁天颜。从容询问。寸长微绩。并加奖励。人皆感激自奋。圣性天授。一经觐谒。历久不忘。故文武之选。程材使器。官得其人。人称其职。皇考智勇天锡。庙算如神。三逆未畔之前。即烛其终为悖逆。宜蚤定大计。遣大臣趣召之。吴三桂果反。耿精忠继之。乃宣睿略。简禁兵守荆州。安庆镇江为声势。命诸王大臣为大将军。分道并进。三桂自出至衡州。湖南皆陷。王师扼之于岳州。用战舰据江湖。断贼饷道。三桂忧怖死。遂拔岳州。尽收湖南地。由陕西取汉兴。定四川。明年定贵州。又明年。定云南。逆孽自焚。余党悉平。精忠兵出仙霞。旁扰温台。大兵遏之衢州。屡摧其锋。逐北入仙霞。顺流而下。精忠自缚军前。温台贼悉破散尚之信最后反王师北自韶州。东自潮州蹙之之信朿身乞降。其间孙延龄陆梁于桂林。王辅臣溃乱于宁羗。戈鋋所指。不久就俘。当贼势之炽。大江以西。五岭以南。悉为贼踞。烽火几半海内。皇考默运神谟。不动声色。八载之间。再定寰＜宀禹＞。廓清氛翳。耿精忠之乱。郑经、自厦门盗踞下游三府。精忠败。大兵乘胜复三府。经遁归厦门。越二年。克厦门。经遁归台湾。以海舟守澎湖为门户。皇考决策命帅。治艨艟。以六月乘北风攻澎湖。再战破之。台湾震詟。乞降。遂以其地为郡县。海氛起于明季。自郑成功巢穴兹岛。传子经、及其孙。历三世。出没为闽南患。至是悉靖。察哈尔部布尔尼者。元之遗裔。其先世纳款献传国玺。故荷特恩。尚主封王。父阿布柰、渐为狂恣。皇考不忍置诸法。羁诸盛京。俾布尔尼袭封。召之不至。遂以所部叛。遣将率禁旅讨之。两月之内。歼厥渠魁。招抚其众。北藩以宁。鄂罗斯、夙慕德化。奉职贡。乃其边人罗刹、踞雅克萨城。纳我逋逃。以扰索伦。兴师徂征。拔其城。纵其俘。振旅而还。会鄂罗斯之国王。遣使上疏谢罪。命大臣往定边界。东北数千里。延及海边。胥隶版图。厄鲁特者、元之牧牲人也。其头目噶尔丹、枭桀习战斗。劫服诸番。残回子数百余城。复与喀尔喀构难。潜劫其众。故喀尔喀七旗数十余万众。皆称臣内附。皇考亲巡塞外。受其朝谒。锡之名爵。颁谕两部落。息兵宁人。噶尔丹顾顽梗弗率。以追喀尔喀为名。阑入边界。皇考计安藩服。躬申天讨。以康熙三十五年春。亲统六师。由中路直抵克尔伦。料贼必逸而西。别遣大将由西路进兵图拉。噶尔丹闻天兵至。弃其辎重。连夜西奔。恰遇西师于昭莫多。大破之。噶尔丹收合余众。窜伏穷荒。其冬。车驾再出至鄂尔多斯。遣使招附。明年春。又出宁夏。循贺兰山。哈密擒其子以献。其族类丹济拉等。潜输诚款。师次狼、居胥山。天兵四布。噶尔丹势孤援绝。仰药自尽。丹济拉携其遗骸。及子女人口来归。朔漠荡定。其兄子策妄阿喇布坦、素与噶尔丹有隙。乘其南发。潜据其地。诱致逋逃。种类渐滋。因图青海诸部。及西域诸番。暗遣人攻拉藏。杀之。掠据藏地。皇考以太宗文皇帝时。班禅额尔得尼、达赖喇嘛、知东土有圣人。遣使归命。追念厥诚。不可以勿救。于是分遣将帅。率西宁诸路之兵。自青海入。四川云南之兵。自拉里入。整旅前驱。不遗一矢。遂定藏地。复达赖喇嘛之位。安西域之众。其他西番诸国。无不欣喜感戴。委贽恐后。轸念东南水患。屡勤翠华。躬视河淮。每步长堤。或驾小舟。周回观览。高下险易。了若指掌。授策河臣。罔不奏效。开中河、以避黄河百八十里之险。治下河。则疏人字、芒稻河、注之江。浚虾须诸沟、注之海。治清河。则培高堰。塞六坝。以蓄其势。开张福口、裴家场。以畅其流。治黄河。则浚云梯关。以通海口。筑挑水坝。开陶庄引河。以导其北向。筑减水坝。修盐河。以洩其旁溢。于是淮不东漫而北敌黄。黄不南灌而东趋海。下河七州县。化浸为沃。农桑偏野。漕艘商舶。上下数千里。安若衽席。其在畿辅之内。则堤子牙、而漳滏滹沱无泛滥。开柳岔口、而芦沟不横决。皆皇考频年巡省。面授经画。用迄于成绩。勤求民瘼。凡所在旸雨之期。封疆大吏、随时奏闻。偶有旱潦。无不周知。赈恤之恩。不稽旬日。筹画详尽。溥遍优渥。故虽有愆伏。而民忘其灾。远至蒙古诸藩。并廑睿虑。分遣使臣。教以网罟耒耜之利。俾知鲜食艰食。每闻积雪荒歉。即赐之牲畜米粮。咸获赡给。康熙三十六年。朝鲜以大饥告。截河南漕米。由登州泛海。发盛京仓储。合水陆运致数万石。平粜赐赉。凋瘵尽起。举国忭庆。蠲租之诏。无岁不下。所在灾伤见告。即与减除。积年逋负。辄免追征。积算无虑亿万计。人用底于殷阜。四十八年。特敕递免天下地丁钱粮。三岁而遍。八埏之内。次第沾被。宽仁之泽。浃于黎烝。隆冬停流遣之期。盛夏解囹圄之禁。法司奏谳。多所矜释。和气薰陶。万方康泰。至于三藩之乱。所全宥不可胜纪。明降敕谕。尚之信、耿精忠、罪大恶极。法应及族。但念尚可喜、耿仲明、航海归诚。著有劳绩。其兄弟俱从宽免罪。属下人有父兄子弟在贼中者。一无所问。又如噶尔丹子女、赦勿诛。俾子有室。女有家。仍官其子。自秦汉以来。叛逆之条。蔓及宗室。横枉无辜。皇考弘旷荡之恩。遂除二千年诛戮惨酷之弊。慎兹祥刑。复于三代。兴行教化。申之以告诫。御制训饬士子文。刊于学宫。圣谕十六条。颁于州县。训词深厚。丁宁周至。士习民风。于焉丕变。崇敬先师。表章前贤。东巡狩。至于兖州。亲诣阙里。致祭孔子。拜跪之仪。有加于往代。广贤裔博士之封。宋儒周邵二程张朱。皆称子而不名。升朱子祀于堂。寿考作人。开乡会试者、各二十有二科。髦俊蔚兴。相继辈出。增江浙入学名数。广直省乡试解额。文思光被。苗猺之秀。隶籍黉宫。岛上君长。遣子弟就业辟雍。穷山越海。靡然向风。右文稽古。命儒臣纂修周易折中。图象卦爻之緼。亲加论定。又修书诗春秋传说汇纂。性理精义。朱子大全。经籍之道。焕然大明。又亲授词臣。考订律历。历得合天。律谐真度。诚万世不易之法。按北极之高。测地理南北东西差。得皇舆全图。其他所编辑。卷帙繁富。充于内府。听政之暇。喜操翰墨。文成典诰。诗为雅颂。书迹神运天矩。为百代楷模。闿五钧之弓。射大镞之矢。发则必中。中必洞贯。文事武备。并臻其极。所谓天纵之圣。又多能也。致敬前代。礼踰常典。自夏商以迄元明帝王。膺历服者。咸入庙而享祀焉。前后南巡。亲祭明孝陵者三。又欲封其后裔。俾承世祀。予小子祇奉遗言。锡之侯爵。公卿大臣。戎行将帅。多服官至四五十年。皇考眷待耆旧。恩礼优渥。凡朝会享。庞眉皓首。济济盈庭。三代而下。诚为盛典。皇考自幼龄奉孝庄文皇后慈训。凡饮食起居。视听言动。皆有矩度。盛德自然。周旋中礼。端扆莅政。天颜肃穆。虽宫庭闲。一言一笑。不以假人。太和元气。充于四体。冬不罏而自温。夏不扇而手足未尝濡汗。正衣冠。尊瞻视。终日俨乎若思。逮于耄龄。圣敬日跻。敦尚俭素。衣不辞浣濯。食不取珍异。宫掖人数至少。光禄寺一岁所费。较之前代。仅十之一。服御器用。历久不易。未尝以故敝弃遗。巡幸所至。不烦民间一物。宫室舟舫。纯用朴斲。无丹青之饰。秉德谦冲。自平定三逆。肃清朔漠。凯旋告功。及五旬六旬万寿节。五十六十年宝历。国家大庆。诸王公文武臣僚。大学生徒。京兆耆老。屡请恭上尊号。云集阙下。备陈丹恳。皇考频下谕上□日。让而弗居。于戏。惟我皇考躬备圣德。久道化成。风教翔洽。锡福烝人。胥跻于仁寿。乃至鸟兽草木咸若。守成之业。恢于创造。拓开疆宇。广袤各数万里。在昔未宾之国重译踵至。戴天履地。含生负气之伦。莫不尊亲。自有生民。盖莫盛于斯日者。然且兢兢业业。缉熙单心。敬上天之明威。察下民之视听。焦劳万务。未尝以天位为乐。忧勤惕厉。以迄于终身。是所以接尧舜禹汤文武孔子之心传。优入圣域。而仁覆天下也。康熙六十一年。十一月。甲午。崩。圣寿六十有九。雍正元年。九月。丁丑。葬景陵。谨拜手稽首而作颂曰。维我皇清。上天眷命。二仪凝祉。三朝笃庆。皇考绍烈。建中表正。亶聪亶明。乃神乃圣。翼翼昭事。仰格高穹。化将道赞。祭以诚通。虔承九庙。孺慕两宫。大孝备矣。至德光融。爰在冲年。夙成睿智。致泰之基。徵乎言志。日就月将。古训是嗜。理数兼该。穷源抽秘。万几在御。八表君临。克勤于政。无逸为箴。求衣忘食。日昃宵深。虑周禹迹。事廑尧心。广听并观。树旌建鼓。无情不达。有善必取。四门攸辟。百司式叙。文采圭璋。武罗貔虎。苞有三蘖。怙势悖恩。默运神机。载奠乾坤。旆麾烽息。弩指鲸奔。提封式廓。截海为藩。元裔速辜。不修厥职。禁旅一临。凶渠伏殛。罗刹扰边。边师讨贼。拔城纵俘。感恩怀德。维彼枭雄。构难比邻。比邻内附。稽首称臣。敢抗明诏。怙恶不悛。天子三征。扫荡边尘。蠢兹遗孽。构氛西徼。自恃荒遐。狂跳纵暴。堂堂天兵。何幽不到。底定三危。恩同再造。瑶池之水。昆仑之冈。穷域绝漠。越海踰洋。书传所记。咸我昄章。敷天率土。无不来王。眷念河淮。频乘四载。既安二渎。亦通百派。一授成功。万世永赖。胥乐同忧。仁膏遍沛。周诗时迈。虞典岁巡。省方询俗。辇路生春。蠲租赐复。岁有恩纶。惠心溥渥。益道平均。旸雨偶愆。恩泽已布。朔漠朝鲜。同沾膏露。象魏既悬。鸡竿屡树。贯索其空。桁杨可厝。德惟善政。道在遗经。纡御东鲁。亲奠两楹。礼明乐备。桧柏增荣。光华复旦。天下文明。覃心四府。研精儒术。典籍大兴。英髦踵出。爰在玑衡。协时正日。玉振金声。审音调律。海涵地负。大哉王言。鸾鶱凤翥。焕乎宸翰。文经武纬。异用同源。道高能博。艺备德尊。历代帝王。祀典弥厚。备列几筵。光延笾豆。修敬前朝。亲临钟阜。三恪垂封。烝尝有后。功勋耆旧。恩礼优容。庞眉皓首。济济雍雍。撝谦克让。川受谷冲。穆穆其敬。安安其恭。六幕启宇。八垓肇域。维我皇考。忧劳靡极。三灵集祜。五纪膺历。维我皇考。克勤不息。贻我臣庶。食德难忘。贻我子孙。卜世无疆。昌瑞之山。峰峙川长。功德穹碑。天日同光　　

○己卯。谕内阁。三农仰资雨泽。所重尤在春时。今年三月间。直隶地方。雨旸不一。朕念切民依。时时体访。昨闰三月十一日。京师及近畿之地。俱得雨泽。而蓟州仅有微雨。不能沾足。朕向来屡降谕上□日。凡水旱灾祲之故。或因朝廷政事阙失。或因该省大吏、及该郡邑有司、有乖职守。各致愆尤。或因本地风俗偷薄。人情浇漓。此数者、皆足以上干天和。致使阴阳违序。古人言此。最为详备。而朕研究天人感应之理。确然知其不爽。是以往复谆谆。训谕中外。期于共相儆勉。修人事以格天心。此念无一刻或忘也。今春畿辅远近。雨泽不均。朕再四思维。不得其故。昨见保定府举人苏庭条奏、请将本年带徵钱粮。缓其徵收。而又故为迫切愁苦之词。欲以耸动朕听。即此可知小民之心。无时餍足。当收成偶歉之际。朕多方拯恤。比岁缓徵。而小民皆习视为固然。迨及岁己丰熟。全不念租赋乃惟正之供。输将乃分内之事。仍思迁延侥幸。遂其私心。转觉纳科完粮。为意外之事。相对辗转。志气不舒。遂致上干天和。甘雨不能应时而降。既忘朝廷抚绥保护之深恩。又忘上天锡福惠民之大德。人情如此。尚得谓之风淳俗厚。而可邀上天之眷佑乎。夫钱粮出于地亩。凡应完国课者。皆系有产业之家。并非无力穷民可比。岂有上年丰收之时。全不筹及于今年国课之理。假若民力果属艰难。该地方大吏有司。自然体朕宵旰勤民之至意。暂缓催科、断不忍过于迫急。竭民力而违朕上□日也。朕因小民习染既久。私欲难除。不识君民一体之情。不知天人感召之理。致干上苍谴责。垂慈示儆。朕心深用悯恻。切加训饬。果能遵朕谕上□日。安分守法。循理奉公。则俯仰宽舒。心志畅适。古人云。和气致祥。将见五风十雨。大有频书。断不忧水旱灾祲之为累。若宵小无知。以为朕因催科。降此谕上□日。则不但不知朕教养之深恩。抑且昧天人感应之理矣。著直隶总督、督率有司。体恤民隐。教养兼施。将朕此上□日、通行出示晓谕。务使远乡僻壤之民。详悉知之　　

○调江南江宁将军觉罗伊礼布、为奉天将军。升陕西西安左翼副都统常寿、为江南江宁将军。调正黄旗满洲副都统尼马善、为陕西西安左翼满洲副都统　　

○庚辰。谕内阁、九卿、翰詹、科道等。昔日圣祖仁皇帝办理天下事务。六十余年。事事熟练。故当奏事之时。诸臣奏毕。即令退散。不必久待。自朕办理以来。于大小政务。未能洞悉周知。而其果否悉合机宜之处。亦未能自信。每欲与诸臣商确计论。以求其当。是以诸臣奏事前来。每多留一二时。以待召见询问。又念诸臣伺候既久。已过退食之时。每令膳房颁赐饭食。俾得饱餐。以办公事。不致枵腹久待。此朕体恤之至意也。至于光禄寺每年动用钱粮。仍遵圣祖仁皇帝当年旧额。无所增益。其因添桌饭而支用者。朕则另发内帑以给之。朕躬行节俭。教导天下。时以撙节爱养为心。而此等多费之处。实以办理公事之故。第恐众人不知。或以每日多备桌饭。花费钱粮。辄生议论。故特将此细事。谕令知之　　

○辛巳。宗人府议奏。辅国公阿布兰、擅将玉牒底本。私交隆科多。应革去公爵。严行圈禁。得上□日、阿布兰著革去辅国公。在伊家圈禁。玉牒关系紧要。隆科多向阿布兰、将缮录清本要去。收藏在家。是何意见。著问隆科多、将情由回奏　　

○刑部遵上□日议覆。苗蛮黎獞。改土归流地方。官弁兵役、有勒索财物者。应分别数目治罪。赃银追给还主。得上□日、此等应追入官银两。即限内全完。亦不宽免其罪。永著为例　　

○癸未。上诣恩佑寺行礼毕。回宫　　

○乙酉。谕内阁。闻会试举人、感朕特恩。以今年为朕五十万寿。特于京城寺庙。设立经坛。以申颂祝之意。此举甚为虚妄。朕临御天下。孜孜求治。凡所行之事。惟以循理为本。诚以理之所在。即天意所在。感孚默应。捷于影响。若朕所行悉合于理。则问心无愧之处。即可以对越神明。而舆情之颂祝与否。皆可置之不问也。朕儆戒乾惕之切。无时或释。举人乃平日读书明理之人。当效法古之圣贤。岂可为此世俗诞妄之举。且朕正念士子贫寒。归途艰于资斧。是以赏给路费。今乃费于无用之地。尤不能体朕之心矣。其所设经坛。即行禁止。朕又闻各省督抚。因朕今年五十万寿。欲购觅玩好之物。以为进献者。此举尤为不可。夫地方大吏。偶有进献方物土产者。不过借此以达其瞻仰之意。而朕之酌量收纳。又复随便分赐廷臣者。亦所以联君臣上下之情。若今年亦只照每年之例备办。尚准其奏达朕前。傥别有玩赏之物。概不寓目。朕仰赖皇考福庇。在藩邸数十年。所蓄器玩颇有。及即位后。见宫中传留古玩器皿。皆质朴之物。实无奇异、为人所罕见者。言之于人。亦令人难信。视朕藩邸所藏。尚属不逮。朕深用愧于怀。当日二阿哥在东宫时。广蓄奇巧珍贵之物。数倍于皇考宫中之所有。朕仰思皇考恭俭至德。实可垂法万世。钦服之诚。切于五内。益觉二阿哥之所为。实属无益。当为鉴戒也。朕既深知二阿哥之非。若朕此时。复留心玩好。广收进献。则将来子孙之贤而有识者。岂不以此为朕躬之累乎。朕意欲俟暇时。将宫中所有之物。或系皇考传留。或朕藩邸旧蓄。一一分晰标记。以明皇考之俭德。俾世世子孙共知之。又安肯多收玩好。以滋朕心之愧乎。朕澄清吏治。令督抚诸臣。共励廉隅。即量予公费。不过供其日用之需。安有余资搜求玩器。傥转索之于属员。则又开下吏逢迎奔竞之渐。尚望其秉公督率。整饬官方乎。朕心惟以民安物阜为美。荐贤举能为贵。傥督抚等、秉公察吏。实心为国。行一利民之政。胜于献希世之珍也。荐一可用之才。胜于贡连城之宝也。当年皇考五十万寿时。朕再三恳请庆贺。不蒙俞允。若以朕所强求而不能仰得皇考之欢心者。今朕五十寿诞。躬自举行。于心实有未安。至于设立经坛。建立碑亭等事。在皇考当日。甚鄙而厌之。因见诸臣吁恳之切。随便听其举行。乃朕所深悉者。而其中群下隐情。在皇考实不能深知。朕居子臣之位四十年。于臣庶情形。皆所亲见。是以不肯复为。内外诸臣。其共体朕心。祗遵朕谕。殚竭诚意。屏绝虚文。勉之勉之　　

○又谕。各省建立忠义节孝祠宇。及赏给老民老妇布绢米石。皆系朕之特恩。凡地方有司。自应实心奉行。以彰朝廷旷典。昨据安徽巡抚、参奏太湖县知县冒开老妇名数。至二千余名之多。即此、则各省有司之奉行不能无弊可知矣。建立忠义节孝祠宇。表扬德行。在地方有司、奖善慕义之公心。即捐输己资。亦当勇往。今朕动用国帑。为之建立。而承办各官。尚忍于冒销钱粮。草率从事。以致易于倾圮。有此情理乎。著行文各省督抚、详加察勘。有无冒销、果否坚固之处。不得容其朦混。并令各地方官。将所建祠宇。造入盘查册内。前后交代。傥工程不坚。未久即至坍塌者。仍著落原办之人赔补。至于永远照看修葺。则系地方官分内之事。若能随时整理。所费不过数金。多亦不出数十金。甚易为力。嗣后责成于地方官。则彼必视为己事。时时留心。大于祠庙有益。傥准其动用正项钱粮修理。则不肖有司。必至借端开销。而奸胥猾吏。又从中侵渔入己。有名无实。屋宇必至颓坏。负朕彰善阐幽之至意矣。太湖县冒开老妇名数。业已被参。各省州县。必有冒滥开销。及胥吏朦混侵蚀等弊。著各省督抚、一并确查。如该地方官。将浮冒之处。自行出首。免其治罪。傥仍隐匿不报。若经旁人告发。或被督抚科道等题参。定行严加治罪　　

○办理阿尔泰军营粮饷事务巴泰等疏报。察罕叟尔、特里、库尔奇勒、扎克拜达里克四处。屯田收获大麦、小麦、青稞共二千六百一十八石有奇。下部知之　　

○丙戌。谕宗人府。弘昇办理旗务。并不以事为事。多方教训。不知悛改。著不必办理旗务。严加议处具奏。寻议、弘昇身受隆恩。封为世子。委以重任。并不实心效力。应革去世子。得上□日、弘昇著革去世子。交与伊父允祺、在家严加训诲。若不能约束。仍致妄行生事。定行一并惩治　　

○兵部议覆。云贵总督鄂尔泰疏言、湖广五开、铜鼓、平溪、清浪四卫。改归黔省管辖。应增设官兵防守。五开、铜鼓、请将黎平协官兵拨防。查黎平协、原设副将一员。守备一员。千总二员。把总四员。兵六百二十名。今加五开、铜鼓二卫。地方辽阔。恐难兼顾。应添设守备一员。兵三百八十名。合原设之官兵。分为左右两营驻防。平溪、清浪、乃水陵要冲。应拨镇远协分防思州之游击一员驻劄。拨把总一员。兵一百五十名。分守平溪。把总一员。兵五十名。分守清浪。至思州系府治。亦不可无官兵防守。应于镇远协内、拨千总一员。兵五十名驻防。其自湖广归并黔省之天柱营。所有参将、守备、千总等官。应令黎平协副将兼辖。再、平溪、清浪二卫。请照五开铜鼓之例。改为二县。设知县、典史、教谕、训导各一员。均应如所请。从之。寻定五开新改县曰开泰。铜鼓新改县曰锦屏。平溪新改县曰玉屏。清浪新改县曰青溪　　

大清世宗敬天昌运建中表正文武英明宽仁信毅大孝至诚宪皇帝实录卷之五十五



大清世宗敬天昌运建中表正文武英明宽仁信毅大孝至诚宪皇帝实录卷之五十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。夏四月。丁亥朔。享太庙。上亲诣行礼　　

○谕内阁大学士富宁安、在圣祖仁皇帝时。宣力多年。清操素著。领兵边塞。十有余载。备极勤劳。自朕即位以来。见其办理军务、恪慎周详。及简任大学士。公忠诚实。静正和平。甚属可嘉。著加太子太傅。以示优眷　　

○升内阁学士班第、为理藩院额外侍郎。内阁侍读学士顾鲁、为内阁学士兼礼部侍郎　　

○銮仪使吴正安、伊忒纳、俱缘事革职。以侯噶尔萨、一等侍卫那苏图、俱为銮仪卫銮仪使　　

○戊子。策试天下贡士彭启丰等于太和殿前。制曰。朕仰荷上天列祖眷佑之隆。圣祖仁皇帝付托之重。临御以来。勤求治理。日与群臣训诫咨儆。切加勉勖。惟期笃元首股肱之谊。育胶庠塾序之材。吏治实底于澄清。民生共登于殷阜。朝乾夕惕。旰食宵衣。此念无一刻释于怀也。人君奉天出治。而赞化端赖臣邻。人臣体国奉公。而分猷必资群力。惟君臣联为一体。故公尔忘私。国尔忘家。而明良之庆以成。僚采联为一体。故善则相劝。过则相规。而协恭之美以著。朕推诚布公。实视百尔臣工为一体。而诸臣之事君者。果能尽一德一心之道。而无惭于幽独欤。又何以使同朝共事者、绝党比之私。化畛域之见。以臻师师济济之盛欤。国家所以重士者。以士之能自重也。故必端其所习。而后乡党视为仪型。风俗资其表率。乃或嚣。凌诈伪。干犯名教。习于曲学、而不循正道。务为浮薄、而不敦实行。士不自重。而里巷小民、从而轻之。且相率藉口而仿效之。士习未端。安望民风之归于厚乎。今欲使读书之人、争自濯磨。澡身浴德。悉为端人正士。以树四民之坊表。必何道而可。守令为亲民之官。百姓之休戚系焉。古之称循吏者。必以惠群黎、端风化为要务。故里社之树艺。咸载史书。物类之感孚。皆徵治化。以至诚恻怛之实心。尽父母斯民之实政。刚柔相济。教养兼施。斯不愧循良矣。朕欲百姓乂安。风俗淳美。果何道而使司牧皆得其人。以收实效欤。抑大法小廉。必端本于大吏之倡率欤。若夫民为邦本。食为民天。劳民劝相。以尽地力。自古重之。盖本业勤。则衣食之源裕。俯仰足。则礼义之化兴。正民之德。必先厚民之生。良有以也。海宇承平日久。休养多年。户口愈繁。生齿愈众。而地不加广。自非人尽上农。何以使仓廪足而妇子宁欤。然则欲使野无不垦之土。国无游手之民。不事末利、而专务恒产。为民牧者。必如何劝勉鼓励。而后见丰亨豫大之休也。夫朝宁有喜起之风。则万邦黎献。观感奋兴。而野多俊乂矣。长吏树抚。循之绩。则寰宇苍生。养恬耕凿。而户乐丰盈矣。尔多士留心经济。其详著于篇。朕将亲览焉　　

○议政王大臣等议奏。吐鲁番回目白斤白克、奏请照前每年差人请安进贡。应不准行。得旨、所议甚是。但止令员外郎升柱遣其归去。而不言其故。所见甚小。办理天下事务。莫贵于诚。理应以诚实晓谕之曰。前策妄阿喇布坦、无故来侵哈密。又骚扰西藏。圣祖皇考将沿边官兵。两路分发。尔吐鲁番、当进兵大路。若不先取尔吐鲁番。断乎不可。故取吐鲁番。留兵防守。以保护尔等。后策妄阿喇布坦、悔过输诚。遣使根顿、博洛胡尔哈、特来请罪。朕仰体圣祖皇考之心。即将大兵撤回。撤兵之后。策妄阿喇布坦、或以尔等归顺天朝。寻隙生事。将尔等骚扰。亦未可定。朕轸念尔等。曾降谕旨。有情愿随大兵同来者听。故拖克拖麻穆忒移来内地。安居乐业。尔等想已闻知。今尔等奏请仍照前差人来京。凡外番部落人等、请安进贡。从无禁止之例。所以不令尔等来京者。诚恐策妄阿喇布坦、骚扰尔等耳。尔等如云、策妄阿喇布坦即便发兵。亦不畏惧。可以保吐鲁番万无一失。朕亦不禁止尔等。但恐将来策妄阿喇布坦、骚扰尔吐鲁番之时。尔等虽欲奏报。内地相隔甚远。大兵一时不及救援也。著行文与升柱等。晓谕吐鲁番之回目知之　　

○己丑。吏部遵旨、将会试下第举人。挑选各省教职引见。上谕曰。教官有董率士子之责。果能实心训导。使诸生读书循理。无佻达嚣凌之习。则齐民有所观法。风俗可望淳厚。所关非浅鲜也。乃向来教职、因循偷惰。全不以教训为事。朕屡颁谕旨。而积习如故。因于尔等下第举人中、择文理明通者。引见命往。论尔等科分名次尚非应选之人。朕加恩特用。务须勉力供职。加意训诲六年之内。如果著有成效。督抚题荐。朕格外加恩。如有负职守。经督抚题参。朕不姑容也　　

○吏部尚书查弼纳、降级调用。仍署兵部尚书。升都察院左都御史福敏、为吏部尚书。吏部左侍郎查郎阿、为都察院左都御史。仍办理吏部事　　

○以正黄旗汉军都统协理兵部侍郎事务黄国材、署兵部尚书　　

○兵部议覆。署湖广总督福敏疏言、绥宁县地方。苗猺杂处。应于黄桑坪、设营弹压。请将不甚险要之宜都营游击、撤移驻劄。以改归黔省之铜鼓、五开、平溪、清浪、四卫守备千把五员。并原防守黄桑坪之把总一员。兵三百零四名。立为绥宁营。本营设中军守备一员。千总一员。分把总四员、带兵防守筸子隘、镇彝哨、横岭、新寨。互相环卫。应如所请。从之　　

○庚寅。谕内阁。打牲乌喇、俱系内务府佐领之人。不可令船厂将军兼辖。每年著乾清门侍卫一员。内务府官一员。与该处总管、同办事务。其三姓地方。甚属紧要。与将军处相距甚远。止有协领一员。若事件有误。并无接办之人。著添设副协领一员。授为从三品。与正协领一同办事　　

○辛卯。上御太和殿。传胪。赐殿试贡士彭启丰等二百二十六人、进士及第出身有差　　

○镶白旗护军统领哈岱、缘事革职。以散秩大臣博尔屯、为镶白旗护军统领　　

○壬辰。谕户部。国家设立宝源宝泉二局。鼓铸制钱。原期充足流通。以便民用。乃鼓铸日增。而钱文不见其多。钱价不见其平。必有奸伪之徒。销毁制钱。造作器皿。以贾利害民者。向经九卿会议、凡黄铜器皿。除乐器镜面戥盘外。其余不准使用。悉令交官、给与价值。朕令先试行于直隶、及各处省城。无非欲杜毁钱之弊。而清其源也。乃立法甚明。而玩法者尚众。昨步军统领阿齐图、现于崇文门外。拏获销毁制钱之人。近在辇毂。尚有此辈。则乡邑偏僻之地可知矣。此弊不除。钱文何以得充。著直隶总督、严饬各地方官。密行缉拏。如有疎纵。将该地方官、照溺职例革职。至于铜器交官给价。先试行于直隶、及各处省城。其余各府州县地方。一时难于通行。故尚准其使用。然既准其使用。又复任其打造货卖。则将来仍滋弊端。于事无益。著该督抚通行禁饬。嗣后各处铺户人等。不得制造黄铜新器。违者照例治罪　　

○云贵总督鄂尔泰奏报。镇沅府猓贼。于正月十七日夜。纵火肆掠。威远同知署镇沅知府事刘洪度被害。随调元江协副将张应宗等、领兵前往。陆续获贼首刀如珍等五十余人。贼党百余人。招回夷民三千余户。得旨、猓贼聚众妄行。大干法纪。在事官弁。奋往效力。殊属可嘉。著交部议叙。其被伤官兵。著鄂尔泰查明。分别优恤　　

○癸巳。谕内阁。从来为政在乎得人。书曰。野无遗贤。万邦咸宁。盖贤才登进。在位者多。则分猷效职。庶绩自能就理。而民生无不被其泽也。朕即位以来。加意旁求凡所以延访擢用之道。无不备至。如现任官员、及候补候选科目诸人。每特令荐举。遴选引见。广开录用之途。冀收群策之力。又念各省学校。原以养育人材。命学臣保举贤能。升闻于朝。以备任使。乃直省学臣、所举人数不多。又或草率塞责。不能副得人之实。夫十室之邑。必有忠信。古者取人之法。惟乡举里选。合于三代之制。今直省府州县学贡生生员。多者数百人。少亦不下百余人。其中岂无行谊醇笃。好修自爱。明达之士乎。著州县官、会同该学教官。将贡生生员内、居家孝友。行已端方。才可办事。而文亦可观者。秉公确查。一学各举一人。于今年冬底。申报该上司、奏闻请旨。或实无可举者。出具印结。该督抚查实奏闻。朕因广揽人材。举此旷典。所以黜浮华而资实用。州县教职、为一方师长。选贤荐能。乃其专责。傥敢虚应故事。滥举非人。照溺职例革职。或徇情受贿。则当重治其罪。八旗之满洲、蒙古、汉军、亦照此例。将人品端方、通晓汉文者。著该佐领各举一人。如不得其人。亦具印结。令该都统汇齐奏闻请旨。庶使潜修笃行之士。得以表见。而国家亦收得人之效矣　　

○谕兵部。向来军政之年。该管官员。往往以千把等官、劾参塞责。似此微弁。优者可以随时拔用。劣者原系咨部黜革。何待五年军政之时。嗣后著行停止　　

○以兵部尚书何天培、署江南江宁将军　　

○实授众佛保、为理藩院左侍郎。仍兼内阁学士。班第、为理藩院右侍郎　　

○旌表浙江分水县烈妇、张兆熊妻何氏。山寇肆虐。护姑撄刃。给银建坊。入祠致祭如例　　

○甲午。上诣恩佑寺行礼毕。幸圆明园
  </div>
  <div class="pagination">
   <a href="清实录雍正朝实录_page84.html">
    上一页
   </a>
   <span>
    ...
   </span>
   <a href="清实录雍正朝实录_page80.html">
    80
   </a>
   <a href="清实录雍正朝实录_page81.html">
    81
   </a>
   <a href="清实录雍正朝实录_page82.html">
    82
   </a>
   <a href="清实录雍正朝实录_page83.html">
    83
   </a>
   <a href="清实录雍正朝实录_page84.html">
    84
   </a>
   <span class="current-page">
    85
   </span>
   <a href="清实录雍正朝实录_page86.html">
    86
   </a>
   <a href="清实录雍正朝实录_page87.html">
    87
   </a>
   <a href="清实录雍正朝实录_page88.html">
    88
   </a>
   <a href="清实录雍正朝实录_page89.html">
    89
   </a>
   <a href="清实录雍正朝实录_page90.html">
    90
   </a>
   <span>
    ...
   </span>
   <a href="清实录雍正朝实录_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
