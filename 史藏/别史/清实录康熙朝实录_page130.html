<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 130 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 130 页/共 681 页</h1>
    <div class="content">

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十三年。甲寅。六月。甲午朔。上诣太皇太后宫、问安　　

○谕兵部、曩者耿精忠之祖耿仲明于太宗文皇帝时。航海归诚。优锡王爵。效力行间。劳绩茂著。及其身故。睿亲王不令承袭。世祖章皇帝追念旧勋。特允其子耿继茂、仍袭王爵。令两镇岩疆。为国藩屏。爰及朕躬。惓怀勋裔。恩宠有加。后览其病终遗疏。有地方兵民凋敝、贼寇未灭、死不瞑目等语。忠义肫笃。深切轸念。且因耿继茂之子耿精忠、自幼曾为近侍。予袭王爵。仍镇闽省。朕以耿精忠必能绍祖父遗训、殚竭忠猷、无忝先烈。乃不意近为逆贼吴三桂诱惑、煽乱地方。弃累世之忠贞。构一旦之狂举。既干国法。复坠家声。朕犹念其祖父前功。谅耿精忠、必系一时无知。堕人狡计。与吴三桂不同。故将吴三桂子孙正法。耿精忠在京诸弟、照旧宽容。所属官兵、并未加罪。今湖广遣宁南靖寇大将军多罗顺承郡王勒尔锦、由湖南进剿云贵。吴逆指日授首。镇南将军尼雅翰、统领大兵、由广西进剿云贵。四川遣安西将军赫业、及西安将军瓦尔喀等、统领大兵、已攻克七盘朝天等关。直抵保宁。克期底定全川。并剿云贵。定南将军希尔根、统领大兵、由江西进剿福建。平南将军赖塔、由浙江进兵。平寇将军根特巴图鲁、由广东进剿福建。又遣扬威将军阿密达、镇西将军席卜臣、安南将军华善、镇东将军喇哈达等、各统领大兵、驻扎江南京口等处。调度征剿。耿精忠歼灭、在于旦夕。但念其祖父、宣力累朝。洎精忠之身、遽至覆亡。宗祀斩绝。朕心深为不忍。且吴三桂乃本身投诚之人。背恩反叛、自取诛戮。取精忠自祖父以来、受恩三世、四十余年、非素蓄逆谋、首倡叛乱者比。尔部即传谕耿精忠。果能追念累朝恩德。及伊父忠荩遗言。革心悔祸。投诚自归。将侵犯内地海贼、速剿图功。即赦免前罪。视之如初。朕以至诚待天下。必不食言。俾其善自审度、勿□朕保全勋旧之意。尔部即遵谕速行。于是兵部奏遣工部郎中周襄绪、及耿精忠下一等护卫陈嘉猷、赍敕赴福建。寻又谕平南将军赖塔、浙江将军图喇、总督李之芳、巡抚田逢吉、提督塞白理等、耿精忠作逆。蹂躏地方。大干国法。已遣发大兵、于浙江、江西、广东、三路进剿。但念其祖父、曾宣力累朝。洎耿精忠之身、遽至覆亡。宗祀斩绝。朕心殊为不忍。因遣周襄绪、陈嘉猷、赍敕往谕。如耿精忠悔祸乞降。赦免前罪、仍恩遇如初。尔等不可因此、遂误进剿机宜。必耿精忠果请罪输诚、尔等即受降来奏。若仍执迷、肆逆不悛、其藩下官兵、有心存忠义者。或擒斩耿精忠。或率众来降。俱优加恩赏。即只身自归者。亦收留抚恤　　

○乙未。满月。致祭大行皇后　　

○丁酉。上诣太皇太后宫、问安　　

○己亥。赠湖广阵亡游击甘应龙、为参将。予祭葬。荫子弟一人、以守备录用　　

○升归化城土默特参领席第、为副都统　　

○庚子。命户部右侍郎达都、赴浙江督理大兵粮饷　　

○谕兵部、吴逆作叛以来、湖南绿旗官兵、降贼者众。惟彝陵总兵标下官兵。克笃忠贞。坚守地方。近复两战彝陵。奋勇击贼。劳绩显著。若俟事平议叙、则效力之士、不得早沾国恩。可即行叙赏、以示鼓励　　

○辛丑。上诣太皇太后宫、问安　　

○壬寅。以兵部郎中钱江、为山东按察使司佥事、提调学政　　

○癸卯。上诣太皇太后宫、问安　　

○江西巡抚董卫国疏报、叛弁柯昇、勾连闽逆、窃踞广信诸处。麻蓬地方、贼兵继起。上谕定南将军希尔根等、尔等至江西时、根特巴图鲁等、可先定广信。护军统领查哈太、原令进兵荆州。今改赴江西、为希尔根参谋。到日、希尔根于所领兵内、每佐领拨骁骑三名、付前锋统领舒恕率领、与根特巴图鲁合。为之参谋。由袁州进取长沙。夹剿逆贼。根特巴图鲁等进取长沙日期、须预启顺承郡王知悉。将军喇哈达所统每佐领兵一名、亦令副都统甘度海率往江西、与希尔根兵合。参其军务　　

○甲辰。谕总理粮饷左都御史多诺等、前遣尔等、督理湖广通省粮饷。今闻岳州兵马、草豆匮乏。尔等可分一人、前往武昌备办。曩当太平之时。湖北湖南、巡抚二人分治。今军兴之际。不得仍以地方分属为诿。尔等会同湖北巡抚张朝珍、即选才能官员、备办军需。无致缺乏。岳州马匹、倘有不足。可将顺承郡王军前马、量为拨给。又王师渡江、或取宜都等处。所需船只、当于荆州预造百艘。其作何造办。及所需工费。详议以闻　　

○乙巳。升国子监祭酒徐元文、为内阁学士兼礼部侍郎　　

○旌表江南泗州烈妇、倪景妻王氏、给银建坊如例　　

○丙午。谕兵部、大兵进取岳州。自岳州至武昌。中途应设满兵防守。前自怀庆赴襄阳、每佐领护军一名。即令护军参领噶尔弼、为副都统帅往。与湖广巡抚会议。并量带绿旗兵。赴蒲圻县驻守　　

○谕议政王大臣等、今逆贼吴三桂、于澧岳诸处、抗拒我师。且用奸谋、摇惑军民之心。分我兵势。宜增兵速行剿灭。令八旗每佐领、拨骁骑二名。并派察哈尔护军骁骑一半。又蒙古四十九旗内与京师稍近者、如科尔沁十旗。敖汉一旗。奈曼一旗。克西克腾一旗。归化城十旗。共出兵万人。以旗下兵之半。及蒙古兵六千。令固山贝子准达、率往荆州。散秩大臣多莫克图、为署都统。参赞准达军务。又以旗下兵之半。及蒙古兵四千。以多罗贝勒尚善、为安远靖寇大将军。同固山贝子章泰、镇国公兰布、率往岳州。所调蒙古兵、俱限八月初一日以前至京。择蒙古贝勒以下领之。寻理藩院以蒙古贝勒、贝子、公、台吉等、列名奏请。上命科尔沁辅国公图纳黑、杜尔伯特台吉温布、赴荆州。巴林贝子温春、台吉格勒尔图、赴岳州　　

○丁未。上诣太皇太后宫、问安　　

○副都统德业立等疏报、五月二十九日、叛将洪福等、侵犯均州。营于武当山下。臣率领官兵迎击。大败贼众。下部议叙　　

○旌表河南夏邑县烈妇、阎怡妻张氏、王元恕妻冉氏、俱夫亡自缢、各给银建坊如例　　

○庚戌。上诣太皇太后皇太后宫、问安　　

○浙江提督塞白理疏报、总兵官祖弘勋、以温州叛。上谕、驻江宁副都统纪尔他布、率右翼察哈尔全军、及每佐领甲兵一名、赴浙江。会同提督塞白理守御。镇东将军喇哈达所辖蒙古兵、悉令署副都统巴尔堪、率赴江宁。听将军阿密达统辖。松江乃海口要冲。且与浙江连接。阿密达、额楚等、可密咨提督杨捷。若以松江可虞、即酌遣满洲蒙古官兵、以副都统一人、领赴松江、与提督协守。在京满洲蒙古、每佐领拨骁骑一名。汉军每佐领二名。以精奇尼哈畨硕塔、一等侍卫穆森、为署副都统。偕汉军都统释迦保领之。前赴兖州。与将军喇哈达、会议行事　　

○江西巡抚董卫国疏报、耿逆遣贼李连、李太等、出犯建昌府杉关。官兵奋勇冲杀。斩获甚多。下部议叙　　

○辛亥。遣侍卫二格赍谕、往谕镇南将军尼雅翰等、尔等咨兵部、称马多羸毙、积雨弓软。朕虑此时、进兵未便。恐尔等以顿师日久惧罪。夫以千里之外、军势曲折、岂可逆料。朕不欲速。惟图万全。尔等俱系大臣。听尔等谋画以行。其军中情形、及俘获贼兵言贼进止之状、并尔等所见、俱密行陈奏。寻尼雅翰等疏言、六月十七日、投诚伪守备薛麟兆等言、吴三桂遣伪护卫至岳州、令贼将坚守。且趣进兵。贼将称待长沙造鸟机船到时、水陆入犯。又言贼营缺饷、全赖长沙水路运送。长沙守兵不多、臣等议俟秋凉、相机进取　　

○命狭西道府以下官员、听经略莫洛题补　　

○浙江总督李之芳疏报、江西广信、玉山、永丰等处、叛兵土寇、勾合闽贼伪总兵李云龙、率贼众五千、来犯常山、开化。金华副将牟大寅等、奋击之。阵斩伪参将张雄。杀贼五百余级。获伪劄器械无算。下部议叙　　

○壬子。杭州将军图喇、以病还京。命喇哈达移镇杭州。掌将军印务。统领驻防兵马。及自京所遣汉军官兵。其镇东将军敕印、留付护军统领查哈太。即令管理兖州官兵。其往江西兵、令署副都统倭赫、穆承格、领赴将军希尔根军前。谕喇哈达曰、镇守杭州将军图喇、因病罢任。今浙江当多事之秋。杭州诸处、殊为要地。以尔素有才能。遣往暂理杭州将军事务。尔抵杭州、可与副都统马哈达、雅塔理、侍郎达都等、会同商酌。务期固守封疆。爱养将士。收拾军民之心。以副朕委任之意。复谕喇哈达、及赖塔曰、尔等皆国家股肱大臣。委任封疆重务。凡事须商搉者、移会关通。协心谋画。以副朕委任之意。勿各执己见、致有贻误。务念国事为重。用茂厥绩　　

○谕经略莫洛、朝天关诸处、关系要害。可于满洲、汉军、或绿旗官兵内、酌拨防守。为犄角之势。粮艘至彼、递相护送。不为无助。至汉中虽有满兵、犹恐力单。且朝天关之外、尚有别路可通汉中。倘我兵深入后、奸宄窃发、据守鸡头关诸险。亦属可虞。一切机宜、尔当酌量以行。又念保宁未能即复、则我师益致劳顿。挽运粮饷、实为要务。其源源接济。毋令匮乏　　

○先是、命经略莫洛、遣副都统扩尔坤进四川。马一宝赴汉中。将军席卜臣、提督王辅臣、俱赴荆州。至是、莫洛疏言、扩尔坤官兵、已遣赴广元周有德军前。马一宝官兵、已遣赴汉中副都统吴国正军前。席卜臣、则令率每佐领护军一名、往汉中、总统马一宝吴国正等之兵。以副都统巴喀、率每佐领骁骑一名、同提督王辅臣往荆州。上谕、贝勒贝子等、既率八旗及蒙古兵赴楚。王辅臣兵、不必发荆州。或令王辅臣、从将军赫业等、进取保宁。或仍驻平凉。听莫洛酌遣。巴喀、即率兵赴顺承郡王军前。寻莫洛又疏言、逆贼固守保宁。且广元所属百丈关诸处、贼众盘踞。恐扩尔坤兵力单薄。随令副都统吴国正、俟马一宝兵至、即率官兵前赴广元　　

○癸丑。广西提督马雄疏言、孙延龄逆众、不下万五六千人。臣虽坚守柳州。众寡不敌。祈敕大兵、速进应援。上谕兵部、柳州乃广西要地。马雄既坚守请援。速行平南王尚可喜、总督金光祖、酌发广东兵、前往接应。如有机会可乘、听平南王与提督、会商进剿　　

○甲寅。上诣太皇太后宫、问安　　

○乙卯。以户部右侍郎陈洪明、为广西巡抚　　

○命广西副将以下、听提督题补。从广西提督马雄请也　　

○戊午。上诣太皇太后宫、问安　　

○杭州将军图喇疏言、杭州兵单。请增兵协守。上命拨京口将军标下绿旗官兵三千、江南提标官兵二千、调山东署提督事副都统段应举、帅赴杭州。仍听将军喇哈达节制。段应举既赴浙江、将军赖塔、可率所辖满兵、及绿旗兵五千。进平福建　　

○谕兵部、浙江四川两路、宜遣王贝勒贝子公等、前往剿贼。所以遣王等者、非谓诸将才能不足。念诸王贝勒、皆朕懿亲。指挥调遣、无可牵掣。守御征剿、足增威重。其授和硕康亲王杰书、为奉命大将军。同固山贝子傅喇塔、率前锋一百七十六名。每二佐领、合出护军一名。赴浙江。又前调赴荆岳蒙古兵、令各分一千名。随王至江宁时、将此兵留驻。更调驻守江宁喀喇沁土默特兵、并赴浙江。授多罗贝勒董额、为定西大将军。同固山贝子都统温齐、辅国公绰克托、率贝子准达所领骁骑之半。赴四川。其遣往王贝勒贝子公下包衣佐领多者。甲士酌量带往。包衣佐领少者。以闲丁酌量披甲带往。至王贝勒所驻地方。将军在王军前、则将军印不用。如别将兵。各用其将军印　　

○谕兵部、贝勒尚善等至岳州。将军尼雅翰、都统朱满、巴尔布、护军统领额司泰、仍参赞军务。康亲王杰书等至浙江。将军赖塔、副都统喇哈、纪尔他布、仍参赞军务。贝勒董额等至四川。将军赫业、瓦尔喀、护军统领胡礼布、署前锋统领穆占、副都统佛尼勒、仍参赞军务。其余俱罢参赞　　

○己未。以册谥大行皇后。遣都统公佟国纲、告祭太庙　　

○户部题、发兵剿贼、原为平定地方。安辑百姓。今军需络绎、往往累及小民。请申饬各该督抚、严查地方官员。凡一应供应粮饷、及沿途喂马。俱准动用正赋。不许借端私派百姓。至办买米粮草豆、务照时价支给。勿致累民。从之　　

○庚申。上素服。御太和门。遣和硕康亲王杰书、和硕庄亲王博果铎、赍册宝。诣巩华城。册谥大行皇后。册文曰、朕惟王化肇于闺门。洵藉内庭之助。阴教成于宫壸。尤资后德之贤。故皇英嫔而帝道兴。任姒归而王图永。缅稽淑行。载籍攸存。惟翚服之有光。斯彤管其纪盛。聿彰令闻。爰著徽称。皇后何舍里氏。毓自名门。躬全懿范。作朕元配。正位中宫。慈惠本乎性成。柔嘉维则。温恭笃于天赋。礼度攸娴。主雅化于闺闱。表芳型于海宇。勤两宫之孝养。婉以承颜。遇九御以宽和。恩能逮下。苹蘩时饬。克佐精诚。浣濯常衣。允昭节俭。箴规之益。赞宵旰而弥勤。贞顺之风。御家邦而式化。方期永绥福履。讵意顿隔音容。月掩椒涂。鉴亡兰殿。朕心伤悼。率土悲哀。怀哲思贤。惓徽音于靡尽。扬休宣誉。垂鸿号于无疆。彝典式遵。崇褒用锡。特以册宝。谥曰仁孝皇后。于戏。圣善弘宣。奕世颂祎褕之盛。母仪备美。千秋耀琬琰之辉。灵其有知。膺兹光宠　　

○辛酉。以册谥仁孝皇后。颁诏天下。诏曰、国家化理。肇起宫闱。阴教敷宣。实资壸德。自古贤后。咸有徽称。昭垂奕世。诚历代之钜典也。皇后何舍里氏。温惠性成。柔嘉天亶。发祥世胄。正位中宫。佐朕奉事太皇太后皇太后。克诚克孝。统理内治。维敬维勤。节俭居身。宽仁逮下。徽音茂著。懿范彰闻。兹于康熙十三年五月初三日崩逝。惓淑仪之备美。宜显号以褒扬。爰敕所司。详稽典礼。祗告太庙。本年六月二十七日、册谥为仁孝皇后礼成。于戏。翟祎在御。难忘十载之芳型。琬琰增辉。永播千秋之令誉。颁示天下。咸使闻知　　

○浙江提督塞白理疏报、温州属罗清等营、相继降贼。黄岩总兵官所属太平营亦叛。贼兵离黄岩止七八十里。请速发大兵、保守沿海边地。上谕、罗清等营、既相继降贼。则台州宁波可虑。副都统喇哈、所率包衣佐领兵、且勿赴将军赖塔军前、留驻杭州。副都统纪尔他布及喇哈之兵、俱听将军喇哈达、侍郎达都、同议调遣。保守台宁等处。俟段应举兵到、令其固守地方。喇哈兵、及副都统马哈达兵、仍会赖塔、相机以行。康亲王、固山贝子至时、赖塔、喇哈达、皆听王等指挥调度　　

○河道总督王光裕疏报、山阳县高家堰石工板工成。下部知之　　

○壬戌。上诣太皇太后宫、问安　　

秋。七月。癸亥朔。享太庙。遣辅国公常舒行礼　　

</div>
    <div class="pagination">
<a href="清实录康熙朝实录_page129.html">上一页</a><span>...</span><a href="清实录康熙朝实录_page125.html">125</a><a href="清实录康熙朝实录_page126.html">126</a><a href="清实录康熙朝实录_page127.html">127</a><a href="清实录康熙朝实录_page128.html">128</a><a href="清实录康熙朝实录_page129.html">129</a><span class="current-page">130</span><a href="清实录康熙朝实录_page131.html">131</a><a href="清实录康熙朝实录_page132.html">132</a><a href="清实录康熙朝实录_page133.html">133</a><a href="清实录康熙朝实录_page134.html">134</a><a href="清实录康熙朝实录_page135.html">135</a><span>...</span><a href="清实录康熙朝实录_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
