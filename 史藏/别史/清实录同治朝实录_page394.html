<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 394 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 394 页/共 505 页</h1>
    <div class="content">○移湖北武昌城守营分防金口篺洲二汛外委各一员于省城。黄州协阳城把总于黄安县城。黄安县外委于黄陂站。巴河口塘外委于麻城县属两路口。改道士洑外委隶兴国营裁道士洑守备、把总、额外外委、各一员。李家渡额外外委一员。金口篺洲李家渡兵丁共一百二十八名。从总督李鸿章请也。　　

○以顺天通州验收漕粮完竣。予户部左侍郎魁龄、仓场侍郎乔松年议叙。郎中姚觐元等加衔升叙有差。　　

○以四川防剿云南窜匪暨筹饷出力。予道员李祜等加衔升叙有差。　　

○以云南克复镇沅厅城暨南丘盐井出力。予千总陶升庭等以守备用。并赏花翎。州同周文佐等蓝翎。余加衔升叙有差。　　

○以克复云南威远厅城。赏知府广润等花翎。把总刘楹等蓝翎。余加衔升叙有差。予阵亡云骑尉陈国宾等祭葬世职加等。　　

○予甘肃肃州合门殉难故乌噜木齐提督文祺母佟佳氏、叔母特尔欣氏、暨妻妾子女等分别旌恤如例。　　

○己酉。谕军机大臣等、宋晋奏、和局固宜保全。民心未可稍失。请饬曾国藩速查启衅根由。据实覆陈一摺。据称通商各国所驻之处。久与民闲相安。惟传教之法国。所在皆传有损折幼童穵眼穵心等事。此次天津百姓。激于义愤。杀毙该国领事。随在天主堂地窖内。放出小孩。并于仁慈堂摉出幼孩。及坛装幼孩眼睛。大率以此为词。欲惩擅杀之罪。必究启衅之根。请饬该督速行查明曲直。秉公办理。以释民疑等语。曾国藩前奏王三是否果为教堂所养。穵眼剖心之说。是否确实。为全案关键等语。已得办理此案要领。现在王三业经拏获。起出之幼孩。亦经绅士收养。撤底根查。无难水落石出。即著督同博多宏武等详细研究。审明虚实。剖别曲直。据实具奏。该督素为中外所推。必能明白昭彰。使民心允服。而各国亦无异词也。另片奏、请饬曾国藩一面布置海口。一面婉谕各国。所筹亦系解散约从之策。并著曾国藩酌量办理。原摺片著钞给阅看。宋晋又片奏、长江水师紧要。请饬彭玉麟迅赴江南整顿。调杨岳斌同往。及密饬刘铭传来直。并将来京引见之副将韩殿甲暂留差委等语。本日已寄谕沿江各督抚整饬水师。并令彭玉麟迅赴江南矣。至刘铭传能否来直。杨岳斌起用能否得力。韩殿甲有无谋略。足资差遣之处。均著该督悉心体察。据实奏闻。将此由五百里密谕知之。　　

○又谕、据宋晋奏、江南设立长江水师。原以控扼海口。巡逻江面。近闻水师远逊于前。营制渐形疏懈。并有不法水勇。假巡逻为抢劫。江面盗案屡出。行旅戒严。地方官不敢捕拏。恐日久肆行。转致贻害。请饬彭玉麟前往整理等语长江水师紧要。岂容日久懈生。现在各海口岸及沿江地方。尤不可稍弛防范。使宵小从而生心。著马新贻、李瀚章、丁日昌、英翰、刘坤一、郭柏荫、刘昆、按照曾国藩所定章程。会同黄翼升时加整顿。务使士卒骁壮。号令严明。并一面檄饬各该地方官。遇有水勇抢劫案件。即行捕拏究办。不准互相容隐。扰害商民。黄翼升系专辖水师之员。责无旁贷。所有长江应办事宜。务须与沿江各督抚和衷商搉。恪守成规。其营弁兵勇。尤当随时稽查。更番训练。必得声威联络。远近慑服。方为不负委任。至水师创立规制。系彭玉麟与曾国藩等筹画而成。该侍郎计已病痊。刘昆接奉此旨后。即著催令该侍郎迅速起程。前赴江南等省。会同马新贻等实心整理。力除废弛情形。以资控制。将此由五百里各密谕知之。　　

○以工部左侍郎鲍源深兼署吏部右侍郎。宗人府府丞唐壬森署都察院左副都御史。　　

○庚戌。月食。　　

○谕军机大臣等、左宗棠、穆图善奏、截剿陕省回窜贼匪详细情形。左宗棠奏、截剿陈林股匪各一摺。陕回禹得彦、崔三等股。叠经官军击败。漏逸无多。傅先宗等复击贼于巩昌等属。伏羌甯远礼县一带。均已肃清。正宜乘此声威。节节埽荡。著左宗棠饬令南路各军。迅由渭源进剿。以规河狄。毋稍迁延。峡口要隘。为贼所踞。尤当迅饬雷正绾等力图攻拔。以夺金积之势。其陈林一股。窜扰花定一带。经金运昌、刘锦棠、各军击败。陈逆受伤而遁。现在陕回叠经受创。金积贼势渐孤。左宗棠务当饬令刘锦棠等稳慎进取。力拔坚巢。该逆被围紧急。难保不遣党四出。图扰后路。并著严饬环庆等处防军。会合陕北各军。严密布置。遇贼即击。毋稍疏懈。省城附近及西路一带。时有匪踪窜扰。著穆图善随时酌量情形。力筹防剿。左宗棠亦当妥筹兼顾。将此由五百里各谕令知之。　　

○以擅离职守。革甘肃总兵官陶生林职。并逮问。　　

○以甘肃灵州等处截剿回匪获胜。赏总兵官熊道滨一品封典。周显明、李必福、裴思朝、田连考、副将朱镇鸣、游击李夺魁、巴图鲁名号。余加衔升叙有差。予阵亡游击黄俊杰等十四员祭葬世职。　　

○予甘肃安边阵亡总兵官江登云千总孙九龄、祭葬世职。

大清穆宗继天开运受中居正保大定功圣智诚孝信敏恭宽毅皇帝实录卷之二百八十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。六月。辛亥。谕内阁、御史贾瑚奏、请饬严缉匪徒一摺。据称京城地面。屡有匪徒迷拐幼孩之事。本月初九日。崇文门外巾帽胡同。有高姓之子二格。被匪徒迷拐。走至兴隆街地方。经旁人看出截住匪徒当即逃逸等语。匪人迷拐子女。大为民害。高姓之子既有被拐情事。即应将此案匪犯查拏惩治。著步军统领衙门顺天府五城一体严缉。务获究办并著随时派委员役。认真访察。如有似此迷拐踪迹确实可据者。立时拏获送部。审明按律治罪。以靖闾阎。　　

○谕军机大臣等、匪徒迷拐幼孩。大干例禁。著步军统领衙门顺天府五城一体严拏。如有遗失子女向各衙门呈报者。立即派委员役。认真缉拏。止须人药并获。供证确凿。即著解交刑部按律惩办。毋任藉词牵连。致稽显戮。将此各谕令知之。　　

○癸丑。谕军机大臣等、据定安奏、鄂托克乌绅两旗境内。均有马步回匪窜扰。经乌绅旗管带官赤楼多尔济督队击败。旋在白兴。埽毙贼甚多。余匪逃至托霍里木庙。东来贼匪。与之合股盘踞。赤楼多尔济以力战阵亡。该逆遂分股向正北东南窜扰。复经官兵于托诺图西里地方败之。追杀余匪。并夺获什物无算。参领拉什扎木苏等亦即战殁。现在逆股四散。拟令巴图那逊管带各营。以资追剿等语。此次回踪纷窜。虽经蒙兵连番击退。而余匪逃逸尚多。边外地方辽阔。亟应厚集兵力。遏贼东趋。即著定安严饬巴图那逊。督率乌绅旗托霍尼图官兵。视贼所向。相机追击。并一面檄令巴达尔琥随时侦探。力筹防剿。不可稍涉疏虞。将此由五百里谕令知之。　　

○又谕、定安奏、归绥军务紧要。饷项维艰。请饬。迅筹拨款一摺。归绥防兵饷项。全赖山西等省每月协济。以应急需。现在该处防剿正当吃紧。且购买驼只采办粮米等项。需用尤殷。亟应赶紧筹拨。以资应用。山西欠解该处防饷甚多。著李宗羲即在本年应解京饷项下划拨银十万两。并于次解归绥月饷内先行筹拨银十万两。于六七月闲。一并解交定安军营。俾资接济。其每月应解之三万两。仍著按月源源解往。毋稍迟误。另片奏、各处捐调驼只。将次解到。需用驼乾甚殷。请饬山东迅解防饷等语。著丁宝桢严檄藩司。即将欠解归绥防饷。迅速埽数筹备。克期解往。毋得稍有迁延。将此由五百里各谕令知之。　　

○予山西绥远城托霍里木庙阵亡乌绅旗扎奇鲁克齐赤楼多尔济祭葬世职加等。参领拉什扎木苏等祭葬世职。　　

○甲寅。谕军机大臣等、都兴阿等奏、查勘边荒。办理情形一摺。奉天叆阳门至凤凰门一带边荒。经都兴阿等派员分段查勘九十一处。因大雨时行。路多阻隔。拟将未经查勘地方。俟秋后再行查勘。虽系实在情形。惟未查地亩尚多。若不赶紧办理。任听该委员等藉词宕延。将来大雪封山。更难克期办竣。著都兴阿、额勒和布、恩锡、严饬该委员等。届时迅速出边。将未查地亩一律查勘完竣。造册报部核办。不准再事迁延。将此各谕令知之。　　

○建奉天岫岩厅文庙学宫。并设训导一员。文学额四名。武学额二名。从将军都兴阿请也。　　

○乙卯。谕军机大臣等、福济、荣全奏、窜匪复扰台站。筹办防剿事宜一摺。据称推河迤西额尔德尼呼图克图招等处。又有窜匪五六百人持械抢掠。哈尔尼敦防堵蒙兵溃散。贼匪向西窜回。与张廷岳前奏。大略相同。沙尔胡录苏地方。亦有贼股滋扰。并有仍入喀尔喀抢劫招庙商人扑犯乌城之说。边外道途寥阔。处处可通。若不赶将窜匪剿除。必至蔓延为患。福济等现已酌拨兵勇赴台防堵。并咨绥远城察哈尔拨队会剿。即著定安迅派马队五百名。酌给军装口粮。前赴哈尔尼敦一带堵御。其由绥撤回现扎赛尔乌苏马队五百名。著文盛派令驰赴哈尔尼敦一同防剿。福济等所调满绿营索伦官兵。著即赶催到齐。会同前项马队并力兜剿。务绝根株。惟贼踪飘忽。难保不此剿彼窜。军台一带。各宜加意侦探。认真防范。著定安、福济、荣全、文盛、张廷岳、阿尔塔什达、探明确踪。随时互相知照。免致贼匪伺隙奔突。福济前请拨军需银两。当令察哈尔拨银二万两。并令张廷岳等酌量库伦情形。亦匀拨饷银二万两。此外尚有新疆协饷银两。著户部分别咨催。迅解乌里雅苏台。交福济等应用。以资接济。将此由五百里各谕令知之。　　

○又谕、伊勒屯、何琯奏、营员病痊。堪以起用。并请饬拨防兵银两各摺片。巴里坤镇游击陈升恒、前因患病卸任。该员现已病痊。据称尚堪起用。著照所请。准其仍回本任。俟军务告竣。再行给咨送部引见。其驻扎奇台龙山口之勇目邓生玉一军。现在防务紧要。该勇丁等饷项支绌。亟应迅筹接济。著福济、荣全、于新疆军饷内每月拨银数百两。解赴巴里坤。由伊勒屯等发给。以济军食。邓生玉屡次剿贼出力。著赏换四品顶带。伊勒屯等仍饬令该勇目认真防剿。不可始勤终怠。将此由五百里谕知福济、荣全、伊勒屯、并传谕何琯知之。　　

○以直隶永定河南岸漫溢。总督曾国藩下部议处。道员李朝仪、通判朱津、革职留任。革县丞徐铨职。不准留工。　　

○丙辰。谕内阁、护军统领克兴阿奏、请将未能拦阻车辆之直班护军校等分别议处一摺。本月二十日。尚书万青藜、郑敦谨车辆。赶入东华门外栅栏之内。该直班章京未能将车辆即时阻止。实属疏忽。正红旗空衔花翎护军校恩祥、司钥长庆安、著交部分别议处。万青藜、郑敦谨、未能约束车夫人等。亦属不合。均著交部议处。寻议、万青藜、郑敦谨、均罚俸一个月。准其抵销。从之。　　

○以翰林院侍讲学士惠林为光禄寺卿。　　

○丁巳。以内阁学士铭安为江南乡试正考官。翰林院编修林天龄为副考官。陆尔熙为陕西乡试正考官。国子监司业孙诒经为副考官。　　

○以品端课勤。予江西教谕蒋芳、训导萧九成、加衔有差。　　

○予甘肃灵台被戕把总蒋占春祭葬世职加等。　　

○戊午。遣官祭火神庙。　　

○谕内阁、李鹤年奏、请将才不称职及人地未宜各员。分别降补另补一摺。河南候补知府师长怡、办事粗疏。难资表率。著降为同知。归部铨选。孟津县知县茅恒春、识见鄙琐。不谙政体。著以府经历县丞降补。归部铨选。辉县知县邓尔复、人尚谨饬。才欠开展。桐柏县知县崇缙、心地明白。历练未深。均著开缺留省另补。　　

○谕军机大臣等、前据曾国藩奏、本月初六日起程赴津。现抵该处已逾多日。此案启衅根由。想该督必已详细查明妥为筹办矣。迷拐一案。究竟有无确据。此系紧要关键。即著该督迅速具奏。以慰廑系。并将现在筹办之法。及该处近日民情。一并奏闻。崇厚已派出使法国。自应及早启行。著曾国藩体察情形。如崇厚此时可以交卸。即著该侍郎先行来京陛见。以便即日起程。其通商大臣事务。著曾国藩暂时接办。成林现已病痊销假。不日亦可驰赴天津。俟该京卿到时。曾国藩即可将通商事务交卸。将此由五百里各密谕知之。　　

○又谕、有人奏、风闻津郡百生焚毁教堂之日。由教堂内起有人眼人心等物。呈交崇厚收执。该大臣于奏报时。并未提及。且闻现已消灭等语。所奏是否实有其事。著曾国藩确切查明。据实奏闻。至所称传教有碍通商一节。应如何设法弭衅之处。并著详察情形。妥筹具奏。原摺著钞给阅看。将此密谕知之。　　

○又谕、袁保恒奏、请饬催归并续拨协饷一摺。据称四川湖北山西河南应协穆图善军饷。每月九万两。归并西征粮台催提分拨。而各省应解之饷。自正月以后。仅据四川报解银二万两。山西报解银三万两。此外各省并无分毫报解。其筹拨豫师军饷。已垫解六万两。而指拨之河南山东两淮每月二万五千两。并无起解日期。以后不惟无可再垫。且已垫之款。无可归还。现在情形万紧。请饬严催等语。著吴棠、马新贻、李瀚章、李鹤年、李宗羲、丁宝桢、郭柏荫、迅将各该省应解穆图善豫师协饷。分别如数筹拨。解交西征粮台。以便袁保恒分拨应用。不准稍涉延误。将此由五百里各谕令知之。　　

○以庸劣不职。广东守备谢龙科勒休。革千总温若武职。　　

○予广东阳春等处阵亡州同衔王肇仁等绅士弁兵一千二百十九员各分别赏恤如例。　　

○己未。谕内阁、刘昆奏、革员捏词刁控。并续查出劣迹。请饬查拏一摺。湖南已革知县陈士玙、与已革知府陈鼎金、经刘昆参劾后。辄敢捏词牵涉该抚幕友许绍汾。赴湖广总督衙门呈控。并据刘昆续查出该革员等劣迹。属员因参讦告上司。意存挟制。此风断不可长。亟应严切根究。著李瀚章即将该革员陈士玙、陈鼎金、查拏到案。严行审讯。按律惩办。　　

○以翰林院侍读学士徐桐为太常寺卿。国子监祭酒翁同和为太仆寺卿。　　

○庚申。谕内阁、曾国藩、崇厚奏、查明天津滋事大概情形一摺。据称研讯教民迷拐人口一节。王三虽经供认授药与武兰珍。然尚时供时翻。亦无教堂主使确据。仁慈堂查出男女一百五十余名口。均称其家送至堂中豢养。并无被拐情事。至穵眼剖心一条。经曾国藩于抵津时亲加推问。百姓无能指实。询之天津城内外。亦无遗失幼孩控告之案。此等情形。如湖南江西扬州天门。及直省之大名广平。皆有檄文揭帖。纷传不一。厥后各处结案。总未将檄文揭帖之虚实。剖辨明白。津民平日熟闻各处檄文揭帖之言。已信为实。而又因外国堂门终年扃闭。教堂仁慈堂皆有地窖。为去潮湿置煤炭之用。治病者被留不出。并收留无依人口及疾病将死之人等情。蓄疑莫解。本年四五月间。适有拐匪用药迷人之事。牵涉教堂。该民人见领事官丰大业对官放枪。遂致万口哗噪。同时并举。其实穵眼剖心戕害生民之说。多属虚诬。毫无实据等语。此案叠谕曾国藩会同崇厚持平办理现据该督等奏称、此事均系谣传。津人致疑之由。昭然共见。外省地方。遇有此等谣言。群疑亦可消释。至匪徒迷拐幼孩人口。例禁本严。惟恐日久玩法。著刑部于此等凶犯到案时。即议以加等治罪。嗣后各直省地方。如拏有迷拐人口匪徒。亦著照刑部所议。从重处治。以儆凶残。京师为首善之区。尤宜摉查匪类。并著步军统领衙门随时缉访。遇有此等匪徒。即行拏交刑部。加等治罪。　　

○谕军机大臣等、曾国藩、崇厚奏、查明天津滋事大概情形一摺。曾国藩等此次陈奏各节。固为消弭衅端委曲求全起见。惟洋人诡谲性成。得步进步。若事事遂其所求。将来何所底止。是欲弭衅。而仍不免启衅也。该督等现给该使照会。于缉凶修堂等事。均已力为应允。想该使自不至再生异词。此后如洋人仍有要挟。恫喝之语。曾国藩务当力持正论。据理驳斥。庶可以折敌焰而张国维。至豫备不虞。尤为目前至急之务。曾国藩已委记名臬司丁寿昌署理天津道篆。其驻扎张秋之兵。自应调扎附近要隘。以壮声威。李鸿章已于五月十六日驰抵潼关。所部郭松林等军。亦已先后抵陕。此时窜陕回匪。屡经官军剿败。其焰渐衰。若移缓就急。调赴畿疆。似较得力。著曾国藩斟酌情形。赶紧覆奏。再降谕旨。日来办理情形若何。能否迅就了结。并著随时驰奏。总之和局固宜保全。民心尤不可失。曾国藩总当体察人情向背。全局通筹。使民心允服。始能中外相安也。沿江沿海各督抚。本日已有寄谕。令其严行戒备。陈国瑞当时是否在场。到津后即可质明虚实。已令神机营饬令该提督赴津。听候曾国藩查问矣。将此由五百里各密谕知之。　　

○又谕、前因天津民教启衅。谕令曾国藩前往查办。兹据曾国藩奏称、业经查明大概情形。现拟妥为办结等语。惟近日各省民教仇杀之案。不一而足。洋人动以兵船恐吓。讹索多方。虽兵端不必。自我而开。然暗中防维。实属刻不容缓之举。万一事有决裂。断不能任其肆意猖獗。不思未雨绸缪。现在各省沿江沿海口岸。设立防兵。能否真实可靠。著马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、杨昌浚、严饬各该处带兵各员。随时训练。实力整顿。该督抚等务宜悉心办理。不可徒托空言。以期有备无患。并将现在办理情形。详细具奏。将此由六百里密谕马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、并传谕杨昌浚知之。　　

○以直隶天津疏防民教启衅。革知府张光藻、知县刘杰职。下部治罪。　　

○以擅动营款。已革湖南游击艾宪银遣戍军台。　　

○追予湖北田家镇阵亡道员张汝瀛谥勇节。于死事地方暨原籍建立专祠。　　

○辛酉。谕军机大臣等、左宗棠、穆图善奏、官军剿贼获胜。威远堡解围一摺回逆围攻威远堡。经唐有彦带队在花园寺等处迎击。该逆溃遁。立解堡围。镇番县属沙窝地方。复有贼匪围攻民堡。并有马贼直抵镇番城下窥伺。亦经韩廷芝等击退。其古浪县属之王家庄等处贼匪。叠经常明等击剿。连获胜仗。毙贼甚多。剿办尚属奋勇。惟威远堡一股。句结陕回。尚踞白马寺一带。而镇番及秦旺川各隘零星股匪。仍恐出没无常。阻我粮运。著左宗棠、穆图善、督饬各军。将白马寺等处踞逆相机痛剿。并将零星各股就地埽荡。毋使粮路再有梗塞。将此由五百里各谕令知之。　　

○又谕、刘昆奏、官军叠克苗寨。收复岩门司城池。北岸大致肃清一摺。援黔各军。自蹋平凉伞坉贼巢及拔取新城后。即约川军会师岩门。经席宝田督饬邓真发等军分路进攻。将亮摆高山各寨焚毁。官军乘胜转战。阵斩逆酋多名。并将白洗等处援贼痛击。先后计毁平数十苗寨。五月初十日。席宝田饬唐本有等分攻岩门。贼匪大败。立将岩门司城池克复。适川军亦克瓮谷笼川楚两军。势已联络。现自岩门以下。白洗以上。数百里闲悍苗斩除净尽。大致肃清。其高碑花滩等处岩洞。亦经席宝田饬军进剿。清平所属之螃蟹数寨。川军亦可进取。所有此次援黔出力人员。著准其附于攻克施洞口案内汇请奖叙。毋许冒滥。刻下北岸各军。虽属得手。而南岸地势袤广。苗寨尚多。即使攻拔台拱。其丹江八寨一带。贼巢林立。且去贵阳省垣犹远。必须合军进剿。方无后竭之虞。仍著刘昆檄饬席宝田。将未克岩洞迅速攻拔。一面督令唐本有等及果毅各营。与川军并力南图。毋稍松劲。川军既与楚军会合。著吴棠饬令唐炯迅率所部。相机夹击。以期埽穴捦渠。并著将各该军饷项源源拨给。毋令稍形困乏。黔边援军四集。曾璧光亦当振刷精神。就该省现有兵力。督饬在事将士分投剿击。共殄寇氛。将此由五百里各谕令知之。　　

○又谕、刘岳昭、岑毓英奏、官军攻克姚州城池。捦斩首逆。余贼歼除净尽一摺。姚州首逆马金保、蓝平溃等。皆与杜逆同时构乱著名凶悍之贼。此次官军力拔坚城。捦斩逆首。从此杜逆党与渐孤。进剿当易得手。著刘岳昭、岑毓英、督饬李维述一军。迅拔镇南州城。即与杨玉科等军相机分路前进。以期早日蒇功。另片奏、澂江竹园剿贼获胜等语。澂江贼匪。经岑毓英督率各军。于龙潭校场萝卜村及西山村一带。攻破贼营贼碉数十座。阵斩贼首多名。其竹园贼匪。亦经总兵张保和等督军进攻。连破营碉二百余处。歼贼二千余名。东西两山夷寨。望风归顺。竹园下坝地方。均已肃清。仍著岑毓英严饬各军。乘胜攻剿。迅克澂江郡城。并将竹园上坝贼巢一律埽荡。以靖边陲。将此由六百里各谕令知之。　　

</div>
    <div class="pagination">
<a href="清实录同治朝实录_page393.html">上一页</a><span>...</span><a href="清实录同治朝实录_page389.html">389</a><a href="清实录同治朝实录_page390.html">390</a><a href="清实录同治朝实录_page391.html">391</a><a href="清实录同治朝实录_page392.html">392</a><a href="清实录同治朝实录_page393.html">393</a><span class="current-page">394</span><a href="清实录同治朝实录_page395.html">395</a><a href="清实录同治朝实录_page396.html">396</a><a href="清实录同治朝实录_page397.html">397</a><a href="清实录同治朝实录_page398.html">398</a><a href="清实录同治朝实录_page399.html">399</a><span>...</span><a href="清实录同治朝实录_page395.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
