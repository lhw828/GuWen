<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 382 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 382 页/共 848 页</h1>
    <div class="content">大清宣宗效天符运立中体正至文圣武智勇仁慈俭勤孝敏成皇帝实录卷之二百十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。七月。庚申。谕内阁、前因定福庄有拥抢粮石之案。降旨令龚守正等查明据实具奏。兹据奏称、大兴县知县胡德璜、于初九日固领粜人数过多。赴籴之人。多系通州及京营人户。始出示定为各粜各境。初十日领粜人户。未知邻境不准领粜。遂致拥抢等语。开厂平粜。自应先期出示。详为晓谕。俾远近村庄。俱各周知。该处系初八日开厂。何以不妥定章程。豫行示谕。自是办理不善所致。胡德璜著交部议处。申启贤、徐镛、俱著交部察议。　　

○谕军机大臣等、据林则徐奏、请定同考官校阅章程、并豫防士子诸弊一摺。本年乡试将已届期。该抚职任监临。所有考试帘官。自应悉心校阅。其入闱各员。当不致以年老荒庸。滥行充数。惟宾兴为抡才大典。前经降旨令各直省主试摉阅落卷。诚以三年大比。一经屈抑。又须三年。竟有终身沦弃者。该主试均系经朕特加简任。尤当加倍认真。著汤金钊等、督率各同考官细心分校。不得仅点数行。即行摈弃。以致草率从事。监临之责。在点名摉检。整肃场规。主试之责。在遴拔真才。稽查弊窦。均各责无旁贷。原摺著钞给阅看。除窒碍难行无庸议外。著汤金钊等悉心校阅。摉查落卷。严去取而拔真才。方为不负委任。将此谕令知之。　　

○又谕、有人奏、江苏浙江、近年浮收之弊。日甚一日。即如湖州府所属之乌程归安两县。乌程岁徵地丁银十一万六千两有奇。归安岁徵地丁银十万四千两有奇。该县从无听民自封投柜之事。总系折收钱文。现在市价库平纹银一两、约计合制钱一千二三百文。而赴县完纳钱粮。则库平纹银一两。需交制钱二千四五百文之多。官吏侵渔。闾阎被累。其他府所属。惟山僻小县。间或听民自封投柜。至缺分较大州县。浮收勒折。习为固然。牢不可破。况浮收既甚。则应完正课。转有不敷。致多积欠。是地方官便私适以误公。而累民即以病国等语。各州县官徵收钱粮。自应恪遵功令。听民自封投柜。何得显违例禁。任意浮收。以小民有限之脂膏。供官吏无穷之朘削。日甚一日。伊于何底。著林则徐等、严禁所属各州县违例浮收。傥敢仍蹈故辙。即指名严参示惩。总当极力挽回。不可稍存畏难之见。如各州县中有前项情弊。此时再不严行惩办。州县更无所畏忌矣。勉之慎之。将此各谕令知之。　　

○江苏巡抚林则徐奏、＜?口英＞咭唎夷船。寄碇江南洋面。责令水师押往浙江。挨次递送回粤。并访闻口□胡嗄咪等、因在广东争占马头被逐。畏罪不敢回国。咨会粤省、知照该国撤回。此免此逐彼窜。报闻。　　

○命派往顺天府五城监粜各员、除奏事外、无庸赴园输值。　　

○以失察直隶清河县民尹老须等、习教传徒。革总督琦善花翎。降三品顶带留任。历任总督、布政使、按察使、道府州县、革职降罚有差。　　

○辛酉。谕内阁、昨降旨将失察尹老须萧老尤等案历任直隶各员、照部议分别革职降罚。均不准抵销。此等重大案情。地方官若果认真查办。消患未萌。何至酿成巨案。然尚系因案破案。究出习教传徒谋为不轨重情。踪迹败露。不致贻害闾阎。是以仅将该管地方官照失察谋逆分别议处。尚属从宽办理。嗣后各督抚等、当督同两司道府、严饬所属州县平时实力编查保甲。剀切谕导。俾比户善良。各安恒业。如有不安本分之徒。行踪诡秘。稍露端倪。即应明查暗访。不动声色。立拏究办。惩一儆百。不得自耽安逸。任听胥吏差役。藉端骚扰。将习教匪徒得钱卖放。反将良善之家恐吓讹诈。拖累无辜。该管上司。尤当随时饬属。勿任讳饰弥缝。颟顸了事。傥漫无觉察。致令此等习教匪徒。潜藏煽惑。构成谋逆实事。万一竟有蠢动。必将该督抚等从重治罪。决不宽贷。懔之慎之。特此通谕知之。　　

○壬戌。谕内阁、松龄等奏、承修继德堂、现已工竣。恭请列圣圣容供奉吉期。著钦天监敬谨择日具奏。届期著派惇亲王绵恺、前往代朕敬谨升香行礼。　　

○以故喀喇沁贝勒托恩多子德木齐扎布、袭爵。　　

○户部议准、福建巡抚魏元糖烺报闽、侯官、漳平、凤山、四县开垦田地五顷二十一亩有奇。照例升科。从之。　　

○癸亥。上幸万寿山。诣广润祠拈香。　　

○谕内阁、特登额奏、拏获私入风水禁地、偷打牲畜、遣大烧荒之贼犯、请解交刑部审办一摺。陵寝重地。理宜敬谨小心守护。何至任听该犯袁九等、私入红椿火道以内。偷打牲畜。遗失火种。以致延烧。实为从来未有之事。且该犯等胆敢携带鸟枪。擅入风水禁地。尤为藐法。可恶已极。其全案人犯共二十一名。获犯仅止七名。该管各官。形同木偶。所司何事。所有现获之袁九、张三、李自有、冯老、刘廷俊、张二、刘泳和、七犯。俱著解交刑部严行审讯。除兵丁彭惠、艾文春、业已责革外。千总王匀、外委高登举、俱著革职。勒限一个月、严拏逸犯朱益琢等十四犯务获。解部究办。其中军游击塔克兴阿、右营守备陈椿标、俱著先行交部严加议处。所有逸犯。限内全行拏获。著奏明请旨。傥逾限不获。必将特登额交部严议。王匀等从重治罪。决不宽贷。　　

○又谕、五城开厂煮赈。前因天时炎热。诚恐所煮饭粒。致有蒸变。不堪食用。特降旨交昇寅等、饬令科道各员。将各厂办理情形查明具奏。现在天气炎蒸未退。各厂所煮饭颗。数日来如何办理。究竟有无味变之虞。朕心实深廑念。著派松筠前赴东城。铁麟前赴南城。桓格前赴中城。载铨前直西城。敬徵前赴北城。即将各厂煮赈实在情形。分投确查。各行缮摺据实具奏。　　

○直隶总督琦善奏谢革职留任恩。得旨、看汝副后办事何如耳。如再遇此等情事。朕断不能稍从宽假也。懔之。又奏、酌拟灾赈章程。批览所拟各条。尚属妥备。总要行之以实。民沾实惠。官吏有办理不善。或有侵吞虚冒等弊。必应从严惩办。以儆其余。断不准受人欺朦。姑息从事。傥办理不善。别经发觉。惟汝是问。懔之勉之。又奏、省城得雨深透。批、京师亦于十五日戌刻、雷电交作。大沛甘霖。至十六日寅正方止。洵属深透。十八日自卯刻浓云四布。澍雨连绵。至午刻势犹未止。此皆仰赖天恩优渥。普被甘膏。朕欣感之余。弥增懔畏。　　

○江南河道总督张井奏、伏汛安澜。湖水报长。得旨、清水既日见其长。本年回空军船。能否开坝放渡。临时相机妥办。又奏、河南沁河水势陡长。批、加意防护。万不可稍有失误。懔之。　　

○予回疆军营病故甘肃知州丁文鈵、祭葬恤荫。　　

○甲子。上诣绮春园问皇太后安。　　

○谕内阁、前据陶澍等奏、请以长洲县知县陈玉成、升补泰州知州。旋经吏部奏明与例不符。降旨不准行。是陈玉成系应回本任之员。长洲县知县、并未出缺。陶澍等遽请以拣发候补知县姚莹、补授长洲县知县。殊属不合。陶澍、林则徐、著交部照例议处。陈玉成著仍回长洲县本任。姚莹即撤回另补。该部知道。　　

○谕军机大臣等、前因琦善奏、直隶麦收歉薄。仓储不敷动拨。当于邻省筹办。降旨令奕颢等、查明奉天现存粮石情形。是否可以协济。兹据奏、奉天粟米实形短少。二麦收成、亦祇五分有余。并请援照江南采买章程办理等语。京师现得透雨。直隶州县得透雨处所、亦复不少。惟久旱之后。收成恐不免歉薄。著奕颢等、俟秋后察看何处粮食充足。何项价值平减。据实奏闻。候旨遵行。将此谕令知之。　　

○以故奉恩将军景凤子英秀、袭职。　　

○以江南江宁城守营副将惠普恩、为徐州镇总兵官。　　

○以失察直隶任县民王法中等、习教传徒。历任总督布政使、按察使、道府州县、降罚有差。　　

○乙丑。谕内阁、前因天时炎热。五城煮赈。恐有蒸变。特旨交昇寅等饬令科道、将各厂办理情形具奏。复派松筠、铁麟、桓格、载铨、敬徵、分赴各厂确查奏闻。兹据松筠等奏称、各厂饭粒均未变味。办理俱尚妥协。惟铁麟奏称、前赴积善寺饭厂时。御史富明、并未到厂。副指挥金世琛、未候铁麟到厂。先行散放等情。著都察院堂官、确切查明据实具奏。　　

○又谕、那丹珠等奏、二进帮船米石发块过多、请变通办理一摺。各省漕粮。本应一律乾洁。方于仓贮无碍。现在二进帮船。米多发块。自系因上年浙江水灾。雨中收割。米质未坚。并转运迟滞。堆积日久所致。若照例。全行筛扬。不特有需时日。且在后漕船尚多。必致回空逾限。自应变通筹办。著那丹珠等、饬令经纪。先将发变成块之米。剔出另贮。其余黏连数粒尚未成块者。著即行起卸。以便剥船轮转剥运。傥抵大通桥时。查出仍有大块。即著落经纪赔补。其到仓出袋之未。责令各仓监督、督同花户勤加风晾。至挑出另贮米块。速饬帮丁照数买换好未赔补。交纳全完。免其治罪。如赔不足数。著该侍郎等于查验数帮后。汇案严参。照例惩办。嗣后漕粮抵通。仍照旧章。遇有蒸润发块者。无论结块大小。即行专案严参。以符定制。断不准因此次变通办理。援以为例。　　

○又谕、据那丹珠等奏、察看东便门至朝阳门一路护城河。系船粮由大通桥运仓必由之道。现在二三进到桥船粮。正资水运。该处水势充盈。剥船满载畅行。其桥座桩板。均在水底。此处河底是否低于桩板。亦难量测。著暂缓挑穵。俟运务完竣。再行履勘奏明办理。　　

○又谕、前据御史恒青奏、查验米石。均有发块搀和情弊。当交那丹珠等查办。兹据奏称、查江淮头帮。暨大河三帮。米色本属平常。迨经霉过夏。沿途起剥。米质受伤。又因入袋蒸闷发块。尚无使水搀和等弊。所有挑出发块亏折米石。著照道光五年成案。著落经纪折银赔交。其承办经纪。著交坐粮厅责处。以示惩儆。　　

○又谕、前据昇寅等奏参、归绥道富珠礼、于达尔汉、茂明安、土默特、三旗互争地界。并不亲诣履勘。仅派属吏与蒙古人等往查。改立界堆。以致土默特蒙古等不服。当降旨派祥康会同该盟长、逐处履勘明确。遵照奏案办理。嗣祥康升任盛京刑部侍郎。未及查办。移交新任副都统惠显办理。兹据奏、传集三旗。会同盟长。反复晓谕。各旗总以土默特入伊等游牧。不能具结。此案著派松筠驰驿前往归化城、会同该盟长亲诣履勘三旗互争地界。秉公查办。定立界址。永杜争端。所有随带司员。著遴派刑部理藩院司员各一人。俱著一并驰驿。至惠显奏、盟长巴图鄂齐尔、意存回设。未便再令会办。请改派副盟长乌喇特公喇特纳巴拉、会办之处。并著松筠到彼体察该处情形。奏明办理。　　

○又谕、祁＜?土贡＞等奏、贺县地方有猺匪聚集图往湖南滋事、带领兵壮即时扑灭一摺。所办甚好。前因湖南广东猺匪滋事。经祁＜?土贡＞等调派官兵防堵。六月间有徙居苍梧县旱塘冲之湖南九冲猺人盘均华即盘金华。邀县属白竹磨刀古瓢各冲土猺陈元青、盘友奉、赵金禄等千余人。在赵金香、赵元义、等家饮酒聚集。抗不就抚。又裹胁土猺共二千余人。红布裹头。手执枪械。经同知易中孚、偕参将满承绪等、督兵尾追。六月二十五日、猺匪见官兵追及。即占据河岸放枪抗拒。参将满承绪、身先士卒。奋力指挥。被猺匪鸟枪中伤左肩甲。署守备杨熹、右手腕亦受枪伤。官兵忿激争先。连环放枪。打毙猺匪百余人。该猺匪仍恃众不退。时至夜半。我兵运到大炮陆续施放。至二十六日黎明。轰毙猺匪二百余人。该匪等败走。我兵乘胜追捕。又歼毙猺匪千余人。生捦男妇三百余名口。夺获旗帜枪械无算。余匪四窜。又经乡民获送三百余名口。是夜四鼓。猺匪乘我兵倦乏。挣断绳索。互相解放。抛掷甎瓦。将兵勇打伤。我兵四面放枪。该匪等抵死抗拒。该文武员弁、即令兵壮竖梯登屋。将该匪尽将歼毙。又经文哲珲、分摉零匪二百余人。拏获盘友奉、赵金录、即带赴马全凹地方查认盘均华尸身。询系桂林营兵丁何金荣、随同本营千总刘尚信杀毙。又据候补知县史悠辰等、先后在水岩坝枫木冲等处、歼毙猺匪十一名。捦获男妇四十四名口。其附近安分良猺。业经妥为晓谕。安堵如常。办理均属妥协。参将满承绪、署守备杨熹、均著加恩先行赏戴花翎。其在事文武员弁。奋勇出力。剿办迅速。并著该抚查明奏请鼓励。毋许冒滥。其阵亡兵丁六名。壮丁乡勇各一名。及受伤兵丁壮丁乡勇七十余名。著该抚确查分别咨部优恤。其民人关作恕、目兵郭安静、及猺头凤才田等、先事赴官首报。实属向义急公。著从重赏犒。又另片奏、东猺未靖。防堵需时。闲款又无可筹。自系实在情形。该抚所奏、在文职养廉项下动银三万两。在司库封贮项下动支银六万两。又于司库封贮银内再提银五万两。以备支发。俱著准其支销。总须撙节动用。无得稍有浮冒。致滋糜费。该部知道。　　

○谕军机大臣等、祁＜?土贡＞等奏、贺县地方有猺匪聚集图往湖南滋事。带兵追捕。即时扑灭一摺。已明降谕旨、令将出力文武员弁奏请鼓励矣。此案猺匪盘均华、既系江华县九冲猺人。是否早年移居苍梧县旱塘。抑系近日始由江华潜来勾结。如果图为逆猺赵金陇报复。又何以至今始行蚁聚滋事。亟应就生捦各犯详悉讯究。并严究随同滋事要紧夥犯名姓下落。逆猺盘均华、既据查认明确。实系歼毙。是该匪尚未漏网。此外紧要夥犯。著该抚派委干员严行究讯。务得确情。据实具奏。其窜散余匪。尤须严密摉拏。前因该省不可无大员弹压。降旨令苏兆熊仍回广西本任。并著该抚会同该提督密速剿捕。勿留余孽。以净根株。现在广东连山排猺未靖。派兵剿办。该抚等务督饬各员弁、于交界处所。严行防堵。毋使一名窜入。是为至要。将此由四百里谕令知之。　　

○又谕、前因翰林院侍读鄂恒奏、请复设天津水师。当交兵部议奏。兹据奏称、天津水师。自雍正三年至今、旋设旋裁。已非一次。该侍读自因天津距顺天不远。慎重海防。保障京都。奏请重设水师。非专为＜?口英＞咭唎国夷船起见。但该处海口情形。今昔不同。前任总督那彦成摺内所称海口数十里外。有拦港沙一道。现在有无坍涨。洋船是否不能进口。碍难悬议。请饬查核办等语。著琦善将天津应否添设水师。抑或该处原有总兵驻劄。陆路弁兵足资防卫之处。察看情形。从长筹计。悉心妥议具奏。将此谕令知之。　　

○又谕、据奕颢等奏、查明存山木植。日炙风吹。雨滼土蚀。堪用者甚少。即使招商。为价甚微。而此禁一开。势必百弊丛生。溯查道光四五六等年。招商变价。拏获私木至十万余件之多。自七年奏准存山以后。迄今五年。仅获私木五万余件。是招商而私木愈多之明验。请仍遵前旨。任其在山存放。不准招商变价。如有应办工程。即可选用等语。著照所请、嗣后遇有应办工程。核其运费较轻者。即在此项木植内酌量选用。惟边外山场辽阔。木植在山。著该将军严饬该管官兵等小心看守。仍责成巡防边卡及地方各官。实力稽查。傥有疏失。即指名严参惩办。将此谕令知之。　　

○又谕、前据松龄等奏、承修继德堂工竣。恭请列圣圣容供奉吉期。已降旨令钦天监择日具奏矣。继德堂现改名绥成殿。所有殿额。俟制造完竣。派员赍交松龄等、敬谨悬挂。其换下继德堂旧额。并著敬谨收贮。嗣后该处奏事摺内。继德堂著即书写绥成殿字样。将此传谕知之。　　

○予叶尔羌阵亡笔帖式色凌阿、祭葬世职。委笔帖式凤林、通事呢雅斯素皮、兵丁鄂勒金布等六名、赏恤如例。　　

○修浙江镇海县单夹石塘。从巡抚富呢扬阿请也。　　

○丙寅。谕军机大臣等、李鸿宾等奏、排猺屡经截击。现派楚省劲兵入林摉剿一摺。览奏均悉。广东排猺。自六月间在大巩桥歼毙多名后。又潜出虎又塘汛。复被官兵截击。迨楚兵扎营蛇儿岭。该匪遁迹深林。现经曾胜挑选精兵练勇摉捕。其散猺在小伞寨图劫。经官兵枪毙多名后。又于长塘汛、望溪岭等处、枪毙多名。近日行祥排猺老唐户七等、情愿传谕小冲各猺。自安本分。看此光景。不难迅速扑灭。惟李鸿宾等奏、探明深林中该匪藏匿处所。摉拏围捕。逼令归排。痛加攻剿。未为妥协。我兵入林摉捕。则主客之势既分。恐致堕贼奸计。前刘荣庆因此坐失事机。以致旷日持久。老师糜饷。一误岂容再误。禧恩、瑚松额、余步云、此时定已到彼。著仍遵前旨。诱至山外平旷处所。一鼓作气。聚而歼旃。务须赶紧乘此官兵齐集。设法兜剿。早日扑灭。此为至要。至李鸿宾等奏、调拨广东兵丁六千名。查明或病或伤。或不服水土。俱随时撤回。在督禁南韶镇禁各营兵丁调换。此等兵丁俱籍隶本省。何至不服水土。病者甚多。可见该省武备废弛。兵勇全靠不住。至现调官兵较多。所需口粮。准其于就近州县碾动仓谷。运济兵食。其军需银两。除前经提用藩库存款外。即著李鸿宾、会同朱桂桢、饬司筹款。总须核实支给。毋许稍有浮冒。将此由四百里谕令知之。　　

○又谕、前据御史邵甲名奏、请饬理猺同知赴任。已据卢坤等覆奏矣。有人奏、现任理猺同知王立名、自嘉庆二十五年选授此职。从不到涛墟本署。逼留省城。营求差委。现在衙署倾欹。吏役星散。以致赵金陇造具军械。制备炮位。并闻其出入妄用旗帜护卫。该同知无从知觉。上年冬间。闻该猺谋逆。即夤缘该抚。调署长沙府通判。令其押运进京。以为脱罪地步。该处逆猺蠢动。皆该员旷职所致。请将溺职酿事之理猺同知王立名。查拏究办等语。王立名因派重运进京。是以委熟悉地方情形之姚熊飞署理。但省城候补丞倅亦多。何以必须该员押运。王立名是否实有夤缘调署情事。著卢坤等回奏。至赵金陇滋事。该管各上司及该府县等、毫无觉察。前经降旨令卢坤查取职名。奏明交部分别议处。将及两月。尚未据该督奏到。殊属玩延。著卢坤等迅速查明。一并覆奏。毋再迟延干咎。将此谕令知之。寻奏、王立名于上年五月至省。委赴常德府查灾。十月事竣。署长沙府通判。而赵逆起事在十二月。所称因闻该猺谋逆夤缘调缺。实无其事。现已将职名开参。治以失察之咎。不得以带印公出为解。报闻。　　

○又谕、有人奏、各省审办案件。宜核明功过。以惩怠玩而昭激劝。地方积案累百盈千。既有清理之员。必先有压搁之员。如襄阳县知县阮克峻。到任甫及年余。而大小各案件。已积至八九百起之多。当其未经审结。而衙蠹之弊延。民生之拖累。已不知凡畿。若查系积自前任。则应将前任参办。而后将该员奏请鼓励。若查系积自本任。则功过尚不足相抵。亦祇宜计过而不宜计功。乃该督等祇知奏请鼓励审办之员。而于各案积自何任何时。并未查明参奏。是不惟劝惩不得其平。恐各省府厅州县。每遇升调有期。先将案件延搁。不特任意安逸。且可留为后任清理邀功地步等语。地方官于应办案件。必须迅速提讯。随案审结。断不准稍有积压。拖累闾阎。若既于清理积案之员。奏请恩施。而疲玩积压之员。并不据实参奏。殊不足以昭劝惩。著卢坤即将襄阳县所积八百余起案件、确查究系积自何任何时。据实奏参惩办。将此谕令知之。　　

○直隶总督琦善奏、永定河伏汛平稳。得旨、现当雨水连绵。一切防守。随时加意。不可稍有疏虞。又奏、南运河水势畅旺。又恐致涝。批、京师亦于十五日得有透雨之后。阴雨绵绵。至今并未开晴。调顺二字。实难矣哉。　　

○丁卯。予捕贼被戕步军校定福赏恤如例。　　

○戊辰。谕内阁、佐领宗室绵榜等、于马甲唐八即尼莽阿、与王法中传习邪教。经兵部将该管之参领佐领族长等分别降革。该部统等前已分别降级留任。均不准抵销。此等邪教。煽惑庸愚。其始不过数人数家。私相传习。该管各官。当其初经发觉时。或意存宽纵。惧干失察之咎。不行查办。迨至养痈贻患。不但罹法者国宪难逃。即失察各员。亦必严加议罪。断不能少从末减。此次究出唐八习教一犯。仅将该管失察各员分别议处。尚属从宽办理。著宗人府八旗王公大臣等、嗣后务将各该管之宗室觉罗满洲蒙古汉军人等、平时谆谆训迪、勿为邪慝引诱。争自濯磨。迁善远恶。并饬令各该族长参领佐领等、于所管内如有被人所诱。或自陷于邪。稍露端倪。即当认真查拏。据实禀报。该上司即严切根究。尽法惩治。以儆其余。勿稍存姑息之见。庶可以消奸宄而安良善。傥不知防微杜渐。该族长参领佐领等、于所管内遇有此等情事。或隐匿不报。以致别滋事端。酿成巨案。必将该管各官。及统辖上司。从重治罪。决不宽贷。懔之慎之。将此通谕知之。　　

○都察院奏请议处未到饭厂监放之御史。得旨、巡视南城御史富明、年力就衰。办理饭厂事务。精神未能周到。著以原品休致。致指挥金世琛。尚无不合。著毋庸议。　　

○以理藩院右侍郎奎照、监临顺天乡试。改派光禄寺卿宝善、稽查平粜厂务。　　

○命都察院左副都御史沈维鐈、提督安徽学政。　　

○以贵州黎平府属各厅县、距省窎远。所有遣军流徒人犯。命就近由道审转。移司核详。从总督阮元等请也。　　

○旌表守正捐躯山东临胊县民宋九霄妻王氏。　　

○己巳。仁宗睿皇帝忌辰。遣官祭昌陵。上诣安佑宫行礼。　　

○谕军机大臣等、张井奏、洪泽湖水势叠涨。驻工督防一摺。淮源旺盛。洪泽湖上年异涨之后。本年夏令。虽间有消长。而豫皖上游。雨势过大。山泉河港。并皆涨溢。汇注于湖。该河督于重运尾帮未过邵伯时。即将山盱义礼两河开放。豫腾湖面。迨六月望后。湖水叠长。复将仁河智坝并林家西滚坝接放。筹备分洩。现在高邮湖水已长至一丈二尺五寸。据该河督亲驻湖堤。相机宣洩。俟湖水长至定志。即将车逻等坝。按照水志。次第启放。以资洩水。该河督睹此危险情形。固当竭力相机保护。务保无虞。高邮四坝。为减涨入海之路。洩水较灵。惟坝下田禾早稻。虽经收割。但水过之处。小民庐舍不无损伤。此时湖中清水既见叠涨。黄水时长时消。如果日见消落。清高于黄。或可启放御黄坝。收以清刷黄之效。较之启放车逻等坝、岂不更善。是否可行。著该河督体察情形。悉心筹度。总期计出万全。勉益加勉。又另片奏、黄河水势。较伏汛最大之日、已小二尺六寸。惟来源正旺。仍恐接涨。赶紧于王家庄迤上、抢镶新埽九十余丈。八巨港地方、抢镶新埽八十余丈。运河两岸纤堤、加筑子堰。外镶护埽。内浇里戗。渐臻稳定等语。长水虽见消落。并加筑子堰。镶护埽。浇里戗。已臻稳定。然秋汛正长。不时加意防守。毋许稍懈。务当督同道将、董率厅营汛弁兵夫。无分昼夜。实力防范。断不可稍有疏虞。以致虚糜工费。不但湖堤必臻稳固。运河黄河、亦当慎重宣防。随时妥办。一切勉力为之。俾河湖运道。均有裨益。方为不负委任。将此谕令知之。　　

</div>
    <div class="pagination">
<a href="清实录道光朝实录_page381.html">上一页</a><span>...</span><a href="清实录道光朝实录_page377.html">377</a><a href="清实录道光朝实录_page378.html">378</a><a href="清实录道光朝实录_page379.html">379</a><a href="清实录道光朝实录_page380.html">380</a><a href="清实录道光朝实录_page381.html">381</a><span class="current-page">382</span><a href="清实录道光朝实录_page383.html">383</a><a href="清实录道光朝实录_page384.html">384</a><a href="清实录道光朝实录_page385.html">385</a><a href="清实录道光朝实录_page386.html">386</a><a href="清实录道光朝实录_page387.html">387</a><span>...</span><a href="清实录道光朝实录_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
