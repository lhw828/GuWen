<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 457 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 457 页/共 1316 页</h1>
    <div class="content">
○命正白旗汉军都统长顺、镶黄旗满州副都统文秀、在紫禁城内骑马。镶蓝旗蒙古都统荣禄、仍在紫禁城内骑马。现月　　

○癸巳。慈禧端佑康颐昭豫庄诚皇太后万寿圣节。遣官祭太庙后殿。奉先殿。黄绫本　　

○上率王以下文武大臣诣慈宁门行庆贺礼。众官于午门外行礼。记注　　

○奉皇太后幸长春宫。侍晚膳。记注　　

○甲午。上奉慈禧端佑康颐昭豫庄诚皇太后幸潄芳斋。侍午膳。记注　　

○福建台湾巡抚刘铭传奏、全台田亩丈量将竣。请饬部仿同安下沙则定赋。下户部议行。摺包　　

○乙未。谕内阁、倪文蔚奏、调员差遣等语。湖北候补道陈建侯、在籍直隶州知州何嗣焜、著奎斌、崧骏、饬令各该员迅赴河南。交倪文蔚差遣委用。现月　　

○谕军机大臣等、前因河南郑州决口。饬部提拨银二百万两。业经分批起解。本日据倪文蔚奏。部款尚未到工。该省需用甚殷。著李鸿章迅即查明。节次领解此项银两委员。现在行抵何处。即行饬催星速前进。毋准稍有延缓。并飞咨倪文蔚。迅速迎提济用。以期无误要工。将此谕令知之。现月　　

○又谕、福锟奏、迟误入直。自请议处一摺。福锟著交部议处。现月　　

○又谕、电寄李鸿章、本日薛允升奏、郑工亟需料物。该省现经委员分途购办。惟运到无几。请饬直隶山东协济等语。著李鸿章、张曜、一体饬属迅即代购料物。运解到工。以应要需。电档　　

○河南巡抚倪文蔚奏、到工察看筹办引河情形。得旨、部拨银两。早经起解。本日已谕令李鸿章饬催迅解矣。摺包　　

○又奏、工赈事务极繁。须与邻省商办者。关系紧要。拟由山东济南至河南省城。接设电报。得旨、著照所请赶紧筹办。该衙门知道。摺包　　

○丙申。　　

○江苏巡抚崧骏奏、京口驿书擅拆文报夹板。饬属审办。得旨、著即饬提该丁书等审明究办。毋稍含混。摺包　　

○丁酉。谕内阁、阎敬铭奏、病仍未痊。恳请开缺一摺。阎敬铭著赏假两个月。毋庸开缺。　　

○玉牒馆奏、恭修玉牒告成。报闻。现月早事　　

○四川总督刘秉璋奏、续拨抚边屯仓麦粮。运赴崇化收用。下户部知之。摺包　　

○河东河道总督成孚奏、催办料物迅筹堵合。并呈郑州下汛漫口各处工程图。得旨、图留览。摺包　　

○又奏、署考试县知县吕耀辅。捐输郑工秸料二万束。得旨、吕耀辅著赏加一级。所请捐输料物照海防新章奖励之处。著户部议奏。　　

○麟书穿孝。以理藩院尚书绍祺兼署刑部尚书。正白旗汉军都统长顺署正红旗蒙古都统。现月　　

○以干预词讼。革江苏候补守备云骑尉侯林职。摺包　　

○以捐修桥梁。予四川汉州绅士知府衔刘先禄旌叙。摺包　　

○以捐修四川西充县考棚。予巴里坤镇总兵徐占彪建坊。摺包　　

○戊戌。谕军机大臣等、侍郎孙诒经奏、郑工堵筑。山东黄河亟宜疏浚一摺。据称黄河挽归故道。工大费钜。恐难再筹此款。惟有因势利导。将山东河身淤垫专力疏浚。请饬调拨机器船只。并添造圆船等语。现在郑工赶筹堵筑。将来故道如不能复。自必仍由山东经行。该侍郎所称用机器船只疏浚山东河淤。自系及时应办之件。此项船只。前经张曜奏明购买。如不敷用。应如何筹拟添调以资应用。即著张曜咨商李鸿章妥筹奏明办理。至圆船业经张曜奏称逐渐增添。自应酌量赶办。东明等处河工。仍著李鸿章加意培修。以期稳固。原摺均著钞给阅看。将此各谕令知之。现月　　

○户部奏、会议划拨闽浙两省旧有洋药税厘。酌定确数。以济各省饷需。从之。摺包　　

○以续订葡国条约。命庆郡王奕劻、工部左侍郎孙毓汶。与葡国使臣画押。摺包洋务　　

○己亥。谕内阁、福州将军穆图善。老成练达。秉性忠诚。咸丰同治年闲。出师直隶安徽江南湖北陕西甘肃等省。历著勋勤。洊升将军。克称厥职。前年特授钦差大臣。办理东三省练兵事宜。驰驱周历。况瘁不辞。规画精详。渐臻成效。方冀克享遐龄。长资倚畀。遽闻溘逝。轸惜殊深。穆图善著照将军军营病故例赐恤。加恩予谥。前经得有云骑尉世职。著改为骑都尉世职。任内一切处分。悉予开复。应得恤典。该衙门查例具奏。赏银一千两治丧。由盛京户部给发。灵柩回旗时。沿途地方官妥为照料。伊孙那福。著俟百日孝满后。由该旗带领引见。伊子恩保、承保、均著俟及岁时由该旗带领引见。用示笃念荩臣至意。寻予谥果勇。　　

○直隶总督李鸿章奏、湖北调防直隶之武毅两营。扼守畿东门户。难遽裁撤。自来年起。拟由直隶筹饷。今年仍由湖北解足。以顾要防。如所请行。摺包　　

○河南巡抚倪文蔚奏、豫省灾区较广。请将郑州等七十州县。无论极次贫民。先行抚恤一月口粮。一面接续赈济。得旨、览奏殊深悯恻。即照所请。先行抚恤一月口粮。饬属核实散放。毋任稍有弊混。　　

○以正红旗汉军都统善庆为福州将军。　　

○以天气渐寒。赏给闲散宗室觉罗人等一月钱粮。其宗室觉罗孤寡。除有恩赏钱粮外。再加赏半月钱粮。八旗绿步各营官兵。赏给半月钱粮。现月　　

○庚子。以神灵显应。颁广西柳州府城北极佑圣真君庙扁额曰龙城镇守。现月　　

○谕军机大臣等、太常寺卿徐致祥奏、山东下游河身。请饬赶紧疏浚一摺。前因郑州决口。叠经谕令张曜将东省疏浚事宜。及时赶办。兹据徐致祥奏称、郑工竣事。全河仍必北驶。东省应办各工。刻不容缓。自系为先事豫防起见。著张曜懔遵叠次谕旨。迅速筹办。不得以该省暂免河患。意存观望。致误事机。至所称利津县。萧神庙东北洼拉地方。形势最低。可以另辟海口。并著张曜体察情形。迅速覆奏。原摺著钞给阅看。将此谕令知之。寻张曜奏、山东黄河。未经断流以前。已形壅遏。现经断流以后。河身停淤。湾曲之处。积淤尤高。将来黄水奔腾冲突。其患更甚。今拟仿前人挑河成法。于河身淤垫之处。逐段抽沟。以停淤之多寡。定挑穵之浅深。撙节估计。需费一百八十七万余两。下部速议。又奏、查铁门关原距海口四十余里。萧神庙迤东。即旧时海口。自黄河由此入海。海潮顶托。黄流逐渐停淤。本年八月。亲至海口察看河海相接之处。硬沙横亘。非人力所能施工。必须机船购到。方可疏穵至施穵之后。不能必其不再积淤。惟有随淤随穵。以为经久之计。报闻。　　

○又谕、电寄升泰、升泰现已到川。著迅饬赴任。会同文硕速筹撤退隆吐藏兵。并开导边界通商事宜。毋稍延缓。电档　　

○领侍卫内大臣礼亲王世铎等、以保送三音哈哈官兵到京。可否先行看视马步枪箭请。得旨、著由御前大臣看视。再行带领引见。　　

○以户部尚书福锟署正红旗汉军都统。　　

○以正红旗满洲都统额勒和布为阅兵大臣。　　

○旌表节妇河南郑州福建候补盐大使沙世昌母郭氏。摺包　　

○辛丑。吏部奏、添设太常寺赞引官。依议。行摺包　　

○总理各国事务衙门奏、遵旨与葡使将新定葡约五十四款。缉私专约三款画押。报闻。　　

○电贵总督岑毓英等奏、官军扑灭盏达蛮夷各匪。遵旨择尤保奖。下部议。　　

○前出使法德和比义奥国大臣许景澄奏、前保随员庆常等、另核请奖。如所请行。摺包　　

○出使英法义比国大臣刘瑞芬奏、新嘉坡领事官左秉隆二次任满。恳仍留洋接办。从之。摺包　　

○以云南按察使史念祖为贵州布政使。现月　　

○追予随营瘴故。云南补用参将邹缵等十四员名优恤。摺包　　

○壬寅。以神灵显应。颁直隶献县滹沱河河神庙扁额曰庆洽安流。子牙河河神庙扁额曰金堤巩固。现月　　

○钦奉慈禧端佑康颐昭豫庄诚皇太后懿旨。詹事福楙奏、懿亲有疾。请就邸问视一摺。前因醇亲王奕譞、于本年夏闲偶抱微疴。曾经赏假调理。并时遣内监传旨询问。嗣于八九月闲。因该亲王病尚未痊。拟即就邸看视。诚恐该亲王扶疾送迎。未能静摄。转非体恤之意。是以未即前往。现在日久尚未销假。深宫垂念。廑系弥殷。已于本月十六日。传谕二十五日亲往视疾。皇帝随同前往。该詹事此奏。显系有所探闻。意存迎合。未免沽名取巧。难逃深宫洞鉴也。用是特谕在廷诸臣知之。现月　　

○又奉懿旨。福州将军善庆、仍著帮办海军事务。并管理神机营事务。现月　　

○谕内阁、兴廉、游百川奏、全漕告竣。请将出力员弁奖励。及改奖人员各摺片。本年江苏浙江等省海运河运漕白粮米豆石。先后抵通。经兴廉等督率坐粮厅等。验收完竣。办理均无贻误。兴廉、游百川、均著交部议叙。所保出力及改奖各员。著交部议奏。现月　　

○又谕、庆裕奏拏获临决脱逃要犯一摺。宗室绞犯再锡。潜逃奉天。经宗室营委学长富明。与已革宗人府副理事官恩景所差家人。协同访知。禀报庆裕。饬派官兵。于本年十月初二日将该犯拏获。著该将军即饬委员迅速解京。交宗人府奏明办理。所有访获该犯之已革宗人府副理事官恩景、准其开复原官。宗室营委学长富明、著以应升之缺升用。以示鼓励。现月　　
</div>
    <div class="pagination">
<a href="清实录光绪朝实录_page456.html">上一页</a><span>...</span><a href="清实录光绪朝实录_page452.html">452</a><a href="清实录光绪朝实录_page453.html">453</a><a href="清实录光绪朝实录_page454.html">454</a><a href="清实录光绪朝实录_page455.html">455</a><a href="清实录光绪朝实录_page456.html">456</a><span class="current-page">457</span><a href="清实录光绪朝实录_page458.html">458</a><a href="清实录光绪朝实录_page459.html">459</a><a href="清实录光绪朝实录_page460.html">460</a><a href="清实录光绪朝实录_page461.html">461</a><a href="清实录光绪朝实录_page462.html">462</a><span>...</span><a href="清实录光绪朝实录_page458.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
