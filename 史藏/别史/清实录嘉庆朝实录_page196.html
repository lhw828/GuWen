<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 196 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 196 页/共 523 页</h1>
    <div class="content">
○以故奉恩将军弘霈子永靠袭职。　　

○庚戌。谕内阁、实录馆纂办底本。总裁各官、自当一体恭阅。至缮出正本。总裁等又不细阅。遽行进呈。及至面询。多有未经寓目。互相推诿。遇有错误。不过概请处分。殊失敬事之义。顾德庆本系总纂。著派令专看正本。此外著添派英和为总纂。亦令专看正本。并著伊二人轮次阅看。于进呈时系何人所看。即于正本内夹入名签。以专责成。如有经朕指出、查明实系正本错误者惟专看正本之人是问。　　

○是月。四川总督勒保奏报抵任。得旨、朕付汝川中万姓。务期家给人足。比户盈宁。察吏为安民之本。慎刑为保元之要。贪官断不可姑容。良吏必加之奖劝。勉此数言。即报知遇之恩矣。谨记毋忽。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。秋。七月。辛亥朔。享太庙。上亲诣行礼。　　

○幸圆明园。　　

○壬子。上御勤政殿听政。　　

○谕内阁、观諴自补授内阁学士以后。告病请假。已非一次。上年甫经销假。不过旬余。旋于二十八日、又复请假十日。亦已加恩允准。乃次日奏事处呈递六大班该班名单。观諴又于是日该班。当询之奏事太监、据称先经奏事官德兴告称、是日早闲、观諴呈递该班职名时、因见其告假在前、业已传伊面询、据伊称今日虽不能当差、尚可该班、俟进班后再起算告假日期等语。实不成话。内阁学士并无别项差使。惟逢朕御门理事时。应行跪奏本章。观諴曾经读本一次。本属平常。因见近日折本已有十三件。心知御门在即。自揣不能读本。又心存恋栈。故尔具摺恳假。欲俟朕初闲御门后。再行销假。彼时已将届启銮。伊可得优闲数月。巧为规避。大属非是。观諴著交部严加议处。寻议革职。得旨、加恩以五品衔休致。　　

○以太常寺卿策丹、为内阁学士。兼礼部侍郎衔。翰林院侍读学士陈希曾、为詹事府詹事。　　

○湖北布政使台斐音、缘事降调。赏二等侍卫。为库尔喀喇乌苏领队大臣。以顺天府府尹章煦、为湖北布政使。　　

○癸丑。谕军机大臣等、本日李长庚奏、追剿蔡逆至定海之青龙港洋面、奋力攻剿一摺。所办尚为出力。已将总兵罗江太等五员、交部议叙。以示鼓励。又据玉德奏、蔡牵盗船北窜、及粤省艇匪又从外洋窜往浙洋一摺。李长庚所剿之贼。是否专系蔡逆股匪。抑粤东艇匪已与会合一处。定海一带、与温州甚近。此时浙省兵船。皆在李长庚处。傥该逆知温州一带守御空虚。乘势驶船前往。竟有上岸劫掠之事。尤不可不防。玉德虽已知会孙廷璧迎头堵截。但究系陆路出身。不谙水师。玉德、清安泰、李长庚、三人务须会筹妥协。设法严防。现在玉德拟驰往福宁温州一带。相机调度。该督到彼后。当察看情形。或于总兵罗江太、黄飞鹏、二员内。酌派一员。回驻浙洋。专司防堵。互为声援。总期通盘筹算。不可顾此失彼。稍有疏虞。将此谕令知之。　　

○以大理寺少卿嵇承志、为顺天府府尹。　　

○缓徵甘肃狄道、河、渭源、金、安定、会宁、漳、平凉、隆德、固原、华亭、庄浪、盐茶、宁、安化、正宁、合水、武威、永昌、秦、清水、礼、徽、两当、秦安、泾、崇信、灵台、镇原、二十九厅州县、并三岔州同、沙泥州判、红水东乐二县丞所属、旱灾新旧额赋。赈陇西、宁远、伏羌、通渭、西和、静宁、环、七州县、被旱灾民。给皋兰、古浪、平番、西宁、碾伯、大通、巴燕戎格、七厅县、被水灾民口粮有差。　　

○乙卯。谕军机大臣等、据李如枚奏请捐造剥船一百五十只。以速漕务而便商民。已照所请行矣。该监督因清口淤浅。是以奏请添设剥船。俾速漕运。该处河口为咽喉重地。必须设法疏浚深通。往来船只。始遄行无阻。若不及早筹办。祇为目前补苴之计。即多备剥船。亦属于事无济。本年甘省雨水较少。河势直趋中泓。日见刷深。铁保等正可趁此各工平稳之时。将河口亟为筹办。实力疏通。俾粮艘商船。均得往来通便。务期一劳永逸、诸臻妥善为要。将此谕令知之。　　

○予四川陕西阵亡外委李成、韩得、祭葬世职如例。　　

○旌表守正捐躯湖北武昌县民潘子珍妻石氏。潘钟秀妻阮氏。　　

○丙辰。旌表守正捐躯山东肥城县民钱二妻何氏。河南郾城县民王添宝妻黄氏。　　

○戊午。旌表守正捐躯山西崞县民妇甯亢氏。四川珙县民李培章聘妻宋氏。　　

○户部议准、江苏巡抚汪志伊疏报、丹徒县、开垦滩地五十顷三十三亩有奇。照例升科。从之。　　

○己未。谕军机大臣等、策拔克等奏、驻防前后藏班满官兵、酌拟分起闲年更换一摺。据称前后藏江孜、定日、察木多、拉里等处驻防官兵、以及台站兵弁、自嘉庆元年以后、因内地军务未竣、未能按班更换、兹据德楞泰咨令派拨更换、恐一时概易生手、难资弹压、请分二次更换等语。西藏驻防官兵。必须熟悉夷情。练习营制。方足以资弹压。若一时概行更换。尽属生手。殊非慎重边防之道。所有现在应行换班兵丁。著照策拔克等所请。仍作二次更换。初次官兵。于嘉庆十一年五月起程。其余一半。闲隔一年。至十三年五月起程。并著谕知勒保、于派拨官兵时、留心选择。总须于陈兵内调派前往。其新由乡勇充补各兵丁。既不甚谙营规。且伊等甫由军营彻回。恐到彼后妄有谈论。外番地方紧要。殊非所宜。著无庸派往驻藏。至所请台站官兵、俟至来年随同头次换防员弁一体换彻之处。亦著照所请行。　　

○以故科尔沁郡王桑济扎布弟栋默特、袭爵。　　

○庚申。孝懿仁皇后忌辰。遣官祭景陵。　　

○谕内阁、长龄奏、特参疏脱逆伦重犯潜逃缢毙之灵璧县知县茹绍基、请旨革职一摺。此案逆犯邱逢沾、伤父杀母。行同枭獍。该县茹绍基、平日不能化导。厥咎已属难辞。迨闻报之后。自应速即拏获。审明寸磔。方足以明正典刑。乃茹绍基并不上紧严缉。以致该犯潜逃半月。漏网稽诛。如果该犯系逃往他处。犹得藉口远扬。今该犯于五月二十五日犯事之后。至六月初十日在原住空屋内自缢身死。是此半月内。安知该犯不即在附近藏匿。并未他往。该县毫无觉察。任其日久自毙。幸逃显戮。可见该县平日于地方事务。任意废弛。甚至遇有此重大案犯。亦不知赶紧捕拏。阘茸已极。此而不严行惩办。何以儆疏玩而饬吏治。茹绍基著革职。发往乌噜木齐效力赎罪。　　

○辛酉。以太仆寺卿蒋予蒲、为宗人府府丞。　　

○旌表守正捐躯山东嘉祥县民刘元妻李氏。　　

○缓徵陕西华阴县、歉收新旧额赋。并贷南寺堡等一百九十七村庄口粮。　　

○壬戌。谕内阁、吏部奏、浙江粮道穆克登布、押运抵通、可否准其引见一摺。向来各省丞倅等官。如押运漕粮铜斤等项抵通。有送部引见之例。至江浙等省粮道押运。从前原祇至淮而止。自无由引见。嗣经定议、令各道员直押抵通。而于引见一节。并未议及。因思丞倅等员押运无误。尚加恩准其引见。况道员职分较大。如果督催趱运、经理妥协。岂有转不令其引见之理。但官员等引见。总须该省督抚出具考语。咨部办理。即如上年江南粮道李奕畴、三次押运抵通。系由陈大文奏请出考咨部引见。今浙江粮道穆克登布、未经该抚出具考语。且本年河南山东江南等省押运道员。皆未引见。亦未便办理歧异。穆克登布、著无庸带领引见。嗣后各省押运道员。均著该督抚照丞倅押运粮船咨部引见之例。出具考语。给咨送部。如果沿途催趱认真。并无过失。俟到通交粮完竣后。准其由仓场侍郎查明送部引见。　　

○又谕、倭什布奏、详议茶商定籍章程一摺。据称招商承引、总以行销办课为重、近年茶课既无贻误、请仍照旧章办理等语。商人承领引张。向由地方官出结。嗣因承充之人、由州县查明出结。再由各衙门核转详报。层层滋扰。守候需时。致有停引误课之事。自应仍照旧章。责成总商稽查、该众商等有无顶冒。令其造具确实籍贯引数清册。取具亲供甘结。由兰州道行文该原籍地方官、查明详覆。移知布政司衙门存案。毋许一人跨占两籍。方足以杜假冒朦混之敝□大。此次商人马起凤、既经查明无捏报顶充情事。伊现寄籍西宁。即令改入西宁籍贯。其各茶商如有似此迁移跨籍者。均著令一体改正。　　

○予故休致都察院左都御史汪承霈、祭葬如例。　　

○癸亥。上幸万寿山。　　

○谕内阁、刑部奏、审拟已革潮阳县知县李树萱、于械斗重案、讳匿捏详一案。细核案由。实属因循畏葸。有心贻误。试思知县为亲民之官。该革员于所属地方。既有叠次械斗重案。理应随时严办。以儆刁顽。即或因案犯族大丁多。素行强横。一时难以拘拏。亦当设法擒捕。若自揣才力不胜。并因兵役无多、不能弹压。恐致激成事端。即应禀请上司、或添派兵役、或另委干员、及早实力查拏。方不至贻害地方。乃该革员一味怠缓。辄因匪党势众。凶犯难获。竟敢延玩不报。迨经总督批查。又复率据绅耆禀称、两造不愿构讼。遂允准和息。希图将就完案。不顾死者含冤。无由昭雪。并敢将各案卷宗抽藏。似此阘茸废弛。殊出情理之外。非寻常玩误可比。该部请将该革员枷责后、发往伊犁。尚未允协。李树萱、竟当永远枷号。转毋庸发往伊犁。著交步军统领衙门、派营员严加看守。在南城等处枷号示众。以为地方官庸怯无能、讳命纵凶者戒。　　

○谕军械大臣等。伯麟永保奏、孟连土司刀派功、因缅甸夷人与暹罗构衅、寄信该土司欲其帮助、该土司贪图利益、即携带印信、并土练三百名、前往猛养地方住宿、猛养夷人业己私投暹罗、约为内应、遂将刀派功杀害、印信遗失等语。缅甸暹罗。彼此构衅。系外夷争杀之常。天朝亦不值过问。土司等惟当恪守疆圉。自不致滋生事端。今孟连土司刀派功、贪图利益。越境滋事。使其身尚在。必当重治其罪。今业经被戕。自无庸议。至该土司印信。乃天朝颁给。岂可任其遗失。猛养本系缅甸所属地方。该督抚等惟当晓谕缅甸。设法寻获。敬谨缴回。并严饬各处土司、均当凛遵法度。各守疆域。安抚夷人。勿许冒昧滋事。方于边境有益。将此谕令知之。　　

○缓徵陕西长安、咸宁、泾阳、蓝田、耀、三原、鄠、兴平、临潼、咸阳、高陵、渭南、同官、富平、醴泉、盩厔、凤翔、郿、麟游、扶风、宝鸡、岐山、大荔、华阴、华、郃阳、韩城、潼关、澄城、白水、朝邑、蒲城、邠、长武、淳化、三水、乾、永寿、武功、鄜、宜君、中部、洛川、四十三厅州县、旱灾新旧额赋盐课。并赈各属贫民。　　

○甲子。谕内阁、保宁等议奏、江西布政使先福、请将有漕省分捐纳监生、改收本色米石。洒带运京。并将职衔在外一体报捐各款。皆不可行。外省捐纳监生。原为筹补封贮银两而设。一经补足。即应停止。上年因蠲缓过多。降旨采买以裕支放。此后每年正供。源源挽运。通仓岁入。自有常经。何必另筹接济。且即如先福所言、每年一省所收捐米。至多不过十余万石。亦复何裨仓储。而外省米价增昂。徒形纷扰。况旗丁于兑米之外。原准携带货物。俾资津贴。前曾特降恩旨、量予增添。若责令洒带米石。焉能再携货物。殊非体恤旗丁之道。且如该藩司所奏、于米石例价之外。意欲倍增。并议加水脚饭食等项。较之折色银数。多寡悬殊。地方胥吏。抑勒浮收。日滋敝□大窦。必致酿成大案。至请将职衔改为外捐一事。从前降旨驳饬甚明。且因外省渎奏纷纷。通谕各省有再以此为请者。即交吏部议处。先福岂漫无所闻。率为此奏。今经延议指出。先福著交部议处。　　

○又谕、给事中永祚奏称、广东福建两省洋盗、屡被击剿穷蹙、恐窜至奉省锦州各海口、潜踪登岸、溷迹商贾民人云集之际、潜入大营肆窃等语。实不成话。闽粤洋匪。不过在外海劫掠商船。从未有上岸滋扰之事。日前据玉德奏称、李长庚等督率舟师围捕。匪船皆畏惧官兵。窜匿无踪。难以找寻。是该匪方逃命之不暇。何敢公然登岸。况洋匪原恃在海面游奕。得以逞其伎俩。若该匪果肯登岸。则一旦失所凭藉。官兵无难立行扑捕净尽。且目下秋令已深。西北风渐作。匪船即欲由粤闽窜入浙洋。已苦风色不利。焉能远窜至奉省锦州各海口乎。该给事中于海洋道路情形。全未明晓。矢口妄谈。纰缪已极。至所称将海船商贩舵丁等、开具年貌履历、登载号簿、并取具该商等所贩货物清单、祇许正商上岸售兑。货物卖完后、报知旗民地方官出口日期各等语。海船商贩。原听其随时赴各海口旧卖货物。若如该给事中所奏办理。势必纷纷滋扰。是以谒陵省方大典。转为累商病民之事。尚复成何政体乎。永祚所见不独愚昧。且其说传播。徒滋摇惑。当将伊摺交本日在园之王大臣阅看。无不以为所奏谬妄。永祚著交部议处。　　

○谕军机大臣等、前据铁保等奏、清口淤浅之故。由于闸坝启闭不灵。议于秋汛后赶紧修理。昨日召见吴璥询以办理情形。据称目前豫备粮艘回空、修筑义字坝最关紧要、该坝早堵一日、则湖水多蓄一分、刷黄即多一分之益等语。近年河口时有淤阻。漕运往来经过。动形窒碍。设有误冬兑。关系匪轻。著该督等先将义字坝克期堵筑。愈速愈妙。仍将清水现存丈尺若干。随时具奏。至其余四坝、及现在议修各闸。若同时兴工。不惟料物未必一时凑手。且拆修坝闸之时。亦恐清水宣洩。无由堵蓄。惟应酌量缓急。分年次第举行。经理周备。将此谕令知之。　　

○以故广西镇安府属向武土知州黄坤宁子锡曾、袭职。　　

○乙丑。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○谕内阁、三法司核拟、四川铜梁县民妇彭杨氏、误伤伊姑彭欧氏、致欧氏与杨正纯争吵后、气忿投河溺毙、请照该署督所题、将彭杨氏依律拟斩立决等语。此案彭欧氏之死。若由杨氏争闹起衅。则杨氏系有心干犯。致姑自尽。自应问拟斩决。抑或杨氏被欧氏叉住其口之时。竟咬伤欧氏手指。致氏气忿投河。亦属法无可贷。今详阅案情。彭欧氏因心疑杨氏盖用被单。向其乱骂。杨氏分辩。欧氏即用手叉住杨氏之口。推靠墙上。杨氏挣不脱身。将头往右一侧。不料上齿误伤欧氏左手指背。并非出于有心。是日早饭后、杨氏之弟杨廷玉、同伊父杨正纯、至彭欧氏家查问。欧氏与杨正纯互詈揪扭。杨廷玉见而趋劝。适手携竹烟袋误戳欧氏眼角。欧氏因此气忿莫遏。投河殒命。是欧氏之死。由于杨正纯之寻闹。及杨廷玉之趋劝误戳。与杨氏无涉。法司衙门、将杨氏依律拟以斩决。而其情尚觉可原。杨氏著改为斩监候。余依议。　　

○河南道御史申瑶奏、年例解京缎匹颜料等项。请于崇文门查验后。即移会各该管衙门。限五日内交收完竣。面给回批。以杜书吏舞敝□大。从之。　　

○直隶宣化镇总兵官刘景昌、以病解任。以河屯协副将爱星阿、为宣化镇总兵官。　　

○以古城领队大臣扎郎阿、为太常寺卿。　　

○丙寅。上诣大高殿寿皇殿行礼。　　

○还宫。　　

○赏遣戍已革西陵总管内务府大臣盛住、三等侍卫、为古城领队大臣。　　

○丁卯。上以诣盛京恭谒祖陵。先期祗告奉先殿。　　

</div>
    <div class="pagination">
<a href="清实录嘉庆朝实录_page195.html">上一页</a><span>...</span><a href="清实录嘉庆朝实录_page191.html">191</a><a href="清实录嘉庆朝实录_page192.html">192</a><a href="清实录嘉庆朝实录_page193.html">193</a><a href="清实录嘉庆朝实录_page194.html">194</a><a href="清实录嘉庆朝实录_page195.html">195</a><span class="current-page">196</span><a href="清实录嘉庆朝实录_page197.html">197</a><a href="清实录嘉庆朝实录_page198.html">198</a><a href="清实录嘉庆朝实录_page199.html">199</a><a href="清实录嘉庆朝实录_page200.html">200</a><a href="清实录嘉庆朝实录_page201.html">201</a><span>...</span><a href="清实录嘉庆朝实录_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
