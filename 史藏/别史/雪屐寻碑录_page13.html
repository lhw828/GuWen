<!DOCTYPE html>
<html>
<head>
    <meta charset="UTF-8">
    <title>雪屐寻碑录 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪屐寻碑录 - 第 13 页/共 20 页</h1>
    <div class="content">
　　维康熙四十七年十月癸卯朔越有七日己酉皇帝遣礼部员外郎观音保谕祭原任贵州巡抚加一级王燕之灵曰鞠躬尽瘁臣子之芳踪赐恤报勤国家之盛典尔王燕性行纯良才能称职服官年久素有勤劳方冀遐龄忽闻长逝朕用悼焉特颁祭葬以谕幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享 

　　皇清诰赠资政大夫内务府掌仪司郎中兼参领佐领加二级晋赠光禄大夫赵公神道碑古之君子抱道在躬不求闻达往往以布衣而贵踰卿相盖其内行存备修之身而施于家虽未见诸事功而隐然系朝野之望书云令德孝恭友于兄弟而孔子谓施于有政是亦为政不因遭遇为显晦也然而向用锡福积善余庆不于其身必于其子孙蕴之弥深则发也弥盛可以觇天道焉公姓赵讳拖和齐为白山望族当云雷缔造之初钟扶舆清淑之气使其得时柄用必且赞襄帷幄辉映旗常而志履隐约未展厥施迄今数十年往矣间与二三故老访公轶事佥曰公之宅心仁恕而处事周详也持家严整而遇事和平也规言矩行一一足为后人钦式 【钦式：矜式】 淑配多什喀觉罗氏天宗贵室与公相庄白首门庭雍肃内外无间惜乎代远人湮故实多缺仅能得其髣髴耳然亦可见公之生平矣公之子拖尔陛孙齐色先后膴仕累赠光禄大夫配赠一品夫人公之考妣封爵如之于是治茔大葬而树碑于公之隧道重纶迭紫光贲泉垆公之名位未极于生前乃食报于身后孙曾鹊起蔚有令闻蕃衍昌炽之福绳绳未艾非公实启之乎史称汉万石君奋无文学恭谨无与比为诸侯相奋长子建次甲次乙次庆皆以训行孝谨官至二千石景帝号奋万石君及武帝世庆为丞相封牧丘侯诸子孙为吏更至二千石者十三人时称极盛瑄生也晚不获炙公言范顾以备员侍从得与公之后人游因以习闻公之家风庭训方诸万石君殆有过之无不及也万石君及身而显公再世而昌天之报施善人良不爽已因敢掇其梗概书之贞石而系之以词曰公之生兮川岳降神内行纯备表范人伦潜德弗耀爰终其身公之殁兮墓木既拱后嗣蕃昌蝉貂接踵显厥幽光天书褒宠繄松栢之茂兮必培其根江汉之流兮必浚其源惟君子有谷以贻子孙高丘之原安窀穸兮过者必式缅遗泽兮承休衍庆永无斁兮赐进士第经筵讲官内阁学士兼礼部侍郎兼管詹事府事政治典训副总裁丙戌科文武殿试读卷官前日讲官起居注詹事府少詹林翰院侍讲学士左春坊左庶于 【左庶于：左庶子】 掌坊事乙酉科顺天武乡试正主考翰林院侍读侍讲编修三朝国史大清统 【大清统：大清一统】 志明史三馆纂修官戊午科愿天 【愿天：顺天】 乡试副主考清书庶吉士杨瑄顿首拜撰文赐进士出身日讲官起居注 【日讲官起居注：日讲起居注官】 翰林院检讨丙戌科会试同考官前清书庶吉士征仕郎张廷玉顿首拜书丹赐进士第翰林院编修前清书庶吉士陈邦彦顿首拜撰篆额鸿胪寺序班加一级朱圭顿首拜勒石康熙四十七年□月□日 

　　奉天承运皇帝制曰枢府崇班锁钥重山河之寄中台出镇封疆资斧钺之勋允属重臣式甄劳绩尔总督四川陕西地方提督军务兼理粮饷兵部尚书兼都察院右副都御史仍兼管陕西将军事务世袭拖沙喇哈番加三级博济器资瑰伟风采严明覃威惠以宣猷久矣政行化洽统文武而作宪休哉吏肃民安式弘樽俎之谋懋着保厘之效奉斯庆泽爰赉徽章兹以覃恩特授尔阶光禄大夫锡之诰命于戏百城凛范益思表率之方三命弥恭式荷恩光之渥吁谟克奏殊眷丕膺初任亲军校二任六品典仪三任五品典仪四任加一级五任二等护卫六任一等护卫七任管王府事八任加一级九任长史十任蒙古副都统十一任蒙古副都统佐领十二任蒙古都统十三任满洲都统十四任江宁将军十五任西安将军十六任给拖沙喇哈番十七任加一级十八任今职制曰持刚秉宪良臣作节钺之勋履顺思庄淑女着珩璜之范芳型无忝茂奖宜加尔总督军务兼理粮饷兵部尚书兼都察院右副都御史仍兼管陕西将军事务世袭拖沙喇哈番加三级博济妻傅查氏名家作配内则是娴励妇节于缟綦每觉霜威辉映谨家闲于阃阈益彰铃阁清严兹以覃恩封尔为一品夫人于戏贲锡宠章播休声于闺闼诞敷嘉泽扬令闻于巾袿式受荣施祗承显命康熙四十八年 

　　诰封一品夫人宗室觉罗氏之舅和硕额驸诺公之碑文诺公本出喀尔亲固山之贝勒拉思公之长子因父率领所属来归圣上赐公之父拉思为世袭三等阿思罕尼哈番将公授为二等侍卫公赋性聪慧才识超羣骑射娴熟而兼身躬雄伟进用侍卫以来昼夜勤□□力思报圣主两世知遇高厚之恩竭矢诚衷谨心笃行之迹为我皇上洞鉴拔于众中超擢将和硕格格配公得授和硕额驸正邀宠眷忽尔弃世我皇上深惜信任轸恤公之阖宅老幼慽切悲哀言难尽悉幸公阴德有赖生子八长成世袭祖职绍公之行正思竭力显耀祖先不意又□中途弃世呜呼公虽无亲子亲孙公所创之产业未毁益加隆盛亦公之善行感格神明似此大孝特授为一品夫人宗室觉罗氏之媳妇妇每一念及公之父子欝欝痛悼有恐泯没公之善行嘱余勒其情于碑其公之精奇捷要奉政大夫柏特余谨拜不能枚举但将我皇上自侍卫超擢得配和硕格格授为和硕额驸之实迹勒于碑石以贻后世云康熙四十八年二月初十日谨立 

　　皇清诰赠光禄大夫都察院左都御史加三级益三麻公之墓康熙四十八年己丑孟夏吉旦孝男耿额敬立 

　　皇清诰封光禄大夫总都 【总都：总督】 江南江西等处地方文武事务兼理粮饷操江兵部左侍郎兼都察院右副都御史加一级壬辰科状元勒吉麻公之墓康熙四十八年孟夏吉旦孝男麻舒敬立 

　　皇清诰封光禄大夫兵部左侍郎食正□品俸加十级兼佐领布公讳雅努之碑康熙四十八年五月二十五日男一等侍卫加一级巴海率孙己丑科进士色楞阁等敬立 

　　大通河之北岸古草厂里维我先人三世卜其上后孙安图追溯本源勒珉于墓以志不朽非敢作也有所述也吾父生前尝诲图而言曰我乃汝祖遗腹子也我上有四兄皆奉侍晨昏亲承色笑平居备述汝祖行谊告我今为汝言汝祖关尔嘉氏世居上河德林志裕经纶性笃忠孝初任内书院统理枢要纂修太祖高皇帝实录总裁辽金元三朝国史考之封度章程官级律令太宗文皇帝改元崇德置三院内阁九臣汝祖班列第二继有大河之役以豫亲王奏请为启心郎参赞机略每随诸王征讨筹策决胜所向成功凡三十余次屡奉安抚蒙古朝鲜诸国太宗亲征特命留守盛京转给约束事事奏可恭遇世祖章皇帝定鼎□京统一海宇以佐命功累迁内阁学士兼礼部侍郎据拜他喇布勒哈番加为二等阿达哈哈番世袭罔替维时汝曾祖早世爰奉汝曾祖母至都侍养虽夙夜靖共从无宁晷而温凊甘旨未尝稍间顺治二年而终享年三十有九汝曾祖母哭甚哀叹曰吾子云亡吾岂能久存乎吾没必与吾子葬一所后遂谨奉慈命封墓于汝祖右上夫汝祖谦黑性成端悫自守家居不言国事凡所建白虽子弟罕与闻是以不得备记惟载在史册昭昭耳目者聊述一二汝其志之呜呼父言不可忘父行又何可没哉吾父事母克孝事兄克恭治家惟肃待下惟宽宗党有贫乏者常赈济凡民有厄难者必矜纾历任礼部郎中居官清分守正不阿恪共在位名表客台年踰六袠解组归休以不逮事父抱恨终天庐墓频年依依不舍悲号涕泣匪特春秋祭扫为然也康熙己丑而终享年六十有五因合皇妣继妣附葬祖旁以慰魂魄夫吾祖之勋名事业允堪垂范后人吾父之仁孝精诚卓□未可澌灭今于祖圹左右勒碑载篆惟述先人遗训而已敢自谓表扬前烈也哉墓有三冢右上曾祖妣查喇喇氏累封太夫人吉兆右中皇祖讳詹霸内阁学士兼礼部侍郎二等阿达哈哈番授资政大夫祖妣觉罗氏累封太夫人吉兆左侧皇考讳安达礼礼部郎中加二级授资政大夫皇妣胡尔哈苏氏继妣博尔吉金氏俱封太夫人吉兆呜呼河流环绕觇世泽之绵长林树阴翳卜宗支之蕃衍后世子孙其亦覩斯碑而勿忘祖德也夫 

　　维康熙四十九年四月十九日皇帝遣礼部左侍郎仍兼管国子监祭酒事邵穆布谕祭总督四川陕西等处地方军务兼理粮饷兵部右侍郎兼都察院右副都御史加赠兵部尚书太子太保谥文襄觉罗华显之灵曰朕惟国家敉宁疆宇亟需保障之材朝庭奖励官联允重忠纯之佐其有能祗承休命着有成劳者生则被以殊恩殁则加之异数所以嘉绩劝功甚盛典也尔觉罗华显才猷华赡器识宏深始筮仕于司宗继升华于中秘由讲筵而纶阁久居侍从之班改陇右为关中两被抚绥之命扬历中外克矢恪勤顾兹秦蜀之区实西南之屏翰矧惟总督之任乃文武之经维简在臣工畀之斧钺三年报绩既政成而人和两地承风更将严而士肃朕敷求民隐时迈华阳爰博采乎舆情乃备知乎治行用是特加眷待大沛恩施宸翰御文匪颁稠迭宝弓上驷赉予便蕃方谓假尔宠灵永当资其心力忽婴笃疾赐医药于频仍溘赴重泉觉轸悼之弥结稽诸典礼用示优隆晋以宫保之崇阶锡以文襄之上谥呜呼老成□谢念伟绩之犹存奠醊用将纪恩纶于弗替尔灵不昧尚克钦承康熙四十九年 

　　维康熙四十九年七月二十三日皇帝遣参领兼礼部郎中瓦哈里谕祭原任一等伯兼佐领法宝之灵曰鞠躬尽瘁臣子之芳踪赐恤报勤国家之盛典尔法宝赋性纯良居心敬慎承袭祖荫厥职□勤方冀遐龄忽尔遽逝朕用悼焉特颁祭葬用展哀悰呜呼宠锡□垆庶沐匪躬之报名□信史聿昭不朽之荣尔如有知尚克歆享 

　　皇清诰赠通宪大夫束淑之子席禧幼而聪慧方数岁时见人即有礼貌长而沉静好学乡党推重之年二十八岁偶以病终其妻沃岳氏尚在少艾父母因其无出强令改适而沃岳氏以公姑年迈无依誓不再醮侍奉公姑不惮劳□颇有孝闻且克送终有礼沃岳氏自夫故之后兢兢以冰霜自守从无笑容惟见公姑强为承欢是以族人戚属莫不怜其贞节而敬重焉今于康熙四十九年十二月十八日奉部奏开覃恩赐以贞节牌坊族人戚属皆欣然为之碣记永垂不朽癸未科五经进士出身原任翰林院庶吉士食五品俸才住拜撰 

　　皇帝谕祭镶白旗汉军都统包衣佐领谥襄敬偏图之灵曰国家酬庸有典不□□□之□念旧推恩□着□□之礼厚生前之爵禄赉厥成劳□身后之哀劳昭兹□□尔偏图素秉忠诚□兼谋勇利具陛楯遂膺简擢之知効力秦疆特寄折冲之□当贼兵□□獗率劲卒以指挥一鼓□□□□前屡战而威名益振捷书累至谕加游击以驰驱□□尚留命副元戎而扑灭荡西川之伏旃扫尽□□克南诏之崇墉身当矢石□□□提□绩既懋夫边陲再统亲军□更勤夫训练方□□□□闻□□□之婴随遣良医冀获有瘳之喜奄殂具告□□殊深俾世职以加隆专大臣□□锡之美谥长增纶綍之光布以芳筵用贲馨香之○□□垂书竹帛□桴之壮略犹□□贲泉□醊之荣□□□尔灵不昧尚克□□康熙五十年二月十一日 

　　奉天承运皇帝制曰五辞具听诘奸首尚廉明三典昭垂敕法务存钦恤兹惟弼教是用推恩尔经筵讲官刑部尚书佐领加四级傅腊塔秉志宽平律躬敬慎典司邦禁允推折狱之良恪守王章克佐好生之德权重轻而议律泽逮圜扉仅出入以谳疑恩流嘉石式逢庆典庸奖成劳兹以覃恩特授尔阶光禄大夫锡之诰命于戏民以不冤懋尔平反之绩刑期无措成予惇大之休尚祗服于训词益勉修乎淑问康熙五十年九月 

　　御书寿萱余庆记皇上久道化成重熙累洽至治馨香被于四表格于上下协气旁流嘉祥翕集于时敛福敷锡下逮臣工积善高明之家不克凝承介祉康强逢吉与祚无极非苟而已也夫白麟奇木紫从甘露之属圣朝下以为瑞惟夫黄发国琛耈成臣宝告存珍从引养乞言是弘寿考作人之化者也乃若坤道顺承永贞含美而从王光大鞠子式谷报国悦亲令妻寿母斯不亦盛世之休征天伦之乐事耶然而于古有之未足艳述兹恭阅大司寇赖公吴苏太夫人祝圣恩荣事迹及先后便蕃宠赐不禁雀而兴曰是诚旷古希闻数千年而仅见者矣昔者巴图鲁翁公从龙定鼎时维膺扬功高汗马其敦庞英上之气见诸刑于旧矣既而诞育都官兼资文武扬历禁近遂长秋司此其翟茀辉煌汤沐大郡诚何待言乃上之所以加礼于太夫人者有异数焉太仓相国王公之记迎驾图也曰康熙癸巳万寿周甲之辰太夫人适寿隮九十恭率子姓舞蹈嵩呼跪迎道左天颜大喜停銮慰问者久之随召至西苑馔出天厨坐联御榻祝鲠祝噎动止辄敕中涓扶侍无令跪谢施诸绘事载在典礼而少宰傅公又详核其恩礼之隆者为十可纪略云上每召见辄称之曰老人或呼之曰福寿既喜其齿发之不衰复嘉其子孙之昌炽温语垂询款曲如家人礼上避暑回銮太夫人尝远出奉迎至尊为之下马劳问隆礼殊恩书契以来未之有也宣赐之盛不惟其物兼肴重锦衣食天家无论已至如御墨龙箑貂珥云裘松醪绮馔大茗温香舆夫灵囿之一鳞一羽行宫之一果一蔬靡不遣使驰赉将以谆命皇恩稠迭正难缕数而唯独寿萱宝额更属非常之宠且不徒以太夫人已也天子穆然深思亲洒宸翰锡尔北堂于以见介福之无疆焉于以见永锡之不匮焉于以世德之懋建而厥后之克昌焉盖宇宙有太和则斯民有寿考之祥朝瑞有令子则庭闱有底豫之乐事亲孝而忠移于君居家理而治移于官体樛木葛覃之风以勷洛诰周官之政俗美化行治几刑措闺门之舞彩公堂之称兕皆是物也其斯以为德之本而教之所由生也欤书云一人有庆兆民赖之言率土之胥庆也而况于天府喉舌之臣乎廷枢与赖公忝同爽鸠既叹慕太夫人之殊荣而于皇上所以宠示之至意实不敢不共勉焉于是乎书赐进士第光禄大夫经筵讲官刑部尚书加二级韩城张廷枢顿首拜撰赐进士及第翰林院编修桐城张廷璐顿首书丹 

　　亲近一等侍卫兼佐领加一级授为副都统品级谥果毅海清碑文禁廷清切端资心膂之臣国典优崇特表勤劳之绩必竭诚尽瘁期无过于生前斯予赗易名俾有光于身后聿颁温谕用勒贞珉尔海清秉资纯良守躬端恪凛□冰于夙夜幼直周庐树令望于指麾兼司佐领小心翼翼既阙失之无闻惟日孜孜复精诚之可白盖自巡行遐迩以及征讨边庭常效驰驱不离左右御前之服劳者垂四十年尔心之恭谨者恒如一日尚衣御物广被恩波榜额宸章诞膺天锡方谓克享遐年讵乃遽罹疢疾特加存问爰命使臣还遣御医颁兹上药何期罔效日就沉绵犹冀旋瘳手书慰谕及身尊显特加副都统以示殊荣奄忽殂终复命众皇子亲临丧次赐之御马赙以白金典礼从优悉如尔父宠施勿替逮及后昆申命礼臣特加祭葬谥之果毅树以丰碑呜呼芳徽具在饰终之典宜加贞石常存眷旧之思何极昭垂奕■〈礻冀〉不亦休欤康熙五十二年三月初六日立 

　　奉天承运皇帝制曰夙夜宣劳事君资于事父云霄布泽教孝实以教忠特贲丝纶用光阀阅尔□□阿系陕西西安按察使司按察使加□级满普之父操修淳笃矩范严明□在诗书克启趋庭之训业恢堂构实开作室之模兹以覃恩特赠尔为资政大夫锡之诰命于戏锡天府之徽章殊荣下逮际人伦之盛美茂典钦承祇服诰词永光誉问制曰家声昌大夙彰式谷之休壸教贤明不替□□之谋适逢上庆用锡殊荣尔陕西西安按察使司按察使加九级满普母马佳氏□习礼规恪循箴训寝门治业着恒德于贞心闺垫授经寓慈风于雅范兹以覃恩赠尔为夫人于戏恩能育子挺杞梓之良材善必称亲被笄珈之茂宠祗承嘉奖永播徽音康熙五十二年三月十八日 

　　奉天承运皇帝制曰翼亮天工象协三台之列弘敷帝载位居庶职之先惟懋丕绩以酬乃乃沛新纶而锡爵尔文华殿大学士兼吏部尚书佐领加四级文达凤阁清才鸾台雅望典章练达服勤匪懈于寅恭器识渊凝顾问时资于靖献属在论思之地参机务之殷繁每抒钦翼之忱佐经猷于密勿崇阶蚤陟弘奖申加兹以覃恩特授尔阶光禄大夫锡之诰命于戏启乃心以沃朕心尚嘉谟之时告慎厥位以风有位期庶绩之咸熙永劭休声祇膺荣命初任都察院七品笔帖式二任加一级三任都察院都事四任加一级五任户部员外郎六任加三级七任都察院监察御史八任吏科给事中九任吏科掌印给事中十任加三级十一任佐领十二任兵部督捕司右理事官十三任加三级十四任内阁学士兼礼部侍郎十五任户部右侍郎十六任议政大臣十七任议政大臣吏部右侍郎十八任经筵讲官十九任经筵讲官议政大臣都察院左都御史二十任经筵讲官议政大臣工部尚书二十一任经筵讲官议政大臣吏部尚书二十二任今职制曰职在钧衡元宰树中朝之望宜其家室良臣资内助之贤式播徽音茂膺宠锡尔文华殿大学士兼吏部尚书佐领加四级温达之妻宣氏柔嘉维则淑慎其仪言采苹繁主馈佐和羹之节克勤丝枲相夫成补衮之勋配令德于台司表休声于壸则崇奖用逮懿范斯扬兹以覃恩封尔为一品夫人于戏象服是宜聿着温恭之范龙章载贲弘敷雍肃之风祇服殊恩益光令善康熙五十二年三月十八日 

　　奉天承运皇帝制曰功隆赏懋式弘锡类之仁积厚光流必溯贻谋之泽荣名上建义闻弥彰户部银库掌印郎中仍支三品俸加四级永泰之祖父阿尔达喀尔长子户部主事爱穆布次子护军参领马珥浑三子吏部郎中迈图次子马珥浑尔原系护军参领平定云南时有贼伪将军何继祖王弘勋等率领贼万余将石门坎山险窄隘口坚壁拒敌击战时代领本甲喇将对敌击败之贼又在对路大山排列拒敌击战时带领本甲喇将对敌击败之贼伪将军何继祖王弘勋王有功张光先等率领贼约及二万在黄草坝地方设立鹿角排列象挨牌炮铳鸟枪拒敌击战时带领本甲喇将对敌击败之贼伪将胡国秉刘起隆黄明等率领贼万余出云南城设立鹿角排列象挨牌炮铳鸟枪拒敌击战时带领本甲喇将对敌击败之病故后优升授为拜他喇布勒哈番与亲男永泰承袭户部银库掌任郎中仍食头等护卫俸佐领永泰之祖阿尔达喀作室基先开祥裕后一经代授传家泽衍缥缃再世寖昌匡国名高黼黻兴宗兆叶縻爵阶崇兹以覃恩赠尔为资政大夫锡之诰命于戏良臣茂绩实承旧德之光大父蒙恩丕焕新纶之采式承休渥庶慰显扬康熙五十二年三月十八日 

　　奉天承运皇帝制曰奋庸熙载经纶阐报国之忱锡类贻谋诗礼识趋庭之教象贤昭于堂构巽命及乎台垣尔文华殿大学士兼吏部尚书佐领加四级温达之父原任佐领工部员外郎胡世礼令德夙闻芳型早着义方式谷聿生隆栋之材善庆流徽用启高门之祚普休施于弘绪表淳德以新纶俾践崇阶允彰宠渥兹以覃恩赠尔为光禄大夫文华殿大学士兼吏部尚书佐领加四级锡之诰命于戏资敬事君实本一经之训推恩逮父聿登三事之荣祇服国章流光家乘制曰大臣燮理之猷端由母教盛世褒崇之典并重壸仪彰惠问于闺闱被宠光于纶綍尔文华殿大学士兼吏部尚书佐领加四级温达之母马佳氏毓自名门归于华阀劳能将爱和羹成鼎鼐之勋贵不忘勤补衮衍机丝之绪宜邀殊渥以播休声庆典欣逢恩施爰逮兹以覃恩赠尔为一品夫人于戏大锡类于所生训庸黄阁畀荣名于自出沛泽紫泥用佐弘庥尚期克佑康熙五十二年三月十八日 

　　显考吴公讳努春初任刑部七品他齐哈哈番二任都察院主事三任户部员外郎加三级纪录五次四任保举才能改授御史巡视中城纪录二次五任吏部郎中六任兼管刑部郎中纪录二次七任陕西提刑按察使司按察使八任陕西承宣布政使司布政使九任太常寺正卿加三级十任内阁学士兼礼部侍郎恭遇覃恩加一级十一任兵部左侍郎十二任经筵讲官十三任议政大臣由议政大臣特简随康亲王福建军前参赞大臣十四任代理镇闽将军印务十五任礼部左侍郎管右侍郎事十六任兼管佐领嫡母瓜尔佳氏继母觉罗氏皆封一品夫人公生于天聪壬申年十月十七日戌时卒于康熙甲戌年二月二十九日巳时享年六十有三大清康熙五十二年三月十八日户部八品笔帖式加二级承德郎孝子吴敏谨立 

　　奉天承运皇帝制曰臣子靖共之谊勇战即为敬官朝庭敷锡之恩作忠乃以教孝尔鄂尔弼乃一等护卫署参领加一级常在之父令德克敦义方有训衍发祥之□绪蚤大门闾旌式谷之休风用光阀阅惟令子能娴戎畧故懋典宜沛纶章兹以覃恩赠尔为资政大夫锡之诰命于戏显扬既遂壮猷一本于诒谋缔构方新殊锡永绥夫余庆钦予时命扩尔家风制曰臣能宣力受劳固赖于严亲子克承家令善多由于慈母尔一等护卫署参领加一级常在之母王家氏柔顺为仪贤名著范当弧矢悬门之日瑞应虎臣迨干城报国之年恩沾鸾诰兹以覃恩赠尔为夫人于戏贲翟车而焕采宠命祇承摛彤管而扬徽荣施勿替康熙五十二年三月十八日 

　　奉天承运皇帝制曰麟阁酬勋首重统戎之寄龙牙建绩允资上将之能既专制乎一军宜申锡以三命尔都统偏图吁谟经远器识超羣夙裕韬钤载协大人之吉勤抒筹策克彰元老之猷勒部曲以严明威扬禁旅秉旌旄而整暇望峻中权惟居重以驭轻爰推恩而锡福欣逢庆典用畀光荣兹以覃恩特授尔阶光禄大夫锡之诰命于戏疏爵报功天语特宣夫凤诰扬休拜命臣心益励夫鹰扬崇奖钦承嘉猷勿替初任陕西督标右营游击二任陕西督标中军副将三任云南永顺镇总兵官四任云南全省提督五任今职制曰劳臣宣力爰高阀阅之勋淑媛同心聿佐干城之绩既相夫而克顺宜行庆以维均尔都统偏图之妻翟氏允娴内则茂着壸仪居然女士之规却丹华而不御雅有丈夫之槩勤告诫以相成佐尔良人为予爪士兹以覃恩封尔为一品夫人于戏肃雝表度笄□□美咸宜贞□承□□翟之光有耀服兹休命蔚为礼宗康熙五十二年三月十八日 

　　奉天承运皇帝制曰建旐设旄上将着军容之盛治兵振旅重臣策武略之勋用布纶章懋扬嘉绩尔奉国将军加一级宗室兰鼐系出天潢职司羽卫明止齐而山立严然旌钺之司整部曲以星罗并作爪牙之士身依日月奉禁旅以周旋气振风云卫周庐而出入宜膺异渥以示崇褒兹以覃恩特授尔阶资政大夫锡以诰命呜呼军威孔肃允推帷幄之功国典欣逢特贲丝纶之锡钦兹休命益劭良谟康熙五十二年三月十八日 

　　奉天承运皇帝制曰宣威效力事父资以事君锡类推恩教忠本于教孝祥开哲嗣宠贲新纶尔库布苏浑乃奉国将军加一级宗室兰鼐之父名重宗英德优硕耆鲤庭授传家之训支衍金柯虎臣策报主之勋庆流玉叶兹以覃恩特授尔阶光禄大夫锡之诰命于戏莅官能敬已弘昌后之基有子承家益励在公之念予何吝于爵赏尔洵世其弓裘康熙五十二年三月十八日 

　　奉天承运皇帝制曰茂德建勋良臣克昭其果毅酬庸锡类中朝特畀以褒崇爰布正言用彰庭谟尔库尔禅乃驻防西安将军兼拖沙喇哈番加一级席柱之父训备义方庆余积善肯堂肯构良材资朴斲之勤懋赏懋官明廷申显扬之锡欣逢国庆式廓家声兹以覃恩赠尔为光禄大夫锡之诰命于戏因严为教成令器于班行移孝作忠焕纶章于策府祗承朕命永贲泉休制曰能仕教忠式谷固由于毋训推恩逮下疏荣必逮于慈帏用答恩勤特颁荣宠尔驻防西安将军兼拖沙喇哈番加一级席柱之母那拉氏顺柔叶德婉嬺宜家盛年不御丹铅相夫以俭永夜时闻机杼教子能劳兹以覃恩赠尔为一品夫人于戏先国后家惟贤母独知大义作忠移孝俾劳臣能绍前徽生而有闻殁且不朽康熙五十二年三月十八日 

　　奉天承运皇帝制曰钱谷持筹列职以郎曹为重度支经国分猷推会计之才尔户部四川司郎中加四级唐奇廉隅夙励心计兼精上佐地官绩奏含香之署典司民部躬亲握算之劳兹以覃恩特授尔阶中宪大夫锡之诰命于戏不懈于位克称车服之庸益懋厥功庶副簿书之寄初任户部八品笔帖式二任兵部主事三任理藩院员外郎四任内务府都虞司员外郎五任盛京员外郎六任刑部员外郎七任盛京兵部员外郎八任宗人府员外郎九任盛京户部员外郎十任户部郎中十一任三旗牛羊副统管十二任今职制曰臣心恪慎着茂绩于周行妇职修明树令仪于中阃爰颁庆典俾荷荣褒尔户部四川司郎中加四级唐奇妻觉罗那氏茂族含芳名门作俪素风自矢克敦图史之型箔节相规无改缟綦之度慈以覃恩赠尔为恭人于戏表从夫之大义翟茀承恩沛逮下之深仁鱼轩被宠祗承休命永播幽贞制曰匡赞赖乎嘉猷特褒臣节疏荣及乎继室咸沐恩光尔户部四川司郎中加四级唐奇妻觉罗氏幼娴内则少习壸仪庆卜凤凰叶和鸣于初吉声调琴瑟传静好于同心兹以覃恩封尔为恭人于戏应地含贞允绍前徽而罔间从天沛泽尚扬淑问于无穷永传令誉于来兹康熙五十二年三月十八日 

　　奉天承运皇帝制曰奉辇期门久追趋于豹尾珥貂中禁应荷宠于龙章尔一等侍卫兼佐领加三级常在武勇夙谙恪勤茂着周旋禁闼历夙夜以宣劳环卫廷墀直云霄而奉职允称爪牙之选宜膺纶綍之褒兹以覃恩特授尔阶资政大夫锡之诰命于戏紫泥璀璨式瞻扈跸之荣朱绂辉煌益励奉公之谊初任三等侍卫二任二等侍卫三任兼佐领四任加二级五任一等侍卫制曰干戈载戢端资硕画于戎行琴瑟咸和更赖同心于阃内尔一等侍卫兼佐领加三级常在之妻马家氏柔嘉维则淑慎其仪勤以相夫虎旅奋从王之烈敬能聚德鸡鸣矢戒旦之忱兹以覃恩封尔为夫人于戏恪修内职膺玉佩以无惭克赞中权捧宝纶而加毖康熙五十二年三月十八日 

　　奉天承运皇帝制曰廉察一方饬纪纲而执法典司庶狱适轻重以祥刑任寄外台职专秉宪尔陕西西安按察使司按察使加九级满普居官勤恪用法宽仁戢贪暴以六条风行邻县寓平反于三尺泽遍方州庆典式臻宠章宜锡兹以覃恩特授尔阶资政大夫锡之诰命于戏政和□□□膺纶綍之褒吏畏民怀尚励冰霜之操益宣德意用副恩光制曰奉职恪共懋举劳臣之绩同心黾勉载嘉□配之贤壸范□□国恩斯沛尔陕西西安按察使司按察使加九级满普之妻□佳氏毓自名家嫔于皇族采藻苹于□涧允襄□祀之诚咏紽緎于素丝克励自公之操兹以覃恩封尔为夫人于戏被宠光于象服□□□□锡荣奖于鸾章惠风益畅祇承显命弥励阃仪康熙五十□年三月十八日 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔三等阿达哈哈番加一级锡达性资醇谨才识渊宏茂延世之恩克承先业笃象贤之谊无忝前徽奉职有年小心益励崇阶洊陟历试能勤欣兹庆典之逢宜沛恩纶之宠兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡予时命励尔嘉猷制曰夙夜惟勤人臣宁遑内顾伉俪无忝国常岂靳隆施锡章服以酬勋念壸仪之媲美尔三等阿达哈哈番加一级锡达妻吴郎汉氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩封尔为夫人于戏敬尔有官肃闺门而合好职思其内尚黾勉以同心祗服殊恩用昭壸德康熙五十二年七月初一日 

　　皇清诰授正议大夫理藩院侍郎加三级荐良墓表奉天承运皇帝制曰笃忠贞而报国臣子之常经眷勋旧以敷恩朝廷之大典特申宠命用答成劳尔三等阿达哈哈番佐领加三级荐良器量弘深才资骁勇能延世泽常依日月之光克谙戈韬用奋熊熊之气迨祗承夫任使益懋着其忠勤庆典欣逢新恩宜霈兹以覃恩特授尔阶正议大夫锡之诰命于戏宜壮武之家声用嘉伟畧荷彝章之国宠勉树弘猷敬尔在公钦予时命制曰臣忠报国戎旃着扬武之功妇顺宜家誉命表同心之助尔三等阿达哈哈番佐领加三级荐良妻哈喇车忒氏终温且惠已贵而勤顺以相夫克佐贤劳于夙夜敬能聚德益彰静好于闺帏庆典式逢朝章宜贲兹以覃恩特封尔为夫人于戏扬令范于紫泥礼宗擅誉播芳蕤于彤管内则扬休康熙五十二年七月初一日孝男常禄齐什阿麟仝百拜立□□□□□□□皇清诰赠资政大夫阿达哈哈番加一级锡达墓表孝孙常禄齐什阿麟仝百拜立 

　　奉天承运皇帝制曰功隆赏懋式弘锡类之仁积厚光流必溯贻谋之泽荣名上逮义问弥彰尔邓安民乃三品官兼管营造司郎中加二级邓光干之祖父作室基先开祥裕后一经代授传家泽衍缥缃再世寖昌匡国名高黼黻兴宗兆叶縻爵阶崇兹以覃恩赠尔为资政大夫三品官兼管营造司郎中加一级锡之诰命于戏良臣懋绩实承旧德之光大父蒙恩丕焕新纶之采式承休渥庶慰显扬制曰职崇朝宁嘉丕绩于良臣泽沛纶章推鸿慈于大母重闱锡庆累世承庥尔三品官兼管营造司郎中加二级邓光干之祖母周氏轨仪娴习风范淑嘉主馈宜家启再传之令□含饴裕后邀三锡之宠光启佑有原恩施宜沛兹以覃恩赠尔为夫人于戏芳规未邈尚贻昌大于方来宠赉仍加庶保昭融于罔斁用酬母□永荷王纶制曰谊笃靖共入官必资于敬功归诲迪能仕而教之忠爰沛国恩用扬庭训尔邓显国乃三品官兼管营造司郎中加二级邓光干之父躬修士行代启儒风抱璞自珍克毓珪璋之秀析薪能荷弥彰杞梓之良兹以覃恩赠尔为资政大夫三品官兼管营造司郎中加二级锡之诰命于戏贻令问于经籝义方久着佩徽章于策府礼秩加优茂典丕承湛恩永荷制曰移孝作忠懋简劳臣之绩推恩锡类式扬贤母之名载贲荣纶用宣懿范尔三品官兼管营造司郎中加二级邓光干之母马氏早娴典则夙着规型敬以从夫宜室聿征其顺德勤于训子备官一本于慈祥兹以覃恩赠尔为夫人于戏荷彩翟之天章徽音益畅披彤毫之仙藻惠问常流祗服宠光久绥福履制曰职在禁庐布诸司而课绩秩居郎署综庶务以程能尔三品官兼管内务府营造司郎中加二级邓光干小心集事强力当官□爵中朝早奏精勤之效策名内府聿流恪慎之声兹以覃恩特授尔阶资政大夫锡之诰命于戏洒庆泽于丹霄式承嘉渥烂徽章于紫诰勉副恩光制曰臣心恪慎着懋绩于周行妇职修明树令仪于中阃爰颁庆典俾荷荣褒尔三品官兼管营造司郎中加二级邓光干之妻张氏茂族含芳名门作俪素风自矢克敦图史之型箔节相规无改缟綦之度兹以覃恩赠尔为夫人于戏表从夫之大义翟茀承恩沛逮下之深仁鱼轩被宠祗承休命永播幽贞制曰匡□赖乎嘉猷特褒臣节疏荣及乎继室咸沐恩光尔三品官兼管营造司郎中加二级邓光干之继妻冯氏幼娴内则少习壸仪庆卜凤凰叶和鸣于初吉声调琴瑟传静好于同心兹以覃恩封尔为夫人于戏应地含贞允绍前徽而罔间从天沛泽尚扬淑问于无穷康熙五十二年八月十三日 

　　皇清诰封通议大夫内务府广储司郎中管佐领兼护军参领加一级仍督内学祁公墓表诰封通议大夫内务府郎中祁公既殁之二十四载继配诰封淑人卒于内寝公子七十二来保福海卜于康熙五十二年十二月二十一日启公之藏而合窆焉公之葬也大学士桐城张公既铭其墓矣公之子泣告于余曰志以藏诸幽吾父母生平懿行淑德未彰于今庸俟后世乎敢以表阡之辞请按志公讳桑格字致远着姓以来代有显者父达敏公克昌厥世仕致内府佐领生子十人公于兄弟行第三生而聪慧不凡孝友茂着稍长器宇轩豁事至迎刃缕解无不洞切机要年十七即补笔帖式识者以远到期之未几晋秩六品皇上亲选入直章奏公以勤慎蒙恩嘉奖锡以衣冠御书纯诚二大字赐之寻拜慎刑司掌印郎中持法平允狱无留滞有盗内帑物者事发逮治盗冀缓狱以自解牵连者众公独曰事关帑藏遽行遣捕则无辜者或恐滋蔓复加鞠问果属诬罔狱具不累一人时服其明怒他案率多类此西十库收贮官物自明季以来未行清核公为分别查注使新旧不混出纳有司事者可按籍而稽也织染局例有经费公手自厘定者为程序人不得以意为增减二十五年管骁骑参领兼内学简榷浒墅关甫莅任即具祛积弊定章程一疏凡商民官吏之利弊罔不振兴厘剔肌擘理解务期上可杼国下不病民锱铢之末非所较也疏入得奉俞旨筦榷朞年人心感悦建祠入志江浙之民迄今有遗爱焉因闭塞北桥修浚便民桥落职上鉴其情顷之复起为会计司副郎遴转广储司迁本司正郎管佐领兼骁骑参领加一级仍督内学公长身玉立美须髯善骑射明于吏治当官莅事众所终日不决者徐以一言断之事辄立定谦谨自饬不矜不伐廉洁之操同列视效兄弟怡怡式好无间与人交然诺不苟居恒乐易喜怒有常于温厚和平中仍具有毅然不拔之概二十九年九月奉命恭代大和宫展谒竭诚尽瘁往返四阅月因以成疾公不以介意三十年擢授护军参领秋七月澄心园告竣旧患复作至二十七日犹力疾薄书达旦启视奄然逝矣公历仕二十余年凡内府政务与闻独多考修典礼同修会典序试人才皆为时所推重骎骎乎将不次枋用而年寿不永弗竟其志惜哉公生于顺治丙戌年正月二十三日卒于康熙辛未年七月二十八日享年四十有六元配赠淑人那喇氏生一女先公卒继配封淑人那喇氏柔顺有仪鸡鸣交儆公任职时夙夜在公淑人综核壸政具有条理内外婣族誉颂归焉公初卒时遗孤方幼淑人抚育教诲俱成伟器其慈和令人善盖天性也淑人生于顺治己亥年七月初二日于康熙癸巳年十一月初十日享年五十有五子四人长佛保住殁次七十二侍卫三来保御前奉直四福海供内职孙一尚幼保住出公生平行事不可殚述为书其大者使刻石而表诸墓上赐进士及第经筵讲官内阁学士兼礼部侍郎蔡升元顿首拜撰 

　　皇清资政大夫吴公之墓碑康熙五十三年岁次甲午季春吉旦制造库掌印郎中兼佐领加三级男京柱敬立 

　　皇清光禄大夫库公之墓碑康熙五十三年岁次甲午季春吉旦镇守西安地方将军世袭拖色拉哈番加一级男席柱敬立 

　　宗人府左宗人辅国公鄂飞碑文自古帝王创业垂统以贻万世凡在宗支皆膺显爵所以重懿亲也尔鄂飞乃镇国公马尔图之子性行纯良克循职任方冀永享遐龄何乃遽闻奄逝朕笃念宗亲爰稽成宪勒之贞珉用垂不朽庶昭朕敦睦之怀云尔康熙五十四年九月初一日 

　　皇清诰封承德郎显考倪公诰封安人　显妣何氏之墓康熙丙申年三月吉旦男从祥稽首立 

　　诰封光禄大夫沈公辅庵府君墓碑文古之君子教成于家而功着于国不待有位而能然者惟其道足以相及也方我国朝定鼎伊始一时扈从入关者材无大小文武皆得有所振发以共依日月之末光照耀天下何其盛也诰封光禄大夫沈公蕴蓄道德适际斯盛脱令抒所抱以大其设施必有出于人者乃独以两尊人高年左右色养绝意仕进既又以伯兄季弟相继早世诸孤藐然无托抚育教诲专任于己益不忍以爵禄入其心敦行孝友夫非古君子之风欤然公虽终已隐沦而所以教诸子若侄者必以事君大义忘劳忘身之节谆谆诫勉以故子若侄先后列位于朝或勋在政或绩着行间无不克供厥职大其家声是则公孝友之所敦即子若侄忠勤之所本虽谓公教家之道即公报国之道可也公讳朝纲字辅庵其先三韩人俱以第三子吏部右侍郎朝尔岱之贵赠封光禄大夫一品夫人配韦氏定兴兵备道韦公讳显宗女□□封一品夫人子四长独立庚戌进士历任翰林宗人府理事后分泛辽阳次社立銮仪卫主政次朝尔岱吏部右侍郎世袭拖沙喇哈番次业立任部□□孙男尤多材俊今詹事府右春坊右庶子掌坊事僧格勒者有道而文推重馆阁即吏部公出也予与吏部公之子以文字一日之雅缘获知公家世最悉一日垂涕告予曰先大□□□□□□□□□□□八里庄北之原距今南北鞅□墓碑尚未刻文敢以请于先生先生其□□□□□□□□□□□□□□未易殚述也为特揭其敦孝友而教忠勤之大端如此此诚以不朽于后世矣时雍正四年三月谷旦进士第诰授光禄大夫工部尚书康熙癸巳科会试大总裁年通家眷晚生李先复顿首拜撰维康熙五十五年岁次丙申六月己丑朔越二十一日己酉 

　　谕祭康熙五十五年八月初七日皇帝遣礼部主事加六级常泰谕祭二等精奇尼哈番二等侍卫佐领加一级保柱之灵曰鞠躬尽瘁臣子之芳踪赐恤报勤国家之盛典尔保住性行纯良才能称职方冀遐龄忽闻长逝朕用悼焉特颁祭葬以慰幽魂于呜呼宠锡重垆庶沐匪躬之报名垂信史笔昭不朽之荣尔如有知尚克歆享 

　　康熙五十五年十月十九日皇帝遣礼部石侍郎仍兼光禄寺事萨哈布谕祭总督云贵等处地方军务兼理粮饷兵部右侍郎兼都察院右副都御史加五级谥恪勤郭瑮之灵曰职司靖献臣子报国之常经礼示褒嘉朝廷恤下之大典惟生前既着其劳勚斯身后爰被以恩施尔郭瑮器识宏深才猷敏瞻早登郎署已建清标继晋冏卿复彰令望转阶宪府每怀司直之风秉钺军门时懔饮冰之节封疆寄重泽已被于一方锁钥任专政能行于两省曩昔丹廷召对秘殿赐书方期永作屏藩讵意忽婴疢疾幽扃长逝轸悼良深锡谥易名延休声于罔斁推恩赐葬举异数以有加芳醴维馨彝章特贲呜呼抚循着绩念未泯之勋庸泉壤增荣昭常新之宠渥灵如不昧尚克歆享 

　　总督云南贵州等处地方军务兼理粮饷兵部右侍郎兼都察院右副都御史加五级谥恪勤郭瑮碑文勤事効忠臣子靖共之节酬庸惇典国家礼下之仁矧夫职在封疆任专屏翰成劳既着褒恤宜崇所以昭厥殊恩风兹有位也尔郭瑮器宇渊深才华英敏自登郎署奉职宣猷洊长冏卿在公亮采遂进阶于宪府惟靖白乎乃心用膺秉节之荣出抚天南之地旋以滇黔重镇命尔总制边陲泽已被于一方政复施于两省恩威并济羣吏肃清德化遐宣百蛮绥靖方谓股肱攸寄何图年力早衰奄忽云殂用深轸恤彝章特贲褒宠有加谥曰恪勤垂之不朽呜呼庥声克副实行弥昭揭姓氏于贞珉树勋庸于策府服兹休命永示千秋康熙五十七年三月十五日建 

　　镶白旗汉军都统包衣佐领谥襄敬偏图碑文奋武宣威臣子奉公之显绩褒□□□朝廷逮下之弘仁惟恪勤无忝于初终斯典礼兼隆于存殁所以励官箴昭国宪也尔偏图韬钤素裕勇□□□初□□于□□继披坚于秦甸羣推伟略加游击以专征克懋□□副元戎而效力风清西蜀巴山消伏莽之奸威摄南□□海扫长鲸之□历阶提锁绩既着于□疆旋晋统军职更勤于□□方宠绥之勿替乃沦逝之遽闻追溯成劳良深轸悼谥之襄敬锡以□官呜呼传之青史尚留竹帛之光□以贞珉永贲□□之色承兹休命勉尔后人康熙五十七年□月十四日 

　　奉天承运皇帝制曰麟阁酬勋首重统戎之寄龙牙建绩允资上将之材既专制乎一军宜申锡以三命尔归化城都统加一级扎拉克图吁谟经远器识超羣夙裕韬钤载协大人之吉勤抒筹策克彰元老之猷勒部曲以严明威扬禁旅秉旌旄而整暇望峻中权惟居重以驭轻爰推恩而锡福欣逢庆典用畀光荣兹以覃恩特授尔阶光禄大夫锡之诰命于戏疏爵报功天语特宣夫凤诰扬休拜命臣心益励夫鹰扬崇奖钦承嘉猷勿替初任三等侍卫二任二等侍卫三任一等侍卫四任护军参领五任护军参领兼拖沙喇哈番六任前锋参领七任蒙古副都统八任满洲副都统九任满洲副都统兼佐领十任前锋统领十一任今职康熙五十八年二月 

　　维康熙五十八年岁次己亥二月二十九日壬申皇帝遣礼部郎中寿柱谕祭镶黄旗原任领侍卫内大臣一等公国舅佟国维之灵曰鞠躬尽瘁臣子之芳踪赐恤报勤国家之盛典尔佟国维性行纯朴擢内大臣敬慎厥职方冀遐龄忽然长逝朕用悼焉特颁祭葬以示悯恻呜呼宠锡重垆庶沐匪躬之报名垂信史聿昭不朽之荣尔如有知尚克歆享维康熙五十九年岁次庚子五月初七日癸酉皇帝遣礼部尚书贝和诺谕祭原任领侍卫内大臣一等公国舅佟国维妻一品夫人何奢礼氏之灵曰国家优崇勋旧逮及闺闱苟内则之用修宜特恩之下贲尔何奢礼氏含英华冑作配名门淑慎性情早树珩璜之节范柔嘉素着茂膺褕翟之荣诞育孝懿皇后备德璇闱流徽椒掖锺祥所自始实贤母之笃生故每被以殊恩颁之异数比当属疾轸念殊深爰遣良医辅以药石频命中使问其起居迨奄逝之遽闻用悼伤之滋甚典隆赐奠礼备饰终呜呼托肺腑于天家累世之宠光既久畀丝纶于幽壤中闺之褒锡维新灵如有知尚其歆享 

　　皇清诰赠通奉大夫固山达加一级阿赛碑康熙己亥年戊辰月吉日长子骁骑校德齐诺次子固山达德布齐立 

　　皇清诰授资政大夫内阁侍读学士穆公讳成格之碑康熙五十九年岁次庚子二月吉日立内廷供奉翰林院待诏今任大理寺司务曹曰瑛敬书 

　　皇清诰封光禄大夫镶白旗满洲都统议政大臣镇安将军马公神道碑皇清诰授光禄大夫镶白旗满洲都统议政大臣镇安将军那兰公神道碑光禄大夫议政大臣经筵讲官刑部尚书巢可托撰文曰 【曰：日】 讲官左春坊左中允南书房旧直汪士鋐书丹翰林院检讨万经题额公讳那兰氏讳马齐先世为哈达部落酋长太祖灭其国以公曾祖苏伯海归尚公主太祖征高丽以都堂职留镇辽阳祖马乌官佐领父马朗蚤卒公幼隽伟善骑射喜读书弱冠充显亲王府护卫上以嗣王幼特简公为长史府中无巨细皆决于公擢护军统领太和殿灾公以巨绳拽仆左右直庐俾无延烧上知公能授镶白旗满洲都统吴三桂反廷选大帅命公督师上亲授方略俾亲臣饯于卢沟桥公至柳州降贼二千伪官三十余人由石门坎攻安陆所贼将扼隘值岁除公密令军士进攻贼无备遂据山口公令诸将各率所部从径路入而自统满汉兵下马步行山路险峻峯嶂盘回三十里仰面莫窥其顶且隘甚士不能并进贼据隘待我汉兵先攻之少却贼众尾之而出公率将士扳木石奋击自午及酉大破之生擒贼将兵校二百余人夺其纛翌日令统军俄和诺率师先发公与都统勒贝西弗等以大兵战于安陆所破之拔其城贼将李法直降粤西遂平大兵之下云南也至曲靖府公与大将军赖塔军合黄草坝者贼之咽喉也伪将持重兵连营泥淖中据险固守越数日贼忽出公接战大破之复兴大将军秉胜连破贼营二十二生擒伪将王友恭王景阳又取贼胶水屯粮所令勒贝俄和诺率汉兵攻之伪将设伏公乘之夺其西门贼溃追杀始尽又轻骑袭阳陵拔之令协镇索挞堪都海进攻伪将军献玉于板桥大兵亦至击破其军浑水塘贼亦溃师至云南伪将军胡国庞刘其龙等驱五象以数万众逼我势甚锐公直前搏战自卯至午大破之追至城下斩国庞其龙及总兵十二人生擒偏校兵卒六百九人大将军手持觞劳公进围云南依黄土冈结营城炮石如雨公建议夜夺银定山我军移营俯视城中如指掌乘高以攻矢石连发贼不能支伪将军献玉伪巡抚李元庆等以城降贼首吴世蕃自杀云南平天子嘉公乃命公为镇安将军留守三载威信素着后削籍家居复从大军征罗剎蹴其城下受成而归又数年从裕亲王征噶尔丹遇贼于乌栏堡公夺击贼披靡宵遁王嘉公忠勇慰劳倍至凯旋天子愍公复命为佐领公口不言功小心奉职卒年六十三葬广渠门外三里小板桥之原自皇上御宇以来削平祸乱开拓疆土武功赫奕前古罕及而平吴三桂降罗剎征噶尔丹诸大讨伐维公实左右戎行懋着劳绩何其伟欤公娶觉罗氏封一品夫人卒年七十五子男六人长巴金泰王府护卫次巴克达恩荫生次齐格刑部山西清吏司员外郎管佐领兼参领次长海恩荫生次常赉候补主事兼管雍亲王府包衣大人事次存柱候补主事女三人皆适名族诸孙十五人曾孙三人以其财伐石纪功者次子齐格也铭曰以劳定国计功孰崇中跌而复其惟有终有质其文碣于陇首以慰幽灵永昭厥后康熙五十九年岁次庚子秋七月甲申八日癸酉上石 

　　皇清镇南将军蟒公墓表日讲起居注官左春坊左中允兼翰林院编修南书房旧直长洲汪士鋐撰文并书及篆额吏部郎中布瞻君出为通州坐粮厅三年漕政无缺余为文颂之君来谢曰余之得至于斯也非余之能皆吾祖旧德之所遗留也吾祖镇南将军削平两粤以死勤事天子明其功而贳其罪柄政者不可卒从吏议赖天子仁圣始终保全后三十余年天子笃念前劳推恩子孙布赡得以王府典仪特授护军参领不逾年复擢文职为吏部郎中自顾孱劣末由仰酬圣天子恩泽惟念吾祖功在疆场独天子知之使遂湮没无闻是上辜圣天子之恩而重余之不德也今墓道之碑犹缺而未书先生其为我表之死且不朽余曰发显阐幽史氏之事也其何敢辞按国初讳吴达禅者君之曾祖也以勇力闻从茏 【茏：龙】 入关拔城得三等世职阿达哈番镇南将军其长子也讳蟒吉图袭职以固山大防御江宁康熙十三年吴三桂反滇中分道出讨公以署副都统率师入粤受将军舒恕节制分驻广东肇庆府时尚之信反粤中贼帅马雄等围肇庆甚急外无救援城中总督金光祖巡抚陈鸿名麾下兵亦叛公提孤军千余人突重围出九猺十八洞转战二千余里身经大小七十余战时下马步行或士卒病辄以所乘骑与之不辞其劳踰九十日始度梅岭闻贼将困信丰公收复残卒数百人救信丰至赣州与大军会公自具弃城退保状请置于法天子不之罪也乃实授副都统拜镇南将军兼护军统领密授方略四品以下官许便宜行事公宣布天子德意剿抚并至康熙十六年夏四月大军遇梅关降其渠帅五月复南雄韶州时都统穆成格守韶州贼帅马宝等拥众数万环攻累月公保莲花山以通饷道内筑土城以拒之城溃者数矣赖土城获全公遗书马宝而身自与战击走之冬十一月师次苍梧复桂林保浔州克柳州复南宁广西悉平是时朝议欲急进兵滇黔公以两广初定贼将马承荫虽降犹怀携贰宜为犄角拒守否则恐承荫之蹑吾后也力持不可密疏奏闻已而承荫果复叛公亲督战悬厚赏以巨炮击之承荫势蹙复降遂班师南宁至浔州公疾作犹张目奋声调兵进发遂以卒公之既平广西非逗遛不进也以州四川去滇中尚远惟广西密迩交址可由安南至金沙江直达其境公将假道安南以图之会安南权国事莫王清与安南黎王构兵公抚谕其众使与和好安南国王感动遣使入贡复厚遗公公却其仪而达其贡天子嘉公智略将召见公公辞曰封疆任重不可轻离必欲召臣臣仅图形以进其后公薨于军而由安南进滇之谋亦不复行矣公卒之日烟云满室大星殒天鼓鸣其兆尤异者师方行军士言曰有大蟒当道公曰杀之或曰公名蟒杀之不祥公曰我受天子命剿除逆乱夫何畏军士一发中其项而公遂病喉不起矣年四十七丧归南宁百姓感公威德罗拜于道后为绘像入五公祠以比公之功于伏波也公约士最严师行之日秋毫无所犯既克韶州贼将张星耀鼠窜公籍其家资军费不以一钱入私橐获其妾良家子也有殊色公严禁军士无污辱而召其父还之盖公尝奉其母夫人之命毋杀降毋掠民故谨守不失也初朝议削公世职与其弟博和礼其弟曰吾兄平粤有劳绩天子尝褒之吾不可使吾子孙复袭此职也乃以公之孙抚为子使以次承袭即布瞻君也后君得王府官复辞不就仍与其子始天子不知君为将军孙也后乃知之故不次用君及为郎中以公事罣误当夺四级亦特留本部皆异数也史氏曰天子之报功者厚矣故表而出之以劝天下之忠于君孝于亲勤于职以无愧其先者康熙五十九年太岁庚子秋七月丙寅火朔十七日壬午木立石钦差督理漕务兼管粮储河道税务户部坐粮厅吏部文选清吏司郎中兼骁骑参领前吏部考功清吏司稽勋清吏司郎中镶白旗骁骑参领加三级嫡孙布瞻建碑于京城东便门外二闸之墓次刘茂石刻字 

　　皇清诰封昭陵总管阿达哈哈番加三级资政大夫温公之碑康熙五十九年岁次庚子八月吉旦立长男参领智伯浑次男副都统常官保孙护军参领哈岱 

　　皇清诰授光禄大夫议政大臣领侍卫内大臣一等精奇尼哈番兼一拖沙喇哈番都察院左都御史达尔罕诸诺彦多公之碑康熙五十九年八月吉旦孝子一等精奇尼哈番兼一拖沙喇哈番散秩大臣加三级博孝孙管理武备院事务一等侍卫加一级色仝敬立康熙六十年岁次辛丑清和月谷旦孝男石成峨得礼弘峨常德赫德本德成德等敬立 

　　皇清诰赠光禄大夫议政大臣镶蓝旗都统刑部尚书一等阿达哈哈番又加一拖沙喇哈番佐领加三级相公之碑康熙六十一年岁次壬寅秋八月吉旦立 
</div>
    <div class="pagination">
<a href="雪屐寻碑录_page12.html">上一页</a><span>...</span><a href="雪屐寻碑录_page8.html">8</a><a href="雪屐寻碑录_page9.html">9</a><a href="雪屐寻碑录_page10.html">10</a><a href="雪屐寻碑录_page11.html">11</a><a href="雪屐寻碑录_page12.html">12</a><span class="current-page">13</span><a href="雪屐寻碑录_page14.html">14</a><a href="雪屐寻碑录_page15.html">15</a><a href="雪屐寻碑录_page16.html">16</a><a href="雪屐寻碑录_page17.html">17</a><a href="雪屐寻碑录_page18.html">18</a><span>...</span><a href="雪屐寻碑录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
