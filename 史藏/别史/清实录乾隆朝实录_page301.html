<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 301 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 301 页/共 1860 页</h1>
    <div class="content">
○又议准、河南巡抚兼提督衔硕色疏称、南阳镇未裁新兵。议裁右营五十名。汝宁营七十二名。归德营四十二名。陕州营五十六名。邓新营十五名。信阳营三十五名。共裁兵二百七十名。其新兵一百七十名。并河北镇属之开封营新兵六十一名。因该地差繁兵少。不能议裁。应照旧存留。从之。　　

○又议准、云南总督张允随疏称、滇省镇雄、寻甸、鲁甸、恩安、会泽、五厅州县。新添运铜道路。请建官厅塘房。从之。　　

○甲戌。直隶总督高斌奏、顺天府属之霸州、大城、保定府属之新城、雄县、束鹿、高阳、等县。河间、府属之河间、献县、阜城、肃宁、任邱、交河、景州、故城、吴桥、东光、宁津、等州县。天津府属之。天津、青县、静海、沧州、南皮、盐山、庆云、等州县。并津军厅。正定府属之栾城县、广平府属之威县、清河、冀州属之武邑、衡水、饶阳、安平、等州县。遵化州属之丰润县、共三十三州厅县。上年既歉收。今岁又未得雨。民间钱粮。无力完纳。又顺天府属之文安、保定府属之新安、二县。上年虽未成灾。但与灾地毗连。今春均未得雨。请将该州县厅无论上年被灾与未被灾。应纳乾隆九年分新粮。及未成灾应完八年分新旧钱粮。并已未成灾、应于九年麦熟后完纳之八年分钱粮。及各年旧欠。均予缓至本年秋后徵收。得旨、近亦有旨矣。又奏、应徵钱粮既缓。其岁需佐杂俸银。及胥役工食。无项留支。现遵五年十一月内谕旨。于司库存公银内拨补。至驿递工料。乃夫马计日必需。自应按季支给。除河间等处春季应支工料。已于司库银内拨给。今被灾各属银粮既缓。则未经开徵以前。夏季以后。均请通融拨给。得旨、又拨公项八十万。即为此一切也。所奏俱悉。　　

○又奏、请借各州县贮备米石。为大城、宁津、故城、肃宁、衡水、深州、安平、饶阳、新城、雄县、霸州、文安、十二州县灾民口粮。共需三万六千石。秋收后民力未纾。更请豁免。得旨、著照所请赐予。秋收后不必还仓。该部知道。　　

○以内阁学士吕炽、为工部右侍郎。　　

○以杭州镶白旗汉军协领王如正、为京口左翼副都统。侍卫舒明、为绥远城左翼副都统。　　

○乙亥。上御勤政殿听政。　　

○户部议覆、仓场侍郎觉罗吴拜疏称。拨运易州漕粮。原议于天津西沽起剥。运至白沟河交卸。嗣因雇剥费繁。叠次起卸不便。议自天津直抵雄县亚谷桥转运。上年漕臣顾琮、以淀河每多淤滞。粮艘不能遄行往返。请于水小之年。仍令西沽剥运。今确勘各州县所属。水程不甚相远。尚易挑挖。请于每年粮船将到之前。豫行探明淤浅之处。及时挑挖。倘船身过重。于水小之年。仍需足数起剥。应如所请。从之。　　

○工部议覆、署两江总督尹继善疏称、大学士等议准、上下两江兴修水利。今查凤阳府属灵璧县大路官沟、辉山桥河、葛家沟、宿州境内大路官沟、□□欧河、濉河、南岸沙沟、唐家沟、稼吕沟、百灵沟、龙山沟、凤阳县属大路官沟、虹县境内娄家桥沟、唐沟、泗州境内临淮口旧河、谢家沟、盱眙县境内蒋家坝、子堰、五河县境内三冲坝、陆家坝、张家坝等工。急应挑浚开筑。再宿州之范家滩、邢家滩、燕子口、灵璧县之王城沟、为濉水咽喉。实与彭家沟等处表里。既浚彭家沟、则上游王家山头之水。建瓴直下。加以沙沟等沟河开后。各水归入濉河。其势更大。而范家滩等咽喉阻塞。必致漫溢。须将下游开浚深通。庶可循涂顺轨。直达濉河。又宿州大路两旁官沟。既请疏浚。以挑沟之土。培筑大道。但其中有界沟、便沟、禅堂沟、官沟、梁沟、横沟、横穿大路。下通浍河。年久淤塞。自应一律开通。使各水分归各沟。以达浍河。俱应如所请。从之。　　

○川陕总督公庆复奏报、准噶尔贸易夷人图卜济尔哈朗等。自肃州起程还部。　　

○以詹事王会汾、为内阁学士。兼礼部侍郎。侍讲学士庄有恭、为光禄寺卿。　　

○旌表守正捐躯之河南禹州民吴生妻、王氏。　　

○准噶尔部人鄂勒哲依来降。命赏给安插如例。　　

○丙子。谕、据扬锡绂奏称、广西武缘县知县赫昇病故。所遗员缺。例应归部铨选。但武缘乃思恩府首邑。地广民刁。又承审各土司一切命盗案件。素称难治。若听候部选。未必即得相宜之员。查有安平州州判施敏政。曾经大计荐举。奉旨准其卓异。回任候升。该员在粤已二十年。熟悉风土。堪膺牧民之任。若升署武缘县。颇为人地相宜等语。施敏政、在粤年久。又经保荐卓异。著升授武缘县知县。　　

○热河副都统达勒当阿奏、马圈节省银两。请将动用数目。每岁造册、咨送热河正蓝旗满蒙汉三旗查明。一并奏销。自乾隆六年九月起、至本年四月。除雇用＜?釒算刂＞夫。及采买薪炭草料。共节省银四千四十二两。此内酌给本兰随围兵丁。及兵丁公事动用银两。共开除一千四百二十六两。尚实存银二千六百十六两。查热河八旗二十佐领下兵丁子弟。向于各兵住房内、拨取二三间为官学。但占兵房为学舍。恐日久有名无实。请将现存节省银内、以一千六百十六两。存为公事备用。其余一千两。即于驻防热河十四佐领。喀喇河屯四佐、领化育沟二佐领地方。就近设立官学。择兵丁内熟习清语清文者。分教各子弟。仍于每翼派干员一名稽察。教习三年。果有成效。以应升之缺保题。得旨、知道了。汝办理实属可嘉。　　

○旌表守正捐躯之河南永城县民钟大妻、郝氏。　　

○丁丑。上诣畅春园、问皇太后安。　　

○是月。江苏巡抚陈大受奏覆、苏州尼僧东悟。募修寒山寺。因所欲不遂。致地棍哄闹县堂一案。缘二月十二日。吴县知县姜顺蛟。拘审是案时。即有地民二百余人。持香跪求准修寒山寺。该县升堂审究东悟收徒情由。狡匿不吐。欲用刑吓。众人以为修寺不成。将香掷地。该县喝拏。随即奔散。并无哄堂之事。姜顺蛟亦未仓皇退避。其纠众拆房为首原无多人。旋将确访之张佩尊等。并尼僧东悟。共二十余人拏获。经苏州府雅尔哈善。分别处置。东悟不守清规。哄诱男徒。违例披剃。倡修起募。重责发原籍常熟安插。其余分别妥办。不使长刁。至成招事件。例由县审。因有蒋恭棐说情之浮言。是以改委长洲县承审。得旨。近今苏城风气。益浮嚣矣。朕所知者。是案未楚。又有合家乘舟饿毙之事。其汝等未经奏闻者。不知其凡几也。汝在苏亦数年矣。而风俗人心。不见其归厚。日见其漓。汝所司何事。岂簿书期会无误。即封疆大吏所为胜任而愉快耶。　　

○又奏、苏城六门。旧有义学。皆系借设寺院。又无一定经费。现据绅士捐银四千余两。在郡城适中之王府基。及六门地方。建设七处。又建市房一百二十间。岁得租银。发典生息。又绅士捐助圩荡九百余亩。统计岁入租息。酌给塾师膏火。及一切费用。已属充裕。听民间贫寒子弟。入学讲读。得旨嘉奖。　　

○督理淮关税务倭赫奏报、稽查官民船只。徵收贷课。验放饷银硝铜。并河工料物各情形。得旨。所奏俱悉。酌中为之。　　

○安徽巡抚范璨奏、安省仓储。原有一百八十五万二千石。连年歉收。粜借兼行。现实贮仅七十余万石。是以入春以来。有赎罪以谷之请。有平粜不宜过减之请。有买麦暂贮通融捐监之请。皆仰体慎重仓储。足民足食之至意。今岁二麦丰收。无藉平粜。惟查囤户。例有严禁。民因米价易昂。不敢粜尽。而又待用银钱甚迫。暂行典质。此亦人情之常。遂有一种射利之徒。避囤户之名。为典质之举。先与富户当户。讲定微息。当出之银。复行买当。赀本无多。营运甚钜。坐视市米缺乏。价值大长。始行赎卖取利。不顾民食艰难。视囤户尤酷。臣现饬行。除农民余米无多。质押者听。如数至百十石。概不得质当。得旨、好。甚应查禁者。不谓汝能办此。勉力以实为之。　　

○镇海将军王釴奏、左翼副都统朱廷桂病故员缺。请以镶白旗协领吕熺补授。得旨、协领可奏举。至于副都统。乃共办事之大臣。亦可奏举耶。殊不知大体矣。　　

○浙江巡抚常安奏覆、遵旨阅苏抚陈大受一摺。查各省年岁。有丰歉之分。地方产谷。有多寡之别。藉商贩之流通。为闾阎之接济。兹陈大受因浙江温、处、商贩。谓苏郡非产米之地。意为苏郡起见。未免过分彼此。臣以为温、处所籴苏郡之米。亦不过江、广、上江、聚集于苏郡者耳。既可聚集于苏郡。似无有但到苏郡。即行禁遏之理。况浙省衢、严、之米。多为江南徽州贩运。即温、处、少米之地。尚且有闽商贩运。浙省从无禁遏。不应温、处、之与江苏。独有彼此之分也。若云海禁。查浙省乍浦海船出入。必由内河起剥过坝。与别省沿海内河。直接大洋者不同。自乍至温。断难飞越。凡商运米船。先令地方官。查选土著。验明商本。取具印保各结。开明年貌籍贯。通详给照。赴江买运。乍口官验符合。于照内填注钤印。移会经过汛防。查验放行。一面咨会给照地方官。米船进口。查验数目相符。然后销照、是浙省稽查之法。已为详备。而苏抚以为轻开海禁。殊不知倍常加谨也。总缘温在海滨。处在山内。民贫土瘠。即非歉岁。米亦无多。因查照乾隆二年。大学士嵇曾筠奏准、招商给照。赴江省贩运。以济温、处、民食。盖温、处地方。与江省之水道四通。商米云集。情形回别。是以招商接济。以免临时周章。实以海洋之禁。惟在汛口查察之精严不在内地商船之来往。况苏、浙、谊属辅车。何必过分畛域。今奉旨特赐截漕。臣现已酌拨二万石。分发温、处。既民食有可取给。已将招商之举饬停。得旨、汝谓陈大受有此疆彼界之心。是也。然以朕视汝。亦不可谓全无。总之汝等即为此而矛盾。亦尚系为民之事。出于不得已也。但以后丰年可不必。若实需谷孔亟。只可仍照此行耳。将此旨寄与陈大受观之。　　

○福建巡抚周学健奏、新任布政使高山到闽。口传面奉谕旨。福建民情刁悍。官常废弛。巡抚周学健、虽留心地方。亦不无探听习气。有应办事件。即行办理。依违迁就。大有坏于吏治。臣到闽以来。凡关民生休戚。地方利弊。一有闻见。无不勉力查办。第虑识力未到。或有太过不及之处。是以不得不出之审慎。可行者、即办理奏闻。其未敢自信者、则必奏、请训旨。然后施行。非敢稍涉逡巡也。得旨、高山所传略误。汝尚不至此。太过不及之处则有之。勉力秉公。执中办理可也。　　

○又奏、母老子亡。病躯遭惨。乞解任回京效力。得旨、闽省自汝为巡抚。渐觉有起色。岂可骤更。至汝遭遇之惨。须自排遣。孟子曰、修身以俟之。所以立命也。朕为汝诵之。　　

○湖广镇筸镇总兵王廷极奏、三厅地方。寨目苗长。近日有一二薙发者。因加奖赏。而苗众鼓舞。自愿薙发者。竟有二千六百余名。一面移会辰沅道。转饬三厅。加意抚恤。一面严饬员弁。及苗外委百户等。无稍强制滋事。得旨、此事朕殊不多许。但令地方安静足矣。何必如此。　　

○河南巡抚硕色奏、豫省鹻浅沙地。虽不可种五谷。未始不宜树木。因令乡耆士民。有能劝种一千株者。给以花红示奖。州县官有能劝种二三万株者。分别记名。仍不得以欲速强民。始勤终怠。得旨。甚是之举。知道了。　　

○又奏、现将秋审查核。五月中旬。即可具题。运直米石。其时亦可全数开行。拟于五月十九日兼程赴阙。得旨、所奏俱悉。来期可于七八月之间。盖目今直隶成灾之处。颇有流民至豫省者。此等若即资送回籍。不但徒费。而至本籍者。仍无地可耕。转多不便。惟应听其自谋。所至州县。不过安插使得宜斯可耳。汝可即以此意谕州县。　　

○山东巡抚喀尔吉善奏报、各属得雨缺雨情形。得旨、汝之咎。即朕之咎。汝之心。即朕之心。汝止一山东。而朕又增一直隶。且比山东更有甚焉。将以宽朕。朕忧安得宽耶。　　

○又奏、东省曹沂、兖泰、等府属。雨泽调匀。惟济、武、所属。被旱成灾。除奉旨将德州等五州县卫。加赈四月一个月外。其余被旱之处。赈、粜、借、三者。急需兼行。现拟于本省丰收之曹、沂、等府。广为采买。已密饬各该州县。先期密办。至粜数不拘多寡。即运送济、武、灾属应用。得旨。此甚善之举也。　　

○又奏、济、东、武、三府属缺雨之州县。酌核省刑。除徒流重罪。未便议减。即罪止杖责。而情无可原。如奸盗诈赃。挟嫌诬告。寻衅打降。亦毋庸酌减外。其余所犯杖笞。无心过误。因人连累等罪。概予宽免。即于四月初十日起、至七月初一日为止。得旨、此系为旱而恤刑。不应示以止期。如是、是诱民犯法也。可细绎此意。　　

○又奏、兴修德州等四处城垣。以工代赈。原为补救良图。若办料需时。转恐有名无实。请将各该处现在确估工料。即行动项购办。及时兴工。得旨、知道了。办料速毕。即可兴工耳。　　

○山西巡抚阿里衮奏报、巡边情形。得旨、所奏俱悉。外省武备。总属废弛。近命汝兄查阅。已奏参不胜参。惟处其甚者。以示警耳。可知向来督抚。无一不欺朕者。汝自断不出此。然亦不可渐染外边习气。诸事尽汝力量。勉力为之。然后稍能全朕用人颜面耳。　　

○川陕总督公庆复奏、郭罗克番。除首恶林噶架、酸架、己于军前正法。及首恶谭蚌借、先经拒捕被杀。忙彻革藏、蚌甲素、二名。于获禁后病故不议外。所有续获为首聚众杀人之蒙借等七名。委员当郭罗克各土目面正法。并传首各寨。从犯二十五名。各杖责。同家口解赴成都。分发川东、川南、窎远土司安插。又传集三郭罗克土酋丹增等目番。共二十六人。明切开导。宣扬三次宥过不杀之恩。并分别赏给银牌缎?烟布等物。臣事竣。即兼程回川。至彻回官兵。驻劄远近不同。其起程各日期。应俟提臣陆续咨报。得旨、不动声色。而处此难处之事。足见卿干济有方。嘉悦之外。无可批谕。　　

○又奏、三月初十日。自成都起程。道经郫县、崇宁、灌县、汶川、保县、茂州、等境。出叠溪、平番等堡。于十九日行至松潘。自灌县之东。麦荍茂盛。自灌口而西。直溯岷源。万山重叠。鸟道盘空。行数十里。山岩起伏处。地稍开拓。始有汉民数十家。两崖陡峻之区。重峦叠嶂。俱系羌蛮窟穴。山顶建筑碉房。就石垦荒。撒种青稞。生计艰苦。自汶川以西。雪山耸峙。半系瓦寺、金川、杂谷沃日等。强大土司所辖。各有隘口守御。自茂州以西。俱系西番。尊奉喇嘛。其熟番土司微弱。生番不服管辖。言语不通。形状狞恶。臣宿平番堡时。沿途土司。迎送极其恭顺。比至郭罗克。土千户丹增。率领子侄、及上中下各土目。伏道迎谒。顶戴国家好生之恩。又附近之邻寨土千户墨丹住。均在军前出力、擒恶化诲之人。一同迎接。臣即分别激赏。自古氐羌野性难驯。今之保县。即唐之维州。我朝休养百年。羌番顺则。革面革心。不胜欣幸。得旨。所奏俱悉。道路跋涉。卿体佳否。　　

○又遵旨覆奏、前署督臣马尔泰准兵部咨称、据岳钟璜所称、郭罗克生计甚窘。查有相近之柏木桥地方。可以屯种。事定后、请敕交该督妥酌。臣查该地计荒土七十余顷。四十余里。狭长一条。河西必留大路。以通阶、文、官道。河东又系民羌住牧之地。气候阴冷。上年试垦无收。与郭罗克离远。且与内地营汛逼近。不便迁移安插。除郭罗克已就本境劝令开荒。于善后事宜另摺请旨外。所有岳钟璜所奏无庸议。奏入、报闻。　　

○又奏、四川大田土司。原管曲曲鸟夷寨。先以各夷因旧土司马溶、妻妾子侄。被马泽夺袭致毙。怀疑报仇。误抢万工堰汉民。致烦兵力。今马溶之女神姐。前往化导。宣示兵威。各寨投诚。其阿黑虽系年老头人。究因心恋旧土司起见。即万工堰滋事。并未同行。今夫妻父子。乞哀伏罪。情尚可原。其上年在场抢劫之犯。业已毙命。且该地与县治远隔。仍令土女神姐承袭父职。一面饬令雅州府酌量情罪。照夷例完结。并委神姐查点户口。督同各寨头人酌议。纳粮管束。得旨、览奏欣慰。　　

○陕西巡抚陈宏谋奏报、各郡雨水调匀。可卜丰稔。得旨、既喜陕省之有麦。复忧直隶之无禾。然喜者远而忧者近。故忧常多而喜常少也。　　

○甘肃巡抚黄廷桂奏、上年九月内。奏明平罗县属四堆子以下。埂外闲田。不在升科之内。仍立社仓。酌量输租。今计垦熟田、二十三万五千三百余亩。民、二千五百余户。俱给执照。听其管业。按户设牌。开明丁口。选立堡长。编排保甲。因令各户田一亩。输租一升。每堡选身家殷实二人。充社总。社副。专司登记。仍令官为经理。岁底报查。惟四堆子一带。旧有老埂。延长七十余里。近年以来。该地民复于老埂之内、逼近河流之处。加筑新堤二道。均应岁修。令于春融农隙时、每田百亩。出夫一名。量备柴草。并力兴作。官为督率。得旨、好。知道了。　　

○又奏、据布政使徐杞口传谕旨。清查地粮一事。查明使无中饱。便民则可。若加赋断乎不可。臣敢不敬体。但此番查造实徵红簿。原因官徵民纳。不知实数。里长、甲首。得以串通书役。乘间作奸。或包输侵用。或任意多收。或分派飞洒。其弊不一。是以行令州县。传集里甲。开出各户姓名。应纳科则。然后按户查对确切。册籍一定。里甲不敢蒙官滋弊。每岁开徵之始。将一户田地钱粮。应纳若干。开明由单。给民照数交纳。里甲不得欺民多索。实于小民有益无累。并非料民增赋也。奏入、报闻。　　

○凉州镇总兵段起贤奏、陕甘豫保人员。引见后。兵部注册。俟本省缺出。照衔缺签掣补用。要缺原不致久悬。但部臣按簿遥拟。究未能人地相宜。请嗣后遇应题缺出。不必部掣。令该督提一面题报。一面于准保各员中、择材缺相当者委署。俟部覆到日。即将委署之员题补。得旨、此系久行之事。未可骤改。待朕缓酌之。　　

○又奏报地方安靖。营伍整顿情形。得旨、不可徒为粉饰之言。外省有武备。保其不废弛足矣。岂得云尽善尽美乎。仍宜实力整饬可也。　　

○署广东巡抚广州将军策楞奏、前护抚托庸题准、截留楚漕十万石。改抵春夏兵米外。尽数减价平粜。于秋收后买补还仓。今臣查各属。旸雨应时。米价有减无增。并无望粜情形。此时不早筹办。无论以有用之仓储。狼籍于无用之地。并恐将来购补时。转致价昂。莫若全留支放秋冬兵米。即以应徵兵粮。改收谷石贮仓。既免采买之烦。仓储亦归实贮。得旨、好。知道了。　　

○又奏、粤省番禺等三十州县。俱有产矿山场。大概铅砂多于铜砂。微有金银夹杂。粤东地处滨海。民间生计窘迫。非无小补。又可供本地鼓铸。惟查从前矿厂规条。委员经理。定以二八抽课。另收余铜。以供养廉。诚恐未开厂以前。先已那动帑项。既开以后。所收不敷公用。而抽收太多。有亏商本。仍前随采随停。转致与民无济。计惟令本地有司。督同商人。先行试采。其作何抽课。应否设立厂员。俟办理就绪。酌量题奏。得旨、所奏俱悉。　　

○广西布政使托庸奏、谢署广西巡抚恩。得旨、巡抚不比藩臬。但得谨守无过。诸事黾勉。即可为称职。此乃全省民命攸系。必慎重端方。务持大体。方可为合省表率也。聪明用不得。勉之。　　

○又奏、粤西地方。西北界联楚南、滇、黔。悉系苗疆要地。省南即与交趾接壤。近因匪徒滋扰。奸民潜越边外。尤宜加谨。请赐训诲。得旨、已批示前摺矣。至于交趾。乃在化外。固我边隅。示彼大义。毋轻动。毋喜功。斯可耳。　　

○云南总督张允随奏、滇省每年运京正耗铜六百三十余万斤。本省临、东、以及黔省鼓铸。共需铜八百余万斤。惟赖各厂旺盛。始能无误。近年汤丹等厂。产铜较少。因思于附近金江地方。豫觅旺厂。先行试采。嗣据东、昭、二府。报称金江北岸大山顶、阿坝租地方。产有矿苗。当饬煎样。与汤丹厂成色无异。随给工本银三千两。煎揭蟹壳铜。除抽课外。余铜每觔给价六分收买。自乾隆八年十二月十五日起。至九年正月十三日止。共收过四万五千余觔。兹又发工本银一万两。以便接续开采。查阿坝租甫经开厂一月。即获四万余觔。且离金沙江小江口铜房不远。较汤丹水运尤便。再大理府地方。前经奏请设炉开铸。岁需铜二十余万斤。因滇省旺厂。皆在迤东。若由迤东运往。未免多糜脚价。兹得迤西丽江府产有旺矿。试采颇多。又查顺宁府打盹山厂。前因知府张珠。经理不善。未能旺盛。今另委员设法调剂。较前大旺。二厂铜觔。尽可敷大理鼓铸之用。得旨、甚善之举。知道了。　　

○贵州总督张广泗奏报、毕节县夷民猫儿等。因争佃不遂。率众逃赴川省。现为永叙厅暂行安置。臣随饬布按二司。遴员前往会审。得旨、知道了。此等事不可姑息。秉公执法办理可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十五


</div>
    <div class="pagination">
<a href="清实录乾隆朝实录_page300.html">上一页</a><span>...</span><a href="清实录乾隆朝实录_page296.html">296</a><a href="清实录乾隆朝实录_page297.html">297</a><a href="清实录乾隆朝实录_page298.html">298</a><a href="清实录乾隆朝实录_page299.html">299</a><a href="清实录乾隆朝实录_page300.html">300</a><span class="current-page">301</span><a href="清实录乾隆朝实录_page302.html">302</a><a href="清实录乾隆朝实录_page303.html">303</a><a href="清实录乾隆朝实录_page304.html">304</a><a href="清实录乾隆朝实录_page305.html">305</a><a href="清实录乾隆朝实录_page306.html">306</a><span>...</span><a href="清实录乾隆朝实录_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
