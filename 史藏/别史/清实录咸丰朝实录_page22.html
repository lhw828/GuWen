<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 22 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 22 页/共 502 页</h1>
    <div class="content">
○庚寅。上诣永春室、问皇贵太妃安。　　

○谕内阁、通政司副使扎克丹奏、请仍设巡漕御史一摺。科道巡漕旧例。久经停止。道光十九年、该员御史任内。曾经奏请复设。钦奉皇考宣宗成皇帝谕旨、此项差使。裁撤已久。著毋庸议。扎克丹以必不可复之事。又行陈奏。实属不知事体。现今河漕诸臣。本属不能和衷共济。然操纵之权。惟朕持之。何得轻议纷更。沽名市誉。况省事不如省官。徒滋流弊。著不准行。　　

○谕军机大臣等、徐广缙、叶名琛奏、接奉廷寄。查办盗匪情形。并游匪滋扰。现经提督臬司、前往会剿各一摺。又片奏、军务紧要、请留应行引见之知府、暂缓送部等语。两广盗匪充斥。前有人奏、种种扰害情形。当经降旨、饬令认真查拏。并筹议团练壮勇。兹据奏称、原摺内开之匪党李自葵等各股。业经先后歼捦。惟首犯方晚等、尚未就获。仍著严饬摉捕。至掳人勒赎。分界打单之风。深堪痛恨。不得因拏办多案。遂谓其势渐熄。致涉松懈。该督等惟当通饬州县。即照广西省横州、博白两处、团练章程。认真办理。俾官民合力同心。不致互相推诿。方于捕务有裨。其游匪窜扰南韶等属。虽经各县营先后获犯三百余名。该匪余党复敢纠约。大肆狓猖。致将武职大员围困。不法已极。必应痛加剿洗。现经提督祥麟、臬司祁宿藻、督带兵勇。驰往剿办。该督等务令严饬毗连各县营、并力防堵。以期四面兜捦。分其党与。勿令两省贼匪、互相句结。致留余孽。所称副将王浚受困。不知下落。是否阵亡。并著该督等、确查具奏。臬司祁宿藻、现已升任湖南藩司。著俟剿办事竣。再行奏明请旨。至应行引见之南雄州直隶州知州郭超凡、候补知府史朴、现据随营差遣。均著准其暂缓来京引见。该督现赴广西会剿。务须通筹两省全局。知人善任。惩劝兼施。俾地方迅就肃清。勿致顾此失彼。是为至要。将此由四百里谕令知之。　　

○以广东大鹏协副将温贤、署阳江镇总兵官。　　

○辛卯。上诣永春室、问皇贵太妃安。　　

○以故贝子绵岫子、奕橚、降袭镇国公。　　

○锦州副都统祁俊、因病解任。调正蓝旗满洲副都统德兴、为锦州副都统。　　

○户部议准陕甘总督琦善、疏报甘肃高台县开垦屯地。一十九顷五十八亩有奇。照例升科。从之。　　

○户部议准江苏巡抚傅绳勋、疏报靖江县新涨平田十顷五十四亩有奇。照例升科。从之。　　

○壬辰。上诣永春室、问皇贵太妃安。　　

○谕内阁、御史文光奏、请饬查禁贪污一摺。据称直隶易州知州朱家学署内、有书吏胡人梿、在该州署外土地祠私立银柜。包揽租粮。任意折算钱文。粮银租银折钱。俱较市价增昂。该州钱粮。本年三月间。降旨蠲免十分之七。该书吏竟敢捏称梓宫经过道路两旁、三里为度。按三分蠲免。余俱照旧催徵。似此蠹吏殃民。该州岂竟毫无知觉。若不严加惩办。何以除积蠹而重民生。著讷尔经额、提集人证。彻底根究。如该州有知情故纵情事。著一并从严参办。至勒折浮收。贻害闾阎。恐他省亦所不免。著各直省督抚、随地随时。严查密访。如有蠹吏贪官。仍行浮收勒折。一经查出。即行参办。毋得姑息容隐。将此通谕知之。　　

○又谕、陆建瀛、傅绳勋奏、委员捦获洋盗多名、仍饬合力摉捕等语。江浙洋面盗匪。潜入北洋石岛等处。伺劫商船。经委员千总周鳌、督带兵勇。在山东省洋面。先后获盗搴船七起。生捦盗犯三百余名。尚属奋勇出力。该督等务当乘此剿捕得力之时。督饬委员等、合力摉捕。总期净绝根株。毋留余孽。断不可始勤终怠。并著咨明山东省。不分畛田□或。一体严拏。毋致养痈贻患。　　

○谕军机大臣等、陆建瀛等奏、俄罗斯国李顿北船。本年七月二十二日来沪。寄泊海口。行文＜口英＞夷领事阿利国、转求通商。该督等以上海非俄罗斯应至之地。转饬该道查照成案。谕令回帆。旋于八月十二日起碇。向东南洋面驶去等语。俄罗斯国李顿北船。前于道光二十八年。曾至上海。亦系由＜口英＞夷领事、转求通商。经李星沅、陆建瀛、开导晓谕。起碇出口。今事隔一年。又复重来。是俄罗斯妄念未息。亦难保非＜口英＞夷暗中招致。傥此次回帆以后。再来尝试。该督等惟当坚守定例。饬令回国。并严禁内地民人、与之交易。以杜事端而免觊觎。将此各谕令知之。　　

○又谕、上年俄罗斯头人、私入边界。阻拦查边道路。当由理藩院咨文、行知该国。并将咨文钞给萨迎阿等阅看。现据该国萨纳特衙门咨覆。称接奉咨行后。当即劄交总理迤西锡毕尔边界之官。令其查明回报。俟该处查来。再行咨覆。并称必不至因此事有伤和好等语。所有萨纳特原文。著钞给萨迎阿等阅看。现在哈萨克边外、该国带兵头人。是否业已撤回。该将军等、仍当随时密防相机妥办。俟库伦接有续到咨覆。再行饬知。查照办理。将此各谕令知之。　　

○旌表守正捐躯。山东高密县民杜莼女、省嫚。　　

○修江南铜山、萧、二县牐堰各工。从总督陆建瀛请也。　　

○癸巳。上诣正大光明殿几筵前、供奠。　　

○诣永春室、问皇贵太妃安。　　

○谕内阁、陆建瀛、杨以增奏、洪泽湖猝遭风暴、抢办各工平稳等语。洪泽湖信坝等处。经风雨暴作。掣塌石工多段。现已将信坝赔堵稳固。智林两坝护埽。亦均修补完整。其沿堤所塌各工。著即督饬确实查勘补修。毋稍疏懈。　　

○陕西巡抚张祥河奏、遵审郃阳县知县沈寿曾等、滥刑贪婪各款。委员密查。并将该知县等、摘印解省。得旨。认真审讯。务须严饬属员。不可颟顸了事。　　

○调正红旗汉军副都统全庆、为正蓝旗满洲副都统。以前锋参领隆庆、为正红旗汉军副都统。　　

○甲午。上诣永春室、问皇贵太妃安。　　

○谕内阁、僧格林沁、阿灵阿奏、请将聚众殴差之匪徒查办等语。密云县所属、穆家峪地方税局。有贩羊回民。胆敢聚众多人。持械逞凶。闯关劫犯。不法已极。著顺天府府尹、迅速查拏。按名弋获。交刑部从严审办。　　

○谕军机大臣等、有人奏、江西袁州府属山矿。上年曾经原任巡抚费开绶、奏请禁止。近来各处流民。开穵偷采。聚而不散。并有差役分肥。地方官驱逐不力情事。著陈阡到任后。速派干员。前往履勘。是否该处矿苗丰旺。致有流民聚集私采。该抚务须酌量情形。认真查办。毋令滋生事端。原摺著钞给阅看。将此谕令知之。　　

○以乾清门侍卫甯夏将军舒伦保、为御前侍卫。　　

○命正白旗蒙古都统中山、御前侍卫德崇额、兵部右侍郎春佑、前往西陵、查看红桩。　　

○户部议准陕甘总督琦善、疏报靖县开垦旱田、十顷五十三亩有奇。照例升科。从之。　　

○乙未。上诣永春室、问皇贵太妃安。　　

○谕内阁、理藩院奏、阿嘉呼图克图洞阔尔呼图克图、请于皇考宣宗成皇帝梓宫奉移山陵时。随往诵经一摺。阿嘉呼图克图洞阔尔呼图克图、著每日带领达喇嘛四名。在梓宫前念经。毋庸在行宫唪诵。　　

○谕军机大臣等、徐广缙驰奏、出省堵剿匪徒一摺。又片奏、广西盗匪情形。并请酌拨军需各等语。广西盗匪。蔓延五府一州。叠经降旨、命徐广缙驰往剿办。并谕张必禄、前赴粤西会剿。兼令向荣、劳崇光、驰赴新任办理矣。该匪等、窜扰广东广西两省。股数既多。自不能以土匪外匪之众寡。强分畛域。该督身任兼圻。两省事宜。责无旁贷。且受皇考宣宗成皇帝逾格厚恩。锡爵酬庸。自必殚竭血诚。通盘筹画。以期贼匪速就歼灭。地方一律肃清。既据奏称、驻劄梧州。著即在彼居中调度。与郑祖琛、向荣、张必禄、和衷商搉。督同藩司劳崇光、严饬文武员弁。激励将士绅民。合力兜捦。郑祖琛抚粤有年。未能先事豫防。以致盗匪充斥。傥不力加振作。复事迁延。糜饷劳师。咎将谁执。向荣接奉前旨。定已星夜驰抵军营。闵正凤俟向荣到后。即著来京陛见。所有各股贼匪。责成该督、会同该巡抚、提督等、酌量兵力。迅速剿捕。广西地瘠民贫。不堪任其蹂躏。如果广东官兵。因韶廉两府正须防剿。即遵前旨。迅调贵州官兵协剿。古州一带。与粤西毗连。计不难兼程前进。应用军需。若由部筹拨。恐致迟缓。著徐广缙、仍遵前旨。迅即由广东筹款。就近拨解银十万两。以济急需。其广东各属、盗匪滋事。仍著徐广缙、叶名琛、熟筹迅办。毋得顾此失彼。朕拭目南望。伫盼捷音。务须首逆就捦。胁从解散。修仁、荔浦、各县被扰地方。加意安抚。并饬地方文武各员。随时随地。坚壁清野。以绝其掳掠。实力团练。以杜其句结。不得任令滋蔓。以致旷日罔功。其有平时废弛。临事推诿。及禀报不实。互相蒙蔽之员。著该督抚等、据实严行参办。毋稍隐饰。懔之慎之。将此由四百里谕知徐广缙、郑祖琛、向荣、张必禄、并传谕劳崇光知之。　　

○户部议准陕甘总督琦善、疏报乌噜木齐头屯等所开垦开地。二十四顷六十亩。照例升科。从之。　　

○丙申。上诣永春室、问皇贵太妃安。　　

○遣官祭都城隍之神。　　

○谕军机大臣等、本日据郑祖琛、闵正凤驰奏、剿捕盗匪。已获胜仗。现仍调兵堵剿。并另股盗匪阑入迁江县城。请将营县等官、一并革职各一摺。又另片请饬向荣、选带湖南精兵、赴粤会剿等语。广西逆匪肆扰。昨已降旨、令徐广缙驻劄梧州。居中调度。与郑祖琛、向荣、张必禄、和衷商搉。并督同藩司劳崇光、严饬剿办矣。兹据郑祖琛等奏称、贼匪由修仁四排、窜赴寨沙鹿寨等处。现今攻剿、斩杀贼夥约二百余人。并夺获大小炮械火药多件。贼复逃窜雒容之道江运江一带。且迁江地方。亦有另股贼匪。入城劫掠之事。该省贼势业已蔓延。即偶获胜仗。岂遂足以挫其逆锋。著徐广缙等、仍遵前旨。调派官兵。分路严防。乘机痛剿。断勿任其窜逸句结。尤须地方绅士商民。协力同心。庶众志成城。剿办更可得力。著徐广缙等、出示剀切晓谕。激以大义。并遴选贤员。广为劝导。如绅士商民中、有能自为团练。并出资协助、有裨军需者。既可自卫身家。即宜量为甄叙。事竣著该督抚查明。奏请优加奖励。以为好义急公者劝。所有防范不严。致令逃匪扑入县城之广西迁江县知县许鹍、典史孟嘉棨、把总周发琪、著一并革职。并先经革职之署修仁县知县刘益谟、典史钟寿森、署荔蒲县知县萨毕图、典史梁虹、把总郭维光、外委苏绍英、代防荔浦汛外委严正荣、均不准其留营效力。仍确查有无临事逃避情事。据实具奏。将此由四百里谕知徐广缙、郑祖琛、向荣、张必禄、并传谕劳崇光知之。　　

○又谕、有人奏、广西巡抚郑祖琛、酿乱欺饰、请严核功罪一摺。据称广西盗匪充斥。该抚专务弥缝。迨经参奏查问。覆奏尚涉含混。至失守二城以后。又复将偾事员弁。奏请革职随营。其八府绅民。航海叩阍。前此岂无见闻。何以不据实陈奏。种种迹近欺罔。著徐广缙、按照所参各款。秉公查核。据实奏参。前有旨、令该督确查提督闵正凤、纵贼养寇。畏葸无能等情。著即将该提督如何玩误之处。一并查明严参。毋稍瞻徇。原摺著钞给阅看。将此由四百里谕令知之。　　

○调湖南贵州兵各二千名。赴广西剿贼。　　

○缓大通桥车户应扣本年豆价。并二十八年逾额掣欠银。　　

○丁酉。上诣正大光明殿几筵前、供奠。　　

○诣永春室、问皇贵太妃安。　　

○谕内阁、杨殿邦奏、豫筹剥运情刑一摺。本年南粮北来较晚。前已降旨、令仓场侍郎、直隶总督、飞饬将杨村官剥船、二千五百只。迅速调赴临清。挨次剥运。该督务须相度情形。察看水势。督率在事各员。迅速筹办。将运到剥船。分别先后。轮转济运。毋得再有贻误。至临德等仓。暂行卸囤之处。事涉纷繁。著杨殿邦。行抵临清后。察看情形。与陈庆偕、会商妥办具奏。不可豫存成见。致催趱疏懈。转费周章也。　　

○又谕、吴文镕奏、大雨水涨。田庐被淹。塘工亦续有冲坍。现饬查勘、并抢堵一摺。浙省上年甫被灾歉。民鲜盖藏。兹复于八月中旬、大雨两昼夜。低乡田庐。悉被淹浸。灾黎难免流离。殊堪悯恻。著吴文镕、遴委贤员。迅赴各属。确实查勘。设法疏消。即将现办情形。核实具奏。其云腾二号石塘。续有冲塌十余丈。并著吴文镕、严饬工员。多备料物。赶紧将土塘口门堵筑。勿致潮水内灌。该抚身膺疆寄。值此灾患频仍。宜如何尽心经理。以副委任。勉之慎之。　　

○又谕、前据程矞采等奏称、滇省办运京铜因长途磕损。錾字不全。并无搀换等语。饬该部议奏。兹据户部奏称现在该局所收铜斤。破碎者甚少。而整圆大块。并未錾凿厂名。数十万斤中。凿字不过数块。并据询问运员。率以迫于程限。未候錾凿厂名具结。皆与该督等原奏悬殊。著该督抚查明。认真核办。据实具奏。毋稍含混。　　

○又谕、毓书奏、禀诉道员之知县、现经身故、提案严讯一摺。乌噜木齐所属阜康县知县、兼摄济木萨县丞廉九皋、因镇迪道和祥、催缴欠解银粮。具禀诉辩。并牵涉历任清查。及交代各款。该县廉九皋、现已身故。著毓书严饬委员。将该故员任内经手钱粮。有无亏短。认真盘查。仍提集丁胥人等、严讯该故员原接交代。及清查款项。有无轇轕。并将禀讦该道之处。严讯明确。按律定拟具奏。　　

○云南道御史朱应元奏、请买补各省常平仓谷。并严禁州县侵冒勒派。及丁书需索。经纪把持诸弊。下部议行。　　

○杭州将军奕湘等奏、乍浦满营壮丁乏人。遇缺不敷挑补。请援案陆续暂停大甲改补养育兵、以资养赡。下部议行。　　

○命陕甘总督琦善、拨银六万七千九百两有奇。解赴乌噜木齐。备咸丰二年经费。　　

○命五城于冬春二季设厂煮赈。　　

○抚恤琉球国遭风难夷如例。　　

○戊戌。上诣永春室、问皇贵太妃安。　　

○谕内阁、向例文武各衙门。均于圆明园轮班值日奏事。宫内惟武职衙门轮班。嘉庆二十五年。皇考于二十七月内。令文职部院各衙门、及三品以下京堂各官。与武职衙门。一体轮班值日。朕九月二十七日还宫后。著自二十八日为始。文武各衙门。均照圆明园之例。轮班值日奏事。俟二十七月后。仍照旧例行。　　
</div>
    <div class="pagination">
<a href="清实录咸丰朝实录_page21.html">上一页</a><span>...</span><a href="清实录咸丰朝实录_page17.html">17</a><a href="清实录咸丰朝实录_page18.html">18</a><a href="清实录咸丰朝实录_page19.html">19</a><a href="清实录咸丰朝实录_page20.html">20</a><a href="清实录咸丰朝实录_page21.html">21</a><span class="current-page">22</span><a href="清实录咸丰朝实录_page23.html">23</a><a href="清实录咸丰朝实录_page24.html">24</a><a href="清实录咸丰朝实录_page25.html">25</a><a href="清实录咸丰朝实录_page26.html">26</a><a href="清实录咸丰朝实录_page27.html">27</a><span>...</span><a href="清实录咸丰朝实录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
