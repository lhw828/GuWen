<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 194 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 194 页/共 523 页
  </h1>
  <div class="content">
   ○旌表守正捐躯河南襄城县民赵景泰妻海氏。　　

○庚午。命仪亲王永璇、成亲王永瑆、庆郡王永璘、分诣天神坛地祇坛太岁坛祈雨。　　

○谕内阁、此次恭谒盛京祖陵。所有王公功臣坟茔。应行亲诣赐奠、及遣官致祭、并遣官赐奠之处、均著照乾隆八年之例举行。　　

○予浙江故太仆寺卿陈兆仑、入祀乡贤祠。从巡抚阮元等请也。　　

○旌表守正捐躯江苏铜山县民王洪仁女王氏。　　

○辛未。上御勤政殿听政。　　

○以甘霖大沛。仍命仪亲王永璇、成亲王永瑆、庆郡王永璘、分诣天神坛地祇坛太岁坛谢雨。　　

○谕内阁、德楞泰奏、川省会哨兵丁、每日祇支盐菜银三分、现在老林中到处搜缉、口食不敷、查太平大宁各寨硐尚有存粮。恳请每兵日支口食米一分等语。该省会哨之兵。已属无多。现在入山搜捕。老林中荒僻处所。觅食维艰。该寨硐既有存粮。著照德楞泰所请、自四月初一日为始。该省会哨各兵丁。每兵准其照例日支口粮米八合三勺。以示体恤。　　

○德楞泰奏报、剿捕余孽。歼毙首逆王世贵。得旨嘉奖。赏蓝翎军功包相卿、五品顶带花翎。擢外委王明达为把总。　　

○以太仆寺卿曹师曾、为太常寺卿。前任陕西布政使庆章、为光禄寺卿。服阕太仆寺卿蒋予蒲、为太仆寺卿。　　

○以司经局洗马周系英、署日讲起居注官。　　

○壬申。命吏部侍郎恩普、内阁学士刘凤诰、同修宫史。内阁学士顾德庆、为实录馆总纂官。　　

○癸酉。户部议准、署陕甘总督方维甸疏报、中卫县、开垦田七百亩有奇。照例升科。从之。　　

○乙亥。遣官祭火神庙。　　

○谕内阁、据巡视天津漕务给事中周栻奏称、年逾六旬、尚无子息、现在差次娶妾等语。所奏大谬。奉差人员。本不应携带眷属。至娶部民之女为妾。尤干例禁。今该给事中于巡漕任内。违禁娶妾。竟敢形之章奏。且摺内称虽有侄子过继、而宗祧所在、终关紧要、又年已迫暮、实未可以刻缓、一时冒昧、遽于任内娶妾等语。殊不成话。试思从子过继。又与所生何异。何至以承祀宗祧刻不可缓为词。并据称皇上孝治天下、俯怜垂暮之年、痛切无后之惧等语。矢口乱道。乖谬之极。教孝之道。原为人子事父母而言。今周栻违例置妾。乃竟敢托词教孝。妄行渎奏。实属糊涂胆大。有玷官箴。著彻回巡漕之任。交部严加议处。所有天津巡漕事务。著都察院速将科道等员带领引见。候朕＜闲＞放。此时著先派达灵阿摘取关防。暂行署理。达灵阿曾出漕差。于催趱等事。自为熟悉。接奉此旨。即将巡漕应办事宜。妥为料理。并派员将周栻送京。交都察院堂官询问、伊在差次如何违例娶妾各情节。据实具奏。　　

○又谕、前据都察院奏、赤峰县民人林钟伯、呈控伊兄林钟兴、被战礼等扎毙、该县捏详纵凶一案。当经降旨交广兴审办。兹据广兴奏、接奉谕旨、即先行札饬该县、拘齐犯证备质、伊行抵赤峰、驻候八日、案内紧要犯证、全未提到、该县德克进泰怠玩拖延、请旨交部议处、并查访此案起衅、由于私挖矿砂前任知县珠尔杭阿删改情节、捏辞通报、请旨交部严议等语。德克进泰以奉旨特派大员查审案件。并不迅集犯证。听候质审。屡催罔应。饰词延宕。其平日于地方公事废弛阘茸可知。珠尔杭阿于该管应禁私矿。不能查办。以致酿成命案。又复规避处分。删供捏详。均干重咎。不必交部议处。德克进泰、珠尔杭阿、俱著革职。即令在该处协同缉拏人犯。务期速获。广兴现赴建昌县覆审孟于氏控案。此案不必再交伊审办。著派明兴驰驿前往赤峰县、迅速提集人证。秉公严审。定拟具奏。　　

○丙子。上幸静明园。诣龙神庙拈香。　　

○以刑部右侍郎贡楚克扎布、署理藩院右侍郎。　　

○丁丑。谕内阁、颜检前经赏给主事衔。令往吉地工程处效力。昨据熊枚奏称、永定河北岸二工处所、漫溢三十余丈、正在查办、本日又据莫瞻菉等奏称、北岸下头工地方、于二十三日半夜、河堤蛰陷一段、约二十余丈等语。永定河堤工。系直隶总督职司宣防。此次堤根汕蛰。自因办工草率所致。颜检前在总督任内。何以并不留心稽察。责无可辞。现已谕令那彦宝前赴工次。督办堵筑。著范建丰接奉此旨。传谕颜检、刻即驰赴永定河北岸堤工。随同那彦宝办理堵筑事宜。勉赎前愆。如查有应行赔修工段。即著落颜检等赔修。　　

○戊寅。谕内阁、前因佛尔卿额查奏。已故大同镇总兵恩承阿、有迟放兵丁马乾银两之事。畏罪自尽。当经降旨令佛尔卿额查明、其敝□大始自何年。恩承阿究竟侵蚀若干。各营员有无通同染指之处。并将恩承阿任所资财查抄。开单具奏。兹据佛尔卿额奏、恩承阿在大同镇总兵任内。自嘉庆四年起、至九年止。将该镇所辖中左右前四营马乾银两。俱令摊扣。汇交中营收贮。除公项开销外。其余皆系恩承阿私自入己花费。各营将备缄默不阻。请将游击德基等十员、分别革职解任归案严审。并据另片查明恩承阿任所资财。开单呈览。朕阅另片所开、恩承阿任所现银即有一万一百余两。其单内衣服物件。并所抄伊家内资财衣物。为数亦属不少。赃据确凿。殊堪骇异。兵丁按期给饷。原令其养赡有资。俾得安心肄武。今各该兵丁应领马乾银两。俱被侵克。伊等方谋生不暇。又安能责其操练巡防。熟习技艺。营伍废弛。职此之故。恩承阿以总兵大员。敢于如此贪纵营私。贻误营伍。其罪甚大。可恨之极。伊难已畏罪自尽。但此等犯赃劣员。其子嗣岂可复任官职。伊子佐领博庆、前交刑部审讯。即使讯无隐匿寄顿情敝□大。亦当革职发往乌噜木齐效力赎罪。此外有无子嗣当差出仕者。并著该旗查明具奏请旨。至恩承阿侵蚀银两。数已逾万。该营员等若非通同染指。焉肯六年之久。缄默不言。佛尔卿额摺内所称、将备等祇系听从迎合。并不知情。尚不足信。前署中营游击德基、中营游击李景、均著革职。左营游击李有贵、署右营游击额勒谨、兼署前营都司守备巴山、历署各营守备姜世忠、张永盛、睢秉仁、赵万邦、富兴阿、均著解任。交佛尔卿额一并严审。究明该员等、实在有无分肥情事。不得以恩承阿现已自尽。任该员等狡词卸罪。此内解任各员。如究出情敝□大。亦应一并革职。并按其侵蚀之数。依律定拟具奏。至该省巡抚、系兼管提督事务。乃于所辖总兵如此贪婪。毫无闻见。并不及早参办。且伯麟在山西巡抚任内为时最久。于密奏恩承阿考语。屡云为人老成。操守好。率属公正。实能整饬营伍。同兴虽到任未久。乃伊去年年底初次出具恩承阿考语。亦云精力尚健。熟习营伍。谨慎小心。今恩承阿如此贪黩无厌。苦累兵丁。尚得谓如伊等考内所云乎。外省官官相护恶习。于此可见。伯麟著交部严加议处。同兴著交部议处。其该四营兵丁马乾银两。自嘉庆四年以来。俱被摊扣。朘削已久。情殊可悯。并著佛尔卿额详悉核查。究竟恩承阿所扣兵丁银两。某年计扣若干。某营计扣若干。一一分晰查明。先将现在抄出恩承阿任所银一万一百二两。尽数分给各营兵丁。如此项银两业已解京。即于藩库照数拨给。此项给还之外。尚有不敷。著再于分肥之各将备名下追出给还。傥再有不敷。著于伯麟名下罚出。按名全结。以示惩儆。　　

○严惩武职克扣兵饷。并严督抚滥行出考之禁。又谕、国家设兵。按名给予月饷。原欲赡其身家。俾得一心肄习武艺。咸成劲旅。凡有统辖营伍之责者。自当洁己率属。爱养兵丁。使之生计裕如。方可随时训练。整饬戎纲。若将兵丁等应得饷银等项、侵扣短发、则该兵等温饱无资。谋生不暇。即修整弓箭。餧养马匹。力皆有所不给。又安望其精娴骑射。奋勉操防。营伍废弛。大率多由于此。即如晋省营兵向属平常。此次大同镇总兵恩承阿被人控告。经朕特派佛尔卿额前往查办。兹据奏到、查出恩承阿自嘉庆四年以来。果有克扣各营马乾银两、自行花费之事。查其任所资财。银数已有逾万。似此朘削营私。则兵丁日形拮据。无怪其技艺生疏。即操练亦不能得力。总兵为专阃大员。乃敢贪黩无厌。败坏营伍。至于此极。实属可恨。设非伊畏罪自尽。必当提解来京。朕即不亲加廷讯。亦必特派大臣严鞫。刑夹拷问。立寘重典。今已幸逃国法。是以降旨将伊子博庆革职遣戍。并令该旗查明。此外有无子嗣具奏。诚以贪墨之员。不可不大加惩创。以儆官邪。晋省此案。既经查讯得实。各省营伍中、此等侵肥克扣情事。恐亦在所不免。但朕不为已甚。此时不肯纷纷查究。特此明白宣谕各省将军都统、督抚提镇等、惟当以恩承阿为鉴。督率将备、清白自矢。力除恶习。有则改之。无则加勉。傥经此番训诫之后。仍复有克减私肥等事。将来一经察出。必当从严治罪。决不姑贷。现在提镇大员。多系身历戎行。著有劳绩。经朕特加擢用之人。若果知自爱。感激恩施。正当教养兵丁。以图报效。设败检贪婪。款迹昭著。则孽由自作。朕即欲曲为保全而不能。岂不前功尽弃耶。凛之慎之。至督抚等于本省提镇等、每遇年终。出具考语密奏。原因封疆大吏。足资倚任。视其注考之优劣。以备甄别之权衡。尤应慎重敷陈。期于核实。乃如恩承阿之贪劣不职。该抚同兴上年出具考语时。称其熟习营伍。谨慎小心。已属不合。然同兴到任未久。或犹不能洞悉其人。至伯麟则久任晋抚。于恩承阿历年侵扣兵饷一事。自必有所见闻。乃屡次出考。尚称其为人老成。操守好。率属公正。实能整饬营伍。岂非与恩承阿平日居官行止、适相背谬。尚何足凭信乎。现已降旨、将伯麟交部严加议处。用示惩儆。嗣后各该督抚、于出具密考时。务当确加体访。秉公据实奏闻。不可稍存徇庇市恩之见。傥于劣员滥注上考。一旦别经败露。必将该督抚等一并治罪。将此通谕知之。　　

○以翰林院侍读佛住、充日讲起居注官。　　

○旌表守正捐躯河南扶沟县民萧双妻吕氏。　　

○己卯。谕内阁、熊枚奏、遵旨赶办永定河要工、并连日水势长落情形一摺。览奏俱悉。此次永定河水势骤长。北二工第十三号漫溢三十余丈之外。北下头工第二号地方。堤埽又冲刷九十余丈。幸口门过水约三四分。尚不致掣动大溜。熊枚现饬赶紧镶埽裹头。免致再行冲刷。所办甚是。连日水势消落。天气朗晴。正可赶紧堵筑。俾不至再有冲刷。现已面谕那彦宝、于闰六月初二日驰往督办。所有一切料物。著熊枚派委妥员及早购备。伊摺内称存工银两甚少。请于司库内拨银五万两动用等语。此时办理要工。不得不宽备料物。看来五万两。尚未必敷用。而直隶藩库。现在清厘之际。若再行动拨。恐款项不无轇轕。著即于造办处、拨银十万两发往备用。现在购料紧急。领项不可迟缓。熊枚接奉谕旨。迅即派员、尽一二日内来京、领运前往。仍一面先行购办料物运工。俟银两一到。即行给发价值。至此项银两到工之后。著即交颜检、朱应荣、二人专司收发。俟用过后照例著赔。如有宽剩料物、及留存银两。将来即归于河工岁修项下动用。其所请派员赴工分投承办之处。著照所请。将河闲府知府孙树本、保定府同知杨瑛昶、原任赵州直隶州知州薛学诗、调赴工所。听候差遣。其余所调佐贰杂职。亦著照所奏办理。那彦宝到工后。务即督饬工员分投赶办。将北二工北下头工两处口门抢筑完固。并将此外旱口数处。一律镶竣。仍在彼驻劄防护。俟过霜降节后。奏报安澜。再赴行在复命。至各该处下游被水地方。著熊枚遵照节次谕旨。迅速查勘。如村庄田禾闲有被淹、有需抚恤之处。著即据实奏明。候朕施恩。不可稍有讳饰。　　

○庚辰。调山东登州镇总兵官张廷楷、为湖南镇筸镇总兵官。镇筸镇总兵官豆＜雨澍＞、为登州镇总兵官。　　

○予故护军统领阿哈保、祭葬如例。谥壮勇。　　

○辛巳。谕内阁、昨日英和于巳刻忽呈递奏片密封。朕亲手拆看。据称本日刘权之、戴衢亨、均奉派进城验看月官、恳请晚膳后与庆桂董诰一同召见、有面奏事件等语。旋经召令伊三人进见。据英和奏称、刘权之平日声名本属平常、此次因军机处行走章京内、有中书笔帖式等官届应行保奏之期、先经庆桂等会商将内阁典籍齐嘉绍、中书蔡炯、刑部笔帖式武尔通阿三员、奏升主事、刘权之以内阁中书袁煦、亦应列入、并称袁煦系伊房师纪昀之壻、纪昀在日、曾经托过、经庆桂等阻止、刘权之遂不肯列衔具奏、等语。军机章京等趋直当差。届应行保奏之时。军机大臣等、自当查照成案。核明章京等行走年月、及平日当差之勤慎与否、和衷商搉。秉公保奏。今刘权之以中书袁煦、为伊师纪昀之壻。声言欲一并列入。实属瞻徇。本不成话。昨询之庆桂董诰、均称刘权之实有此语。今日面询刘权之、亦据自认属实。是明系瞻徇私情。罔顾公议矣。其错谬固不待言。彼时英和既以刘权之之言为非。即应向庆桂董诰戴衢亨三人。会同商议据实参奏。如庆桂等或有瞻顾刘权之之处。即当一并劾参。乃乘刘权之戴衢亨进城之际。辄行奏请见面。虽称请与庆桂董诰一同召见。其实庆桂董诰二人。并未知有此密奏。则与自请独对何异。伊面奏、此事现已停止、恳求不必询问刘权之、寻事退出军机、此言实属狂妄胆大。从前和珅虽恶阿桂、尚不敢公然出此言、今英和后生新进、习学办事之人。竟敢出此悖理之言。若不及早惩治。恐将来又出大案矣。此事著派保宁、朱圭、禄康、恭阿拉、明亮、邹炳泰、英善、王懿修、会同查办。将刘权之严加议处。英和议处。并将此次军机处现拟保奏齐嘉绍等、是否与例案相符。一并查明具奏。刘权之、著先革去太子少保。英和、亦著革去太子少保。拔去花翎。退出南书房。伊二人俱不必在军机处行走。听候议处。中书袁煦、亦著退出军机处。　　

○又谕、前因广兴审办建昌县孟于氏控案。并未将孟明立自戕缘由。详悉究出。节经降旨训饬指示。谕令驰回建昌覆审。务得确情。以成信谳。兹据广兴奏、询明孟明立自戕缘由、并案内大概情形一摺。内称段让曾向孟明立索取欠钱不还、欲追所种地亩、并扣钱抵欠等语。是孟明立虽系自戕属实。究由于段让逼索欠钱、并欲追还地亩所致。并非无故轻生。前次节经指示。果不出朕所料。广兴现已讯有端绪。著即详细推鞫。将来段让一犯、自应照威逼人致死例定拟具奏。至广兴审办此案。从前并未审出实情。实属粗疏草率。著照所请交部议处。　　

○又谕、恒宁奏、伊母病故。恳请赏假穿孝一摺。恒宁著准其给假穿孝。其所管印钥。即交果勒丰阿带管。至此事本日已据果勒丰阿奏报。恒宁又何必自行具奏。嗣后凡遇大员丁忧。所有应行请假穿孝、及接管印钥等事。俱著该管上司、及同僚具摺奏报。本人不必自行陈奏。　　

○命户部尚书戴衢亨、在南书房行走。　　

○以吏部右侍郎恩普、署户部右侍郎。　　

○是月。兵部右侍郎广兴奏请回京覆命。俟赤峰县案犯缉获。再行办理。得旨、汝此次大不似前。亦流入庸碌无能之内。可惜。　　

○江苏学政莫晋奏考试情形。得旨、江省不患无才。应以励品为本。包漕之事。岂读书人所应为。徐徐化导。以期改革。　　

○山西巡抚同兴奏恭领御制勤政殿记墨刻。得旨、汝应身体力行。自有益处。　　

○广东学政茅元铭密奏新任督抚办事认真。得旨、汝系旧识。现又为大员。所查者非小事也。督抚之公私。或有始无终。或耽于逸乐。一有见闻。即手书密奏。若缄默隐忍。恐非汝之福也。志之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。闰六月。壬午朔。转户部右侍郎那彦宝、为左侍郎。调吏部左侍郎恩普、为户部右侍郎。仓场侍郎托津、为吏部左侍郎。兼镶白旗满洲副都统。在军机处学习行走。礼部左侍郎玉麟、为吏部右侍郎。转礼部右侍郎多永武、为左侍郎。调吏部右侍郎文宁、为礼部右侍郎。刑部左侍郎赓音、为仓场侍郎。转刑部右侍郎贡楚克扎布、为左侍郎。　　

○癸未。谕内阁据保宁等奏、议处刘权之英和一摺请将刘权之照溺职例革职、英和照不应重私罪例降三级调用等语。此次军机处拟办保奏章京等一事。内阁典籍齐嘉绍、中书蔡炯、袁煦、先后挑入军机章京上行走。若论行走日期。则袁煦尚属较多。惟袁煦系于挑入后奏补实缺。业经邀恩与齐嘉绍、蔡炯循例补缺者不同。自不应一并列入。刘权之即欲将伊保奏。亦当向庆桂等会同商酌。乃辄以袁煦系伊房师纪昀之壻、纪昀在日曾经托过为辞。师生谊属私情。部院大臣佥同办理公事。本不应心存此见。何况扬言于众。罔顾公议。刘权之屡次瞻徇情面。实属溺职。本应照议革职。第念刘权之在各部院供职有年。资格较深且在军机处行走。业已三载。尚无错误。著加恩降为编修。仍带革职留任。遇有国史等馆纂修缺出。令其充补至英和参奏刘权之、本无不合。但亦应向庆桂、董诰、戴衢亨、公同商议。联名具摺参奏。否则当于召对时、会同庆桂等将刘权之当面指参。乃辄呈递奏片。虽称请与庆桂董诰一同召见。其实庆桂董诰二人。并未知此密奏。则与自请独对何异。且公然在朕前、恳求不必询问刘权之、寻事退出军机。尤不成话。此而谓非有心专擅。其谁信之。英和谓刘权之所言乖谬。而不知己言乖谬、殆有过之其咎实在于此。但所参究属因公。著加恩降补本日长琇所遗太仆寺卿员缺。从前所赏一品补服、黄马褂、紫禁城骑马、绿牙缝靴、俱著革去。此次不准随往盛京。所有拟定保奏之章京各员。除袁煦业已退出外。其余亦且无庸保奏。　　

○命吏部尚书费淳、协办大学士转都察院左都御史王懿修、为礼部尚书。以江西巡抚秦承恩、为左都御史。内阁学士瑚素通阿、为刑部右侍郎。刑部尚书长麟、兼翰林院掌院学士。通政使司通政使善宝、为内阁学士。兼礼部侍郎衔。太仆寺卿长琇、为通政使。　　

○以浙江布政使清安泰、为江西巡抚。广东按察使秦瀛、为浙江布政使。署广东惠潮嘉道吴俊、为按察使。仍用四品顶带。　　

○甲申。谕内阁、昨已降旨将善宝补授内阁学士。本日伊递摺谢恩。当经召见。据面奏、伊清语本属生疏、且年逾七旬、记性亦复平常、于御门读本事宜、恐致贻误、恳请解退等语。善宝著仍以正三品京堂补用。所有内阁学士一缺。该部照例进本开列请＜闲＞。　　

○又谕、本日裘行＜闲＞奏酌核办理清查缘由一摺。已批交大学士六部尚书议奏矣。摺内据称、此次署督熊枚到任后、该司曾将查办情形、具禀请奏、经熊枚将原禀改窜删减、此次特将原禀进呈等语。因令军机处检查前日熊枚原摺、详悉核对。所有裘行＜闲＞原禀内叙称、本年正月后申明成例、凡遇各属交代、如果仓库无亏、即由接任之员出具切实甘结、由该管道府厅州加结送转、傥实有亏缺、即由接任之员揭报、由该管道府厅州核实请参、如有仍请归入清查者、俱经严行驳斥、现在州县交代、已有二十余处、俱覆核无亏其有亏空数万两禀揭到司者、已饬令该管官确加覆核、傥不赶紧设法弥补、惟有据实严参等语。此一节正所以杜绝将来亏空之源。不使再有滋敝□大。办法最为扼要。而前此熊枚原奏内、果未详叙。祇称该司本任以后、所属仓库、业经禀内声明严禁交代、不使续亏数语。未将原禀全载。实属不合。熊枚著交部议处。　　

○又谕、绵课额勒登保参奏、三等侍卫成龄托病旷班、请将成龄革去侍卫、拨回本旗等语。本年三月间、乾清门侍卫阿隆阿、富勒珲凝珠、托故未赴圆明园。经朕亲视各责四十板。俱行革职。将阿隆阿发往热河。作为前锋。交庆杰严行管束。富勒珲凝珠发往东陵。作为拜唐阿。交伊父丰绅济伦严行管束。此事相去不久成龄岂不知之乃敢托病误班。甚属疏懈。绵课等所参尚属轻纵。著交领侍卫内大臣、传集各项侍卫拜唐阿等看视。将成龄重责二十板。作为粘竿处拜唐阿。以示惩儆。侍卫班领僧额布、并未将成龄托病情节禀出。亦属非是。僧额布、著罚俸半年。嗣后御前侍卫、乾清门侍卫、如有旷班误差者。即照阿隆阿等之例治罪。各项侍卫拜唐阿等、如有旷班误差者。即照成龄之例治罪。著为例。　　

○以礼部尚书恭阿拉、为会典馆副总裁官。吏部右侍郎玉麟、为武英殿总裁官。　　

○乙酉。谕内阁、玉麟现已调补吏部侍郎。部务较繁。无庸兼上书房行走。三阿哥师傅、著专派素承业。二阿哥师傅、本系万承风。伊现出学差。著暂派朱圭。俟万承风差满回京后、仍照旧行走。　　

○调正白旗蒙古副都统福宁、为镶黄旗满洲副都统。正蓝旗满洲副都统德文、为正白旗蒙古副都统。　　

○旌表守正捐躯河南泌阳县民张磨头妻胡氏。　　

○丙戌谕内阁、向来大学士尚书等＜闲＞派上书房总师傅。及翰林官员派充阿哥师傅。命下之日自应恭摺谢恩。至书房师傅等、闲有出差随围等事。将所教阿哥派令他人讲课。原不过随时调派。从无谢恩之事此乃上书房旧例。仪亲王等皆所深知。昨因玉麟＜闲＞放吏部侍郎。派秦承业改充三阿哥师傅。又因万承风系二阿哥师傅。出差未回。暂派朱圭照料。况系总师傅、即无旨亦应照料伊等惟当照旧行走。乃本日朱圭、泰承业俱具摺陈谢。甚属不合朱圭在上书房侍直有年。岂不谙习旧例何必为此无谓之奏。其摺内称惟有益加勤慎、不敢旷功是不过欲借此在圆明园直庐居住。不复进署办事。殊非勤职之道。朱圭不必在上书房行走。伊现管内阁翰林院工部等衙门。俱有应办事务著常川进署办事。遇有该班奏事日期。方准到园。兼至南书房行走。至秦承业、前此曾充二阿哥师傅即未谢恩。何以此次又具摺奏谢。且摺内有恭膺宠命、侍课三阿哥、及仰答高厚于万一等语。尤不成话。皇子师傅。职分皆同。若云此次派令改充三阿哥师傅为荣。岂派充二阿哥师傅为辱乎。伊若妄存歧视之见。则居心大不可问。其获罪更重。秦承业著降为编修逐出上书房。若稍有怨望。其罪不赦矣。现在二阿哥学问已成。万承风未回京以前。毋庸再派师傅。三阿哥师傅、著改派温汝适。其督课书房伴读之师傅、著派戴殿泗防微杜渐之苦衷。诸臣其共谅之。　　

○给湖北钟祥、天门二县、被水灾民一月口粮。并缓徵钟祥、荆门、京山、天门潜江、沔阳、汉川、七州县、及屯坐各卫所、新旧额赋。
  </div>
  <div class="pagination">
   <a href="清实录嘉庆朝实录_page193.html">
    上一页
   </a>
   <span>
    ...
   </span>
   <a href="清实录嘉庆朝实录_page189.html">
    189
   </a>
   <a href="清实录嘉庆朝实录_page190.html">
    190
   </a>
   <a href="清实录嘉庆朝实录_page191.html">
    191
   </a>
   <a href="清实录嘉庆朝实录_page192.html">
    192
   </a>
   <a href="清实录嘉庆朝实录_page193.html">
    193
   </a>
   <span class="current-page">
    194
   </span>
   <a href="清实录嘉庆朝实录_page195.html">
    195
   </a>
   <a href="清实录嘉庆朝实录_page196.html">
    196
   </a>
   <a href="清实录嘉庆朝实录_page197.html">
    197
   </a>
   <a href="清实录嘉庆朝实录_page198.html">
    198
   </a>
   <a href="清实录嘉庆朝实录_page199.html">
    199
   </a>
   <span>
    ...
   </span>
   <a href="清实录嘉庆朝实录_page195.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
