<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 41 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 41 页/共 848 页</h1>
    <div class="content">○以湖南按察使嵩溥、为广西布政使。直隶热河道常德、为湖南按察使。　　

○贷奉天府府尹薓余银。修理衙署。　　

○赏安徽宿、灵壁、泗、三州县被水灾民口粮。　　

○甲子。以防堵云南夷匪。予四川知县黄嶰谷等、并出力各土司、升叙有差。　　

○缓徵甘肃河、狄道、金、靖远、灵、宁夏、宁朔、平罗、平番、九州县被旱被雹被水村庄新旧钱粮草束厂租。贷皋兰、渭源、安定、会宁、岷、五州县及红水县丞所属灾民一月口粮。并缓徵新旧钱粮草束。　　

○命五城于冬春二季设厂煮赈。　　

○乙丑。上诣皇太后宫问安。　　

○顺天府以宗室乡试中额请。得旨、取中八名。　　

○以故三等公布彦达赉子锡敏、袭爵。　　

○丙寅。贷直隶天津府司库银。修理衙署。　　

○浚陕西泾阳县龙洞渠。从巡抚朱勋请也。　　

○丁卯。谕内阁、据阮元奏、潮桥商力疲乏。恳请将捐款展缓。并暂拨运本。专办疲埠悬引。当交户部核议具奏。兹据查明广东盐务。潮桥商力素疲。转输不继。本系实在情形。著加恩将潮商应缴垫解捐输款内。己未届限。自道光二年为始。分作十六年完缴。其嘉应等八疲埠悬引无商。向由现商代拆行销。力难兼顾。并准其于运库盐本项下。拨银七万两。交潮州运同选商设局专办。自道光二年起。分作五年归款。如有挂欠。即著落该运同赔交。仍设法召募殷商。以期年清年款。勿再拖延。　　

○予故入八分辅国公布兰泰、祭葬如例。　　

○戊辰。谕军机大臣等、阮元奏、暹罗国王遣使进香。并恭贺登极一摺。上年十二月内。据赵慎畛奏、越南国王遣使进香。当经降旨。以仁宗睿皇帝梓宫。已定于本年三月奉移山陵。计该使臣到京。已在永远奉安之后。不及恭荐。谕令该国王不必遣使远来进香。其庆贺登极方物。亦毋庸呈递。今暹罗国使臣进香。更在期年以后。外国使臣。向无带赴山陵叩谒之例。且二十七月之内。亦不举行筵宴。著阮元即传知该国使臣。无庸来京。所有呈进仪物方物。即著该使臣赍回。其应如何赏给饭食。著饬属照例妥为豫备。并面谕该使臣。朕于外藩。俱系一视同仁。越南使臣既不令其赴京进香。该国使臣亦应停其来京。免致远涉。以示体恤。并颂发敕书。交该督发交该使臣赍回。该督仍行文该国王。一体遵照可也。将此谕令知之。　　

○湖南巡抚左辅奏、严禁漕务积弊。得旨、所奏俱悉。但须实力而行。认真查办。不可徒作空谈。与漕务终无实济。日久仍复百弊丛生。慎勉为之。　　

○命右庶子隆文、给事中春和、王家相、福定、御史恒麟、赓惠、陈继义、郑家麟、编修姚元之、吴振棫、检讨李惺、何辉绶、每日一员。以次听候召见。　　

○己巳。谕内阁、伯麟等议覆、方受畴奏、请添设保定驻防养育兵一摺。各省设立驻防兵丁之处甚多。均有定额。兵部因保定请添养育兵。推广及于沧州。若准其增添。则他处兵额较多。差使较繁之地。相率效尤。纷纷奏请。国家经费有常。安能一概加增。所议未协。著俱不准行。　　

○浙江巡抚帅承瀛奏参、性情刚愎之捐升直隶州知州刘魁。得旨、因公直陈。不分畛域。不避嫌怨。朕甚嘉焉。　　

○定直隶大名镇标左营中军游击、东明营都司、长垣营都司、为题调缺。郑家口游击、为题补缺。大名镇标右营游击、左右二营各守备、城守营都司、开州协中军都司、大沽营都司、海口营守备、为部推缺。从总督方受畴请也。　　

○修浙江上虞、会稽、萧山、三县塘工。从巡抚帅承瀛请也。　　

○庚午。上诣皇太后宫问安。　　

○刑部议覆、协办大学士两江总督孙玉庭奏、安东县民靳学曾。赴京呈递封章。并诬告叛逆。律应斩候。该犯年已九十。拟以永远监禁。应如该督所拟。得旨、此案靳学曾以乡曲老民。摭拾浮词。擅递封章。并将素有讼隙之人。诬告叛逆。律应斩候。拟以永远监禁。已属从宽。但念该犯年已九十。著施恩改为监禁三年。如能改悔安分。届时再行奏请释放。　　

○协办大学士陕甘总督长龄奏报得雨分寸。得旨、河州等八州县秋雨甚少。禾稼曾否收获。应行查勘。　　

○命协办大学士陕甘总督长龄、来京陛见。以陕西巡抚朱勋、署陕甘总督。甘肃布政使卢坤、署陕西巡抚。　　

○辛未。谕内阁、前据王鼎等奏、请将曹州府新设弁兵。移驻城外一摺。当经降旨、交该抚会同该镇妥议具奏。兹据琦善等奏称、曹州府城外扼要处所。现已添设弁兵。无需再行拨驻。其余地势平衍。居民亦稀。若以新设弁兵。全行移驻。转多纷扰。查勘府城内。户口地形。并无狭隘难容之虑。亦无兵多民少之虞。所奏自系实在情形。著照所请。将曹州府新设兵八百名。同原设存城兵八百余名。一并驻劄曹州府城内。饬令该管将领。严行约束。实力操防。务令兵民相安。以资控制。　　

○铸给云南腾越厅儒学印信。从总督史致光请也。　　

○壬申。遣官祭历代帝王庙。　　

○谕军机大臣等、成格等奏、筹议河东盐务。并查明历次更改章程一摺。解盐行销晋省。及河南陕西引地。乾隆五十七年。改归地丁徵课。嗣因潞盐侵灌邻界。嘉庆十一年。复改还商运。今又议课归地丁。在晋省原属甚利。而接壤之雨淮长芦引地。均受私盐充斥之累。亦难免顾此失彼。上年该省甫将盐法奏准调剂。商民相安。此时自不便轻易更张。著仍照现行章程办理可也。将此谕知成格、并传谕叶世倬知之。　　

○广东潮州镇总兵官宝兴、以病解任。调雷琼镇总兵官闵怀希、为潮州镇总兵官。以福建澎湖协副将熊廷扬、为广东雷琼镇总兵官。　　

○蠲减直隶安、隆平、宁晋、新河、南宫、五州县积水地亩额赋有差。　　

○癸酉。定围场偷打牲畜罪名。仍照旧例。谕内阁、庆惠奏围场偷打牲畜罪名。请照旧例问拟一摺。木兰围场中偷打牲畜及偷砍木植罪名。屡经奏改。兹据庆惠奏、偷牲与偷木情同事异。一概计赃定罪。未免无所区别。著照所请。除盗砍木植。仍照现例分别赃数定拟外。其偷打牲畜之犯。改照嘉庆九年旧例。不论赃数。初犯杖一百。徒三年。再犯发新疆等处种地。三犯发新疆等处给兵丁为奴。旗人犯者销除旗档。照民人一律办理。蒙古人犯者。初次照现例枷责。再犯三犯。亦照旗民一体治罪。均面剌盗围场字样。为从及未得赃者。各减一等。刑部即载入则例遵行。　　

○谕军机大臣等、庆惠奏、围场情形。并会议巡防章程一摺。围场设立官弁兵丁巡防。原以禁止偷窃。俾牲畜蕃滋。今据庆惠等所查情形。数年以来。巡查殊未周密。不可不严加整顿。庆惠与满珠巴咱尔会商。请将偷打牲畜罪名。仍复旧例。并严定内外卡伦分巡会哨各章程。所办俱是。已饬刑部将偷打牲畜罪名。改复嘉庆九年所定旧例矣。庆惠即饬知西琅阿。督率该管兵实力巡查。毋得视为具文。其随缺地亩佃户。亦随时查察。不准藉词影射。至附近围场地面。有窝留贼人处所。专窃茸角。代为销赃。此系朕所素知。尤当设法严拏究办。并严查官弁兵丁串通包庇。能将此弊革除。则一二宵小。无所容身。哨内偷窃之风。自当渐戢也。将此谕令知之。　　

○又谕、庆惠奏、围场内达彦梁后。高宗纯皇帝圣制古长城说碑。台石栏柱。俱有损伤坍卸等语。著派嵩年等。于明岁前往该处敬谨勘估具奏。俟道光三年春间。兴工修理。以昭整肃。将此传谕知之。　　

○又谕、满珠巴咱尔奏、此次巡查围场。孳生牲畜未见繁多等因一摺。哨内行围。原为操演满蒙官员兵丁技艺。所系綦重。故原定防禁偷盗牲畜贼匪旧例。甚属严密。自宜永远奉行。兹据满珠巴咱尔奏称、巡查围场各类牲畜。孳生较前短少。亦未能将贼匪尽行拏获。皆由屡次更改定例。盗贼不知儆惧。肆行犯法。业经另降谕旨。著照庆惠所奏。将围场内偷盗牲畜罪名。仍照旧例办理外。著寄知满珠巴咱尔。嗣后巡查围场。务须会同围场总管西琅阿。严密巡查。尽除围内偷盗牲畜贼匪。实心办理。断不可视为具文。负朕委任之意。　　

○以故甘肃土指挥同知何大臣子琯、袭职。　　

○甲戌。孝慈高皇后忌辰。遣官祭福陵。　　

○上诣皇太后宫问安。　　

○谕内阁、昇寅奏、春秋致祭长白山执事人员。请给驿马一摺。向来派员告祭长白山。执事人员。俱准驰驿。其每年春秋二季致祭。由盛京派往执事人员。则系自备马匹。长途跋涉。易形疲乏。著加恩嗣后由盛京派往吉林之读祝官一员。典仪官一员。对引官一员。准其照告祭之例。往返一体驰驿。并准每员随带跟役一名。由盛京兵部填给火牌。沿途更替。以示体恤。　　

○敕谕暹罗国王郑佛。据两广总督阮元。递到国王进香表文一道。并庆贺表文一道。鉴王诚悃。增朕悲怀。惟王素沐先朝柔远厚恩。兹谨遣使航海来庭。笃于恭顺。朕心深为嘉纳。第以外藩使臣。向无带赴山陵叩谒之例。上年越南国王阮福晈。特遣使进香。曾经敕谕。以仁宗睿皇帝梓宫。业已恭择于本年三月。奉移山陵。计该使臣到京。已在永远奉安之后。今该国王不必遣使远来。其庆贺登极方物。亦无庸呈递。今暹罗国王遣使进香。更在期年以后。事同一例。朕怙冒万国。于海徼藩封。并无歧视。所有该国王呈进仪物方物。仍饬疆吏。发交该使臣赍回。以免跋涉。该国王具悉朕体恤至意。益矢棐忱。永承优眷。钦哉。特谕。　　

○盛京将军松箖等奏、凤凰城等四处被淹情形。得旨、明白查勘。据实覆奏。　　

○乙亥。安徽巡抚张师诚奏、刁徒匿名诬告叛逆一摺。得旨、此揭帖系诬告叛逆之事。尚应查办。其他则一概不必究办。务遵旧例。　　

○旌表守正捐躯河南光山县民何方启妻吴氏。　　

○赏广宁门外普济堂煮赈小米三百石。　　

○上以孟冬时享太庙。自是日始。斋戒三日。　　

○丙子。孝敬宪皇后忌辰。遣官祭泰陵。　　

○谕内阁、颜检奏、恳将请旨道府。改为在外题缺一摺。定例道府各缺。原系请旨简放者。不准改为在外题调。闽省道府内。如台湾道、福州、泉州、漳州、台湾、四府。由本省拣调者已有五缺。今若再将兴泉永、汀漳龙、二道。汀州一府。改为在外题补。一省题调之缺太多。殊与定制不符。此三缺本系请旨简放。如果简放之员。到任后人地未宜。该督抚随时察看。或拣员对调。或甄别改补。均可秉公办理。岂必由本省题补。方能胜任耶。所有颜检奏请将兴泉永道、汀漳龙道、汀州府、三缺。改为在外题补之处。著不准行。　　

○福建巡抚颜检奏参、互相禀讦之文武各员弁。得旨、浮折勒派。煮熬鸦片。均系大干禁令之事。必须彻底严究。按律定拟。　　

○又密陈闽省岁进荔支树及素心兰二种。采办运送情形。批、荔支树素心兰二种。措办匪易。乃朕素所深知。而又系无用之物。故去岁特降旨将其停贡。彼时内务府未能明白传谕。似俟三年后。仍行照旧呈进。朕意原是永行裁革。此时不便再行宣示。汝当遵此朱谕。嗣后二项。永远不必呈进。汝能如此直陈。朕甚嘉焉。　　

○大学士正白旗满洲都统托津、因病赏假。以定亲王绵恩、署正白旗满洲都统。　　

○丁丑。谕内阁、邱树棠奏、山场产有金苗。请饬封禁一摺。江西高安县古楼冈山场内。产有金苗。该处民人呈请开采纳课。经该护抚查明该山附近省城。坐落大路之旁。与居民田庐逼近。一经开穵。必致聚集多人。奸良莫辨。应不准开采。所见甚是。著即照该护抚所议。将古楼冈邓姓荒山五岭入官。永远封禁。勒石钉界。禁止樵采。惟小民趋利若骛。其所称择隘设卡。拨派兵役巡查。并严饬地方官随时稽察之处。务须实力奉行。不可有名无实。日久懈弛。致滋弊端。　　

</div>
    <div class="pagination">
<a href="清实录道光朝实录_page40.html">上一页</a><span>...</span><a href="清实录道光朝实录_page36.html">36</a><a href="清实录道光朝实录_page37.html">37</a><a href="清实录道光朝实录_page38.html">38</a><a href="清实录道光朝实录_page39.html">39</a><a href="清实录道光朝实录_page40.html">40</a><span class="current-page">41</span><a href="清实录道光朝实录_page42.html">42</a><a href="清实录道光朝实录_page43.html">43</a><a href="清实录道光朝实录_page44.html">44</a><a href="清实录道光朝实录_page45.html">45</a><a href="清实录道光朝实录_page46.html">46</a><span>...</span><a href="清实录道光朝实录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
