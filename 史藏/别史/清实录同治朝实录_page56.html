<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 56 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 56 页/共 505 页
  </h1>
  <div class="content">
   大清穆宗继天开运受中居正保大定功圣智诚孝信敏恭宽毅皇帝实录卷之三十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。六月。壬戌。谕内阁、前任顺天府府尹蒋琦龄本年三月间呈进中兴十二策。特抒所见。颇资采择。现在任用需人。蒋琦龄著即来京听候简用。　　

○又谕、前因骆秉章奏川省军需。款目牵混。请饬调经手各员来川核算。当即谕令休致四川按察使蒋徵蒲、已革成绵龙茂道濮诒孙。赴川会算。兹据骆秉章奏、四川省各营。在省城军需总局止领过银五万七千余两。摊派各属。竟至二十六万两之多。且有刊刻私信。令各州县按地丁摊派之事。派项浮于用数。实属恣意冒滥。濮诒孙系总理军需局员。仍请催调来川。以凭传集随同画稿之已革布政使祥奎、按管局务之候补道赵友泰等质讯等语。蒋徵蒲、濮诒孙、均著吏部查催该员等赴四川。并著该督传集祥奎、赵友泰、与经手承办之局员己革知府徐锡金、已革知县王应昌到案。确切质讯。以清款项。如有营私罔利情弊。即著从严参办。寻奏、蒋徵蒲、濮诒孙、已先后来川。遵即督同司道传集该员等逐款句稽。尚无浮冒侵那情弊。惟濮诒孙等因军需紧要。辄刊刻私信。令各州县按粮摊捐。祥奎辄附和具详。赵友泰奉委查询。率照原详申覆。均属不合。该员等业经分别革休。请免再议。饬令各回旗籍。从之。　　

○又谕、前因骆秉章奏参藩司副将贪鄙不职。当经降旨将祥奎革职。张定川革职拏问。交骆秉章按照所参各节。严行查办。兹据该督查明。按律定拟具奏。此案已革布政使祥奎、于筹备军饷。率行饬属按亩捐输。加派追呼。以致刁民聚众抗捐。实属办理不善。业经革职。著永不叙用。以为溺职者戒。已革副将张定川、承办军装器械等项。偷工减料。又侵冒公项银两。为数甚钜。实属有心侵欺。张定川著照拟斩监候。并著赔缴三成银九万三千六百余两。勒限一年监追。张定川之子补用知府张廷奎、毫无劳绩。屡经蒙混。得邀保荐。滥膺名器。著革职永不叙用。其与张定川结交之候补游击张正伦、身体软弱。难期振作。著勒令休致。镇远营都司刘华、逢迎奔竞。声名恶劣。著即革职。太平营游击戴廷超、虽与张定川有师生之谊。惟平日操防尚勤。著以守备降补。　　

○谕议政王军机大臣等、昨据托明阿等奏川匪阑入陕境。西乡失陷。业经谕令瑛棨等饬毛震寿将汉南股匪。迅图扑灭。并将西乡克复。再行进省。兹据骆秉章奏太平克复。贼向陕境逃窜。已飞咨瑛棨并知会毛震寿速由汉中拨兵堵剿。惟毛震寿所部仅止千余。恐兵力不敷剿办。著骆秉章即饬易佩绅督率部楚勇得胜之师。乘胜追击。并著瑛棨饬令毛震寿等军。乘该逆败衄之余。两面夹击。收复西乡。尽歼丑类。以除川省边患。该督等务当不分畛域。相机会剿。迅图扑灭。毋令该匪深入陕境。蹂躏完善。将此由六百里各谕令知之。　　

○旌表守正捐躯奉天岫岩厅民庞士蕣妻侯氏。　　

○癸亥。谕内阁、礼部题本年七月十二日慈安皇太后万寿圣节。礼仪服色。请旨遵办等语。朕奉慈安皇太后慈禧皇太后懿旨。是日著停止升慈宁宫宝座。毋庸设立仪仗。皇帝于行礼时用龙褂。毋庸照例服用龙袍。礼毕常服。其初七初八十一十三十四十五等日。均仍素服。王公百官于正日行礼时。毋庸照例穿蟒袍。咸补褂挂朝珠。礼毕常服挂朝珠。其初七初八十一十三十四十五等日。均常服不挂朝珠。内廷宫眷及公主福晋命妇。均停止行礼。　　

○又谕、吏部奏、解饷委员奖励。核与章程不符。声明请旨一摺。咸丰十年闰三月间。袁甲三奏解饷委员出力。请将江苏候补知州陈秉纯赏加运同衔。山东候补府经历荆灏以府经历不论班次遇缺即补。当经降旨允准。兹据该部奏称、该大臣所请奖励。核与章程不符。可否查照旧例办理。抑或按照袁甲三所请给予奖叙。请旨遵行等语。知州陈秉纯、府经历荆灏、管解饷银。均能兼程绕越。妥速到营。洵属著有微劳。著仍遵前旨给予奖励。嗣后不得援以为例。　　

○谕议政王军机大臣等、吴棠奏、官军剿办郯海交界土匪。渐次肃清。并饬驻海兵勇。约会东军攻剿一摺。据称龚耀伦等收抚涝支圩后。郯海交界土匪渐次肃清。而邳州东境高归股匪。经总兵黄国瑞等攻克爪埠贼圩后。高归遁回兰山县境之杜家堡圩。请乘此穷蹙之时。约会东军进剿等语。所见甚合机宜。著即节节进剿。将高归一股。乘机歼除。以靖地方。吴棠已咨德楞额派队协剿。即著迅催定期夹击。毋致坐失事机。惟德楞额前谕攻剿邹县教匪。而扎隆武等兵不满二十。是否足敷分拨。谭廷襄亦当迅速筹画。酌拨兵勇。会同吴棠派出之军合力攻剿。该抚身任封圻。傥使清江兵练孤军无援。东境转置不问。尚复成何事体。吴棠另片奏、遵筹泰坝盐厘。每引划分三百文。以济镇饷等语。著照所请。每引划拨三百文。解交镇江军营充饷。镇江饷需。虽近支绌。惟前据李鸿章奏称由上海月解三万两充饷。兹又划解泰坝盐厘。合之外江各厘捐。并新增花布等项捐款。每月有著之款。殊不为少。当此各营同形支绌之际。冯子材、魁玉、务当撙节支放。毋得藉口军饷不充。防剿稍形松懈也。将此由五百里各谕令知之。　　

○又谕、吴棠奏、江北粮台支绌。请饬山西巡抚拨款协济等语。据称江北进款日少。扬州大营。新到吉林黑龙江马队。并留防江北兵勇。南台不能按时给饷。现由北台按月协济。都兴阿复有移师进剿之议。非另筹拨款。不能济急。所奏自系实在情形。著英桂于河东盐课项下。每月另拨银五六千两。协济江北粮台。毋令停兵待饷。致误事机。将此由五百里谕令知之。　　

○又谕、毛昶熙奏、调派精锐兵勇西援河洛。并请饬多隆阿取道汝甯沿途埽荡贼巢各摺片。又据官文等奏、逆匪攻陷郧西。并探闻发逆窜。出潼关。历河陕等处。疾趋光州。窥伺楚疆。及请将金甸琛免调入秦各摺片。河洛之贼。是否他窜。渑池等处。有无贼踪。均未据郑元善奏报。著即迅速驰奏。一面侦贼所向。妥筹防剿。必须克日歼除。方免蔓延贻患。著胜保迅速督率大队兵勇。沿途探明何路紧急。迎头截击。如该逆尚在洛阳附近地方。即著督兵西上。尽力剿洗。毛昶熙所派之刘进贞等马步各队。业已取道汴城。即著郑元善带赴西路会剿。俟西路肃清。仍即饬回宋营。以杜兵势。僧格林沁现在进攻亳北匪巢。毛昶熙务当随时策应。毋误事机。郧阳居楚之西北上游。关系甚重。郧西城池。岂可任贼久踞。著多隆阿先其所急。迅督所部同金国琛何绍彩等军。协力进攻。收复县城。其郧阳府城守事宜。著官文等严饬讷钦等严密布置。力遏贼氛。叠据瑛棨等奏渭河南北州县。汉回仇杀。日甚一日。所调各军。迄无一人一骑赶到。该省望援甚急。岂容再事迁延。雷正绾本系陕省总兵。著官文、多隆阿、迅催该总兵督率兵勇。星速入关。以期弹压汉回。剿抚兼施。迅速蒇事。若该总兵到陕。兵力足敷剿办。则多隆阿一军。应于何处驻扎。著官文等随时妥筹具奏。金国琛剿办郧西贼匪。正当吃紧。著暂缓入秦。俟郧西事竣。再行斟酌办理。其正息信罗等处贼巢。仍著郑元善督饬张曜等、会同越境攻剿之楚军节节埽荡。将汝属踞匪悉数歼除。是为至要。将此由六百里各谕令知之。　　

○又谕、毛鸿宾奏、援剿黔省铜仁匪徒。防剿苗教各匪。并办理粤西恭城土匪一摺。黔粤两省。与湖南毗连地方。袤延不下千里。路险多歧。现在铜仁石阡思州松桃天柱各属。几于遍地皆贼。乃黔省并无特派一兵一将。会合楚军兜剿。殊出情理之外。韩超身任专圻。田兴恕以本省专阃大员。于该省军务。闰不实力办理。专恃楚师防剿。该抚等所司何事。且以客兵剿土著之贼。旋灭旋起。迄无了局。该抚等自问何以自安。纵贼殃民。深负疆寄。韩超等岂能当此重咎耶。著迅派兵勇驰赴下游。会合楚师并力剿办。并慎择地方官。抚辑良民。威德并施。以期一劳永逸。粤西恭城土匪。现经营弁郑通荣等前往招抚。其张羔友一股。著刘长佑饬属认真办理。不准任令蔓延邻省。贻患无穷。仍著毛鸿宾不分畛域。将黔粤两省交界地方匪徒。会同该省悉力剿办。迅图扑灭。毋任蔓延。将此由六百里各谕令知之。　　

○补行引见京察翰林院侍讲学士伍忠阿。得旨、著照旧供职。　　

○甲子。谕内阁、前据大学士会同刑部定议何桂清罪名。以情节较重。请于斩监候律上。从重拟以斩立决。当因何桂清曾任一品大员。复谕大学士六部九卿翰詹科道、将何桂清各供。并给事中郭祥瑞、谢增等。请将何桂清速正典刑各摺。再行会议。以期众议佥同。兹据大学士桂良等公同会议。请仍照原拟。将何桂清比照守边将帅被贼攻围。不行固守而辄弃去。因而失陷城寨者。斩监候律上。从重拟以斩立决。并据大学士衔礼部尚书祁寯藻等奏各摺。以刑部原奏既称遍查刑律。如临阵先退。弃城而逃。失陷城寨等条。均罪至斩候而止。明知舍此本律。不能改引。又云情罪较重。拟以斩决。是为拟加非律。非臣下所得擅请等语。此案何桂清以总督大员。驻扎常州。当丹阳失守。贼氛紧偪。节节退避。以致苏常松太各府州。全省相继沦陷。　　

○于革职拏问后。展转藉故。逗遛两载。延不赴部。苟且偷生。罔顾法纪。迹其罪状昭著。若文宗显皇帝当日因其情浮于罪。将基正法军前。中外臣民。当无异议。惟现已拏解来京。且叠经廷臣等会同刑部定拟罪名。自应按律科断。即不必于律外施刑。以昭公允。何桂清著仍照本律改为斩监候。归入朝审情实。秋后处决。此系为查照定律详慎用刑起见。非谓何桂清情有可原。将来可从末减。致蹈轻纵也。　　

○又谕、本日据大学士衔礼部尚书祁寯藻、兵部尚书万青藜、内阁学士桑春荣等、顺天府府尹石赞清、府丞林寿图、内阁侍读学士王拯、鸿胪寺少卿彭祖贤、给事中唐壬森等奏、遵议已革总督何桂清罪名。请照本律定拟各一摺。均以大学士会同刑部原摺。于本律外有所引伸。尚未允协。朝廷刑法。自有定章。凡罪名大小。一经刑部查明专条本律。即当执持一是。援引入奏。不得于律外丝毫有所增加。意为轻重。嘉庆年间。历奉谕旨。引律断狱。不得于律外又称不足蔽辜。及从重等字样。圣训煌煌。永宜遵守。今大学士会同刑部定拟何桂清罪名。据称查刑律如临阵先退等情节各条。均罪至斩候而止。何桂清贻误地方。情节较重。应照斩监候律上。从重拟以斩立决等语。何桂清应得罪名。既有斩监候专条。自应按律问拟。以持刑罚之平。何得任意出入。于律外复加从重字样。以致执法失中。隐酿刻深之弊。嗣后问刑衙门。务当恪遵成宪。专照本律科罪。不得深文曲笔。抑扬其词。于律外任意加等。以副朝廷明慎用刑至意。　　

○又谕、本日据大学士等奏、会议何桂清罪名一摺。其户部侍郎董恂以堂司回避。都察院左副都御史志和等以师一回避。均未列衔。国家设立科条。凡官吏于诉讼人。有关受业师及旧为上司者。例应回避。至臣下于奉旨派审案件。亦有具摺呈请回避者。其准否均须候旨。此案何桂清以一品大员。朝廷慎重刑章。特升旨令大学士六部九卿翰詹科道再行会议。原欲参之众议。用示大公。岂寻常听讼之例可比。各该员等自应准情科罪。各据所见奏闻。如有回避。亦可于奉旨后具摺陈奏。候旨遵行。何得并不奏明。临时藉词回避。置身事外。以私情废公论。为诿卸取巧地步。所有此次会议未经列衔之董恂、志和、孙如仅、潘祖荫、董元章、衍秀、孙楫、刘毓楠、梅启照、朱潮、吕序程、任兆坚等、均著交部议处。以为藉词取巧者戒。寻议董恂等均照违令私罪罚俸一年例上加等。降一级留任。从之。　　

○又谕、内阁侍读学士王拯奏、遵旨会议何桂清罪名一摺。内称刑部近年办案。每多苛刻罗织。曲加重典。载垣端华当事之日。其希承意旨。尽情周内。尤难缕述。闻出于该部司员余光倬一人之手为多。同官均为侧目等语。刑部为刑名总汇之区。该堂司各官。宜如何平情执法。一秉大公。如该学士所奏该承审司员。辄敢趋附权势。逢合取巧。不惜苛刻锻炼。故入人罪。以为见好地步。现当力挽积习之时。岂容任听此等不职之员。意为轻重。致紊刑章。所有余光倬平日办事情形。及载垣端华当事时。其逢迎锻炼各情。是否出该员一人之手。即著刑部堂官查明据实参奏。不准稍涉徇隐。并不得以该员曾经保列京察一等。稍存回护。以肃官常。寻奏、遵查余光倬并无把持公事。及逢迎锻炼各情。嗣后仍留心访查。如或始勤终怠。应即随时纠参。不敢稍涉回护。报闻。　　

○又谕、刑部奏、遵议官失察差役殴毙人命。按律定拟。应否援免。请旨一摺。已革署湖南新化县知县戴沅、于门丁雇工刘三串同差役索诈。殴伤曾芹沅殒命。该署县漫无觉察。辄听丁役饰禀。率报因病身死。迨尸妻上控。复不确查禀验。几至正凶漏网。实属种种谬误。非寻常失出可比。著照刑部所拟。从重发往军台效力赎罪。虽在恩诏以前。著不准其援免。　　

○谕议政王军机大臣等、田在田奏、攻剿奶奶山踞匪。先将前后南北四寨克复。并剿抚附近捻圩一摺。奶奶山贼巢。盘踞宿北。梗阻饷驿道路。前经田在田屡攻未下。此次先将山西前后两寨。山上南寨。设法攻破。并收复附近各圩。旋即扎营园困北上寨。亦即克复。生捦捻首杨大才等正法。办理尚为奋勉。惟该匪股数本多。若稍为松劲。难保不乘虚冲突。再事蔓延。著田在田迅督在事将弁。将此山逆众奋力歼除。以清宿北大道。毋得日久迁延。致他处援贼纷来。办理又形棘手。其古饶集以西各贼圩。并著乘此声威。剿抚并用。如兵力不敷。即商令吴棠拨队助剿。并严防窜扑清淮一带。务须就地歼除。袁甲三前奏已派兵前往。著即饬令会同田在田所派各军。并力筹攻。毋稍观望。如山大贼多。未能围困。仍著该大臣添派队伍。以期一律廓清。永除后患。将此由五百里各谕令知之。　　

○又谕、田在田奏、兜剿捻匪。需饷孔亟。请饬催山东等省月饷如期拨解等语。灵壁等处捻匪。窜赴杨疃一带。句结窜扰。田在田据会合睢灵兵练。三路兜剿。直捣老巢。惟兵力尚单。亟须添募兵丁二三千人。而各省应解月饷。除山西省尚能照解外。余俱屡催罔应。兵勇困苦异常。亟应速筹接济。著谭廷襄、郑元善、瑛棨、迅将应解田在田军营月饷。照旧如期拨解。以资进剿。毋再延缓。将此由五百里各谕令知之。　　

○又谕、张亮基奏、云南事难再缓。仍欲早行入境。并林自清已由纳溪至泸州。委员驰往察看办理各摺片。潘铎、张亮基、能早入滇省。可以抚集流亡。系属人心。将徐之铭之倒行逆施。亟图挽救。现在滇中回夷。既有就抚之信。若能乘机利导。互用恩威。使滇事早得就绪。自为正办。惟林自清业已行抵泸州。究竟练众实有几何。断不可令其与川中股匪句结。骆秉章既有于折回时酌给米石之事。即著该督等饬令折回滇省。攻剿大理逆匪。方为妥善。潘铎、张亮基等、何以毫无侦探。任令突至泸境。殊属非是。著即取道赴滇。将林自清率领前往。如再观望迁延。致令别滋事端。惟该前督等是问。张亮基前奏拟于川东道库暂筹借银五万两。以捐照抵拨归款。曾经谕令骆秉章妥筹办理。如果张亮基能令该练遵即回滇。自不应惜此区区之费。傥不早为筹款安抚。俾得迅速迎机妥办。稍事蔓延。则所费恐不止此数也。均著骆秉章、潘铎、张亮基、商同办理。潘铎、张亮基、总宜将一切进止机宜。面为商定。毋致参差。但能于事早图补救。骆秉章谅亦不坚执前说。至张亮基所请将查办各案。酌量轻重之处。豫为明降谕旨。俾得临时察度宣示。所有查办各案情形。此时何从豫酌轻重。该前督所虑事处其难。恐有临时不及请旨之处。尽可一面相机办理。一面奏闻。若欲使边隅乱后知朝廷之所以尊。尤在该督等之宣布威德。俾知慑服也。将此由六百里各谕令知之。　　

○乙丑。谕内阁、都兴阿奏、请将患病营员分别遣撤等语。副将衔尽先参将广东黄州营游击张寅、副将衔尽先参将直隶郑家口游击汤继扬、尽先副将河南河北镇标左营游击金魁等三员。出师年久。或身受潮湿。或曾经受伤。防剿难期得力。著即撤令归伍。以示体恤。已革副将衔山东德州营参将常胜现在患病。著准其回旗调理。该员前在江北军营。屡立战功。因案被参后。亦尚知愧奋。且年力正强。尚堪造就。未便令其废弃。著照都兴阿所请。俟该员病痊后。由该旗送部带领引见。并著赏还顶带。　　

○谕议政王军机大臣等、文煜奏、直属蝗蝻萌动。加紧扑灭等语。蝗蝻滋生。最为民害。畿辅地方。现当农田播获。均关紧要之时。若令蝗蝻滋长。不行赶紧捕除。一经蔓延。其害不可收拾。据该督奏称平山灵寿肥乡等县。均有蝻孽萌生。稿城等县。有飞蝗过境。务即乘此发动之始。严饬官吏加紧扑除。并令逐处摉查。遇有蝻子处所。赶即刨穵。或趁其蝮蜪之际。扑买兼施。务期净尽。或有飞蝗停落之处。尤应认真扑逐。毋使遗孽为害。地方官傥扑除不力。该督即查明严参。其认真捕捉者。准其量予奖励。以示劝惩。该督务须认真办理。毋得视为具文。以副朝廷轸念民生之意。将此谕令知之。　　

○又谕、都兴阿奏、逆匪援应金陵。势趋北岸。水陆防剿布置情形一摺。贼匪图犯北岸。难保不乘我不备。布置内应。冀得遂其狡谋。都兴阿务当通饬各营。一体严密防范。毋任奸匪溷迹。傥盘获形迹可疑及语音不对者。即分别讯办。毋稍姑容。当此贼氛甚恶之时。江面何得有如许船只。渡民逃难。其为贼之豫伏奸慝。不问可知。现在已渡江者。如何设法安置。使之不能逞其阴狡。尤不可任听分往里下河等处。或虞滋扰。其未渡者。仍饬水师各营认真梭巡。如何盘查。如何遏截。均不得有名无实。致贻后患。龙潭官军撤退。前据冯子材等奏报。当经谕令曾国藩等查明确实情形具奏。王明山等师船曾否下驶。李世忠攻围九洑洲有无把握。并著该大臣察度情形。分别催令进剿。以牵贼势。江面隘口林立。港＜?氵义＞分歧。应如何分拨师船添兵防剿之处。并著会商都兴阿妥为布置。毋任纷窜。总之金陵为匪首老巢。该逆等在所必救。援贼之来。必须合力痛剿。使外贼不得入。内贼不得出。石城虽大而且坚。久之自成釜鱼阱兽。前此安庆庐州。次第克复。均用此法。谅该大臣等成算在胸。必能筹策万全。迅速奏功也。江北各境。均已肃清。断不可使一贼偷渡。致为牵掣。曾国藩即飞饬水陆带拴将弁及沿江各地方官实力稽察防范。毋稍疏懈。将此由六百里各谕令知之。　　

○又谕、前因郑元善奏贼窥河洛。地方紧要。当经叠谕胜保督军而西。与该抚商同剿办。兹据该抚奏称亲至项城。与胜保会商剿抚后。旋即暂回汝郡。催督杨长春等赴洛。并派知府李徵松等往西平一带。剿办续来皖境另股粤匪。西路之贼。已由新渑之交。向宜阳大路潜窜。叠扑嵩县伊阳叶县城垣。经各地方文武及带兵将领堵剿。叠有斩获。其项城被剿股匪。由上蔡西平遂平确山驶窜舞阳。两路贼踪。均剽疾异常。所过州县地方。蹂躏荼毒。可想而知。现在舞阳与叶县两处。势将并合。尤恐逆焰愈张。剿办愈难为力。据该抚奏称已商胜保分拨马步千人。及饬知县王珠炜管带唐汉平勇队千名。与杨长春等各军会合进剿。胜保前所派拨各军。衡以现在贼势。似尚未敷剿办。该大臣仍应督军亲往。迅图埽荡。方期得力。著胜保酌度情形。妥速办理。洛阳尚有会元局练众。李书声等抢杀啸聚。意图负嵎。郑元善所派杨飞熊酌留楚勇一二队。务即饬令密会地方官妥为剿散。该处地方紧要。练众抗官。尤应及早折除萌櫱。胜保之军西向。并可藉其声威。遥为弹压。该大臣断不可稍有玩忽。贻患无穷。信罗一带。楚师业已越境。该抚即饬蒯贺荪等合力剿办。另片奏副将衔候补都司陈万金以投诚步卒。叠经奖擢。无故逗遛光州。擅留游勇。诡称□□又效。及至勇丁行劫抗官。不能约束。挟与同逃。实属目无法纪。陈万金著即革职。并武举殷姓。均著严拏务获。即在军前正法。以肃军令。将此由六百里各谕令知之。　　

○又谕、吴振棫奏、遵旨回陕。并商雒道梗。未能即日起程一摺。据称渭南等处。汉回互相焚杀。必先慑以兵威。然后再行解散等语。前因瑛棨奏回匪凶焰日炽。请降旨分别良莠。俾释猜疑。当照所请。发去明发谕旨一道。复谕官文、多隆阿、迅催雷正绾带领兵勇。星速入关。以期弹压。即著托明阿、瑛棨、孔广顺、张芾、会同吴振棫悉心筹商。妥为布置。汉回仇杀。势甚鸱张。吴振棫当赶紧前进。与该将军等先就现有兵力。相机剿抚。毋得因循贻误。张芾在仓头镇被回众羁留。迄今又阅数日。有无信息。并著探明具奏。至吴振棫所称由山阳窜至郧西股匪。现又回窜商州所属之蒲峪地方。尚未据该将军等奏报。著即督饬将弁会合楚军两面夹击。迅速歼除。毋令该匪再得窜扰秦境。肆行蹂躏。将此由五百里各谕令知之。　　

○河南巡抚郑元善奏请将咸丰辛酉科文武乡试。归并本科举行。从之。　　

○以都察院左都御史文祥署兵部尚书。　　

○以镶黄旗汉军都统瑞麟署镶白旗汉军都统。　　

○以江苏扬州全境肃清出力。赏总兵官周希濂、副将黄廷升、参领永成、防御额邻布、巴图鲁名号。游击黑德哩等花翎。同知严邈等蓝翎。余升叙开复有差。　　

○以河南攻克杞县等处贼寨出力。赏游击浦本祥、都司石得胜、甄树德、守备刘鸿增、赵鸿先、巴图鲁名号。都司蒋学耕等花翎。千总刘大魁等蓝翎。余升叙开复有差。　　

○予河南阌乡阵亡知县王其昌、典史程世济、祭葬世职加等。建专祠。　　

○丙寅。谕内阁、据存诚等遵旨盘验仓廒存米。核与原查数目不符。请将该仓监督分别解任听候传讯一摺。并据德全、毕道远奏、自请议处。并酌储米石。及给事中唐壬森奏、掣量完竣。据实参劾各摺片。太平仓廒存米石。经该监督善瑞等报明存数一千余石。此次存诚等前往盘验。逐廒击量。查出米粟麦豆实存四千六百余石之多。仓储重地。岂容花户隐藏作弊。该监督等职有专司。何竟毫无觉察。难保无徇隐情事。满监督善瑞、始终以花户禀称为词。情节支离。著即解任。监督莫尔赓额、虽据呈称甫经到任。亦不得诿为不知。著与善瑞一并听候刑部传讯。仓场侍郎德全、毕道道、未能觉察。殊属疏忽。著交部议处。稽查太平仓给事中唐壬森、据奏业于五月二十五日。赴该仓询问米堆。经监督等捏称报存土米掩饰。未能查出。应得处分。著俟定案时声明请旨。寻刑部奏、审明花户唐大隐慝余米。希图盗卖。应照例充发新疆。监督善瑞任县蒙禀。昬瞆溺职。应与失察之监督莫尔赓额、给事中唐壬森、均交部分别议处。从之。　　

○又谕、庆端奏、查明台州乐清两城克复情形一摺。上年逆匪窜踞台州府乐清县城。经道员苏镜蓉、参将陶宝登等、约会民团。水陆分攻各门。于本年四月闲。将台州郡城克复。其乐清踞逆。经知县孙家丞号召团丁攻剿。武生周伦光等率团截杀。复经总兵秦如虎等派兵进击。即于四月十九日收复县城。其磐石寨城。亦经巡检汪墉等并该处坤团即时收复。乐清境内肃清。浙省郡县民团。或冒死诈降。或闻风内应。同仇敌忾。连拔坚城。可见乡曲偏隅之民。咸知大义。全在地方文武官绅。为之倡率。办理甚属可嘉。乐清县学教谕王迟、前于该县失陷时。骂贼不屈殉难。殊堪悯恻。著交部照例议恤　　

○谕议政王军机大臣等、庆端奏、温郡肃清。贼窜景甯云和。现筹堵剿一摺。青田与泰顺景甯云和。均系接壤。而泰顺等县。又与闽省之福鼎霞浦寿甯等处。路路可通。其云和与松溪政和。亦仅庆元龙泉一县之隔。贼踪出没靡常。难保不伺隙旁窜。仍为窥闽之谋。著庆端饬令道员曾宪德等严密扼守。以固闽防。并饬张启煊由泰顺迎头截击。其秦如虎各军。宜如何分路扼剿。著相机调派。闽浙交界防务。风闻甚为松懈。庆端当力图振作。笼络将士。毋失机宜。不可令贼匪阑入闽疆。遂其旁窜之计。如有疏虞。惟庆端是问。再甯波收复以后。前经谕令庆端、左宗棠、派员前往办理防守事宜。是否已经派往。著该督等即行驰奏。前据曾国藩奏称探闻湖州失守。尚未据庆端左宗棠奏报。著一并探明具奏。将此由五百里各谕令知之。　　

○又谕、谭廷襄奏、拏获奸细供词。核与原审不符。据实密陈一摺。据称奸细张林摉有粤逆伪印封条。该犯初审。自认为陈玉城赴北路探听句结。兹复供称系宛平县刘家村人。曾在原任湖广总督裕泰家照料杂务。九年四月。曾赴天津。见过长启。十年二月。跟随工部主事戴希灏赴胜保军营。上年十月。因胜保军营候补道齐世禧差赴山东省城送信。被长清团练拏获。其伪印封条。系郭宗玖给与观看。伊即留存。以为挟制地步各等语。前因张林供认为陈逆指使北来。并带有伪印封条。似其确为奸细。已无疑义。现据张林所供。则实确有来历。谭廷襄已咨查文煜询问长启。即著该督将咨内各情。详细询问直隶候补知府长启。是否该犯捏供。抑实有其事。即令详细禀覆。以昭核实。候补道齐世禧差派张林赴山东省城。是否确实。该犯本跟随主事戴希灏赴营。何以又经齐世禧差派。并著胜保查明原委。详细具奏。至张林所带封条。系属甲寅。则非上年陈玉城所给可知。若上年陈玉城所给。则伪衔不应止称水营中一军帅。似其所供郭宗玖给看各情。尚属可信。第张林为齐世禧差派送信。何以忽有招勇情事。情词不无闪烁。且初供招人结夥内应各情。历历如绘。何以忽又翻供。是否从前实系刑求。著谭廷襄将所供前后互异各情。严切根究。毋稍含混。以成信谳。将此由五百里各谕令知之。　　

○又谕、托明阿等奏、回匪猖獗。现在分队数千。攻扑省城。请饬催京兵渡河来陕各等语。回匪叛逆显著。省城附近村堡。焚杀殆尽。胆敢结队近城。扑犯省垣之西关。其大荔县一股。围攻同州府城。已八昼夜。悖逆情形。殊堪发指。亟宜痛加剿洗。以儆凶顽。著官文、多隆阿、仍遵前旨。严催雷正绾统带兵勇。星速入关。会同瑛棨等慑以兵威。勒令该回民将为首滋事之人。献出惩办。其被胁勉从者。酌量散遣。惟回匪传单。已蔓延西安同州十数州县。势焰甚张。恐雷正绾一军。不敷分剿。多隆阿本有督办陕西军务之责。仍著该将军督率后起各营。相继前进。该省望援甚迫。务当克期抵陕。迅解倒悬。郧西发逆。现既回窜。偪近商南郧郡情形已松。金国琛早已到郧。足资防守。著官文等速饬何绍彩就近驰赴西安。以厚兵力。瑛棨奏杨飞熊已派县丞张宝禧等、分拨兵勇入关。著郑元善仍饬杨飞熊统率所部。即日由潼关赴援。毋再迁延贻误。同州被围已久。亟应调拨劲兵。力解城围。洛阳已无贼踪。晋省河防。不甚吃重。且陕省回匪。未肯远窜。英桂但能将本境回民。妥为约束。其沿河船只。随时饬令兵勇提泊北岸。晋疆自可无虞。所有驻防蒲郡京兵。即著成明统带渡河。迅解同州之围。相机进剿。孔广顺、马德昭、均系特旨起用之员。宜如何激发天良。力图报称。孔广顺数月以来。何竟一筹莫展。西安驻防之兵。亦有数千。何以托明阿不能激励将士。出奇制胜。现在该省军情吃紧。该将军等责无旁贷。著托明阿瑛棨、孔广顺、马德昭、赶紧布置省防。一面就现在兵力。分投剿截。毋得专待援兵。致附近居民惨遭杀戮。经此次训饬后。傥该将军等不知愧奋。竭力剿办。任令回匪日肆鸱张。定将托明阿等从重治罪。决不宽贷。将此由六百里加紧各谕令知之。　　

○丁卯。谕议政王军机大臣等、官文、严树森奏、楚军进剿豫捻。蹋毁贼寨贼卡一摺。豫省信罗一带。捻巢林立。为楚豫边境之患。经官文等调派楚军分路进剿。副将周凤山击败涩港踞贼。随将青山店等处贼卡蹋毁。道员欧阳正墉将王家冈捻寨焚毁。并击退邢家集援贼。五里店有樊绍薪等诣营投诚。高家店复有孟玉恩等投诚。均经周凤山准予自新。并自领亲军将贼目捦斩。办理甚为得手。即著官文等饬令该副将等乘势进攻。一面饬李续焘新募赴豫之军由武胜关疾进。将信阳之明港。正阳之陡沟老巢。约会周凤山等军同时进攻。毋稍稽迟。信罗一带。亦为捻匪巢窟。今新到楚军。气势甚盛。再得本省兵为之向导。更为得力。著郑玩善迅速拨派劲兵夹击。尽歼丑类。毋留余孽。至投诚之樊绍薪等。著官文等饬知周凤山、务当详察妥办。毋得稍涉大意。将此由六百里各谕令知之。　　

○又谕、薛焕奏、筹办比利时国通商事务大略情形。并钞录照会呈览一摺。办理甚合机宜。深堪嘉尚。该国公使包礼士、有订于六月初四日与该大臣会晤之语。谅薛焕业已晤商。其是否停止赴京。想已略有端倪。该公使所递三条和约。以十二年为期。并递京用宝。尚无窒碍。而该国大小官员商民船货。均与别国受益最优者同一条。薛焕因其包罗各国条约在内。拟设法消弭。因开列三条。以期互相增减。所见亦极周密。现在会晤后如何情形。即著随时具奏。该大臣于办理外国事务。本能谙悉。此事即责成薛焕悉心经理。总期于迁就之中。无损国体。但能限制一分。即收一分之益。所定章程。尤须使将来皆可仿照办理。谅薛焕熟悉情形。无俟谆谆训诫也。将此由六百里密谕知之。　　

○戊辰。上诣观德殿几筵前行月祭礼。　　

○谕内阁、皇考文宗显皇帝暨皇妣孝德显皇后梓宫。奉移山陵。著钦天监于九月内。敬谨选择吉期具奏。　　

○又谕、僧格林沁奏、胪陈军营及地方积弊一摺。前因各路军营。积习日深。曾经通谕各营痛除诸弊。力加整顿。今僧格林沁所奏。意见亦适符合。各路统兵大臣及督抚大吏奏报情形。多至失实。或市恩麾下。见好属员。每以将佐一战之功。遽行越级优保。或获咎文员。营谋到营。稍有微劳。即可奏请开复原官。赏重罚轻。何以昭激劝而励戎行。若为将帅者。谓有贼可以固宠。为督抚者。谓敷衍可以保荣。居心更何可问。僧格林沁以督兵大员。肯将军营积弊。据实上陈。具见公忠体国。不染习气。甚属可嘉。现在各路统兵大臣及督抚大吏。实心任事者。固不乏人。而粉饰因循不知振作者。亦复不少。嗣后奏报情形。傥仍前含混欺饰。任意铺张。或滥保无功。市恩邀誉。并妄为获咎劣员。开复处分。以致纪律不严。军心解体。经言官参劾。或朝廷别有访闻。必将该大臣督抚等从重惩处。以肃军律。至军行首重饷需。近来各省徵收钱粮。率多缺额。州县牧令。每遇偏隅水旱。或贼窜边境。即以合境均被灾扰。报请蠲缓。仍行私徵肥己。道府代为缄默。大吏徇情姑容。以致吏治日弛。饷源日绌。实堪痛恨。著各督抚严行查察。如有此等情弊。立即据实参办。毋得再事宽纵。傥仍积习相沿。不加整顿。必将该督抚严行惩处。毋谓诰诫之不早也。将此通谕知之。　　

○又谕、前因李鸿章奏调候补中允冯桂芬等、赴江苏军营差委。当经降旨允准。兹据吏部奏、该署抚所调各员内。王学懋系月选人员。按照新章。自应赴部引见。领凭赴任。不准本籍及经过地方督抚大臣。奏留差委等语。所有李鸿章奏调各员。除冯桂芬、王凯泰、钱鼎铭、王大经、阎炜、薛时雨等六员。仍准其即赴该署抚军营差委外。其王学懋一员。即著李鸿章饬令依限领咨赴部引见。赴江西建昌县本任。以符定章。　　

○谕议政王军机大臣等、本年七月十七日。恭值皇考文宗显皇帝周年忌辰。著春佑等于热河各寺内。遴选喇嘛四五十名。在澹泊敬诚殿虔诚诵经一日。嗣后每年七月十七日。均照此次敬谨办理。将此谕知春佑、并传谕恒恩、耀安知之。　　

○又谕、僧格林沁奏、敬陈管见一摺。沥言外闲统兵将帅。封疆大吏。奏报不实。以及吏治废弛。兵饷支绌。种种积弊。议论均极真切。具见该大臣公忠体国之忱。业经明降谕旨。申饬各路统兵大臣及各督抚。痛加振作矣。蒋琦龄前奏监军一条。当经降谕驳斥。因此等重寄。若用非其人。不独扶同徇隐。且恐骚扰地方。颠倒是非。汉唐以来。流弊滋多。所以卒至于不可行也。该大臣所称奏报不实。徇情滥保诸弊。诚为近来军营所不免。而最甚者莫如胜保军营。胜保之不可恃。朝廷久已洞悉。因其时寿州既陷。颍州危急。诚恐苗沛霖或再句合张落刑。图谋北犯。楚军尚在皖省西南。鞭长莫及。不得已令胜保前往羁縻。以缓其势。非真谓苗沛霖之可抚也。嗣胜保以苗沛霖捦献张落刑为归正确据。屡代乞恩。而朝廷仅许其免罪。亦未据信胜保一面之词。迨李续宜抵皖后。阅其先后章奏。于苗练一节。并未尝一意主剿。而较之胜保事事将顺迁就。办理似觉结实。徒以张落刑尚未歼除。而苗练无人驾驭。是以不能遽撤胜保之兵。适因豫省河洛捻氛告警。因特命胜保移兵前往。令其暂与苗沛霖相离。亦正所以使李续宜事权归一。可以从容展布也。惟李续宜之兵。究在皖省以南。而北面无重兵控制。终非妥善。现在僧格林沁进扎毫州。距苗圩较近。于李续宜之军亦可联络。且于苗沛霖之应剿应抚。见闻较确。僧格林沁在军营多年。历练老成。胸中必有成算。著即将实在情形。迅速具奏。僧格林沁若能接办此事。控制于北。李续宜坐镇于南。则察苗沛霖之向背从违。以定剿抚。必能和衷共济。同奏肤公。其如何办理之处。著迅速具奏。即降谕旨将胜保酌撤。并将其所部之兵。并归僧格林沁统带。以一事权。将此由六百里密谕知之。　　

○又谕、僧格林沁奏、移营夏邑。派队剿办永亳捻匪。收复贼圩。及督剿棍匪获胜一摺。所筹甚合机宜。永亳之军。剿抚附近捻圩。声威已振。谅该匪不敢装旗出窜。刻下天气炎热。北方马队。不服蒸湿。患病者多。且高粱丛茂。马队未便长驱。大雨时行。炮车亦难挽运。自系实在情形。著即饬令恒龄等将未下各捻圩。剿抚兼施。次第收复。一俟天气凉爽。即行进剿。克期大举。以期一鼓荡平。如老巢贼首。或出掳粮。外援各匪。纷来救应。仍须严饬在事各员弁奋力剿洗。不得稍形松懈。进止机宜。是在该大臣随时酌度。不为遥制。至山东兰峄一带棍匪。邹县教匪。虽经德楞额、扎隆武等、相机剿抚。惟无统率大员。恐带队官无所禀承。难期得力。著谭廷襄即行出省。驻扎兖沂适中之地。督兵剿办各处幅教各匪。所有该处马步兵勇。俱归调遣。以一事权。该抚身任封圻。责无旁贷。应即赶紧出省督剿。以息寇氛而安疆圉。方为不负委任。前据瑛棨奏兵力不敷分布。请将各军营调拨陕省弁兵撤回。以资调遣。著僧格林沁、谭廷襄、查明各该营有无陕省弁兵。能否酌量遣撤归伍之处。妥筹办理。将此由六百里各谕令知之。　　

○引见翰林院保送御史人员。得旨、彭瑞毓、周星誉、杜瑞联、洪调纬、蒋彬蔚、马元瑞、孙念祖、均著记名以御史用。
  </div>
  <div class="pagination">
   <a href="清实录同治朝实录_page55.html">
    上一页
   </a>
   <span>
    ...
   </span>
   <a href="清实录同治朝实录_page51.html">
    51
   </a>
   <a href="清实录同治朝实录_page52.html">
    52
   </a>
   <a href="清实录同治朝实录_page53.html">
    53
   </a>
   <a href="清实录同治朝实录_page54.html">
    54
   </a>
   <a href="清实录同治朝实录_page55.html">
    55
   </a>
   <span class="current-page">
    56
   </span>
   <a href="清实录同治朝实录_page57.html">
    57
   </a>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <a href="清实录同治朝实录_page60.html">
    60
   </a>
   <a href="清实录同治朝实录_page61.html">
    61
   </a>
   <span>
    ...
   </span>
   <a href="清实录同治朝实录_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
