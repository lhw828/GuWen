<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 427 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 427 页/共 523 页</h1>
    <div class="content">
○旌表守正捐躯河南光州民杨允妻蔡氏。　　

○癸酉。上御懋勤殿。勾到湖广江西安徽情实罪犯。停决湖广斩犯三人。绞犯三人。江西斩犯六人。绞犯四十人。安徽斩犯五人。绞犯一人。余九十人予勾。　　

○谕内阁、马慧裕等奏、查获沿习天主教各犯审明分别定拟一摺。此案张义盛一犯。先因查禁天主教停止念经。嗣因患病。又复讽诵。兹拏获到官。坚不改悔。实属始终怙恶。著照所拟发往新疆。给额鲁特为奴。张大才等九犯、及张天赐等七十八名口。既经悔悟投首。著该督等提集当堂。均令逐一跨过十字架。应杖徒者照例折责安置。余者免罪释放。仍立簿登记。如有复犯。加重治罪。其访拏获犯之应城县知县奚大壮、著该督抚查明。如平日官声尚好。即奏明送部引见。再行施恩。　　

○谕军机大臣等、本日勾到江西省秋审人犯内。绞犯舒盛德、金成才、何石俚等三起。共三十九名。皆因朱毛俚逆案内。得受胡秉耀等伪造凭票。问拟绞候。入于本年秋审情实。上年朱毛俚逆案。先由胡秉耀、杨易等起意私刻木戳印刷龙票。并播散谣言。谓即日将有刀兵之灾。得其凭票者。可免杀害。骗卖银钱使用。舒盛德等并不知所卖凭票。可免何项刀兵。但冀免于杀戮。遂尔出钱买存。迨胡秉耀等破案究出姓名。拏获问拟重罪。惟是该犯等皆系无知乡愚。受人愚惑。闲有与知逆谋。尚未得受伪封。且此外卖过凭票。未经查出者。尚不知凡几。此时若将舒盛德等概予骈诛。未免法重情轻。舒盛德等均免其一死。著阮元查明该三十九犯内。如从前曾经犯有奸赃盗窃等项情罪。及知逆谋者。将该犯定为永远枷号。分在该省各府县枷号示众。其并未犯事及不知逆谋者。以年岁为断。区分三等。将年力强壮者发往黑龙江。稍长者发往伊犁。衰迈者发往云贵烟瘴地方。均遇赦不赦。该抚查明后列名开单具奏。再行分别办理。其罗梯兰一犯。现据湖北拏获逸犯江得明、供有罗明标即罗梯南、尚须查讯明确。著将该犯暂行监禁。俟查明审结后。再行照拟办理。将此谕令知之。　　

○缓徵湖北沔阳、天门、江陵、公安、石首、枝江、荆门、潜江、汉川、黄冈等十州县、并屯坐各卫、被水村庄新旧额赋。　　

○除山西静乐县、坍没地一十顷有奇额赋。　　

○甲戌。旌恤河南滑县遇贼被戕生员秦一清、秦秉铎、许九牧、民人萧开贞等十二名、民妇萧车氏等四口如例。　　

○乙亥。谕内阁、前据那彦成保奏、永定河工出力人员。摺内将缘事降革官七员。一并列入。声称原案均系因公、情有可原、工竣不敢妄邀甄叙、情愿照例捐复、留直补用、共计捐银二万一千六百余两、已先饬令缴库等语。并未将该革员等缘事原案声叙明晰。朕为那彦成所蒙。未及细查原案。当经降上□日。与所保现任各员一体加恩允准。昨据御史林钟岱、以废员王奎聚储斗南二人、系因承审孔传标一案、酷刑故勘、革职拟徒、并曾奉有不准减等之上□日、那彦成为温承惠所蒙、颟顸滥保、具摺参奏。朕以王奎聚等二人获咎较重。该督率请捐复。则其余五员亦难凭信。令军机大臣一并详查具奏。兹据查明开单呈览。朕披阅各案情节。王奎聚、储斗南、审讯孔传标一案。任意刑求。故入人罪。罚严酷吏。情节甚重。蒋兆璠、前任通州因循怠玩。诸事废弛。并失察差役勒索酿成命案。董鸿、前任典史科派敛钱。贪鄙不职。此四员断难准其捐复。沈守恒。张洽、因本年躬耕耤田。供办牛只。未能勤加演习。严议革职。事虽因公。但褫革未及一年。该督前此奏请时。若将原案叙明。或可酌量施恩。今一并朦混入奏。沈守恒、张洽、此次亦不准捐复。惟已革典史翁新福、因承缉盗案四参限满无级可降革职。实属公过。著准其捐复。那彦成于未经具奏之先。即将该革员等捐复银两。饬令缴库。以备工需。豫为邀准地步。所办甚属取巧。迹近专擅矣。除翁新福捐复银两准其收纳外。其王奎聚等六员。所缴捐复银两。均著掷还。即罚令那彦成温承惠二人、照数均匀赔出。那彦成朦混具奏。仍著交部加等议处。嗣后保奏废员者。俱著将该革员缘事案由摘叙具奏。违者加等议处。　　

○户部议准、陕甘总督先福疏报、皋兰、山丹、二县、开垦地三顷八十七亩有奇。照例升科。从之。　　

○丙子。谕内阁、明春朕恭谒西陵。回銮时。跸路经由北惠济庙拈香。因忆故大学士朱圭、坟茔在该处附近。面谕那彦成查明。如相距御道五里以内。即亲往赐奠。若在五里以外。即遣官前往。兹据那彦成覆奏。查看在御道四里以内。届期朕由黄新庄至北惠济庙纡道亲临赐奠。用达眷怀旧学之意。其经由道路。著那彦成派员修治。先行绘图具奏。　　

○丁丑。上御懋勤殿。勾到江苏河南山东情实罪犯。停决江苏官犯一人。斩犯八人。绞犯六人。河南斩犯十人。绞犯二十六人。山东斩犯二人。绞犯三人。余一百人予勾。　　

○戊寅。谕内阁。那彦成奏、北运河建筑堤坝各工奏明动项兴修、并将妄估率详之道厅参奏请上□日一摺。北运河堤坝各工。前据该道厅等详报。挑河建坝筑堤各工。务关厅属估需银一万三千九百两零。杨村厅属估需银一万二千九百九十两零。经该督委员覆勘。其原估挑河格堤各工。均尚可缓办。惟务关所属添建月堤一道。草坝一段。杨村所属添建月堤一道。草坝四段。俱属极险要工。共估需工料银九千四百九十五两六钱七分六厘。较前实为节省。著照所请。即于通永道库存贮历年扣存平饭项下动拨。饬令该道厅先行购备料物运贮工所。俟春融赶办勒限完竣。届期由该督亲往验收。务期工归实用。至原估之务关同知田宏猷、署杨村通判沈旺生、于尚可缓办各工概行估计。以致银数比从前另案浮多。该管通永道叶绍本、并不确切覆勘。率详请办。俱著交部议处。　　

○己卯。谕内阁、此次那彦成于保奏永定河工出力各员。为温承惠所蒙。将缘事降革官七员。含混奏请捐复。伊等俱曾任铨部。岂不知捐复人员。向例俱由部臣摘叙缘事案由。开具清单。分别准驳请上□日。其奉上□日准其捐复者。始得赴户部交纳捐项。今那彦成于未经具奏之前。即先令该革员等将捐复银两缴库。无论此七员内。如王奎聚等原犯案情较重者。断难准其捐复。即悉属情轻之员。亦从无此政体。实属有意取巧。豫为邀准地步。迹近专擅。部议照滥举匪人例加等议以降三级调用。本属咎所应得。姑念一时＜闲＞用乏人。那彦成著加恩改为降四级从宽留任。该督当倍加感奋。勉图后效。　　

○谕军机大臣等、本日据巡视东漕御史苏绎奏称、本年东省米价较往岁减至过半、民乐输将、并据父老佥称今岁东省普熟情形、为二十年来所未有等语。各省缺额仓谷。应趁年丰谷贱及时买补。以归实贮。前据陈预奏到东省采买仓谷章程。以该省缺额仓谷。为数较多。拟分限八年买补。每年采买十三万六千余石。已批令核实妥办。昨方受畴奏豫省秋成丰稔。所属各州县约可买补七十四万四千余石。本年豫省俱属丰收。虽东省稍次于豫省。然谷价如此平减。仅买十三万六千余石。似觉太少。自尚可多为买补。著陈预再督同藩司悉心筹酌。趁此稔岁。将仓粮实心经理。加增采买。以广储备。将此谕令知之。　　

○庚辰。谕内阁、百龄奏、访获正一真人法官邹尚勤、因正一真人张钰、发给护牌、令赴苏杭一带考选道童、填补京城光明殿道众缺额等语。光明殿道众。除祈祷晴雨外。别项差使甚少。著总管内务府大臣、查明光明殿额设道众。共有若干员。嗣后如有缺额。由内务府照例行文。责令正一真人。在该山道众内。遴选来历清白。明习经忏者。保送充补。并出具切实甘结。报明内务府存案。其私令法官在外考选道童之处。著永远禁止。正一真人张钰、著交部议处。余著该部核议具奏。　　

○又谕、胡克家奏、督查司库历任借放未归银两、分别著追著赔一摺。安省藩库借放银两除归完外。尚有未完银九十七万七千余两之多。自应立即追赔归款。但该抚开列单内。仅将各该员借放银两。分别应借不应借总数、笼统开载。殊未明晰。著该抚即查明原放之各该藩司、每名下共借放未归银若干内。应借者系何款目。不应借者系何款目。于该员名下分晰开注。造册报部察核。除不应借各款。著落原借原放之员赔缴外。其应借各款。交该部核明实系应借者。分别徵追归款。此内仍有不应借者。著原借原放之员按数赔缴。即将此款永远停借。并著嗣后藩库遇有借放银两。均随时报部查核。如将不应借之款。滥行借放。除著赔外。仍治以应得之罪。　　

○谕军机大臣等、据百龄等奏、缉获大乘教清茶门传教匪徒王秉衡、即王景曾、讯明该犯一族分住滦州及卢龙县、该犯由直隶而至楚省、复来江南、到处传教骗钱、楚省随伊吃斋者、均称其为爷、向伊礼拜、端坐不起、并各家款留、临行致送盘费、在江省传徒柳有贤、转传金悰有、改立收圆教、再传而至逆犯方荣升、潜蓄异志、推原祸始、实由王秉衡传教贻害所致、该犯卢龙原籍家中、现藏有九莲如意皇极宝卷真经、元亨利贞钥匙经等项经卷、伊族中向多吃斋之人、难保其家内无藏匿邪悖经卷、潜相煽惑之事、请严饬查办等语。昨据那彦成奏于卢龙县缉获王殿魁等犯。并查提王姓充徒各犯分别审办。石佛口王姓一族。世传邪教。历年久远。蔓延数省。现已屡次犯案。著那彦成即派委干员前往滦州及卢龙等处。将王姓族中习教之人全数收捕。勿令兔脱一名。解至省城严行审讯。讯明后将为首传徒者问拟绞决。其为从者分别发遣流徒。并向各该犯家中严密搜查。将所藏九莲如意皇极宝卷真经、元亨利贞钥匙经、及一切邪悖经卷。全行起出封送军机处呈览。务令净绝根株。勿稍留遗孽。除恶务尽。切勿姑息。将此谕令知之。　　

○又谕、百龄等奏、拏获习教匪犯王三保等。据供节次敛银。遣阮凤仪等、送给发配黑龙江遣犯王双喜及王王氏收用。并据阮凤仪等、供出王王氏与同配遣犯刘文魁等、传徒习教、刘文魁原籍河南柘城鹿邑两县交界之大吴家集、与王王氏至戚、其兄刘文焕与弟刘文灿、亦在原籍河南传教、刘文灿常时送银出口、给刘文魁使用、本年四月内阮凤仪在口外草地公主瓦房地方、遇见刘文灿偕张秃子汪姓三人送银转回、至刘文焕弟兄各自传教、不知其传徒人数等语。刘文焕刘文灿二犯。系已正法教匪刘文魁弟兄。仍在河南传教。实愍不畏法。著方受畴即遴派妥员。至柘城鹿邑交界之大吴家集地方。严密访拏该二犯获案后。讯明实系传徒为首。即按律定拟绞决。其张秃子汪姓二人。是否刘文灿同教。一并拏获讯明究办。将此谕令知之。　　

○给安徽五河、凤阳、怀远、灵璧、四县、及泗州卫、被旱灾民口粮。并蠲缓泗、桐城、潜山、南陵、芜湖、无为、巢、寿、宿、凤阳、怀远、灵璧、凤台、盱眙、五河、天长、滁、全椒、和、含山、怀宁、合肥、蒙城、泾、贵池、当涂、繁昌、太湖、望江、东流、庐江、亳、三十二州县、及屯坐各卫、新旧额赋有差。　　

○辛巳。上诣奉先殿寿皇殿行礼。　　

○谕内阁、治民之道。不外教养二端。六礼节性。八政防淫。古者遒人木铎。宣谕化导。使人易知易从。意至善也。直省生齿日繁。民愚易惑。近日传习邪教匪徒。如白阳红阳大乘无为以及天主教各种名目。辗转煽诱。罹法者众。朕甚悯之。地方有司日役役于簿书钱谷。而于化民成俗之原。恝焉不讲。甚非所以佐朕致治之意也。因思各省学政。皆慎＜闲＞儒臣。畀以教化之责。且按试州郡。远迩必周。于该省风土人情。无难察访周知。奸民倡为邪说。颛蒙从而习之。或诱于财利。或溺于淫邪。均各有受蔽之由。著该学政各就按试之地。察其民人所易惑者。作为论说。剀切化导。其词无取深奥。但为辨其是非。喻以利害。明白浅近。使农夫贩竖。皆可闻而动心。发交各州县官刊刻印刷。于城市乡村。广为张贴。务俾家喻户晓。知所从违。至士为四民之首。该学政于接见士子时。尤当谆切训诲。使以孝弟忠信礼义廉耻、倡率乡闾。身以先之。言以喻之。由寡以及众。由亲以及疏。蚩蚩者氓。耳濡目染。有所观感而兴。将日用饮食。群黎遍德。久之迁善远恶。翕然成风。斯邪说不足以诱之矣。该学政等所作论说。遇有奏事之便。各录稿进呈。朕将亲览焉。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年。乙亥。十一月。壬午朔。　　

○癸未。谕内阁、御史孙世昌奏、请严滥保不谙文理人员、以重京察一摺。所奏甚是。京察为激扬大典。各部院堂官。自应慎选人才。以备＜闲＞用。如山西已革雁平道福海、由工部司员。保列一等。外放道员。与已革朔州知州明祥、俱不谙文理。一任幕友朦蔽播弄。褫革治罪。此等劣员。该堂官当日何以滥行荐举。著吏部查明从前滥保该二员之堂官。先行议处。现在又届京察之期。各部院堂官务须精白乃心。秉公遴选以期所举得人。无瘝厥职。傥仍将不谙文理之员。徇情滥保外任。经朕察出。或由督抚纠参。即照滥保匪人例议处不贷。将此通谕各衙门知之。　　

○又谕、御史孙世昌奏、东直门外新堡地方。叠有挖棺窃物之案。新堡近在辇毂。从前金马氏被贼凿棺。案悬未结。现又有金王氏厝棺被挖之案。该地方官何以不即为缉犯严惩。实属怠玩。著顺天府查明饬属迅速严拏务获。照例惩办。以靖奸宄。　　

○两江总督百龄奏、江苏办赈劝捐出力人员。知县齐彦槐等、加衔优叙有差。　　

○旌表守正捐躯安徽宿松县民石秉麟妻陈氏。　　

○除江西清江、新淦、二县、水冲田二十七顷有奇额赋。　　

○甲申。遣官祭先医之神。　　

○谕军机大臣等、朕闻川东一带。私枭充斥。汉州、彭山、什邡、犍为、广元、昭化、忠州等处。枭徒白昼聚党。千百为群。抢劫盐店。嘉庆十七年七月闲。有盐大使虞廷干、在云阳县地方出场查井。被枭徒拉出轿外。剥衣殴打。捆掷山涧。该大使赴诉夔州府。知府置之不问。该大使忍辱而罢。此事并未据该省奏闻。川省盐枭如此肆行。日久党徒众多。必致滋生事端。于地方殊有关系。著常明即将虞廷干被殴一事。查明据实具奏。该处近日盐枭情形。是否敛戢。应如何设法办理。俾无业贫民。各有生计。不致专以贩私为业。其凶横不法者。如何设法擒捕。俾知儆惧。务令日久相安。勿得因循怠玩。坐视养痈贻患也。　　

○又谕、张师诚代监生况元礼呈递策论一封。朕留备披览。况元礼前经呈递时务河务策两次。曾经加恩给赏。此次复递三策。该生年已八十。既无干求。其所言亦无违碍。无庸给赏。亦不必治其越分之咎。著张师诚、即传知该生令其自行回籍安分。以养余年。勿许多事。　　

○擢浙江镇海营参将林孙、为福建金门镇总兵官。　　

○予四川阵亡都司郭成、陕西阵亡外委马秀、蓝翎马兵韩永禄、河南阵亡外委张士俊、云南阵亡土练贺细利波保等、祭葬世职如例。　　

○旌表守正捐躯河南西华县民李智岭媳许氏。　　

○户部议准、浙江巡抚颜检疏报、富阳、定海、慈溪、象山、瑞安、萧山、六县、开垦地一百三十三顷五十亩有奇。照例升科。从之。　　

○乙酉。上诣雍和宫行礼。宣仁庙凝和庙火神庙拈香。　　

○谕内阁、晋昌等奏、会同审拟酗酒生事之宗室一摺。此案宗室奕让、恃醉逞凶。无故至伊族婶郭罗特氏家内。将雇工陈大等殴打。并将郭罗特氏左手碰伤。出言秽亵。肆行欺辱。该将军等于审明后。按律拟军折圈。率请将奕让移往吉林居住。实属有心推诿。大非实心任事之道。奕让以宗室移住盛京。原责成该将军等约束教导。平时不加训诲。及至酗酒滋事。即请移住吉林。以为屏之他方。伊等遂可卸责。管事者只知推卸。总不用实心办理。非人类矣。若奕让到吉林后。再有过犯。又将移往何处耶。晋昌身系宗室。职任将军。不应如此漠视。著交部议处。诚安。廉善、永祚、一味因循。随同具奏。俱著交部察议。办理宗室营房事务之文弼、杰信、未能豫为防闲。自因将届三年期满。该处现已拣员豫备更代。遂不认真管束。文弼、杰信、著再留三年。与接办之员一同管理。俟期满请上□日。仍先交部议处。禄康前经患病。此次摺内未经叙及。是否近已痊愈。著该将军查明。遇便覆奏。奕让、不准移住吉林。著该将军等传齐该处宗室人等看视。先行重责四十板。俾共知儆戒。再于所拟折圈二年六个月上。加折圈半年。即在盛京圈禁三年。　　

○谕军机大臣等、常明等、会议前后藏需用火药、均由川省制运一摺。已降上□日依议行矣。藏中需用火药。原额本止二千余斤。嗣经松筠条奏。添设行操合操。每年需用火药四千八百余斤。加增至一倍有余。此时前后藏应用火药。统归川省采办。工料脚价。费用较繁。著喜明等查明西藏旧例。每年各营共操演若干次。自松筠奏添行操合操后。每年共操演若干次。悉心筹酌。将后添之行操合操次数。量为核减。较之旧例次数。仍属加增。其每年动用火药。约计以三千斤内外为率。于制运略为节省。而钱粮亦归核实。将此谕令知之。　　

○丙戌。缓徵陕西潼关、华阴、榆林、怀远、葭、神木、府谷、米脂、八厅州县、被水村庄带徵额赋。　　

○丁亥。以失察孜牙墩谋逆。降喀什噶尔参赞大臣成宁、三等侍卫。为乌什办事大臣。帮办大臣永芹、三等侍卫。为喀喇沙尔办事大臣。　　

○以副都统衔喜明、为理藩院右侍郎。　　

○戊子。上御懋勤殿。勾到直隶、热河、山西、情实罪犯。停决直隶官犯一人。斩犯一人。绞犯十二人。山西斩犯七人。绞犯三人。余一百人予勾。　　

○以故喀尔喀土谢图汗部土谢图汗车登多尔济子额依多布多尔济、袭爵。　　

○旌表守正捐躯河南淮宁县民张涿魁妻周氏。　　

○己丑。谕内阁、绵课等将宗人府圈禁宗室觉罗事宜。酌议章程具奏。其所请于寄存八旗官员赏俸项下余剩利银内。拨银二万两。交芦商生息。以利银作为圈禁宗室觉罗饭食炉火之费。著照所请办理。议给饭食每名每日给银二钱。由该管章京。派役设厨。代为制办。其管理空室该班之笔帖式。亦著添给饭食。与圈禁人等饭食在一处制办。毋令稍有区别。或烹饪失宜。不堪食用。致滋口角。至所称圈禁后。有争吵互殴等事。令该管章京板责一节。所议仍属空言。断不能行。该管章京职分较卑。令其看视责打。若圈禁之人不服管束。转属不成事体。嗣后圈禁滋事者。如罪应板责。著该管章京。禀明该堂官亲往看视责处。若情节重大。再行具奏。其比照刑部监狱。每月初二十六日。令宗室亲族人等入内看视。初三十七日。令觉罗亲族人等入内看视。不准妇人入内一节。亦属未周。刑部监狱犯人。尚准母妻进监看视。圈禁之宗室觉罗。其母妻自应准其按期至空室看视。于关门时放出。此外亲族人等之妇女。概不准放入。余依议。　　

○谕军机大臣等、蒋攸铦等奏、查明洋商拖欠夷人货帐银两、业经停利归本、请勒限分年清还一摺。此项洋商节年拖欠夷人货帐银两。据该督等查明各行欠项。自嘉庆十七年至十九年。共还过银一百三十万两零。现尚欠夷帐一百六万零。按照欠数多寡。分定年限归还。该商等经此次清厘之后。自遵照定限。一律清还。毋令再有拖欠。惟是该夷人以货易货。乃垄断盘剥。任令疲商赊欠。即明知亦有不得过十万之旧章。朦胧匿报。亦应严行饬禁。近年内地银两为外夷贸易携去者。动逾百万。日久几同漏卮。著该督抚及该监督留心稽察。如外夷有以奇巧货物、携至洋行重价求售者。该监督断不准用重价购买呈贡。亦不许私行留用。此等物件。饥不可食。寒不可衣。令其将中土财贝。潜就消耗。太觉不值。殊为可惜。果能实力禁绝。该夷人等知内地不宝异物。不能行销。则来者渐少。易去银两。亦必日减。亦节财流之一道也。将此谕令知之。　　

</div>
    <div class="pagination">
<a href="清实录嘉庆朝实录_page426.html">上一页</a><span>...</span><a href="清实录嘉庆朝实录_page422.html">422</a><a href="清实录嘉庆朝实录_page423.html">423</a><a href="清实录嘉庆朝实录_page424.html">424</a><a href="清实录嘉庆朝实录_page425.html">425</a><a href="清实录嘉庆朝实录_page426.html">426</a><span class="current-page">427</span><a href="清实录嘉庆朝实录_page428.html">428</a><a href="清实录嘉庆朝实录_page429.html">429</a><a href="清实录嘉庆朝实录_page430.html">430</a><a href="清实录嘉庆朝实录_page431.html">431</a><a href="清实录嘉庆朝实录_page432.html">432</a><span>...</span><a href="清实录嘉庆朝实录_page428.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
