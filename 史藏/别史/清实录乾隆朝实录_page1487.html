<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1487 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1487 页/共 1860 页
  </h1>
  <div class="content">
   ○谕、本年山东章邱、长山、济阳、临邑、德平、乐陵、昌邑、潍县、嘉祥、德州、十县卫。有曾经被水。旋即消退之处。又邹县、寿张钜野、郓城、濮州、范县、东昌、七州县卫。秋禾巳收。续被黄水淹浸麦地。虽均勘不成灾。但被水贫民。生计未免拮据。著加恩将本年应徵粮银。缓至明岁麦收后输纳。并著该抚查明应行补种麦田。照例酌借耔种。归入来春借案造报。以示体恤。该部即遵谕行。　　

○又谕、现在发往伊犁充当苦差之甘肃犯官王亶望等子嗣甚多。皆因其父情罪重大。故将伊等发往充当苦差。此项人到伊犁后。伊勒图应即严加管束。委派苦差。以彰国宪。倘瞻徇情面。任其置产娶妻。则伊等反得晏然安处。与无罪何异。至其遣发日久。不得归籍。或妄作诗词。编造诽言。或不安本分生事。及潜行逃走者。一面奏闻。一面正法。不得稍事姑容。即将来伊勒图离任。亦当注档交代后任。再伊勒图奏摺内、称领队大臣那旺、在伊犁十余年。往哈萨克出差最多。人甚明白。请令那彦跟随那旺学习行走等语。所奏是。近因伊犁牧场遗失马匹。那彦寻踪直入哈萨克边卡。捉获贼匪。甚属奋勉。是以赏给散秩大臣职衔。曾谕令伊勒图、遇便遣伊来京。今既有此奏。著嗣后派那旺一切差务时。即令那彦随同学习。　　

○谕军机大臣等、据阿桂等奏、本月初八日。大河水势。陡长三尺余。大溜直撞口门。涌激异常。东坝头陡蛰丈余。揭去堤上坯镶十余丈。西坝亦复平蛰丈余。现在赶紧加镶。俟收拾平整。即行进占等语。此次事届垂成。复遭蛰陷。诚属可惜。然亦无可如何之事。已于摺内批示。据阿桂等奏称、大河水势。于初八日丑刻。陡长三尺余寸。当此水势汹涌。开放引河。自无他虑。阿桂等何不督饬在工员弁。即将引河开放。俾势若建瓴。掣动大溜。归入正河。或可乘此机会。进埽合龙。阿桂等何未见及此耶。此时惟有加意慎重。相机进占。舍此亦别无办法。其现在走失坝上坯镶。及口门亦仅止十四丈。趱办尚不甚难。朕盼望要工合龙。每日斋心默祷。以期天佑神助。阿桂等在工督办。想亦益加敬凛。以仰副朕怀。将此由六百里传谕阿桂等、仍将日内镶筑情形。及何日可得合龙喜信之处。迅速覆奏。　　

○癸丑。上诣雍和宫行礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十四



大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。十一月。甲寅。上幸瀛台。　　

○遣官祭先医之神。　　

○谕曰。河南新蔡县奸民李钊等。抗官聚众不法一案。富勒浑接据属员禀报。即亲往该处协同南阳镇总兵郭元凯、派委员弁、分路严缉。现将首夥各要犯、陆续拏获、并将李钊等二十一犯、分别凌迟斩决示众。余俟部议定罪。富勒浑、郭元凯、办理此案。颇为迅速。著交部议叙。其在事出力人员。并著富勒浑查明具奏。一并交部议叙。　　

○谕军机大臣等、本日据富勒浑奏、拏获新蔡县奸民李钊等首夥各要犯、审明分别凌迟斩决一摺。已批交三法司核拟速奏。富勒浑等办理此案。尚属迅速。并明降谕旨。交部议叙矣。至摺内所称李芳远等、闻李钊被拏。恐其挟仇诬扳。逃赴正阳县。有渡夫王四撑船过渡。王四讯不知情。请免置议等语。王四一犯。若止将李芳远等载渡。尚可量为原宥省释。但案内戚广、魏老烧等。纠众赴城。放枪夺犯时。是否亦过此河。若王四彼时将此等斩枭要犯。一并渡过此河。则王四自应坐罪。不得竟置不问。著富勒浑、再行严讯该犯确供具奏。至富勒浑奏、讯据李芳声供称、平日与李钊结讼有嫌。恐被诬扳。因出躲避。李芳远亦未纠人劫犯。但二犯俱系李钊之侄。照大逆缘坐律、问拟斩决等语。朕向于缘坐之犯。虽经按律问拟。核其情罪并不知情者。俱从宽改为斩候。秋审虽入情实。亦不勾决。今李芳远等二犯。虽未纠众抗官。在场助势。然事后闻风远扬。必系该犯等平日与李钊通谋。及事败露。情虚窜匿。该抚讯供时。致被该犯等狡供、讦讼有嫌逃避掩饰。止照缘坐问拟。富勒浑此处尚欠周密。虽该抚办理此案。现已交部议叙。而所讯李芳远等供情。究未确实。不得不明白训谕。此后办理诸事。务须加意体察。再案内在事出力人员。已交该抚查明具奏。交部议叙。其协同典史守城之教官王之璧等。如李钊之监生。非由生员加捐。即不属伊所管。著富勒浑、一并查明具奏。交部议叙。将此由五百里谕令知之。寻奏、提讯王四。据供、系汝河南岸张家庄人。汝河在河坞集西南。县城在河坞集东北。戚广等住居河坞。系在附近村庄纠人赴城。并不过河。再李钊、李芳远、李芳声、均非由生员加捐。并不属教官王之璧等所管。报闻。　　

○乙卯。谕曰、乾清门头等侍卫明山、著赏给副都统衔。授为领队大臣。前往伊犁管理索伦事务。　　

○谕军机大臣等。昨据姚成烈覆奏、獞人覃必俊身死缘由一案。竟系偏听属员庇护之词。不足以成信谳。已经传谕将修仁县知县台霖布解任。并案内犯证。解京交部审讯矣。本日又据姚成烈奏、覃必俊监毙。无可诉之冤。覃老贵自戕。为自作之孽等语。可见该抚审办此案。专听属员一面之词。迹涉回护。殊难凭信。著再传谕即将该县台霖布解任。派委妥员提同案内应审犯证。一并迅速解京。交部审办。将此由五百里谕令知之。　　

○又谕、据明亮及佛德等奏、续行查出哈密通判经方任内亏缺粮石草束、核计价银六万七千余两。连前共亏缺库项十五万两有余等语。经方系一通判徵员。竟至侵亏帑项至十五万余两。此事实属大奇。已于摺内批示。该犯将监守官项。任意盗用。数至十五万余两之多。何以直至此时。始行陆续查出。无论索诺木策凌、奎林、系该管都统。平日毫无觉察。所司何事。自应分赔。即佛德、哈靖阿、近在同城。岂无见闻。必至查抄经方任所家财。始行和盘托出。其为有心徇隐。实属显然。亦应查明。令伊二人分赔。但查佛德、明亮等。前后具奏数目不符。难以办理。著传谕李侍尧、查明究系实数若干。具奏到日。再令军机大臣合符银数。令索诺木策凌等。照股分摊赔缴归款。以示惩儆。至经方在任五年。如何盗用官项至十五万余两之多。并著明亮、李侍尧、悉心访查据实具奏。再经方一犯。前已降旨。令李侍尧派委妥员解京审讯。著传谕该督。如该犯尚未起解。即迅速解京。如已起程。并飞咨沿途督抚。及饬该解员小心管解。务于年内赶到。毋得迟误。将此由六百里各谕令知之。　　

○又谕、前因各省题奏。审办事件内。常有火器伤人鸟枪拒捕之案。因谕令各督抚将民间私铸鸟枪一事。实力查禁。毋许工匠再行铸造。并晓谕民间有私藏者。即令随时缴销。昨阅袁守侗奏、审拟民人樊瑶、呈控革监王烈父子一案摺内。有村民王文兴等、在堤看守。各持鸟枪等械。上前拦阻。致将民人郜见等枪打受伤之语。可见民间铸造鸟枪。私行售卖者。不一而足。地方官平日并未留心查察。是以愚民擅用滋事。无所忌惮。著再传谕各督抚。接奉前降谕旨。务须遵照饬属严密稽查。并须不动声色。设法妥协办理。毋得听任属员。视为具文。奉行塞责也。将此传谕袁守侗、并令各督抚知之。　　

○山西巡抚雅德奏、晋省水利可资引灌者。计三十八州县。本年农隙水涸。将一切河渠堤堰。责令地方官查勘。遇有淤塞。一律修浚深通。惟阳曲县泽家号堤堰残损。工段绵长。民力难成。请于豫备汾河岁修银内、动支修理。报闻。　　

○丙辰。上幸瀛台。　　

○谕军机大臣等。哈密通判经方、因冒赈案内查抄任所资财。陆续查出伊经手库项亏缺十五万余两。经明亮等参奏、业经降旨令李侍尧派委妥员、将该犯押解来京。本日据李侍尧奏到。该犯已于十一月初八日自甘省起解。著再传谕沿途各督抚、飞饬各站员、及甘肃委员、俟该犯到境。即添派兵役。兼程接递。催儹前进。务于月内押解到京。即至迟亦不得过十二月初五之限。将此由六百里传谕由京至陕西各督抚、并谕李侍尧知之。　　

○丁巳。谕曰、绵恩之女。指与喇特纳锡第之孙满珠巴咱尔。虽非嫡出。究系朕之曾孙女。著加恩照郡王嫡出女之例。封为多罗格格。满珠巴咱尔。即著封授多罗额驸。戴二品官顶。　　

○又谕、兵部办理军政迟延。而派出王大臣、阅看之日。亦觉太久。至今尚未覆奏。前此每届军政。不过数日间。即阅毕覆奏。此次迟延。必系派出之王大臣、前往阅看。先后不一。彼此等候。以致耽延时日。王大臣若以奏事带领引见为词。任意偷安。全不以事为事。冬令严寒。致使兵丁久候。岂不辛苦。除将此次派出之王大臣、交部议处外。嗣后军政派出阅看之王大臣。著派御史轮流前往。不必干与阅看兵丁之事。唯将王大臣内有无不到迟误之处稽察。如有竟不前往。以及多次到迟者。即行据实奏闻。　　

○谕军机大臣等、本日陈辉祖奏到。查抄甘省侵冒案内陆玮等各员家产单、内开闵鹓元名下银三两。所办殊有欺饰。无论闵鹓元在甘肃知县同知任内。侵蚀帑项。盈千累万。私肥囊槖。计其家赀。必不止此。况伊兄闵鹗元、久任巡抚。所得养廉优厚。亦岂肯令其弟贫乏至此。即如陈严祖、系陈辉祖胞弟。假令其名下存银亦不过止有数金。为之兄者。竟能坐视乎。此必系承办查抄委员。任其欺隐。随意开报。陈辉祖亦并不细心查阅。遽尔入告。独不思此非情理之所有乎。朕于甘肃查抄各员一案。曾降旨令各督抚不必过为苛刻。今闵鹓元之罪。并未波及其兄。已属施恩格外。若任其将闵鹓元应抄财物。混入伊兄闵鹗元名下。以为隐匿寄顿之地。朕亦不受其欺也。若众人于闵鹓元有意徇蔽。是速闵鹓元之死矣。陈辉祖岂不意计及此。著传旨令其明白回奏。　　

○以理藩院右侍郎复兴、为都察院左都御史。镶红旗满洲副都统留保住、为理藩院右侍郎。　　

○以福建按察使秦承恩、狭西按察使永庆、对调。江苏按察使塔琦、湖南按察使李庆棻、对调。　　

○赈恤两淮庙湾、余西、余东、三场。本年被潮灶户。并予缓徵。　　

○戊午。谕军机大臣等、据刘墉奏、究出割辫啯匪黄胜才等。供称。川省匪类。各有记号。其割辫夥内。成群结拜。割下之发。烧灰入酒共饮。各护各党。其棚头因欲出头露面。故不割辫等语。此等匪徒。竟敢割去发辫。作为记号。甚属可恶。看来川省逸出湖广境内之贼匪。竟有此记认。今黄胜才等犯。已据刘墉审明正法。恐川省各州县。似此割辫逃出者。亦复不少。虽从前据福康安奏、川省啯匪从无割辫之事。但楚省获犯既有此事。则川省亦应严密查察。著传谕福康安、密饬各属、于山谷深僻地方。再行严加搜缉。务令此类根株净绝。毋使稍留余孽。或致远扬。方为尽善。将此由六百里传谕知之。刘墉摺并著钞寄阅看。　　

○刑部议覆、河南新蔡县奸民李钊等、应行缘坐家属。请旨按律问拟。得旨、向来律应缘坐人犯。刑部核覆具奏时。朕每从宽改为斩候。即秋审入于情实。亦不予勾。原因此等人犯。本不知情。祇以事发株连。若概予骈诛。殊觉可悯。此法外之仁也。今河南新蔡县奸民李钊等、聚众不法。至于放枪攻城。伊侄李芳远、李芳声、若非知情与李钊通谋。何至闻拏逃避。则其与李钊虽有讦讼。而其武断乡曲。仍藉李钊之势也。况近日此等案件。不一而足。安知非奸民犯法。因缘坐律轻。不知畏惧。水懦民玩。殊非辟以止辟之道。李芳远、李芳声、竟照定律。俱著即处斩。至应行缘坐之戚添章、系戚广义父。虽不行阻首。但不可因其子而并诛其父。戚添章、仍著从宽改为应斩监候。秋后处决。　　

○以乌里雅苏台将军奎林、为镶红旗汉军都统。　　

○以甘肃盐法道汪新、为湖北按察使。　　

○赈恤甘肃陇西、宁夏、宁朔、平罗等四县。本年被水灾民。　　

○己未。上幸瀛台。　　

○调正黄旗蒙古副都统喀宁阿、为镶监旗满洲副都统。以散秩大臣西明、为正黄旗蒙古副都统。　　

○庚申。谕、派往伊犁之明山、准其擕眷前往。所有应得之项。著照例速行办给。　　

○谕军机大臣等、李侍尧奏、审讯何汝楠等三犯。分别定拟一摺。已批交军机大臣、会同该部核拟速奏矣。至其摺内称、何汝楠以佐杂微员。升补平番县时。将侵蚀赈银。馈送王亶望等、盈千累万。虽系尹嘉铨具详。而上下串同分肥交结。莫此为甚等语。此处尚未明晰。何汝楠题升知县。既由尹嘉铨具详。今据称上下串同分肥交结。则其馈送银两。自不止于王亶望一人。或尹嘉铨亦有从中染指之事乎。著传谕李侍尧、再行详确查讯。何汝楠从前馈送时。尹嘉铨是否知情。有无通同分肥等事。据实具奏。寻奏、遵讯何汝楠。据供、由红水县丞升补平番县知县。并无馈送尹嘉铨银两情事。至任内办赈时。尹嘉铨已离任。无从分肥染指。报闻。　　

○谕军机大臣等、昨据陈辉祖奏、查抄闵鹓元原籍财产单内。祇有银三两。竟成笑话。明系陈辉祖查办时。任听委员欺隐。随意开报。业经降旨询问。令其明白回奏矣。闵鹓元系闵鹗元胞弟。如果贫乏不能自存。闵鹗元岂有坐视之理。且阅本日李侍尧查奏应革各犯子弟职监单内。闵鹓元之子闵思恒、捐纳监生。岂有其家祇存银三两。而复有余财为伊子捐监之理。甘省冒赈一案。久经发觉。闵鹓元又系案内之人。闻风寄顿。豫为藏匿地步。闵鹗元在江苏。离伊原籍甚近。亦岂无见闻。乃任其私自隐藏。希图事后安享。实为利令智昏。此等朦混欺饰伎俩。或试为于汉献帝明万历类之主尚可。欲于朕前尝试。闵鹗元视朕为何如主耶。著传谕严行申饬。仍令其明白回奏。将此由五百里谕令知之。　　

○辛酉。谕、据袁守侗奏、密云、石匣、顺义、三处城工。现在勘估修整。请发帑银二十万两。以备工用等语。直隶州县城垣。年久坍塌。自应及时修葺。且该省尚有已修各城。未领工料。均须找发。恐二十万两、不敷动用。著拨给广储司银四十万两。发交该督派员请领。直省如有他处城工应修整者。亦著查明确估。于此项内动支修理。　　

○壬戌。谕曰、伊兰保、著赏给副都统衔。授为领队大臣。前往伊犁办事。　　

○癸亥。谕、朕恭阅圣祖实录。从前征讨三藩时。效用疆场。功绩最著者。如陈福、张勇、赵良栋、王进宝、孙思克等。忠贞素笃。勇略兼优。于戎务边防。皆能殚心尽力。叠膺懋赏。恩渥有加。今历年久远。伊等子孙。如陈福之孙陈大用。现已擢任正定总兵。尚可望其及时效用。克继家声。至张勇等诸人。其子若孙。现在承袭世爵。及现任职官。并其余支派子孙。著交该部旗查明具奏。候朕酌量加恩。以示眷念旧勋。赏延于世之至意。　　

○又谕、朕昨将德风、乌什哈达互控一事。交绰克托、复兴审讯。据称、德风以乌什哈达系东三省之人。意存轻视。凡遇一切事务。有意饬驳。而言词甚厉。以致乌什哈达不能隐忍。互相控揭。德风、私动售卖玉石钱文。修理衙署。拟以绞监候。乌什哈达、留于边卡侍卫上、在乌什效力等语。经朕交军机大臣议覆依议行矣。此事实属恶习。德风、乌什哈达、同城办事。何以不能和衷。挟嫌互控。成何事体。深负朕恩。此事究系谁先起意。藉词妄控。屡降旨令绰克托等确查具奏。今据奏竟系德风遇一切事务。不肯为乌什哈达稍留地步。以致乌什哈达不能隐忍。始将伊动用卖玉钱文。并风闻数事。开列呈控。新疆大臣。若皆如此。又何以集事。且为人臣者。在自己果有才能。而又得帮助办事之人。彼此和衷。自不致有掣肘。如自己才能不及。尤需帮助有人。何可轻忽相视。任意专擅耶。即如吉林之人。岂非朕之世仆乎。既受朕恩。即属一体臣仆。同城共事之臣。往往以此生嫌起衅。实属恶习。不成事体。皇祖圣祖仁皇帝时。满洲大臣。即有轻视汉大臣者。今尚无此等习气。乌什哈达、系吉林之人。若果行事不循法纪。德风即应据实参奏。乃无故轻视其人。因嫌滋事。甚属不堪。朕办理庶务。一秉至公。从不稍为偏倚。此天下所共知者。现在新疆将军大臣、惟伊勒图尚无此习。绰克托虽亦谙练。亦不免有此性情。著将此通行传谕新疆将军大臣等。办理诸事。务须和衷商搉。断不可似德风轻视乌什哈达为吉林之人。以致滋生事端。　　

○又谕、本日绰克托等奏摺、由六百里加紧递到。朕以必系紧要大事。及展阅时。仍系查奏德风、乌什哈达控告之事。绰克托乃历练之人。似此无关紧要事件。徒劳驿站。致烦朕虑。甚属糊涂。著严行申饬。至德风、乌什哈达、互相控告。究系谁先起意。绰克托、复兴、屡次摺内。并未声明。及朕询问。始行查奏系乌什哈达先控德风。而绰克托、复兴、有意袒护德风。希图息事。是以含混具奏。甚属不堪。复兴、亦著严行申饬。　　

○谕军机大臣等、昨据阿桂等奏、本月十九日。开放引河一摺。据称、初开之时。虽未能势若建瓴。奔腾下注。而流行尚觉畅顺带溜。惟正值雪消。带有客水。随即消落一尺。若从此逐渐掣吸趋泻湍激。可望有成等语。阿桂等此奏。殊未明晰。且其声叙放河掣溜之语。亦少精神。朕心深为悬注。自十九日开放以后。迄今又逾数日。全溜究竟曾否掣动。客水消落尺许之后。曾否复经长发。其下注之势。水头奔泻。约到江南何处地方。现在逐日进埽。柴坯上又用重土追压。其口门究存若干丈。朕廑念要工。无时或释。伫俟喜音。日夕悬望。著传谕阿桂等、即速将现在情形。及何日可以竣事之处。据实由驿即行覆奏。将此由六百里加紧谕令知之。　　

○甲子。谕曰、衮楚克达尔来京。经朕召见。看其人甚糊涂。清语亦复生疎。不但不胜要缺总兵之任。即内地简缺总兵。亦不相宜。衮楚克达尔、在兰州拏获贼匪苏四十三等妻子。加恩授为西宁总兵。嗣因伊奏摺内清语不通。是以降旨询问阿桂、李侍尧、令将衮楚克达尔能否胜总兵之任。据实具奏。乃伊二人祇奏请令衮楚克达尔赴京。候朕定夺。必以朕巳嘉其奋勉。授为总兵。故为此请也。衮楚克达尔、在河州堵截北路。并非伊一人领兵成功。特因旧教回子等、平日与苏四十三结仇怨恨。将其妻子擒获。而衮楚克达尔承名具奏耳。岂得谓伊一人所获耶。朕办理庶务。初无成见。惟秉至公。阿桂等岂不知之。衮楚克达尔、殊不称总兵之职。著作为护军参领。将此谕令阿桂、李侍尧知之。　　

○谕军机大臣等、阿桂等奏、本月二十二三等日。东西两坝。俱各下门埽。水势平稳。现在昼夜并力镶筑。将引河内地面稍高、流行未畅之处。派员督率人夫。上紧挑挖。黄流趋泻。较前更觉畅顺无阻。此时俟埽工追压稳固。即增长坝台。相机堵合。蒇工当不出此数日等语。览奏稍慰。看来黄河全溜。必待合龙。始能尽归引河。惟有默祈天助神佑。迅速蒇工。企望喜音。益切廑念。至阿桂一俟埽工追压稳固合龙后。溜势归入引河即遵前旨、将善后一切事宜。交韩鑅、富勒浑、悉心经理。阿桂著即迅速回京供职。福隆安近因患病乞假。现在需人也。将此由六百里各传谕知之。　　

○乙丑。上幸瀛台。　　

○谕曰、领队大臣德文、接奉伊到和阗接任奏摺朱批。并不自行覆奏。呈请复兴等代为转奏。殊属不晓事体。新疆领队大臣。并非不可专摺奏事。若遇本处公事。理应呈明该统辖之将军参赞、联衔入奏。德文何以将自己摺内所奉朱批。亦呈复兴等代奏耶。且朕前因领队大臣、无应奏事件。曾降旨凡遇请安之期。令各专摺具奏。德文岂尚未闻知。著传旨申饬。并传谕新疆驻劄之将军大臣、及复兴等知之。　　

○予广东大鹏营巡洋遇风淹毙兵丁赏恤如例。　　

○旌表守正捐躯浙江庆元县民李大孙妻吴氏。　　

○丙寅。谕、据舒常等奏、甘肃冒赈案内。革职靖远县知县麦桓、由粤解甘。行至湖北黄陂县境病故等语。麦桓系解甘审办要犯。中途身死。保无畏罪服毒自尽情弊。不可不严行查究。著刑部堂官、派委能事司员一员。带领熟谙仵作。驰驿前往详细检验。毋得草率了事。　　

○谕军机大臣等、据舒常等奏、甘省折收监粮冒赈案内、原任靖远县知麦桓、由粤解甘审办。行至湖北黄陂县地方病故一摺。麦桓在甘肃州县任内。办灾冒赈。且胆敢向王亶望夤缘关说。指缺求官。公行贿赂。其情罪实为重大。伊知到甘审办。其款迹尽行败露。将来定案时。罪在不赦。或有中途服毒。畏罪自戕之事。该省解员、及经过地方各州县、官官相护。为之捏饰禀报。均未可定。现令刑部堂官、派委能干司员一员。带同仵作。驰驿前往检验。著传谕舒常等、俟刑部司员到境时。即交令悉心开棺验看。如尸身变烂。即蒸检亦无不可。将此由五百里谕令知之。并传谕李侍尧、将该犯侵冒银数多寡罪名。比较前经定案各犯。应拟何律之处。即行逐一详晰查明。据实速行覆奏。　　

○丁卯。谕军机大臣等。刘秉恬奏、接据安南国王来咨。酌拟照会文稿檄饬一摺。所办是。已于摺内批示。安南臣事本朝。素称恭顺。该国沿途一带隘口。虽许内地民人往来贸易。但其中难保无匪徒在彼滋扰之处。惟在该督抚随时严饬沿边镇将、及地方各官、留心查察。按验牌照籍贯。毋许游民私越。倘有不安本分之徒。潜窜彼境滋事。即严拏究办。自可以绥属国而靖边隅。刘秉恬所奏、现在飞饬文武各属、巡防侦探。遇有并无牌照窜回游民。即行截拏解省严审。所办甚属妥协。至其所拟该国照会文稿。措词亦尚属得体。其中稍有字句应行删节者。已令军机大臣酌改发回。该署督即遵照缮写发往。将此由五百里谕令知之。
  </div>
  <div class="pagination">
   <a href="清实录乾隆朝实录_page1486.html">
    上一页
   </a>
   <span>
    ...
   </span>
   <a href="清实录乾隆朝实录_page1482.html">
    1482
   </a>
   <a href="清实录乾隆朝实录_page1483.html">
    1483
   </a>
   <a href="清实录乾隆朝实录_page1484.html">
    1484
   </a>
   <a href="清实录乾隆朝实录_page1485.html">
    1485
   </a>
   <a href="清实录乾隆朝实录_page1486.html">
    1486
   </a>
   <span class="current-page">
    1487
   </span>
   <a href="清实录乾隆朝实录_page1488.html">
    1488
   </a>
   <a href="清实录乾隆朝实录_page1489.html">
    1489
   </a>
   <a href="清实录乾隆朝实录_page1490.html">
    1490
   </a>
   <a href="清实录乾隆朝实录_page1491.html">
    1491
   </a>
   <a href="清实录乾隆朝实录_page1492.html">
    1492
   </a>
   <span>
    ...
   </span>
   <a href="清实录乾隆朝实录_page1488.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
