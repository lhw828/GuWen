<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 19 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 19 页/共 216 页</h1>
    <div class="content">
监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。八月。戊申朔。祭大社大稷。遣贝勒阿布兰行礼　　

○总督仓场侍郎李英贵、缘事革职。擢直隶巡道法敏、为总督仓场侍郎　　

○己酉。加上太祖承天广运圣德神功肇纪立极仁孝睿武弘文定业高皇帝尊谥曰。太祖承天广运圣德神功肇纪立极仁孝睿武端毅弘文定。业高皇帝。孝慈昭宪敬顺庆显承天辅圣高皇后尊谥曰。孝慈昭宪敬顺仁徽庆显承天辅圣高皇后。太宗应天兴国弘德彰武宽温仁圣睿李隆道显功文皇帝尊谥曰。太宗应天兴国弘德彰武宽温仁圣睿孝敬敏隆道显功文皇帝。孝端正敬仁懿庄敏辅天协圣文皇后尊谥曰。孝端正敬仁懿哲顺庄敏辅天协圣文皇后。孝庄仁宣诚宪恭懿翊天启圣文皇后尊谥曰。孝庄仁宣诚宪恭懿至德翊天启圣文皇后。世祖体天隆运英睿钦文大德弘功至仁纯孝章皇帝尊谥曰。世祖体天隆运定统建极英睿钦文大德弘功至仁纯孝章皇帝。孝惠仁宪端懿纯德顺天翼圣章皇后尊谥曰。孝惠仁宪端懿慈淑纯德顺天翼圣章皇后。孝康慈和庄懿恭惠崇天育圣章皇后尊谥曰。孝康慈和庄懿恭惠温穆崇天育圣章皇后。恭奉神牌入太庙。上亲诣行礼　　

○谕各省盐政官员。国家欲安黎庶。莫先于厚风俗。厚风俗、莫要于崇节俭。周礼一书。上下有等。财用有度。所以防僭越、禁骄奢也。孟子亦曰。食时用礼。菽粟足而民无不仁。朕临御以来。躬行节俭。欲使海内之民。皆敦本尚实。庶康阜登而风俗醇。夫节俭之风。贵行于闾里。而奢靡之习。莫甚于商人。朕闻各省盐商、内实空虚、而外事奢侈。衣服屋宇、穷极华靡。饮食器具、备求工巧。俳优妓乐、恒舞酣歌、宴会嬉游、殆无虚日。金钱珠贝、视为泥沙。甚至悍仆豪奴、服食起居、同于仕宦。越礼犯分。罔知自检。骄奢淫佚。相习成风。各处盐商皆然。而淮阳为尤甚。使愚民尤而效之。其弊可胜言哉。尔等既司盐政。宜约束商人、严行禁止。出示晓谕。谆切劝诫。使其痛自改悔。庶循礼安分。不致蹈僭越之愆。而省一日之靡费。即可以裕数日之国课。且使小民皆知警惕。敦尚俭约。于民生亦有裨益。庶不负朕维风振俗之意。若仍前奢侈、不知悛改。或经朕访闻。或被督抚参劾。商人必从重究治。尔等亦不能辞徇纵之咎　　

○谕各省关差官员。国家之设关税。所以通商。而非以累商。所以便民。而非以病民也。朕抚御寰区。加惠黎庶。惟恐民隐不能上达。所闻榷关者、往往寄耳目于胥役。不实验客货之多寡。而止凭胥役之报单。胥役于中、未免高下其手、任意勒索。饱其欲者、虽货多税重、而蒙蔽不报者有之。或以重报轻者亦有之。不遂其欲、虽货少税轻、而停滞关口、候至数日、尚不得过。是以国家之额税。听猾吏之侵渔。以小民之脂膏。饱奸胥之溪壑。司其事者、竟若罔闻知乎。又闻放关。或有一日止一次者。江涛险急。河路窄隘。停舟候关。于商民亦甚不便。嗣后榷关者、务须秉公、实心查验。过关船只、随到随查。应报税者、纳税即放。不得任胥役作弊、勒索阻滞。以副朕通商便民之意。至于崇文门收税、及分派各处查税之人。亦有多方勒索、分外苛求之弊。京师为四方辐辏之地。行李络绎。岂宜苛刻滋扰。监收者、尤当不时稽查。杜绝弊端。尔等若不遵谕上□日。经朕访闻。定行重治其罪　　

○庚戌。上诣寿皇殿大行皇太后梓宫前、祭奠举哀　　

○监察御史孙塔等、题参户部事件违限。得上□日。从前户部堂官。将部中事件。累百壅积。怠玩不理。自怡亲王办理户部事务。于展限四十日之内、一切积弊、剔除殆尽。奖劝属员。清理数千案件。甚属可嘉。即使偶然遗漏一二小事。不但无庸议处。其清理如许事案。尚应议叙。察议之处、著从宽免。至御史孙塔等、以逾限题参、如此方是。凡勤敏效力之人。偶有过失。姑从宽宥。其权在朕。大学士亦不得徇庇情面、草率归结。至于户部职掌、皆系销算会同稽考钱粮之事。较于别部、加倍繁多。非如铨选地方员缺等项可比。似应稍展限期。得细加察核。于事更有裨益。著都察院科道、将户部事件、展限归结之处、另行定议具奏。寻议、嗣后户部办理事件。其本部题覆者。于原限二十日外、加增十日。其行查会稿各衙门者。于原限三十日外、加增十日。如过限不行完结。照例查参。永著为例。从之　　

○察哈尔总管常济保、以老病乞休。命给副都统衔致仕　　

○壬子。调福建金门总兵官聂国翰、为福建南澳总兵官　　

○癸丑。以詹事府少詹事塞楞额、翰林院侍讲文岱、检讨朱曙荪、俱充日讲起居注官　　

○甲寅。谕兵部。提督、总兵、副将等官。仍照旧例、不许在任所置产入籍。其参将以下、俱系微员。任所纵有房产、谅亦微薄。若概勒归原籍。必致困累。尔等会同九卿定议具奏。寻议、参将以下等官。任所置有产业。或本身休致、事故解退。或经身故、子孙留住任所。有欲在彼入籍者。许令地方官报明督抚、即准其入籍居住。田土丁粮、与土著之民一体输纳。从之　　

○调山西布政使连肖先回京。以山西按察使高成龄、署理山西布政使司布政使　　

○乙卯。以镶黄旗满洲副都统阿林保、署正白旗护军统领　　

○镶黄旗汉军副都统满丕、缘事革职。调正蓝旗蒙古副都统巴尔呼达、为镶黄旗汉军副都统。升一等侍卫廿□奔喀拉、为正蓝旗蒙古副都统。察哈尔总管富尔丹、为镶红旗蒙古副都统　　

○升两广督标中军副将雅斯哈、为广东右翼总兵官　　

○兵部议覆。巡视台湾御史吴达礼奏言、诸罗县北、半线地方。民番杂处。请分设知县一员。典史一员。其淡水、系海岸要口。形势辽阔。并请增设捕盗同知一员。均应如所请。从之。寻定诸罗分设县曰彰化　　

○丙辰。太宗文皇帝忌辰。遣官祭昭陵　　

○上诣寿皇殿大行皇太后梓宫前、祭奠举哀　　

○以礼部尚书张廷玉、兼管翰林院掌院学士。刑部尚书励廷仪、专理刑部事务　　

○免山西霍州、灵石等九州县、借赈银六万五千六百两有奇　　

○丁巳。遣大学士嵩祝、祭先师孔子上亲书景陵碑匾。复命诚亲王、淳亲王、及翰林官善书者、恭写一幅。随召九卿、及南书房翰林、一并敬阅。谕曰。景陵碑匾。事关重大。诚亲王、淳亲王、素工书法。朕已令其恭写。翰林中善书者、亦令其恭写。朕早蒙皇考庭训、仿学御书。常荷嘉奖。今景陵碑匾。朕亦敬谨书写。非欲自耀已长。但以大礼所在。不亲写、于心不安。尔诸臣可公同细看。不必定用朕书。须择书法极好者用之。方惬朕心。诸臣奏曰。御笔之妙。天矩自然。而仁孝诚敬之意。流溢于楮墨之间。正与陵寝大事相称。圣祖仁皇帝在天之灵、实为欣慰　　

○都察院题请掌河南道御史。得上□日。前因巡城裁去御史一员。故将汉军御史、归并汉人班内、分派巡城。其余仍照汉军旧例。不必更改。掌河南道缺、关系紧要。著都察院拣选。嗣后掌河南、京畿、二道缺出。俱著拣选具奏　　

○戊午。太祖高皇帝忌辰。遣官祭福陵　　

○以恭上大行皇太后尊谥遣官告祭天地太庙社稷奉先殿　　

○遣官告祭景陵　　

○以两广总督杨琳、专管广东总督事务。升广西巡抚孔毓珣、为广西总督。仍兼巡抚事务　　

○大学士等奏言、江南、山东所产麦榖。皆两岐双穗。蜀黍、一干四穗。内池莲房同茎分蒂。诸瑞叠呈。实皆皇上盛德之所感召。请宣付史馆。下部知之　　

○予故福建海坛总兵官程汉鹏、祭葬如例　　

○己未。恭上大行皇太后尊谥。上素服、率诸王大臣文武官员、诣寿皇殿大行皇太后梓宫前、躬献册宝。致祭行礼。册文曰。母仪正位。仁风诞播于八方。壸德流辉。宝训永垂于万世。进徽称于清庙。玉册爰新。议典礼于容台。彤编式焕。钦惟皇妣大行皇太后华渚炳灵。庆都凝瑞。秉含弘之淑性。应地安贞。树雝肃之芳型。俪天作则。赞襄内治。逮埶□目御以加恩。辅佐先皇。自宫庭而起化。宽仁夙著。胥食德而饮和。朴素攸崇。务去奢而从俭。荷生成于圣母。诞育藐躬。极尊养于慈闱。未酬厚载。上推崇之号。允谐万国欢心。执谦让之衷坚却百僚敦请。音容倐隔。恋慕实深。兹当升祔之辰。莫罄显扬之悃。嘉言懿行。永怀至德于坤元。琬刻瑶棱。肃荐明禋于閟寝。谨侲册宝。恭上尊谥曰。孝恭宣惠温肃定裕赞天承圣仁皇后。伏冀默扶景祚。宏衍庆源。启后人绍衣之图。克承克继。导寰宇庞鸿之祉。俾炽俾昌。谨言。宝文曰。孝恭宣惠温肃定裕赞天承圣仁皇后之宝　　

○谕两江总督查弼纳、江南提督高其位、署江苏巡抚何天培、浙江巡抚李馥等。太湖三万六千顷。连跨数郡。地势既广。支流复多。为盗贼出没之所。平时既易藏奸。巡捕恐难著力。尔等均有统辖之责。可公同确议。遴选贤员。清查严缉。务俾匪类就擒。余党解散。地方长享宁静之福。以副朕禁盗安民之意　　

○福建巡抚黄国材摺奏、服色僭越。请行分别严禁。违者以僭妄治罪。奉上谕。奢僭之弊。朕亦稔知。但陋习因循。一旦遽然禁止。若非立法严峻、有犯无宥、不能使之永远遵奉。揆之于理。移风易俗、宜渐不宜骤。究以从容不迫为贵。尔等姑且徐徐劝导。诱掖维持。倘仍不改革。然后严为定制、以法绳之耳　　

○庚申。恭上大行皇太后尊谥礼成。颁诏天下。诏曰。朕惟国之盛典。报本莫重于尊亲。礼之大经。易名实垂于永世。盖恩深顾复。斯必著其徽称。惟事极推崇。爰有资乎显号。彝章攸在。简册具存。钦惟皇妣大行仁寿皇太后端庄恭俭。和惠柔明。仁孝本乎天资。静专同乎坤载。夙事皇考。懋著壸仪。诞育藐躬。备隆母道。劬劳鞠育。恩殚弱龄。谆复命提。诲周成立。宽仁逮下。厚泽洽于宫庭。谦约持身。盛德孚于禁掖。及朕祗承丕业。绍缵皇基。每因定省之辰。时切忧勤之儆。慈敷中外。化及家邦。方期合四海之欢心。永以奉慈闱之孝养。夫何遽昇仙驭。莫逮瞻依。追感方深。衔哀何极。惟藉鸿名之荐。少伸孺慕之诚。是用稽考礼文。恪遵旧典。祗告天地宗庙社稷。于雍正元年八月十二日、率诸王贝勒大臣、文武群臣、恭奉册宝。上尊谥曰。孝恭宣惠温肃定裕赞天承圣仁皇后。既展追崇之大义。当推教孝之宏仁。于戏、至德弘恩。岂揄扬之可尽。隆名焕号。尚昭显于无穷。布告万方。咸使知悉　　

○诏内恩款、凡十五条　　

○禁止官民人等服用五爪龙纱缎。从兵部右侍郎牛钮请也　　

○辛酉。以太常寺卿魏方泰、为詹事府詹事　　

○奉差阅河大学士张鹏翮等奏、豫省北岸钦堤。关系黄沁、并卫河运道。理合保固。再秦家厂大坝北尾堤。应筑堤一道。接连遥堤。庶溢出之水、不致下注。又遥堤单薄。应再加帮筑。得上□日。圣祖指示钉船帮挑水坝。既应保固。即当从坝尾、接至遥堤。若从秦家厂北坝尾、接至遥堤。恐其兠水。其秦家厂月堤、与从中填实工价、应行估计之处。著派一员前往。与齐苏勒、嵇曾筠、石文焯、会同办理　　

○都察院议覆。御史戴芝奏称、户部支放兵饷。二月八月、兼放制钱。请改为两月一次。银八钱二兼放户部宝泉局、铸钱不敷。行文工部、于宝源局领取添给。俾军民等、知陆续放钱。则市价不至腾贵。应如所请。从之　　

○癸亥。以礼部尚书兼管翰林院掌院学士事张廷玉、翰林院编修黄之隽、俱充日讲起居注官　　

○添设归化城理事同知一员。从归化城都统丹晋请也　　

○定朝阳门外新建仓曰万安仓。设满汉监督各一员。从仓场侍郎法敏请也　　

○予故镇国公三官保、祭二次。造坟立碑如例　　

○予故福建福宁总兵官费俊、广东右翼总兵官谢治祭葬。俱赠署都督佥事　　

○甲子。孝恭仁皇后梓宫将发引。行祖奠礼。上亲诣奠献。哀恸良久。诸臣再三劝请。方还宫　　

○是日。已刻。上御乾清宫西暖阁。召总理事务王大臣、满汉文武大臣、九卿入。面谕曰。我圣祖仁皇帝为宗社臣民计。慎选于诸子之中。命朕缵承统绪。于去年十一月十三日、仓猝之间一言而定大计。薄海内外、莫不倾心悦服共享安全之福。圣祖之精神力量。默运于事先。贯注于事后。神圣睿哲、高出乎千古帝王之上。自能主持。若朕则岂能及此也。皇考当日、亦曾降上□日于尔诸臣曰。朕万年后。必择一坚固可托之人。与尔等作主。必令尔等倾心悦服。断不致贻累于尔诸臣也。朕自即位以来。念圣祖付托之重。太祖太宗世祖创垂大业。在于朕躬。夙夜兢兢。惟恐未克负荷。向日朕在藩邸时。坦怀接物。无猜无疑。饮食起居。不加防范。此身利害。听之于命。盖未任天下之重也。今躬膺圣祖付托神器之重。安可怠忽。不为长久之虑乎。当日圣祖因二阿哥之事。身心忧悴。不可殚述。今朕诸子尚幼。建储一事。必须详慎。此时安可举行。然圣祖既将大事付托于朕。朕身为宗社之主。不得不预为之计。今朕特将此事、亲写密封、藏于匣内。置之乾清宫正中、世祖章皇帝御书正大光明匾额之后。乃宫中最高之处、以备不虞。诸王大臣咸宜知之。或收藏数十年、亦未可定。诸王大臣等、当各竭忠悃。辅弼朕躬。俾朕成一代之令主。朕于尔等、亦必保全成就。笃厚恩谊。岂非家国天下之大庆乎。朕意若此。诸王大臣其共议之。诸王大臣奏曰。皇上圣虑周详。臣下岂有异议。惟当谨遵圣上□日。上曰。尔诸臣既同心遵奉谕上□日。朕心深为慰悦。乃命诸臣退。仍留总理事务王大臣。将密封锦匣。收藏于乾清宫正大光明匾额后。乃出　　

○以镶红旗蒙古副都统富尔丹、署镶蓝旗护军统领　　

○兵部分别议叙陕西、四川、云南官兵、平定西藏功。得上□日。平定西藏、乃自古未至之绝域。所以皇考曾有从优议叙之上□日。况皇考当春秋高迈。备兵于极边。宣扬威略。峻德鸿功。允垂亿万斯年之美政也。此一次议叙军功。前固无例可援。后亦不得为例。将军延信、著封为贝勒。两路率领八旗官员进巢□刀之将军等、著给与世袭三等阿达哈哈番。参赞大臣、给与拜他喇布勒哈番。副都统、营总等、给与拖沙喇哈番。其护军校、骁骑校、给与头等功牌二面。仍加一级。绿旗官员、经大将军等咨送册开头等者。照攻取打箭炉功、加一倍。二等者。功加五等。三等者。功加二等。至于满洲、汉军、绿旗之外委官、俱系一体效力人员。无论由部委外委。概行从优议叙。以仰副我皇考恩纶特沛、从优议叙之谕上□日　　

○乙丑。孝恭仁皇后梓宫发引。上亲诣寿皇殿。望见梓宫、即哀恸不胜。行礼毕。奉梓宫昇龙舆、启行。上步从、至景山东门外。诸王、满汉文武大小官员、蒙古诸王、台吉、塔布囊等、俱齐集举哀。上由地安门出东直门。是日、驻跸杨家闸　　
</div>
    <div class="pagination">
<a href="清实录雍正朝实录_page18.html">上一页</a><span>...</span><a href="清实录雍正朝实录_page14.html">14</a><a href="清实录雍正朝实录_page15.html">15</a><a href="清实录雍正朝实录_page16.html">16</a><a href="清实录雍正朝实录_page17.html">17</a><a href="清实录雍正朝实录_page18.html">18</a><span class="current-page">19</span><a href="清实录雍正朝实录_page20.html">20</a><a href="清实录雍正朝实录_page21.html">21</a><a href="清实录雍正朝实录_page22.html">22</a><a href="清实录雍正朝实录_page23.html">23</a><a href="清实录雍正朝实录_page24.html">24</a><span>...</span><a href="清实录雍正朝实录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
