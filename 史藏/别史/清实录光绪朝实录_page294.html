<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 294 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 294 页/共 1316 页</h1>
    <div class="content">○丁卯。谕内阁、继格、孙毓汶奏、剥船盗米。情重法轻。请饬严定罪名一摺。漕粮为天庾正供。岂容肆行盗窃。据奏近来剥船户偷漏之风。益无忌惮。每船动辄偷窃数十石之多。甚至偷窃后弃船逃走。似此暋不畏法。情殊可恶。应如何严定罪名之处。著刑部议奏。另片奏、漕蠹与船户狼狈为奸。请饬查拏等语。天津至通州沿河地方。匪徒盘结。句通偷盗。实为漕粮之蠹。著直隶总督顺天府府尹饬令沿河州县、随时密访。严拏惩办。如果缉捕出力。准其分别奏请奖叙。现月　　

○谕军机大臣等、游百川、陈士杰奏、请筹拨银两。开浚小清河。绘图呈览一摺。据称小清河淤塞日久。每遇山水暴发。漫淹田庐数百村。为害甚大。现拟分两路办理。下游河身尚在。分路疏导。汇淄入海为南股。上游淤垫更甚。设法开浚。亦汇淄入海为北股。统计上自历城。下至乐安。出海约四百八十余里。工段既长。需费甚钜。请饬川省筹拨银十二万两。并将前欠贾庄工程银四万两、一并拨解。俾得择日兴工等语。山东叠遭水灾。亟宜分别疏浚。游百川等所拟开通小清河。宣洩巨浸。藉纾民患。工程极关紧要。著丁宝桢筹拨银十六万两。迅速解交山东。以应要需。游百川、陈士杰、即查照所拟上下游段落。克日兴工。务期一律深通。不准办工各员。稍有偷减。庶几工归实用。款不虚糜。图留览。再据翰林院侍读学士何如璋奏、东省普筑重堤。劳费无益。拟请展筑遥堤一摺。据称重堤必不可筑。约有五端。应将现行河道。细加测量。方可定议等语。是否可行。著游百川、陈士杰酌度办理。原摺著钞给阅看。将此由四百里各谕令知之。现月　　

○两江总督左宗棠等奏、审明拏获传教从逆匪犯吴玉山等、分别惩办。以遏乱萌。得旨、吴玉山等习教构逆。既经先事破获。该地方文武。即著免其置议。匪首王觉一、及逸犯徐金洪等、并著严饬所属。上紧缉拏。务获惩办。摺包　　

○又奏、由沪至汉口添设陆路电线。暨遵部覆登瀛洲等轮船、改设帮带名目各节。均下总理各国事务衙门知之。摺包　　

○广西提督冯子材因病解职。以记名提督黄桂兰为广西提督。现月　　

○予五世同堂命妇原任广东提督刘松山之母现任通政使司通政使刘锦棠之祖母陈氏旌赏如例。并颁扁额。曰庆衍陔华。现月　　

○戊辰。谕内阁、陈士杰奏、特□□□尔□庸劣不职各员一摺。山东署德州知州茅方廉。性喜钻营。久滋物议。昌邑县知县招汝济。狎昵小人。不知检束。定陶县知县袁炳坤。言语轻狂。作事任性。候补知县李漺。行止卑鄙。有玷官箴。张熙鸿。性情骄诈。怙过不悛。前署长清县事候补知县周以恩。贪利忘义。不洽舆情。候补盐大使蒋家璞。悖理妄为。不顾名节。泰安县训导崔梦吉。受贿请托。不守官常。均著即行革职。高密县知县广全。文理欠通。不谙公事。著以府经历县丞留于山东降补。以肃官方。现月　　

○谕军机大臣等。徐延旭奏、遵旨出关布置防务情形。并请将主事唐景崧留营各摺片。法人经此挫败。其添兵报复。自在意中。越南孱弱之邦。势难持久。徐延旭于关外情形。素所深悉。兹据所奏布置各节。足以壮声援而资备御。颇合机宜。惟粮饷军火。深虑不继。必须源源接济。前已拨给饷银共二十万两。即著倪文蔚、徐延旭斟酌机宜。妥为筹办。以裨大局。唐景崧前已有旨。准其留营。倪文蔚等、当令其妥慎办理。用资得力。将此由五百里密谕倪文蔚、并传谕徐延旭知之。洋务　　

○又谕、丰绅奏、乌兰察布盟属六旗连年荒旱。无力帮差。请稍为变通。将该盟所属六旗。应帮布鲁图十一台差务。暂行展缓数年。其布鲁图各台差徭。可否暂归察哈尔都统就近并筹台费。以资津贴等语。所奏是否可行。著吉和、永德体察情形。酌度办理。原摺著钞给阅看。将此各谕令知之。现月　　

○两江总督左宗棠奏、请将记名提督熊有常等、以原官留两江补用。允之。摺包　　

○以管辖徒众。人心悦服。赏后藏札萨克喇嘛罗布藏顿柱苏哷诺们罕名号。明发　　

○己巳。谕军机大臣等、户部奏、请旨催解京饷。分别已解未解银数。开单呈览一摺。本年京饷。户部原拨续拨。共银八百万两。截至五月底止。各省关计共欠解银五百四十一万六千余两。现在部库支绌。应放各款。均关紧要。除山东现办赈务。前经谕令截留银十六万两外。所有各省关欠解京饷。自应迅速报解。不得任意宕延。致误要需。著该将军督抚监督等、各查照欠解数目。赶紧陆续解部。统于年内埽数解齐。如敢诿卸拖欠。即由户部照章指名奏□□□尔□其解不及半。暨丝毫未解等处。经此次严催后。傥仍不完。即著户部随时严□□□尔□。原单著分别摘钞。给予阅看。将此由五百里谕知福州将军、直隶两江闽浙湖广四川两广各总督、江苏安徽江西福建浙江山东山西河南湖北湖南广东各巡抚、并传谕粤海关监督知之。现月　　

○又谕。刘秉璋奏、查办台州土匪情形。匪首金满投诚。现筹办理各摺片。台州一带。时有匪首抢劫滋事。现经该抚分别办理。匪党项君根等数十人。均准其投诚。仍著督饬防军、及该地方官。认真缉拏首要各犯。分别惩治。其余匪党。酌量招抚。并将保甲事宜。实力整饬。以靖闾阎。已抚各匪。务当加意防范。随时察看。傥有不法情事。即行从严惩办。至匪首金满滋扰多年。叠次虏劫戕官。罪大恶极。若遽准投诚。无以肃法纪而昭炯戒。既据奏称该匪势渐穷蹙。自应赶紧弋获。即著刘秉璋懔遵叠次谕旨。密饬所属员弁。迅速严拏务获。以绝乱萌。不准再任远扬。亦不得轻率收抚。将此由四百里谕令知之。现月　　

○浙江巡抚刘秉璋奏、嘉兴府属客民。分别遣留情形。报闻。摺包　　

○庚午。谕内阁、游百川、陈士杰奏、筹办赈抚。拟请劝捐接济。援案给奖一摺。此次山东历城等处。水灾甚重。前经截留京饷赈济。本日又降旨截留漕粮。以资散放。惟灾区太广。需款尚钜。现经游百川等、劝捐助赈。所捐银两。准照直隶劝赈章程。给予封典虚衔。以昭激劝。现月　　

○又谕、前因云南报销一案。司员书吏。收受津贴银两。情节较重。降旨将失察之户部堂官、及工部堂司各官、云南督抚、交部分别议处。兹据吏部等衙门奏、遵议处分一摺。该堂司等或滥保劣员。或失于觉察。均有应得之咎。户部尚书景廉、前户部左侍郎王文韶、调任吏部左侍郎前署户部左侍郎奎润、及前任户部尚书董恂、将已革员外郎福趾京察保列一等。均著照部议降二级调用。不准抵销。景廉仍在军机大臣总理各国事务衙门大臣上行走。前任云贵总督刘长佑、云南巡抚杜瑞联、任听属员挪用公项。均著照部议降三级调用。不准抵销。该督抚于崔尊彝保列卓异。应得降二级调用公罪处分。景廉、王文韶、奎润、及前署户部左侍郎吏部右侍郎许应骙、前户部右侍郎通政使司通政使崇礼、应得罚俸降级留任。及工部尚书翁同和、前工部左侍郎调任兵部右侍郎师曾、前工部左侍郎调任户部右侍郎孙家鼐、前署工部右侍郎现署左侍郎徐用仪、工部郎中福志、蔡世杰、应得罚俸。岑毓英、杜瑞联、应得降级留任各处分。均著准其抵销。现月　　

○谕军机大臣等、有人奏、晋省盗风日炽。请严行保甲一摺。据称临汾岳阳等县。强劫重案。二三月闲。不下数十起。闻晋省南路之盗。大率外来游匪。皆由保甲法废。以致盗贼横行。请饬各州县按户按村编查保甲等语。弭盗之法。以保甲为最善。前据张之洞奏、通饬力行保甲。以资守助。曾否一律举办。著即督饬所属、实力奉行。严禁窝藏。务使游匪无从托迹。以冀弭盗安民。另片奏、署绛州直隶州知州李焕扬、久患瘫症。日酖于酒。一切词讼。听之幕友劣绅。清丈地亩。杂乱无章。上年冬闲。勒派高舒文、并卫毛两姓、捐银肥己。统计各富户捐款。几及一万。物议沸腾。请饬□□□尔□处等语。所奏如果属实。亟应从严□□□尔□办。著张之洞按照所□□□尔□各节。确切查明。据实具奏。毋稍瞻徇。原摺片著钞给阅看。将此谕令知之。现月　　

○又谕、御史丁振铎奏、河南地方积弊过深。请饬实力整顿一摺。河南自遭大祲以后。元气未复。而地方积弊甚深。亟宜认真整顿。以肃吏治而重民生。该御史所陈革除陋规。严禁应酬。彻底清查亏空。禁止更调州县。严惩讳匿命盗。酌量轻减差徭。立限审结京控。认真教练营伍各条。不无可采。著鹿传霖于到任后、详细体察情形。将该御史所奏各节。确切查明。应如何兴利除弊之处。悉心讲求。妥筹办理。如有贪劣不职之员。并著随时据实□□□尔□奏。原摺著钞给阅看。将此谕令知之。现月　　

○御史陈锦奏、同文馆积弊滋深。请饬整顿。并请将提调苑棻池严惩。下所司确切查明。据实具奏。　　

○又奏、同文馆后馆八旗子弟。请饬令归旗。下所司查明办理。直隶正定镇总兵娄云庆因病解职。以记名提督叶志超为直隶正定镇总兵官。现月　　

○调理藩院尚书额勒和布为户部尚书。以都察院左都御史乌拉喜崇阿为理藩院尚书。前热河都统延煦为都察院左都御史。现月　　

○以理藩院尚书额勒和布为正白旗汉军都统。现月　　

○转吏部右侍郎锡珍为吏部左侍郎。调户部左侍郎昆冈为吏部右侍郎。转户部右侍郎福锟为户部左侍郎。兼管三库事务。调工部左侍郎敬信为户部右侍郎。兼管钱法堂事务。转工部右侍郎兴廉为工部左侍郎。内阁学士景善为工部右侍郎。兼管钱法堂事务。现月　　

○以云南布政使唐炯为云南巡抚。现月　　

○以捐衣助赈。予广东香山县二品封职郑天叙等建坊。摺包　　

○辛未。遣官祭火神庙。外记注　　

○谕内阁、前因山东历城等处。黄河漫溢。被灾甚重。已谕令游百川、陈士杰宽筹赈项。并截留京饷银十六万两。以资赈济。朝廷廑念灾区。无时或释。诚恐穷黎困苦。抚恤难周。此次江北漕船。尚在山东境内。著即截留漕粮五万石。俾资接济。游百川、陈士杰务当督饬该地方官及委员等、核实散放。毋任吏胥稍有侵蚀。用副宵旰焦劳勤恤民隐至意。现月　　

○总理各国事务衙门奏、巴国前任宰相锡呢布这挨儿微斯系创请立约之员。请照章颁给头等第三宝星一面。以示宠荣。从之。摺包　　

○以太仆寺卿凤秀为太常寺卿。朱签　　

○壬申。谕内阁、都察院奏、京师捕务废弛。请饬会议缉捕章程一摺。辇毂重地。近来劫窃之案。层见叠出。捕务实属废弛。亟宜认真整顿。著步军统领衙门、顺天府、五城御史会同妥议缉捕章程。实力奉行。毋稍疏懈。即将著名匪首。迅速缉拏。务获惩办。据奏、匪类受庇于番役。番役受庇于营员。贪利营私。豢奸养贼等语。著步军统领衙门严加整饬。力除积弊。查明声名素劣之营员。据实□□□尔□奏。番役人等。如有交通匪类。诈害良民情事。即行彻底严究惩治。并著都察院堂官督同五城御史、随时整顿。诘奸除盗。有犯必惩。以靖闾阎。现月　　

○又谕、李鸿章奏仍恳收回成命一摺。从前大臣如孙嘉淦、朱轼、嵇曾筠、蒋炳、于敏中、曾国藩、胡林翼等、皆遵旨在任守制。诚以事关紧要。不得不权宜办理。上年李鸿章奏请开缺终制时。曾将此意剀切宣谕。该署督惟当以国事为重。力任艰难。其不得已之苦衷。自为天下后世所共谅。即著遵旨任事。毋得再行固辞。现月　　

○署直隶总督李鸿章奏、派员赴朝鲜办理商务。酌拟章程。呈览。下总理各国事务衙门议行。摺包　　

○又奏、派河南候补道陈树棠、充总办朝鲜商务委员。下总理各国事务衙门知之。摺包　　

○又奏、营口炮台。渐次竣工。酌拟新设练兵营制章程。下部知之。摺包　　

○热河都统恩福奏、遵查丰甯县经徵旗租银两。未完一分以上。实欠在民情形。下部知之。摺包　　

○癸酉。上奉慈禧端佑康颐昭豫庄诚皇太后幸阅是楼。侍午膳。翌日如之。　　

○谕军机大臣等。清安奏、请饬设法疏通台站一摺。据称派员采买农具。领解饷银。久未旋科。各处台站。差徭聚集过多。驼马无几。不能前进等语。该城饷银等项。关系紧要。著丰绅、吉和、永德、即行派员将所属台站、妥为安设。认真整饬。所有各项差务。迅速应付起程。并著清安饬令委员将饷银等项。赶紧运解。以济要需。将此由四百里各谕令知之。现月　　

○科布多参赞大臣清安奏、派员会查铅砂矿厂。并无偷穵情形。报闻。　　

○又奏、请将历年霉变粮石。尽数查销。允之。摺包　　

○前湖南提督鲍超奏、部驳军饷报销各款。请饬仍照原册核销。允之。摺包　　

○调镶蓝旗蒙古副都统福锟为正白旗满洲副都统。记名副都统德溥为镶蓝旗蒙古副都统。明发　　

○以广东按察使龚易图为云南布政使。安徽安庐滁和道沈镕经为广东按察使。直隶大顺广道刘盛藻为浙江按察使。河南开归陈许道唐咸仰为河南按察使。现月　　

○甲戌。万寿节前期。上诣长春宫慈禧端佑康颐昭豫庄诚皇太后前行礼。　　

○御乾清宫受贺　　

○丙子万寿节。上诣大高殿拈香。寿皇殿行礼。内记　　

○遣官祭太庙后殿。外记　　

○上以孟秋享太庙。自是日始。斋戒三日。　　

○丁丑。以久雨祈旸上诣大高殿拈香。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○戊寅。上以孟秋享太庙。前期亲诣行礼。内记　　

</div>
    <div class="pagination">
<a href="清实录光绪朝实录_page293.html">上一页</a><span>...</span><a href="清实录光绪朝实录_page289.html">289</a><a href="清实录光绪朝实录_page290.html">290</a><a href="清实录光绪朝实录_page291.html">291</a><a href="清实录光绪朝实录_page292.html">292</a><a href="清实录光绪朝实录_page293.html">293</a><span class="current-page">294</span><a href="清实录光绪朝实录_page295.html">295</a><a href="清实录光绪朝实录_page296.html">296</a><a href="清实录光绪朝实录_page297.html">297</a><a href="清实录光绪朝实录_page298.html">298</a><a href="清实录光绪朝实录_page299.html">299</a><span>...</span><a href="清实录光绪朝实录_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
