<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 60 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 60 页/共 1860 页
  </h1>
  <div class="content">
   ○是日。孝端文皇后忌辰。遣官祭昭陵。　　

○谕总理事务王大臣。据礼部奏称、本月十六日。恭奉世宗宪皇帝配享圜丘礼成。辰刻。甘霖立沛。仰见皇上至孝至敬之诚。感格天心。其应如响。自后可望雨泽时行。今禁屠祈祷。将近弥月。可否谢雨之处。具奏请旨等语。昨朕奉皇考配享圜丘礼成。辰刻虽经得雨。尚未沾足。且昨晚今早。仍复多风。如我君臣遽以得雨为昭格天心。朕衷实为抱愧。吾谁欺。欺天乎。即尔等王大臣。亦不当如此存心。如此陈奏也。但禁止屠宰。已将弥月。物价渐至腾贵。民间多有未便。其僧道诵经。原属仪文。亦非切务。著照礼部所请停止。至于朕在斋居。躬行减膳。虔诚祈祷。自不敢稍减于前。况朕廑念农功。为民请命。当该部未经求雨之时。早已积诚于中。无时有间。惟上天鉴此忱悃。朕亦不以此宣示臣民也。该部所奏谢雨之礼。且不必行。应俟霖雨既渥之后。再竭诚叩答神贶。　　

○又谕、传尔丹、陈泰、岳钟琪、贻误军机。罪无可贷。我皇考念傅尔丹、陈泰、祖父。俱有功勋。而岳钟琪从前亦曾效力。是以未将伊等正法。朕仰体皇考圣心。将来秋审时。亦必不行勾决。但前此用兵之际。不便遽行释放。今军务已竣。朕矜恤之意。不忍使之久系囹圄。俱著宽释。令其自愧。　　

○吏部议准、巡察游牧等处兵部员外郎兆明奏称、游牧理事员外。请照盛京五部司员俸满调京之例。三年一换。但查盛京司员。三年年满时。在京部院。满洲员缺甚多。遇有缺出。即行调补。今在京蒙古员外郎共二十一缺。游牧员外郎共十六缺。若照盛京司员之例。三年年满、即行调补。不惟缺出无几。守候需时。且于蒙古应升人员、必致壅滞。于铨法未为妥协。臣等公同酌议。将由京城补放游牧员外郎八员。定以＜?历心＞员外郎任五年期满。该总管出具考语。咨部注册。其由六部出身之员。仍俟六部蒙古员外郎缺出。无论保题升选。补用二缺后。将年满游牧员外郎论俸调取一员补用。由理藩院等衙门出身之员。俟理藩院等衙门缺出。亦如之。其现今五年年满游牧员外郎。即令该总管出具考语、咨部注册。遇有缺出。即照此例遵行。从之。　　

○丙子。谕总理事务王大臣。今年春夏以来。京师及畿辅雨泽稀少。而山东地方。亦有缺雨之郡县。朕已屡降谕旨。多方筹画。以为先事之备。今思节近小满。甘霖未降。麦秋料已失望。民心未免惶惧。除已经降旨缓徵外。著将直隶通省今年应徵地丁钱粮蠲免七十万两。山东通省今年应徵地丁钱粮蠲免一百万两。俾民力宽纾。民气愉畅。如将来仰蒙天祐。霖雨普施。秋成不致歉薄。则闾阎沾朕格外之恩。亦加惠元元之谊。所谓百姓足君孰与不足者也。嗣后如得雨稽迟。有妨农事。则应行赈恤等事。仍应加意办理。毋使一夫失所。该督抚当仰体朕宵旰焦劳。惠养黎庶之心。督率有司。敬谨奉行。务使小民均沾实惠。并出示通行晓谕知之。　　

○工部议题、前任两淮盐政尹会一条奏、今冬挑浚淮扬运河。盐船不能行走。钦奉谕旨。先事绸缪。运盐觔以济民食。恐商人办理竭蹶。特沛殊恩。将请单呈纲两次应纳钱粮。俱缓至加觔时并纳。以事关紧要。复悉心筹酌条呈。一、蓄水济运以副办理。本年丁巳纲。淮南应豫运盐七十万引。正运盐七十余万引。又有丙辰纲。应运残盐约四十万引。合计甚钜。为期又近。灶户不免乘机擡价。有碍商本。更恐各场产盐不敷。并商艘转运不及。查运河东岸邵伯镇。迤南六闸。请于挑河时。在六闸南北。各拦河筑坝一道。中留五六里。暂缓挑浚。并将归江尾闾暂闭。免致水涸。俟兴工三月后。再行料理挑浚。臣与河臣高斌面商。据云事属可行。一、量加卤耗。以免亏折。查预运盐觔堆贮仪所盐垣。阅夏经秋。必多卤耗。今请量加卤耗。六月以前。每引加盐二十五斤。八月十五以前。加十五斤。八月十五以后。加十斤。商人可无亏折之虞。自必赶运恐后。其正运引盐。原系随掣随运。概不加增卤耗等语。并应如所奏行。一、盐课呈请二月奏销。查两淮盐课定例。六月奏销。八月考核。嗣经原任盐臣噶尔泰题准、九月奏销。十一月考核。现今挑挖运河。诚恐盐觔销售维艰。课饷难于完纳。况淮南丁已纲正运引盐。未筑坝以前。运到仪所过掣者。其应纳钱粮。钦奉上谕。缓至奏销全完。所有丁巳一纲盐课。相应暂准于戊午年二月奏销。四月考核。后不为例。得旨。依议速行。　　

○又议准、大学士总理浙江海塘兼管总督事务嵇曾筠疏言、原设引河通判一员。请移驻海宁。分管柴塘。调拨引河塘兵四百名。一并彻回本汛。以供力作。从之。　　

○补行河南、山西、云南、江南、山东、奉天、六省大计。卓异官共二十七员。　　

○丁丑。上诣皇太后宫问安。　　

○谕总理事务王大臣。朕因直隶、山东、雨泽稀少。特降旨平粜。以济民食。又遣侍卫等前往察勘地方情形。据奏称山东州县。虽有发卖官谷之举。不过设厂数处。籴买人众。在本处居民。尚有不能按日买者。至路远之民。往返维艰。守候终日。曾不得升斗而归。祗得仍向市集籴米糊口。以此价值不得平减。直隶办理。较山东稍为妥协等语。夫平粜乃利济贫民第一要务。俾均沾实惠。如离府县城郭遥远之乡村。亦当设法运至。如脚价无出。或动存公银两。或开销正项钱粮。皆朕所不惜。何至远乡之人。艰于奔赴。至于近地居民。不能按日得买。则明系胥吏为奸。棍徒作弊之所致。该有司如何漫不经心。草率从事。而封疆大吏。有牧民之责者。置民瘼于不问也。此旨到日。该抚悉心查察。选委干员。实心奉行。毋蹈前辙。直隶所办。虽较胜山东。总督李卫、亦当加意料理。毋使一夫失所。朕仍不时遣人查察。倘有疎忽之处。惟该督抚是问。著该督抚将朕此旨、晓谕百姓。务使远村僻壤。均沾实惠。　　

○又谕、五城平粜米石。原以周济小民。乃有奸民图利。串通胥役。转相贩卖。甚至运往通州。售为烧锅之用。而离厂稍远之贫民。奔赴稍迟。即不得升斗。且有守候终日。忽然停止粜卖。贫民含怨空回。殊负朕轸念民食之意。步军统领鄂善、侍郎托时、即时将作弊之人查拏。甚属可嘉。至该城御史、于粜米要务。约束稽查。是其专责。乃不能督率司坊等官。亲加查察。一任弊端叠出。怠玩已极。著将该城御史、乃监粜各官、并该司坊官、交部严加议处。都察院堂官。见朕宵旰焦劳。为民筹画。即每日亲至米厂。逐一厘剔。亦分所宜然。今既不能亲往看视。又不能觉察弊端。伊等所司何事。著明白回奏。　　

○又谕、朕前因御史夏之芳等、陈奏毛城铺之事。惑于浮言。复固执偏见。王大臣等正在考订间。而御史甄之璜、钟衡、复为陈奏。显有指使附和。阻挠公事之意。是以将甄之璜、钟衡、革职。交部严审。夏之芳等、交部严察议奏。盖国政所关。不容紊乱。若以私意阻挠。则害理而伤治。此风断不可长。并非以言官所言、稍有不当、而即加以处分也。今朕思伊等固有应得之处分。但恐识见卑鄙之人。谓朕加罪言官。或畏葸观望。即确有见闻。亦缄默不言。则大非朕求言之本意矣。甄之璜、钟衡、从宽免其治罪。著降三级。仍留御史之任。夏之芳等、以淮扬之人。言河工之事。虽所言失实。而情尚可原。著一并免其议处。　　

○又谕、上年滇省州县。有收成歉薄之处。前已降旨。将成灾地方应徵地丁等项。照例豁免。应收秋米。从乾隆二年为始。分作三年带徵。今虽据云南督抚奏报、今春雨旸时若。可望丰收。但朕思滇省百姓。既有带徵之秋米。又有应纳之正供。昨岁歉收之后。输纳未免艰难。朕心深为轸念。著将乾隆元年分云南省所有分作三年带徵之秋粮。全行豁免。该督抚等即通行晓谕。仍严饬州县实力奉行。务使闾阎均沾实惠。再滇省有将文职各官俸工银两。捐抵康熙五十九年以前军需案内、供应出师官兵人役盘费、及犒赏等项。事已多年。现在各官。俱非向日之承办者。所有未完银七万余两。著悉行豁免。不必再行捐扣。　　

○又谕、允＜?礻我＞、允禵、前因获罪、削爵圈禁。论其获罪原委。并无屈抑之处。但朕念伊等为天潢一派。自加恩宽释以来。亦皆深知前非。自悔自艾。安分家居。未尝生事。今复加恩、赐给伊等公爵空衔。不必食俸。仍令在家居住。其各安静守法、以副朕笃厚宗支之意。该衙门即遵谕就第传谕知之。　　

○又谕、王奕清为伊父大学士王掞、求请恤典。情词恳切。王掞当日、不能深知皇祖默定储位之圣心。冒昧渎奏。固属不合。但伊身居政府。为国本起见。尚属分所应言。今朕垂念旧臣。加恩宥过。其应得恤典。该部察例具奏。王奕清准给假回籍。　　

○命严饬边防。谕定边左副将军额驸策凌、观准噶尔潜行遣人至我蒙古地方。作镇压之术。贼之伎俩可知矣。镇压之事。虽不足信。但恐此辈潜寓蒙古地方。妄造浮言。煽惑人心。侦探信息。大有关系。贼匪所遣之人。经过边界。何以未经察出。任其偷过耶。著严饬边界卡伦人等。务须留心、严密防察。朕前降旨颁给喇嘛等度牒者。原因此等匪徒。混入僧流。滋生事端。是以分别善恶。择其真正出家者。颁给度牒。以为凭据。所以卫持佛法。而清理黄教也。但恐喇嘛等不知此意。转疑为减少伊等徒众。著将此情节。传谕各喇嘛等知之。　　

○先是、雍正十三年分。川东缺雨歉收。巡抚杨馝、请借给籽粮以资民力。至是复以歉收、请宽至二年秋成、徵收还项。经户部议。应如所请。从之。　　

○戊寅。吏部议准、稽察盛京事务吏科给事中广明奏称、盛京礼部助教、升转无期。今请咨送吏部。铨选调换。应如所奏。嗣后盛京礼部助教四员。定以六年期满。该堂官出具考语。送部注册。仍在原任行走。俟国子监助教缺出。先将考取人员补放一缺。后将盛京礼部助教较年满日期。调取一员来京补用。其年满助教所遗员缺。照例交与国子监考选补授。俟调补完日。无年满助教。遇有在京助教缺出。仍将考取人员补放。又奏、盛京年满仓官。皆由现任笔帖式内、拣选保举补授。乃伊等三年任满之后。离任停俸。闲住候缺。五六年并不得缺。请嗣后任满仓官。除出具考语咨题铨选外。其现在候缺者。仍归本衙门效力行走。给与俸禄。补缺后方行离任。应如所奏。嗣后由笔帖式拣选补放仓官人员。其笔帖式员缺、不必开选。三年满后。如系居官好者。该堂官保题到部、以主事升用。即可得缺。其笔帖式员缺。即行开选。如系寻常之员。三年满日。仍回笔帖式原任。令其候升小京官。其从前已经年满候补小京官之仓官。一时未能得缺。交与该堂官、令在各原衙门额外笔帖式上行走。仍食笔帖式原俸。至现在未经年满仓官。其笔帖式员缺。已经开选。俟年满时。亦令在各原衙门额外笔帖式上行走。仍食笔帖式原俸。从之。　　

○户部议准、直隶总督李卫疏请、将雍正十三年分兴工代赈案内。修筑运河两岸堤埝之故城、交河、吴桥、清河、青县、沧州、南皮、并景州、东光、等九州县、堆压地亩。应徵银米。均自乾隆元年为始。照数豁免。从之。　　

○大学士总理浙江海塘兼管总督事务嵇曾筠表谢、钦赐伊父母御书人伦坊表扁额。报闻。　　

○己卯。谕定边左副将军额驸策凌、现在准噶尔作镇压之喇嘛。已在察哈尔地方拏获矣。伊等既作镇压。必有埋藏镇压之物。尔等审明如有埋藏之物、起出后、恐蒙古等无知。心生疑惑。或由京派熟谙经典喇嘛。前往念经。抑或令锡勒图胡图克图念经。以杜蒙古之疑。　　

○又谕、巡查察哈尔地方员外郎兆明、拏获准噶尔遣来作镇压之喇嘛那旺垂音丕勒。迄今尚未解到。著侍卫五十七前赴兆明处所。速将那旺垂音丕勒解京。交总理事务王大臣等审讯。其与那旺垂音丕勒同来之人。归化城都统根敦等。现在查拏。著旺扎尔前赴归化、会同根敦等密商。缉拏务获。勿致远扬。　　

○命云南总督尹继善来京陛见。以巡抚张允随。署总督事。　　

○兵部议准、古北口提督瞻岱奏称、归化城办理兵丁粮饷事务。设有理事同知。但兵粮马草。俱在仓廒库厂收支。其事颇繁。同知一员。不能胜任。查右卫满洲驻防。向设朔平府粮饷同知一员。仓库大使各一员。协同办理。应请照此例。亦设仓库大使各一员。从之。　　

○予故镶黄旗满洲给与将军原职锡柱、祭葬如例。　　

○旌表逆番案内、殉节之福建漳浦县民妇、刘氏、余氏、　　

○以故四川老鸦漩土百户汪大申之子汪定邦袭职。　　

○庚辰。户部议准、甘肃巡抚刘于义疏报、武都、西塞、直堆、三族番民。改土归流。所有应徵粮银。请自乾隆戊午年为始。入额徵解。从之。　　

○旌表守正捐躯河南石梁县民尚佩女尚氏。宝丰县民毕永成女毕氏。　　

○辛巳。上诣寿皇殿行礼。　　

○诣皇太后宫问安。　　

○户部议准、山东巡抚法敏疏请、将清查地亩案内德州、临淄、高唐、郯城、沙鹻地亩除科。宁阳、临清、沙瘠地亩、减等起科。从之。　　

○工部议准、直隶河道总督刘勷疏称、南运河自全漳归运以来。向因汛水泛涨。无由宣洩。雍正四年。经怡贤亲王于沧州之捷地村。青县之兴济镇。各建石闸一座。挑挖引河。分疏水势。缘土性浮松。且河身甚浅。两岸堤埝不固。日渐淤塌。雍正九年。经水利府议挖深通。又因工程浩大。两处减河。一时难以并举。当将青县兴济减河。先行挑挖。其沧州捷地减河。未施疏浚。以致汛水入闸。两岸村庄。每成巨浸。又石闸簸箕。入身短促。汛水过坝。不足抵御。现在灰土簸箕。冲掀成坑。并青县减河之蔡家庄、大坡口、一带。急须挑挖。共估银六万二百五十两有奇。沧、青、二处石闸。应接添石海墁、灰土簸箕。各入身八丈。再添建拦水八字金墙。共估银二万九千一百十两有奇。又沧州之大寺前石坝南。应建挑水草坝三座。静海之大刘家官堤。应建挑水坝二座。接筑草工一段。共估银二千七百两有奇。以上通共估银九万二千两有奇。时已春融。若俟题覆到日。发帑兴修。恐致迟误。随檄令天津河道、在于豫备十万两银内、酌拨购料。多募人夫。上紧兴修。俟领钱粮到日。照数还项。从之。　　

○壬午。谕总理事务王大臣。据御史薛馧奏称、臣闻皇上宫中时常骑射。万乘至尊。骑驰至劳。切当慎重等语。骑射所以讲武。乃自古帝王之所不废。但朕因在二十七月之内。尚未举行。至于宫中断非骑射之地。朕并无其事。薛馧所奏。甚属荒诞。此语得自何人。王大臣等讯问具奏。　　

○总理事务王大臣等议覆、据定边左副将军额驸策凌奏言、贝勒青衮扎卜报。三月初十日。噶尔丹策零遣人送还去秋被掠津巴鄂罗斯。且有致车臣汗等书。书中所言、仍欲得阿尔台。似应覆与一书等语。臣等观准夷此举。大有穷蹙向化之意。但阿尔台断不可与。前此敕书业已详备。无庸再给。应令额驸策凌作书答之。臣等恭拟呈览。从之。所拟书曰。固伦额驸策凌致书准噶尔台吉。今年四月津巴来。得台吉书云。我欲取阿尔台。台吉尚未晓大皇帝之意。我果有取阿尔台之心。大兵岂肯尽彻。我彻大兵。即可知大皇帝之意矣。阿尔台乃天定交界。尔父浑台吉时。阿尔台以南。原无厄鲁特游牧。自灭噶尔丹博什克图以来。我等建城驻兵其地。众所共知。其不令尔众游牧者。原欲以阿尔台为闲地。两不相取。彼此隔远。庶永相和好。不起争端耳。今台吉反云难以让给。试思阿尔台果系谁地。谁能让给。大皇帝据理谕尔。剖断甚明。台吉尚尔饰说。是不愿休息众生也。论说滋多。空劳往返。总之阿尔台可以给尔与否。台吉宜再详思。不可偏执利己之见也。又谓逼处则有害我等游牧。彼此相持。谁受其害。尚在未定。大皇帝洞鉴。留作隙地。正欲广教安民耳。台吉若欲如前者首祸兴兵。是劳苦众生。皆尔之故。于我无涉也。来书又言兴兵构怨。远亦可至。我大皇帝谕令分画疆界。原欲尔我自此息兵。尔诚遵旨定议。我兵必不为祸始。亦不复向科卜多居住。倘尔复造衅端。我惟坐待其来。并不烦内地兵。惟尽我喀尔喀之力。上报主恩。孰是孰非。孰好生孰不好生。自有天鉴。我部惟体大皇帝仁育之心。防边居守。勿为祸始。劳苦士马而已。台吉其知之。又谓我卡伦逼近阿尔台。故尔生疑。擒此二人。自今卡伦宜向内彻。按我等现在卡伦。乃圣祖仁皇帝时设立。至今并未外移。即议定地界。卡伦岂可不立。今欲令我内彻。是强以难行之事也。又谓毋近阿尔台游牧。或致生事。台吉果遵大皇帝谕旨。止议定界。于理甚合。于尔亦无甚难行。今反言生事。是犹意在兴兵也。惟末云当告知部院大臣。奏闻大皇帝。以广黄教。以安众生。知台吉虽多饰辞。仍意在求和耳。我已举大略奏闻。钦奉大皇帝谕旨。噶尔丹策零遣吹纳木喀来时。诸事俱经降旨晓谕。何彼尚未深悉朕意。彼既行文于尔。尔可再以朕意晓谕之。书至。台吉其详审是非利害。遣使达诚。如尔难于遣使。我当代奏。令尔使赴京。共成和好。若仍牵率借端。于事何益。　　

○户部奏、京师雨泽愆期。五城设立十厂。已经减价平粜。若于京师四乡添设八厂。广行粜卖。民食可无匮乏。如芒种前得沛甘霖。即无庸再行设厂。一切事宜。应豫行料理。得旨。所奏是。依议。芒种前如不得雨。即照此办理。其监粜侍卫。著于乾清门侍卫内派往。　　

○镶白旗汉军都统奏、祖尚德世袭佐领员缺应袭。祖学文、祖学乾、年俱幼小。难以补放。得旨。应袭祖尚德世管佐领之人。年俱幼小。世管佐领。非世职可比。若将伊等补放。不能办理事务。仍须另行著人署理。如伊族中止有佐领一缺。自必将伊等补放。另行著人署理。今谱内苏巴里、祖尚志、现俱管理佐领。此佐领员缺。即著祖尚志署理。俟伊等长成。可以办事之时。再行补放。尔等可传谕八旗。有似此世管佐领缺出。而应袭之人俱幼小者。即照此办理。　　

○镇国将军释迦保缘事革退。以其子忠福照例袭为三等辅国将军。　　

○江西巡抚岳浚疏报、雍正十三年开垦江西南昌、新建、丰城、进贤、宁州、等三十州县田地山塘一百九十九顷六十三亩有奇。每年应徵银、一千两有奇。米、六百五十九石有奇。又垦过贵溪县铅山所老荒屯田三顷九亩有奇。每年应徵银、三十两有奇。　　

○癸未。除澎湖渔艇陋规。谕总理事务王大臣。朕查闽省澎湖地方。系海中孤岛。并无田地可耕。附岛居民。咸置小艇。捕鱼以糊其口。昔年提臣施烺倚势霸占。立为独行。每年得规礼一千二百两。及许良彬到任后。遂将此项奏请归公。以为提督衙门公事之用。每年交纳。率以为常。行家任意苛求。渔人多受剥削。颇为沿海穷民之累。著总督郝玉麟宣朕谕旨、永行禁革。其现在捕鱼船只。饬令该地方官照例编号。稽查办理。此项陋规。既经裁除。若水师提督衙门。有公用必不可少之处。著郝玉麟将他项银两酌拨数百金补之。　　

○总理事务王大臣奏、遵旨讯问御史薛馧。据供、皇上常在宫中骑射。实系偶然传闻。所奏诚属冒渎。薛馧身为言官。乃以传闻荒诞之言。冒渎陈奏。谬妄已极。应交部严加察议。得旨。朕在二十七月服制之内。不行骑射之事。此廷臣所共知者。若当服除之后较猎讲武之时言官或如此陈奏。则其言虽迂。而意尚可取。今薛馧于此时、以毫无影响之语。妄行摺奏。明系诬谤。本应照议交部严加议处。姑念伊昏愦无知。不足深责。著从宽免其交部。　　

○署理都统事务和硕恒亲王弘晊等议覆、总理事务王大臣奏、徵收地租。分给贫乏旗人。以为恒产。奉上谕、朕以八旗无业贫人。居无定宅。终日萦怀。并不知京畿有空闲地面。今既有可修盖之处。尔等查明、即行修造。但仅以本年租银充用。其能有几。若俟来年之租。亦觉迟缓。现在圆明园旧有英秀、懦弱、二营。即将此二营空房、拆毁运京。其修造之需。动用本年租银之处。尔等悉心详议具奏。俟数年后。空地盖成房屋时。所得租银。如何赏给旗人。或另有裨益之处。临时再行议奏。钦此。现在查明空地。共四百八十二块。约计可容房四千五百余间。此次修造。若待全行查明空地且俟冬月得租。再行兴工。则迫于严寒。碍难修造。况一年之租。亦不能修造若干。臣等将现在空地、查明数目。移咨工部、量定地面尺丈。情愿售卖者。照官价给与外。其圆明园旧有之英秀、懦弱、二营空房。派员拆毁。运京备用。尚余空地可盖房屋者。亦即豫备应用之物。入秋兴工。再查得八旗所有空地。多寡不同。若本旗盖成房屋。即令本旗人居住。则房数不均。请交部查看已成之房屋。于臣等八旗就近之处。陆续分给居住。此项房间。除开档人等外。其无房屋之护军校、骁骑校、另户护军、领催、马甲、及孤寡人等。量户口之多寡。赏给居住。其未查明之空地。俟查明时。亦咨行该部一。体修盖。奏入、报闻。　　

○铸给云南开化广罗广南镇标中军游击关防。从总督尹继善请也。　　

○甲申。上御乾清门听政。　　

○诣皇太后宫问安。　　

○谕内阁、原任翰林院侍讲学士戚麟祥、于雍正五年犯罪。发遣宁古塔。计在配所。已经十载。闻伊年逾七旬。衰迈龙钟。著宥其前愆。赦回原籍。　　

○吏部议覆、河南郑州郭元曾控告一案。巡抚富德、滥刑罗织于前。怙过渎奏于后。应革职。南汝道李慎修、开归道黄叔璥、草率定案。均应革职。兵部侍郎吴应棻、内阁学士伊尔敦、不能审出实情。均应降一级调用。查吴应棻、伊尔敦、俱有加级抵销。应免其降调。得旨。富德、著革职。吴应棻、伊尔敦、俱著销去加一级、抵降一级。免其降调。其草率拟罪之李慎修、黄叔璥、乃顺承富德之意。虽经具议。案尚未结。著革职从宽留任。余依议。　　

○总理事务王大臣议准、额驸策凌奏、发遣鄂尔昆屯田人犯。纳谷有限。费用繁多。偶遇歉收之年。每多犯窃之案。久留军营无益。应如所奏。所遣人犯。五年内应交谷石。如数纳完。并无过犯、以及病废者。送部各令回籍。交地方官管束。如有拖欠谷数。别犯科条者。即交额驸策凌照例治罪。奏入报闻。　　

○免湖北汉川、江陵、二县。及武左、荆州、荆左、三卫水灾、乾隆元年分额赋有差。　　

○铸给浙江处州府清军总捕盐驿同知关防。从大学士兼管总督嵇曾筠请也。
  </div>
  <div class="pagination">
   <a href="清实录乾隆朝实录_page59.html">
    上一页
   </a>
   <span>
    ...
   </span>
   <a href="清实录乾隆朝实录_page55.html">
    55
   </a>
   <a href="清实录乾隆朝实录_page56.html">
    56
   </a>
   <a href="清实录乾隆朝实录_page57.html">
    57
   </a>
   <a href="清实录乾隆朝实录_page58.html">
    58
   </a>
   <a href="清实录乾隆朝实录_page59.html">
    59
   </a>
   <span class="current-page">
    60
   </span>
   <a href="清实录乾隆朝实录_page61.html">
    61
   </a>
   <a href="清实录乾隆朝实录_page62.html">
    62
   </a>
   <a href="清实录乾隆朝实录_page63.html">
    63
   </a>
   <a href="清实录乾隆朝实录_page64.html">
    64
   </a>
   <a href="清实录乾隆朝实录_page65.html">
    65
   </a>
   <span>
    ...
   </span>
   <a href="清实录乾隆朝实录_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
