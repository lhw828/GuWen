<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 123 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 123 页/共 505 页
  </h1>
  <div class="content">
   ○漕运总督吴棠奏、狼山贼营撤退。蒙城粮道渐通。请饬钦差大臣僧格林沁赴援皖省。得旨、僧格林沁南下一节。已谕令该大臣自行察度。恐一时未能督师入皖。吴棠惟当会同唐训方。妥为筹办。严饬在事将弁。认真防剿。乞降各圩。镇抚须得法。毋堕奸计。已革游击尹作宾、突阵受伤著准其开复原官。　　

○赏江西省壬戌恩科乡试年老诸生邹遇铨等三十二人举人副榜有差。　　

○予山东莱州阵亡殉难绅团妇女三千二百八十四名口分别旌恤如例。并入祀昭忠节孝祠。　　

○予山东曹县殉难典史方传懋妻董氏旌表如例。　　

○戊辰。谕内阁、前任兵部左侍郎黄琮。持躬端谨。自告养回籍。适值滇省军兴。数载以来。于省城防守。及劝捐银米各事宜。尚能竭尽心力办理。兹于本年正月云南省城之变。遽以忧愤投缳自尽。遗章披览。悯惜殊深。黄琮著照侍郎例赐恤。历任处分。悉予开复。应得恤典。该衙门察例具奏。　　

○又谕、近来各直省大吏保举贤员。一经奏到。无不量材器使。并经叠谕中外臣工。于所举各员。务须循名核实。不得滥保非人。本日据曾国荃奏、敬陈管见。胪举贤才各摺片。其所保各员。既经该抚切实保奏。自必能灼见真知。足资任使。除郭昆焘前已有旨饬赴直隶军营差委。李瀚章已＜??闲＞授广东按察使外。所有记名按察使刘连捷、记名道彭毓橘、候选道陈湜、江苏候补道易良虎、罗麓森、江苏候补知府彭椿年、候补县丞赵烈文、浙江温州府知府周开锡、即用知县常甯县教谕成果道、均著交军机处存记。侯旨擢用。湖南拔贡生易孔昭、江苏生员管乐、并著准其调赴军营差遣委用。黄冕一员。前经毛鸿宾奏调。已准其留于广东差委。金安清声名狼藉。叠次被人纠参。由曾国藩审讯覆奏。该革员经手钱粮。滥支滥应。意存含混。降旨革职。并勒令赔缴欠款。为数甚钜。该抚所请调赴军营之处。著不准行。　　

○谕议政王军机大臣等、李鸿章奏、吴江水陆各营。击退大股援贼。现派太湖水师进剿。曾国荃奏、金陵旬日战守。攻克印子山贼垒。并胪举贤才各摺片。金陵贼势穷蹙。官军攻剿吃紧之际。该逆困兽犹斗。势必拌死抵拒。曾国荃所奏旬日闲战守各情。并将城东南之印子山贼垒攻破。诸军将士。皆能奋勇倍加。喋血苦战。曾国荃现在檄调江浦浦口之萧庆衍七营过江。以扎七瓮桥河边。扼守秣陵斗小河进城之路。并以金陵城大。尚须增募万众。以冀合围。克期埽荡。惟江浦浦口等处防兵。亦不可过于单弱。著曾国藩与曾国荃妥筹。相机办理。仍须谋出万全。以期必胜。苏常之贼回救金陵。其闲宜有可乘之机。吴江水陆各营。既将苏嘉两路大股援贼击退。总兵李朝斌督带太湖水师到沪。陆续进发。李鸿章会同该镇。即日前往苏昆吴震各路。周历布置。并督同刘铭传等进攻江阴之兵。刘秉璋等进攻嘉善之兵。联络进扎。著即乘机进取。将攻捣各情形。迅速驰奏。戈登以白齐文投贼。恐常胜军皆其旧部。为所句结。乞加口粮。该抚不得已而勉徇其请。仍著李鸿章妥为驾驭。笼络用之。以资其力。曾国荃所保各员。自系为时势艰危。筹兵筹饷。急切需材起见。第恐其中或有为人耸动之处。如黄冕已经有旨准毛鸿宾所请。调赴广东。金安清声名甚劣。叠次被人纠参。由曾国藩审讯革职。并有应行赔缴欠项甚钜。是以明降谕旨。不准调往军营。曾国荃经朝廷＜??闲＞任封圻。受恩至渥。倚畀方殷。当此军事万分吃紧。宜时以儆惧存心。其于左右任使之人。必须慎之又慎。方不至以引用非人。致为该抚身名之累。军中机务殷繁艰钜所集。仍宜遇事加意检点。并须与曾国藩随时商搉。以求万全。是为至要。将此由六百里各谕令知之。　　

○又谕、曾国荃奏、请饬部监颁发执照。交湖南劝捐济饷等语。金陵大营。饷需缺乏。关系甚重。既据曾国荃声称、江浙各省商民。在湖南各口岸贸易者。尚可劝令捐助饷需。著照所请。由户部颁发从九品职衔照一千张。并配发各项职衔及封典照共一千张。五品至八品及从未各项实官职照共六百张。部监照一千套。由驿递交湖南省。并著恽世临酌定减成章程。遴委妥员。劝谕湘中江浙殷实客商。量力捐输。陆续解济。原片著钞给阅看。将此由五百里谕令知之。　　

○又谕、唐训方奏、逆匪阻截淮河运道。力图疏通。并李世忠之兵进扎刘府各摺片。丁泗滨等水师。进援临淮。驶至小蚌埠。夺获并烧毁贼划四十余只。贼更于沙洲地面乘夜增筑四垒。并于两岸添筑炮台。水师阻于巨炮。伤亡甚多。黄开榜续到之炮船。军载米面。虽经拔销断桩。奋力冲突。勉将粮石送赴前敌各营。而受伤者亦复不少。现探该逆于沿河多备竹石。意欲横截河流。此后粮运断难为继。临军后路。亦形单薄。情形危迫万分。非有陆路援军速行驰救。大局将不堪设想。曾国藩所部各营。虽不敷分布。亦当于无可筹拨之中。勉力抽派一军。星驰援应。会同临淮水陆各营。将沙洲贼垒攻破。毋得游移。致误戎机。蒙城贼势稍松。唐训方现调马新贻一军驰赴临淮。力顾后路。并催僧格林沁所派援兵。进解城围。直捣该逆老巢。俟贼匪回顾时。即令临淮各军。乘势力图怀远。著僧格□沁即饬令讷木津等军。迅速照办。不准观望迁延。并著僧格林沁速将红山教匪攻克。星夜督军驰援皖北。以救然眉。李世忠派总兵朱元兴进援临淮。尚无骚扰地方之事。近复增兵五百人。均由朱元兴带领。进扎刘府一带。如果实力攻剿。即著唐训方妥为联络。会合进取。以厚兵力。并著唐训方设法疏通粮路。接应前敌各营。毋令缺乏。将此由六百里各谕令知之。　　

○又谕、张之万、毛昶熙奏、攻克冲要贼圩。现筹进剿情形一摺。亳州卢庙地方。势居冲要。捻匪盘踞其中。复将出窜。经游击吕振河等将匪圩攻克平毁。现在官军进剿亳东之路已通。毛昶熙拟即进扎鹿邑。规取亳东各捻圩。著即调派兵勇。乘机进剿。节节埽荡。毋稍松劲。颍州练总赴陈郡者颇多。经毛昶熙于道经陈州时。亲加抚慰。令其回颍传谕各寨。同心守御。以辅官兵。著张之万即饬张曜由陈郡进兵颍郡。联络该处绅团。协同攻剿。并随时与毛昶熙所部各营。互相援应。前据刘长佑奏。祝垲军营襄理需员。请饬调候补知府李徵松来直等语。著张之万即饬该员迅赴直隶军营。毋稍迟缓。将此由六百里各谕令知之。　　

○又谕、徐之铭奏、逆首马荣、句结前副将马联升。攻陷平彝。围攻宣威曲靖。经岑毓英督兵克复平彝。并解府州城围。暨查办谋杀邱北县办抚委员、戕害署广南守吴维鼎全家多命之要犯李侍培一案。请将两案出力殉难各员。分别奖恤。参将施嘉宾并恳以总兵记名。又署东川府知府黎新德在任被戕。开复知州熊梦昌等仍请革职各摺片。徐之铭前已有旨令其来京听候议罪。该革员在滇。与回教官绅同恶相济。所奏收复平彝歼戮李侍培等案。铺叙劳绩。列保多员。殊难凭信。劳崇光近在黔省。贾洪诏已由楚赴川。前往东川筹办进剿事宜。即著按照徐之铭所奏各情。妥为查办。是否实有其事。其殉难出力各员。是否确实。一并查明具奏。再降谕旨。滇省现在全境糜烂。仅东川昭通二府。尚可为将来剿办滇省进兵之路。而署东川守黎新德忽被练戕。官节可疑。著该督抚等严密详查。一面将戕官练众设法捦获。毋任漏网。至知州熊梦昌、知县高青云二员。前经张亮基奏保开复原官。此次徐之铭复劾其营求徇情。仍请革职。该二员在滇。究竟有无劣迹。张亮基所请开复之处。是否允当。并著劳崇光等一并查明请旨。徐之铭摺片。均著发交劳崇光贾洪诏阅看。再徐之铭于本年三月二十七日降旨革职来京议罪。距今已有四月之久。何以若罔闻知。依旧列衔奏事。或系部文尚未接到。著录寄明发谕旨一道。交劳崇光、贾洪诏、恭录设法行知。俾令知悉。将此由六百里各谕令知之。　　

○命三口通商大臣兵部左侍郎崇厚办理荷兰国通商条约事务。　　

○以河南官军攻克安徽卢庙贼寨。复已革游击李大成职。赏还花翎。余升叙有差。　　

○予江苏同里镇阵亡都司王新华祭葬世职加等。　　

○予江西南丰等处阵亡殉难监生曾煇等绅民妇女九十四名口分别旌恤如例。并予建祠。　　

○豁免湖南凤凰、乾州、永绥、保靖、泸溪、麻阳、古丈坪、七厅县佃户积欠租谷。　　

○己巳。仁宗睿皇帝忌辰。遣□祭昌陵。　　

○上诣寿皇殿行礼。　　

○谕内阁、都察院奏、已革户部郎中奕迁等、遣抱以派管宝钞局被参冤抑等词。赴该衙门呈诉一摺。此案已革郎中奕迁、员外郎景雯、崇贵、主事丰瑞、常禄、所诉冤抑各情。虽据呈称系肃顺授意问官。科派定罪。惟该革员等定案。系在肃顺伏法之后。且均系永不叙用之员。究竟有无冤抑之处。著该部将该革员等被参原案。详细查核具奏。嗣后凡遇从前钞票局等案内株连被陷之员。其有呈诉冤抑者。即著径由都察院咨行该部。查核办理。以免哓渎而重政体。　　

○又谕、前因盛京驿丞陈五福遣抱赴京。呈控驿丞于国宝克扣银两等款。当交玉明等讯明具奏。嗣究出盛京兵部侍郎讷尔济等有收受馈送陋规等情。复经分别解任革职。归案审办。旋据讷尔济以案结无期等词。遣人赴都察院呈诉。降旨交玉明、和润、研讯定拟。迅速具奏。兹据奏称、逐款审明。分别定拟一摺。此案前任科布多帮办大臣富呢雅杭阿、于盛京兵部侍郎任内。因咨部覆准发放马乾。免扣六分减平。事后收受于国宝等谢仪银三百两。实属不知检束。前任盛京兵部侍郎讷尔济。虽讯无收受陋规情事。惟于于国宝等公送奁仪。并不拒绝。辄留为修理庙宇之用。并于门丁私向所部借贷。及收受门包。未能查禁。又复虚词赴京渎控。实属昬愦。副监督员外郎志庆、于于国宝等送给陋规程仪。虽未收受。借用立成钱铺银两。亦即归楚。惟因咨准免扣马乾。辄受谢仪银五十两。守属贪鄙。富呢雅杭阿、讷尔济、志庆、均著即行革职。高桥驿驿丞陈五福所控各款。虽多得实。惟豫用印呈。遣人揭告。究属不合。著交部议处。驿丞王德升、里铠、刘琳、刘王□□、张维翰、刘源洁、林庆福、徐环、听从先期连用印呈揭告。亦难辞咎。均著交部察议。常广安、董连举、祁永泰、听从公送讷尔济奁仪。浪子山驿丞范鹏翔、于进京时支用各驿公帐银六十两。辄令各驿分年摊还。均属不合。著一并交部议处。候补知县陈晋吉、于已故驿丞范庆云所递供词。因未明晰。率行改正数字掷还。亦属不合。著交部察议。已革驿丞于国宝、已革兵部主事全德、及门丁蔡贤等、应得各罪名。均著分别照办。各驿摊派陋规。著兵部严行禁革。　　

○以湖北捐输军饷。永广蕲州学额九名。黄梅县七名。　　

○庚午。谕议政王军机大臣等、玉明奏、接据永陵总管海亮等禀称。自七月初一日起。阴雨连绵十有余日。地气滋润深透。十三日风雨复作。以致神树倒□立鬲□□。垂压殿檐。询诸致祭旋省之署副都统景霖。语亦相同。现拟起程前往。敬谨查验。再行详奏办理等语。陵寝重地。关系至为紧要。现在神树倒□立鬲□□。究系如何情形。至殿檐与神树相近。有无压损。应如何搘拄修葺。以昭慎重。著玉明于驰抵陵山后。敬谨查验。将实在详细情形。据实陈奏。请旨办理。将此谕令知之。　　

○又谕、僧格林沁奏、酌筹南北缓急情形。请饬迅歼宋景诗股匪。冀可调集全军。督带南征一摺。苗逆围扑蒙城。未能得手。近复添调悍党。横截淮河。阻遏前敌各营运道。昨据唐训方驰奏、情形万分危迫。曾国藩所部。多在西南两路防剿。势难抽拨来援。必须僧格林沁督率马步全军前往剿办。庶可埽除苗捻。迅速奏功。惟教匪盘踞红山。仰攻颇难得力。黄国瑞之军。堵御东面。正当吃紧。未能抽调赴皖。该大臣所统马队。大半皆在河北。为宋景诗一股牵掣。是直东股匪未清。该大臣全军断难南下。刘长佑身膺督办之责。马步各军。悉归节制。为数已属不少。何以区区小丑。竟不能克日殄除。现在涂潦谅已消涸。高梁茂密处所。应已一律芟除。即著刘长佑督同恒龄、苏克金、丁宝桢等军。合力进剿。捣穴捦渠。尽歼丑类。毋得任意迟延。致干重咎。宋景诗本反覆无常之小人。虽据保德丁宝桢禀报。该逆有悔罪投诚之说。殊难深信。刘长佑惟当乘此大军云集之际。一鼓歼除。俾直东交界处所。永无后患。其恒龄、苏克金等军。既暂归刘长佑节制。即应会合马步兵勇。齐心协力。相机进剿。将此股迅速完结。得以及早随同僧格林沁南征苗练。方为无分畛域。出力报效。丁宝桢部勇无多。前经谕令阎敬铭添兵助剿。即著该抚迅催前进。毋得以阻水为词。任意延缓。程顺书一犯。前据刘长佑奏明正法。此次保德等禀内。有令宋逆剿捕窜。匪陈顺书等之语。陈顺书是否即程顺书。并著刘长佑查明具奏。教匪恃其险阻。拌死抗拒。僧格林沁现督令各军环山筑垒。该匪粮食将尽。势必乘隙图窜。该大臣尤应密饬各营将领。严防窜逸。仍一面激励诸军。用闲用奇。设法力拔贼巢。以收聚歼之效。将此由六百里谕知僧格林沁、刘长佑、阎敬铭、并传谕恒龄、苏克金知之、　　

○又谕、都兴阿、富明阿奏、师船移赴下游防堵、并拨炮解赴临淮一摺。据奏金陵上游。楚师声威已壮。现在沪军水陆攻剿。江阴下游一带。亟宜水师联络。并探知丹阳等处逆众。扎成木篺甚多。有图犯太平洲之势。各处港口。甚为吃重。饬梁正源将所部船只。分拨下游各港口驻泊。吴全美亲督炮划。周历各口。上下严防。又派李起高等各船。联络上海。相机助剿。所筹均妥。著即督饬该镇将等认真梭巡。遇贼即击。不得任令北度。现在南岸江阴一带。屡添悍贼。该处江防。不甚严密。恐其乘隙窜突。扰及里下河完善之区。吴全美总统水师。闻其并不十分得力。该将军等务当随时查察。军令是否严明。所部水勇人等。是否足资倚靠。傥虚应故事。不能得力。或仍有纵勇滋扰情事。即应随时奏请更换。毋稍姑容。江防各口。与里下河处处可通。尤应严加防范。前有渡江迁徙难民。不免游匪溷迹。屡经谕令严加查察。未知前此已渡难民。作何安置。近闻发逆句合江北教匪为内应。乘隙思逞。其发逆薙发易服。潜伏江北者甚多。都兴阿、富明阿、与吴棠、惟当各以地方大局为重。严饬所属营员及地方官。动声色。实心实力。查拏奸宄。不可稍萌通诿之志。如内奸不清。酿成变乱。惟都兴阿、富明阿、吴棠是问。临淮军情紧要。都兴阿所拟炮船。即令管带之员迅速驶往。是为至要。将此由六百里各谕令知之。　　

○拨察哈尔备调马一千匹。解往钦差大臣僧格林沁军营备用。　　

○辛未。谕议政王军机大臣等、沈葆桢奏、都湖踞逆。经官军痛剿。遁出江境一摺。逆匪麕聚都鄱等处。窥伺江右腹地。经沈葆桢督饬江忠义等军。奋力剿击。匪势败溃。伪佑王奔窜建德各隘口。逆酋纷纷窜遁。江境一律肃清。办理甚为得手。现在贼众被剿穷蹙。谋遁回石太。再从徽屯以窥婺乐。江忠义拟扎东流。刘典已派队入徽。惟祐逆尚拥众数万。盘踞建德。必须悉数歼除。方无后患。著曾国藩、沈葆桢、饬令江忠义等跟踪击剿。以剿为防。务将此股匪徒殄除净尽。并将石太等处股匪一律埽荡。乘胜东下。以免后顾之忧。池州防务紧要。曾国藩严饬该处守将。协力防剿。毋任再行狂窜。左宗棠即饬刘典一军。出羊栈岭会击。毋令阑入徽境。彭泽等处余匪。沈葆桢派队摉剿。皖境击剿得力。难保各匪不铤而走险。仍图回窜。该抚须严扼江防。督饬地方文武员弁。竭力固守。毋稍懈弛。俟此股匪众全行歼灭。刘典一军。仍当驻徽防剿。以顾浙境。曾国藩即将江忠义李榕诸军。酌量派赴金陵。交曾国荃调遣。以厚兵力。将此由六百里各谕令知之。　　

○以江西湖口、都昌、剿匪获胜。全境肃清。赏按察使刘典、总兵官黄仁遗、白玉搬指烟壶各一个。大小荷包各一对。总兵官权光灿、副将林志金、一品封典。提督江忠义黄马褂。道员段起、副将丁义方、蔡康业、顾云彩、参将刘光裕、巴图鲁名号。余加衔升叙开复有差。予阵亡知县张宝鉴、都司李棉兆、张时雨、千总何润桂等、祭葬世职加等。千总艾平辉等祭葬世职。李棉兆、张时雨、并建专祠。阵亡弁勇。一并附祀。　　

○予江西坚山阵亡守备张仪卿等祭葬世职加等。　　

○予河南洛阳等处殉难千总王世贞等绅民妇女五百五十三员名口分别旌恤如例。并予建祠。　　

○壬申。颁赏王大臣。暨内廷翰林、各省督抚、文宗显皇帝御制诗文集各一部。　　

○谕议政王军机大臣等、吴棠奏、蒙城皖军撤动。现筹防剿情形一摺。据称唐训方以临淮被围紧急。飞调马新贻全赴临助剿。拟饬姚广武英翰驻防蒙城。惟姚广武一军。尚应兼顾徐宿。该漕督现饬艾宪银一军。专顾徐宿一带。剿办捻匪。而以姚广武一军。为游击之师。回驻候圩。视蒙城徐宿何路有急。即援何路。其蒙城城守事宜。请饬英翰入城驻扎等语。所筹不为无见。现在蒙北饷道虽通。而城围未解。姚广武一军。虽不能入驻蒙城。该漕督仍当饬令妥为策应。一有紧急。即当飞速驰援。毋得顾此失彼。至马新贻现已调赴临淮。其英翰一军。应否令入驻蒙城之处。并著唐训方妥筹调遣。以资守备。昨据僧格林沁奏、教匪盘踞红山。黄国瑞一军。堵剿东面。碍难抽调。拟俟教匪歼灭。即饬该总兵统军赴皖等语。黄国瑞之军。既难克期赴皖。其蒙临战守事宜。即著唐训方仍就现有兵力。竭力搘持。毋稍疏失。以待援师。将此由六百里各谕令知之。　　

○癸酉。谕议政王军机大臣等、张之万、毛昶熙奏、肃清亳北匪寨。追击窜捻。进剿老巢一摺。官兵自埽平卢庙捻圩后。副将黄贵诚、复会同亳州知州李文森、收复吴庙口寨。并将吴各拉寨克复。王庙及王大庄两寨。陆续投诚。都司王凤山、复攻破刘大庄寨权家寨。附近杨庙寨等处。因捻首远遁。俱各投诚。办理尚属得手。惟亳北捻圩众多。肃清非易。该匪党等兵去则聚众滋事。兵来则相率投诚。习为故常。难保不于撤兵后又形反覆。毛昶熙务当办理妥实。随时防范。并饬饬令地方官及带兵将弁。实力稽查。责令投诚寨首。将捻众党与及素不安分匪徒。按名举出。悉数正法。以杜后患。巨捻张总愚程二老坎等。纠集白龙王庙等处数十集捻众。由亳南窜入太和县境。有西趋陈州之势。黑旗股匪。复欲随后出窜。豫省东南边防。尤形吃重。著张之万、毛昶熙、即行严饬陈州在防文武。会合兵团。齐心堵御。并饬总兵张曜等、会同孙之友等马队。两面夹击。痛加剿除。毋任匪踪阑入豫疆。致腹地又被蹂躏。亳州东南一带。贼寨甚多。即著毛昶熙督饬总兵赵鸿举、统带各营。扼要进剿。毋令复行出窜。致与前股会合。并将该处捻巢次第埽荡。以期进捣雉河集等处老巢。毋稍松劲。将此由六百里各谕令知之。　　

○又谕、总理各国事务衙门奏、勘分西界事宜。无可再议。现在筹办情形一摺。前据常清奏、俄国因分界未定。闯卡寻衅。扑压营盘。业经开炮等情。并有扬言攻取索伦沙冈再取喀什噶尔。及绕入伊犁城情事。该国似此强横。自应早为完结。以免酿成事端。且俄国带兵前来。经总理衙门面加诘责。再三辩驳。该公使以实因边界未能早定。恐该地民人滋事。是以派兵弹压。委无自恃之意等词照覆。其言尚为逊顺。著明谊、明绪、酌量各该情情形。会同该国分界使臣。准照该使臣议单妥为办理。一面即照会该国西悉毕尔。约定勘界日期。以安边境。如该夷仍在各边卡寻衅滋事。即著常清锡霖、广凤、奎昌等、告以现已由总理衙门知照明谊等。准照该国使臣议单办理。以免再生衅端。并著常清行知喀什噶尔及各城大臣。一体妥为照办。俾释猜嫌。此等办法。本属事不得已。惟已分入该国之哈萨克布鲁特人等。该国如何安辑。其仍隶我界之哈萨克人众、及乌梁海蒙古等、如何安插羁縻。勿失其心。并应于分界时妥立一切章程。以期久远相安之处。即著明谊、明绪等、详筹妥办。毋稍疏漏。总理各国事务衙门原摺。并照会三件。均著钞给阅看。将此由六百里各谕令知之。　　

○盛京将军玉明等奏、查明锦州黑地五十五项有奇。请照例升科。从之。　　

○以翰林院侍读梁肇煌署日讲起居注官。　　

○以劳绩卓著。予河南知州张桐以知府用。并赏花翎。　　

○甲戌。谕内阁、僧格林沁奏、教匪滋扰地方。荒废地亩。请移民认垦等语。所奏甚是。山东白莲池教匪。滋扰有年。经僧格林沁等督军剿办。将该匪盘踞各山寨。一律铲除。所有附近之邹滕等县各处居民人等。或被匪句结入夥。或避难他处。田畴多致荒芜。亟宜变通筹画。以冀民闲各安生业。其有原业主者。著各地方官查明给领。毋得任听胥吏藉端勒掯。其实系逆产及无业主之田。著阎敬铭饬属确切履勘。一律入官。至曹州府连年黄水漫溢处所。沿河两岸各州县被灾穷民。无业可归者。人数不少。殊堪悯恻。著阎敬铭即饬该地方官出示晓谕。如愿迁移认垦。即赴各该州县报明。由曹州府移送兖州等府。发交县县安置。照户丁多寡。拨给田亩。开垦认种。务派廉明守令经理。不准假手吏胥。致生抑勒诸弊。并加恩免租二年。俾苏民困。以副朝廷轸念穷黎。恫瘝在抱之至意。　　

○谕议政王军机大臣等、僧格林沁等奏、攻克教匪山寨。生捦首恶。及拨兵驰援蒙城一摺。览奏欣慰。僧格林沁自攻克淄川。移营剿办教匪。甫经帀月。即能埽穴捦渠。肤公迅奏。现复移师东昌。督剿宋逆。实属不辞劳瘁。忠勇可嘉。著即会同刘长佑督饬恒龄、苏克金、保德、丁宝桢等、将宋景诗股匪。一鼓殄除。以便统师南下。教匪头目宋继朋、李九等、已就骈诛。此外或不免有余匪潜匿。著咨令阎敬铭督饬地方文武各员。认真摉捕。国瑞带兵暂驻邹县。摉捕余匪。该大臣当令实力办理。毋令余烬复然。致贻异日之患。本日据唐训方奏、苗逆于淮河两岸。增垒塞河。前敌运道。竟无一线可通。该抚不得已将水陆各军撤退。兵勇伤亡甚多。困敝之余。非大为休息。不能再战。现恃舟师为掎角。仅能力保老营。而南之凤阳。北之蒙城。贼势仍复滋蔓。临淮危急。更甚于前。请饬僧格林沁派令陈国瑞援蒙。都兴阿派兵赴援临淮。张曜进兵颍上各等语。本日虽已谕令都兴阿拨兵赴援。而江防甚紧。能拨与否。尚未可知。又适据张之万奏、张总愚纠集程大老坎李库等捻股。窜偪汴城。张曜回军援应。亦难前往。现在僧格林沁已令陈国瑞带兵三千余名赴皖。著即督饬该总兵星夜前进。以壮临淮声势。所有该总兵一军。应行驻扎何处。攻打何路。已谕令唐训方妥筹调度。仍著僧格林沁饬令该总兵听候唐训方指示。奋勉图功。惟此时皖北情形万紧。非陈国瑞一人所能奏功。该大臣于北路肃清后。即应迅速南北。用申天讨。唐训方摺著钞给阅看。将此由六百里谕令知之。　　

○又谕、僧格林沁奏、被匪滋扰荒废地亩。请分别招致灾黎认垦。并筹办善后各等语。山东白莲池教匪。连年肆扰。蔓延兖沂两属之邹滕费等县。现经官军削平。而附近居民。或被匪句结。或迁徙他处。田畴荒芜。地势甚广。该大臣请将曹州府一带被水灾黎。出示招徕认垦。使灾民既得有生业。而于地亩亦不至旷废。所筹甚为妥善。著阎敬铭迅即遴派公正妥员。详细履勘。其有原业主者。由该地方官即行出示给领令安生业。傥不肖胥吏。藉端抑勒需索。或无业莠民。蒙混冒领。必须查明严禁。以免扰累。如该地方官不能认真办理。致有前项情弊。即著指名严参惩办。其实系逆彦及无业主之田。即著按照该大臣所拟。由曹州府知府出示。招徕该处被水灾黎。迁徙认垦。并著该署抚严饬各属实力奉行。次第办理。务使实惠均沾。有利无弊。方为妥善。至白莲池四面皆山。为各县犬牙相错之地。虽经僧格林沁歼除首恶。埽荡群丑。尚恐有余匪逃匿他处。沂属民风。向多犷悍。亦恐零星幅匪暗中句结。现在僧格林沁督师剿办宋逆。深虑大军撤动。不逞之徒。佾复生心。傥办理不善。死灰再令复然。关系诚非浅鲜。著阎敬铭酌派武武员弁。认真摉捕。以清余孽。白莲池势极险要。或酌拨官职较大武员。分营驻守。以资弹压。并著妥议具奏。僧格林沁剿平宋逆。即统师南下。一切戢暴安良办理善后各事宜。即系该署抚专责。务须悉心经理。以副委任。各该地方官能否得力。亦须留心察看。如或不克称职。即著奏请更换。毋稍瞻徇。僧格林沁片著钞给阅看。将此由六百里谕令知之。　　

○又谕、僧格林沁奏、请饬催各省协饷等语。现在僧格林沁剿办东匪已竣。拟即统兵南下。剿办苗逆。该处人众地宽。必须招募勇丁。及添制军火。以利攻剿。所有饷需。亟应宽为筹备。该大臣奏请河南每月仍解银三万两。山西每月仍解银二万两。著张之万、英桂、按月如数拨解。毋得稍有迟延。致滋贻误。其山东省月饷。欠解无多刻下各匪均已翦除。地方渐就肃清。著阎敬铭自八月起。于协饷三万两外。添拨银二万两。迅速解赴该大臣军营。以资接济。将此由五百里各谕令知之。　　

○又谕、唐训方奏、送众阻塞河道。前敌粮尽。突围而出。现饬水陆各军力保临淮。情形万分危急一摺。临淮为皖北屏蔽。关系甚重。苗逆注意于此。计甚狡毒。必须竭力固守。方可沿长淮南北次第进兵。翦除苗逆。本日据僧格林沁奏业经调派陈国瑞一军。前赴蒙城援救。著唐训方派员迎催赴皖。并著该抚酌度缓急。何路吃紧。即派该总兵前往攻剿。至僧格林沁移扎东昌。剿办宋景诗股匪。一俟削平后。即亲督马步全军南下。顷据张之万奏、捻首张总愚等由鹿邑窜至太康扶沟县属。通许尉氏县境。亦有贼踪。且苗沛霖有密约该捻潜袭汴城之说。是张曜一军。为所牵掣。势不能径趋颍上。虽经谕令都兴阿酌拨数营赴临。亦虑缓不济急。必得就近一支劲旅。会同临营夹击。方可迅速奏功。前据曾国藩奏、李世忠愧悟渐生。颇知敛抑。该提督以五河为临淮后路。傥苗逆下窜。警必决一胜负等语。李世忠失陷二浦。朝廷不加严谴。原冀其感激愧奋。剿贼自效。该提督前派总兵朱元兴带兵千五百余人。来临助剿。是其志切同仇。力顾大局。尚属奋勉可嘉。著唐训方即檄饬朱元兴。督勇由刘府一带进剿附近苗圩。以牵贼势。李世忠既欲出力报效。与其驻勇五河。专俟贼至。何如督饬所部。由五河星驰前进。以拯临淮之急。并著曾国藩即行劄调该提督迅速进兵。毋稍迟误。记名运使李元华、前据吴棠奏请调营差遣。该员曾否赴吴棠军营。如在在六安本籍。或饬令招集旧日团勇。进扎颍上。或阳攻下蔡。亦足以牵制苗逆。使其回顾。并著曾国藩等酌量办理。曾国藩接奉此旨后察看李世忠近日情形。如果私仇公愤。发于至诚。即将此旨摘录传谕。并须坦白相待。使之不疑。令其知感知愧。乐为我用。李世忠是否可资其力。此旨可否摘录传谕。并著曾国藩酌量办理。随时覆奏。将此由六百里加紧各谕令知之。　　

○又谕、唐训方奏、临淮危急。请速派兵援救。张之万奏、捻窜太康扶沟等县。扰及通许。偪近省垣。调兵兜剿各一摺。苗沛霖于淮河两岸增垒塞河。前敌运道。竟无一线可通。据唐训方奏、不得已将进攻怀远水陆各军撤退。兵勇伤亡甚多。困敝之余。非大为休息。不能使之再战。请饬僧格林沁派令陈国瑞驰援蒙城。张之万饬张曜速进颍上。都兴阿分拨数营救援临淮。本日据僧格林沁奏、攻克教匪山寨。生捦首逆。已令该总兵带兵三千余名驰援蒙城。当谕该大臣催令星速前进惟临淮军情如此紧迫。僧格林沁之军。因回剿宋景诗一股。未能全队启行。兵力尚觉单薄。此时江北防务虽属紧要。而临淮亦为皖北关键。都兴阿等能否于扬防抽拨数营。前赴临淮助剿。著即妥筹。一面派拨。一面具奏。里下河之防。必须处处严密。并著会同吴棠饬所属文武各员。认真防范。吴棠仍当严饬姚广武等实力会剿。不得稍有退缩。如有就近可拨兵勇。并即赶紧派拨。临淮军饷。当源源接济。毋令哗溃。谅吴棠必能力顾大局。记名运使李元华曾否到营。若令招集旧日团勇。由六安进扎颍上。亦可以牵制逆练之党。使之反顾。则蒙怀可以稍松。本日已谕曾国藩酌办。并著吴棠酌量办理。亳捻由鹿邑边境西窜太康扶沟等县。扰及通许。偪近省垣。张之万已派都司连美等进扎通许。并知会毛昶熙派兵抄击。力扼西北两路。飞檄张曜督所部由陈州探踪进剿。所筹均妥。即著毛昶熙迅派得力将弁。挑选马步精锐。星夜取道鹿柘。抄出贼前。迎头截剿。并会合张曜等兵实力夹击。就地歼除。毋任北犯。汴垣空虚。张之万当饬司道等办理防守事宜。惟守郭不如守险。该抚现带兵旋省。恐各军因而懈忽。仍当驻军扼要之地。以剿为防。毋令直偪省垣。方不至有疏失。唐训方所请令张曜进扎颍上之处。俟此股捻匪剿办完竣。即令相机进扎。以牵苗逆之势。将此由六百里加紧各谕令知之。　　

○钦差大臣僧格林沁奏、请饬已革直隶总督文煜、已革直隶按察使孙治、调赴军营差委。允之。又奏。总兵官黄国瑞、呈请归宗复姓为陈国瑞。如所请行。　　

○以山东攻克白莲池匪寨。歼毙首逆宋继朋。钦差大臣僧格林沁得旨嘉奖。赏已革侍郎国瑞御前侍卫。并白玉搬指一个。翎管一支。大小荷包各一对。总兵官陈国瑞头品顶带。都司李福巴图鲁名号。守备赵世良花翎。县丞赵钟骥等蓝翎。余升叙有差。　　

○以山东白莲池剿贼奋勇。复已革副都统德楞额、已革协领富和职。德楞额仍下部优叙。　　


大清穆宗继天开运受中居正保大定功圣智诚孝信敏恭宽毅皇帝实录卷之七十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。八月。乙酉。秋分。夕月于西郊。遣顺承郡王庆恩行礼。　　

○太祖高皇帝忌辰。遣官祭福陵。　　

○谕内阁、前因英桂奏参委营总常兴、擅借库银。希图渔利各款。当经降旨。令将常兴革职严追。嗣经英桂讯明。追缴拟结。由刑部奏准。将该革员发往军台效力赎罪。兹据都察院奏称、该革员常兴遣抱呈控英桂、德兴阿、原参各节。均系挟嫌捏造。实属屈仰等语。已革委营总常兴、以带队武职。擅借库银。希图从中渔利。并沿途需索额外口粮等项。虽经英桂据德兴阿咨文参奏。而原咨所称借领库银。为众兵置办衣物。不堪适用。致令合营争闹。常兴既自认银两尚有赢余。质之黑龙江委防御佛尔国春。则称沿途各站。支给兵丁口粮。亦有未经散放之赢余银两。是其贪鄙不职。确有可据。经刑部照拟发遣。实属罪有应得。该革员于业经定案之后。辄敢摭拾虚词。肆行渎控。并妄指德兴阿挟嫌捏参等情。此风断不可长。著照例立案不行。并著该部查明该革员如尚在京。仍遵前旨。即行发遣。毋任逗遛。
  </div>
  <div class="pagination">
   <a href="清实录同治朝实录_page122.html">
    上一页
   </a>
   <span>
    ...
   </span>
   <a href="清实录同治朝实录_page118.html">
    118
   </a>
   <a href="清实录同治朝实录_page119.html">
    119
   </a>
   <a href="清实录同治朝实录_page120.html">
    120
   </a>
   <a href="清实录同治朝实录_page121.html">
    121
   </a>
   <a href="清实录同治朝实录_page122.html">
    122
   </a>
   <span class="current-page">
    123
   </span>
   <a href="清实录同治朝实录_page124.html">
    124
   </a>
   <a href="清实录同治朝实录_page125.html">
    125
   </a>
   <a href="清实录同治朝实录_page126.html">
    126
   </a>
   <a href="清实录同治朝实录_page127.html">
    127
   </a>
   <a href="清实录同治朝实录_page128.html">
    128
   </a>
   <span>
    ...
   </span>
   <a href="清实录同治朝实录_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
