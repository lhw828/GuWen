<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 663 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 663 页/共 1316 页</h1>
    <div class="content">　　

○又谕、电寄李鸿章电奏均悉。昨令宋庆带所部四营。驻扎九连城。与铭军固守沿江一带。本日已降旨。派宋庆帮办北洋军务。现在奉边紧急。势难专顾旅顺一隅。仍著宋庆一面派员召募。一面先行驰赴九连城。布置防守旅顺既有姜桂题等军填扎著李鸿章饬令认真固守。勿稍松劲义州为奉边屏蔽。转运局亦在该处刘盛休所带铭军著即在义州驻扎。与前敌各军联络防剿力遏寇氛叶志超等军现扎安州以北。倭又有绕窜义州之信。恐被隔绝。著即令统率各军。回顾后路沿途遇贼即击。至义州驻扎。与铭军合力防守。电寄　　

○又谕、电寄李鸿章、电奏均悉。瑆令宋庆带所部四营。驻扎九连城。与铭军固守沿江一带本日已降旨派守庆帮办北洋军务。现在奉边紧急势难专顾旅顺一隅。仍著宋庆一面派员召募。一面先行驰赴九连城布置防守。旅顺既有姜桂题等军填扎。著李鸿章饬令认真固守。勿稍松劲。九连城为奉省门户。既据李鸿章电称。该处防兵太单。铭军若在鸭绿江西岸防守于大局有益等语。著即责成刘盛休、督率所部。即在沿江一带。认真严防。勿任贼踪窜越。义州屏蔽奉边仅隔一江。又为前敌各军转运之所。该处兵亦无多。倭人惯用抄截后路之术势亦可危。叶志超等军日内有无战事。若以大队回顾义州背水扼扎能否足遏寇氛。傥量度贼势过众不能操退敌之胜算。与其株守孤城不若全军渡回江西。于九连城一带。合力严防先立于不败之地。一俟各路征调之军到齐。再图进剿著李鸿章统筹进止机宜。妥为调度朝廷不为遥制。

电寄

　　

○又谕、电寄定安等、现在倭氛渐近义州。奉省相距仅一江之隔。边防十分吃紧所有防守事宜定安。裕禄责无旁贷。著即就现有各营。速筹布置如果兵力不敷。并著酌量添调严密扼守。以固岩疆。仍将筹办情形先行覆奏。电寄　　

○又谕、电寄定安等、前据奏饬令张锡銮带领两营。前往鸭绿江防守。现在倭氛日近。兵力尚单著裕禄即饬张锡銮再行添募五营。赶赴鸭绿江一带协同防剿电寄　　

○又谕、电寄依克唐阿二十一日电奏、十五日驰奏均悉平壤大军失利军情益急著准其于黑龙江秋季月饷内。借留银三十二万两召募成军。该将军一面派员赶紧开召。陆续进发一面统带所部三千人。迅即驰赴九连城。严密防御。与叶志超。刘盛休等军声势联络。合力截剿。以固边防。电寄　　

○又谕、电寄李鸿章著饬令贾起胜迅即驰赴前敌军营。与卫汝贵分统盛军。以资得力。电寄　　

○又谕、电寄李鸿章、丁汝昌现患伤病。海军提督。著刘步蟾暂行代理。丁汝昌赶紧调治。一俟稍痊。仍行接统。电寄　　

○又谕、电寄李瀚章广东陆路提督唐仁廉著李瀚章传谕令其迅速来京陛见。电寄　　

○热河都统庆裕奏八沟税务绕越偷漏。请于杜家窝铺宽城子两处。添设分卡饬令就近补完税课下户部议。现月　　

○伊犁副都统富勒铭额奏、檄派塔尔巴哈台额鲁特领队大臣图瓦强阿带领官兵会同俄官。查看沿边界牌鄂博。下所司知之。

摺包　　

○以兵部尚书敬信兼署理藩院尚书。现月　　

○以前广州副都统福珠礼为正蓝旗汉军副都统。明发　　

○丁卯。世宗宪皇帝忌辰上诣寿皇殿行礼。遣官祭泰陵。　　

○谕内阁、著派御前侍卫公桂祥。统带马步各营。前赴山海关一带驻扎。　　

○又谕、户部三库奏、湖南省解到京饷。搀杂黑铅请饬查究补交一摺。此次部库兑收湖南省解到京饷银两。竟有搀杂黑铅情弊著湖南巡抚饬将短交银两。即行补解并查取藩司职名。咨部议处一面提传经手官吏查究惩办。嗣后各直省委解京饷银两。均应严定章程。务除搀杂之弊以重库储。现月　　

○又谕、本日步军统领衙门带领引见。请补武职官员甚多断非一时所出之缺。日久积压。殊属非是嗣后该衙门遇有应行请补之缺。即著随时带领引见。毋再延缓。此外各衙门员缺。均当随时带领。以重职守。　　

○谕军机大臣等、著德铭于察哈尔马队官兵内。挑选一千五百名。拣派得力员弁管带。迅速山海关驻扎听候桂祥调遣。由五百里谕令知之。　　

○又谕、户部奏、筹拨甘肃新饷开单呈览。并请饬催伊犁将军。裁减实需饷数。迅速奏报一摺。甘肃关内外各军饷银。关系紧要。现经该部将光绪二十一年新饷。查照上届所拨银数。于各省关指拨请饬依限报解等语。著该将军督抚等、严饬各该司道按照单开数目。于本年十二月底。赶解三成至来年四月止。再解三成其余四成。统限九月底止。埽数解清各该省如能依限完解。即由陕甘总督奏请奖叙。傥有延欠即由户部照例奏参。至伊犁将军所部饷银。究竟实需若干能否裁减若干并著户部行知该将军切实估计迅速报部其二十二年应需饷项。著豫行切实裁省。统于来年春闲详估奏报。以便筹拨原单均著钞给阅看。将此由四百里各谕令知之。现月　　

○又谕、户部奏筹饷紧要。续拟数条请旨遵行一摺。嗣后颜缎两库折价。著照成案。再减一成均按四成实银开放。以昭撙节。至典当各商捐输。荼叶糖斤加厘土乐行店捐输各条。均著照所请行。该将军督抚等、务当共体时艰认真举办严饬所属妥慎经理。如有胥吏藉端勒索。及不肖之员。从中舞弊。即行从严参办。毋稍宽纵原摺。均著钞给阅看。将此各谕令知之。洋务　　

○又谕、户部奏息借华款。推行各省及海外各埠。酌拟章程一摺。所拟戒抑勒。去壅蔽立限期。定平色准扣抵各条。即著该部知照各直省督抚。实力奉行毋滋流弊。另片奏、如集款至一百万两以上者。其善堂会馆请给扁额并将绅董首事。酌奖一二人以示鼓励。著照所请行将此谕令知之。洋务　　

○又谕、现在近畿一带。防务紧要亟需添兵驻守。即著田在田前往山东。召募四五营统带北上。听候调遣所需粮饷枪械。著李秉衡妥筹办理。将此谕知李秉衡、并传谕田在田知之。洋务　　

○又谕、前降旨令沙克都林札布、迅速来京陛见。现因近畿防务紧要。已派公桂祥、带队驰赴山海关驻扎。该副都统无论行抵何处。即著径赴山海关桂祥军营。毋庸来京。将此由四百里谕令知之。　　

○又谕、刘坤一电奏、程文炳督队北上需用马五百匹。已派员赴张家口外采购。经过各处。请饬免税放行等语。即著兵部转行直隶总督察哈尔都统。饬属一体免税放行。洋务　　

○又谕、电寄李鸿章、现在倭夷狡谋日甚。我军须步步严防。稳慎进取安设粮台处所。为前敌各军命脉所关。尤应详加审择刻下义州情形既不足恃。究以改设何处为宜。即著李鸿章妥为筹画。奏明办理臬司周馥道员袁世凯现抵何处。著一并奏闻。电

寄

　　

○又谕、电寄定安等现在边防紧要昨经电谕定安裕禄、速筹布置奉省派防各军。究有若干如尚不敷。即著于吉林官兵内。酌量赶紧调往鸭绿江一带。地段绵长大东沟口外。已有倭船停泊。深恐贼踪窜越。务当扼要严防并酌建炮台。遇有倭船驶入。即行迎头剿击毋令一人登岸。是为至要。电寄　　

○又谕、电寄依克唐阿等、自平壤各军退后。边防益形吃紧前经降旨令依克唐阿。宋庆。驰赴九连城一带驻扎。即著星速前进。妥筹防剿。毋得稍有延误。宋庆何日起程。著先行电复。用慰廑系。又谕、电寄张之洞前由许景澄订购枪炮等项。何时起运约计何时可到。著张之洞迅即电询覆奏。电寄　　

○又谕、电寄龚照瑗、前由刘坤一电令龚照瑗购买枪械。何时起运约何时可到。著迅即覆奏。龚照瑗来电。每多语句不清。嗣后电信字句。务须明晰不得再有费解之语。电寄　　

○总理各国事务衙门奏中英议接滇缅边界陆路电线。现经李鸿章、与英使欧格讷议约十款。办理完竣。将来接线用款。及常年经费由李鸿章督饬勘估核办。从之。摺包　　

○河南学政邵松年奏、省城增建明道书院酌定条规以励实学。如所请行。摺包　　

○转吏部右侍郎崇光为左侍郎以内阁学士长萃为吏部右侍郎。现月　　

○准神机营翼长副都统祥普等赴御前侍卫公桂祥军营。听候差委。摺包　　

○戊辰。秋分夕月于西郊。遣郑亲王凯泰恭代行礼。外记注　　

○谕内阁、刘坤一奏、营勇捉船供差。刀伤考生请将营哨各官。分别惩处等语。据称八月初三日华亭县附生钱景嵩等、雇坐民船来省乡试行至下关北河口地方。遇营勇数人声称捉船供差该营勇等竟敢上船逞凶刀伤附生张邦燮等、廪生潘炳辰。增生陆元达二人查无下落。请饬严究等情。营哨各官。有管束兵丁之责乃竟任令横行。致有持刃伤人之案。成何事体所有寿左营营官记名总兵李运春、哨官候补守备朱克斋均著即行革职。候补道陈乃瀚照料营务。亦难辞办理不善之咎。著交部议处。其滋事勇下即著严行讯明。按照军法惩办嗣后新募营勇较多。该管官弁。尤须严加约束。毋准恃众滋事。致干军律。现月　　

○又谕、李鸿章奏统兵大员。力战阵亡请旨优恤一摺。记名提督广东高州镇总兵左宝贵。久历戎行。卓著劳勚此次进援朝鲜。在平壤接仗。力疾血战奋不顾身。已受重伤仍在炮台督队。旋因胸前中枪阵亡。实属忠勇性成。深堪悯恻。左宝贵著照提督阵亡。例从优赐恤任内一切处分。悉予开复。加恩予谥。入祀昭忠祠所有战绩及死事情形。宣付国史馆立传并准于立功省分。建立专祠该总兵子嗣几人。著李鸿章查明具奏。候旨施恩用示褒扬忠烈至意。寻赐祭葬。谥忠壮。洋务　　

○谕军机大臣等、李鸿章奏、倭兵猛扑平壤。诸军退至安州。据实奏参。并自请严议一摺。据称八月十四至十八等日。倭兵三四万。分扑平壤。我军奋勇迎敌。力战五昼夜子尽粮绝总兵左宝贵阵亡叶志超等、遂拔队退至安州一带。在博川画江固守等语。叶志超等督剿不力。本有应得之咎惟念该军深入异地。苦战连日此次退出平壤。实因众寡不敌。伤亡甚多。尚无畏葸情事除本日明降谕旨将左宝贵赐恤外。叶志超等均著加恩免其议处。李鸿章自请严议。著一并宽免奉天营官守备杨建胜、首先开城脱逃。著即严拏正法。统带仁字营记名提督江自康驻守城外北山先自撤队著撤销前次保案。并摘去顶戴统带盛字左军四川重庆镇总兵孙显寅、出险不停直赴沙河。著即行革职其余伤亡各将士。准其查明奏请奖恤。李鸿章务当妥筹调度。饬令各军合力防剿勿得再有疏懈。致干咎戾将此由四百里谕令知之。洋务　　

○又谕、刘坤一奏中倭开衅。勿轻议和一摺。该督所称中倭胜败之数。可豫决者约有数端。如未经大敌。徒饬外观金鼓一震。心胆俱碎。及摧枯拉朽。残喘苟延等语与现在情势。迥不相同。连日据李鸿章电奏、我军自平壤挫衄。叶志超等军均退至义州一带。倭人以倾国之兵。水陆并举众至三四万。时连数昼夜更番恶战。我军伤亡甚多。目下东边戒严。大局岌岌可虑。是倭兵之未可轻视。已堪概见。彼国既得志于朝鲜。难保不分扰海疆多方牵制南洋为江海要冲。敌舟处处可以阑入刘坤一务当督饬水陆各营。严密布置认真防守。毋得稍涉大意。致有疏虞是为至要。将此由四百里谕令知之。洋务　　

○又谕、李秉衡奏、拟赴登州经画海防。藩司汤聘珍。亦当及时启程赴京祝嘏。省城地方诸事需人。请旨办理一摺。即著改派松林来京庆祝。汤聘珍著毋庸前来。该抚即传知该藩司将省城一切应办事宜认真经理。不得稍涉疏懈。将此谕令知之。洋务　　

○又谕、据桂祥面奏、候补游击袁祖礼。现在神机营当差。请饬随营前往山海关等语。袁祖礼仍著留京。毋庸随营桂祥营中如有应需军械各件。著由神机营制造运往。并著传谕桂祥知之。

洋务

　　

○又谕、电寄李鸿章、李鸿章电奏查明海军接仗详细情形。本月十八日开战时。自致远冲锋击沈后济远管带副将方伯谦。首先逃走致将船伍牵乱。实属临阵退缩著即行正法广甲管带守备吴敬荣。随济远退至中途搁礁。著革职留任以观后效。电寄　　

○又谕、电寄李鸿章等、李鸿章奏、叶志超吕本元两电均悉。倭现以全力专注义州。昨经降旨。令叶志超等、量度贼势渡回江西于九连城一带严防。又叠催宋庆依克唐阿赶赴九连城。合力防剿。本日据奏情形。义州势难停。顿即著饬叶志超等军、分起过江择要驻扎。与刘盛休、吕本元、聂士成等、及奉省所派张锡銮、耿凤鸣各营协力同心。分扼上下游各要隘。勿令一人偷渡。如遇敌人猛扑。各营不分畛域奋勇齐击。并著豫悬赏格。遇有斩级夺械者。即分别优赏。不得稍有退缩。致干军法义州所存粮饷军火。著星速运回九连城。一俟我军士卒饷械。全数过江即将所有江内船只。一律撤归西岸分兵驻守。以防抢渡是为至要。昨饬定安。裕禄添兵赴江口一带严防。并著迅速覆奏。电寄　　

○又谕、电寄李鸿章、李鸿章雷称日耳曼厂猎船。论其吨数比泰来猎艇为廉。成期又速等语。著李鸿章电询许景澄、查明如果实系精利。即行定购。其泰来猎艇。即可少购两只。电寄　　

○又谕、电寄李鸿章李鸿章电奏许景澄所购枪炮。请续拨四十万马克等语。著李鸿章电饬江海关道。如数核算银两于出使经费内垫拨电汇。并由该道先行电知许景澄为要。电寄　　

</div>
    <div class="pagination">
<a href="清实录光绪朝实录_page662.html">上一页</a><span>...</span><a href="清实录光绪朝实录_page658.html">658</a><a href="清实录光绪朝实录_page659.html">659</a><a href="清实录光绪朝实录_page660.html">660</a><a href="清实录光绪朝实录_page661.html">661</a><a href="清实录光绪朝实录_page662.html">662</a><span class="current-page">663</span><a href="清实录光绪朝实录_page664.html">664</a><a href="清实录光绪朝实录_page665.html">665</a><a href="清实录光绪朝实录_page666.html">666</a><a href="清实录光绪朝实录_page667.html">667</a><a href="清实录光绪朝实录_page668.html">668</a><span>...</span><a href="清实录光绪朝实录_page664.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
