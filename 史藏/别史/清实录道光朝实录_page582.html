<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 582 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 582 页/共 848 页
  </h1>
  <div class="content">
   ○命陕甘总督瑚松额、拨银七万一百五十三两。解赴叶尔羌、巴尔楚克、九万五千一百一十六两。解赴喀什噶尔、英吉沙尔、备道光二十一年经费。　　

○乙酉。修浙江西塘柴工。从巡抚乌尔恭额请也。　　

○丙戌。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、乡会试为抡才大典。片纸只字。向不准怀挟入场。立法至严。具有深意。本日据刑部审结本科乡试附生寄兰等怀挟一案。内附生钱杰、头场携带试策。优贡生张瀛暹、头场携带摘写子书及离骚内各语句。据供均系失检误带等语。该生等携带策本等件。不得谓非怀挟。本应照例一并惩办。姑念讯系临时失于检点。且所带尚非头场应用之物。著从宽免其杖枷。以示区别。钱杰仍著革去附生。张瀛暹仍著革去优贡生。永远不准考试。嗣后有似此案情。俱著照此次办理。以端士品而杜流弊。　　

○又谕、朱树奏、差役纠约水手殴官。请饬严惩一摺。此案黄凤、吴桂、充当差役。既将人犯疏脱。理应向其查问。乃于酒后逞凶。自认赌博。并因该千总骂其匪类。胆敢跑出舱外喊述。致众水手进舱。弄碎窗棂。现据验明撞毁窗棂七扇。人数自必不少。设非豫先纠约。何以闻声即至。案关差役水手酗酒聚赌。抗官纠殴。实属目无法纪。该漕督现将全案人证。移咨山东。著杨庆琛严饬所属。勒限缉拏各犯务获。穷究余党。从重惩办。按律定拟具奏。寻山东巡抚托浑布奏、讯明黄凤、吴桂、充运官差役。因千总陆景康坐船更夫、上岸赌博。责惩后交其管押。更夫潜逃。千总斥骂。语涉水手。郭燕林不服。率众上船理论。旋即逃散。无豫谋纠约及贿纵等情。请照棍徒例。发极边充军。黄凤等亦无纠邀水手滋闹情事。应杖六十。枷号两个月。仍革役。下部议。从之。　　

○以贝子奕绪为散秩大臣。　　

○丁亥。谕内阁、户部奏、四川铜厂办铜。向无定额。该省乌坡厂产铜素旺。从前每年报获一百八九十万斤。现在每年仅获数万斤。恐系厂员恃无定额。偷漏匿报。捏称商贩。以为免抽课耗、多销价值地步等语。川省开采铜斤。关系鼓铸。虽地力衰旺不常。多少不应悬绝。若任听承办之员。朦混滋弊。则本省不敷鼓铸。势必向他省采办。不惟帑项攸关。兼恐事多窒碍。著宝兴督饬藩司刘韵珂、严查该厂情形。有无弊窦。并著酌中定额。责成宁远府知府、认真督办。傥办理日有起色。即据实奏请奖励。若仍前怠玩。经理失宜。并查有匿报偷漏情弊。亦著分别严参。以示惩儆。　　

○又谕、奕絪等奏、请将围墙口门仍复旧制一摺。所奏是。东陵围墙东面。原设东口门一座。自应修复以符旧制。著照所请、仍于原处开设。其原设东口门迤南吉祥口一座。著一并改移原处。并著钦天监敬谨选择吉期具奏。　　

○改陕西平利县白土营左哨千总、为平利县城守营千总。从总督瑚松额请也。　　

○戊子。遣官祭贤良祠。　　

○谕内阁、钱宝琛等奏、议覆御史焦友麟广敷教化一摺。地方官有教养斯民之责。果能除莠安良。何患奸宄不戢。民俗不醇。毋庸多设科条。转滋烦扰。嗣后朔望宣讲之处。著仍照旧章。责成该州县实力奉行。傥于编查保甲时。访出习教匪徒。立即严拏惩办。以靖地方。所有该抚等奏请分任教官添设族正之处。著毋庸议。　　

○添设宁夏满洲营擡炮四十位。腰刀四百把。从将军特依顺等请也。　　

○旌表守正捐躯河南武陟县民秦明女匮姐。　　

○己丑。谕内阁、据顺天府奏参、玩视功令之知县。请旨议处一摺。并将申解书手各州县。开单呈览。请照例议处等语。直隶卢龙县知县陈嘉谟、起送誊录书手。并不慎选正身书吏充当。迨经驳饬另派。又复申送迟延。已逾考验入场之期。实属玩视功令。著交部议处。此外各州县申解各书手。现据查明有不善书写。及临点不到。私相顶替各情弊。著吏部查取起送各州县职名。照例议处。　　

○旌表守正捐躯河南汝阳县民李贤铭妻萧氏。　　

○庚寅。旌表守正捐躯江苏丰县民刘拴妻王氏。　　

○户部议准、江西巡抚钱宝琛疏报、铅山县开垦田四十亩有奇。照例升科。从之。　　

○辛卯。上诣绮春园问皇太后安。　　

○谕军机大臣等、前因耆英等、在盛京猪岛洋面。获贼李红、洪罕、二名。讯据供称夥犯许品等四十名在逃。当降旨饬令桂良等、按单严拏。兹据耆英等奏、研讯李红。究出闽浙总督印信。系逃犯许品、许拱、许料、许美、四人合夥窃去。并供此言系得之许玛转述。惟此五人姓名住址。已开载发去单内。而此次究出行窃及镕化印信情节。历历如绘。著桂良即督饬所属严密查拏。不准松懈。逃犯既有四十名之多。此四十人家属甚夥。何难跟踪研究。按名弋获。现在耆英已飞咨沿海各督抚。协同侦缉。但该匪犯等俱系福建同安县人。由闽省觅线摉根。自更易于破案。傥早晚获犯。著一面奏闻。一面严究窃印实情。并此外有无党羽分布海面。据实惩办。无稍疏纵。将此谕令知之。寻闽浙总督邓廷桢奏、缉获许品等多名。讯明在洋行劫拒捕属实。并无窃印情事。除李红在盛京监毙外。余犯隔别严讯。供亦相符。应将为首之许品一犯。按律问拟斩枭。余犯拟发新疆。下部议。从之。　　

○奉天府府尹庆林、因病解任。以四川永宁道呈麟、为奉天府府尹。　　

○壬辰。旌表守正捐躯山东临清州民段祥妻周氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百二十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。九月。癸巳朔。谕内阁、魏元烺等奏、请将疏纵要犯之代理知县革职提审一摺。福建代理晋江县知县泉州府经历顾堉、于营弁拏获通夷犯妇吴勤娘交审要案。并不严向根究逸犯下落。迅速掩捕。率请保释。朦混具详。实属玩视要案。顾堉著即革职。交该署督等提同现犯。严审有无贿纵情弊。按律办理。仍著严缉逸犯施金等务获究办。并著讯明各犯由何处出口。兵役人等、是否贿纵。一并究拟。该部知道。　　

○甲午。谕内阁、伊里布等奏、汉回互斗。致毙多命。请将通判参将革审一摺。此案缅宁通判张景沂、于客民杨奎等、控争地基。如果审断公允。何至聚众忿争。致毙多命。且两造在城外叠次互斗。又未出城弹压。尤属荒谬。顺宁营参将瑞麟、近在同城。并不带兵驰往解散。乃至束手无策。视同膜外。甚属玩忽无能。张景沂、瑞麟、著一并革职。交该督严行讯究。是否张景沂断案不平。激成事端。抑尚有酿衅别故。及瑞麟因何不即带兵解散之处。据实参奏。毋稍宽纵。该部知道。　　

○又谕、伊里布等奏、议覆御史焦友麟广敷教化一摺。据称教官生员。访有习教等事。准其据实首报。由地方官查办等语。教官生员、向不准干预地方公事。若假以事权。转滋烦扰。该督等所奏。著毋庸议。所有编查保甲朔望宣讲之处。仍责成该地方官遵照旧章。实力奉行。以符定制。　　

○湖广总督周天爵等奏、湖北外江内汉。港汊错处。最为盗贼渊薮。前任督臣李鸿宾等奏明派委文武员弁。长年巡缉。有名无实。嗣后请量为变通。不必按季按段。照例分巡。但派长于缉捕之员。及素曾训练之兵丁。带同常用之眼线。严密查访。使人不测。一得盗踪。随在知会地方文武员弁。协力掩捕。尽法惩办。仍以获盗之多寡。严定员弁之功过。庶于缉捕大有裨益。从之。　　

○命陕甘总督瑚松额、拨银二万一千五百八十四两。解赴阿克苏。备道光二十一年经费。　　

○乙未。谕军机大臣等、本日据奕经奏、四川土司甲木参彭楚、递到印票一件。内称猓夷连年滋扰。官兵查办。往返经过处所。支应兵差。川民受累等语。前据宝兴等奏、举办防边事宜。有旨令齐慎前往督操。遇有夷匪出巢滋扰。饬令弁兵迎击。并著宝兴于乡试事竣后。亲赴该处会商妥办。计此时齐慎业已起身矣。川省夷匪频年不靖。兵集则逃。兵撤则出。相寻不已。糜饷老师。经过地方。不无滋扰。该督等此次亲往督办。总须计出万全。申明纪律。严定劝惩。俾近边居民。经过处所。均各安堵无扰。方为妥善。断不可徒顾目前。将就了事。傥经此次查办之后。仍不能一劳永逸。日久又滋事端。朕惟该督是问。至甲木参彭楚。系夷地土司。自用封筒钤盖印信。何以能由沿途地方递送到京。著宝兴查明首先接递处所。据实参奏。原禀著发给阅看。将此谕令知之。寻奏、讯明该土司实无申发递京印禀情事。委系新都县马夫邓贵、因递送公文。至德阳县中途。误接不识姓名人假雕冒禀之件。除严饬各属缉拏私刻假印要犯务获外。邓贵请照不应重律杖八十。折责革役。下部议。从之。　　

○以工部左侍郎文蔚、为京营右翼总兵。并署户部右侍郎、兼管钱法堂事务。　　

○以湖北按察使卞士云、为湖南布政使。直隶永定河道文冲、为湖北按察使。　　

○命陕甘总督瑚松额、拨银一万四千三百两有奇。解赴喀喇沙尔。备道光二十一年经费。　　

○丙申。遣官祭都城隍之神。　　

○谕内阁、漕粮为天庾正供。节经降旨、令有漕各省督抚。饬属早兑早开。克期渡黄。无稍迟滞。乃近年重运漕船。总不能如期抵坝。以致归次受兑。节节耽延。总缘各该督抚不肯破除情面。一味见好属员。每年重运过竣。必为催漕员弁乞恩。而于催趱不力各员。并不严行参办。以致各该员等、毫无畏惮。任意迟延。尚复成何事体。现在节逾寒露。水势渐消。所有各省回空帮船。著该漕督及沿途各督抚、严行催趱。衔尾前行。不准片刻停泊。并著有漕各省督抚。严饬各该粮通、办理新漕。早兑早开。统限于四月初十日以前。全数趱至清江。克期抵坝。以便渡黄北上。无许藉词支饰。经此次谆谕之后。傥敢仍前玩泄。不特保奏催漕员弁、断不能邀恩允准。定将该漕督及各该督抚、严行惩处。决不宽宥。将此通谕知之。　　

○又谕、给事中张秉德奏、京畿窃盗案件。层见叠出。请饬该管衙门严行缉捕一摺。据称本年八月间、有崇文门外刘姓被窃、拒伤事主。正阳门外于姓、被贼持刀吓劫多赃。宣武门外兴盛字号当铺、被贼进院。当经喊捕而散。迄今各案犯。均未拏获。京师为辇毂重地。岂容宵小潜踪。肆行扰害。若如该给事中所奏、一月之内。已有数案。若非地方文武各员捕务废弛。何至窃匪毫无忌惮。扰害良民。著步军统领、五城、即将各案窃匪严拏务获。按律惩办。并著各饬所属。不分畛域。昼夜巡察。以除奸宄而靖闾阎。　　

○丁酉。谕内阁、临榆县民捐职衍圣公府赍奏厅姚思瑞、呈控山海关右翼协领德淩阿、为监督宗室奕毓关说、那借银两。弥补亏空等款。质之德淩阿、供词迥异。难保无掩饰情事。德淩阿著即解任。与原告姚思瑞一并解交刑部。研讯确情。定拟具奏。　　

○谕军机大臣等、林则徐等奏、＜?口英＞夷船只。被炮轰击。现在筹办情形一摺。览奏均悉。该夷诡诈异常。胆敢以乞食为名。先放火炮。经参将赖恩爵施放大炮。击翻夷船。轰毙夷匪多名。复经守备黄琮抛掷火药。焚毁夷船。我兵先后奋勇。大挫其锋。该夷等自必畏慑投诚。吁求免死。惟当此得势之后。断不可稍形畏葸。示以柔弱。虽据该夷领事义律、浼西洋夷目恳求转圜。但该夷等诡诈性成。外示恐惧。内存叵测。不可不防。著林则徐等相度机宜。悉心筹画。如果该夷等畏罪输诚。不妨先威后德。傥仍形桀骜。或佯为畏惧。暗布戈矛。是该夷自外生成。有心寻衅。既已大张挞伐。何难再示兵威。林则徐等经朕谆谕。谅必计出万全。一劳永逸。断不敢轻率偾事。亦不致畏葸无能也。将此各谕令知之。　　

○又谕、据林则徐等奏、巡阅澳门。抽查华夷户口情形一摺。澳门为夷商聚集之所。夷楼屯贮烟土。久成弊薮。乘此查办之时。必当于该处先清其源。方为尽善。该大臣等、既委该地方官查明华夷户口。复由香山统领将备。整队出关。宣布恩威。申明禁令。并查西洋夷楼现无存贮烟土。办理甚属妥协。惟该处华夷丛杂。保甲之法。难以施之夷人。且由同知县丞、每岁编查。恐有名无实。易滋流弊。至督抚两司分年轮往抽查之处。亦涉烦琐。其应如何立定章程。以清弊窦而垂久远。著该大臣等另行妥议具奏。将此谕令知之。　　

○以故扎哈沁公车德布达什子敏珠尔多尔济、袭爵。　　

○以轰击＜?口英＞夷船只。赏广东参将赖恩爵花翎、巴图鲁名号。以副将用。守备黄琮、以都司用。　　

○戊戌。上诣绮春园问皇太后安。　　

○宗人府会同刑部覆奏、嗣后宗室除酿成命案。仍遵例问拟斩绞。或情罪重大。奉特旨革去宗室外。其因寻常案件。酌拨革去宗室之条。核与康熙八年例文不符。应由宗人府于续修则例时照前更正。又嗣后红带子紫带子除犯习教等重情。另行奏明办理外。其犯寻常杖枷徒流军及绞斩等罪。俱无庸照旗人销除旗档之例办理。查旗人销档后。例应编入民籍。以后有犯、照民人科罪。若将红带子紫带子亦照此办理。似与体制不协。应将红带子紫带子、免其销档。令其仍系本身带子。其罪名轻重。仍由刑部照旗人科断。但此后不准仍食养赡钱粮。以及该旗一切优恤旗人之处。俱终其身不准照旗人给与。以示区别。从之。　　

○命福州将军嵩溥来京。以前任乌里苏台将军保昌为福州将军。　　

○己亥。谕军机大臣等、御史许汝恪奏、卫弁门丁、结匪蠹漕、请饬查办一摺。据称江南滁州漕船一帮。历年匪徒。沿河滋扰。凶犯石秃仔等、漏网未获。仍复行劫。运弁刘焯、听信该弁门丁程春、袒护不办。上年通帮具控。苏属总运批卫查办。卫守备钱应祥等、任听门丁通贿关说。又有老公教首王起林、从中贿结引匪。叠次纠众行强等语。漕船水手。凶横不法。近年颇加整顿。乃匪徒漏网。犹敢潜匿勾结行强。沿途扰害。并有习教名目。实属可恨。该卫弁等职司稽查。理应随时惩办。乃以查弊之人。转有舞弊之事。如果属实。尤应严加惩创。著朱树沿途查访。即将各匪犯按名弋获。毋任潜逃。教首王起林、既有传徒等事。务将首犯拏获。严切根究。有无党羽。认真核办。俾免蔓延。至该守备千总等、如讯有听任门丁贿结等情。著即奏明将该员等革职按律惩办。以肃漕政而儆官邪。原摺著钞给阅看。将此谕令知之。寻奏、凶犯石秃仔、已另案解直隶审办。其余滋事水手。陆续拏获。讯称拜师属实。并无习教情事。惟历次在帮滋扰。应分别问拟流徒。运弁刘焯、守备钱应祥、讯无任听门丁贿结等弊。亦查无通帮具控案卷。惟于帮船沿途被匪讹诈。毫无觉察。请交部议处。下部议。从之。　　

○以江南太湖营水师副将孙廷扬、为浙江温州镇总兵官。　　

○户部议准、陕甘总督瑚松额疏报、甘肃靖远县开垦田四顷七十亩有奇。照例升科。从之。　　

○庚子。谕军机大臣等、光禄寺少卿慕维德奏、海贼肆扰。请饬严拏一摺。据称山东登州海面。贼船滋扰。七月十九日。黑山岛有赴鼍矶岛嫁女者。中途遇贼施放鸟枪。立毙居民二命。又有大杉船在大竹山岛被贼抢劫。将柁工绞死。余人牢禁舱内十余日。经荣成县拏获贼匪十八人解府。竟以商船开释。该船内有鸟枪火炮刀斧藤牌各器械等语。贼匪肆行劫掠。扰害居民。已属可恨。况船内夹带违禁器械。难保不恃众别滋事端。登州水师营旧有官船四只。按季巡哨。若实力查拏。何至该匪等肆行无忌。既据荣成县拏获解府。刀牌等器。俱验有血痕。何以释放。是否系地方官讳匿不办。抑系该弁役等通同一气。得贿包庇。朦混开脱。著托浑布于到任后。严密访查。彻底根究。务当实力整顿。以息盗风而安良善。至该少卿请将水师营船只另造坚实。认真操练之处。著一并查明妥议具奏。原摺著钞给阅看。将此谕令知之。寻奏、登州海面。查无嫁女毙命贿放盗船情事。惟洋面辽阔。水师单弱。战船失修。现拟章程六条。一、各汛要隘。添兵巡洋。一、修造战船。以资驾驶。一、沿海炮台。多备枪炮。一、商渔船只。准带枪械。一、海岛薪水。派兵防守。一、弁兵口粮。酌量加增。下军机大臣议行。
  </div>
  <div class="pagination">
   <a href="清实录道光朝实录_page581.html">
    上一页
   </a>
   <span>
    ...
   </span>
   <a href="清实录道光朝实录_page577.html">
    577
   </a>
   <a href="清实录道光朝实录_page578.html">
    578
   </a>
   <a href="清实录道光朝实录_page579.html">
    579
   </a>
   <a href="清实录道光朝实录_page580.html">
    580
   </a>
   <a href="清实录道光朝实录_page581.html">
    581
   </a>
   <span class="current-page">
    582
   </span>
   <a href="清实录道光朝实录_page583.html">
    583
   </a>
   <a href="清实录道光朝实录_page584.html">
    584
   </a>
   <a href="清实录道光朝实录_page585.html">
    585
   </a>
   <a href="清实录道光朝实录_page586.html">
    586
   </a>
   <a href="清实录道光朝实录_page587.html">
    587
   </a>
   <span>
    ...
   </span>
   <a href="清实录道光朝实录_page583.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
