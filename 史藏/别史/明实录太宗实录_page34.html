<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 34 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 34 页/共 95 页</h1>
    <div class="content">　　○敕征讨安南总兵官征夷将军新城侯张辅左副将军西平侯沐晟曰从征将士养之于平时而用之于今日其有能挺身自奋斩关杀将冲坚破阵出奇立功者皆籍识姓名师还之日重加升赏以旌其劳
　　○癸亥
　　○户部言高邮州东河等处塘岸倾圯江都县刘家圩港淤塞命有司发民修浚
　　○甲子
　　○设桑植安抚司隶九溪卫以土官向思富为安抚  改青州右卫为天津右卫
　　○乙丑
　　○木楞古野人头目终锁鲁阿等四十人来朝  命为建州卫指挥千百户等官赐以冠带及钞币有差
　　○丙寅
　　○永福郡君薨讣闻命有司治丧葬郡君故清江王守谦长女嫁仪宾鲁瑄云
　　○夜有星出天苑大如鸡子青白色有光流丈余发光如盏大南行至游气
　　○丁卯
　　○遣使赐哈密忠顺王脱脱及其祖母母彩币命其头目六十阿里等十九人为都指挥指挥千百户等官从脱脱所请也
　　○己巳
　　○甘露降  孝陵松柏醴泉出神乐观命中使取献  宗庙并分赐廷臣
　　○庚午
　　○百官上表贺醴泉甘露之瑞赐玺书谕曰朕敬恭事  天地上致孝于  宗庙下祈福于生民而祯应屡见卿等谓朕德所致朕何敢当斯盖  上天之佑  宗庙之灵及尔文武群臣尽心协辅所致然自古有道之君祥瑞之来愈加警畏是以国家蒙福人民乂安卿等宜勉辅朕德永承天休
　　○西番的牙簇剌麻劄巴朵只川匝簇头目米纳肖弟烟剌班作巴簇头目七汪迟匝簇头目锁南坚藏侄沙劄癿里峪簇头目落容别香藏簇头目乌思巴牙卜匝簇头目官着藏卜侄专竹劄左约簇头目朵只节男剌麻劄率众来朝贡方物赐白金钞币袭衣有差
　　○辛未
　　○鞑靼头目答丹等来归甘肃总兵官西宁侯宋晟遣人送至命答丹为指挥赐袭衣饰币余赐有差
　　○壬申
　　○安定卫指挥同知撒力加藏卜曲先卫千户唐兀等来朝贡马赐钞币袭衣有差
　　○癸酉
　　○起复工部左侍郎兼詹事府少詹事赵毅  工部左侍郎张本右侍郎甄庸坐事免官仍命冠带办事  复设直隶松江府军储北仓
　　○甲戌
　　○福余卫都指挥安出第八秃不花率妻子来朝贡马七十匹赐白金彩币袭衣
　　○丙子
　　○鞑靼头目脱温不花来归赐衣币牛羊等物如例
　　○己卯
　　○扎童撒儿忽罕答河等处女直野人头目颜赤不花等四十人来朝贡马置扎童撒儿忽罕答河三卫命颜赤不花等为指挥千百户镇抚赐诰印冠带袭及钞币有差
　　○法司进月系囚数  上阅之凡数百人大辟十之一  上谓刑部尚书吕震大理少卿虞谦等曰既非皆死刑今天气寒冱而淹禁不决必有死不当罪者谁之过耶凡杂犯死罪以下约二百悉准赎罪例发遣大辟系听决
　　○庚辰
　　○以总兵官左都督何福在宁夏多为小人所忌虑有伤害之者特敕戒之曰朕委尔守边尔能恪遵朝命无所顾忌然闻小人多有不便尔者宜谨关防虽居处出入之际皆须谨之或有遗尔饮食亦不可不谨盖小人之心险不可测也
　　○修山西广昌守御千户所城池
　　○辛巳
　　○户部人材高文雅言时政首举建文事次及救荒恤民言辞率直无所忌讳  上命礼部会官议行之都御史陈瑛等奏劾其言狂妄请寘之  上曰草野之人不知忌讳可恕其中言有可采勿以直而废之又召尚书郑赐谕曰不罪直言则忠言进谀言退自古拒谏之事明主不为卿当体朕心今后言事者但观其可用与否人所见不同若有拂逆不可加罪瑛刻薄非助朕为善者卿等戒之文雅可付吏部量才授官
　　○壬午  敕征讨安南总兵官征夷将军新城侯张辅左副将西平侯沐晟等曰闻官军与贼相持贼计正欲延缓以待瘴疠破之宜缓必以明年二月灭贼班师
　　○宁夏总兵官左都督何福奏按视狭西所属平凉等府堪牧马之地十有八处宁夏之察罕脑儿铁柱泉平凉府之麻务川子策底川红城川固原里白崖双井巩昌府之庙山长小城芦子沟凤翔府之小寨雪白里陇州之咸宜西安府之桑家庄终南里利翟里并图上其他命吏部各立苑名设官理之
　　○先是江西安福县人未务良等聚众劫掠敕江西都司发兵捕之务良等逃入龙泉县及衡州府界官军追及之斩其首三人擒获八十一人至是械送至京命悉斩之
　　○癸未
　　○夜有星出下台大如弹丸青白色有光流丈余发光如鸡子大东北行
　　○甲申  敕宁夏总兵官左都督何福宣府备御武安侯郑亨等曰近西宁侯宋晟送至归附鞑靼答丹等言虏寇欲南行尔等宜谨守边城严兵以防其侵掠又敕福曰答丹言有鞑官苦木帖木儿者率家属百余口来宁夏归附来则抚绥之处置必得其宜又须察其诚伪未可轻信并录答丹所言付福观之
　　○复置阿端卫命来朝头目小薛忽鲁札等为指挥佥事等官给以印章阿端卫本洪武中所置后为朵儿只巴攻劫遂废至是小薛等以请故复置焉
　　○必轻窝虎河阿罗粗麦兰河等处女直野人头目砍木里速同哥我里哥黄脱因等百十二人来朝贡马赐彩币有差
大明太宗孝文皇帝实录卷之六十一


大明太宗孝文皇帝实录卷六十二
　　永乐四年十二月丙戌朔  上视牲南郊  复张泌为光禄寺卿初泌坐是谪役至是宥之
　　○升行人成务为山西道监察御史
　　○朝鲜国遣陪臣金承霪等奉表贡马三十六匹谢赐乐器赐钞及文绮表里娑罗国王遣使勿黎都等来朝贡珍珠等物赐钞及彩币有差
　　○丁亥  召兴河备御武城侯王聪同安侯火真等还北京常州府孟渎河闸官裴让言河自兰陵沟北至闸六千三百三十丈南至奔牛镇一千二百二十丈年久湮塞艰于漕运乞发民疏治命右通政张琏发苏松镇江常州民丁十万浚之
　　○有盗杀人当刑令家人告乞贷死愿服役远以赎  上曰贪生畏死人之同情岂独汝哉欲人怜己曷不怜人汝前杀人时都不推恕于今当死乃望垂怜汝若可生则死者何罪命即日诛之
　　○戊子
　　○遣驸马都尉沐昕迎尚师哈立麻先是命中官侯显等往乌思藏徵哈立麻至是显遣人驰奏已入境故遣昕迎之
　　○改狭西宁夏中屯等卫儒学为宁夏等卫儒学洪武中诏宁夏中屯及左右屯卫总设儒学一置官品秩如府学其印文曰宁夏中屯等卫儒学至是以中屯卫并入宁夏卫故改为宁夏等卫儒学易其印而官如故
　　○庚寅
　　○居凉州右军都督佥事吴允诚柴秉诚狭西都指挥杨效杨汝诚安以诚各遣子进马赐钞币有差
　　○辛卯
　　○大赦天下诏曰朕惟圣帝明王之于天下体天地之心顺万物之宜以为治朕荷  天命承  皇考鸿基莅祚以来夙夜兢惕父母斯民之道惟恐不至比见有犯法者心甚怜之故  敕法司以人命至重议谳审覆务先宽大毋深文诬诋法外求情尚虑中外奉行不谨致令良善罹于宪条虽欲改过其道无由今大赦天下嘉与维新自永乐四年十二月初六日昧爽以前除谋歹大逆谋杀父母祖父母妻妾夫奴仆杀主谋故杀人蛊毒魇魅毒药杀人强盗不赦外其余已发觉未发觉已结正未结正罪无大小咸赦除之于乎发政施仁用广好生之德改过迁善永同熙皞之风故兹诏示咸使闻知
　　○命乌思藏僧哈思巴罗葛罗思为灌顶圆通善慧大国师赐之诰印
　　○是日征讨安南左副将军西平侯沐晟夺宣江江面军次洮江北岸与多邦城对垒征夷将军新城侯张辅遣右参将云南伯陈旭率师往攻洮江同造浮桥济师骠骑将军都督佥事朱荣等败贼众于嘉林江北先是总兵官议于上流济师遣荣等以马步军于下流十八里与贼对列日增其数以惑贼又作舟筏为欲济之势以牵诱之至是贼果分渡江登岸且劫夺舟筏荣等奋击大破之
　　○壬辰
　　○别失八里王沙迷查千遣回回忽都火者等来朝贡马赐钞币袭衣时回回撒都儿丁者亦别失八里人行商于甘肃偕至京进礼部言其来非诚意赐予宜杀等  上曰朝廷柔远人宁厚无薄其同诸番使例给之
　　○夜有星大如鸡子青白色光出参宿下西南行后二小星随之
　　○癸巳
　　○腊日赐文武群臣宴  鞑靼头目苦木帖木儿等来归命苦木帖木儿为狭西都督佥事赐姓名曰柴永正达丹为庄浪卫指挥佥事赐姓名曰安汝坚把的为正千百户赐姓名曰平以正俱赐诰敕冠带文绮袭衣彩币
　　○甲午
　　○以来岁正旦预遣使赐周王橚织金袍及彩币鞍马羊酒并赐王妃冠服
　　○乙未
　　○于阗使臣满剌哈等辞归遣指挥神忠毌撒等赍玺书往谕于阗诸处头目仍赐之织金文绮与满剌等偕行
　　○丙申
　　○征讨安南总兵官新城伯张辅等克多邦城辅先留都督高士文以舟师于个招市江口与朱荣兵相接而自率大军与左副将军西平侯沐晟合势贼所立栅皆近江唯多邦城下沙滩平阔可驻师然土城高峻贼于城下设重濠濠内密置竹剌濠外砍地以陷人马亦置竹剌于上下城上守其严备贼兵如蚁时官军攻具亦完乃下令军中曰贼所恃者此城大丈夫报国家成功名在此举先登者不次升赏于是军士皆踊跃用命是日辅等军于沙滩议分兵攻贼辅攻城之西南晟攻城东南部分已定别遣将士距欲袭之处一里许大设攻具为急攻之势出夜明火捻付军士约登城即燃火吹铜角为号夜四鼓辅遣都督佥事黄中等衔枚舁攻具过重濠至西南城下以云梯附城都指挥蔡福等先登以刀乱砍贼众警呼城上火齐明铜角兢响城下将士俱奋勇继登贼众仓皇失措矢石不得发皆跃下城散走我军遂入城贼将又于城内列阵接战驱象当前辅督游击将军朱广等以尽象蒙马神机将军罗文等以神机铳翼而前象皆股栗又为铳箭所伤皆退走奔突贼众溃乱官军长驱而进杀贼帅梁民献蔡伯乐追至伞圆山贼自相蹈藉及被杀而死者不可胜计获象十二器械无算
　　○丁酉
　　○起复都察院左佥都御史赵翥
　　○先是征讨安南总兵官新城侯张辅等循富良江南下遂捣贼东都贼弃城遁乃驻军城东南招辑吏民抚纳降附其来归者日以万计皆给榜使复业即日遣人驰奏
　　○戊戌
　　○赵王高燧来朝你蛮等处女直野人头目那颜帖木儿等来朝贡马赐之钞币
　　○降僧录司右善世溥洽为右觉义
　　○己亥
　　○安顺等州十二营长官司土官阿宇施州盘顺宣抚司及罗节安抚司土官之子向墨杓耸播州宣慰使杨昇等各遣人贡马及方物俱赐钞币遣还
　　○吾蓝儿等处女直野人头目火失剌程哥纳乞等来朝置木鲁罕山卫于扫邻狗站之地命大失剌等为指挥镇抚等官赐诰印冠带袭衣及钞币有差
　　○癸卯
　　○征讨安南左参政丰城侯李彬右参将云南伯陈旭率师击黎贼西都贼闻多邦城陷焚西都宫室仓库逃入海贼党有依天健山等处而以兵由生厥江潭舍江犯官军者总兵官新城侯张辅遣都督黄中等屡败之于是三江路宣江洮江等州县次第诣军门降
　　○乙丑  立春  上御奉天殿文武群臣行贺礼赐宴
　　○复都察院右佥都御史俞士吉官先是士吉有罪下狱寻谪为办事官仍往苏松等处治水至是复其职
　　○乙酉
　　○除户绝田及桑枣茶租税广西郁林等四十州县官民田二万七百八十五顷八十五亩桑一万三千七百二十株茶二十四万二千九百九株山东乐安等五十七州县官民田七千一百三十八顷四十亩桑一万五百一十三株枣一千五百八十二株广东琼州等八府文昌等县田四千二百四十九顷五十五亩
　　○尚师哈立麻至京入见  上御奉天殿
　　○庚戌
　　○宴尚师哈立麻于华盖殿赐金百两银千两钞二万贯彩币四十五表里及法器个褥鞍马香果米茶等物并赐其徒众白金彩币等物有差
　　○剌兀河那海哥里窝赤等处女直野人鞑靼头目孛罗帖木洛上头吉野失那等来朝贡马赐钞币有差
　　○镇守贵州镇远侯顾成奏招谕合江州等十五寨长光眼等向化先是都匀卫言光眼等聚众作耗攻围合江州命成招谕至是皆服
　　○广东按察使罗观有罪下狱死
　　○辛亥
　　○浡泥国王娑罗国东王西王各遣使奉表朝贡命礼部赐其王文绮纱罗而赐其使各钞百锭文绮四疋罗四疋通事傔从有差
　　○甄宁王薨王讳允熙懿文太子季子也  建文中封徐王  上即位封敷惠王永乐二年改封甄宁王以奉懿文之祀王聪慧端谨  上素爱之未遣之国忽夜邸第不戒于火王惊仆地久而始苏  上命医亟视之竟成疾而薨时年十六  上深悼之赐祭谥哀简云
　　○癸丑  上与侍臣语知京师之人多有疾不能得医药者叹曰府内贮药材甚广而不能济人于阙门之外徒贮何为命大医院如方制药或为汤液或丸或膏随病所宜用于京城内外散施仍访朝臣中有通于医者俾分任其事又曰朕一衣一食不忘下人之艰犹于咫尺不能有济何况远外遂命礼部申明惠民药局之令必有实惠勿徒有文具而已
　　○甲寅
　　○哈密忠顺王祖母速哥失里遣使赤纳等贡马三十五匹  朝鲜国王李芳远遣陪臣柳观等贡方物各赐之钞币
　　○兀良哈等处告饥愿以马易米命所司议其直遂定上马每匹米十五石绢三疋上马米十二石绢二匹中马米十石绢二疋下马米八石绢一疋驹五石布一疋
</div>
    <div class="pagination">
<a href="明实录太宗实录_page33.html">上一页</a><span>...</span><a href="明实录太宗实录_page29.html">29</a><a href="明实录太宗实录_page30.html">30</a><a href="明实录太宗实录_page31.html">31</a><a href="明实录太宗实录_page32.html">32</a><a href="明实录太宗实录_page33.html">33</a><span class="current-page">34</span><a href="明实录太宗实录_page35.html">35</a><a href="明实录太宗实录_page36.html">36</a><a href="明实录太宗实录_page37.html">37</a><a href="明实录太宗实录_page38.html">38</a><a href="明实录太宗实录_page39.html">39</a><span>...</span><a href="明实录太宗实录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
