<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 492 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 492 页/共 502 页
  </h1>
  <div class="content">
   ○又谕、据色克通额等奏、派兵演习鸟枪、应用火药、并酌拟酬答俄国礼物一摺。据称俄国鸟枪送到恰克图时。派兵演习。应用火药等项、拟于乌里雅苏台库存内拨解、并酌给该国等缎疋等语。俄国鸟枪送到。派兵演习。所需火药等项。既采买不及。即著色克通额等、行知乌里雅苏台将军、于库存内迅速拨解火药三千斤。铅丸三百斤。火绳五百斤。以备演习。其酬答物件。应如何办理之处。本日已谕知恭亲王奕等、妥议具奏。色克通额等、俟奕等奏明后。再行办理。派演鸟枪兵丁、到库伦后。即派色克通额管带、赴恰克图。督率该兵丁、认真演习。所有库伦应办事件。即著多尔济那木凯、妥为办理。将此谕令知之。　　

○又谕、前因克兴阿奏朝阳尚须留兵镇守、谕令将黑龙江马队分拨数百名。或全数移往。本日据胜保奏、畿南军务吃紧、请调马队助剿等语。山东教匪窜陷曲周、势颇猖獗。亟应添兵助剿。朝阳业已肃清。自无须多兵镇守。著克兴阿、即于所带黑龙江马队一千名内、挑选五百名。务择其年力精壮。技艺娴熟者。派委得力之员统带。克日启程、取道京师。前赴胜保军营、听候调遣。无许迟误。其余黑龙江马队五百名。即著留劄朝阳。以资弹压。将此由六百里谕令知之。　　

○又谕、前因曲周县城被匪窜陷、谕令胜保派兵剿办。本日据胜保奏、探闻此股匪徒、颇形猖獗、业已派拨官兵驰赴广平威县等处、并请调马队助剿等语。曲周匪众、窥伺广平。莘县等匪。偪近大名。元城亦形吃紧。亟应速筹扑灭。以靖畿辅。胜保已饬正定兵八百名、驰赴广平。并令伊绵阿拨兵一千、前往威县。复派候补副将成禄、统带西安马队三百名、驰往会剿。著即饬令星夜前进。会同大名广平等处兵练、奋力堵剿。务将曲周县城速行克复。以免延蔓。胜保应由何路督剿。即确探贼势趋向。相机前进。不可专防景州德州一路。以致顾此失彼。所请调朝阳马队。因该处尚须留兵镇守。已谕令克兴阿、挑派黑龙江马队五百名。取道京师。前赴该大臣军营候调。著即催提前进。至该大臣、前请调河南副将黄得魁练勇。昨据严树森奏称、黄得魁现在患病。步履蹇滞。所带练勇二千名、皆临时招募。并无纪律。现已遣散等语。已谕知该抚免其徵调矣。将此由六百里谕令知之。　　

○以前泰甯镇总兵官、载龄、署礼部右侍郎。理藩院左侍郎裕瑞、署兵部右侍郎。　　

○以太仆寺卿吴存义、为通政使司通政使。　　

○以兵部左侍郎庆英、署正蓝旗满洲副都统。镶蓝旗满洲副都统灵桂、署镶蓝旗护军统领。镶蓝旗蒙古副都统巴雅尔绰克托、署正蓝旗蒙古副都统。　　

○赏前任乌什办事大臣保恒、副都统衔。为乌噜木齐领队大臣。　　

○以克复贵州定番长寨州厅各城。并防堵省城出力。升任巡抚刘源灏等、下部议叙。赏副将苏萃超、都司舒良贵、熊俊、巴图鲁名号。都司滕得胜、田兴祥、守备赵德骏、向子光、滕家喜等、花翎。千总李登锽、蓝翎。予副将周学桂、参将罗孝连、吴安康、以总兵官用。给周学桂父母、并总兵官赵德昌父母二品封典。阵亡副将毛克宽、游击田兴胜、祭葬世职如总兵例。并于死事地方及各原籍建立专祠。都司朱金亮、守备蒋文榜、千总陈连芳、把总唐必昌、外委田发祖等、二十六员。祭葬世职。　　

○予贵州猫猫山剿贼伤亡总兵官郭启元、祭葬世职。并于川黔边界建立专祠。　　

○予安徽阵亡外委张锦标。祭葬世职。　　

○展缓广东乐昌、和平、连平、四会、开建、灵山、阳山、七州县。被扰地方旧欠额赋。　　

○乙丑。谕内阁、据谭廷襄奏、阵亡失守之州县等官、现经分别查办等语。山东朝城县知县董涵、于贼匪窜扑该县时。亲率役勇、出城迎击。立即阵亡。著谭廷襄查明请恤。并查典史郭承璐、外委萧金铎、是否捏报受伤。已革濮州知州范允中、前经联捷奏参。降旨将该员发往军台效力赎罪。现在尚无实在下落。著与该州文武各官下落。一并详查。如有逃避情形。即著严参惩办。署范县知县赵锡龄、被匪阑入县境。并称另股土匪焚烧衙署。以致监犯逃逸。显有先期逃避情事。著谭廷襄确切查明。从严参办。　　

○又谕、据胜保奏、提督大员族人被害、请饬查办一摺。江南提督李世忠、迭著战功。擢膺显职。其亲族人等、前经降旨。准其回籍安业。乃据该提督以族属住居安徽霍邱县之叶家集。有固始县匪徒鄢有功等、于本年三月初七日。率商城固始二县匪棍。抢去该营运售饷盐、竹篺四对、内饷银五千两。复于十一日、将该提督族叔都司李丕戴、族兄游击衔李昭云、二家围抢。并将本宗亲戚抢掠一空。不知曾否伤残人命等词。赴胜保军营禀诉。李世忠亲族在霍邱居住。何以商城固始匪徒寻仇报复。肆行抢掠。必应严行究办。著严树森即派委公正大员。前赴商城固始地方。秉公查办。将首先滋事之鄢有功等、传案严讯。从重惩治。以儆凶顽。　　

○谕军机大臣等、据恭亲王奕等奏、接据艾林波照会、及崇纶等函商、办理情形一摺。并将原照会、及崇纶等信函呈览。布噜斯国艾林波抵津、与崇纶等会晤。因该侍郎等、未奉有全权大臣便宜行事之旨。照会奕等、恳请代奏。方能会办通商事宜。现据奕等于摘录谕旨内、加入全权等字。以免猜疑。即著照所拟。寄交崇纶等、俟艾林波索看谕旨时。即填写奉旨日期。给与阅看。傥崇纶等能向艾林波开导。以总理衙门、即系全权大臣。该公使不复狡执。肯与崇纶等商办。则此次摘录谕旨。即可无庸给与阅看。至所称日尔曼谷情。能否统归该国商办。并著密饬崇纶、崇厚、悉心商酌以归简易。将此由五百里谕令知之。　　

○又谕、本日据薛焕奏、镇江军饷急迫、请将沪商应完闽粤海关税银、划抵协饷一摺。据称苏省协饷。广东奉拨粤海关税银二十万两。又应解协饷每月五万两。红单等船经费每月十万两。除已解到五万两外。其余尚无续解之款。福建奉拨闽海关税银十万两。至今亦未解到。现有沪商周公正等、欲赴闽粤二省购办茶叶等货。并备缴纳关税银两。因长途携银不便、意欲在沪设法汇兑等语。镇江军营、需饷甚急。若待闽粤两省拨解。深恐缓不济急。自应权宜办理。据薛焕奏称、已将商本银截留十万两。解往镇江军营。并准该商划抵关税。著文清、庆端、瑞瑸、劳崇光、耆龄、并传谕粤海关监督毓清、一俟该商等前赴闽粤、贩运茶叶等货到关。准其呈验执照。收作税饷。即在应解江苏协饷银内、扣除作抵。惟此项银两、仅止十万。尚不敷该营、及大江水师一月饷糈。并著该将军等、将未解江苏饷银。赶紧如数筹解。毋得再有迟延。是为至要。将此由六百里谕知文清、庆端、瑞瑸、劳崇光、耆龄、并传谕毓清知之。　　

○又谕、据谭廷襄奏、曹州、东昌、遍地皆贼。现在濮范一带。已派郝上庠等拨勇堵剿。其近接直隶大名等处。拟商令联捷派队出境。由朝城进兵。惟西北两处兵尚少。请饬胜保将伊绵阿一军、派赴东昌助剿等语。前谕胜保赴景州德州一带防剿。昨因贼陷曲周。胜保派伊绵阿拨兵一千。前往威县剿办。当谕令该大臣确探贼势趋向。不可专防景州德州一路。现在广平、大名、均有贼踪。若令伊绵阿一军赴东昌助剿。则直境愈形空虚。此时自未便分兵四援。致有贻误。著谭廷襄就现有兵力、会同民团。将东昌曹州一带贼匪。设法剿办。务须迅速歼除。毋令窜至直境。是为至要。将此由六百里谕令知之。　　

○钦差大臣胜保奏、请饬河南候补道员洪贞谦等、赴营调遣。得旨。汝以一奏。即为允准。将来再有部文。以便搪塞。又奏、请仍饬副都统明庆等、来营差委。批。仍遵前旨。　　

○云南布政使陈景亮、因病解任。以四川按察使萧浚兰、为云南布政使。四川成绵龙茂道毛震寿、为按察使。　　

○予江苏金山县境阵亡知县洪士镜、祭葬世职。　　

○丙寅。谕内阁、据王梦龄奏、武职大员、剿匪出力、恳恩奖励等语。提督衔江西九江镇总兵黄开榜、剿办安徽盱眙军营通贼之案。迅速奏功。复进攻天长、迭平贼垒。尚属调度得宜。黄开榜、著照提督衔总兵、给予应得封典。以示奖励。　　

○谕军机大臣等、前因王履谦奏、浙东危急、当经谕令王有龄派兵堵剿。并谕王履谦激励民团。力顾江防。并督办劝捐事宜。兹据王履谦奏称、浙省团练。自归王有龄督办。并未定有章程。前派段光清赴绍办团。亦未知会。其各处办团绅士。有由王有龄札委者。亦有甯绍台道张景渠、候补道朱琦札委者。亩捐一项。本系奏明专为团练经费。被张景渠擅自出示停止。浙东捐款、又悉数解省。团防经费。一无可筹。绍郡捐局。自本年正月间、经王有龄改归地方官办理。派委张景渠、及知府怀清等、专办山阴会稽户业各捐。该员等差传捐户。按照上年捐数、以十倍加捐。职员张存浩、生员胡寿颐等、稍事迟疑。即予管押。并欲杖枷。又欲将该捐户提赴军前。充当头阵。职员李镜人、举人陈圭等、亦因威偪书捐。卖田鬻产者、不一而足。捐户陈頴生、因差扰迁避。该道等即饬县查封房屋。并查其田亩。形同籍没。催捐员弁、辄持令箭拘提。并纵令差役直入陈梁、余偀家、内室索扰。城乡大震。而江防事宜。仍置之不问。请饬抚臣通盘筹画。酌留户业各捐几成。以充团防经费等语。浙省军务未平。筹办团练。劝谕捐输。无非为保卫民生起见。若如王履谦所奏。办理团练情形。已属杂乱无章。至劝捐委员。欲令捐户照上年捐数、十倍加捐。并于捐户张存浩等、种种威偪。肆行骚扰。实堪骇异。现在贼氛偪近浙东。若因劝捐办理不善。致失人心。必致激成内讧。设有疏虞。该抚岂能当此重咎。所有劝捐事宜。著王有龄、遴委公正大员。会同王履谦、妥为劝办。不得以贪劣之员。滥行充数。其前派劝捐之道员张景渠等、如有勒派情事。即应撤委查参。不准稍有回护。现在江防团练。均须经费。所收捐项。应如何酌留数成。为浙东团防之用。著王有龄通盘筹画。以免偏枯。至前谕王有龄督办团练。并令王履谦帮办。原期官绅和衷。以收众志成城之效。乃该抚于派委段光清、赴绍办团。并不知会王履谦。且办团练士。任听张景渠等、纷纷札委。是该抚全不以团务为重。尤属不成事体。所有该省团练事宜。著王有龄、会同王履谦、妥议章程。督同公正官绅。认真劝办。不得任听属员。徇私派委。嘉兴等处地方、久稽克复。傥因官绅不和。以致浙东再有失事。朕惟该抚是问。将此由六百里加紧谕令知之。　　

○又谕、前因有人奏、浙江巡抚王有龄、新创捐款名目。恐有藉端婪索情弊。降旨令张锡庚、查明据实具奏。尚未据该学政覆奏。兹又有人奏、王有龄随带赴浙之江苏道员张景渠、知府孙士达、知县甘应槐、或结拜师生。或系该抚私亲。到浙未及三月。王有龄辄委张景渠、署甯绍台道、孙士达、派在瑞昌处管理文案。甘应槐、派营务处当差。该三员品行卑鄙。善于逢迎。王有龄倚为心腹。遇事辄予保荐。以致文武员弁奔走其门。物议沸腾。又有候选知府孙淳溥、与王有龄有旧。亦夤缘入抚署文案处。与孙士达倚势修怨。绍郡绅富多被中伤。以致遇有地方公事。顾虑不前。请饬查办等语。巡抚为通省表率。岂容任用私人。致有贻误。记名浙江道员张景渠、与王有龄有无拜认师生情事。孙士达、孙淳溥、籍隶会稽。何以辄派办本省将军巡抚文案。甘应槐、有无劣迹。张锡庚近在同城。闻见必确。著按照所参各款。严密访查。据实具奏。不准稍有徇隐。原片著钞给阅看。将此由六百里谕令知之。　　

○署漕运总督王梦龄等奏、遵查前任湖南藩司王藻、劝捐办团、并无弊混。并据呈称情愿捐缴钱二十万串。得旨。认捐钱文。著掷还。仍令恪遵前旨。赶紧措缴。一面严查确据。不得仍蹈姑息情面习气。若稍涉顾惜。该署督运司、自问当得何罪。又奏、旴营弁兵、戕害主将、句通发逆、分犯蒋坝等处、现经剿灭。批。出力之将弁兵勇。著准其暂行存记。汇案请奖。　　

○丁卯。以神灵显应。颁安徽太和县城隍庙、御书扁额。曰、灵昭保障。　　

○谕内阁、谭廷襄奏、请将防捕不力之文武员弁革职、随营协剿一摺。山东东昌等府州属、匪徒滋事。邱县、冠县、莘县、馆陶、阳谷、观城、堂邑等县、城池相继失陷。各该地方文武。先事既不能豫防。临时复不能实力堵剿。均属咎无可逭。除堂邑县典史恽士英、先期解犯赴府外。代理邱县知县王准、邱县典史张思浩、邱县城汛千总信长贵、冠县知县朱瑞果、冠县典史陈向荣、冠县城汛千总李永哲、署莘县知县李杜、署莘县城汛把总梁步云、署馆陶县知县周曙东、代理馆陶县典史黄芬、署馆陶城汛把总翟廷鸿、署阳谷县知县王俊、署阳谷县典史孙序增、阳谷城汛把总张万成、堂邑县知县张逢任、代理堂邑城汛把总辛占魁、观城县知县苏汝镜、署观城县典史吕辉黼、署观城协防城汛经制外委李永森、并另案摘顶撤任、尚未交卸之莘县典史舒日长、著一并革职。留于各该失事地方。随营协剿。周曙东、是否闻警先逃。贼退后捏报克复。邱县、冠县、莘县。被匪阑入城池。是否系因求缓漕粮。该地方文武办理不善所致。著该抚仍遵前旨。查明参办。　　

○又谕、据瑛棨奏、催饷委员在陕开捐、现在饬令撤局一摺。贵州威甯州知州郑选士、赴陕催饷。在西安府城设局开捐。云南提饷委员云龙州知州许家楣、亦有在陕私自收捐情事。江川县知县吴荣昌、复在汉中府地方办理报捐事宜。该员等并未有赴陕开捐明文。辄公然出示设局。实属胆大妄为。郑选士、许家楣、吴荣昌、均著先行交部议处。仍著云贵两省督抚、将该员等是否奉有本省札委。傥系私自赴陕开捐。并查有侵吞入已情事。即将该员等从严参办。以儆效尤。　　

○又谕、前据严树森奏称、河南省河北三府捐输。请半归防河经费。半归僧格林沁军需。嗣据联捷奏称、河北捐项、请统归防河动用。当经先后交户部速议具奏。兹据周祖培等奏称、严树森系通筹全局、并非置河防饷需于不顾、且统辖全省、呼应较灵、请仍归该抚派员经理等语。河南省河北彰德、卫辉、怀庆、三府劝捐事宜。即著严树森派委妥员、一手经理。所收捐款。除一半解归僧格林沁军营月饷外。其余一半。悉数解交联捷军营。作为防河经费。务饬经手之员、随收随解。毋任迟误。并著严树森、督饬该员等妥为筹办。不得苛派扰累。及侵渔中饱。如有此等情弊。即著联捷随时查明。会同严树森从严参办。该抚等务当和衷办理。毋得意存畛域。再行渎请。　　

○山东巡抚谭廷襄奏、本年秋审暂缓提勘、从之。又奏、已革日照县张德霖控案、请回避。得旨。著会同清盛、并督同贡璜审讯、毋庸回避。　　

○戊辰。谕内阁、据贾臻奏、请调豫省人员随营差遣等语。河南候补直隶州知州汪景度、达兰泰、候补知州宫国勋、候补通判方荫唐、候补知县余锦淮、茅恒春、李纯锡、杨元祜、恩奎、奎斌、蔡三晋、候补县丞邓祥钤、赵希曾、以上十三员。著严树森饬令前赴安徽。交贾臻差遣委用。不准藉词规避。该员等到安徽后。遇有本省升补到班。仍准其照例升补。候补知府陆迺普等七员。均著毋庸调往。　　

○谕军机大臣等、据成琦等奏、该侍郎于三月二十六日行抵吉林省城。拟即会同该将军景淳、于四月初二日启程。前赴兴凯湖、守候俄使会勘地界。勘定后、图上拟钤用吉林将军印信等语。各国办理事件。均以奉有全权大臣、便宜行事之旨为重。该侍郎等、此次会同俄国公使办理地界。设该国公使以未奉有此旨。不肯会勘。必至届期请旨。而程途较远。往返需时。应否发给上谕一道。将成琦、景淳、加全权便宜等字样。寄交该侍郎等、于俄国公使索看谕旨时。即行宣示之处。著奕等悉心筹酌。迅速覆奏。将此由五百里谕令知之。　　

○又谕、有人奏、河南署河内县知县何继先、到任后、责令铺户供给。不给价值。吸食洋药。至三更始行放告。民间谓之鸱鸮。折徵漕粮。每石加至四两九钱有零。计浮收银二万五六千两。地丁钱粮、每两加至一两五钱。计浮收银一万六七千两。该县厘捐业经停止。复向各铺户□□穴□又

□括。将一年厘金尽入私囊。责打生员麻蕴。偪令呈缴制钱一千六百串。纵令门丁钱梅山。及书役讹索钱文。绅商杜盛兴等、捐输之外。复偪令另出帮项。出示禁止团练。地方明火盗案。勒令事主改报窃案。怀庆府知府张景蕃、曲为袒庇。以致益无忌惮等语。知县何继先、浮收钱漕。苛派捐输。复禁止团练。纵盗殃民。似此贪劣之员。亟应严行惩办。著严树森即将该员被参各款。逐加详查参办。知府张景蕃、近在同城。曲为袒护。著一并查参。毋稍徇隐。原摺著钞给阅看。将此谕令知之。　　

○又谕、前据僧格林沁奏、后股捻匪尚踞滕县。派令德楞额等攻剿。本日据谭廷襄奏、砀南捻匪出巢。计图北窜。滕县捻匪进偪兖城。傥与东昌各匪句结。畿南极为可虑。请饬胜保带兵赴东。并请于临清、德州、分驻重兵各等语。砀南捻匪欲图北窜。滕县捻匪、复窜至兖州之王印村。亟应迅速堵剿。惟胜保前因贼陷曲周。窥伺广平。莘县等匪偪近大名。已饬令正定兵八百名、驰赴广平。并令伊绵阿拨兵一千赴威县。副将成禄、带西安马队三百名、前往会剿。此时广平大名一带。防剿吃紧。若令胜保径赴山东。必致后路空虚。所关非细。僧格林沁等、统领重兵。必须统筹全局。力扼该匪北窜之路。不可株守邹县一隅之地。漫无布置。本日谕令胜保督兵前进。于直东边界妥筹防剿。并令文煜酌量出省。督饬地方文武。力遏捻匪北窜。其兖州一路。该大臣等、惟当督饬兵勇。迅速截击。勿令句结东昌各匪。以致蔓延直境。并须与谭廷襄、悉心筹画。会合兵力。将北窜之匪。痛加剿洗。以期渐就肃清。至东昌各属匪徒。前据谭廷襄奏、道员明新、由堂邑进兵。未能得手。已派参将玉山等往援。并添派游击玉秀等、督兵夹击。著即严饬带兵各员。迅速进兵。实力攻剿。傥迁延贻误。即指名严参。从重惩办。兖州城守、及各属防御事宜。并著饬令各该地方文武。认真筹办。毋许疏失。将此由六百里各谕令知之。　　

○又谕、本日据谭廷襄奏、砀南捻逆出巢。意图北窜。滕县捻匪、回窜邹县。僧格林沁本在西关劄营。退入城内。登陴防守。四月初二日。贼至北林厂。攻打民团。兖州王印村。已见边马。该处距府城甚近。西至东昌。北至省城。均不过二三百里。省城官军调拨已空。东昌一军。又为匪徒牵掣。曹州土匪蜂起。青州武、定盐枭滋扰。其余土匪、随处窃发。请饬胜保带兵赴山东会剿。并称临清德州水陆两路。均与直境毗连。如临清有兵。则近偪东昌。直隶南面可以安稳。德州有兵。则先扼运河。仍与前路联络一气各等语。前因贼陷曲周。已据胜保派拨正定官兵、驰赴广平。并令伊绵阿拨兵千名赴威县。副将成禄、带马队前往会剿。现在砀南捻匪又图北窜。若与东昌各匪句结。则畿南门户。岌岌可虑。前谕胜保确探贼势趋向。相机前进。此时捻匪偪近兖州。虽谕僧格林沁等、力遏该匪北窜之路。第该大臣退入邹县城中。贼势愈形猖獗。胜保虽未便径赴山东。致北路空虚。而直东边界。必须亲往督办。方能得力。著即迅速启程。探明何路紧要。即向何路督剿。并严饬前派各官兵。迅赴广平大名一带。剿除贼匪。毋得迁延贻误。文煜前调天津官兵一千名。交大名道王榕吉统带。并著飞催前进。该署督应否出省。著仍遵前旨。与胜保商酌办理。临清德州为直隶门户。能否派兵前往驻劄。并著胜保体察情形。妥筹布置。将此由六百里各谕令知之。　　

○又谕、前据骆秉章奏、统兵驰赴四川、当经谕令迅速前进。本日据田兴恕等奏、粤匪由平远州、窜至毕节县之梓橦阁一带。该处距四川永甯县仅三百余里。已派总兵杨岩宝等、绕出贼前阑截。并派都司田兴发、前赴雪山关助防。因该处已有兵练防守。即令该都司由小坝进劄、与周学桂等会剿。请饬四川省速筹堵截等语。粤匪窥伺川省已久。现窜及毕节。亟应就地扑灭。以免滋蔓。所派总兵杨岩宝等。著即饬令督兵前进。星夜绕出贼前。迎头截击。务于毕节地方。悉数歼除。毋得徒事尾追、任令蔓延。并著崇实速饬沿边地方文武。实力堵截。毋许稍有疏失。如兵力不敷。即调派得力官兵。速赴永甯一带。会合黔军。前后夹攻。以期尽殄丑类。骆秉章计已入川。应否亲统官军。前往南路督办防剿。抑或分兵助剿之处。著即斟酌情形。妥筹办理。将此由六百里各谕令知之。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。四月。己巳。谕内阁、前因御史钟佩贤奏、捻匪由归德虞城、窜入东境。豫省督办大臣。未能截击。并员外郎梁璨、有虚冒勇粮情事。当经谕令严树森、查明具奏。兹据该抚详查覆奏、本年正月以后。捻匪窜扰豫境。毛昶熙派兵于雷集平台等处截剿。实皆获有胜仗。尚无捏报战功情事。著无庸议。员外郎梁璨、虽无虚领勇粮确据。惟声名狼籍。狂妄无知。著即逐出军营。交地方官严加管束。仍著严树森严密详查。如有实在劣迹。即行参办。归德存营文员。尚有一百余名。为数过多。并著该抚严加裁汰。以除积习而昭核实。毛昶熙现在帮办剿匪事宜。并督办河南团练。务当破除情面。信赏必罚。俾军威克振。迅殄贼氛。以副委任。　　

○又谕、据曾国藩奏、请将浮冒饷项各员、分别革职勒追等语。安徽在籍工部郎中余述祖、于到籍办团时。擅自刊刻钦差办理本籍团练关防。复于婺源县茶厘项下。私自动用银九百九十余两。代理婺源县知县候补府经历申协煊、并不禀请批示。辄敢擅行动支。并浮开该县坐支杂款银一千四百六十余两。署黟县知县候选知州王峻、前在粮台领过承办军米夫价银一千八百两。于被控撤任后。并不将此项银两缴还。复于徵存地丁项下。浮开该县坐支杂款一千余两。该员等、于军饷要款。或通同那移。或浮冒支销。实属胆玩已极。余述祖、著撤去办团差事。暂行革职。勒令将所支银两迅速缴还。王峻、申协煊、均著革职。王峻所徵地丁、及米价夫价银两。勒限两个月如数完缴。申协煊、所支茶厘银两。著一并勒令如数缴清。　　

○前任户部右侍郎杜＜乔羽＞奏、捻教等匪四起。请饬胜保带兵赴东剿办。得旨。昨已有旨。令胜保由京赶紧启程。相机前进。以固畿辅藩篱。兹览汝奏。东省民团未尽得力。著赶紧策励。以补兵力之不足。从前捻逆屡犯齐疆。无大兵扼守。只民团即可驱令回巢。何以有兵以后、反不如前。　　

○命浙江处州镇总兵官刘培元、开缺留于湖南候补。以江西抚标中军参将文瑞、为浙江处州镇总兵官。　　

○以江西水师救护粮台出力。赏守备谢洪春、花翎。从九品杨荣炳、蓝翎。余升叙有差。　　

○以进攻安徽徽州失利。降副将唐义训为游击。予阵亡副将叶光岳、胡玉元、祭葬世职。千总梅魁员、祭葬世职。如都司例。　　

○予江西乐平阵亡游击陈明南、祭葬世职。如副将例。外委陈石台、把总赵玉莲等六员、祭葬世职。　　

○予江西景德镇阵亡总兵官陈大富、祭葬世职。并于南陵建立专祠。参将田应科、游击萧傅科、胡占鳌、都司胡凤雝、熊定本、吴定魁、千总罗廷材、祭葬世职。一并附祀。　　

○庚午。谕内阁、据文煜奏、请将疏防抢案之知县摘顶勒缉一摺。直隶新乐县知县苏汝谦、于捕务未能整顿。以致贵州摺差杨凤鳌等、中途被抢。并遗失随摺公文。实非寻常疏忽可比。苏汝谦、著摘去顶带。先行交部议处。并勒限一个月。将赃盗务获。傥限满无获。即著从严参办。　　

○谕军机大臣等、据克兴阿奏、遵拨马队、前赴畿南助剿一摺。黑龙江马队官兵。业经克兴阿、挑选五百名。交护军参领文哲珲管带。前赴胜保军营。其余五百名。前谕令留劄朝阳、以资弹压。现在该处甫经收复。商民尚未复业。自应暂行留劄。如朝阳建昌一带。民情安谧。无须官兵驻守。即著克兴阿、酌量情形。将此项马队。撤回黑龙江。以节糜费。将此由五百里谕令知之。　　

○又谕、前因山东省匪势猖獗。谕令胜保速赴直东交界。探明匪踪。亲自督剿。本日据联捷奏、曲周收复。威县解围。惟探闻山东范县贼匪、复有渡河之信。并在各村插旗裹人。声言欲接南捻过河。濮州、观城、四乡被胁。亦皆插旗。莘、邱、冠、各县情形。如出一辙。并菏泽县土匪蜂起。人数不下数万。请饬胜保分兵三路。由西北两面进攻以除巨患等语。山东东昌各属土匪、教匪、蔓延八九州县。若由一路进攻。势必此剿彼窜。自应分道兜捕。庶可尽歼丑类。胜保接奉前旨。谅已由京启程。现在军情吃紧。著即迅速前进。于驰抵直隶山东交界后。酌量情形。如联捷所称分兵三路。一由临清南下。进攻邱县、馆陶。一由大名取道东南。进攻莘县、冠县。一由清丰直捣东面。进攻濮州、范县。是否悉合机宜。即著该大臣酌量情形。妥速办理。联捷原片著钞给阅看。将此由六百里谕令知之。　　

○又谕、前据薛焕奏、海盐等处失守。当谕令瑞昌、王有龄、迅拨劲旅。会合攻剿。乍浦为出海要口。甯绍温台在在可通。若令该逆偷渡。浙东大局。不堪设想。现在该将军等、咨商薛焕、曾秉忠、分军由平湖进攻。并饬张威邦等、由海甯进攻。飞催袁君荣等艇师。迅速前进。水陆会剿。著即严饬该员等、迅克各城。毋令逆匪久踞。并令张景渠等、严扼各海口。勿使阑入浙东。扰及完善之区。王履谦前奏乍浦贴近海甯。与绍属之龛山、丁家堰、瞬息可达。该处防务吃紧。著即激励民团。实力守御。据瑞昌等奏、绅士谢敬、带勇防堵余姚海口。贼匪私造姚勇号衣。意在窥伺甯绍。尤应严密稽查。毋稍疏懈。昨据薛焕奏、米兴朝、带勇退守洙泾。显有畏葸逃避情事。已谕令薛焕、就近查明具奏。其锡龄阿、黄金友、及地方各文武下落。仍著瑞昌、王有龄、查明据实具奏。将此由六百里各谕令知之。
  </div>
  <div class="pagination">
   <a href="清实录咸丰朝实录_page491.html">
    上一页
   </a>
   <span>
    ...
   </span>
   <a href="清实录咸丰朝实录_page487.html">
    487
   </a>
   <a href="清实录咸丰朝实录_page488.html">
    488
   </a>
   <a href="清实录咸丰朝实录_page489.html">
    489
   </a>
   <a href="清实录咸丰朝实录_page490.html">
    490
   </a>
   <a href="清实录咸丰朝实录_page491.html">
    491
   </a>
   <span class="current-page">
    492
   </span>
   <a href="清实录咸丰朝实录_page493.html">
    493
   </a>
   <a href="清实录咸丰朝实录_page494.html">
    494
   </a>
   <a href="清实录咸丰朝实录_page495.html">
    495
   </a>
   <a href="清实录咸丰朝实录_page496.html">
    496
   </a>
   <a href="清实录咸丰朝实录_page497.html">
    497
   </a>
   <span>
    ...
   </span>
   <a href="清实录咸丰朝实录_page493.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
