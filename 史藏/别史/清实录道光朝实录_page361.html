<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 361 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 361 页/共 848 页
  </h1>
  <div class="content">
   ○又谕、御史彭玉田奏、请饬查直隶官民荒地、严禁胥吏把持侵欺一摺。户部册存直隶旗民官荒地八万余顷。前经该省查办。据奏查出升科试垦各地一万余顷。其余七万余顷。难以召垦。经该部逐款旨驳。令其遵照原定章程办理。兹据该御史奏称、闻此项荒地。现在成熟者居多。皆系各处奸胥猾吏把持侵蚀。朋比分肥。即现有□荒地。非勾串胥吏。民不得而试垦。所奏种种情形。实属切中弊端。此项荒地。既载明户部册内。可以按籍而稽。并非凭空摉索。该省前此查办。显有不实不尽。总由胥吏把持欺隐。侵吞赋入。剥削民生。必应力除其弊。至查办荒地。如委员纷纷四出。不但情形生疏。且恐骚扰地方。著直隶总督、顺天府尹、即责成雇人厅州县。详查可垦之地。晓谕召垦。令各该地方民人。自行呈报认垦。不准假手胥吏。以致受其朦蔽。务须认真经理。将报垦各地。随时升科。不得以一查了事。仍致有名无实。至该地方官办理妥善。著有成效者。自应加以奖励。其玩泄从事者。当据实参处。　　

○又谕、瑚松额等奏参、缉补疏懈之旗民地方各官一摺。盛京乃发祥之地。俭朴敦庞。官吏旗民。皆当守法。岂容宵小潜藏。现据瑚松额等奏、现任国子监监丞觉罗爱绅泰、由京告假往收取地租。事竣回京。行抵头道境西道上。竟有遇贼强抢赃物至数百两之事。实属大干法纪。当经勘缉。逾月未获。并近月以来。该厅尚有中途被抢、赃未逾贯三实。屡缉未获。祇缘日久玩生。历任将军府尹等姑息目前。鲜以公事为重。是以诸务日形废弛。甚属可恨。必当从严惩治。以挽颓风而固根本。所有小黑山管界佐领金保、新民厅同知扎兴阿、著先行摘去顶带。勒限三个月。赶紧缉拏务获。若限满无获。即行严参具奏。该将军等务当认真饬属缉捕。况盛京非他省可比。更不可与各省抢劫之案。视同一体也。　　

○谕军机大臣等、据都察院奏、江苏安东县民人张凤仪、呈控该县汛弁纵兵窝匪、挟嫌抄抢、逼认拒捕一案。已明降谕旨交朱士彦等审讯矣。此案该民人张凤仪控称、百禄沟河标外委钱发、平日勒索陋规。纵令营兵朱鹤英等窝藏盗匪。并与匪徒宋醒安等同恶共济。因向伊父张长桐、索诈不遂。挟嫌寻衅。适民人杨有元、与营兵索钱争闹。钱发辄带兵将杨有元枪伤。并会同把总张兆奎、至该民人家抄抢。将张长桐拏拷。诬以拒捕。解送县署。复有钱发之叔城守营钱永丰、在傍喝令严刑拷锁等语。案关汛弁骫法营私。扰害地方。大干法纪。如果属实。必应彻底严究。著朱士彦等于皖省查勘灾务、审办案件事竣。即赴该处提集人证。严审定拟具奏。将此谕令知之。寻奏、讯得外委钱发、平日不能约束兵丁。致兵民索欠争殴。复意存袒护。妄禀张凤仪聚众殴官。请从重发往乌噜木齐效力赎罪。至所控勒索陋规、窝藏盗匪、暨抢抄拷锁各情。系代写呈词之赵祥林砌词耸听。并非张凤仪之意。而张凤仪以口角细故。持械互殴。亦应拟罪。赵祥林、张凤仪、均依律拟杖流。下部议。从之。　　

○刑部等衙门议覆湖北巡抚杨怿曾题、民妇蒋钟氏、咬落伊翁蒋承洸舌尖。依律将该犯妇拟斩立决。核其情节。与无故干犯有者迥别。可否免罪释放。得旨、钟氏、猝被伊翁强奸。挣拒不脱。情急咬落伊翁舌尖。与无故干犯尊长者迥别。著免其治罪。即行释放。　　

○壬午。谕内阁、御史容和奏、请禁书吏与司官跟役人等交往一摺。各部院衙门书吏。原为钞写文案而设。役满给予职衔。理宜奉公守法。至各司官跟役车夫人等。祇供使令。岂容与书吏交接。兹据该御史奏、每值充补经承。该跟役车夫人等既视为利薮。三五成群。百般需索。或登门嚷闹。或沿途扭结。书吏畏惧本官。抵得随其所欲。稍不如意。即乘势逞凶。种种不法。均干例禁。近日有吏部考功司掌印司官善庆之车夫程四、因索诈不遂。殴伤互承杨汝程一案。现经咨送刑部审办。似此逞凶目无法纪。皆由该司官等平日不能管教所致。不可不严行查禁。嗣后著各部院堂官严饬各司官。务当随时加意管束。如有纵容跟役车夫向书吏勒索者。即将该司官照例议处。其勒索之人。送交刑部按律惩办。若书吏等私行付给氏文。傥经查出。一并从重治罪。以肃功令而如儆戒。　　

○又谕、那丹珠等奏、请饬催各运铜斤一摺。滇省委员。领运京铜。定限綦严。近年各运员率多逾限。经年累月。任意逗留。藉词守风守水。幸免处分。现查据该省咨报、庚寅六运铜斤。除李嘉祐已解京兑收外。其在途各运。惟胡兆蓉一运。现抵江苏。常明、许应元、聂光谦、陈桐生等四运。尚在江西两湖等省。难免沿途稽滞。至辛卯六运。仅报李天锡、张立方、曾毓璜等三运。甫自滇省起程。著该督抚迅即转饬领运各员依限管解。上紧趱行。不得违限。致干重咎。并著沿途各督抚转饬地方官。督催各运员迅速设法趱运解京。无许再有迟误。　　

○谕军机大臣等、富俊奏、请酌拟条例。以裕生计而重武备一摺。吉林旗人。非内地环居乡村可比。均沿江倚山。星散而居。踞城二三百里或四五百里不等。向俱于不碍围场禁山外。捕打牲畜。演习枪马。习与性成。不待官为操练。自已精熟。一经挑差。即可得力。自英和等奏改逃旗定例。该管官自顾考成。照例查禁。旗人亦虑被销旗档。不敢远出。复经奕颢等以该处围场鹿只稀少。查禁鸟枪。凡购买鹿茸皮张筋角者。经由沈阳。立即截拏究办。以致商人裹足。旗人无处销售。渐不学习枭枪。非特生计日绌。于武备亦大有关碍。富俊请酌拟条例。自系实在情形。嗣后吉林所属旗人。初次逃走。仍照旧例。被获者鞭一百。一年以内自行投回者。免罪。一年以外投回者。鞭六十。其二次逃走者。无论投回拏获。俱行销档为民。俾旗人得以从容操演鸟枪。赴山捕行。克成国家劲旅。此为吉林酌改办理。他省不得援以为例。其吉林所属闲山。并准旗人等于左近山内。随时捕打。所得牲畜。听其售卖。所买之人。给与照票。无庸查禁。惟恐不肖之徒。偷越围场。著宝兴、倭楞泰、查明吉林所属界址。何地准其打牲何地不准打牲之处。妥议章程具奏。将此谕令知之。　　

○癸未。上诣皇太后宫问安。　　

○甲申。孝惠章皇后忌辰。遣官祭孝东陵。　　

○谕内阁、向来各省提镇于所属地方。每年秋禾收成分数、及粮价平减情形。俱奏报一次。亦间有不奏省分。办理本未画一。朕思各省收成分数。及每月粮价。俱经各该督抚奏报。嗣后各省提镇。毋庸另行具奏。以归简易。　　

○又谕、据惇亲王绵恺等奏、马甲呢莽阿即唐八、现因王老头子一案。送部审讯。请将该管之参领佐领等交部议处。并自请交部察议。著俟刑部定案时。再降谕旨。　　

○又谕、两淮应解圆明园八旗、内务府三旗、道光七年分一年生息利银二万六千两。九年分下半年利银一万二千两。十年分一年利银二万六千两。共银六万四千两。迄今均未解到。该营应支班费等项。现在无款可筹。若再任延宕。殊难接济。著陶澍即将前项欠交银两。迅速如数筹解。以备应用。嗣后自本年起。务将每年应交利银。年清年款。毋得再有拖延。俾清款项。　　

○又谕、富呢扬阿奏、海塘沙水情形。并请修筑江海塘工。附筹柴坝随同正办一摺。仁和海宁二州县。东塘念汛隶字号起。至尖汛南字号止。间段抢修旧石塘工。共长一百四十八丈零。应一律全换新桩。建复鱼鳞石塘。例加工料银三万四千八百六十两零。准其在于新工经费余賸、暨本年用賸额息银内动支。其钱塘县江塘。共长一百二十三丈零。约需工料银五千五百七十一两零。准在藩库工程平余项下动支给办。该抚即饬承办各员赶紧修筑。如有草率偷减。即著严参。至摺尾声明石塘一丈。须筑柴坝一丈。计需银三十两。约计柴坝银四千数百余两。请附入岁修年额开销。并请将来修塘。其柴坝随同正项估办。实为从来所未有。该抚诸事受人怂恿。胸中毫无把握。准知市恩邀誉。以杜人之訾毁。殊失朕望。必负委任。所请不准行。并著传旨严行申饬。　　

○又谕、阿勒清阿奏、审拟告退领催列款呈控城守尉一摺。此案太原城守尉萨隆阿。讯无旷领钱粮。越次挑缺等情。亦无私役官兵。远接伊弟之事。其每月提出公费银两。作为印房公用。亦系沿照向规。惟每年报销册、未经更正。又失察家人得受所属茶炭钱文。亦有不合。萨隆阿著交部议处。　　

○修直隶通州温榆河果渠村坝埽各工。从总督琦善请也。　　

○修浙江钱塘县官河纤塘桥座。从巡抚富呢扬阿请也。　　

○乙酉。谕内阁、此案扎萨克头等台吉达玛林扎布、挟所属佐领不行如数攒给羊只之嫌。辄起意令喇嘛诵念黑经。咒诅洩忿。事虽未行。情殊险诈。达玛林扎布。署革去头等台吉扎萨克。杖九十徒二年半。照例折枷三十五日。不准援减。唐古特喇嘛纳穆古鲁、于达玛林扎布嘱其诵经咒诅。虽未允从。惟审讯时。并不供出实情。著杖一百折责发落。递籍管束。办理达玛林扎布扎萨克印务之图萨拉克齐彻伯克扎布。于达玛林扎布额外多攒羊只。既不具报。又不阻止。著折罚一九牲畜。不准援免。盟长贝勒贡楚克扎布、于派审案件。提取要证迟延。著罚扎萨克俸三个月注册。不准抵觥。乌里雅苏台将军乐善、审拟此案。引律不当。著罚职任俸六个月注册。毋庸查纪录议抵。回京时补行罚俸。参赞大臣恩铭、著罚俸三个月。不准抵销。蒙古参赞大臣亲王车林多尔济。著罚扎萨克俸三个月注册。不准抵销。　　

○命协办大学士工部尚书富俊、为大学士。管兵部事。毋庸带领引见。吏部尚书文孚、协办大学士。调兵部尚书穆彰阿、为工部尚书。以都察院左都御史那清安、为兵部尚书。仍署都察院左都御史。绥远城将军昇寅、为都察院左都御史。镶红旗汉军都统彦德、为绥远城将军。内阁学士奕纪、暑理藩院右侍郎。　　

○以都察院左都御史昇寅、兼镶红旗汉军都统。未到京前。以贝勒奕绘署理。　　

○以捐办湖北监利县险要堤工。予绅士黄善良等议叙有差。　　

○旌表逼嫁捐躯江苏清河县民范兆浦妻郝氏。　　

○礼部议准、安徽巡抚邓廷桢疏报、采访太湖县贞节妇女方李氏等八百五十一口。请建总坊旌表。从之。　　

○丙戌。上诣大高殿行礼。　　

○以绘画武成殿平定回疆剿捦逆裔战图完竣。赏甘肃马兵陈升经制外委。　　

○旌表守正捐躯山东莒州民苏致远妻庄氏。　　

○展缓湖北咸宁、沔阳、钟祥、三县暨蕲州卫被水庄屯新旧额赋。　　

○展赈湖北江夏、嘉鱼、汉阳、汉川、孝感、黄冈、黄梅、广济、咸宁、武昌、黄陂、沔阳、江陵、监利、公安、石首、十六州县被水灾民。　　

○科尔沁卓哩克图亲王巴图、喀尔喀扎萨克亲王车林多尔济等三人、巴林扎萨克郡王那木济勒旺楚克、喀喇沁扎萨克都楞郡王布呢雅巴拉等三人、浩齐特扎萨克郡王额林沁诺尔布、阿巴噶扎萨克郡王阿尔塔什第等二人、奈曼扎萨克郡王阿宛都瓦第扎布、敖汉郡王干咱巴拉、乌珠穆沁扎萨克贝勒达克丹、翁牛特扎萨克贝勒宝拜、阿巴哈纳尔扎萨克贝子伊达木扎布、归化城土默特辅国公齐噜布、于西苑门外瞻觐。　　

○丁亥。谕内阁、户部奏、夤核各直省道光十年分徵收新旧钱粮比较。据称查明浙江江西广西及江苏苏州藩司所属、已完新旧二赋。比较上三年完数。俱有短少。该藩司督催不力。咎实难辞。著各督抚查取该藩司职名。交部议处。其湖南省应徵新旧二赋。山西云南二省应徵新赋。俱系十分全完。该藩司催徵钱粮。甚属认真。著交部分别议叙。以示鼓励。嗣后各直省督抚务须严饬藩司。认民真督催。新旧一律十分全完。年清年款。无得稍有拖欠。　　

○谕军机大臣等、本日同务府奏、议驳陶澍请将两淮变价薓斤、暂缓领变一摺。并另片奏、催解变价余薓银两。已降旨依议矣。每年盛京等三处进到薓斤。向系将余薓分交两淮等处变价。所有本年应发两淮变价薓斤。著陶澍迅速派员赴京承领。发商变价。毋得迟延。又两淮历年欠交薓斤变价银九十六万四千余两。应饬原领变价薓斤各商。将此项积欠银两。作为帑本。按一分生息。每年息银十一万五千六百余两。遇闰加增。自道光十一年起。应得利银。即于次年按数解交内务府。以备公用。著该督即饬令各商遵照妥办。其余应交各款积欠银两。著该督派员发数解交。以清款项。又内务府三旗雃养育兵钱粮一款。每年系将细小余薓发交两淮变价。以备支放。所有道光八九十年。两淮共应交此项余薓变价银四万二千九百两。至今尚未交纳。实属延玩。著陶澍一并赶紧委员按数解交。毋许再青迟逾。致干重咎。将此谕令知之。　　

○又谕、成格等奏、查明承办事务始于出力之官吏、开单请加鼓励一摺。朕披阅单开各员。人数过多。不无冒滥。且所请给予议叙之处。亦未免过优。著将原摺单。发交该都统覆加查核删减。秉公据实具奏。不得以会同保奏在前。稍涉回护。务须择其尤为出力者。奏请鼓励。毋许过优。以昭核实。将此谕令知之。　　

○命嗣后御门办事。大学士富俊。免其入班。　　

○命大学士长龄、管兵部事。富俊、管理藩院事。　　

○以叠获重犯。予拣发正指挥罗礼兰、即行补用。　　

○以拏获邻境盗犯。予河南知县王彬、以知州用。　　

○以乌噜木齐屯田丰收。予员弁议叙。赏兵丁一月盐菜银。　　

○戊子。上诣皇太后宫问安。　　

○转礼部右侍郎桂龄、为左侍郎。以内阁学士陈用光、为礼部右侍郎。未到任前。以内阁学士陈嵩庆署理。　　

○以乌里雅苏台参赞大臣恩铭、为理藩院右侍郎。未到任前。仍以内阁学士奕纪署理。　　

○以正黄旗汉军副都统禄普、为乌里雅苏台参赞大臣。镶黄旗汉军参领王兰、署正黄旗汉军副都统。　　

○己丑。谕内阁、福克精阿、前在吉林将军任内种种乖谬。任意妄为。经朕派富俊等前往审明具奏。当经降旨革职。嗣以拏获朝鲜打牲偷薓人犯。延不奏办。复降旨令俟伊子承袭世职后。罚职任俸一年。今朕访闻该革员在吉林时。声名甚属狼籍。若仍令伊子照例承袭世职。不足以儆官邪。福克精阿之子。著不准承袭。所遗世职。交该旗另选应行承袭之人。带领引见。　　

○谕军机大臣等、长龄等奏、详议善后事宜、及会筹查勘边界各一摺。据称额尔古伦、两次出兵回疆。地势夷情。均所谙习。今调补喀什噶尔领队大臣。可期胜任。向来回疆参赞大臣。总理八城事务。各该办事领队大臣及换防总兵。均受参赞节制。各城常行事件。俱报参赞备查。紧要事件。俱咨商参赞核办。著饬令额尔古伦遵照向例办理。惟喀什噶尔地处极西。傥有边务紧要情形。探访得实。应一面驰奏。一面飞咨参赞核办。并著饬知该领队大臣遵照。至喀什噶尔。叶尔羌。旧设回兵各四五百名。据称向来回兵挑补兵额。祇图免纳钱粮。并不操习技艺。若能勤加训练。俾自保身家。防御外患。更可收以夷制夷之效。惟现在喀什噶尔、英吉沙尔、叶尔羌、回众。叠遭兵燹。甫经招抚归业。生计尚形拮据。该将军等与壁昌商酌。拟俟回众元气渐复。即令阿奇木将旧额回兵。先行挑补。令绿营将弁。认真教习操演。如将来娴熟技艺。即可陆续顶补防兵。著照所议办理。此时屯田一事。最为紧要。该将军等前将喀什噶尔查出叛产地亩。出示招集民人拨种。现壁昌招得五百余人。陆续认耕。著赶紧妥为经理。以期寓兵于农。实为经久良策。其叶尔羌地方。能否招民开垦。亟应查看。现既令壁昌亲往叶尔羌巴尔楚克一带。踏勘筑堡建盖兵房地址之便。详加周历勘明。即行会同详议具奏。至哈哴阿暂留回疆。应驻劄叶尔羌、或即驻喀什噶尔。著该将军等察看情形。酌量办理。其哈丰阿、郭继昌、巴清德、德勒格尔桑、齐克唐阿、及吉林兵二十名。著一并留驻。交哈哴阿差遣。将来随同哈哴阿回京。至筹议查勘边界事宜。据称边地幅员。固未便置之不问。而兵行卡外。必须计出万全。此时不值轻出偏师。或致别生枝节。伊犁巡边。系常行之役。请俟来岁届期。由伊犁多添兵力。酌派领队大臣。照例巡查布噜特边界。令其不动声色。静密查酌。如能径赴吹搭拉斯地方。勘明有无夷人兴筑啸聚之处。即据实奏闻。傥未便前至其地。即作为常例巡边。整队旋回。以昭慎重。所见甚是。著照所议。届时酌派领队大臣一员。于巡边之便。妥为查办。再现在叶尔羌驻兵五千名。喀什噶尔。前经降旨酌留兵一千名。又巴尔楚克驻兵二千余名。乌什一路树窝子一带。从前齐慎在彼驻兵处所。酌派官兵一千名或数百名。在彼驻劄。统计兵数九千余名。亦足敷用。所需军火行粮。务须豫为筹备。万一卡外或有蠢动。总要无需内地调兵筹饷。方为妥善。该将军等当通盘筹画。从长计议。以免拨运之劳。而成久远之道。至现办屯田。以回疆物产。供回疆兵糈。将来挑补屯兵。即可节省防兵之费。所谓事豫则立。勿致临渴掘井。该将军等不可徒事铺张。总须计出万全。以期经久。方为不负委任。将此由六百里谕令知之。　　

○又谕、长龄等奏、叶尔羌等处筹拨官驼。设立牧厂以资运送一摺。上年军兴之初。需用驼只不少。彼时多方摉罗雇觅。尚不敷用。而内地协济驼只。又因道远一时不能解到。实属缓不济急。现据该将军等将脚力豫为筹备。以资运送而裕军储。拟于阿克苏军需局收到内地协济雇买官驼三千余只内。除疲乏不堪用者。酌量变价外。其膘壮堪用者。作为备用官驼。就各城酌量分拨。设厂牧放。阿克苏、拨驼八百只。叶尔羌、拨驼一千只。巴尔楚克、拨驼五百只。喀什噶尔、拨驼二百只。共拨用官驼二千五百只。分厂牧放。不交满洲营及绿营兼管。专交各阿奇木派伯克经理。自系该将军等为经费起见。但事期经久可行。方为无弊。若徒暂时筹备。令阿奇木专派伯克。而伯克等不过派交回众。亦是终久苦累回众之一端。转令回众寒心。仍非抚驭得宜之道。所有此项驼只。应如何办理。著该将军等另行筹议。务臻妥善。据实具奏。将此谕令知之。　　

○以捐浚江苏萧县龙山河出力。予知县张志遂等升补有差。　　

○修直隶通州石坝贮米号房。从仓场侍郎藓成额等请也。　　

○户部议准、山西巡抚阿勒清阿疏报、荣河县河淤新滩地九顷七十亩。照例升科。从之。　　

○庚寅。上御乾清门听政。　　

○谕内阁、刑部议驳安徽巡抚邓廷桢奏、审讯蒙城县民人徐鸣孜京控一案。此案徐秉杨、明知徐明学系被耿楫等共殴身死。辄因耿奉仪等家道殷实。起意乘机唆讼。冀图索诈。代作呈词。只令尸子徐鸣孜京控。查阅原呈内称、耿楫系挟嫌纠凶扛殴毙命首犯。耿奉仪、耿学敏、系逞凶帮殴毙命从犯各等情。经该抚讯系虚诬。自应按律反坐。乃置诬告凶徒结夥重情于不问。又因该犯唆讼仅止一次。与积惯讼棍不同。从轻定拟。系属舍重就轻。至尸子徐鸣孜听从控告。即属为从。亦应按例科罪。该抚将徐鸣孜予以免议。殊觉宽纵。惟该犯徐鸣孜、因徐秉扬情愿代作呈词。且称如审虚问罪。亦与该犯无涉。始行允从。与寻常听从控告者有间。若遽按例更正。亦不足以折服其心。著交邓廷桢再行提齐徐秉扬等覆讯明确。按律妥议具奏。寻奏、遵驳改正。徐秉扬、即照所诬耿奉仪等发极边足四千里充军之罪拟军。业已监毙。应毋庸议。尸子徐鸣孜、被诱京控。应照例拟杖。下部议。从之。　　

○吏部以大学士富俊应定何殿阁请。得旨、富俊、著为东阁大学士。　　

○以詹事府詹事文蔚、为大理寺卿。翰林院侍讲学士郭尚先、为光禄寺卿。
  </div>
  <div class="pagination">
   <a href="清实录道光朝实录_page360.html">
    上一页
   </a>
   <span>
    ...
   </span>
   <a href="清实录道光朝实录_page356.html">
    356
   </a>
   <a href="清实录道光朝实录_page357.html">
    357
   </a>
   <a href="清实录道光朝实录_page358.html">
    358
   </a>
   <a href="清实录道光朝实录_page359.html">
    359
   </a>
   <a href="清实录道光朝实录_page360.html">
    360
   </a>
   <span class="current-page">
    361
   </span>
   <a href="清实录道光朝实录_page362.html">
    362
   </a>
   <a href="清实录道光朝实录_page363.html">
    363
   </a>
   <a href="清实录道光朝实录_page364.html">
    364
   </a>
   <a href="清实录道光朝实录_page365.html">
    365
   </a>
   <a href="清实录道光朝实录_page366.html">
    366
   </a>
   <span>
    ...
   </span>
   <a href="清实录道光朝实录_page362.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
