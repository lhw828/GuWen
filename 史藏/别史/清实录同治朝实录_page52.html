<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 52 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 52 页/共 505 页</h1>
    <div class="content">○又谕、前据乐斌奏、甘肃署碾伯县知县申典常、于撒匪复行滋扰时。藉词赴省。实属恇怯取巧。请撤任摘去顶翎。当交沈兆霖查明具奏。兹据奏称、本年正月闲。撒匪出扰高庙堡。离碾伯县城三十里。旋即退窜。该署县申典常、恐匪踪复出滋扰。赴省请兵催饷。核其情节。该署令赴省。系在撒匪已退之后。惟贼氛未远。率行进省。虽非恇怯取巧。实属不知缓急。著仍照乐斌原参。即行撤任。并摘去顶翎。以示惩儆。　　

○谕议政王军机大臣等、僧格林沁等奏、金楼贼势穷蹙。击败亳州援贼。剿办曹属会匪。进剿捻棍教各匪情形各摺片。金楼教匪。久抗官军。叠经僧格林沁督军围攻。现在圩内乏食。陆续投出。其图援金楼之亳捻李廷彦等股匪。亦经苏克金马队击败。务宜乘该圩粮尽援绝之时。速图攻克。庶不致以得力全军。为一隅所牵掣。长枪会股匪。业经恒龄等马队。前往萧砀截击。该逆闻风遁回。永夏一带匪圩。亦经该大臣派兵。剿抚兼施。将胁从各圩。渐次解散。并将埋头集攻克。李加英等股匪击退。惟窜踞东明之沙果寺匪首董执信等被剿穷蹙。率众投诚。该匪于官兵未集之时。肆行滋扰。比及战败。又复以投诚为救死之计。且曹属东昌一带。降众聚处已多。该大臣务宜将董执信等一股。妥为安插。令其散居各处。归地方官严行管束。毋任麕聚一隅。复至滋事。其棍匪岳相林等、久在费县一带。盘踞多寨。刻下因有重兵扼扎曲阜泗水。现亦投诚随兵剿匪。务饬赵康侯等妥为办理。此事不难于收降。而难于将来撤兵后不为地方贻患。嗣后该大臣务宜饬令带兵各员。于收降一事。加意慎重。不可轻率。此时汝甯一带。土匪势炽。蒙亳永宿等处捻匪。势将于麦熟时出巢窜扰。邹县教匪。负嵎日久。该大臣俟攻克金楼时。应向何路移兵进攻。即著就当时事势。审度缓急。酌量办理。毋稍拘滞。将此由六百里谕令知之。　　

○又谕、吴棠奏、攻克海属羽山莲子湾贼圩。该匪逃聚朱洲圩内。负嵎固守。现在扎营进偪。昼夜环攻。并派都司张保圣等、驰赴海州助剿等语。该逆盘踞朱洲。深沟高垒。虽经官军叠次轰击。而急切未能得手。亟应设法围攻。为一鼓歼除之计。著吴棠督饬袁世功、黄金韶、并添派督带马队之张保圣等。列营进偪。将朱洲贼圩。迅速攻拔。海州本属完善地方。该署漕督务将此股土匪。悉数歼除。尽法惩治。毋得稍涉疏懈。致令财赋之区。被匪蹂躏。是为至要。将此由五百里谕令知之。　　

○又谕、吴棠奏、饷需支绌。请饬有漕州县。量力捐输。以资接济一摺。清淮军饷。本无外省协拨。又无州县应解款项。吴棠所奏。自系实在情形。著沈葆桢、毛鸿宾、严树森、郑元善、谭廷襄、遵即查照原案。各就地方情形。酌量派捐。解济淮饷。并著各该省先于藩道库存项下。酌量筹款垫解。俟州县捐解归款。以济急需而维大局。各该抚等其慎毋膜视也。将此由五百谕令知之。　　

○又谕、英桂奏、逆匪屡扑潼关后。已由小路窜经阌乡。直趋陕州。现筹防守一摺。前据陕省驰报贼陷渭南。由华州华阴直扑潼关。数日以来。未接陕省续报军情。其华岳庙之贼。是否扑扰潼关。本日英桂所奏、由潼关窜往阌乡等处之贼。系属何股。华阴山阳等处地方。有无贼踪。现在陕西境内之贼。尚有几股。何处尚为贼踞。著托明阿、瑛棨、孔广顺、张芾、一一详细驰奏。昨据郑元善奏、已飞催杨飞熊之军星夜援潼。现在秦中之贼。已由潼关东走豫境。正可迎击。著郑元善等迅饬杨飞熊相机办理。关中之贼。恐未全数遁走。孔广顺督兵追剿。现在何处。瑛棨当迅饬各地方兵团。严密防范。毋令东走之贼回窜。得以肆行蹂躏。汉南贼匪。由牟家坝窜青石关后。情形如何。仍著饬令文武。会同川省所派楚军。就地歼除。阌乡陕州一带。在在与晋省滨河接壤。茅津渡太阳渡等处。均须严防。著英桂即确侦前进。择要驻扎。饬令沿河地方文武。督率兵团。实力防剿。毋令一贼偷渡。京兵现在陆续起程。并可相机迎剿。以壮声威而固藩圉。将此由六百里各谕令知之。　　

○又谕、毛鸿宾奏、贵州铜仁教匪。分数股屯踞坝盘等处。句结内匪为数甚多。又天柱逆匪姜映芳、窜扰小江口汉寨一带。与湖南晃靖各属。坏地相接。现筹调派兵勇。分投布置。广西恭城土匪周泳＜?兴心＞等。与荔浦张羔友一股。均属负嵎未下。而浔州黄逆。梧州陈逆。皆灰烬复然。昭平之木格马江口。又有匪徒啸聚出没。添调兵勇。前赴永州防剿等语。贵州石阡苗教等匪。叠陷总兵刘义方及铜仁协营垒。道员杨梦岩全军陷没。力战阵亡。贼又分踞铜仁府属之闵家场及坝盘等处。兵练屡经挫衄。贼势猖獗如此。何以黔省尚无奏报。田兴恕曾否出省。前谕带兵进剿玉华山等处贼巢。务须亲督劲军。迅筹埽荡。韩超前奏石阡郡城危急。嗣后未闻作何办理。现在湖南所派之副将周洪印等军。业已进扎铜仁城外。其续派镇筸标兵。亦进驻大兴场。以为声援。著韩超即遵前旨。饬令派出官兵。与楚省各军。会合剿办。如兵力不敷。即与田兴恕会商派拨。以资得力。其天柱股匪。亦著派出兵勇。会同楚省靖晃边界总兵赵福元等军。赶紧扑灭。毋任燎原。广西地方。甫期渐就廓清。蒋益澧移军赴浙。各属匪徒。势必乘机复起。刘长佑前奏亲自带兵出省。赴浔剿办。省即赶紧将浔梧余孽。痛加埽除。并即派拨兵勇。将恭城等股。与楚省驻扎永州之王永章等军。联络兜剿。毋稍玩延。毛鸿宾所派黔粤连界地方防剿各军。即著饬令实力办理。总期毋分畛域。务与黔粤兵勇。将各股匪并力歼除。以靖地方。是为至要。将此由六百里各谕令知之。　　

○予山东曹州等处阵亡委参领桂恒、佐领西们多尔济、防御阿木固朗、台吉齐莫特色等、祭葬世职。　　

○拨广东运库海关银各五万两。解赴江苏清江浦军营。以济饷需。　　

○丁酉。谕议政王军机大臣等、官文、多隆阿奏、多隆阿统率马步各军。赴陕援剿一摺。所筹援陕之策。深以兵力未厚为虑。现在庐州已克。狗逆就捦。皖北军务得手。南岸水陆各军。连克太平芜湖金柱关及东西梁山。即可进规金陵。东征大兵云集。已成破竹之势。而关中形胜最要。秦陇犹为完善之区。尤宜保全。多隆阿统带马步各军万余。克日兼程。赴陕援剿。洵能权衡缓急。顾全大局。与叠次寄谕。亦相吻合。本日业经明发谕旨。命多隆阿督办陕西军务。全陕官军。旗绿各营。提镇道府以下。统归节制矣。多隆阿忠勇朴诚。战功卓著。兹率得胜之师。星驰援陕。定能所到克捷。痛歼丑类。保全关陕完善地方。所需口粮。虽由官文等筹备起程。仍著瑛棨、英桂、于山陕两省。迅速豫为宽筹。探明多隆阿大营。源源解济。以资饱腾而利征剿。前据瑛棨等奏陕省逆匪。由渭南华阴。悉数直扑潼关。情形甚为吃紧。昨英桂奏潼关之贼。又窜由阌乡灵宝。东走陕州。惟关中山阳华阴等处。均曾被陷。此时是否尚有贼踞。未据瑛棨等奏报。多隆阿自庐赴陕。自以援剿关中为急。亦应确探军情贼势。以图进取。尤宜屏蔽晋省。保全完善地方。鄂省襄郧防剿。与何绍彩等军。仍著官文等饬令相时进止。以资兜剿而防纷窜。将此由六百里各谕令知之。　　

○又谕、官文奏、多隆阿带兵援陕。请即授为钦差大臣等语。览该大臣所奏。自为统一事权。以重军务起见。多隆阿谋勇兼全。声威素著。允足当兹重任。第陕省之贼。由豫窜往。股数无多。不难克期藏事。即可毋庸颁给关防。非有靳而不予之意。现既命该将军督办陕西军务。即属事权归一。责任重大。多隆阿谅必能体此意。益矢公忠。迅速殄灭贼氛。用纾朝廷西顾之虑。将此由六百里谕令知之。　　

○又谕、冯子材、魁玉奏、江南军务。机有可乘。镇营饷需无著。深恐军为饷误。请饬分别筹解等语。现在楚军东下。进规九洑洲。为合围金陵之计。而镇防兵力单薄。如该逆被剿穷蹙。铤而走险。窜扰镇城。以攻我之所必救。系属意中之事。冯子材等所称会计夹攻。以战为守等语。所筹甚合机宜。著即激励将士。防剿兼施。相机办理。如徒纸上空谈。未能实力堵击。以致贻戎机。惟冯子材魁玉是问。至镇军饥困难堪。系属实在情形。亟应速筹接济。以收饱腾之效。著李鸿章、吴棠、督饬吴煦将业经筹定拨济镇江月饷三万两。迅速筹解。其余二万两。并著设法按月源源起解。毋任短缺。其广东协饷。著劳崇光将应解镇营银三万两。添拨水师银二万两。按月如数赶紧筹解。当此楚师东下。军务得手之时。如因镇防饷缺。坐失机宜。恐该督抚等不能当此重咎也。将此由六百里各谕令知之。　　

○直隶总督文煜奏、请将丁忧通永镇总兵官徐廷楷暂留署任。允之。　　

○命荆州将军多隆阿督办陕西军务。　　

○调直隶宣化镇总兵官惠成署天津镇总兵官。以督标中军副将冷庆署宣化镇总兵官。　　

○以江苏镇江防剿出力。予副将刘蒋华以总兵官＜??闲＞放。　　

○戊戌。观德殿几筵前月祭。遣惠亲王绵愉恭代行礼。　　

○谕内阁、据户部封送军机处、钦差大臣曾国藩咨文一件。内系恭录寄信谕旨。咨会户部查照事件。经议政王等将原文呈览。各路军营及督抚等、接奉军机处寄信谕旨。如内有应行转咨各该衙门遵办者。自应行文钞录。一体知照。若所接奉之谕旨。事件甚多。理宜仅将谕旨内干涉各该衙门者。节录知照。其余紧要军情等事。皆应秘而不宣。以昭慎密。此次曾国藩因寄谕有办理厘金事件即全行钞录。知照户部。殊属疏忽。曾国藩著交部议处。嗣后凡有寄信谕旨。除将实有办项者。节录知照外。余均不准全行钞录咨会。以重军务。将此通谕各路统兵大臣及各督抚知之。　　

○谕议政王军机大臣等、总理各国事务衙门奏、外国与贼接仗。构衅甚深。闻将调集印度兵。大举助剿。请饬江浙督抚迅速筹议一摺。借兵助剿之议。叠经曾国藩等先后覆奏。佥称有害无利。前因上海吃紧。英法两国。情愿帮同战守。是以姑事羁縻。未经阻止。该两国与发逆仇隙已深。若径调大兵分路进攻。翦除发逆。固属大快人心。惟若尽如嘉定青浦之势。则利不偿害。且恐守以西兵。运掉不能由我。为患曷可胜言。现在江南之师。连克名城。已成破竹之势。曾国藩函致总理衙门。拟令黄翼升统带水师。由松沪直入太湖。以为进兵之路。甚合机宜。著该大臣即乘此声势。督饬各路进偪金陵。迅图克复。李鸿章将上海事宜布置后。亦即赶赴镇江。由句容一路。会师进剿。两路夹攻。可期得手。若金陵既拔。则苏常势必瓦解。官军可一鼓成功。各要地均为我有。自可杜外国觊觎之心。即届时调兵前来。见我兵既已得手。则无所更用彼力。自必废然思返。万一金陵尚难遽拔。而印度大队已到。应如何豫筹兵勇。以备临时会同攻取。不圣授柄于彼之处。著曾国藩等会商妥议。总期防患未然。免至临时失措。至甯波郡城。前经张景渠、陈世章、带同水师阿伯等前去收复。张景渠等系临事逃避。应行查办之员。断不可令其督兵防守。且阿伯一员。原系广东海盗投诚。尤须妥为驾驭。并著查明阿伯投诚后。改为何名。现充何职。一并详细具奏。左宗棠仍遵前旨。选调得力员弁。带领兵勇。航海赴甯。协同华尔常胜军七百名。联络守御。毋稍迟误。并著李鸿章不分畛域。就近调拨一军。前往助守。总期中国之兵。多于外国。不至为外国轻视。方为妥善。至华尔志满所骄。恐日久不受羁勒。李鸿章、左宗棠、均须随时留心防范。俾得受我钤束而常为我用。原摺片均著钞给阅看。将此由六百里各谕令知之。　　

○又谕、前因薛焕熟悉外国情形。谕令以头品顶带。充办理通商事务大臣。并叠谕将洋人协剿情事。会同新署巡抚李鸿章妥为经理。兹据薛焕奏、南洋通商各口。事隶将军督抚监督办理。若专设大臣统辖。地方较多。鞭长莫及。事势亦多格碍。请即裁撤。各归本省督抚将军经理。并片陈长江通商。事属创始。必须平时勋望隆重。乃能詟服远人。请于官文、曾国藩、特＜??闲＞一员。兼领其事各等语。南洋通商大臣。本系道光年闲。经耆英等议定设立。以为交涉事件在外商办之计。迨英法各国公使驻京后。一切紧要事件。均由总理衙门办理。其余关税事务。则由管关之监督道员。会同各国领事官经理。仍由该省将军督抚稽察。已足以资控驭。上海虽为各国汇集之所。而所设止有领事官。若该道员办理得宜。巡抚妥为稽察。则诸务已有责成。所请裁撤之处。洵为因时制宜。钦差大臣。本系改为两江总督兼摄。曾国藩威望远著。为外国人所詟服。长江通商事务。由该大臣经画。自能措置合宜。惟前因曾国藩办理军务。在江面布置。昕夕不遑。若再任以通商事务。非所以示体谅。现在江面肃清。应如何妥为兼筹之处。即著酌量情形。迅速具奏。薛焕所称南省宜以督抚兼领。其驻扎之地。须离洋人稍远。办理方可顺手。李鸿章驻镇以后。能否兼顾无误。曾国藩从前曾经议及。并著一并详筹奏闻。薛焕尚有交办比利时国换约事宜。著俟议定后一切就绪。再行候旨遵行。薛焕摺片各一件。均著钞给曾国藩阅看。将此由五百里各谕令知之。　　

○命工部左侍郎恒祺、会同三口通商大臣崇厚、办理大西洋国通商事宜。　　

○以福建水师出洋捕盗出力。予副将吴鸿源优叙。赏把总林天从蓝翎。余加衔升叙有差。　　

○己亥。谕内阁、前任太常寺少卿李棠阶奏、条陈时务一摺。据称用人行政。先在治心。治心之要。先在克己。请于师傅匡弼之余。豫杜左右近习之渐。并于暇时讲解御批通鉴辑览。及大学衍义等书。以收物格意诚之效。又称纪纲之饬。在乎严明赏罚。凡朝廷通谕各事宜。务令督抚实力奉行。不得虚应故事。庶中外情志可通。祸乱可弭各等语。所奏深识治体。剀切详明。足资采择。惟有逊志时敏。日切孜孜。期与中外臣工。实心实力。措正施行。以臻郅治。　　

○又谕、前因给事中林之望奏参署安徽巡抚贾臻、老迈昏庸各款。及安徽按察使张学醇克扣饷银。福建汀漳龙道徐晓峰所得军功。多系冒滥各节。当经谕令袁甲三、李续宜、确查覆奏。兹据奏称贾臻困守颍州。八旬有余。不无微劳。徐晓峰前在俞家湾剿办捻匪。传询该处绅民。佥称实属奋勉出力。毋学醇亦无克扣饷银实据等语。贾臻前已有旨准其开缺。徐晓峰并无冒功情事。均著毋庸议。并著饬令徐晓峰迅赴汀漳龙道本任。张学醇虽无克扣饷银实情。惟将寿州绅士蒙时中带至下蔡。致令被害。实属不洽舆情。著即革职以示惩儆。　　

○又谕、李续宜奏、请将不职州县革职等语。安徽六安直隶州知州茅念劬、品行卑污。声名狼藉。宿松县知县黄开元、性情贪鄙。办事颟顸。均著即行革职。以示惩儆。　　

○谕议政王军机大臣等、昨因有人奏、叛练受抚。包藏祸心。亟宜先事密谋以除巨患。当经谕令曾国藩、李续宜、酌量情形。迅筹具奏。旋据曾国藩遵旨密陈胜保纵苗各情。复谕该大臣妥筹具奏。兹据李续宜遵覆筹画苗练情形。恐该逆植党日积而愈繁。人心久附而弥固。再缓数年。苗患恐在粤匪以上。苗逆之必需急剿。已无疑义等语。所虑实为深远。苗逆为患皖豫。以乞抚为缓兵之计。朝廷早烛其奸。该抚所陈各情。实与朝廷所虑相符。惟苗逆所占各圩。自固始以达寿州。人数众多。若由南路进剿。该逆必由固始北窜。僧格林沁之兵。围攻金楼未下。恐不能堵遏。而张逆则由亳州以达萧砀。设同时进剿。若北窜东省。南扰清淮。亦无此重兵堵截。其应如何进剿。杜其北窜。并防苗张二逆句结为患之处。著该抚仍遵前旨。与曾国藩妥筹迅奏。以便将胜保撤回。以一事权。多隆阿督办陕省军务。若陕西情形较松。多隆阿应如何分顾北路。以防苗张各逆。被剿奔窜。并著李续宜会商官文、曾国藩、详筹密陈。至该抚因颍州较偏。未能兼筹全省事务。系属实情。著照所请。随时择要驻扎。以顾大局。其成大吉等军。如何进剿之处。即由该抚相机办理。该抚晓畅戎机。志虑忠纯。久为朝廷所信任。一切不为遥制。但当力任艰钜。不可稍避嫌疑。遇事密陈。以副期望。此旨事关机要。如其中有应与官文曾国藩商议者。不妨密缄寄知。断不可各处知照。致有漏洩。将此由六百里密谕知之。　　

○又谕、田在田奏、捻逆李城等由黄山东趋。经官军击退。匪首李城李百等、率贼直扑宿城。经田在田饬令游击杨文全等分投剿击。蹋破贼营八座。并乘胜攻破高黄山寨。其时村等处之贼。亦经官军击败。连日该捻首又纠党。前来复仇。已至城西二十里各等语。该处捻匪股数众。多。而李城、任缚得等、尤为狡悍。现当二麦成熟之际。尤防其四出扰掠。高黄山虽经攻克。而该匪等纠党声称复仇。著即奋力迎剿。并著督饬各军。乘势进攻奶奶山巢穴。务绝根株。豫省金楼踞捻。据僧格林沁奏到。将次攻克。各路官兵指日进捣蒙亳老巢。徐宿适当其冲。田在田务当督率所部。严行截剿。力遏北窜。将此由六百里谕令知之。　　

○又谕、托明阿等奏、粤匪攻扑潼关。官军内外剿击。叠获胜仗。立解城围一摺。前据英桂奏该匪窜至陕州。与茅津渡仅隔一河。数扑河滩。若杨飞熊一军迎剿获胜。难保不乘闲渡河。扰及晋省。多隆阿现在督兵前进。著即沿河西上。先将河南阌乡一带回窜匪众。迎头截击。毋令阑入晋疆。再由潼关一路。相机进剿。如探明陕省贼势。不甚吃重。或先酌派兵勇数千。交雷正绾管带。星速赴陕。相机策应。该将军即可亲督大队。驻扎北路适中之地。以防皖豫捻逆被剿北窜。应于何处扼扎为宜。该将军可与官文、郑元善等、筹商定见。山阳踞匪。亟宜迅速歼除。著孔广顺督率所部。会同徐荣柱援兵。合力兜剿。如兵力尚嫌单薄。瑛棨等当察看情形。即咨调雷正绾一军。驰赴山阳。会师进击。本日瑛棨奏、请饬将京兵二千。留于山西等语。成明现已起程。所督带之京兵二千名。著全数带赴山西。与英桂会商。于沿河要隘。妥为布置。严密扼守。其成明军务。即著英桂会办。以期共济。其窜回豫境之贼。著郑元善调拨兵勇。分投迎剿。以期尽歼丑类。马德昭已由兰州折回泾州。著托明阿等迅催该提督前赴汉中。会同毛震寿督兵分剿。陕省兵将渐集。该将军巡抚等、务当激励将士。督率乡团。将各处匪徒。悉数殄灭。方为不负委任。至高陵临潼一带。汉回构衅。业经张芾带同汉回委员绅士。前往开导。回民亦遵教化。各安生业。其渭南等县。张芾等仍当持平办理。毋稍偏徇。俾汉回相安。方为妥善。将此由六百里各谕令知之。　　

○又谕、前谕官文等饬令道员金国琛、督带所部前赴郧西。接办防务。现在陕西军务。亟需得人整顿。著即饬令该道迅赴陕西。听候委用。现在陕西之贼。已退出潼关。东窜阌底镇。惟山阳尚为贼踞。本日已谕令多隆阿、先于河南阌乡一带。截剿回窜匪众。再向潼关一路。相机剿办。如陕西情形稍松。即应驻扎北路。以防捻逆被剿奔窜。应于何地驻扎。最为适中。可以屏蔽北路之处。著官文会同多隆阿妥筹具奏。将此由六百里谕令知之。　　

○又谕、田兴恕、韩超奏、粤匪由川分股。突窜正安庙堂等处。并窜桐梓之松坎等地方。兴义府城失陷。普安安南均形紧急等语。前面玉华山尚大坪未据攻克。叠经寄谕田兴恕出省剿办。迅将两山节节埽荡。肃清黔境。现在黔省军务。处处吃紧。如田兴恕所派之吴安康等办理得手。桐梓一带肃清。即令乘胜赴川。实力会剿。傥石逆全股窜黔。尤当驰往督办。会合川楚各师。迅图剿洗。至滇省散练。分起由黔入川。胆敢开炮攻城。即与叛匪无异。著韩超、田兴恕、即饬兵练实力截回。如敢仍行抗拒。即著密派兵勇。相机剿办。不必稍存瞻顾。一面飞咨川省边界文武。严行截剿。断不可令其肆行无忌。以致扰及川境。将此由六百里谕令知之。　　

○又谕、潘铎奏、张亮基在滇时。颇爱林自清之才。曾属幕友现任汉中府知府李定南为之师。教其读书。情甚浃洽。请饬李定南赴川。随同张亮基办理等语。汉中防务吃紧。一时似难骤星生手。惟潘铎此奏。系为先事弭患起见。关系滇蜀大局。著瑛棨酌量情形。遴选妥员。前往汉中接办防务。一面饬令该守迅速驰往四川。随同张亮基设法驾驭。俾桀鷔得以就范。一俟办理完竣。仍令迅回本任以重职守。将此由六百里谕令知之。　　

○命大学士贾桢、工部尚书倭仁、教习庶吉士。　　

○以贵州展缓乡试。命正考官欧阳保极、副考官孙恩寿、回京。　　

○以记名道马新贻署安徽布政使。　　

○以陕西潼关厅城解围。赏佐领讷勒和春巴图鲁名号。同知刘芬、参将阿阳阿等花翎。余加衔升叙有差。　　

○以江苏攻克高黄山贼寨。予参将滕自新等升叙有差。阵亡把总梁盛祭葬世职。　　

○以贵州兴义府城被贼窜陷。巡抚韩超、提督田兴恕、下部议处。暂革总兵官赵德昌职。仍带队效力。　　

○予安徽军营病故总兵官周忠容祭葬恤荫。　　

○予安徽潜山殉难巡检冯焯子福基旌恤加等。　　

○予广西马平郁林殉难贡生马乾等绅民妇女九百八十一名口分别旌恤如例。　　

○庚子。谕内阁、安徽学政马恩溥奏、请分别劝惩以严学校一摺。安徽省各属地方。久沦于贼。自上年克复安庆后。各路官军。乘胜埽荡。叠复城池。该省生监。前因地方为贼久踞。无路逃避。以致被贼裹胁。尚非甘心从逆可比。节经明降谕旨。宽宥胁从。自应一律予以自新。用示朝廷宽大之典。惟该生监等名列胶庠。陷身于贼。究属声名有玷。若不稍予薄惩。转恐湔雪莫由。无以洽舆情而平士论。所有此项生监。即著照该学政所拟。照注劣之例外。再罚停乡试考试并三年。其旧案应帮补廪增者。一并停止。仍交该学严加管束。三年无过。始准一体应试。以示薄惩。其有甘心从贼。或为贼画策。并曾经带领贼队。与官兵接仗者。即系身为叛逆。罪不容诛。法无可贷。仍著该省督抚饬令各该地方官查明。即行奏请正法。毋任漏网。以示朝廷法令。宽严协中至意。　　

○授一甲一名进士徐郙翰林院修撰。二名进士何金寿、三名进士温忠翰、编修。　　

○辛丑。谕内阁、大学士会同刑部奏审已革大员。钞录亲供呈览。请旨一摺。已革两江总督何桂清、即著大学士会同刑部定拟罪名具奏。　　

○又谕、前因文煜奏、请将直隶九年以前积欠旗租。全予豁免。当经降旨交户部议奏。兹据户部奏称、地方积欠钱粮。恭逢恩旨蠲免。仍以已入奏销之数为准。直隶旗租。自咸丰八年以后。奏销尚未到部。且历查上届。此项旗租。奉特旨豁免。此次直隶咸丰七年以前民欠旗租。应否准免。仍请旨遵行等语。各直省民欠钱粮。前经降旨。将咸丰九年以前民欠。已入奏销者。全行豁免。此项佃种旗地之民。近隶畿疆。均深望泽。允宜同沛恩施。所有直隶各州县咸丰七年以前。实在民欠各项旗租。并各案补徵银两。均著加恩一体豁免。以纾民力。其已徵存在官者。仍著勒限提解。以昭核实。　　

○又谕、本年正月闲。命耆龄驰赴福建。办理援浙军务。时逾数月。始据奏报于四月十五日起程。此次奏报。系四月二十八日所发。尚在清远途次。距省止三百余里。似此节节耽延。实属不知缓急。广东巡抚耆龄、著先行交部议处。如再迟滞不前。定当严行惩处。　　

○又谕、庆端奏、克复台州郡县。并温处所属之缙云乐清城池一摺。逆匪窜踞台州各属。经庆端劄饬绅团。会同官弁。分路攻剿。三月二十八等日。署仙居县知县费希濂督带民团。进攻仙居县城。杀贼数千。并捦获逆首延天义李沅徕枭示。当将仙居县城克复。即补道苏镜蓉等、于初九日分带兵团。攻复台州郡城。杀贼甚众。并捦斩逆首伪王李鸿钊、李遇茂二名。各兵团直捣黄岩。分路截杀。毙贼多名。初十日克复黄岩县城。其太平县城。亦经教谕周炳勋等、纠集义民。由南门攻入。杀贼七千余名。余匪逃窜。收复太平县城。甯海县城。亦经克复。至分踞缙云逆匪。叠经民团设伏夹击。杀贼甚多。于四月初十日。克复缙云县城。乐清县城。亦经总兵秦如虎等、于四月十九日克复。余匪窜遁。此次台州官绅团勇。奋力助剿。连克台州等一府六县。实属忠义激发。深堪嘉尚。仍著饬秦如虎等军。将窜近福建界内之贼。实力剿洗。毋留余孽。　　

○谕议政王军机大臣等、前因盗首白淩阿纠聚党与。在盛京闾阳驿等处窜扰。叠经谕令理藩院、传谕卓索图等蒙古各盟长。派泼兵丁。协同边内官兵堵剿。并严约属下人等。毋得容留盗犯。兹据玉明等奏称、奉天所派马队官兵。先后缉获马盗一百数十名。沿边内外。已无盗踪。拟请大队官兵撤回归伍。惟盗首白淩阿尚未拏获。现留兵役躧缉等情。白淩阿本系蒙古王旗属下之人。著理藩院传谕卓索图、哲里木、昭乌达、蒙古各盟长。务各严密查察。如白淩阿藏匿境内。即著速行捕拏。解交玉明归案审办。并严约属下人等。毋得容留隐匿。以期及早弋获。傥因循疏忽。任听该盗首暗藏境内。不行捕拏。致令将来纠众复出肆扰。必将疏脱盗首之该王旗盟长惩处。将此谕令知之。　　

○又谕、奉省审办盗匪各案。每多藉词迁延。近闻该省监禁盗犯。已有数百名之多。率以待质为词。延阁不办。以致已获盗犯。久稽显戮。似此纷纷积压。尚复成何事体。除莠方能安良。明罚所以敕法。固不可失之草率。亦不必过于拘泥。著玉明等速行清厘。将从前积压各案。迅即审明断结。已获盗犯。随时讯明正法。以清囹圄而儆凶顽。并著将现获监禁盗犯。已未正法名数。随时覆奏。傥因仍旧习。任意疲玩。必将该将军等惩处不贷。将此谕令知之。　　

○又谕、前任詹事府詹事殷兆镛奏、胪陈在籍闻见情形。列为五条。请饬整顿一摺。江浙地方沦陷。实为非常之变。百姓流离颠沛于水深火热之中。其不肖地方官吏。及军营带兵将弁。乘乱肆行不法。或纵兵焚掠。或藉端侵渔。甚有潜谋反侧。两端首鼠者。上海地方。本饷源所自出。近复为江浙官绅商贾遗烬所聚。蕰利生孽。种种恣睢悖乱。殆所不免。且与外国人杂处其闲。尤应于抚驭之中。寓防闲之意。如该詹事所陈整饬戎行、澄清吏治、清厘饷项、镇抚遗民、及防维外夷等条。均属不为无见。现当江南北军威渐振。可望转机。亟应豫为整饬。力挽颓风。以为改弦更张之计。即所称上海厘捐。为劣员等吞肥。如俞斌、金鸿保等员。及杭州逃出之林福祥等。均经被人参奏。叠次寄谕。交曾国藩等查办。兹据所称、如道员杨坊、候补府李姓、候补同知姚姓等。所为更出情理之外。枪船凶横无忌。且有反侧各情。亦必豫为之所。著曾国藩、李鸿章、按照各条。严密访查。并遵照节次寄谕办理。其应行逮问及拏办者。即应惩治一二巨憝。以示惩儆。所有应行豫筹办理之处。亦即早为熟计审处。并著将访查各情。确实迅速具奏。毋得一字欺饰。原摺著钞给阅看。正在寄谕闲。据李鸿章奏到。会同薛焕遵查会防公所各情。先将大概覆陈等语。会防用费。吴煦等究竟作何裁汰浮冗。务即认真查办。毋稍姑容。其吴云、俞斌等、应查之件。虽据称或牵涉洋人事件。或关系官场要津。当军情紧急之时。不宜挑斥纷更。然亦岂得遇事优容。任令奸蠹潜藏。致于军务有碍。仍著李鸿章会同薛焕、懔遵前旨。严密查办。将此由六百里各谕令知之。　　

○又谕、前据总理各国事务衙门奏称、英国领事官吉必勋、向崇厚声称。青浦嘉定二城。发逆大队涌至。华尔察看情形。难以抵御。将该二城焚毁。退回上海。兹据李鸿章奏、逆匪围攻嘉定。英法提督见贼势过众。遽挟该地方文武、及留防兵勇出城。退驻南翔镇。复由该镇撤回上海。其青浦松江两城。虽经大股贼匪攻扑。官军尚能住守。华尔并率洋枪队。在松郡东门击贼各等语。与总理衙门所奏情形。大同小异。惟嘉定县城。究竟是否焚烧。常胜军如尚被围甚急。自当设法救援。均著薛焕、李鸿章、查明妥筹覆奏。现在西兵因贼势重大。退至上海。不肯出战。是其不尽可恃。已可概见。该抚现派参将程学启等、驰赴虹桥扼击。并将七堡贼垒四座烧毁。击退泗泾回扑贼匪。著即迅饬进攻。以分青浦松江后路贼势。总期我之兵力足恃。毋得专恃西兵。至西兵由嘉定退出。是否实因众寡不敌。抑系另有别情。或已如崇厚所云。发逆向其乞降。暗与句合。均著薛焕、李鸿章、详细查明奏。将此由六百里各谕令知之。　　

○又谕、本日据庆端奏、贼势狓猖。曾元福在江山。系因众寡不敌。稍有挫衄。闽省福甯建甯两郡。与浙省温处衢州各属。犬牙交错。防不胜防。所部闽军。分顾几及千里。现饬将领以剿为堵等语。左宗棠现驻开化。力图进取。沈葆桢出扎广信。防御周密。是该逆既不得逞志于江西。势必全股趋重闽境。该督身任兼圻。责无旁贷。著庆端督饬林文察、秦如虎等、于闽浙交界一带。实力严防。并与左宗棠会同妥筹分路进兵。力图恢复浙省失守各城。毋令该匪窜入闽疆。以保完善。将此由六百里各谕令知之。　　

</div>
    <div class="pagination">
<a href="清实录同治朝实录_page51.html">上一页</a><span>...</span><a href="清实录同治朝实录_page47.html">47</a><a href="清实录同治朝实录_page48.html">48</a><a href="清实录同治朝实录_page49.html">49</a><a href="清实录同治朝实录_page50.html">50</a><a href="清实录同治朝实录_page51.html">51</a><span class="current-page">52</span><a href="清实录同治朝实录_page53.html">53</a><a href="清实录同治朝实录_page54.html">54</a><a href="清实录同治朝实录_page55.html">55</a><a href="清实录同治朝实录_page56.html">56</a><a href="清实录同治朝实录_page57.html">57</a><span>...</span><a href="清实录同治朝实录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
