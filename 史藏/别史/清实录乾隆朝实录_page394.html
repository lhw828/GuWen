<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 394 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 394 页/共 1860 页</h1>
    <div class="content">
○癸未。上还圆时园。　　

○诣安佑宫行礼。　　

○遣官祭、贤良祠。　　

○甲申。上幸丰泽园。演耕。　　

○诣皇太后宫问安。　　

○上还宫。　　

○乙酉。以孝昭仁皇后忌辰、值清明节。前一日遣官祭景陵。　　

○谕军机大臣等。陈宏谋在陕西巡抚任内。经总督庆复参奏徇庇属员各款。部议革职。朕已从宽留任。今董三锡贪婪一案。该部复议革任。朕因一时不得其人。将伊复留原任。看此。则陈宏谋在陕全不实心任事。虚糜丰厚养廉。殊负委任之恩。朕上年西巡。经过直隶定州。见城垣倾圯。亟宜修葺。著陈宏谋出赀派人修理。将此并传谕直督那苏图知之。　　

○丙戌。清明节、遣官祭。永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕军机大臣等。据驻藏副都统傅清摺奏、郡王颇罗鼐告称、部中参奏。言其挟有私意。殊属屈抑又以部院俱与伊不合。因有疑惑等情。或系伊意中果有委曲怨望情形。或因部参语重。伊心畏惧。思改已过。所奏殊未明晰。颇罗鼐系彼处办事之人。伊凡所陈诉。俱有关系。理宜留心查察。将其现在情形详细具奏。傅清此摺词意甚属含糊。况伊应办一切事务。俱不留心。惟事偷安。即缮写奏摺。俱甚潦草。著传谕傅清。将颇罗鼐意见情形。据实奏闻。再上年十二月内。曾降敕密谕颇罗鼐。计其时日。应在傅清未奏此摺之时。早已接到。颇罗鼐接奉此旨后。作何言语。傅清此次。因何并未奏闻。著一并传询。令其即行覆奏。　　

○大学士等议覆、福建巡抚陈大受奏称、暹罗产米甚多。向例原准贸易。向来获利甚微。兴贩者少。今商人等。探听暹罗木料甚贱。易于造船。自乾隆九年以来。买米造船运回者。源源接济。较该国商人自来者尤便。但无牌照可凭。稽查未为严密。且恐守口兵役。藉端索诈。致阻商民急公之念。应请给牌照。以便关津查验。其无米载回。只造船载货归者。应倍罚船税示儆。均应如所请。从之。　　

○户部议准、盛京户部侍郎蕴著疏称、内仓应贮三年备用米六万一千四百四十余石。现贮各项米。通计三万四千三百余石。尚不敷米二万七千一百余石。请将辽阳、开原、广宁、应徵米石。暂行拨入内仓。计一年应徵米五千一百六十余石。六年可得米六万一千四百余石。俟米足日。仍归各该城交纳。从之　　

○丁亥。上耕耤。诣先农坛行礼。更服至耤田所躬耕三推。复加一推。御观耕台。命庄亲王允禄、裕亲王广禄、和亲王弘昼、各五推吏部侍郎德龄、户部尚书海望、礼部尚书王安国、兵部侍郎陈德华、刑部侍郎勒尔森、工部侍郎三和、都察院左副都御史二格、通政使司通政使雷鋐、大理寺卿嵩寿、各九推。毕。顺天府府尹、率农夫终亩。赏赉耆老农夫如例。　　

○定武员回避本省。谕武员定例。部推月选之缺。向即回避本省。惟题缺、各省督提有将本省人员。豫行保举。缺出掣补者。亦有指缺题补者。部中虽执例不准。而朕施恩准用者多。故武员之用本省者。率由于此也。乃武员习为故常。竟似应行补用本省。而以调往别省为苦矣。即升衔调缺。亦多以为未便。试思部中推选。岂能坐用本省之缺。此皆以一己之私见。昧国家之常度。不知官员回避本籍。原属定制当然。即准其题补于五百里外。及以隔府别营补用。亦不过为地方人材起见。并非令伊等。得以自便其私。今兵部议令遵照定例回避。自应仍复旧制。第念伊等既经保举注册。必俟别省缺出。始行掣补未免需次艰难。朕思副参为武职大员。不应题补本省之人嗣后无论陆路水师缺出。俱著停其题补。其游击都守等官。与副参官级稍逊。且有副参统辖稽查。谅亦不至瞻徇掣肘。可仍照现行之例办理。此系朕格外体恤之意。非为伊等宽其绳检也。至年满千总一项。部议发往他省。伊等系本省拔补微员。候补人多。一时难以得缺。发往他省。不无俯仰拮据之虑。著仍留本省补用。其副参等官。作何回避升调之处。该部另议具奏。寻议、水陆副参分别升调八款。一、水陆副将。向无论俸推升之例。应即于各该督所辖省分内。酌量对调。一、陆路参将。为数无多。且俱系小衔。一二年间。照例推升。加衔一等。改调他省。此时毋庸改调。一、水师参将。除广东肇庆内河水师一缺外。并无部推之缺。嗣后遇俸满推升。臣部将该员升衔一等。请旨分发邻省。以相当之缺题补。至籍隶本省之水师大衔游击。例应推升参将者。嗣后本省不便保题。遇俸满推升。亦照此办理。一、已经豫保注册。应升副参之参游。内有籍隶本省者。臣部于邻近省分。互相掣调。一、水陆现任游击。籍隶本省者。仍准一体豫保。照现在分定邻省调掣之例掣补。一、参游推升。遇有籍隶本省之小衔参游。虽经初次推升。例应留任一次者。概不准仍留原任。即加衔一等。令赴新任。一、河营无操防地方之责。嗣后缺出。该督将籍隶他省之河员题补。如无他省熟谙河务之员。仍于本籍人员内保题。请旨补用。一、已经题补未经引见之籍隶本省副参。俟引见时。于绿头牌上声明。请旨简调。从之。　　

○又谕曰。江西南赣总兵官章隆。前于广东左翼任内。经提督保祝奏伊营务因循。毫无振作。复以简缺调补。河南南阳总兵官项朝选。曾任建宁总兵。经总督那苏图、以纵兵结党。漫无约束。诸事任性。喜怒不常。参奏革审后经开复。由副将用为总兵。乃二员莅任以来。不能鼓励奋勉。整饬戎行。且年皆就衰老。俱著以原品休致。若伊等自度。尚可效力。准其来京。该部带领引见。其江西南赣总兵官员缺。著岳钟璜补授。河南南阳总兵官员缺。著成元震补授。　　

○戊子。上御乾清门听政。　　

○诣皇太后宫问安。　　

○大学士等奏、原任内务府大臣丁皂保。现年百岁应照例给银建坊。并请赏赐扁额。及朝服一袭。上用缎十疋。银一千两。是日、五品以上内务府官员等。均往庆贺生辰。八旗文武大臣。亦应前往。从之。　　

○户部议准、安徽巡抚潘思榘疏称、奉旨截漕之凤、颍、泗三府州属。其被灾各州县额徵漕粮。除灾田应徵米石暂缓催输外。熟田应徵漕粮二万一千二百余石请全数截留。仍不敷米七万八千七百余石。在于定远等州县派截。以符。十万石之数。从之。　　

○又议准、黑龙江将军富森疏称、呼兰地方官庄五十座。内除能满交额粮外。其成灾之八座。共需口粮一千一百十九石。现收获细粮四百十三石八斗八升。尚不敷粮七百五石一斗二升。请于本处备存仓粮内动支借给。次年秋收。催还入仓。从之。　　

○命编修陈大日□仑、以原衔充日讲起居注官。　　

○实授直隶通州协副将海亮、为正定镇总兵官。　　

○己丑。谕、军机大臣等。前因东省被灾州县。上年喀尔吉善办理赈务未妥以致流民出口。并兰山被灾。未经查办。曾传谕巡抚阿里衮。或亲身前往查勘。或特派大员往查。今阿里衮止援引从前已委道府大员。分头查报。其不必另派大员。及伊不必亲往之处。俱未奏明。或者因伊甫经到任。事务繁多。或者为豫办东巡事宜。不能亲身前往耳。不知豫办东巡之事。甚轻于民瘼也又奏称、分委府佐携带存公银两。前往直隶古北口等处。招徕资送等语。流民出外觅食。总因乡里糊口无资。是以谕令截漕加赈借粜兼行。果能一一遵旨办理。安辑于本州县使无轻去。其乡者。上也离乡未远。招徕于本省境内者。次也。及其已至直隶古北口一带。往返数百里远者千里。其中或有父兄亲族。向在口外。有所依倚。亦不妨任其前往。若一一资送回籍。不惟糜费不赀。且恐己误耕作。而还乡更无可倚赖。于灾黎转属无益。此皆不达世务之见。从前曾降旨令其多张告示。晓谕流民。本欲使闻风各安闾井。不致四外流离。今该抚所奏。乃欲招徕流民于远离本境之后。其为计则已拙矣。看来东省上年被灾不轻。从前办赈。大率虚文了事。此时去麦秋尚远。雨泽亦未沾足。穷民待哺情形迫切。著传谕阿里衮、将被灾州县。于现在赈恤之外再酌量分别加赈。以资接济。该抚作速妥议。奏闻请旨。至所称平粜米石。照原议酌减。及回籍贫民一例补赈之处。著照所请行古语云救荒无奇策。原不过加赈平粜借给口粮等常行之事。惟在该抚董率地方官。实心实力。一一奉行。权其轻重缓急。使百姓均沾实惠。无致失所可耳。寻覆奏、臣智识短浅疎忽之罪。实属难辞。现已密谕前委之各道府等。实心查办俟勘报到日何处尚应加赈月粮何处止须借给仓谷随时具奏请旨。得旨。览奏俱悉。　　

○又谕官员侵盗钱粮案件。既经题参自应速行审结定拟。以伸国法。今查此等案件。竟有迟久不结。事历一载有余。尚未题覆者。如直隶则有张德荣、张鉴、查锡纳、三案。奉天则有荣大成、吴秉礼、臧根嵩、胡世仁、崇伦永五案。湖广杨统正曹、绳桂、二案。福建李潜一案。广东朱介圭一案。云南陈题一案。此皆该督抚等任意迟延。不以谳决为事。殊非国家立法惩贪之意。可寄谕各该督抚。将以上各案。即速审明定拟题覆。务必入于今年秋审案内。毋得再有迟延。　　

○驻藏副都统傅清奏、正月初九日。据郡王颇罗鼐告称。访得策卜登台吉已获罪被杀。并其妻子。及其叔父果莽堪布喇嘛皆被杀。果莽堪布喇嘛之缺。已令扎什伦布之阿克巴喇嘛补授。阿克巴喇嘛之缺。已令罗卜藏丹怎补授。策妄多尔济那木扎勒之侄女。许与拉藏汗之孙纳噶查为妻。现在彼处所最重者。是纳沁宰桑察罕宰桑。巴雅斯瑚朗宰桑。小策零敦多卜固子宰桑等。但因其台吉已亡。而新立台吉年幼。用事之人。彼此不和。惟恐阿卜都尔、噶里木哈萨克、土尔扈特、喀尔喀、等处。发兵袭之。所以防范卡座甚严等语。报闻。　　

○免湖北枣阳县十一年分水灾额赋。其云梦、应城、襄阳、郧县、等四县并予缓徵。　　

○缓徵广东澄海、潮阳、饶平、惠来、四会、广宁、新兴等七县十一年分水灾额赋。兼赈灾民。　　

○移福建龙溪县县丞驻华崶。建安县县丞驻迪口。建阳县县丞驻麻沙。政和县赤岩司巡检驻下庄。从升任福建巡抚周学健请也。　　

○庚寅。谕、军机大臣等。前据刘统勋奏摺内称、韩烈办柴勇往。今刘统勋来京。将伊如何勇往。并其人尚可录用与否之处。询问刘统勋。据称韩烈办出余柴。至数十万之多。因未经报明上司。致被参劾。但其勇往办公情尚有可原谅。现在因那移钱粮。问拟徒罪查那移完赃。例得开复又因诬揭道厅。问拟革职。转与开复之例不符。若就其现在气质而论。草率不免误公傲慢足以偾事。如身受惩创之后。痛自改悔其才力或尚有可驱策之处等语。可寄谕周学健。将韩烈办事为人。将来可否录用之处确查秉公据实奏闻。寻覆奏韩烈办理余柴一事。核之前后案卷。并非实属为公。且其乖张暴戾。现仍如旧。报闻。　　

○广西道监察御史黄登贤奏、各省幕客。类多聚集省会引类呼朋。与上下各衙门书吏。往来结识。因之生事招摇。并探知各衙门内幕。或指称同乡亲族。投帖拜往。互相照应。每于州县申详。多方批驳各州县不得不来省会。访求幕客之与上司内幕熟识者。厚聘延请。彼此串合。滋弊无穷。请敕下各省督抚。转饬首府首县。将聚集省会之觅馆幕客。严查驱逐。倘仍听逗留。即将该府县照不力行保甲例参处。再府厅州县以下等官罢职后。有在原省钻营作幕。一旦得为大吏延请。怀私挟怨。心存报复。更有志在营私。情弊尤难殚述。并请嗣后原官该省者。不得复在该省作幕。如经参奏。或被首告。将延请之官。照违例议处。营求作幕之人。严加惩治。得旨允行。下部知之。　　

○是月。协办大学士吏部尚书高斌奏、臣自卢沟桥由永定河南岸查勘工程。今春凌汛安澜。各减坝俱未过水。下尾出口。溜势通畅。惟下口河尾溜势北趋。其转湾处堤工。甚为险要。应取直挑引河一道。其范瓮口一带。伏秋汛内。向在水中之葛渔城一村。水已环绕。查该村去北埝。仅二里许。应接筑土埂叠道。中留三孔木桥。以通水道。俱交各工员兴修。臣随至北运河查横浅共七十余处。已交做柴草木坝。束溜刷沙蓄水济运。现往北路由昌平至宣化一带勘工。得旨。经由地方。似均望雨泽。民情光景如何。速奏以慰朕念。寻奏臣经由良乡、涿州、固安、霸州、永清、东安、武清、香河、通州、顺义、怀柔、昌平、延庆、怀来、十四州县境。俱系上年丰收之处。民情安帖。目前虽未得雨。待泽尚未甚殷。得旨。览奏俱悉直隶春间望雨。竟成故例矣。然岂可委之天而不责之已乎。　　

○直隶总督那苏图奏、遵旨训饬营员一摺。得旨览奏俱悉。实力行之。近日颇觉有望雨之意。宣化灾余之区。与庆云积歉之地。皆朕所轸念也。近日光景如何。并何以料理之处。明白速奏来。寻奏、宣郡上年被灾给赈。且各属丰收。粮价平减贫民安帖。臣恐被雹六分以上之户。不无拮据。前经借给口粮耔种。至庆云盐山上年均有六七分收成。春麦已种。现亦得雨。得旨。览奏俱悉。　　

○又奏各属雨雪情形。得旨。知道了。土膏脉起之时。而灰尘颇大。究属地燥。不无有碍春耕否。畿辅一带。民情光景若何。寻奏、沿河已种秋麦之区。均得雨泽。保郡得微雪。畿辅一道。亦得雪寸许。将来春雨续沾。春耕无误。或有粮价渐昂。应需粜借之处。随时办理。得旨。所奏俱悉。近京及蓟州一带得雪。较保定犹觉略大也。　　

○两江总督尹继善、署江苏巡抚安宁奏、淮、徐、海、等属。上年被水。叠蒙赈济。灾黎安帖。惟查被灾五分之贫民。与被灾六分之次贫。向不在赈恤之内。而五分贫民。有酌借口粮之例。六分之次贫。例内未经开载。穷思五分灾民。因无赈而借给。其六分灾之次贫。亦系无赈之民。虽次于极贫。然较五分灾者。尚多被一分之灾。殊觉向隅。应请将五分贫民。六分次贫其中稍可支持者。酌借一月口粮。如实属无力者。酌借两月口粮。俟秋收免息还仓。得旨。览奏俱悉。　　

○署江苏巡抚安宁奏报、各属得有透雨。徐州、海州、二属春来少雨。若数日内同获甘霖。麦秋可望。得旨。欣慰览之。徐海今得雨泽否。彼积歉之区。若有旱形。须加之意也。　　

○又奏凛遵谕旨。整饬戎行。体恤兵丁得旨抚标之兵。各省皆属庸懦朕亦以抚臣有察吏安民之责。概不问及。汝若能于政务之暇。实力整顿。固佳。若不能朕亦不罪。盖所责于汝者。在彼不在此。　　

○安徽巡抚潘思榘奏、皖省地方。自交二月甘澍频施。二麦蕃盛蚕豆菜蔬等类。郁葱遍野。凤颍泗灾重之区。复蒙展赈益勤东作。臣饬劝农人。于路傍地隙。广植榆柳果树。再芦粟一种。宜于山地。不择肥瘠六安州民种植甚广。舂煮为粮。无异米谷土人称为六谷又豫省红蓣。易莳多收东省裨子。土名?子。较高粱更耐水潦臣俱谕令试种。并趁此农务未殷。疏通沟洫。以备水旱。得旨。此可谓留心本计。嘉悦览之。　　

○闽浙总督喀尔吉善奏、考验浙省将备官兵优劣情形。得旨。知道了。诸事不惟应据实奏闻。亦应据实办理。斯不徒托之空言矣。即如山东兰山县。去岁甚荒。今岁入直隶谋食者。纷纷载道。汝旧年所为妥协赈恤。据实奏闻者安在耶。朕非于事后责汝。但若任此以往。则汝将大负朕恩。于朕用人颜面攸关矣。汝其慎之。　　

○福建巡抚陈大受奏、建宁、延平、邵武、汀州、漳州等五府属。接壤浙江、江西、广东、流丐男妇。三五成群。日则沿街乞化。夜则行窃。少年拳勇者。勾串本地奸民。恃强讨乞。稍不如意。公行抢夺。纵火延烧。臣现通饬所属。稽察外来流丐有生事扰民者。拘递回籍并饬各营汛。于隘口稽查驱逐。又查延、建、邵、三府。风俗素淳。近亦健讼。缘有一种寄籍民人。大半自江西、汀州、漳、泉、等处而来。赁山开垦。种植茶果麻靛之类。其桀骜不驯者。藉端滋讼。土民耳濡目染。渐为浇薄。亦经严饬地方官。实力化导。如不安分。严惩递籍。其土著之人。如将田山租赁与外郡刁恶民人。日后滋事连坐。得旨。好应如是留心清理者。　　

○又奏、查台地采买定价。先系每石四钱。续经奏准加银伍分。前发银八万两。买谷二十万石。系仍照四钱原价。若照厅县所报各时价。核计谷二十万石。该银十四万一千三百二十余两。且官谷较市谷。必须乾圆洁净。斗斛较满。并运费等项。势皆取足于民番。官价仅敷一半。海洋要区。短价派累。恐酿事端。臣再四详酌。所有未买谷九万二千余石。应请仍俟本年秋收后。再行酌买。至台地积贮。较内地为歉。如青黄不接时。米价加昂。必资平粜。其已买之十万七千余石。并请暂贮台仓。再看早稻收成若何定夺。得旨。所见虽深谋之意也。而究属一偏。审如是。则台米为不可恃矣。不知历来闽省所恃者。乃台米也。此语一出。将台员与奸贩。皆得生风居奇。而此事乃大坏矣。果有其弊。亦惟去其弊耳。因噎废食。昔人所戒。不谓汝之意见。乃出于此也。　　

○湖北巡抚陈宏谋奏报、雨水沾足。并整饬吏治。清理积案情形。得旨。览奏俱悉。若徒为新到任设施套语。而一切如汝在陕抚任内所为。则大不可耳。　　

○河南巡抚硕色奏、归德府各属。因连年被水。赈恤频施。仓储久匮。市卖米价较昂。查光州、固始。现贮谷俱五万余石。臣酌令光、固二州县。各动拨仓谷二万石。共碾就熟米二万石。由水路运至亳州。派给永城等县。减价出粜。粜价即存贮各县。俟麦熟秋成后。采买谷麦储备。得旨。甚是。河南亦望雨。目下光景。有误春耕否。　　

○又奏覆、豫省上年被水。系开、归、陈、汝、许、五府州所属。臣勘灾之初。即酌借口粮麦种。嗣蒙叠赈。灾黎俱各得所。本年正月内。臣因被灾五六分之贫民。正二两月已不在加赈之列。复酌令粜借兼行。民情安帖。至归、陈、汝、三府。俱得雨雪。麦苗青葱。惟开封所属。雨雪微少。河北三府。大概相同。若二月二十内外。得有透雨。二麦仍可丰收。得旨。览奏稍慰。一得透雨。即速奏以慰朕怀。即不得雨泽。设于二麦有碍。亦应先事豫谋。妥酌奏闻。毋致后时也。　　

○山西大同镇总兵瑚宝、以升授固原提督奏请陛见得旨不必来京。汝立心办事。武员中不多见。但固原兵骄之处。惟在宽严得济。更宜留心酌中化嚣凌之恶习。为边防之倚重。一切勉力为之。　　

○山东巡抚阿里衮奏臣自京入东省境。沿途麦苗发青。土脉微燥。自平原至历城一带。俱得细雨。麦苗长发。现在粮价尚不昂贵。得旨。览奏俱悉。东府被灾流民。由直隶出口谋食者甚众。已至此。则资送遮回。亦非所愿矣。但彼处地方官何为者。且去年所赈国家所费不赀。此必百姓未被实惠耳。近来州县官贪黩者屡见。而东省屡易巡抚。恐不无乘此作弊者。朕甚疑之。汝应细查明白。并将现在情形。详悉奏闻。　　

○又奏。署抚臣方观承移交奏摺一件。系兰山县民强借仓粮。垒塞县署。并殴差拒捕。府县未报。奏奉谕旨。交臣查办。已饬兖沂曹道吴同仁亲往勘查。兹据该道查明、兰山县北乡民人。赴县求借仓粮。人多拥挤将角门土墙挤塌一块。并将砖铺甬道躧翻。丁役喝阻。众人疑为擒捉。即拾砖抛掷。经知县段玿面谕准借。旋即散出。赴知府副将衙门跪求。别无滋事。并勘明县署亦无垒塞情事。至县民张怀敬等。拒捕殴差。该县于委查后始报。实系讳饰。又访得兰山县知县段玿差役。妄拏无辜。拷打诈赃。以致王家楼等庄民惊避。知府色超。始则饬县查拏。该县薄责了事。匿不通详。该府因有府役同诈。亦复徇纵。现已饬谕司道确查严办。得旨。知道了。据方观承奏称东省吏治废弛。以揜饰文过为能。汝其加意整饬。汝虽不习文。只如论语所谓不逆诈。不亿不信。抑亦先觉三语。一生用不尽也。　　

○大学士管川陕总督公庆复、甘肃巡抚黄廷桂奏、固原营兵纠众抢劫一案。查营兵不法。喊撞提督衙门。抢掠铺家衣物凶横已极。经署城守营参将任举。集兵擒杀。拏获多人。余众始散。其情罪百无一赦。但事起仓猝。夥党众多。兼值岁暮。查拏严急更恐激成事端。臣等密谕委员平庆道章元佐。从缓查办。务在尽获首犯。章元佐抵固原时。人心惶惑。该道即大张告示。谕以纠众首犯数人。罪无可赦。并不连累无辜。即胁从亦姑许自首。并令将混抢铺家衣物。暗行抛贮空庙内。以安商民。嗣值放饷之期。又传标营各头领。痛切开谕。人心始定。城门出入如常。惟稽查营兵不许带出衣物。数日内已收缴衣物五千余件。俟事定另行查给铺家外。其起意首犯数人姓名。已讯访得实。密移各营。于初二日擒送到案。查先后擒获。及现供应拏各犯。已有二十余人。皆系营兵。因操演略严。给粮稍缓。藉端起衅。自当严加审拟。以彰国法。得旨。已有旨了。卿至彼酌中为之。总期毋滥毋枉。不可滋蔓以生事。亦不可姑息以长刁风。章元佐此事料理尚妥。卿以为如何。　　

○庆复又奏、审讯故道阿炳安侵帑一案。严鞫协领德明。寄顿银两。已据招认。惟银数不符。现在审究查追。又据阿炳安家人苏勒供称、乾隆四年正月。曾将银四千两。用木匣盛送大将军查郎阿。交伊家人安七转呈收受等语。但一面之词。未便指为确实。安七又在京城。难以查办。谨据实奏闻。得旨。查郎阿系皇考所用之旧大臣。朕不忍置之于法。此事不必跟究。朕自有处。　　

○两广总督策楞、广东巡抚准泰奏据东安县知县庄棨徵禀称。县属西山地方。闻有奸徒韦正秀。欲图聚众抢夺。即会同守备李登科前往弹压。缘西山四围＜?阝步＞绝。令兵丁盘日贵等。入山侦探。韦正秀纠夥拒捕。将盘日贵伤毙等语。查该县所禀聚众抢夺。并未指实。是否办理不善。激成事端。现在确查。至韦正秀拒捕伤人。即应严究。现饬文武带兵往捕。务获首恶不扰良民。得旨是。虽不应累及无辜。亦不可过纵也。将如何结案情形速奏。　　
</div>
    <div class="pagination">
<a href="清实录乾隆朝实录_page393.html">上一页</a><span>...</span><a href="清实录乾隆朝实录_page389.html">389</a><a href="清实录乾隆朝实录_page390.html">390</a><a href="清实录乾隆朝实录_page391.html">391</a><a href="清实录乾隆朝实录_page392.html">392</a><a href="清实录乾隆朝实录_page393.html">393</a><span class="current-page">394</span><a href="清实录乾隆朝实录_page395.html">395</a><a href="清实录乾隆朝实录_page396.html">396</a><a href="清实录乾隆朝实录_page397.html">397</a><a href="清实录乾隆朝实录_page398.html">398</a><a href="清实录乾隆朝实录_page399.html">399</a><span>...</span><a href="清实录乾隆朝实录_page395.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
