<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 346 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 346 页/共 681 页</h1>
    <div class="content">○内大臣阿密达疏言、是月十五日、济隆胡土克图之拉木扎木巴、同伊拉古克三胡土克图之尼隆格隆等、来至臣所。告曰、噶尔丹言、我自入汛界、秋毫无犯。皇帝亦惠我币帛敕书、甚大德也。今乃闻侍卫阿南达率兵、及诸路军云集。又闻有内大臣且至。土谢图汗之子噶尔旦台吉、亦在军中。夫执鼠之尾、尚噬其手、今虽临以十万众、亦何惧之有。臣等答之曰、奉命防边、上意勿与厄鲁特战也、我宁敢违上□日乎、阿南达等、久已赴京。噶尔旦台吉、不知所往。拉木扎木巴又曰、噶尔丹博硕克图汗言、两胡土克图、及商南多尔济来、事已定议。将于次日遣奏、而是夜两尚书来袭我。入我兄子营、杀及子女、不战者如是乎。臣等答之曰、厄鲁特阑入汛界、掠我乌朱穆秦。两尚书不得已与之战。今圣上特遣皇兄皇子来、与噶尔丹定议。我等亦将内徙矣。臣因遣郎中哈尔吉卜、少卿把图、与其使人偕行。臣又闻其从者曰、十五日、噶尔丹引兵内进。屯于西巴尔台矣。奏至。上命示议政大臣　　

○戊申。扈从大臣侍卫等、合词奏曰、此地风高、寒暑无定。伏请皇上回銮。移驻内地、以养圣躬。上谕曰、朕躬虽觉违和、留驻数日、俟稍愈、即往军前、相机调遣　　

○命安北大将军和硕恭亲王常宁、帅师会抚远大将军和硕裕亲王福全军　　

○以翰林院编修秦宗游、为河南乡试正考官。工部郎中邱园卜、为副考官　　

○议政王大臣等遵上□日议覆、归化城、宜留兵防守。和硕康亲王杰书军、不必令赴大军、应遣人迎回归化城。其外藩兵、应调其半、至康亲王所。归化城兵、亦檄知少詹事厄尔塞、令其预备。又前所拨宣府镇标兵一千、并藤牌手一百、候调遣者、令许盛率之。大同兵二千、备杀虎口者、令鲍敬率之。俱著速赴归化城康亲王军前。从之　　

○予故内大臣三等阿达哈哈畨觉罗武默纳、祭葬如例　　

○己酉。上驻跸博洛和屯　　

○和硕简亲王雅布、随驾至博洛和屯。请往军前效力。上令趣赴抚远大将军和硕裕亲王军前。参赞军务　　

○内大臣阿密达疏言、臣等驻军木西峡。济隆胡土克图、遣卫徵格隆、噶尔丹、遣尊多伊格苏尔、为使。见臣等于前锋营。述噶尔丹之言曰、我虽入汛界、索吾讐而已、弗秋毫犯也。乃今闻使侍卫阿南达、率兵来至葫芦谷尔河、与两尚书会、阿南达奉命使于我者数矣、吾亦常飨之。命讲信修好、宜遣之来议。否则亦当遣尊于阿南达等者。奏至。上命示议政大臣　　

○谕大学士伊桑阿等曰、驿站奏报军机、关系重大。其令侍郎额尔贺图、自此至裕亲王军、自王军至阿密达军、整饬驿站。其兵部侍郎沙穆哈、檄之令回　　

○庚戌。内大臣伯费扬古、前锋统领班达尔沙、奉命赴科尔沁。至布尔哈苏图地方、与科尔沁军会。费扬古等奏闻。上谕曰、费扬古等、不必与科尔沁兵齐来。令速赴裕亲王军、并檄苏尔达等知之　　

○以翰林院编修佘志贞、为山东乡试正考官。兵科给事中朱云、为副考官。翰林院检讨潘麒生、为山西乡试正考官。大理寺右评事法橒、为副考官　　

○谕抚远大将军和硕裕亲王福全等、军机事宜、不时报闻。今朕与尔相距仅三百里、而往来之信常迟、非军机所宜也。其不时儆饬之　　

○予故奉国将军倭内、祭葬如例　　

○辛亥。上夜间身热心烦。至黎明始得成寐。诸大臣侍卫等、不胜惶惧。是夜、俱集行宫前　　

○壬子。清晨。诸大臣侍卫等、合词跪奏、此地日中甚热、夜间甚凉。寒燠不常。兼以大风时至、地方潮湿。圣体益觉违和、此间难于调摄。恳祈皇上即日回銮、以养圣躬。上犹未允。诸大臣侍卫等、于行宫前长跪不起、再三恳请。上曰、此地寒燠不常、似难调摄。尔等谆谆叩请、朕暂且回銮。日间甚热、每日日落后、徐行二三十里可耳。又谕扈从诸臣侍卫等曰、朕来此地、本欲克期剿灭噶尔丹、以清沙漠。今以朕躬抱疾、实难支撑。不获亲灭此贼、甚为可恨。至于叹息流涕。随命选择肥壮马匹、分给随驾火器营兵、前锋护军、令其驰赴于大军前。是日启行。驻跸舍里乌朱地方　　

○谕都统喀岱等曰、今裕亲王军、既在土尔埂伊扎尔。其谕恭亲王、不必赴拜察、令往会裕亲王　　

○癸丑。上驻跸古鲁富尔坚嘉浑噶山　　

○先是、上以圣体甚觉违和、命皇太子允礽、皇三子允祉、驰驿前迎。是日、允礽、允祉、至行宫请安。见圣体未宁、天颜清减。略无忧戚之意、见于词色。上以允礽绝无忠爱君父之念、心甚不怿。令即先回京师　　

○甲寅。谕署理理藩院事左都御史马齐、学士西拉曰、朕问二等侍卫吴达禅云、喀尔喀土谢图汗、泽卜尊丹巴胡土克图属下、贫不聊生者甚多。可遣尔衙门司官一员、至土谢图汗处、将至穷乏食者、带至张家口外相宜处、同口北道、动支张家口所贮之米、日给饭食。其食米人、及所需米数、俟进京时奏闻　　

○先是、上谕裕亲王等曰、今兵渐与敌近、斥堠宜严明。噶尔丹处、应作何羁縻、以待盛京乌喇、科尔沁之兵。王等其遗之牛羊、以老其锐气、疑其士卒。商南多尔济、谙晰情形、可与商也。至是、抚远大将军和硕裕亲王福全奏言、臣随遣济隆胡土克图、及噶尔丹之使、偕骁骑校克实图、原任员外郎笪赖、遗以羊百头、牛二十头、持臣及皇子书、语之曰、我与汝协护黄教、和好有年。今汝追喀尔喀、入我汛界。圣上特命我等、论决此事、永久和好。今汝使人、言我汗已敬遵达赖喇嘛之谕。夫讲信修礼、所关重大。此役既就、则一切皆宜矣。今将于何地会议、以决大事。因遣书之便、以牛羊为馈赠。臣等不知诸军至何地。可待则待之。如不可待、则量力而进耳　　

○抚远大将军和硕裕亲王福全又疏言、苏努、阿密达等兵、俱已来会。噶尔丹声息渐近、臣等今分大军为三。首队、每佐领护军五名。次队、每佐领护军二名、骁骑一名。两翼、每佐领护军骁骑各一名、前锋各二百名。夸兰大、及将领等员、臣等酌量分派。余前锋四百名、留臣等左右、以备策应。至三队大帅。重任也。自参赞大臣以下、副都统以上、在行间者、皆奋欲前驱。惟皇上所命。奏入。上谕曰、火器营大帅、不必易。首队、令前锋统领迈图、护军统领杨岱、副都统札木素、塞赫、罗满色、海兰、尚书纪尔他布、阿喇尼、率之。次队、令都统杨文魁、副都统康喀喇、伊垒、色格印、率之。两翼、令公苏努、彭春、率之。内大臣舅舅佟国维、内大臣索额图、明珠、阿密达、与王等亲督指挥。视何处当应援、亲率兵赴之。其恭亲王军到、听大将军调用。至噶尔丹使人、速遣之　　

○乙卯。上驻跸捕塔海噶山　　

○丙辰。上驻跸喇嘛洞　　

○丁巳。上驻跸恩格木噶山　　

○户部等衙门议覆、山东巡抚佛伦疏言、东省康熙二十九年分、地丁钱粮、尽行蠲免。百姓莫不感戴。惟是无地小民、尚未得均沾圣泽。臣仰体皇上一视同仁之心、传集司道府官员、劝谕绅衿富室、将其地租酌量减免一分至五分不等。应如所请、嗣后直隶各省、遇有恩上□日蠲免钱粮之处、七分蠲免业户、以三分蠲免佃种之民。俾得均沾恩泽。从之　　

○予故三等阿思哈尼哈畨阿赉、祭葬如例　　

○予故盛京刑部侍郎吴什巴、祭葬如例　　

○戊午。上驻跸三岔口　　

○抚远大将军和硕裕亲王福全等疏言、臣等钦遵谕上□日、遣使羁縻噶尔丹。兹仍令前使、持书往彼曰、尚书阿喇尼等、仓猝进兵、以至交恶、久经奏闻。今因博硕克图汗、索土谢图汗、泽卜尊丹巴之故。圣上特遣我等来议、永定和好。各遣贵显大臣定议。博硕克图汗、屡以未尝犯我国为辞。今乃掠我属界、执其部长、不几背前言乎。今以济隆言、定议修好、是以遣使奉书等语。但噶尔丹素行狡诈、未必不于克什图归来之前进兵。臣等当并力御敌、务期不失机会　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十七


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百四十八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和

殿大学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修　　

康熙二十九年。庚午。八月。己未朔。日食。　　

○上仍驻跸三岔口　　

○庚申。上驻跸古北口　　

○先是、上遣阿尔必特祜等、赴索额图军前、使于噶尔丹。至是、索额图疏言、阿尔必特祜等归、偕济隆胡土克图使人拉木扎木巴、噶尔丹使人尊多伊格苏尔、至营。问其情由。阿尔必特祜等、述噶尔丹之言曰、所有情事、已同满丕等、遣使上奏、不复具疏。但以书问王与皇子内大臣安。请遵商南多尔济、所传明上□日。以土谢图汗、泽卜尊丹巴畀我。述济隆之言曰、达赖喇嘛所以遣我者、为圣上与噶尔丹、向来和好、急欲定此大事、以早复命耳。此事非王及皇子内大臣亲身就我、或我亲身来面议、不能定也。又视来人形状。甚觉仓皇、有窥探大军意。厄鲁特见至乌阑滚地方。觅山林深堑、倚险结营。又闻其祭旗诵经。距我军仅四十里。报闻　　

○辛酉。上驻跸石匣　　

○抚远大将军和硕裕亲王福全等疏报、七月二十九日、臣等闻厄鲁特、屯于乌阑布通。即整列队伍。八月初一日、黎明前进。日中见敌。设鹿角枪炮、列兵徐进。未时、临敌。发枪炮击之。至山下。见厄鲁特于林内隔河高岸相拒。横卧骆驼、以为障蔽。自未时交战、至掌灯时。左翼由山腰卷入、大败之、斩杀甚多。右翼进击、为河崖淖泥所阻、回至原处而立。本欲尽灭余贼、但昏夜地险、收兵徐退。其噶尔丹死于乱兵与否、俟后查明另奏。得上□日嘉奖、下部议叙　　

○谕议政王大臣等曰、前于西安发满兵二千、汉军一千、往宁夏驻防。今已大败厄鲁特。此所备兵、著撤回西安。其绿旗兵、亦令各回本汛。速檄康亲王等、侦探厄鲁特败兵奔溃者、即发兵堵剿。并檄知四十九旗各部长　　

○谕裕亲王、及参赞王大臣等、卿等奏报大败噶尔丹疏、初三日已到。此皆上天鉴临。祖宗默祐。诸王大臣尽心、官兵效力之所致也。朕闻之、焚香谢天。不胜欣悦。此后当何以穷其根株、平其余党、熟筹始末、一举永清、勿留遗孽。尔等其详议以闻　　

○抚远大将军和硕裕亲王福全等、疏言、八月初一日、击败噶尔丹、薄暮收军。次日、即前进剿杀余寇。见噶尔丹据险坚拒、故使我将士暂息、而噶尔丹适遣伊拉古克三胡土克图来。复理前说、请以土谢图汗、泽卜尊丹巴畀之。且云、一二日内、济隆胡土克图、即来讲礼修好。臣等悉遵圣谕、数噶尔丹前后逆恶而遣之矣。初四日、济隆果率其弟子七十余人来。言博硕克图汗、信伊拉古克三、及商南多尔济之言、深入汛界。部下无知、抢掠人畜。皆大非理。圣上乃一统宇宙之主。博硕克图汗、不过小部头目、何敢妄行。但因索其仇土谢图汗、及泽卜尊丹巴、致有此误。彼今亦无索土谢图汗之意。但祈圣上慨允、以泽卜尊丹巴、遣送其师达赖喇嘛、荣光莫大矣。臣等谓之曰、土谢图汗、泽卜尊丹巴、即有罪愆、圣上自加罪责。岂有因噶尔丹之言、遂遣送达赖喇嘛之理。且汝往来行说。能保噶尔丹不乘间奔逸、掠我境内人民乎。济隆言、王及诸大臣、仰体圣上仁心、休征罢战。彼焉敢行劫。亦断不远去。臣等谓之曰、汝虽保噶尔丹不敢妄行、但我各路兵、分行进剿。遇厄鲁特、即行掩击、必然之势也。今我等仰体皇上好生、许汝所请。当发印文、檄各路领军诸王大臣、暂止勿击。随给济隆等蟒袍。先遣其弟子驰报噶尔丹。巨等思噶尔丹、乃狡诈之人、虽不可全信。但战之次日、屡遣人来、必多窘迫。臣等欲即进剿、则厄鲁特据险坚拒。俟其往来讲解、以待盛京、乌喇、科尔沁、诸军之至、齐行夹击。如有可除之机、断不误也。上命议政大臣集议。寻议、大将军王等、既大败厄鲁特、乃不即行剿灭。明知济隆行说、以误我军、而故听之。岂不坐失事机。请敕大将军王等、作速追剿。得上□日、出征诸王大臣、当同心效力、大将军王、与皇子、失误机宜、众大臣不正言抗阻。军律甚明。归时断不姑宥。此役所关甚钜。今科尔沁、乌喇、盛京之兵、初四五间、可至达尔脑尔矣。若又失机会、不进逼之、王与大臣等、此行何所事耶　　

○壬戌。上驻跸密云县南新庄　　

○癸亥。上由密云县登舟。至牛栏山　　

○甲子。上驻跸三家店　　

○以翰林院侍讲学士王掞、为顺天乡试正考官。编修魏希徵、为副考官　　

○乙丑。上回宫　　

○丙寅。命都统希福、驰驿赴抚远大将军和硕裕视王军前、参赞军务　　

○丁卯。太宗文皇帝忌辰。遣官祭昭陵　　
</div>
    <div class="pagination">
<a href="清实录康熙朝实录_page345.html">上一页</a><span>...</span><a href="清实录康熙朝实录_page341.html">341</a><a href="清实录康熙朝实录_page342.html">342</a><a href="清实录康熙朝实录_page343.html">343</a><a href="清实录康熙朝实录_page344.html">344</a><a href="清实录康熙朝实录_page345.html">345</a><span class="current-page">346</span><a href="清实录康熙朝实录_page347.html">347</a><a href="清实录康熙朝实录_page348.html">348</a><a href="清实录康熙朝实录_page349.html">349</a><a href="清实录康熙朝实录_page350.html">350</a><a href="清实录康熙朝实录_page351.html">351</a><span>...</span><a href="清实录康熙朝实录_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
