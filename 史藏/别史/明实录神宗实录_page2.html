<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 2 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 2 页/共 367 页</h1>
    <div class="content">　　○管中军都督府事宁阳侯陈大纪卒  虏酋卑不利阿不害差夷使赍表献送前执定边副总兵时銮诏依律问拟具奏
　　○保定抚臣宋纁奏分布秋防兵马言本镇东北起沿河口西南至数道岩延袤一千三百余里计隘口二百九十余处中间极冲曾经胡虏侵犯隘口须重兵堤备军兵听总督调遣分布外见在二万一千五百八十三员名会同总兵官酌量分派紫荆关咽喉重地总兵李勇真定游击吴守直住镇城有事李勇领本营马兵移驻紫荆关守直移营塔崖驿东西随宜策应浮图峪又紫荆关要冲守备李实领汉军驻峪口副总兵张玘领所部驻紫荆关有事趋赴白石等口仍策应浮图峪静安马龙沟指挥王大宝领茂山卫班军守之仍听玘调遣策应马水口大龙门内险外平且迫近保安宣府称冲要副总兵宋兰统所部驻本口都司吴芝统忠顺军守龙门兼防沿河等口千户王汝松领遗剩汉军专守门下蔡材安口倒马关参将统所部驻本关兼应援插箭岭下场峪等处真定守备于庆统真神二卫班军守跌崖兼防插箭岭所属西烽峪等处定州指挥夏宗禹领选剩忠顺军防倒马关所属插箭岭等处龙固关副总兵胡宗舜统所部防二关兼应援吴玉等口但探有警即趋娘子关等处随贼向往堵截其军门标下马步奇兵二千一百五十名量带三百名驻劄易州往来提督余令带管坐营官胡懋功统领于真定镇城团练听调策应各将官虽分有信地仍听临时互调以保万全如警报重大更调易州井陉大名三兵备道兵备副使高文荐驻紫荆关崔镛驻倒马关徐炳驻井县各照所辖地方调度兵马钱粮事务毋得致误军机＜锍-釒＞下该部
　　○尚宝司卿成钟音＜锍-釒＞重门禁言官军有事故者湏本司移文兵部方行选补具奏仍造册移文知会本司申前添注卿刘奋庸议也
　　○己卯工部尚书朱衡＜锍-釒＞报徐邳等处河堤工完并请寝泇河之议言泇口河开凿之难有三一则葛墟岭开深之难一则良城侯家村凿石之难一则吕孟等湖筑堤之难先是漕河淤塞损船伤米臣思前河臣翁大立策请开泇河以救然眉之患今漕河通利徐邳之间堤高水深使岁加修葺之工自可无患固不烦别为建置况公帑空虗支费不给濒河生灵从事徐邳之役劳者未息呻吟犹闻揆之时势诚所弗宜
　　○差兵科左给事中吴文佳江西道御史杨家相催督  陵工家相仍紏察奸弊
　　○庚辰  孝庄睿皇后忌辰遣惠安伯张元善祭  裕陵  上御宣治门视事
　　○礼部进  大行皇帝尊谥议文曰伏惟  大行皇帝粹资天授至德性成蚤餋正于青宫始终典学暨绥猷于皇极夙夜其勤动必合天益谨钦崇之念行惟履道犹怀思永之图缵  帝绪十世而益光行王道六年而大治譬诸化育之广运无能名焉敬于德业之昭垂识其大者若夫湛虚善应静深有容聪明特纵于天而智不自用喜怒各中其节而色罔或形邃乎德之渊也体性冲温轨迹夷易执粹清以镜物治合无为推诚信以尽人道殊任术美哉德之懿也立政惟举其纲罔兼庶慎以干励精之誉用人不求其备每赦小过以弘任使之途虽汤号克＜宀十见＞未或过矣蠲田租以布慈惠而允留漕粟复推振乏之恩出宫人以宣郁幽而轸念无辜尤重简孚之命即尧称至仁曷以加焉至若学有缉熙文能经纬任贤勿贰而经邦论道悉咨于老成取士无方而开贡设科每增其制额声教所讫俊又咸兴是谓文丕显也其临雍御讲之所倡乎内治既隆外威斯赫营海巢山之孽絷首而献阙庭毡裘毳幕之酋角□羊辫而受约束神功不杀信义潜孚是谓武大光也其阅戎赉士之所感乎不妄罪一人而民无越志不妄发一令而事无废弛临下以简而禁独严于宫闱御众以＜宀十见＞而法必行于近习此足以徵其德之纯焉躬举展  陵之典而执礼无违岁行时享之仪而在庙有恪抑且元良早建讲幄弘开用能蒙餋  圣躬鼎凝  帝命至于  凭几之遗训无非法  祖之良谟此又足以徵其孝之至焉凡兹众羙之兼咸本一心之运盖惟敬以作所故执要而百事自详庄以临民故笃恭而天下自理诚百王之所鲜俪六籍之所未具也臣等窃惟天道太虗故名于穆周文敬止斯曰同天今我  大行皇帝中涵纯一外运浑元机智不烦神独游于昭旷声色不大化允协于平章上惟肃肃雍雍建中和而善藏其用下则熙熙皞皞蒙覆载而莫知其功是岂非与天同流比文合德继前徽而罔佚诒后范而弥光者哉臣等谨咨于群议之公稽诸节惠之义  大行皇帝尊谥宜  天锡之曰  契天隆道渊懿宽仁显文光武纯德弘孝庄皇帝  庙号  穆宗用阐鸿辉并垂万祀臣等拜手稽首谨议○是日召见辅臣张居正于平台议  两宫尊号居正＜锍-釒＞请令礼部会同多官议拟以闻
　　○延绥管粮郎中张体乾请抵补本镇原减盐引银一万三千二百二十五两准于贮库银给发抵补
　　○赐故大学士高仪赙仪一百两币四表里米五十石及香蜡油茶盐柴等物  定漕运程限每岁十月开仓十一月兑完十二月开帮二月过淮三月过洪入闸四月到湾永为定例从尚书朱衡议也辛巳敕谕礼部  皇考穆宗孝庄皇帝山陵荐号曰  昭陵
　　○敕谕兵部都察院朕初登大位欲简汰众职图新治理两京五府掌印佥书管军管事公侯伯都督总兵官副总兵锦衣卫管事并南北镇抚司管事指挥以上六部等衙门四品以上及各总督巡抚官俱著自陈去留取自上裁五品以下文职两京吏部都察院会官考察科道拾遗俱如隆庆元年例行
　　○令协理詹事府事兼翰林院侍读学士马自强管詹事府印信俟原推掌詹事府事张四维到日径自交代
　　○吏部题改六月大选于七月初五日行以尚书博初回部故也  复设河南开封府捕盗通判仍通行各抚按官不得轻议裁革官员
　　○复除工部屯田司主事隗邦衡及户部主事石汉钱楷俱改工部屯田司听分委管理  陵工
　　○壬午礼部具上  大行皇帝谥册及颁诏仪注
　　○命礼部尚书吕调阳兼文渊阁大学士入内阁办事＜锍-釒＞辞不允○升河南按察使侯东莱为狭西右布政使
　　○派鱼沛南阳留城等处堤米河米于各州县仍给前筑堤开河所占民田价值又以独山微山吕孟等水柜有伤民地蠲其湖米
　　○以山东登州府旱灾蠲其夏税有差
　　○角□羊太仆寺马价一万一百一十五两于延绥镇
　　○巡抚福建右副都御史殷从俭＜锍-釒＞裁本省巡抚标下游击及总兵标下都司各一员巡抚委都司佥书总兵委把总各带管
　　○南京刑科给事中周守愚参守备太监张宏擅止营操言营操开止制典昭然从无计闰折操者宏违制市恩略无顾忌乞按法正罪为人臣不恪之警并论兵部尚书王之诰守备怀宁侯孙世忠协同守备灵璧侯汤世隆依违恇怯坐视不言报闻○癸未吏部奏考察条规言  上登极之初励精图治亲总万几中外仰颂  圣明真同日月所据简汰众职一事查有嘉隆  两朝事例委当奉行但嘉靖元年当积弊之后隆庆元年当积久之余一时考黜种种有人  先帝临御仅及六年元年则奉诏考察京官二年则朝觐考察外官三年则遵例考察京官四年则奉谕考察言官五年又朝觐考察外官六年五考刬除殆尽今次若拘泥旧例不惟善类有伤殊非清世平明之治乞容臣等从实考察果有其人即便议黜无则宁虗其名目不宜委曲迁就且各衙门事有繁简人有纯驳难以一律有则汰黜数人亦不为多无则不黜一人亦不为少大抵因时制宜不贵于繁惟贵于简不贵于多惟贵于精  上报曰卿等务要虗心甄别毋纵匪人毋枉善类以称朕简才图治之意○以山西行太仆寺卿王惟宁兼按察司佥事改驻宁武不妨马政整饬中路兵备从抚臣杨彩议也  是月减释江北重囚二十八名
　　明神宗显皇帝实录卷之二
明神宗显皇帝实录卷之三
　　隆庆六年七月甲申朔初享  太庙  上驾及门雷雨大作湏雨止成礼乃还宫
　　○大学士张居正言礼部会议  两宫尊号仰考旧典惟  宪宗皇帝尊  嫡母皇后为  慈懿皇太后  生母皇贵妃为  皇太后与今日事正为相同但今  圣母皇后与  圣母皇贵妃恩德之隆概无有间尊崇之礼岂宜差殊且臣恭奉  面谕欲兼隆重其礼各官仰体  孝思皆亦乐为将顺拟于  皇太后上各加二字并示尊崇庶于  祖制无愆而于  圣心亦慰又言  先朝母后徽称有加至四字六字八字者皆因朝廷有庆典以渐致隆其初则止于二字乃定制也今  圣母福寿无疆  皇上万年御历将来吉祥喜庆之事层见叠至  尊号徽称有加无已固不在此时之骤增也诏如所拟内阁因拟所加字  上亲裁定焉  上命中使传谕辅臣张居正忠心为国特赐光素玉带一束居正＜锍-釒＞谢报闻  起原任协理京营戎政兵部尚书谭纶为兵部尚书
　　○升江西右参政程嗣初为河南按察使
　　○吏部尚书杨博左侍郎魏学曾右侍郎刘光济都察院左都御史葛守礼左佥都御史陈省各上＜锍-釒＞自陈乞罢俱慰留
　　○乙酉礼部进  孝懿皇后尊谥议文曰伏以黄舆奠厚承苍盖以发生素魄涵辉并朱曦而朗耀故美舜华之协帝必称沩汭之嫔而崇文祀以配天亦溯洽阳之合义实通于今古事岂隔于幽明恭惟  孝懿皇后梦月通灵伣天表瑞庆钟华族夙闲图史之规芬播彤闱首应舟梁之迎归我  先帝作之元妃秉恪慎以禔身含柔明而事上巽姿有淑坤德无违采藻采苹荐筥筐而展孝为絺为□蠲绮组而华鸣玉自闲脱簪申诫险诐不形于请谒宴私无介乎容仪若乃志在进贤和自宣于琴瑟仁惟逮下怨不起于衾禂博施鱼贯之恩竟启螽斯之庆斯尤德跻周姒美冠虞皇纂女史以流声述王风而成化者也顾龙轩未炳缺正位于长秋鸾驭先昇恸归真于修夜惟  先帝留情故剑虽兰宫之大号已崇今  皇上洒泣灵楸乃桂殿之芳声尚閟匪荐隆名之舄奕曷扬厚德之辉光臣等仰体  孝思俯询舆论宜  天锡之曰  孝懿贞惠顺哲恭仁俪天襄圣庄皇后上配尊称于太室下垂令范于中闱臣等拜手稽首谨议
　　○兵部左侍郎石茂华题防秋事宜言宣大山西三镇虏虽纳款贡市但俺酋大同之市愆期未至老把都之妻及永邵卜诸虏黠悍要求情状叵测黄酋虽因子侄之变苟见完市凶狠骄横终难驯服至板升之逆党尚存恐勾引之祸端未息此诚厝火积薪餋虎贻患之时蓟昌二镇环卫  陵京实为根本重地目今台垣联络兵马云集似为可恃但近朵颜三卫虽称藩篱史车二夷虽受抚赏然皆阳顺阴逆日谋勾引土蛮招诱老把永黄诸酋或二虏紏合分道内侵不免顾此失彼辽东孤悬一隅两河千里朵颜夷人建州海西诸虏虽通贡市每肆鼠窃土蛮诸部窥伺垂涎岁无宁日狭西延宁固原三镇切近套虏各酋效顺纳款边境晏然似无他患但狭西地方延袤动辄千里防范易至疏阔今酋首吉能物故其子把都儿黄台吉西掠未回尚有打儿汉台吉诸酋分据套中名分未定统属无人恐各酋自相雄长易生反侧狼奔豕突贵防未然甘肃远在河外三面临边番虏交杂所称斗绝孤悬者虏酋止宾免等数枝及黄台吉下部落零寇在边外住牧近因套虏切尽黄台吉西掠银锭台吉等诸虏俱相继西行率多经繇内地环牧于西海及镇番等边外又甘州南山西番少罕一枝最称强众傥番虏合谋一时窃发本地方既已不支各处援兵复难猝至其不偾事者几希各虏之情形既殊在我之措注贵豫一切防御机宜应亟行申饬早为讲究毋狃因循致妨国家大计
　　○命工部尚书朱衡阅视  陵工左侍郎赵锦督催木石诸料
　　○丙戌遣公朱希忠张溶驸马许从诚侯蒋佑祭告于  郊  庙  社稷恭上  大行皇帝谥册文曰孝子嗣皇帝臣
　　谨再拜稽首上言伏以  上圣宅尊仰六载中天之烈鸿名归美升万年太室之华庆衍无疆颂均有截恭惟  皇考大行皇帝漙将受命渊穆凝神安安天纵于帝文亹亹日跻于圣敬爰自龙潜毓粹高代王仁孝之风迄乎凤历开昌体殷宗恭默之懿垂至治之裳而乾纲独运调大化之瑟而角□羊泽旁流春秋不辍于谈经学古训而有获宵旰克勤于听政监成宪以罔愆岁郊时享信顺孚于帝亲耕耤临雍富教兴于邦国严饬宫庭之纪罚不贷而赏不轻信任辅弼之臣言必从而谋必就用才贤则幽遐尽录简将吏则功过兼收谒  山陵而顾问边防虑存未雨举大阅而鼎新营务令出如霆广言路则谴每恕于撄鳞重刑狱则爱常徵于祝网朝清道泰内焉纪纲法度之惟明吏称民安外焉弦诵讴谣之毕集三灵协瑞万邦屡豊德施渗漉于含生威命播扬于殊俗北虏归诚而请贡塞垣无烽燧之惊南夷假息以就歼岭海有耕桑之乐皇猷炳朗六府三事皆可歌王路清夷四海九州莫不服眷成功之丕赫亶垂世以弥光宜奉巍巍荡荡之名乃称尊尊亲亲之礼虽管窥蠡则未能究极其闳摹而镂玉泥金勉用铺张于显册爰咨公论请命于  天谨奉  册宝上  尊谥曰  契天隆道渊懿＜宀十见＞仁显文光武纯德弘孝庄皇帝庙号  穆宗伏惟永妥  圣灵诞膺天锡蜚英声腾茂实同日月而照临裒景福衍鸿休配乾坤之悠远谨言
　　○总督漕运都御史王宗沐奏报海运抵岸言海运不行已百六十余年臣前任山东左布政使因胶河之议详考前代沿革始末与其必可行者条陈十二利时群听骤闻相顾疑骇其后科臣建白抚臣试行皆符臣言事果不谬因获上闻定拟今岁通运臣适又叨官漕司规度发行兹者六帮无失相继抵岸天下臣民始信海运可行以此与河漕两途并输诚为国家千万年无穷之利报闻
　　○工部题  陵工事宜一计处钱粮一议拨军夫一查复职掌一预备木料一改发石料一议处运木一责成委官一酌用砖料一召募匠作一议处物料
　　○丁亥  仁孝文皇后忌辰祭于  奉先殿
　　○以  大行皇帝尊谥礼成诏告天下诏曰朕闻帝王有骏德豊功昭著于当时则必有鸿名显号垂示于万世斯古今之通义国家之令典也惟我  皇考大行皇帝聪明睿智恭俭＜宀十见＞仁懋圣学于缉熙揽乾纲于独断灵承  帝命轸恤民艰先德政而后刑威崇文教而修武备外夷宾服中国又安享六载之昇平垂万年之基绪增光  列圣超越百王功德之隆蔑以尚己不幸  龙驭上升攀号莫逮朕以凉德嗣守丕基方缵述之是图岂光扬之敢后谨命文武群臣参稽古礼议荐崇称博采师言协于公论乃于今年七月初三日祗告  天地  宗庙  社稷奉  册宝恭上  大行皇帝尊谥曰  契天隆道渊懿＜宀十见＞仁显文光武纯德弘孝庄皇帝庙号  穆宗于戏乾坤高厚固荡乎其难名日月昭垂盖焕焉而可仰布告中外咸使闻知
　　○礼部进  孝懿皇后尊谥册宝并改题  神主仪注
　　○起升吏部右侍郎兼翰林院侍读学士陆树声为礼部尚书
　　○复除郝杰为河南道监察御史
　　○升浙江按察使赵贤为都察院右佥都御史巡抚湖广兼理军务应天府府尹杜拯为南京太仆寺卿
　　○准在假尚宝司少卿戚元佐终养
　　○升狭西副使周国卿为江西右参政
　　○初通漕运于密云寻加复密云漕粮五万石先是总督侍郎刘应节等言塞备以储饷为急军需以漕挽为便密云一城环控白潮二水若天开以便漕者向二水分流至牛拦山始合故剥船自通州而上者亦至牛拦山止若至龙庆仓从陆输挽军民艰苦之状水次露积之虞难以悉状今白水徙流西城下去潮水不二百武前于城东北业筑三合土堤障水防城近又＜锍-釒＞渠于上植坝于下邀潮入白合为一派水深漕便剥船可达密云无疑漕渠既通漕额宜复盖密云经费视诸镇独多其粮料视诸镇独贵先年漕额运昌平共十八万石余今止十四万余密云仅得十万有奇虽盖以屯粮民运能济几何所赖止有召□一法然边鄙民贫每至佥□若驱就陷阱岂足终恃今查通仓粟米每至腐积各军领者每为蹙额若移通仓五万石漕于密云扣密云折色三万五千两存留太仓给京军月粮则通仓无腐粟京军有实惠密云免□苦此外尚欠二万石则听本镇节缩区处及言设立晒场成造剥船等事部覆俱从之
　　○调管理分守南赣参将事务副总兵张斌仍以副总兵职衔管理分守广西永宁参将事务升凉州卫千户谢鋐为指挥佥事操守甘肃碾伯地方宣府新开口堡守备指挥佥事阎万石为署都指挥佥事充巩华城游击
　　○巡抚延绥右佥都御史郜光先陈秋防事宜一分布兵马一预定应援一乘时修浚一优重哨探一安设柴塘一严诘奸细一慎固城守一专责稽察＜锍-釒＞下兵部
　　○戊子吏部覆朱衡等守河事宜一议官守一议久任言管河官员防守修筑必经岁月驻信地方便责成新筑河堤计长三百七十里每六十里用官一员俱以州判县簿领之又添设府同知一员与管河通判均分督调如遇有急互相协理其每年修守著有成效者年终荐举纪录次第迁秩如管河主簿则升管河县丞县丞升州判州判升州同州同升通判其系科目者管河通判则升管河同知同知升佥事递升参议副使参政按察使布政使累著成效则直以总理河道大用之久其任则河务愈精久其官则河臣益劝衡等所陈诚为确论诏行之
　　○赏进贡骆驼等族番人银钞○己丑敕谕礼部朕闻礼以正名为先孝以尊亲为大故自古帝王缵基图之重念鞠育之恩必有徽称光于典册所以尽伦而教孝也惟我  圣母皇后恭俭安仁作俪  皇考我  圣母皇贵妃贞纯慈惠诞毓眇躬圣善之德并隆生成之功罔间俾予冲子获嗣丕基皆训迪拥佑之力也不有尊称曷彰令德兹谨稽  祖宗旧典博采廷臣公议恭上  圣母皇后尊号曰  仁圣皇太后  圣母皇贵妃尊号曰  慈圣皇太后庶两尽于尊亲用并成乎孝餋尔礼部其择日具仪以闻钦哉故敕
　　○敕谕兵部朕荷  皇天眷命嗣承大统内治既定外备宜严目今边患虽宁未可恃为无事尔兵部便行文与各边总督镇巡等官秋防伊迩今岁事体比之常年倍宜谨备选将练兵积饷修守等项事务都要著实举行如有因循怠玩沿习旧套以致偾事者都拏来治以重罪决不轻宥尔部里亦要常差的当人员侦探边事虏情从实奏报以俟朝廷处画如或朦胧误事一体重治不饶钦哉故谕盖辅臣张居正惩隆庆元年事深以为言因拟敕行
　　○升四川左参政劳堪为浙江按察使江西南昌府知府丁应璧为徽宁等处兵备副使驻劄池州府
　　○庚寅吏部等衙门考察奏黜吏部员外郎穆文熙都给事中宋之韩程文等三十三员吏部主事许孚远御史李纯朴杜化中胡峻德盛时选刘曰睿张集左右给事中涂梦桂杨镕周芸张博等五十三员降调外任
　　○吏部又题考察光禄寺寺丞张齐何以尚尚宝司卿成钟音司丞陈懿德等四员诏报齐懿德闲住钟音以尚降调外任○户刑等部尚书张守直刘自强朱衡仓场尚书王国光及户兵刑工左右侍郎郭朝宾陈瓒石茂华栗永禄朱大器曹金赵锦熊汝达戎政侍郎王遴通政使李际春并光禄寺卿路王道太常寺卿王凝顺天府府尹孙一正各自陈乞罢诏报自强致仕永禄调南京余俱留
　　○复除郜永春为河南道监察御史
　　○升福建左布政使朱纲为应天府府尹
　　○升河南道御史吴道明为直隶庐州府知府兵科右给事中周良臣为江西南昌府知府河南道御史郝杰为狭西副使兵科都给事中梁问孟为福建右参政  赐故大学士高仪一品祭葬及谥仍差官护匶还乡仪浙江钱塘人嘉靖辛丑进士选庶常第一人授翰林院编修学术醇深操履端慎有声词林中累官坊詹登于秩宗时当  肃皇帝创举典礼之后  穆宗代兴仍改为难乃丘泽社稷之分合大祀之配享元配继后之祔别多所裁酌附于古义折衷之功为多已而鸿冥远渐羽仪之望更隆  庄皇帝特起之山林之中委以密勿之寄于时权有所归无所建竖及受顾命以辅  冲主更遘危疾奄复云亡然迹其所遭逢虽或少延终当遂其初服未必能并驰声于丙魏也当日礼典方于故大学士张治非独其位相等盖其品有足相当也谥曰文端夫何忝焉
　　○辛卯大学士张居正自陈不职言易一榱不若得一栋评众臣不若简柄臣乞赐罢免不允
　　○礼部左侍郎王希烈右侍郎诸大绶各自陈俱诏照旧供职
　　○升河南道御史郜永春为福建左参议
　　○升南京山西道御史姚光泮为福建泉州府知府广西道御史王元宾为湖广承天府知府刑科给事中周守愚为福建佥事秦舜翰为四川佥事
　　○壬辰遣公朱希忠等以上  孝懿皇后尊谥祭告  天地  宗庙  社稷册文曰孝子皇帝臣  稽首百拜伏以紫庭俪正崇称夙贲于中闱彤管扬辉徽数载光乎显册节繁声于琼字镂遐轨以瑶函恭惟  皇妣孝懿皇后至性渊涵贞姿纯穆名闺吉产祥流宝婺之辉高胃秘仪彩备瑶绳之烂应  圣祖凤占之兆配  先皇龙德之潜宫徵自鸣岂假珩璜而结佩容仪无介非资图史以成规均惠咏于小星敦朴徵乎大练采苹蘩以假庙率礼承祧授弓＜革蜀＞以祈禖锡祥启胤瑞钟麟趾庆洽螽斯地其处乎德厚载乎万物风之行也化肇始于二南何星纪之失躔焂月轮之掩景  先帝感来迟之痛峻列荣升冲人怅生晚之违孝思靡及虽不奉音容于旦夕曷尝忘凄怆于春秋溯佑启之深恩哀深抚镜席仁慈之遗荫慕切赐衣谨遵旧章诹谋榖旦率舆情而涣号缘节惠以扬休清庙登歌亦右文母尊谥曰  孝懿贞惠顺哲恭仁俪天襄圣庄皇后于戏至哉坤元茂宰化工之发育母也天只讵模圣善之形容祗隆一字之褒垂诸琬琰兼备六衣之献丽彼祎褕伏冀  慈灵鉴兹孝悃俨居歆于祝史申徂赉于后昆遹骏有声后德光天之下则笃其庆皇图卜世之长臣谨稽首顿首上言是日遣公张溶恭诣  陵园献  册宝驸马许从诚祭告  神霄殿大学士吕调阳恭题  神主  上于皇极门临遣溶礼部先请  上升座传赞遣官行礼  上谓不宜背册宝舆南向乃诣舆前行四拜礼起西向  遣官行礼毕举舆及午门  上犹目送之
　　○赐德平伯李铭祭葬享堂并护坟地土铭孝懿皇后父也
　　○癸巳大学士吕调阳自陈乞罢优诏不允
　　○詹事府詹事兼翰林院侍读学士协理府事马自强詹事府詹事兼翰林院侍读学士掌院事陶大临太常寺卿兼翰林院侍读学士管国子监事丁士羙各上＜锍-釒＞自陈俱奉旨照旧供职
　　○吏部覆通政使司右通政何永庆韩楫鸿胪寺卿王之垣大理寺左少卿刘思问右少卿宋良佐太常寺少卿刘浡陈行徤太仆寺少卿董尧封陈联芳李幼滋顺天府府丞刘尧诲各自陈不职之垣等照旧供职永庆闲住楫浡降调外任  设  昭陵卫凡铸指挥使司印经历司印镇抚司印各一左右中前后千户所印五及左右中前后百户所印五十共印五十八颗
　　○甲午巡按宣大御史孙錝奏窃见虏酋纳款边陲晏然万姓有安堵之乐两镇无鸣笳之声真太平景象顾事机倚伏无常虏酋性态叵测有不可不为深虑者近报黄台吉约六月六日在新平堡互市又报其部下夷人称黄台吉被其子扯力克台吉等将人马牛羊抢夺西去今惟携其爱妾少子住牧大白海子地方恐失信中国故遣我每赶马到市又报自六月六日至九日共易过夷马四百一十匹臣思互市之期定于春末夏初者以虏马方瘦不敢驰骋深入今黄台吉延至六月方市俺答自水泉营市后称往青山避暑其得胜堡市期尚未约定况青把都永邵卜诸酋意见不同将必迁延至秋在彼既为可逞之时在我又值收获之日虽俺答纳款颇诚诸虏酋并其部落人各一心恐难钤制万一变出不测所损国威不既多乎此其可虑者一黄台吉素强悍跳梁凌侮诸夷一旦天夺其魄被子抢去人马其势困弱似若可喜但其穷蹙窘迫无所依归恐不肯安受其子之侮况住牧地方与察罕儿相近幸素相讎隙耳万一虏情狡猾穷极生变不合于此求合于彼察罕儿忘其旧隙藉为虎翼协心内寇蓟镇之间多不得宁静此其可虑者二乞敕诸臣将边防紧要事宜详为计处一面通市一面堤备毋以羁縻藉口忘战守之策部覆从之
　　○工部尚书朱衡言国家治河不过浚浅筑堤二策浚浅有漕黄交会之异浚漕黄者或爬或捞或逼水而冲或引水而避此可人力胜者茶城与淮水会则在清河茶城清河之浅无岁不然盖二水互为胜负黄河水胜则壅沙而淤及其消也淮漕水胜则冲沙而通虽用人力水力实居七八筑堤有截水缕水之异截水之堤可施于闸河不可施于黄河盖黄河负湍悍之性挟川潦之势所向何坚不假顾可以一堤当之乃缕水之堤不然河繇淮入海运道实资之故于两岸筑堤不使其从旁溃溢始得遂其就下入海之性盖以顺为治非以人力胜水性故至今百五六十年永赖不变查清河之浅应照茶城例每遇黄河涨落时穵挑河潢导令淮水冲刷则虽遇涨而塞必遇落而通惟清江浦水势最弱出口处所适与黄水相值比因民船繇闸往来不闭遂至沙淤壅塞既有妨运道复贻患淮郡宜于黄水盛发时闭各闸惟鲜贡船只听令经繇探有带人沙淤随即爬捞毋使停滞若海口访自隆庆三年海啸后壅水倒灌低洼之地积潴难洩今前水固已消涸尤宜时加试测设有沙淤随即＜锍-釒＞浚毋得积塞有误大计至于筑堤黄河两岸止是缕水不得以拦截为名报闻○兵部覆奏太仆寺变卖马匹价有定数系节年通例今诏所开宽恤小民若必取盈原价非所以广德意合行太仆寺转行分管地方少卿将寄养州县老弱马匹逐一查明不必拘定原数止炤依时估变卖价银解部转发该寺贮库专备买马支用依拟行
　　○乙未升狭西副使王宫用为四川左参政广西右布政使万思谦为福建左布政使
　　○除翰林院庶吉士李学一为刑科给事中
　　○兵部右侍郎吴百朋自陈乞罢不允
　　○降狭西道监察御史胡峻德为直隶滁州判官户科左给事中张博为狭西郃阳县知县右给事中涂梦桂为直隶浚县县丞
　　○调原任湖广副使杜思为南宁府知府以先任被劾故也○户部奏太仓银库本年六月终实在各项银共二百五十二万五千六百一十六两金四百六十五两铜钱一千六百一十九万九千四百八文
　　○以福建都司掌印署都指挥佥事郭坚充参将分守南赣等处地方
　　○升大同蔚州卫署指挥佥事苏言守备宣府新开口堡地方山西振武卫百户李先春守备水泉营地方
　　○升福建军门标下游击呼良朋为参将分守本省南路地方改总兵标下坐营都司吴京补本省都司军政佥书其游击坐营原缺俱裁不补
　　○诏均派两直隶山东河南河夫于各州县不得偏累濒河地方
　　○丙申吏科都给事中雒遵等紏拾大僚言今日群臣中其不敬者有若户部尚书张守直其不孝者有若巡抚甘肃都御史杨锦其不简者有若南京礼部尚书秦鸣雷巡抚山西都御史杨彩又有若南京礼部右侍郎改国子监祭酒万浩其不修者有若太常寺少卿吕藿巡抚狭西都御史温如璋台臣刘良弼等＜锍-釒＞又益以南京工部尚书陈绍儒鸣雷留用藿调南京锦调外任浩绍儒致仕如彰彩闲住
　　○巡按直隶监察御史李栻条陈运务事宜议在漕运者六一曰运官宜重一曰运期宜蚤一曰运帮宜速一曰收受宜平一曰挂欠宜究一曰功罪宜核议在海运者三一曰非优叙其功无以为任事之劝一曰非酌定其数无以适通变之宜一曰非更制其舟无以尽转运之利＜锍-釒＞下该部
　　○勒锦衣卫佥书指挥佥事陈尧相南镇抚司佥书指挥使孟大臣指挥同知郭东州各闲住兵部因其自陈各覆其贪肆也
　　○广西巡抚郭应聘奏官兵斩获大屋等村贼首黄金鼎等五十八级各贼畏威向化獞老担堡残獞地方宁靖
　　○都察院请复巡视居庸山海二关御史诏报罢
　　○丁酉阁臣进  两宫尊号奏书仪注
　　○兵部覆两广西路添设巡海参将以浙江温处参将胡震调补琼崖专设参将以原任参将吴继方代补雷廉另设参将以为事官陈濠充补惠州专设参将以见任参将沈学思住劄海惠县潮州添设参将以原任参将李诚立改补各分守地方惠潮改设守备即以把总徐天麟改补肇庆府思平地方添设守备以南头把总赵一夔改补总兵标下添设标兵把总以名色总杨文通充补从提督殷正茂与给事中秦舜翰议也
　　○兵部覆嘉靖四十二年十二月蓟镇墙子岭等处获功阵亡官军韩宗义等二十员名各升授赎录有差
　　○兵部覆延绥巡抚郜光先题隆庆五年镇守总兵官雷龙等招回投虏男妇前后共四百五十名口又覆副总兵高天吉孙国臣各招降一百名以上均应重赏各赏银十两
　　○添注原任尚宝司少卿吴自峒
　　○升山东按察使李淑为广西右布政使调山西副使蔡国熙于狭西
　　○兵部奏上年宣大二镇凡招归正人口四千七百八十七名总兵马芳等升赏有差
　　○差中书舍人沈文为故大学士高仪造坟
　　○戊戌中元节遣武安侯郭大诚等祭各  陵及各  寝园  穆宗庄皇帝几筵大诚  长陵  景陵抚宁侯朱冈  献陵  裕陵泰宁侯陈良弼  茂陵  泰陵  康陵庆都伯杜继宗  永陵遣官祭  景皇帝陵及诸  陵寝园坟皆遍遣祭焉○礼部进上  两宫尊号仪注
　　○内官监掌印太监张诚请给敕提调  陵工辅臣张居正言管工太监敕已发行掌印官例原不领敕且无一事两敕之理封还诚本事遂寝
　　○吏部题建言罪废诸臣尚宝司司丞郑履淳户科左给事中李己吏科给事中石星工科给事中陈吾德俱复原职礼科左给事中陆凤仪云南道御史詹仰庇另议报可吏科雒遵等则首荐户部尚书刘体乾其致仕闲住者又有尚书马森郭乾谭大初刘采侍郎杨巍佥都御史海瑞少卿丘橓参政温纯等旨亦下部
　　○赠故大学士高仪太子太保吏部言仪学识渊醇性资端亮新迪内阁虽未抒捧日之忠久在南宫实茂著格天之烈三朝耆旧一代名臣○兵部奏甘肃抚臣廖逢节言套酋切尽黄台吉等欲从甘州往西海住牧宾兔歹成妻男盘据昌宁湖坚执欲从黄台吉去路行走总督戴才亦言套内诸虏陆续俱到镇番凉永境外住牧及抢掠番夷欲繇内地经行各乞行顺义王俺答禁谕为照前项虏情大率有二其一则虽无骚扰不宜经繇内地其一则虽未侵轶不当屯住近边且诸酋络绎西来虏势甚重虏情难测必湏严内外之防以寝彼窥伺之谋预战守之略以严我自治之策宜行才等督率各官严加堤处未过者谕令径繇边外毋中假道之奸已过者谕令远离边境以免启衅之渐备行宣大总督王崇古传谕俺答严令各酋遵守法度西行往来俱繇边外川底及嘉峪关外行走若果去海上止繇镇羌永昌三条沟过路不得经繇黑松凉永甘山等处内地各总督抚镇官亦务协心区处以靖边陲毋得自分彼此因循误事从之
　　○兵部覆延宁二镇等处地方获功官军李鸣凤等二十六员名各照例升赏
　　○复令饶州兵备道兼辖南昌府新建进贤县其南康府星子都昌九江府湖口各沿湖县分凡干军务贼情悉听调度整饬从抚臣徐栻请也
　　○刑部奏热审释放发落笞杖等罪犯人三百四十三名口
　　○己亥敕谕文武群臣曰盖闻理道之要在正人心劝阻之机先示所向朕以冲幼获嗣丕基夙夜兢兢若临渊谷所赖文武贤臣同心毕力弼予寡昧共底昇平乃自近岁以来士习浇漓官方刓缺钻窥隙窦巧为躐取之媒鼓煽朋俦公事挤排之术诋老成廉退为无用谓谗佞便捷为有才爱恶横生恩讎交错遂使朝廷威福之柄徒为人臣酬报之资四维几至于不张九德何繇而咸事朕初承大统深烛弊源亟欲大事芟除用以廓清氛浊但念临御兹始角□羊泽方覃铦锄或及于芝兰密网恐惊乎鸾凤是用去其太甚薄示戒惩余皆曲赐矜原与之更始书不云乎无偏无党王道荡荡无党无偏王道平平朕方嘉与臣民会归皇极之路尔诸臣亦宜痛湔宿垢共襄王道之成自今以后其尚精白乃心恪恭乃职毋怀私以罔上毋持禄以餋交毋依阿淟涊以随时毋噂沓翕訿以乱政任辅弼者当协恭和衷毋昵比于淫朋以塞公正之路典铨衡者当虗心鉴物毋任情于好恶以开邪枉之门有官守者或内或外各宜分猷念以济艰难有言责者公是公非各宜奋谠直以资听纳大臣当崇餋德望有正色立朝之风小臣当砥砺廉隅有退食自公之节庶几朝清政肃道泰时康用臻师师济济之休归于荡荡平平之域尔等亦皆垂功名于竹帛绵禄荫于子孙顾不美欤若或沉溺故常坚守涂辙以朝廷为必可背以法纪为必可干则我  祖宗宪典甚严朕不敢赦百尔有位宜悉朕怀钦哉故谕
　　○谕礼兵二部朕即位之初重念守边官军勤劳宜加赏赉礼部便会同兵部查辽东至甘肃沿边一带官军实数来看
　　○起在假通政使司右通政李世达仍以原官提督誊黄
　　○升河南右参政胡价为太常寺少卿提督四夷馆狭西佥事汪文辉为尚宝司卿
　　○升云南右参政秦钫为山东按察使湖广兴国州知州刘奋庸为山西副使提督学政
　　○以浙江总捕都司徐尚明铨注福建都司军政掌印管事以大同游击魏廷臣充右参将分守偏头关等处地方  辽东行太仆寺奏报本镇隆庆五年分官军骑操马数原额七万八千八十二匹见在五万六百八匹膘壮者四万四千一百五十匹瘦损者六千四百五十八匹倒死二万七千四百七十四匹已追补膘壮者六千七百九十七匹未追补者二万六百七十七匹膘壮者仍备战守瘦弱者督令餧餋倒失者严限追补报闻
　　○庚子  上诣  两宫进  尊号奏书  圣母皇后书曰子皇帝臣  谨奏仰惟  圣母皇后陛下  安贞应地  柔顺承天  明德克俪乎  先皇阴教允仪于六寝肆予小子夙荷  深恩属兹继统之初亟以尊  亲为重谨稽旧典祗荐  徽称将以今月二十六日恭率文武群臣奉  册宝上  尊号曰  仁圣皇太后伏愿  俯鉴微诚  俞登显号  得名得寿绵千秋万岁之遐龄  宜天宜人享四海九州之至餋臣不胜惓惓之至  圣母皇贵妃书曰子皇帝臣  谨奏伏惟  圣母皇贵妃殿下  体备柔嘉  性涵淑惠既  弼成乎阴教乃  浚发于震祥  诞育眇躬弘敷  慈训兹承大统实本庆源顾欲报  深恩曷以罄昊天之慕惟荣登  显号庶少伸爱日之诚谨据彝章博咨舆议将以今月二十七日恭率文武群臣奉  册宝上  尊号曰  慈圣皇太后伏愿  诞膺景贶  茂对昌辰  名偕宇宙而俱新维祺有淑  寿与冈陵而并固俾炽无疆臣不胜惓惓之至
</div>
    <div class="pagination">
<a href="明实录神宗实录.html">上一页</a><a href="明实录神宗实录.html">1</a><span class="current-page">2</span><a href="明实录神宗实录_page3.html">3</a><a href="明实录神宗实录_page4.html">4</a><a href="明实录神宗实录_page5.html">5</a><a href="明实录神宗实录_page6.html">6</a><a href="明实录神宗实录_page7.html">7</a><span>...</span><a href="明实录神宗实录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
