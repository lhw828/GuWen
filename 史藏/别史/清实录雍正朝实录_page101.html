<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 101 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 101 页/共 216 页
  </h1>
  <div class="content">
   ○兵部右侍郎图理琛、缘事革职。调礼部左侍郎三泰、为兵部右侍郎。仍兼管礼部太常寺事务。盛京工部侍郎通智、为礼部左侍郎　　

○以镶蓝旗护军统领伯马兰泰、兼管镶蓝旗满洲副都统事务　　

○免直隶青、静海二县、雍正五年分水灾额赋有差　　

○旌表浙江遂安县烈妇、毛鸣让妻余氏。夫亡绝粒。矢志完贞。陕西张掖县烈女、孙兆麟聘妻韩氏。未婚夫亡。闻讣自缢。各给银建坊。入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之六十六




大清世宗敬天昌运建中表正文武英明宽仁信毅大孝至诚宪皇帝实录卷之六十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。三月。辛亥朔。免直隶东安县、雍正五年分水灾额赋有差　　

○壬子。谕内阁。览福建巡抚常赉奏称、罗源县孝子李盛山、割肝救其母病。伤重身故。请加旌表。部议以割肝乃小民轻生愚孝。向无旌表之例。应不准行。朕思我世祖章皇帝圣祖仁皇帝临御万方。立教明伦。与人为善。而于此例慎予旌表者。诚天地好生之盛心。圣人觉世之至道。视人命为至重。不可以愚昧而误戕。念孝道为至宏。不可以毁伤为正理。立法垂训。实有深意。但向来地方有司。未尝以圣贤经常之道、与国家爱养之心。明白晓谕。开导编氓。是以愚夫愚妇。救亲而捐躯。殉夫而殒命者。往往有之。既有其事。若不予以旌表。恐无以彰其苦志而慰其幽魂。所以数十年来。虽定不予旌表之例、而仍许其奏闻。且有邀恩于常格之外者。仰见圣祖仁皇帝哀矜下民之圣心。固如是之周详而委曲也。孝经曰。身体发肤。受之父母。不敢毁伤。孝之始也。孟子曰。事孰为大。事亲为大。守孰为大。守身为大。此皆言人子一身、乃父母之遗体。虽一发一指。不可偶有亏损、以伤父母之所贻也。孔子曰。父母惟其疾之忧。盖父母爱子之心、无所不至。偶有疾病、尚以为忧。设有不肖忤逆之子。父母且恕而矜之。若纯孝之子。则父母之怜爱、又当何如也。若以己身患病之故。致其子割肝肉以充饮馔、和汤药。纵其子无恙。父母之心、断无不惊忧惨惕不安之理。况因此而至于伤生。又岂父母所忍闻者乎。夫父母有疾。固人子所当尽心竭力之时。而孝道多端。实不容效命捐躯于一节。孔子曰。生、事之以礼。死、葬之以礼。祭之以礼。是人生孺慕之诚。原通百年而无间者也。人子一身。承先启后。负荷甚钜。若舍生殒命于仓猝之间、而忘宗祀继续之重。非所以为孝也。况人子于亲。本乎天性。傥能尽至诚纯孝之实。则亲病虽笃。呼吁请祷。力省一身之过。誓愿为一正人。如此、必能感天地。动鬼神。何须割肝刲股、以为回生之良剂乎。家庭之行。惟在至诚至敬、善体亲心。不必以惊世骇俗之为、著奇于日用伦常之外也。至若妇人从一之义。醮而不改。乃天下之正道。而其间节妇烈妇、亦有不同者。烈妇以死殉夫。慷慨相从于地下。固为人所难能。然烈妇难而节妇尤难。盖从死者取决于一时。而守贞者必历夫永久。从死者致命而遂已。守贞者备尝夫艰难。且烈妇之殉节捐躯、其间情事、亦有不同者。或迫于贫窭而寡自全之计。或出于愤激而不暇为日后之思。不知夫亡之后。妇职之当尽者更多。上有翁姑、则当奉养以代为子之道。下有后嗣、则当教育、以代为父之道。他如修治苹蘩。经理家业。其事难以悉数。安得以一死毕其责乎。是以节妇之旌表、载在典章。而烈妇不在定例之内者。诚以烈妇捐生与割肝刲股之愚孝。其事相类。假若仿傚者多、则戕生者众。为上者之所不忍也。向来未曾通行晓谕。朕今特颁谕上□日。著地方有司、广为宣布。务期僻壤荒村家喻户晓。俾愚民咸知孝子节妇、自有常经。而保全生命、实为正理。则伦常之地。皆合中庸。不负国家教养矜全之德矣。傥训谕之后。仍有不爱躯命、蹈于危亡者。朕亦不概加旌表、以成闾阎激烈之风。长愚民轻生之习也　　

○湖广总督迈柱疏言、各属堤塍。历系业户按粮派夫运土。逐年岁修。今各业户感戴鸿恩。情愿照上年水痕、加高修筑。其支河淤塞之处。业户亦照岁修之例、自行挑浚。得上□日。修筑江堤。疏浚河道。该地方既有岁修之定例。今百姓踊跃从事。加工修浚。甚属可嘉。用沛特恩助其力作查康熙五十五年、湖北湖南地方兴修堤岸河道工程。蒙圣祖仁皇帝特恩。赏助米粮人工之费。共计银六万两今朕遵照此例。将帑银赏赐六万两。令迈柱于湖北湖南二省。酌量工程多寡、分派散给。并饬地方有司、实心料理。使小民均沾实惠。工程永远坚固。以副朕爱养楚民之至意　　

○免直隶邯郸县、雍正五年分水灾额赋有差　　

○癸丑。谕户部。君民上下之间。休戚相同。本属一体。论语曰。百姓足。君孰与不足。是民间之生计、即国计也。自古人君无不恤民之灾济民之困者。而至于歉岁蠲免之数、往往多寡不同者。则时势赢绌为之。出于不得己也。如明洪武时。凡水旱地方。税粮即与蠲免。成化时。凡被灾之地。以十分为率。减免三分。弘治时。全荒者、免七分。九分者、免六分。以是递减。至被荒四分免一分而止。我朝顺治初年。凡被荒之地。或全免。或免半。或免十分之三。以被灾之轻重、定额数之多寡。顺治十年议定。被灾八九十分者、免十分之三。五六七分者、免十分之二。四分者、免十分之一。康熙十七年议定。歉收地方。除五分以下不成灾外。六分者、免十分之一。七八分者、免十分之二。九分十分者、免十分之三。此例现在遵行。凡此多寡不同之数。或旋减而旋增。皆因其时势为之。亦非先后互异、意为增损也。数十年来。虽定三分之例。然圣祖仁皇帝深仁厚泽。爱养斯民。或因偶有水旱而全蠲本地之租。亦且并无荒歉、而轮免天下之赋。浩荡之恩。不可胜举。而特未曾更改旧例者。盖恐国家经费或有不敷。故仍存成法而加恩于常格之外耳。朕即位以来。命怡亲王等、管理户部事务。清查亏项剔除弊端。悉心经理。数年之中。库帑渐见充裕。以是观之。治赋若得其人、则经费无不敷之事。用沛特恩。将蠲免之例。加增分数、以惠烝黎。其被灾十分者、著免七分。九分者、著免六分。八分者、著免四分。七分者、著免二分。六分者、著免一分。将此通行各省知之。朕视万民、实为一体恫瘝念切。怀保情殷。因思自古无不爱民恤下之人君。亦断无不急公亲上之黎庶。祗以时势所值、各有不同。今就目前国用计之可以加惠吾民。使沾渥泽。是以斟酌分数、定为规条。傥将来国用益饶。更可加增于此数之外。假若经费或有不足。凡尔百姓、自然踊跃输将。则此例又可变通。必不因朝廷格外之恩、而遂妄奉公之本念也。如此、则君民一心。上与下各尽其道。太和洋溢。感格上苍。将见灾沴全消。雨旸时若。丰亨有庆。旱涝无闻。岂不美欤。并令各省督抚、转饬有司。遍谕乡村众庶、咸使闻知　　

○谕礼部光禄寺。陵寝祭祀银器等项。向从光禄寺临期运送。此器皿、关系祭祀大典。路远运送往返恐不洁净且或致有损伤。殊非诚敬奉祀之意。况每逢祭祀运送。未免徒费跋涉。其作何办理之处、著查议具奏。寻议、查陵寝四时大祭。所用器皿俱全。惟每年十一月十三日、圣祖仁皇帝忌辰。照周年例致祭。所用器皿。由光禄寺赍送。再、每岁清明、岁暮嫔以下、并荣亲王园寝、上坟所用器皿。亦由光禄寺赍送。请嗣后、每年圣祖仁皇帝忌辰致祭、所用金器。即用景陵四时大祭备用之金器。其余一切器皿、贮存光禄寺者。照数送往。内有白铜盘碟二项。由内务府取用。亦令照数送往。至每次致祭、用银茶桶三十八只。应令制造全备。交管理陵寝事务大臣。严饬内关防、并礼部郎中等。敬谨收贮。如有遗失损伤。题参治罪。从之　　

○甲寅。礼部遵上□日议覆。已故鳌拜、既赏还一等公。应照例给与全葬。并致祭一次。从之　　

○乙卯。湖广总督迈柱疏言、原任武陵县知县马腾衢、任内亏空银两。应于原任巡抚赵申乔名下追赔完项。得上□日。为督抚者。或操守不谨。平时勒索属员。或沽誉邀名。徇情宽纵。以示恩惠有此二者。属员亏空。当令其分赔。如赵申乔当日居官。操守清廉。又复实心任事。毫不瞻徇情面。实大臣中之罕见者。今伊属员亏空。若照例令伊赔补。是清正任事之大臣。与贪鄙庸碌者同一处分。而子孙皆不免拖累。殊非激浊扬清之道。此项银两。不必于赵申乔名下著追。傥赵申乔名下。再有似此应赔之项。俱照此例免其赔补。著该部将此通行各直省知之　　

○丁巳。调镶红旗蒙古副都统侯五格、为镶蓝旗满洲副都统。升一等侍卫南岱、为镶红旗蒙古副都统　　

○文华殿大学士兼吏部尚书田从典、以老病乞休。温上□日褒嘉。加太子太师。赐帑银五千两。允其致仕　　

○戊午。命户部尚书蒋廷锡、为文渊阁大学士。兼理户部尚书事。升署两江总督镶白旗汉军都统范时绎、为户部尚书仍留总督任　　

○升云南元江副将张应宗、为云南楚姚总兵官　　

○己未。吏部以新补无锡县知县江日容、昆山县知县朱鋐、带领引见。上谕曰。县令乃亲民之官。最为紧要。得其人。则一县之事、无有不理。不得其人、则一县之事、必多废弛。盖以县令于百里之内。民事可以周知。若果实心办理。则古人所谓无一夫不获其所者。乃力所能为。非空文也。向来州县。往往以民风之朴鲁者、谓为驯良而可愚。以民风之秀颍者、谓为巧诈而难御。如无锡、昆山。自来皆苦烦剧。殊不知地方所以难治者。皆由县令未能实心办理之故耳。若果实心实政。惠泽及民。则秀颍之俗、其易治尤甚于朴鲁。如无锡、昆山地方。人多禀山川之秀气。读书明理者多。人心之公道、易于感动。非如愚朴之人、贤否不能一时立辨也。县令果毫无欺伪。其效即旋至而立应。有何烦剧难治之理乎。凡天下小民、总不可欺。视之虽若颛蒙。而有司所行之政。毫不能掩其耳目。但可以正感、而不可以术驭。至于州县徵收钱粮。人人皆知寓抚字于催科。然皆逐末、不知其本。夫正供之项。小民无不乐输。缘不肖有司。每于额外浮派、以求赢余。或朘民脂膏、希图肥己。或上司勒索、借为逢迎。以致吏胥乘间中饱。百弊丛生。小民不胜苦累。遂有奸猾之徒。得持官府之短长。抗粮包揽。任意拖欠。醇良者亦输纳不前矣。若州县洁己爱民。毫无浮派。则民间正供。乃义当完纳之项。何惮而不早完乎。惟当于肯完正供者、实意抚恤。于实在抗欠之顽户、严其催比。毫不瞻顾。此乃寓抚字于催科之道也。即如为政之道。不外宽猛两端。传云、宽以济猛、猛以济宽者。非谓行数端宽纵之事。随济以数端之猛。行数端猛烈之事。随济以数端之宽也。惟在斟酌于情理之中。宜宽而宽。宽而不失于慢。宜猛而猛。猛而不失于残。宽猛咸得其宜。乃为相济之道。未有遇事之先、横宽猛之念于胸中之理也。此皆庸迂者、错会古人之意耳。向来地方官。多有欲借乡绅之游扬、则交结乡绅而欺陵百姓。或欲百姓之称誉、则袒庇百姓而摧折乡绅。不知百姓为国家之赤子。岂可徇巨室之私交而肆其陵虐。至于乡绅。或祖父为国家宣劳。或己身为国家效力。又岂可使簪缨之族、转贱于编氓、而故为摧抑乎。是乡绅百姓。皆不可存成见以待之。惟当准之天理人情。论其是非曲直。物来顺应、而不为天下先。乃能处之各得其平、而无一偏之私也。每见居官者。于莅任之始、多喜沽名钓誉。行一二巧伪之事、以求媚于人。不知巧伪之术。决无久久可行之理。始虽粉饰可观。未几而行藏毕露。其可耻实甚。何如秉公特正、后先如一乎。要之操守清廉。乃居官之大本。操守素优。则实心实政、皆能力行而有余。否则大本已亏。虽欲竭蹶矫饰、而势有不能。故凡居官者。必当端其操守以为根本。乃可以勉为良吏。夫太上言忘身而身存。居官者。傥能置利害得失于度外。一以公忠报国爱民为心。则不求名而声誉自孚。不求荣而爵禄自至。若不能忘怀得失。则举动瞻徇。行止卑污。究之身败名裂。禄位仍不能保。实为可悯。朕于外省大小臣工之贤否。无不留心体察。是以实心任事之员。由县令而洊历司道、以至擢任督抚者。颇不乏人。尔等当仰遵朕谕。实力奉行。不惟百姓受尔等爱养之惠。亦尔等自求多福之道也　　

○礼部议覆。山西巡抚觉罗石麟题。崞县烈女、郝琪聘妻贺氏。殉夫自缢。应予旌表。其婢女安氏、恋主投缳。应否加旌。请上□日遵行。得上□日。俱著旌表　　

○庚申。以侯陈泰、署正白旗领侍卫内大臣　　

○工部议覆。署两江总督范时绎等、遵上□日议奏淮扬水利事宜。查扬州府旧有五塘。潴蓄上流诸水。岁久湮塞。请将现有沟＜氵义＞、筑坝截水。其浅淤处挑深。所费无多。为利甚溥。至五塘下流、有串场河。久未疏浚。闸座多废。请查明兴工修理。应如所请。从之　　

○辛酉。以原任兵部尚书何天培、署兵部尚书　　

○鄂尔多斯扎萨克郡王喇锡班珠尔故。遣官致祭　　

○壬戌。谕八旗都统等。补授护军校、骁骑校之时。嗣后于本佐领内拣选十人。照常拟定一正一陪。带领引见。其余八人。俱令预备。若所拟正陪人内、无可用者。朕即阅看预备之人。如本佐领内不得可用之人。于该旗拣选补授者、仍照常拟二人引见　　

○命铸给副都统花善镇守扎克拜达里克城副都统印。总管托和齐管理察哈尔兵丁总管关防。总管珠胡代管理土默特兵丁总管关防　　

○癸亥。河东副总河嵇曾筠、摺奏兰阳新险工程平稳情形。奉上谕。从来有备则无患。览奏抵御机宜。朕怀似可不为伏秋虑矣。虽然。天下事。往往功成于险。变起于平。智或有时不及施。力亦有时不足恃。心一放、则必至懈弛。故书垂无逸之训、而诗载战兢之诫也。要当敬慎日增。斯须不可去念。期共勉之　　

○命文华殿大学士张廷玉、为保和殿大学士。仍兼户部尚书、翰林院掌院学士　　

○正白旗汉军都统李成龙、缘事降调。以署兵部尚书何天培、为正白旗汉军都统。江南松江提督魏经国、为镶红旗汉军都统　　

○正红旗满洲副都统觉罗巴延德、缘事革职。调正红旗汉军副都统吏部右侍郎舒楞额、为正红旗满洲副都统。升镶蓝旗参领朱国极、为正红旗汉军副都统　　

○吏部议覆。湖南巡抚王国栋疏言、旧例苗疆各缺官员。三年升转。为期太速。请嗣后定以五年。庶可留心地方事务。应如所请。从之　　

○甲子。吏部题、二等伯唐保住、缘事革职。应销去恩诏所得七拖沙喇哈番。余一等阿思哈尼哈番。以其侄瞻布袭替。从之　　

○丙寅。两广总督孔毓珣题、广西南宁府忠州土知州黄绍宗、因病乞休。请以其子黄鉴袭替。下部知之　　

○丁卯。以故一等阿思哈尼哈番保奈子传奇、袭职　　

○戊辰。上诣恩佑寺行礼　　

○庚午。谕议政王大臣等。向来大兵驻劄之处。皆有大员办理军需。目今进藏官兵、驻劄西宁。著巡抚莽鹄立、就近前往料理　　

○正黄旗蒙古副都统永福、缘事革职。升镶红旗护军参领韦＜马犬＞保、为正黄旗蒙古副都统　　

○兵部题、管理阿尔泰种地之候补守备等期满。请照例更换。得上□日。阿尔泰种地之候补人员。如不分别等次、定其优劣。则伊等罔知鼓励。著行文该将军。于期满更换之日、分为一二三等具奏。如果皆实心效力、则皆列一等。如皆系平常、则当尽列下等。不可因有等次遂强分优劣。以人就等。务须秉公分晰、开列具奏　　

○辛未。调礼部右侍郎石文焯、为吏部左侍郎。升光禄寺卿吴达礼、为盛京工部侍郎　　

○壬申。以户部左侍郎史贻直、兼管吏部侍郎事务　　

○旌表四川巴县烈妇、刘公昇妻吴氏。拒奸不污。自刎殒命。给银建坊、入祠致祭如例　　

○癸酉。安徽巡抚魏廷珍疏言、歙县乡民、违例演戏。应加严禁。得上□日。雍正元年间。鸿胪寺卿李凤翥曾奏称、乡邑中共为神会。敛钱演戏。男女混杂。耗费多端。应行禁止。朕因其所奏合理。降上□日允行。盖州县村堡之间。借演戏为名。招呼匪类。开设赌场。男女混淆。斗殴生事。种种不法。扰害乡愚。此则地方有司所当严禁者。至于有力之家。祀神酬愿。欢庆之会。歌咏太平。在民间有必不容己之情。在国法无一概禁止之理。今但称违例演戏、而未分晰其缘由。则是凡属演戏者。皆为犯法。国家无此科条也。朕之立法。皆准诸情理之至当。从无不可施行之事。亦从无不便于民之事。其有不便而难行者。则有司奉行之不善也。况朕屡谕各省督抚。若有禁约难行之处。即当据实奏闻、以弛其禁。若阳奉阴违。无其实而有其名。何以示信。失体甚矣。又如赌博一事。乃应行严禁、万无可宽者。而省会之地、尚公然市卖赌具。督抚两司、不能觉察。岂有将民间不能禁止、而国法所不曾禁止者。一概入于禁约之例。恐问之督抚大吏、亦无以自解也。著将此通行晓谕知之　　

○免直隶霸州、雍正五年分水灾额赋有差　　

○甲戌。贵州布政使赫胜额、缘事革职。升吏部郎中鄂弥达、为贵州布政使司布政使　　

○户部议覆。浙江总督李卫等条奏、经理玉环山事宜。一、增改文员。玉环山地方、周围七百余里。田地十万余亩。山岙平衍。土性肥饶。界在温台之间。实为海疆要地。请设温台玉环清军饷捕同知一员。将太平县界之楚门、老岸、南塘、北塘、芳杜、东岙、密溪、洞林。乐清县界之磐石、蒲岐、三盘、黄大岙、状元岙、茅埏等处。俱归玉环境内管辖。裁乐清县岭店驿驿丞缺。改设巡检一员。听该同知差遣。一、招徕开垦。将玉环山中、并附近玉环之山田地亩。逐一丈明。给与太平、乐清、两县人民。入籍管业。其本省附近玉环之郡邑、有愿入籍耕种者。一体编入保甲。所有开垦田亩。即于本年起科。分上中下三则。嗣后每年将垦过数目、陆续报部查核。一。严禁私米。玉环开垦地亩。请照台湾之例、徵收本色完仓。其滨海潮湿之地。折谷收贮。至所余米谷、小民欲行粜卖者。许运往温郡、及太平乐清县等处售卖。给票查验。毋得私贩出洋。傥有无票偷运者。照例治罪。官允失于觉察。及通同徇隐者。即行参究。一、兴修水利。玉环可耕之地。向来原设堤塘、以资捍护。今年久倾圯。请委员详悉相度。除赴垦殷实之民、听其自行修建外。其情愿领帑承垦者。该同知酌量借给。俟秋收后、照数缴还。一、筹画经费。玉环初经设汛置官。需用多端。势难尽出公帑。查玉环各岙、旧有采捕渔船。应照例刊号给牌、令赴玉环查验。其滨海煎盐之户、亦令编入保甲、并灶聚煎。官收官卖。毋许私贩出境。所有渔盐税银、即以备各项公费之需。俟玉环一切经理完备后。另照内地之例。各归藩司盐政项下充饷。一、酌定营制。玉环立左右二营。设参将一员。守备二员。千总二员。把总四员。兵九百名。以左营为陆路。右营为水师。其添设弁兵。即就近移调拨补。请裁磐石营水师参将一缺。守备一缺。千总一缺。把总四缺。兵五百五十名。改归玉环营。再拨太平营东岙千总一员。兵一百一十九名。乐清营兵一百名。大荆营兵一百名。温州城守营兵三十一名。俱归入玉环营。仍添设守备一员。以足新置弁兵之数。其旧隶黄岩磐石两营防守之陆路、并磐石营原管之洋面、与附近玉环旧隶黄岩之洋汛。俱归玉环营管辖。玉环营归温州镇统辖。磐石营请改为陆路。设都司一员。千总一员。把总二员。兵三百名。查该营除移调玉环营弁兵外。仍存千总一员。兵二百七名。请裁衢协右营都司一缺。改为磐石营都司。再抽拨台协把总一员。衢协把总一员。兵九十三名。合原存兵弁、以足新定之额。仍归乐清营管辖。均应如所请。从之
  </div>
  <div class="pagination">
   <a href="清实录雍正朝实录_page100.html">
    上一页
   </a>
   <span>
    ...
   </span>
   <a href="清实录雍正朝实录_page96.html">
    96
   </a>
   <a href="清实录雍正朝实录_page97.html">
    97
   </a>
   <a href="清实录雍正朝实录_page98.html">
    98
   </a>
   <a href="清实录雍正朝实录_page99.html">
    99
   </a>
   <a href="清实录雍正朝实录_page100.html">
    100
   </a>
   <span class="current-page">
    101
   </span>
   <a href="清实录雍正朝实录_page102.html">
    102
   </a>
   <a href="清实录雍正朝实录_page103.html">
    103
   </a>
   <a href="清实录雍正朝实录_page104.html">
    104
   </a>
   <a href="清实录雍正朝实录_page105.html">
    105
   </a>
   <a href="清实录雍正朝实录_page106.html">
    106
   </a>
   <span>
    ...
   </span>
   <a href="清实录雍正朝实录_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
