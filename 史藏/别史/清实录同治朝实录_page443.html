<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 443 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 443 页/共 505 页
  </h1>
  <div class="content">
   ○又谕、本年轮应查阅湖北湖南云南贵州四省营伍之期。湖北著即派李瀚章。湖南即派王文韶。云南即派刘岳昭。贵州即派曾璧光。逐一查阅。认真＜??闲＞校。如查有训练不精。军实不齐。即将废弛之将弁据实参奏。现在云南贵州尚有剿匪事宜。尤须随时加意整顿。毋得视为具文。　　

○又谕、兵部奏、遵议提督刘铭传处分一摺。前任直隶提督刘铭传。于移交所部兵勇。办理乖方。经兵部议以革职。并请将所兼一等男爵革退。本属咎有应得。姑念该提督从前剿匪出力。著照部议即行革职。加恩仍留一等男爵。以示薄惩。　　

○以江苏巡抚何璟署两江总督。江苏布政使恩锡署巡抚。山东布政使文彬署漕运总督。　　

○戊辰。谕军机大臣等、河州贼悍巢坚。地势险峻。叠经谕令左宗棠督率各军。稳慎进取。日久未据该督奏报。廑系殊深。近闻官军进攻新路坡迤东贼卡。未能得手。伤亡多人。统领大员。有临阵捐躯者。有不知下落者。现在各军退屯高家集一带。坚壁扼守。帐房军装等件。多有遗失。勇丁亦有逃亡。而自狄道至巩昌。运道仍是梗阻。此等情形。如果属实。则贼势复张。兵威顿挫。而粮饷又不能继。后患殊不可言。左宗棠规画河州。图维已久。当此事机紧迫。应如何整顿战守疏通粮道之处。想必悉心筹画。以作士气而固军心。一切办理情形。即著迅速奏闻。甯灵一带。需兵镇压。现分扎若干营。张曜一军。向称得力。尚驻甯夏等处。若左宗棠前敌亟需添兵。就近调张曜之兵会剿。足壮军威。著左宗棠斟酌全局。妥为办理。前据该大臣奏、刘锦棠请假六个月回籍。即令募勇来营等语。刻下该员假期已满。即著左宗棠檄催到甘。派赴前敌。以资得力。将此由六百里谕令知之。　　

○又谕、左宗棠、穆图善奏、各路兵勇剿贼获胜一摺。甘肃附省驻扎各营。叠在古浪平番永时金县地界。截剿窜匪获胜。粮运得以无虚。现当进剿河州吃紧之时。仍恐该逆伺隙纷乘。希图牵掣。近省东西北三路。为运解粮饷军火往来要道。亟应加意严防。著左宗棠。穆图善。饬令各营严密侦探。认真扼守。遇有贼股出窜。即行分投雕剿。力遏狂氛。以靖地方而护运道。毋得稍有疏虞。致滋延蔓。将此由五百里各谕令知之。　　

○以署两江总督何璟兼署办理通商事务大臣。　　

○予甘肃齐家岭阵亡把总喻得敬祭葬世职加等。　　

○己巳。遣官祭文昌帝君庙。　　

○钦奉慈安皇太后慈禧皇太后懿旨。钦天监奏、选择大婚纳采大徵吉期各摺。皇帝大婚典礼。著于本年九月十五日举行。七月二十六日纳采。八月十七日大徵。所有应行事宜。著各该衙门敬谨办理。　　

○谕内阁、本月初三日。钦奉慈安皇太后慈禧皇太后懿旨。大婚典礼。著于本年九月举行。钦此。本日据恭亲王奕?等奏、大婚礼成。应举行加上慈安皇太后慈禧皇太后徽号典礼一摺。慈怀谦抑。未荷允行。朕以典礼攸关。恪遵成宪。因复竭诚吁恳。至再至三。始蒙俯如所请。所有应行事宜。著各该衙门敬谨办理。　　

○添建甘肃泾州考棚。从总督左宗棠请也。　　


大清穆宗继天开运受中居正保大定功圣智诚孝信敏恭宽毅皇帝实录卷之三百二十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。二月。庚午。谕军机大臣等、长江设立水师。前经曾国藩等议定营制。颇为周密。惟事属创举。沿江数千里地段绵长。稍不加察。即恐各营员奉行故事。渐就懈弛。黄翼升责任专阃。无可旁贷。著随时加意查察。务使所属各营。恪守成规。勤加操练。以重江防。前任兵部侍郎彭玉麟、于长江水师。一手经理。井井有条。情形最为熟悉。该侍郎前因患病开缺回籍调理。并据奏称、到家后遇有紧要事件。或径赴江皖会同料理。是该侍郎于长江水师事宜。颇能引为己任。家居数载。病体谅已就痊。著王文韶传知彭玉麟。即行前往江皖一带。将沿江水师各营周密察看。与黄翼升妥筹整顿。＜??闲＞阅毕后。迅速来京陛见。面奏一切。并将起程日期先行奏闻。将此谕知黄翼升、并传谕王文韶知之。　　

○又谕、杜嘎尔奏、贼匪肆窜。派队迎剿等语。据奏贼匪于正月初间。窜由苏哈图向东北奔逸。阿毕尔米特游牧济尔哈郎图山阳地方。有贼股蜂拥窜扰。与张廷岳等前奏。大略相同。该逆倾巢出扰。亟应乘其喘息未定。迎头截击。痛加剿洗。免致日久蔓延。杜嘎尔现派贡果尔带队前往迎剿。并令福珠哩、永德等、合力夹击。即著檄令该将领等星速驰剿。务将贼匪一鼓扑灭。毋稍玩延。该匪既有欲窜库伦之说。张廷岳等当懔遵前旨。勤加侦探。如有匪踪窜近。即行带兵截剿。毋任窜入。该城防守事宜。并著张廷岳、阿尔塔什达、会商妥筹布置。不得以贼踪尚远。稍涉大意。赛尔乌苏一带。杜嘎尔仍当派队扼扎。以卫运道。杜嘎尔另摺奏、请由察哈尔营总那木济勒色楞管带队内。挑补第五队缺额等语。即著额勒和布按照杜嘎尔所咨缺额数目挑补。以资得力。将此由五百里各谕令知之。　　

○以太仆寺少卿丁绍周为光禄寺卿。　　

○辛未。遣官祭关帝庙。　　

○谕军机大臣等、曹克忠奏、派兵扼防陕边情形一摺。据称正月间。甘省回逆。分窜徽县两当等处。陕防吃紧。当派马步各营。驰赴凤县宝鸡等处扼扎。现在贼氛渐远。已将者贵一军撤回乾州。仍留徐邦道马队移扎凤郡等语。刻下陕防既松。肃州军务紧要。河州贼势。又肆犭□皮猖。曹克忠所部各营。自当速筹整理。拔队西进。该提督以粮运车骡。异常竭蹶。惟恃李鸿章拨款解到。方可办理。并据声称屡接李鸿章来函。深知西路粮运艰难。将于正饷外多措协饷。贴补运费等语。足见该督图维周至。力顾大局。即著李鸿章将该军所需饷项。宽为筹画。迅速拨解。俾利军行。曹克忠亦当赶紧部署起程。毋稍延缓。将此由四百里谕知李鸿章、并传谕曹克忠知之。　　

○壬申。谕军机大臣等、前据穆腾阿等并梅启照同日奏到。曾国藩因病出缺。当降旨优予恤典。并于湖南原籍江甯省城建立专祠。生平政迹事实。宣付史馆。一等侯爵。即著伊子曾纪泽承袭。其余子孙几人。令何璟查明具奏。候旨施恩。兹据何璟历陈曾国藩公忠体国。懋著贤劳。览奏尤增悼惜。何璟原摺。著暂行留中。即将该故督之孙何名。年岁若干。查明具奏。再降谕旨。两江总督及通商大臣事务。已先后降旨令何璟署理。该署督膺兹重寄。所有江防海防暨盐河漕诸大政。亟应循照旧章。悉心布置。并讲求吏治民生。妥办中外交涉事件。用副委任。将此由四百里谕令知之。　　

○又谕、何璟奏、请饬张树声到任。赶办河漕等语。张树声因鲍源深奏请。暂留山西办理大计。漕运总督。已改派文彬署理。此时春水方生。顺清河等处工程紧要。江北河运漕米。已陆续开兑。亦应督催趱运。以重仓储。著丁宝桢传知文彬。于接奉此旨后。即日交卸藩篆。兼程赴淮任事。将河漕各务认真筹办。毋稍延缓。将此谕知丁宝桢。并传谕文彬知之。　　

○修察哈尔独石口兵房。从都统额勒和布请也。　　

○癸酉。谕军机大臣等、绵宜奏、根本重地。马贼日炽。积久恐成患一摺。盛京为根本重地。岂容马贼成群。肆行劫掠。前因有人奏、奉天承德县等处盗贼充斥。曾谕令东三省将军实力摉捕。兹览绵宜陈奏各情。是马贼滋事之案。层见叠出。若不及早捕治。必至滋蔓难图。该侍郎所拟清盗源、除贼首、整兵力、严门禁四条。均属妥协。著都兴阿、瑞联、清凯、恭镗、妥速筹商。严定章程。嗣后拏获马贼。即将贼之父兄从重治罪。庶父子相维。弟兄交儆。或可收改恶从善之效。至各堡保甲。应如何认真整顿。旗界民界各官。应如何严予责成毋令置身事外之处。并著该将军府尹妥筹办理。新出马贼。尚易破获。老贼则交通胥役。广有声援。转得漏网。地方文武员弁。现弛至此。实堪痛恨。此后务将著名盗首严行缉捕。如有胥役包庇纵放。即将该役严办。并将该管官严参。以示惩儆。营兵之设。以资捍卫。尤当督饬该管各官。严明赏罚。随时跟缉。其假冒兵役客商者。尤当即时掩捕。尽绝根株。至奉省八门。该将军等当饬城防各吏。认真盘查。毋使奸宄溷迹出入。以遏乱萌。此次诰诫谆谆。该将军府尹等务当振刷精神。赶紧筹办。傥敢因循粉饰。视为具文。以致盗贼蔓延。必惟将将军等是问。原摺著钞给阅看。将此各谕令知之。寻都兴阿等奏、奉省盗匪。历经严拏惩办。现将前办章程。再行责成内外城旗民地方官实力奉行。得旨、仍著该将军等认真办理。毋得有名无实。以致盗贼蔓延。自干咎戾。　　

○丙子。谕军机大臣等、李鸿章奏、传办缎?等件。请改派各织造恭办一摺。此次长芦奉派织办赏用各色缎?纱绉共计二万件。据李鸿章奏称、直隶向不产丝。长芦未设识局。又无谙练匠役可雇。急切难于齐备。援照成案。请改派江甯苏州杭州各织造分办等语。所奏尚系实情。即著照李鸿章所议办理。惟传办各物计二万件。何处能办若干。如何均匀分派。著李鸿章查照单开各件。酌量派定。分别咨明江甯苏州杭州各织造。照数承办。应需银两。即由庆林、德寿、文治、核实估计。知照李鸿章筹款协济。此次传办各项活计。需费较多。直隶力难独任。著李瀚章、郭柏荫、刘坤一、英翰、丁宝桢、无论何款。每省各迅拨银三万两。分解各该织造应用。其不敷之数。著李鸿章尽力凑拨。准其作正开销。庆林等得此有著之款。务当分投织办。陆续进呈。不得推诿耽延。致有贻误。将此由四百里谕知李鸿章、李瀚章、郭柏荫、刘坤一、英翰、丁宝桢、并传谕庆林、德寿、文治知之。　　

○又谕、李鸿章奏、筹运巴里坤军粮。请嗣后改办粟米一摺。巴里坤粮石。已据该督饬令口北道采办白面十万斤。于本年二月间。全数运送出口。赴乌里雅苏台接收转运。惟张家口距巴里坤等处。计程万里。面质潮湿。诚恐远道霉变。所请嗣后或由景廉就地屯垦招买。如必需张家口办运。应改购粟米。以免潮变等语。自系为慎重军食起见。著景廉体察情形。查明该处兵粮确数。将口北归绥两道各应办运若干。豫为筹定。随时知照李鸿章、鲍源深、转饬核办。直隶所需米价脚费。即照李鸿章所请。由口北粮台领到部饷项下动支。汇案造报。将此由五百里各谕令知之。　　

○旌表守正捐躯湖北江夏县民王正邦妻李氏。　　

○拨工部铅丸五万粒。火绳三千丈。解赴直隶张家口粮台备用。　　

○蠲免直隶安、河间、任、隆平、甯晋、文安、东安、天津、八州县积涝地亩上年额赋有差。并缓徵节年民欠粮租。　　

○丁丑。遣官祭历代帝王庙。　　

○追予江苏各属阵亡殉难千总邹永彪等绅民妇女二千四百七员名口分别旌恤如例。　　

○己卯。谕军机大臣等、刘长佑、冯子材奏、官军叠克贼巢。殄除琼武股匪。并拏获匪目出力各员请奖各摺片。越南匪徒自官军攻克从化买市后。分股遁踞氵□磊沥等处。经冯子材派队分剿。次第收复。并将逆首何三等拏获正法。匪党悉数歼除。即著刘长佑、冯子材、饬令陈朝纲迅速进兵。务将逃匪张侍灦等尽力兜拏。毋任漏网。以清东路。并饬刘玉成。陈得贵两军。将太原零匪会同剿洗。毋稍迟延。此次出力各员。准其择尤保奏。毋许冒滥。越南剿匪事竣。该抚等懔遵前旨。迅将前敌各军凯撤入关。扼要防守。以固边圉而绥藩服。将此由四百里各谕令知之。　　

○以越境缉获逸匪。赏广西都司韦如恒等蓝翎。并升叙有差。　　

○庚辰。孝昭仁皇后忌辰。遣官祭景陵。　　

○谕内阁、李瀚章、郭柏荫奏、访获指官招摇之职官。请革职审办一摺。湖北在籍知县鲍凤文、与已革从九品马凤瑞、指官招摇。业经访获讯办。并究出候选县丞黄文斌等有夥同招摇撞骗情事。鲍凤文等以职官诈称卖缺。指官撞骗。实属大干法纪。安徽候补知县鲍凤文、候选教职熊善先、候选县丞宋涛、著先行革职。在逃之候选县丞黄文斌、并著斥革。即饬查拏务获。一并归案讯办。以儆官邪。另片奏、起获马凤瑞往来书信。讯据供称。前在京所控知县暨之骐案呈词。系托工部主事马佩瑾、在京转觅李贵即李云钊、顶充抱告。李贵系马佩瑾厨夫李卿庵之子等语。工部主事马佩瑾、著该部堂官饬令前赴湖北。听候传质。并将厨夫李卿庵之子李贵交出。归案讯办。　　

○谕军机大臣等、户部奏、续请添拨京饷。请饬各省依限赶解一摺。近来京饷。户部均于五月间办理初限时。奏请添拨本年办理大婚典礼。内务府借支款项一切。需用浩繁。经该部提前添拨。著照部议。指拨山东地丁银十万两。河南地丁银五万两。荥工加价奏准解部归款银五万两。福建春拨实存地丁等银五万两。税厘银五万两。浙江厘捐银五万两。两淮盐厘银十万两。广东厘金银五万两。盐课银五万两。四川盐厘银五万两。按粮津贴银十万两。闽海关洋税银十五万两。浙海关洋税银十五万两。共银一百万两。著瑞麟、文煜、李鹤年、吴棠、何璟、杨昌浚、王凯泰、丁宝桢、崇礼、按照此次添拨数目。并本年原拨未解京饷。务于五月前解到一半。十二月初间全数解清。当此需用孔亟。各该督抚等具有天良。无论如何为难。总当依限速解。力顾大局。傥藉词诿卸。率请划抵截留。致误要需。即由户部指名严参。以儆玩泄。将此由五百里谕知瑞麟、文煜、李鹤年、吴棠、何璟、杨昌浚、王凯泰、丁宝桢、并传谕崇礼知之。　　

○又谕、前因荣全奏、酌复索伦等众旧制。请拨饷银一摺。当交户部速议具奏。兹据该部奏称、新疆各城经费。现均统归新疆月饷内拨给。山东每月三万五千两。山西每月一万两。河南每月二万二千五百两。直隶每月二千五百两。共计七万两。索伦等众饷银。拟即在各省应解新疆月饷内。每年提拨银二万八千两等语。刻下用兵规复新疆。需饷急迫。而此项索伦等众。流离困苦。历有年所。现在营制新复。需款尤急。著照该部所请。即在各省应解新疆月饷内。每年提拨银二万八千两。以为索伦等众俸饷钱粮之用。并著李鸿章、丁宝桢、鲍源深、李鹤年、各将应解新疆饷银。按月如数筹拨。解交察哈尔。额勒和布于此项饷到时。转解乌里雅苏台。由金顺等知照各城。分别提用。傥各该省推延不解。即著伊犁将军各城都统大臣等严参。照贻误京饷例从重议处。前据荣全奏、本年索伦等众饷银。已于直隶拨解新疆协饷内提用一万两。著额勒和布、金顺等、于各省续解新疆协饷到时。知照荣全、富和、再行提取银一万八千两。以符每年二万八千两之数。荣全所请各兵钱粮免其减成。各官俸银暂减二成。以八成实银散放。并伊犁所属将军大臣廉俸。均暂以八成散放之处。著照所请办理。以示体恤。将此由五百里各谕令知之。　　

○以故和硕特辅国公桑鲁布多尔济子达呢扎布袭爵。　　

○派仓场侍郎英元前往天津。会同总督李鸿章验收海运漕粮。　　

○辛巳。上诣奉先殿寿皇行礼。　　

○谕军机大臣等、刘岳昭、岑毓英奏、官军攻破贼踞馆驿外垣。克复田心等处。歼除首逆。暨迤西官军围攻永平等城获胜各摺片。馆驿田心等处。久为贼踞。岑毓英督饬何秀林、张保和等、分路进攻。力破馆驿西北两门。田心等处贼巢。同时攻破。捦斩贼目多名。逆首马侍得业经焚毙。该抚于饷需支绌之际。督饬各营弁勇。屡拔坚巢。剿办甚为得手。仍著刘岳昭、岑毓英、激励各军。乘此声威。迅将馆驿全城克复。曰者乡浦□女兮等处贼众。被剿穷蹙。并著乘势一鼓荡平。肃清各处匪巢。以靖边圉。此次出力各员。准由该督抚于馆驿全城克复后。择尤保奖。候旨施恩。迤西军务。并著分饬杨玉科、李维述等、迅将永平云南等县城克期攻拔。规取大理。尽殄逆氛。将此由六百里各谕令知之。　　

○予云南馆驿等处阵亡都司朱占鳌等二十六员祭葬世职加等。　　

○减免云南东川、晋甯、嵩明、富民、河西、山□习峨、安甯、呈贡、宜良、昆阳、罗次、武定、禄劝、元谋、河阳、路南、新兴、江川、南甯、宣威、罗平、陆凉、沾益、寻甸、弥勒、鲁甸、通海、甯、甯洱、思茅、新平、楚雄、姚、大姚、镇南、广通、丽江、鹤庆、剑川、浪穹、邓川、中甸、维西、宾川、四十四府厅州县被水地方上年额赋。　　

○壬午。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭贤良祠。　　

○裁浙江水陆各营都司守备各一员。千总三员。把总十一员。外委二十一名。额外外委五名。改设都司守备各二员。对调都司守备各一员。添设把总一员。从巡抚杨昌浚请也。　　

○癸未。谕军机大臣等、谭钟麟奏、筹办陕省边防。并探闻甘肃军情各摺片。据称甘肃两当徽县。均有零股回逆窜扰。调李辉武所部。由略阳凤县出境扼扎。遣撤王名滔略武四营。由李辉武另募六营。分别布置。并留谭仁芳所部四营。驻守陇宝。均著照所拟办理。该护抚仍当饬令李辉武等。勤加侦探。严密堵剿。毋任贼踪扰及陕境。邵亨豫计可抵任。并著将陕省防剿事宜。妥为筹备。以固疆圉。前闻甘省官军。进攻新路坡贼卡。伤亡多人。各军退屯高家集。并闻提督傅先宗中炮阵亡。似此情形。贼势颇为猖獗。日久未据左宗棠奏报。殊深廑系。兹据谭钟麟奏探闻西甯河州两处回酋。先后赴安定大营投诚。愿缴枪炮马匹等语。回匪诡谲性成。每当攻剿吃紧时。以投诚为缓兵之计。刻下该逆是否真心悔罪。左宗棠务当体察情形。妥慎筹办。不可稍涉大意。致为所绐。其各处要隘。仍须分派各军。加意堵遏。以防乘间纷窜。后路运道。现在有无梗阻。并近日前敌军情若何。著即迅速奏闻。曹克忠所需募勇经费。前据李鸿章奏、已饬后路粮台搭解赴陕。该提督即当懔遵前旨。速筹整理。拔队西进。毋稍迁延。将此由五百里谕知左宗棠、邵亨豫、并传谕谭钟麟、曹克忠知之。　　

○以詹事府詹事马恩溥为内阁学士兼礼部侍郎衔。
  </div>
  <div class="pagination">
   <a href="清实录同治朝实录_page442.html">
    上一页
   </a>
   <span>
    ...
   </span>
   <a href="清实录同治朝实录_page438.html">
    438
   </a>
   <a href="清实录同治朝实录_page439.html">
    439
   </a>
   <a href="清实录同治朝实录_page440.html">
    440
   </a>
   <a href="清实录同治朝实录_page441.html">
    441
   </a>
   <a href="清实录同治朝实录_page442.html">
    442
   </a>
   <span class="current-page">
    443
   </span>
   <a href="清实录同治朝实录_page444.html">
    444
   </a>
   <a href="清实录同治朝实录_page445.html">
    445
   </a>
   <a href="清实录同治朝实录_page446.html">
    446
   </a>
   <a href="清实录同治朝实录_page447.html">
    447
   </a>
   <a href="清实录同治朝实录_page448.html">
    448
   </a>
   <span>
    ...
   </span>
   <a href="清实录同治朝实录_page444.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
