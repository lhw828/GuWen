<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 244 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 244 页/共 1860 页
  </h1>
  <div class="content">
   ○辛巳。户部议覆、两淮盐政准泰奏称。淮属场灶被水。盐价腾贵。请于原定成本外。每引再酌给成本银三钱等语。查运楚淮盐价值。从前酌定。于贱价外定有贵价。原以备荒歉之岁。成本不敷。俾商人行运无误。况于成本外。酌给余息。是该商获利已多。无论丰歉。皆可办理宽余。何得又请增加。应将该盐政所请毋庸议。得旨。今年江南水灾。非常时可比。著照该盐政所请。以明年四月为限。后不可为例。　　

○又议准、云南灾抚张允随疏称。安宁、禄丰、嵩明、等三州县。雍正十年分。报垦民屯田地、一十四顷四十八亩有奇。实系从前捏报。题请开除。从之。　　

○壬午。上诣畅春园、问皇太后安。　　

○诣大高殿行礼。　　

○上还宫。　　

○宁古塔将军鄂弥达奏、臣自接任后。闻宁古塔属之绥芬、乌苏里以外。雅兰西楞、暨南海岛屿地方。偷挖人参。与剌字人犯。十数年间。已聚数千人。从前尚渔猎鹿鱼。摘食榛子过冬。至春夏间偷挖人参。潜至宁古塔、吉林、等处发卖。今则与宁古塔、吉林、奸商结夥。每岁由宁古塔、珲春、等处。运致米粮。协济伊等。伊等亦渐次开垦地亩。将参抵换各物。渐立微产。查南海、并雅兰西楞地方。与朝鲜相近。而南北俱系赫哲、费雅喀、鄂伦春等野地。不可不查明驱逐。此项匪众。赖宁古塔珲春、等处协济米谷。今惟出派官兵。于要隘断其济运。不久自然解散。若隐匿既久。立有产业。或该处产参稀少。必至于朝鲜等处滋事。办理益难为力。臣初询及宁古塔等处大员。据称不过一二百人。续询因公来省之珲春协领朱兰太。亦称只百余人。臣即饬令访查。嗣据禀称、访有千余人。因相隔较远。不知确数。此事于地方大有关系。若差人前往。伊等必畏罪抗拒。因于本年四月内。出派旧满洲那尔布、温德尔亨、二人。于臣养廉内、给与银三百两。置买布烟马牛等货。扮商贩前往。将伊等栖止地方。人数路径。逐一详查。俟那尔布等禀覆时。再将如何逐散之处。另行奏闻。此案非仅派官兵数人。即可拏获完结。谨将臣现在办理情形。奏请训示。得旨。此奏殊属非是。将军乃通省统率之员。如遇此等事件。必须亲往查办。若以二人为可信。属员反不足信。将何以服众。汝当以防其滋事为念。切勿轻忽。　　

○癸未。孝慈高皇后忌辰。遣官祭福陵。　　

○是日起。上以孟冬享太庙。斋戒三日。　　

○甲申。谕前据晏斯盛、白钟山、奏称黄河由江南石林黄村二口浸溢。贯注微山南阳等湖。所有滕县、鱼台、峄县、金乡、济宁、临清卫、等六州县卫。村庄田亩庐舍。多有淹浸。朕即降旨。令白钟山前往堵筑。又据高斌、完颜伟、奏称、八月二十七日。黄河汛水陡长。石林口减水过多。沛县城池被淹。现在竭力运料集夫。无分昼夜。紧赶进埽儧筑。臣等坐守该工。约计十月可以完竣等语。但查上年六月。巡漕御史都隆额、即奏称石林黄村一带黄河。大势北趋。二口洩水之处。俱被冲刷深阔。竟与黄河平接。沛县城郭。形如釜底。甚为可危。倘旁流渐熟。正流渐阻。始则为患民田。久必有妨漕运。经工部议令于本年汛水未至之先。将原筑土坝。修补坚实平整。如遇盛涨。有汕刷沟漕。即行填补。本年三月。又经侍郎周学健奏称、二口虽筑有土坝。然河水汹涌。土坝单薄。倘桃汛再由此进水。则铜沛又被淹没。民将何堪。是石林、黄村、二口之急宜堵御。自都隆额陈奏以来。已经一载有余。该总河等、即应严饬厅汛各员。星夜相机修守。以为先事豫防之计。乃并不竭力董筑。以致滕沛等县、田亩庐墓被冲。小民流移迁徙。虽今年河水异涨。不比寻常。但果能先事绸缪。当不至如此之甚。完颜伟、已具摺引咎。现交部察议。此时正值三冬水涸。务必上紧料理。倘不能如期堵筑。将来或至夺溜阻运。定将完颜伟等从重治罪。该部即遵谕行。　　

○户部议准、山东巡抚晏斯盛奏称、登莱等府。不通河道。洋面水势最险。东省船只。从无一至彼者。若令江省放舟、逾越大洋。至莱载谷。复航海至苏。挽运抵淮。不独风涛汹涌。抑且挽运迢遥。且今岁莱属被水。民食恐有不敷。未便以该处粮石。复行拨运。查东省临清、德州、二处。现在存贮本年奉旨截留江西漕米十万石。该地俱属河滨。船只甚便。若由运河顺流而下。十余日间、即可抵淮。运费复省。其利便之处。较外洋不啻百倍。从之。　　

○云南巡抚张允随疏报、乾隆六年分。昆明、晋宁、河西、元谋、恩安、鲁甸、镇沅、七府厅州县。共开垦水旱田地、三百五十五顷二十八亩有奇。　　

○乙酉。孝敬宪皇后忌辰。遣官祭泰陵。　　

○谕、据高斌德沛等奏称、江南被水地方。已渐消退。其高阜之地。现谕农民赶种秋麦。但低洼处所。尚有积水等语。朕思积水未退之处。秋麦播种。已不及期。若不及早办理。并不及种春麦。小民其何以为计。著高斌、周学健、会同该督抚等、多方筹画。务令水潦速消。不误明年春种。庶收获有望。该部可即行文督抚等知之。　　

○户部议覆、甘肃巡抚黄廷桂疏称、甘省地处边徼。从前土旷人稀。我朝定鼎以来。流亡渐集。然开垦之始。小民畏惧差徭。必藉绅衿出名。报垦承种。自居佃户。比岁交租。又恐地亩开熟。日后无凭。一朝见夺。复立永远承耕。不许夺佃团约为据。迨相传数世。忘其所自。或租粮偶欠。或口角微嫌。业主子孙。既以夺田换佃。告官驱逐。而原佃之家。又以团约炳据。忿争越控。臣查各省业主之田。出赀财而认买。招力作以承耕。佃户之去留。凭于业主。非若甘省佃户。其祖父则芟刈草莱。辟治荒芜。筑土建庄。辛勤百倍。而子孙求为佃户而不可得。实于情理未协。应请将当日垦荒之原佃子孙。止令业主收租。果有拖欠。告官押追。不许夺佃。倘立意抗欠粮租至三年者。方许呈明地方官。讯实驱逐。田归业主。若业主贫乏。将田另售。契内注明。佃户系原垦人之子孙。照旧承种。不许易佃。若业主子孙。有欲自种者。准将肥瘠地亩。各分一半。立明合同。报官存案。不得以业主另租与人。长佃户告讦之风。又甘省山多地少。昔年流寓所至。穴土而居。择山而种。管业一方。名曰脚占。嗣因岁歉年荒。转移他徙。所存地亩。多成旷废。归入本甲办赋。或里长甲首。另招他户。认垦承种。名曰招顶。里长甲首。及户族头人。完纳正课。觅占收租。名曰占耕。此项地亩。虽非老荒。而招顶之人。积苦翻犁。占耕之户。纳课有年。原为生安死葬之久计。延至今日。丁口愈盛。食指愈繁。田地贵少。寸土为金。奸民觊觎。借端争控。哓哓不已。请嗣后甘省抛荒地土。本户子孙。既已日久不归。而招顶之家。占耕之户。办赋应差。亦有年所。既永为业主。毋许旁人妄控。倘原业之子孙回籍。执有老契为凭。而地邻族众。俱可考证。计其抛荒年分。量为酌给。如在一二年以内者。将当年所获耔粒。全给顶种之户。承办粮差。次年地亩。仍归原业主。其顶种已过三年。至十年以内者。分给一半。二十年以内者。十分之四。三十年以内者。十分之二。所分地土。肥瘠各半。不得过分纷争。至三十年以外者。是否原业之子孙。无从考究。概无分给。不得混争。至顶种之中。亦有奸顽之户。向因所顶地亩。原无本主。而招顶之里甲。每年更换。人非一姓。数世之后。物故者多。种地之子孙。赖为祖业。不认老户差粮。捏称另有里甲。以致原粮无著。里甲赔累。应将顶种之老户。一概开除。责令现耕业主。将实在姓名。造册承种。倘敢藉名诡寄。希图隐漏者。查出照例治罪。均应如所请。从之。　　

○礼部议准、河南巡抚雅尔图疏称、许州旧额。取进文童十五名。近来应试者三倍于前。人多额少。应请照府学例、取进二十名。从之。　　

○闽浙总督那苏图奏、臣考验各营。大抵娴于水务。骑射非其所长。故弓马超群者。十不一二。且大小营员。半系本省土著之人。官兵气类联结。袒庇党羽。欺蒙上官。不但地方有司、公事掣肘。即道府大员、亦渐为其胁制。查水师将弁。俱能谙习水性。未便更易。至陆路营员。操防则各省相同。应请将漳泉一带陆路之副、参、游、守、等官。凡福建籍贯者。酌量与浙江省互调。并恳将候补副、参、游、守、内。不系原籍福建之人。拣发数员来闽补用。则官非土著。可无瞻顾之私。兵丁夺其所恃。亦俯首而听约束。从前营伍习气。渐次可除。得旨。览、此见甚好。但目下不宜骤行之。亦不宜令营员知之。但存此意。行所无事。于三五年中。亦可调换全尽矣。其发往之武弁。有旨谕部。谕、现在候补副将、参将、游击、守备内。著兵部拣选才技优长。精明干练者数员。带领引见候旨。寻拣选引见。得旨。谭五格、茹鈗、张凌霞、哈国龙、史誉、窦宁、杜鹍、穆腾额、陈守清、俱著发往福建。交与总督那苏图、酌量题补。哈攀龙、亦著发往福建。以副将题补。旋据步军统领奏、请署谭五格、茹鈗、遗缺。得旨。发往闽浙以副将题补。有茹鈗、哈攀龙、二员。谭五格、不必发往。著仍留中营参将之任。其茹鈗所遗北营参将员缺。著中营游击李芸署理。　　

○是月。盛京礼部等部奏、岫岩城楞子沟地方。有朝鲜遭风商船一只。查明林第兴等十一人。照例给与衣粮。遣回本国。奏入、报闻。　　

○吏部尚书署直隶总督史贻直奏、直省秋禾。收成丰稔。间有被水被雹者。俱属一隅偏灾。且有并不成灾。田禾无损者。查明借给耔种。缓徵钱粮。分别料理。得旨。朕一路延览。见比户皆有蓄积。与与翼翼之盛。实足以慰宵旰之忧。而于此益戴上天之恩。而凛乾惕之心也。　　

○直隶总督高斌、江南河道总督完颜伟奏、徐州黄河北岸之石林口。减洩黄水。入微山湖过多。随饬星夜堵筑。近日汛水渐退。石林口漫水河滩。现出口门。水面现宽九十余丈。臣等坐守该工。集料募夫。进埽儹筑。约计十月半后可竣。得旨。所奏俱悉。九十余丈。何迟至十月半方完。速行堵筑为是。　　

○直隶总督高斌覆奏、臣接到江苏布政使安宁寄字。奉上谕、淮扬一带。今岁水患。完颜伟、开坝宣洩。未曾先行晓谕。以致居民不及防避。俱被淹浸。百姓俱怨。尔至江南。可查明情由。据实奏来。再传谕高斌、亦令其查明据实回奏。钦此。臣查河工。凡遇开坝。俱系临时酌量。相机办理。况高邮三坝。与邵伯、昭关、等坝。一经开放。则下河州县。全被水患。更不可不慎重。苟未至万不得已。必不敢轻易议开。至古沟一漫。则势不可缓。若不放坝。则高邮一带城社人民。关系更大。而临时急迫。势有缓不及待。必不能有豫先遍行晓谕之情形。但民遭水患。田庐淹浸。艰苦万状。嗟怨之声。归咎河臣。此情理所必有。得旨。公论也。知道了。　　

○又奏、石林口减洩过多。湖水漫溢。沛县城池被淹。漫水北流。山东之鱼台、滕、峄、等处。亦被水淹。石林水口。急应速堵断流。现在上紧趱办。亦须一月工程。臣俟工竣。随即到扬。与周学健、一同商办水利。不敢迟误。得旨。览奏稍慰朕怀。正为此廑念也。石林口、何以不速行早堵。查明具奏。两河臣、有互相推诿之处否。　　

○直隶总督高斌、刑部侍郎周学健奏、臣等于八月二十五日至清口。见完颜伟、询知古沟东坝。堵筑将竣。即与商酌石林一口。亦关紧要。完颜伟、随差参将朱永凡、前往趱筑。二十八日辰时。古沟漫口。已经合龙。其高邮以南。开放各坝。不日即可堵竣。上下河水。渐次消退。臣等会同督抚。现饬借给耔种。劝谕赶种秋麦。经过各地方。民情安贴。静待赈恤。皆由我皇上沛从来未有之恩膏。是以被灾虽重。习俗虽刁。而亿万苍生。感深肌髓。自不觉潜移默化。臣等会商赈务毕。即详勘水利。并沿途宣示恩德。查察赈务。以仰副圣主不使一夫失所之至意。得旨。览奏稍慰朕怀。所云赶种秋麦。恐积水不能尽消。不知可种者几何耶。　　

○两江总督宗室德沛奏、上下江赈务。臣会同高斌等妥议。另摺具奏。又派拨官兵游巡一事。容臣酌量将来情形。或抽减。或全彻。另行从容办理。得旨。所奏俱悉。朕如彼严批。而此奏轻轻提过。全无愧悔之心。并无认过之语。岂朕亲手批谕。旋即忘之。看汝故智复萌矣。江南咫尺。不似闽省之远。朕知之尚迟也。　　

○江南河道总督完颜伟奏、秋汛已过。湖河水势消退。高邮、邵伯、各坝。堵闭完竣。石林口过水之处。渐次收小。止五十余丈。约十月初十日前后。可以合龙。再沛县塌卸之护城堤。已经堵筑完固。漫水渐退。城垣可保无虞。得旨。览奏朕心稍慰。该部知道。　　

○又奏、湖河水势。平缓如常。所开各坝。俱经堵闭坚实。臣到扬州。会同高斌、商酌水利。及河工善后事宜。先往徐州。亲赴石林口。查看趱。筑。得旨。览奏稍慰朕怀。今年水势异涨。朕总不归过于汝。然汝应知自愧。勉力向前。而不可存恃恩之心也。　　

○河东河道总督白钟山奏、秋汛已过。豫东两省、黄河工程平稳情形。得旨。览奏稍慰朕怀。今年河水、至九月犹涨。此实未之前闻也。一应善后事宜。尤宜留心。　　

○漕运总督顾琮奏、上下两江。灾祲频仍。将来公私赈粜。需米甚迫。价必踊贵。窃计二省地丁。约五百余万两。请颁谕旨。将来岁额徵。悉输本色。每米一石。准银一两一钱。除被灾州县外。尚可得米四百余万石。以半留之本地。以半分贮被灾地方。各于青黄不接时。官为平粜。其价解京。则国帑无亏。而灾黎普济。且江南民俗。贫者每因纳银而贱粜。富者常恃囤积以居奇。今全输本色。在贫者初非责其所无。而富者亦不能私其所有。既无邻近采买之稽迟。更异生监收捐之难必。囤积之弊。不禁自除。官米既多。市价必减。目前豫筹江省救灾之良法。似无过于此者。得旨。此奏固有所见。但从来无如此之功令。且恐江南亦安得有许多米谷也。若果有许多米谷。则不为灾矣。然既有是言。待朕再为筹量。　　

○江苏布政使安宁奏、本年淮扬等属。猝被水灾。人心未免惶惶迨后恩膏大沛。咸沐更生。察看情形。现皆安心待赈。极为宁谧。至需用银两。动支库项。请拨部饷。计已二百九十余万两。应用米谷。拨协采买。截留拨发。计得米二百二十余万石。合计米银。已及五百万之数。此番办灾。实从古未有之殊恩。有冒滥。无遗漏也目下要务。首在宣洩积水。俾得赶种二麦。又严冬岁暮时。尤宜安辑弹压。至江省积储。动用之后。空虚已极。作何补苴。以备缓急。容俟臣彻底筹画。禀商督抚办理。再查苏常镇、一带。米价少减。江以南地方。收成俱极丰稔。得旨。知道了。欣慰览之。　　

○又奏、督臣德沛、欲将高邮之三坝开放。于三坝之下、筑长堤二道。收束水势。使直趋于海。而钦差高斌、以为断不可行。三坝仍应永闭。二人意见参差。以致抵牾。现在高斌、因石林口溃决。趋赴彼处。督抚诸臣、亦各暂回省署。其河防善后事宜。至今尚不能定议。理合据实密奏。得旨。朕已料及此矣。周学健又以为何如。　　

○安徽巡抚张楷奏、凤阳、泗州、二属。自七月抚恤起。已报完竣。颍州府属。自八月中旬抚恤起。将次完竣。臣委员查察。不许一名遗漏。实在应赈贫民。大小口共二百二十余万。至赈济月分。仰蒙皇恩。将最重之凤阳等十三州县。于部例月分之外。加展三月。次重之定远等六州县。加展两月。臣即会同督臣德沛、通饬晓示。将正赈加赈、共七个月者。自九月赈起。六个月者。自十月赈起。五月四月者。于十一十二月赈起。统赈至来年三月止。其例不应赈之六分次贫赏赈一月者。于年底给散。此次灾口。虽倍多于上年。但抚恤期早。又多加月分。赈期舒长。贫民感戴隆恩。自古未有。人人安分守法静领赈粮。地方极为宁谧。得旨。若果如所奏。实足稍慰矣。　　

○江西巡抚陈宏谋奏、江西素称产米之乡。近来积谷未裕。而采买又不能多。收捐监谷一项。原定谷价太贱。需谷太多。生俊远赴捐银。不肯纳谷。无裨积贮。是以臣于本年六月内。奏请将江西捐监谷石。酌中定价五钱。并请户部停收江西之捐。令其俱就本省捐监。可以陆续补仓。以省买补之扰。累经部议、以每石五钱。与原题不符。均毋庸议。惟是江西常平仓谷。乾隆六年平粜增拨。及借给赈济而外。所存谷仅六十二万余石。本年通省收成。止七八分。加以楚粤江南等省、米粮缺少。贩运者多。目下米谷登场。而米价仍然昂贵。各属应买之谷。若照原存粜价采买。则不敷甚多。若照时价给买。不但难于报销。实于国帑有损。若静听其缓至丰收价平之年。陆续买补。而此时常平之谷。比前已少过半目下尚须赈济。转盼明春。又须平粜。来年丰歉未知如何。思患豫防。不可不计。臣再四思维。惟有酌增谷价。令士民就近纳谷捐监。庶可为陆续补仓之计。伏乞皇上俯念民食所关。仓储为重。准将江西省捐监谷价。原定四钱者。今酌增每石五钱俾本省之人。稍为踊跃。就近纳谷捐监。各处之捐监者多。则仓谷自可充裕。即如本年自正月起。至八月止江西之在户部陕西捐监者、几二千人。若移捐于本省。不及一年。便可得谷四十余万石。以本地之谷。即于本地捐监。贮于本地之仓。可以随时平粜。随时归补。名虽输谷于官。犹是藏富于民。以民养民之义也。至于在部捐银。在外捐谷。原属并行不悖。何必移彼就此。第此时谷价。已在五六七钱不等。臣不敢竟请悉照市价收捐。不得已定为五钱酌中之价。若仍许本省生俊、赴部纳银捐监。即谷价增至五钱。尚不如户部捐银之便宜。必仍赴部纳银。不肯于本省纳谷。仍于积贮无益。故必须户部各省。暂停收江西之捐。然后本省可以多捐也。户部俊秀捐监一名。收银一百零八两。江西本省捐监一名。即以五钱而论。可收谷二百十六石。今以一百零八两之银。买二百十六石之谷。何等艰难。累官派民。势所不免。且尚有必不能买之处。况近又钦奉恩旨平粜。出减价值。又不拘粜三之数。将来粜存之价。止有不足。难以有余。应买之谷。亦必渐多。惟有招徕收捐之法。庶可渐次还仓。穷民永感减价平粜之皇恩。官司无赔累之虞。富民无派买之累。市价不致昂贵。穷民实受其益。所存粜三谷价。不须买补。即可充饷。于国帑实有盈无亏。得旨。著照所请行。该部知道。　　

○闽浙总督那苏图奏、臣拟于十月初旬。自福州起程。由温、台、绍、等府。阅看沿海形势。水陆营汛。俟到杭日。会同抚臣常安。将柴塘改建石工。有无利益。确勘具奏。得旨。所奏俱悉。常安颇有见解。不似德沛违道干誉之流。卿到浙、与彼和衷详酌为之。亦不可存惜费省事之心也。　　

○浙江巡抚常安奏、内米私贩下海。所关非细。臣留心查禁。密行缉拏。务期一无遗漏。致资洋匪。再闻闽省有匪徒纠众为非。恐党类蔓延。勾通浙民。严饬文武官弁。藉此巡查洋米。密察奸徒。加意防范。得旨。如是留心。实不愧封疆之寄也。　　

○河南巡抚雅尔图奏、今年上下两江被水。不特民虞艰食。仓贮多属空虚。请将豫省仓储、酌拨二十万石。并将仓谷碾米。委员运往。以济江省急需。得旨。所办甚妥。嘉悦览之。　　

○山东巡抚晏斯盛奏、黄河水长。由江南之铜山、沛县、溢入东省湖河。以致峄县、鱼台、均被水淹。得旨。今年实属异涨。一切善后事宜。与河臣妥协和衷为之。　　

○又奏、莱州府属被水歉收。粮价日昂。且地处海滨。不通江广。若任商贩米出海。必至民食维艰。更恐将来匮乏。自应暂时停止。留济本地。俟来岁丰收。仍听贩运。得旨。此不过属员为一邑一郡之说。汝等为封疆大吏。不可存此遏籴之心也。若果无米可贩。彼百姓自不贩运矣。何待汝等之禁乎。汝前奏大公之谓何。　　

○山西巡抚喀尔吉善奏报秋收丰稔。粮价平减。口外归绥一带。麦禾尤属丰收。粮价比内地更贱。得旨。欣慰览之。汝已去数年。况目下秋成无事。可于冬至后起程来京陛见。　　

○甘肃巡抚黄廷桂奏、甘省所需粮石。比他省实增数倍。仓储之蓄。尤不可不充。采买之法。更不可不讲。今岁收成丰稔。粮价平减。通查各属。应共采买粮五十二万一千余石。查从前采买之弊。县异而州不同。有弊在于官者。有弊在于吏者。有弊在于乡保富户者。法应通变。其幅＜?巾员＞宽大。产粮甚多之州县。委佐杂一员。于市集上、俟百姓交易完毕。所余粮石。现价收买。倘市值稍昂。即行暂停。其地方褊小。市集粮少之州县。不论富户贫民。石斛升斗。情愿赴仓求值者。即刻兑发银两。数给钱文。不令守候。既无庸按户分派。自不必差檄追呼。凡一切书役乡保豪强之辈。皆不经其手。亦无从作弊。复令司道府州。不时严查。如有克扣浮收。及抑勒强买。或令守候误时等弊。官则纠参。役则重处。一月来民情踊跃。粜卖称便。得旨。是。积贮为民命所关。应如是料理者也。　　

○又奏、甘省仓储。不足者、固以积贮为要。而有余者、又当通融酌办。庶免红朽之虞。查河西之西宁、甘、肃、等处。每岁需粮甚多。全资采办。今秋成大熟。粮价平减。应请将秦州等处。共存平粜粮价银三万五千六百四十余两。酌量分发于西宁等属。添补采买。以此之有余。济彼之不足。方为裒多益寡之计。得旨。好。应如是者。　　

○又奏、甘省沿边一带。东西绵亘千余里。汉番杂处。彼此接壤。向来各有疆界。嗣因无知小民。将番人畜牧处所。日侵月占。以致各番纷纷控告。争讼不休。地方官、既怀偏袒之意。复少审断之才。将来势必酿成边衅。关系匪轻。臣查地方辽阔。从前界址。未经立石。终不足以息争端而消后患。但各边之地。有文员管辖者。有武职管理者。必得和衷协办。方能一劳永逸。臣已咨明各提镇。将沿边一带地方。各委就近文武员弁。详加勘定。随即多立界石。使彼此疆界。判若列眉。庶百姓无从侵占番地。有司易于审断。不特目前之积案一空。而将来之衅端、亦可从此消释。得旨。所见甚是。知道了。　　

○又奏、甘省地处边陲。降霜略早。皋兰、灵台、平凉、等县。秋禾被霜。均有损伤。虽轻重不等。但地极苦寒。小民别无生计。偶遇偏灾。艰于度日。臣已饬将钱粮。暂行缓徵。并委员确勘。先行赈恤一月口粮。其应免钱粮。及加赈月分。俟查实题请。得旨。是。妥协为之。　　

○四川巡抚硕色奏报、通省收成约有九分以上。得旨。以手加额览之。年岁既属有收。积贮不可不留心。若得多籴官谷。既可以备别省之需。复免本省谷贱之患。汝酌量情形。速行奏来。　　

○福建漳州镇总兵龙有印奏、漳浦县知县朱以诚、被民人赖石剌割殒命。臣具摺奏闻。奉朱批、知道了。将起衅缘由。密访再奏。钦此。臣访得漳浦县监生蔡怀、素行不端。被该县屡次诫饬。并加辱詈。于是忿恨。商之先被该县枷责之陈士亮、遂与往寻李珠商谋。李珠现为该县买办衙役。侵用银两。恐其追究。于是一同诱雇在县衙内居住之民人赖石、许银一百两。赖石系游手无赖。见财亡身。遂于六月初三日。伺朱以诚坐堂审事。即潜身椅后。持刀剌其咽喉殒命。拏获各犯讯究。尚未定案。谨将起衅缘由奏覆。得旨。以朕所闻。事因小刀会。且内有汝所管兵丁。此皆讳而不言。殊属欺罔。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十五


大清高宗法天隆运至诚先觉体元立极敷文奋武孝慈神圣纯皇帝实录卷之一百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。冬。十月。丙戌朔。享太庙。上亲诣行礼。　　

○诣大高殿行礼。
  </div>
  <div class="pagination">
   <a href="清实录乾隆朝实录_page243.html">
    上一页
   </a>
   <span>
    ...
   </span>
   <a href="清实录乾隆朝实录_page239.html">
    239
   </a>
   <a href="清实录乾隆朝实录_page240.html">
    240
   </a>
   <a href="清实录乾隆朝实录_page241.html">
    241
   </a>
   <a href="清实录乾隆朝实录_page242.html">
    242
   </a>
   <a href="清实录乾隆朝实录_page243.html">
    243
   </a>
   <span class="current-page">
    244
   </span>
   <a href="清实录乾隆朝实录_page245.html">
    245
   </a>
   <a href="清实录乾隆朝实录_page246.html">
    246
   </a>
   <a href="清实录乾隆朝实录_page247.html">
    247
   </a>
   <a href="清实录乾隆朝实录_page248.html">
    248
   </a>
   <a href="清实录乾隆朝实录_page249.html">
    249
   </a>
   <span>
    ...
   </span>
   <a href="清实录乾隆朝实录_page245.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
