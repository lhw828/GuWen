<!DOCTYPE html>
<html>
<head>
    <meta charset="UTF-8">
    <title>钦定续通志 - 第 199 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 199 页/共 284 页</h1>
    <div class="content">　　宁中鄜延路城娄鄂特河东发民四万负饷宣抚使韩绛檄使佐役后帅吕公弼将从之安礼争曰民兵不习武事今欧之深入此不为冦所乗则冻饿而死尔宜亟罢遣公弼用其言民得归而他路遇敌者全军皆覆公弼荐于朝神宗召对欲骤用之安石当国辞以为著作佐郎崇文院校书他日得见命之坐有司言八品官无赐坐者特命之迁直集贤院出知润州湖州召为开封府判官尝偕尹奏事既退独防访以天下事帝甚乡纳
　　直舍人院同修起居注蘓轼下御史狱安礼从容言自古大度之主不以言语罪人轼以才自奋今一旦致于理恐后世谓陛下不能容才帝曰朕固不深谴也行为卿贳之轼以故得轻比进知制诰彗星见诏求直言安礼上疏曰人事失于下变象见于上意者左右大臣不均不直谓忠者为不忠不贤者为贤乘权射利者用力殚于沟瘠取利究于园夫足以干隂阳而召星变愿察亲近之行杜邪枉之门至于祈禳小数贬损旧章恐非所以应天者帝览数嘉叹以翰林学士知开封府事至立断前滞讼不得其情及具按而未论者几万人安礼剖决未三月三狱院及畿赤十九邑囚系皆空书掲于府辽使过而见之叹息夸异帝闻之喜特升一阶帝数失皇子太史言民墓多迫京城故不利国嗣诏悉改卜无虑数十万计众汹惧安礼谏曰文王卜世三十其政先于掩骼埋胔未闻迁人之冡以利其嗣者帝恻然而罢逻者连得匿名书告人不轨所渉百余家帝付安礼治之安礼验所指皆畧同最后一书加三人有姓薛者安礼呼问曰若岂有数不快者耶曰有持笔来售者拒之鞅鞅去其意似见衘即命捕讯果其所为也即枭其首于市不逮一人京师谓神明宗室令騑以数十万钱买妾久而斥归之诉府督元直安礼视妾既炙败其靣矣即奏言此与炮烙之刑何异请勿理其直而加厚谴以为戒诏从之仍夺令騑俸后宫造油箔约三年损者反其价才一年有损者中官特诣府请如约安礼曰庸讵非置之不得其地为风雨燥湿所壊耶茍如是民将无复得直卒不追以是宗室中贵人皆惮之元丰四年初分三省置执政拜中大夫尚书右丞转左丞王师问罪夏国经原承受梁同奏转运使叶康直饷米恶不可食帝大怒安礼曰此一梁同之言疑未必实当按之乃遣判官张大宁与同叅覈且械系康直以俟既而可用者什八九帝意觧赦康直是时伐夏不得志李宪又欲再举帝以访辅臣王珪曰向所患者用不足朝廷今捐钱钞五百万缗以供军食有余矣安礼曰钞不可噉必变而为钱钱又变为刍粮今距西征之期才両月安能集事帝曰李宪以为已有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州尔有裴度之谋李光顔李愬之将然犹引天下之兵力歴嵗而后定今夏氏之彊非淮蔡比宪材非度匹诸将非有光顔愬辈臣惧无以副圣意也【伏读通鉴辑览】
　　【御批西夏之罪浮于淮蔡廷臣乃无一人效裴度赞成谋画者且谓诸将非有光顔愬比其惮于行师沮挠不遗余力宜神宗冇不出公卿而出于阉寺之诮也公卿既无足与谋转以阉寺能尽心而任之国事未有不日壊者明崇祯之亡国正复坐此然其时之公卿亦足见无一冇人心者矣】帝悟而止后欲除宪节度使安礼又以为不可徐禧计议边事安礼曰禧志大才疏必误国及永乐败书闻帝曰安礼毎劝朕勿用兵少置狱葢为是也久之御史张汝贤论其过以端明殿学士知江宁府元祐中加资政殿学士歴青蔡三州又为御史言失学士移舒州绍圣初还职知永兴军二年
　　知太原府苦风痹卧帐中决事下不敢欺卒年六十二赠右银青光禄大夫安礼伟风仪论议明辨常以经纶自任而阔畧细谨以故数贻口语云
　　王安国字平甫安礼之弟也幼敏悟未尝从学文词天成年十二遂以文章闻于世于书无所不通数举进士又举荗材异等有司考其所献序言为第一以母丧不试庐于墓三年宁初韩绛荐其材行召试赐及第除西京国子教授官满至京师帝以安石故赐对帝曰汉文帝何如主对曰三代以后未有也帝曰但恨其才不能立法更制尔对曰文帝自代来入未央宫定变故俄倾呼吸间恐无才者不能至用贾谊言待羣臣有节专务以徳化民海内兴干礼义几致刑措则文帝加有才一等矣帝曰王猛佐苻坚以蕞尔国而令必行今朕以天下之大不能使人何也曰猛教坚以峻刑法杀人致秦祚不世今刻薄小人必有以是误陛下者愿颛以尧舜二代为法则下岂有不从者乎又问卿兄秉政外论谓何曰恨知人不明聚敛太急耳帝黙然不悦由是别无恩命止授崇文院校书后改秘阁校理屡以新法力谏安石又质责曾布误其兄深恶吕惠卿之奸先是安国教授西京颇溺于声色安石在相位以书戒之曰宜放郑声安国复书曰亦愿兄逺佞人惠卿衘之及安石罢相惠卿遂因郑侠事陷安国坐夺官放归田里既而复其官命下而安国卒年四十七








　　钦定续通志卷三百四十七
　　钦定四库全书
　　钦定续通志卷三百四十八
　　列传
　　宋【五十二】
　　李清臣　　安焘　　　张璪
　　蒲宗孟　　黄履　　　蔡挺【抗】
　　王诏【厚寀】　　薛向　　　张楶
　　常秩　　　邓绾【洵武】　李定
　　舒亶　　　蹇周辅【序辰】　王广渊
　　王陶　　　王子韶
　　李清臣字邦直魏人也七歳知读书经目辄诵举进士调邢州司户参军和川令歳满荐者逾十数应材识兼茂科治平二年试秘阁考官韩维曰荀卿氏笔力也置第一时大雨霖灾异数见论者归咎濮议及廷对清臣言天地之大譬如人一身腹心肺腑有所攻塞则五官为之不寕民人生聚天地之腹心肺腑也日月星辰天地之五官也善止天地之异者不止其异止民之疾痛而已策入等以秘书郎签书平江军判官名声籍甚既而诏举馆阁欧阳修荐之得集贤校理同知太常礼院使韩绛使陜西庆卒乱家属九指挥应诛清臣请于绛配与为奴婢绛坐贬清臣亦通判海州【按晁补之撰清臣行状云韩绛宣抚陜西奏公掌机宻文字庆州兵乱其家属应诛者凡九指挥公言庆兵造意不谋妻子宜用恩州故事配将士为奴婢绛从之及绛贬公曰我岂负韩公者因通判海州又东都事畧云韩绛宣抚陜西奏清臣为属迁太子中允检正中书吏房公事绛贬清臣因还所迁官通判海州】乆之还故官出提防京东刑狱齐鲁盗贼为天下剧设耳目方畧名捕且尽作韩琦行状神宗读之曰良史才也召为两朝国史编修官撰河渠律厯选举诸志同修起居注进知制诰翰林学士授朝奉大夫六年拜尚书右丞哲宗即位转左丞时熈丰法度一切厘正清臣固争之罢为资政殿学士知河阳徙河南永兴改知真定府拜中书侍郎绍圣元年廷试进士清臣发策主意皆绌元祐之政策士悟其指于是绍述之论大兴国是遂变范纯仁去位清臣独颛中书亟复青苗免役法除诸路提举官觊为相顾苏辙轧已乃摘辙尝以汉武比先帝激上怒辙罢时召章惇未至清臣心益觊之已而惇入相复与为异惇既逐诸臣并籍文彦博吕公着以下三十人将悉窜岭表清臣曰更先帝法度不为无过然皆累朝元老若从惇言必大骇物听帝乃揭榜朝堂置余人不问鄜延路金明砦主将张兴战没惇怒议尽戮全军四千人清臣曰将死亦多端或先登争利或轻身入敌令悉诛吏士异时亡将必举军降虏矣于是但诛牙兵十六軰上幸楚王第有狂妇人道呌呼告清臣谋反御史捕治本澶州娼而为清臣姑子田氏外妇者清臣不能引去用御史言以大学士知河南寻落职知真定府初蔡确子渭上书诉父寃造奇谮以防刘摰罪清臣心知其诬弗之省坐夺学士徽宗立入为门下侍郎仆射韩忠彦与之有连惟其言是听出范纯理张舜民不使吕希纯刘安世入朝皆其谋也寻为曽布所防出知大名府而卒赠金紫光禄大夫后朝议以复孟后罪追贬武安军节度副使再贬雷州司戸参军
　　安焘字厚卿开封人登第调蔡州观察推官至太常丞主管大名府路机宜文字用欧阳修荐为秘阁校理判吏部南曹荆湖北路转运判官提防刑狱兼常平农田水利差役事时方兴新法奉行之吏或迎合求进司农符檄日夜下如免役増寛賸造簿供手实青苖责保任追胥苛切其类旁午焘平心奉法列其太甚于朝移使京东路过阙入见留检正中书孔目房修起居注元丰初髙丽新通使假焘左諌议大夫往报之髙丽迎劳舘饩有加礼使还即授所假官兼直学士院知审刑院决部滞讼五百余案因言每蔽狱上省轻重有疑法官顾避稽停请自今以疑狱谳者皆得轻论从之求知陈州还为龙图阁直学士判军器监命舘辽使方宴迎郊至肆仪将见逮辞日悉令如仪或谓细故无足较焘曰契丹喜尝试人其渐不可长也俄权三司使改户部尚书六年同知枢密院夏人塞乞还侵疆焘言地有非要害者固宜予然羌情无厌当使知吾宥过而息兵不应示以厌兵之意哲宗立复仍前议二府遂欲并弃熈河焘固争之于是但以葭芦等四砦归之蔡确軰更用事焘循循其间不能有所建明元祐二年进知院事时复洮河擒果庄青宜结二邉少清而并塞犹苦寇掠焘言为国者不可好用兵亦不可畏用兵好则疲民畏则遗患今朝廷每戒疆吏非举国入寇毋得应之则固畏用兵矣虽仅保障戍实堕其计中愿复讲攻扰之防且干顺防竖梁氏擅权族党酋渠多反侧顾望若有以离间之未必不回戈而复怨此一奇也其后夏人自相贰使来修贡悉如焘防大河北流宰相主水官议必欲回之东注焘以河流入泺淀乆必淤浅恐河朔无以御敌遂上言曰自小呉未决之前河虽屡徙而尽在中国故京师得以为北限今决而西则河尾益北如此不已将南岸遂属敌界若彼建桥梁守以州郡窥兵河外可为寒心今水官之议不过论地形较功费而献纳之臣不考利害轻重徒便于治河而以设险为缓非至计也帝虽然之而回河之议纷起东北萧然烦费功亦不就三年同列皆序迁且新用执政焘独如初诏増其两秩焘恳辞不受以母忧去卒丧拜观文殿学士知郑州徙頴昌及河南府入为门下侍郎宣仁之丧诏宗室为三年服才越歳章惇拜相欲革为期焘争之曰上以先后保佑之久追崇如恐不尽兹用明道故实耳遽改之播诸天下非佳声也乃止焘与惇布衣交觊其助己焘不肯少下之阳翟民盖渐有财讼而与諌官来之邵交通开封得其事惇右之邵欲薄其罪焘不可复欲并劾开封焘又不可遂与惇隙諌官常安民言教坊不当于相国寺作乐帝怒欲逐安民焘为救释惇遂谮其相表里出知郑州徙大名徽宗立复知枢宻院旧制内侍出使以所得防言于院审实乃得行后多辄去焘请按治之都知阎守懃领他职祈罢不以告亦劾之帝敕守懃诣焘谢郝随得罪或揣上意且起用欲援郝为阶亦争之以老避位帝将以观文殿大学士有间之者曰是宰相恩典也但以学士知河南将行上疏曰自绍圣元符以来用事之臣持绍述之名诳惑君父熈寕元丰之间中外府库无不充衍绍圣以还倾竭以供邉费使军无见粮吏无月俸公私虚耗未有甚于此时而反谓绍述岂不为厚诬哉愿陛下监之勿使饰偏辞而为身谋者复得行其説又言东京党祸已萌愿戒履霜之渐语尤激切初建青唐邈川为湟州【按邈川青唐各自为地考宋史地理志乐州旧邈川城元符二年收复建为湟州西寜州旧青唐城元符二年隆赞降建为鄯州本传非悮合为一即系脱去鄯州二字兹仍存史原文以附考】戍守困于供亿议者以为可弃焘在枢府奏还之崇寕元年议其罪降端明殿学士再贬寕国军节度副使汉阳军安置湟州复又降祁州团练副使鄯州之复又移建昌军然弃鄯州时焘居忧不预也终不敢自明阅再歳始复通议大夫还洛卒年七十五后五歳悉还其官职子扶靖康时为给事中金人入京师责取金帛扶与梅执礼陈知质程振皆见杀
　　张璪初名琥字邃明滁州全椒人洎之孙也早孤鞠于兄环欲任以官辞不就未冠登第厯鳯翔法曹缙云令王安石与环善既得政将用之而环已老乃引璪同编修中书条例授集贤校理知諌院直舍人院杨绘刘挚论助役安石使璪为文谕之辞由是忤安石意神宗欲命璪知制诰安石荐用布以璪同修起居注坐奏事不实解三职已而复之时建议武学璪言古之太学舞干习射受成献功文武之才皆自此出未闻偏习其一者也请无问文武之士一养于太学以集贤殿修撰知蔡州复知諌院兼侍御史知杂事卢秉行盐法于东南操持峻急一人抵禁数家为黥徙且破产以偿告捕二年中犯者万人璪条列其状又言行役法以来最下戸亦每歳纳钱乞度寛羡数均损之以恵贫弱后皆施行郑侠事起璪媚吕恵卿劾冯京与侠交通致京于罪判司农寺出知河阳元丰初入权度支副使遂知制诰知諌院判国子监荐蔡卞可为直讲建増博士弟子员月书季攷歳校以行艺次升立斋舍八十二其议多自璪发之苏轼下台狱璪与李定杂治谋传致轼于死详定郊庙奉祀礼文议者多以国朝未尝躬行方泽之礼为非正诏议更制璪请于夏至之日备礼容乐舞以冡宰摄事【按东都事畧璪建言天地合祭议者不一窃谓阳生于十一月隂生于五月以冬至日祀天于地上之圜丘夏至日祭地于泽中之方丘此万世之不可易也谓宜即郊祀之歳于夏至之日盛礼容具乐舞遣宰摄事虽未能当于理庻几先王之遗意犹有存者自是南郊北郊之议兴焉】帝曰在今所宜无以易此事行其説为翰林学士详定官制以寄禄二十四阶易前日省寺虚名而职事名始正四年拜参知政事改中书侍郎哲宗立諌官御史合攻之谓璪奸邪便佞善窥主意随势所在而依附之往往以危机陷人深交舒亶数起大狱天下共知其为大奸疏入皆不报最后刘挚言璪初奉安石旋附恵卿随王珪党章惇谄蔡确数人之性不同而能探情变节左右从顺各得其欢心今过恶既章不可不速去如是逾歳乃以资政殿学士知郑州徙河南定州大名府进大学士知扬州以卒赠右银青光禄大夫諡曰简翼
　　蒲宗孟字正阆州新井人第进士调防州观察推官治平中水灾地震宗孟上书斥大臣及宫禁宦寺熈寕元年改著作佐郎召试学士院以为馆阁校勘检正中书户房兼修条例进集贤校理时三司新置提举帐司官禄丰地要人人欲得之帝命与宗孟命察访荆湖两路奏罢辰沅役钱及湖南丁赋远人頼之吕恵卿制手实法然犹许灾伤五分以上不预宗孟言民以手实上其家之物产而官为注籍以正百年无用不明之版图而均齐其力役天下良法也初无所扰何待丰歳愿诏有司勿以丰凶弛张其法从之民于是益病俄同修起居注直舍人院知制诰帝又称其有史才命同修两朝国史为翰林学士兼侍读特加佩鱼遂着为令枢宻都承防张诚一预书局事挟中防以胁同列宗孟持其语质帝前因叩头白其奸帝察其不阿拜尚书左丞帝尝语辅臣有无人才之叹宗孟率尔对曰人才半为司马光邪説所坏帝不语直视久之曰蒲宗孟乃不取司马光邪未论别事只辞枢宻一节朕自即位以来唯见此一人他人则虽迫之使去亦不肯矣宗孟惭惧至无以为容仅一歳御史论其荒于酒色及缮治府舍过制罢知汝州逾年加资政殿学士徙亳杭郓三州郓介梁山泺素多盗宗孟痛治之虽小偷防罪亦断其足筋盗虽为衰止而所杀不可胜计方徙河中御史以惨酷劾夺职知虢州明年复知河中还其职帅永兴移大名宗孟厌苦易地复求河中卒年六十六
　　黄履字安中邵武人少游太学举进士调南京法曹又为髙宻广平王二宫教授馆阁校勘同知礼院擢监察御史里行辞御史改崇政殿説书兼知諌院神宗尝询天地合祭是非对曰国朝之制冬至祭天圜丘夏至祭地方泽每歳行之皆合于古犹以有司摄事未足以尽于是三歳一郊而亲行之所谓因时制宜者也合祭之非在所当正然今日礼文之失非独此也愿敕有司正羣祀为一代损益之制诏置局详定命履董之北郊之议遂定同修起居注进知制诰同修国史遭母忧去服除以礼部尚书召对闽省苦盐法【按宋时称福建路无闽省名应系后人写之讹】神宗谓履自闽来将以为决履乃陈法甚便遂不复革乡论鄙之迁御史中丞履以大臣多因细故罚金遂言罪在可议黜之可也可恕释之可也岂可罚以示辱时又制侍郎以下不许独对履言陛下博访万务虽逺外防官犹令独对顾于侍从乃弗得邪遂刋其制御史翟思【按东都事畧作翟忠】言事有防诘所自来履諌曰御史以言为职今乃究其自来则人将惩之台諌不复有闻矣恐失开言路之意事乃寝哲宗即位徙为翰林学士履素与蔡确章惇邢恕相交结每确惇有所嫌恶则使恕道风防于履履即排击之至是更自谓有定防功刘安世发其罪以龙图阁直学士知越州坐举御史不当降天章阁待制厯舒洪苏鄂青州江寕应天頴昌府绍圣初复龙图阁直学士为御史中丞极论吕大防刘摰梁焘垂帘时事乞正典刑又言司马光变更先朝已行之法为罪先是北郊之论虽定犹不果行履又建言圣人因天祀天因地祀地三代至汉其仪不易及王莽谄事元后遂跻地位同席共牢厯世袭行不能全革逮神宗考古揆今以正大典尝有意于兹矣今承先志当在陛下及二三执政哲宗询诸朝章惇以为北郊止可谓之社履曰天子祭天地盖郊者交于神明之义所以天地皆称郊故诗序云郊祀天地若夫社者土之神而已岂有祭大祗亦谓之社乎哲宗可之遂定郊议拜尚书右丞防正言邹浩以言事贬新州履曰浩以亲被防擢之故敢犯顔纳忠陛下逺斥之死地人臣将视以为戒谁复敢为陛下论得失乎乞徙善地坐罢知亳州徽宗立召为资政殿学士兼侍读复拜右丞未逾年求去加大学士提举中太一宫卒
　　蔡挺字子政宋城人第进士调庆州推官【按宋史本作度州东都事畧作庆州考宋史地理志有庆州无度州今据事畧改】秩满授陵州团练推官王尧臣安抚陜西辟管勾文字范仲淹宣抚陜西河东奏挺通判泾州徙鄜州河北多盗以挺知博州申饬属县严保伍得居停奸盗者数人使之察警盗每发辄得均博平聊城二县税歳衍钜万三司下其法于四方然大抵増赋也为开封府推官提防府界公事部修六塔河用李仲昌议塞北流入于六漯【按东都事畧作六塔考宋史河渠志亦作六塔】一夕复决兵夫芟揵漂溺不可计降知滁州言者以为轻乃贬秩停官越数歳起知南安军提防江西刑狱提举防州监江闽盐贼率十百为州县害挺谕所部与期使首纳器甲原其罪得兵械万计官盐恶而价贵盗盐善而价且下私贩日滋挺简僚吏至淮转新盐明殿赏以官数之余畀之于是贼党破散宿弊遂絶歳増卖盐四十万改陜西转运副使进直龙图阁知庆州因上书论攻守大计夏人大入挺尽敛邉户入保戒诸砦无出战谅祚亲帅军数万攻大顺挺料城坚不可破而柔逺城恶亟遣总管张玉将鋭师守之先布铁蒺藜大顺城旁水中骑渡水多踬惊言有神谅祚督帐下决战挺伏强弩壕外飞矢贯其铠遂引却移寇柔逺玉夜斫营夏人惊扰溃去环州熟羌思顺投谅祚为乡导挺宣言思顺且复来命葺其旧舍出兵西为迎候之举谅祚果疑思顺毒之死挺筑城马练平为荔原堡分属羌三千人守之神宗即位加天章阁待制知渭州籍禁兵悉还府不使有隠占建勤武堂五日一训之甲兵整习常若寇至又分义勇为伍番三千人参正兵防秋与春以八月正月集四十五日而罢歳省粟帛钱缗十三万有奇括并邉生地冒耕田千八百顷【按东都事畧作四千八百顷】募人佃种以益邉储取邉民阑市蕃部田八千顷以给弓箭手又筑城定戎军为熙寕砦开地二千顷募卒三千人耕守之谍告夏人侯胡卢河挺出奇兵迎击之夏人溃分诸将蹑而讨之荡其七族进右諌议大夫赐金帛夏人复犯诸砦环庆兵不能御挺遣张玉以万人往解其围庆州军变挺讨平之进龙图阁直学士卒徙营众惮迁欲为乱城中震扰挺推斩首恶十九人讫徙蕃部歳饥以田质于弓箭手过期辄没挺为资官钱歳息什一后遂推为蕃汉青苖助役法又自以意制渡河大索及兵械皆获其用熙寕五年拜枢宻副使帝问挺泾原训兵之法召部将按于崇政殿下以为诸郡法契丹议云中地挺请罢沿邉戍人示以无事因乞置三十七将皆行其策七年冬奏事殿中疾作罢为资政殿学士判南京留司御史台元丰二年薨年六十六赠工部尚书諡曰敏肃挺谲而多知人莫能窥其城府在渭久鬰鬰不自聊寓意词曲有玉闗人老之叹中使至则使优伶歌之以达于禁掖神宗愍焉遂有枢宻之拜云兄抗
　　抗字子直中进士调太平州推官闻父疾委官去稍迁睦亲宅讲书英宗在官邸器重之请于安懿王愿得与游每见必衣冠尽礼义兼师友再迁太常博士通判秦州为秘阁校理乞知苏州州并江湖民田苦风潮害抗筑长隄自城属昆山亘八十里民得立塍堨大以为利徙广东转运使岑水铜冶废官给虚劵久不偿人无所取资抗尽给之番禺歳运盐英韶道逺多侵窃杂恶抗命十舸为一运择官主之歳终防其殿最増十五万缗英宗立召为三司判官及入对谕曰卿乃吾故人朕望于卿者厚勿以常礼自疎也以史馆修撰同知諌院【按东都事畧作以为工部郎中兼起居舍人同知諌院】方议安懿王典礼抗引礼为人后之谊指陈切至涕泪被面帝亦感泣都城大水抗推原变异在濮园议大臣畏其諌列白为知制诰迁龙图阁直学士知定州命为太子詹事未至而神宗立改枢宻直学士知秦州过阙帝见之悲恸不自胜曰先帝疾大渐犹不忘卿遂赴镇秦有质院质诸羌百余人自少至老扄系之非死不出抗皆纵释约毋得擅相仇杀莫敢奸令骤得疾卒特赠礼部侍郎
　　王韶字子纯江州徳安人第进士调新安主簿建昌军司理参军客游陜西访采邉事熙寕元年诣阙上平戎策三篇其畧以为欲取西夏当先复河湟则夏人有腹背受敌之忧夏人比年攻青唐不得克万一克之必并兵南向大掠秦渭之间牧马于兰防断克渭境尽服南山生羌西筑武胜遣兵时掠洮河则陇蜀诸郡当尽惊扰武威之南至于洮河兰鄯皆故汉郡县所谓湟中浩亹大小榆袍罕土地肥美宜五种幸今诸羌分莫相统一此正可并合而兼抚之时也诸种既服则嘉勒氏敢不归而河西李氏在吾股掌中矣且嘉勒氏子孙栋戬差盛为诸羌所畏【按宋史本作辖珍差盛考神宗时栋戬尚在其孙辖珍于元祐三年始嗣立此时为诸羌所畏者不得指为辖珍详具下案】若招谕之使居武胜或渭源城使纠合宗党制其部族习用汉法为肘腋之助且使夏人无所连结策之上也神宗异其言召问方畧以韶管干秦鳯经畧司机宜文字蕃部俞龙珂在青唐最大渭源羌与夏人皆欲羁属之诸将议先致讨韶因按邉引数骑直抵其帐谕其成败遂留宿明旦两种皆遣其豪随以东久之龙珂率属十二万口内附所谓包顺者也韶又言渭源至秦州良田不耕者万顷愿置市易司颇笼商贾之利取其赢以治田帝从其言改著作佐郎仍命韶提举经畧使李师中言韶乃欲指古极边弓箭手地耳又将移市易司于古渭恐秦州自此益多事所得不补所亡王安石主韶议为罢师中以窦舜卿代且遣李若愚按实若愚至问田所在韶不能对舜卿检索仅得地一顷既地主有讼又归之若愚奏其欺安石又为罢舜卿而命韩缜缜遂附防实其事师中舜卿皆坐谪而韶为太子中允秘阁校理后帅郭逵上韶盗贷市易钱安石以为不足校徙逵泾源帝志复河陇筑古渭为通逺军以韶知军事五年七月引兵城渭源堡及乞神平破罗嘉勒玛尔瑞巴等族初羌保险诸将谋置阵平地韶曰当使险为吾有乃径趣玛尔邦山压敌军而阵令曰敢言退者斩贼乘髙下鬭师小却韶躬披甲胄麾帐下兵逆撃之羌大溃焚其庐帐而还洮西大震防摩展渡洮为之援【按宋史本作防辖珍渡洮为之援东都事畧作摩展考辖珍系栋戬之孙阿里库之子韶用兵时栋戬尚在辖珍并未任事即宋史外国传中亦不载辖珍与王韶攻战摩展系栋戬之侄别为部落是时楝戬既纳欵奉贡前后抗战自是摩展而非辖珍又考辖珍于元符二年以王赡攻败来降摩展则以熙寕七年败于王韶后举二州来降神宗本纪熙寕七年亦言王韶发摩展赴阚本传所谓穷蹙匄降者是也此下辖珍俱照事畧改摩展】余党复集韶命别将由竹牛岭路张军声而潜师越武胜遇摩展首领辖裕勒【按宋史本旧作瞎防东都事畧作瞎药与辖裕勒对音较近今据改正】等与战破之遂城武胜建为镇洮军进右正言集贤殿修撰复击走摩展降其部落二万更名镇洮为熙州以熙河洮岷通逺为一路韶以龙图阁待制知熙州六年三月取河州迁枢宻直学士降羌叛韶回军击之摩展以其间据河州韶进破格诺木桑城穿露骨山南入洮州境道陿隘释马徒行摩展留其党守河州自将尾官军韶力战破走之河州复平连防宕岷二州叠洮羌酋皆以城附军行五十有四日涉千八百里得州五斩首数千级获牛羊马以万计进左諌议大夫端明殿学士七年入朝又加资政殿学士赐第崇仁坊还至兴平闻景思立败于踏白城摩展围河州日夜驰至熙熙方城守命撤之选兵得二万议所向诸将欲趍河州韶曰贼所以围城者恃有外援也今知救至必设伏待我且新胜气鋭未可与争当出其不意以攻其所恃此所谓批亢捣虚形格势禁则自为解者也乃直扣定羌城破结河族断夏国通路进临寕河分命偏将入南山羌知援絶防栅去初思立之覆师也羌势复炽朝廷议弃熙河帝为之旰食数下诏戒韶持重勿出及是帝大喜韶还熙州以兵循西山绕出踏白后焚八千帐摩展穷蹙丐降俘以献拜韶观文殿学士礼部侍郎资政观文学士未几召为枢宻副使熙河虽名一路而实无租入军食皆仰给他道转运判官马瑊捃官吏细故韶欲罢瑊王安石右瑊韶始沮于是与安石异帝语安石勉留之安石之役韶言决里广源之建臣以为贪虚名而忘实祸因谓熙河事非其本意至以勤兵费财归曲朝廷帝由是不悦以故罢职知洪州又坐谢表怨慢落职知鄂州元丰二年还其职复知洪州四年病疽卒年五十二赠金紫光禄大夫諡曰襄敏韶用兵有机畧尝夜卧帐中前部遇敌矢石已交呼声震山谷侍者往往股栗而韶鼻息自如人服其量子十人【按东都事畧载韶九子】厚寀最显厚字处道少从父兵间畅习羌事官累通直郎元祐弃河湟厚上疏陈不可不听绍圣中用荐者换礼宾副使干当熙河公事防羌酋辖珍隆赞争国河州守将王赡与厚同献议复故地元符二年【按宋史哲宗本纪及辖珍传降辖珍隆赞俱系元符二年宋史本传作元年误今改正】六月师出塞七月下邈川降辖珍九月次青唐隆赞出迎遂定湟鄯诏赐隆赞姓名曰赵怀徳进厚东上閤门副使知湟州既而他种叛合兵来攻厚不能支乃以畀怀徳而贬厚右内府率再贬贺州别驾崇寕初蔡京复开邉还厚前秩于是羌人多罗巴奉怀徳之弟希沙罗萨谋复国怀徳畏偪奔河南种落更挟之以令诸部朝廷患众羌扇结命厚安抚洮西遣内客省使童贯偕往多罗巴知王师且至集众以拒厚声言驻兵而隂戒行羌备益弛乃与偏将髙永年异道出多罗巴三子以数万人分据险厚进击破杀之唯少子阿防中流矢去道遇多罗巴与俱遁遂防湟州以功进威州团练使熙河经畧安抚三年四月厚帅大军次于湟命永年将左军循宗水而北别将张诫将右军出宗谷而南自将中军趋绥远期防宗哥川羌置陈临宗水倚北山厚麾游骑登山攻其背亲帅强弩迎射羌退走右军济水击之大风从东南来扬沙翳羌目遂大败罗萨以一骑驰去其母兹公主与诸酋开鄯州降厚将大军趣廓州酋落施军令结以众降遂入廓州超拜厚武胜军节度观察留后明年罗萨复入寇永年战死羌焚大通河桥以叛新疆大震厚坐逗遛降郢州防御使已而赵怀徳约降未决厚以书谕之怀徳纳欵还厚旧官入朝提举醴泉观卒赠寕逺军节度使諡曰庄敏寀字辅道好学工词章登第至校书郎后以左道诛
　　薛向字师正以祖顔任太庙斋郎为永寿主簿权京兆户曹为邠州司法参军夏人叛秦中治城侍御史陈洎行邉向诣洎陈三敝言今板筑暴兴吏持斧四出伐木无问井闾丘陇民不敢诉必不得已宜且葺邉城函闗秦东塞今西乡设守是为弃闗内乎三司贷龙门富人钱以百年全盛之天下一方有警即称贷于民非义也洎上其説悉从之监在京货务连歳羡缗钱当迁秩移与其兄三司判官董沔议改河北便籴行钞法向曰如此则都内之钱不继茶盐香象将益不售有司主议既而邉籴滞不行坐黜以向知鄜州大水冒城郭沉室庐死者相枕郡卒戍延安诣主将求归视弗得皆亡奔至则家人无存者聚谋为盗民大恐向遣吏晓之曰冒法以赴急人之常情而不听若軰归此武将不知变之过也亟往收溺尸贳汝擅还之罪众入庭下泣谢一境乃安又论河北籴法之弊遇谷贵则官籴于澶魏载以给邉新陈未交则防籴价以救民乏军食有余则坐仓收之此策一行谷将不可胜食朝廷是向计始置便籴司于大名以向为提防刑狱兼其事入为开封度支判官权陜西转运副使制置解盐盐足支十年而歳调畦夫数千向奏捐其数兼提举买马牧沙苑养马歳得驹三百而费钱四千万占田千顷向请斥间田予民收租入以市之乃置塲于原渭以羡盐之直市马于是马一嵗至万匹昭陵复土计用钱粮五十万贯石三司不能供亿将移陜西縁边盐中于永安县向陈五不可以为失信商旅遂举所阙之数以献寻坐事罢知汝州甫数月复以为陜西转运使凡将漕八年所入盐马刍粟数累万民不益赋其课为最夏将嵬名山以绥州来归青涧城主种谔将往迎诏向与议谔不俟命亟率所部出塞遂城之廷议劾谔擅兴谔既贬向亦罢知绛州再贬信州移潞州神宗知向材以为江浙荆淮发运使纲舟厯嵗乆篙工利于盗货尝假风水沉溺以灭迹向募客舟分载以相督察官舟有定数多为主者冒占悉夺还俾诣本曹受遣以地有羙恶利有重轻为立等式用所漕物为诛赏迁天章阁待制熙寕四年权三司使迁向右諌议大夫河洮用兵县官费不可计向未尝乏供给及解严上疏乞戒将帅裁溢员汰冗卒省浮费节横赋手敕褒纳进龙图阁直学士辽人求代北地北邉择牧加枢宻直学士给事中知定州髙阳关募兵敌隂遣人应选向谍知之遣逻捕取之械送瀛州戮于市北使乆留都亭数出不逊语而云应防兵易治道佥谓必渝盟向曰彼欲彊议速成故多张虚势以撼我使者惧不如其请故肆嫚言以儌幸取成兵来不除道其亦无能为也已后皆如向言迁工部侍郎元丰元年召同知枢宻院向干局絶人尤善商财讨算无遗策用心至到然甚者不能无病民所上课间失实时方尚功利王安石从中主之御史数有言不听也向以是益得展奋其材业至于论兵帝所通畅明决遂得大用及在政也同列质以西北事则养威持重未尝启其端防诏民畜马向既奉命旋知民不便议欲改为于是舒亶论向反覆无大臣体斥知颍州又改随州卒年六十六元祐中諡曰恭敏子绍彭有翰墨名中子嗣昌
　　章楶字质夫建州浦城人祖频为侍御史楶以叔得集防为孟州司户参军应举入京闻父封对于魏弃不就试驰往直其寃还试礼部第一擢知陈留县厯提举陜西常平京东转运判官提防湖北刑狱成都路转运使入为考功吏部右司员外郎元祐初以直龙图阁知庆州时朝廷戢兵戒邉吏勿妄动且捐葭芦安彊等四砦予夏使归其永乐之人夏得砦益骄楶言夏嗜利畏威不有惩艾邉不得休息遂乗便出讨以致其师夏果入围环州楶先用间知之遣骁将折可适伏兵洪徳城夏师过之伏兵识其母梁氏旗帜皷噪而出斩获甚众又预毒于牛圏潴水夏人马饮者多死召权戸部侍郎明年除知同州绍圣初知应天府加集贤殿修撰知广州徙江淮发运使哲宗访以邉事对合防命知渭州至即上言城胡芦河川据形胜以偪夏筑二城于石门峡江口好水河之隂二旬有二日成赐名平夏城灵平砦方兴役时夏以其众来乘楶迎击败之既而环庆鄜延河东熙河皆相继筑城进拓其境夏人视不敢动夏主遂奉其母合将数十万兵围平夏不能克一夕遁去夏统军威明阿迈锡舒监军玛勒都尔伯皆勇悍善战楶谍其弛备遣折可适郭成轻骑夜袭直入其帐执之尽俘其家虏馘三十余【按东都事畧作三千】牛羊十万夏主震骇哲宗亲御紫宸殿受贺累擢楶枢宻直学士龙图阁端明殿学士进阶太中大夫楶在泾原四年凡创州一城砦九荐防偏裨不间厮役至于夏降人折可适李忠杰朱智用咸受其驭夏自平夏之败不复能军屡请命乞和哲宗亦为之寝兵楶立邉功为西方最时章惇用事楶与惇同宗其得兴事颇为世所疑徽宗立请老徙知河南入见留拜同知枢宻院事逾年力谢事罢授资政殿学士中太一宫使未几卒赠右银青光禄大夫諡曰庄简楶七子縡综綡绾綖縯缜縡綡最知名縡繇推官为户部员外郎提防淮南东路刑狱权知扬州兼提举香盐事时方铸崇寕大钱令下市区昼闭人持钱买物至日旰皇皇无肯售縡饬市易务致百货以小钱收之且檄仓吏粜米以大钱予之尽十日止民心遂安未几新钞法行旧钞尽废一时商贾束手或自杀縡得诉者所持旧钞为钱以千计者三十万上疏言钞法误民请如约以示大信上怒罢縡降两官綡第进士厯陜西转运判官入为户部员外郎中书侍郎刘逵之妻綡姊也逵渐复元祐之政綡多赞之蔡京欲挤逵且惎綡不附已使其党攻之出綡湖州论者不已差主管西京崇福宫及京复相遂兴制狱倾章氏降罢除名者十余人时论寃之
　　常秩字夷甫颍州汝隂人举进士不中废居里巷以经术著称嘉祐中赐束帛为颍州教授除国子直讲又以为大理评事治平中授忠武军节度推官知长葛县皆不受神宗即位三使往聘辞熙寕三年诏郡以礼敦遣毋听秩辞明年始诣阙帝曰先朝累命何为不起对曰先帝亮臣之愚故得安闾巷今陛下严诏趣迫是以不敢不来非有所决择去就也帝悦问今何道免民于冻馁对曰法制不立庻民食侯食服侯服此今日大患也臣才不适用愿得辞归帝曰既来安得不少留即拜右正言直集贤院管干国子监俄兼直舍人院迁天章阁侍讲同修起居注仍使供諌职复乞归改判太常寺七年进寳文阁待制兼侍读命其子立校书崇文院九年病不能朝提举中太一宫判西京留司御史台还颍十年卒赠右諌议大夫秩平居为学求自得初隠居既不肯仕世以为必退者也后安石为相更法天下沸腾以为不便秩在闾阎见所下令独以为是一召遂起在朝廷任諌争为待从低首抑气无所建明闻望日损为时讥笑秩长于春秋至斥孙复所学为不近人情着讲解数十篇自谓圣人之道皆在于是及安石废春秋遂尽讳其学
　　邓绾字文约成都双流人举进士为礼部第一稍迁职方员外郎熙寕三年冬通判寕州时王安石得君专政条上时政数十事以为习安玩治当事更化其辞盖媚王安石又贻以书颂极其佞谀安石荐于神宗驿召对帝问安石及吕惠卿以不识对退见安石欣然如素交除集贤校理检正中书孔目房乡人在都者皆笑且骂绾曰笑骂从汝好官湏我为之寻同知諌院献所着洪范建极锡福论明年迁侍御史知杂事判司农寺时常平水利免役保甲之政皆出司农故安石籍绾以威众绾请先行免役于府界次及诸道利州路嵗用钱九万六千缗而转运使李瑜率三十万绾言均役本以裕民今乃务聚敛积寛余宜加重黜富弼在亳不散青苖钱绾请付吏究治畿县民诉助役诏询其便否两行之绾与曽布辄上还堂帖中丞杨绘言未闻司农得缴奏者不报凡吕公着谢景温所置推直官主簿悉罢去之而引蔡确唐坰为御史五年春擢御史中丞又加龙图阁待制辽人来理邉地屯兵境上声言将用师于是两河戒严且令河北修城守之具绾曰非徒无益且大扰费安石去位绾颇附吕恵卿及安石复相绾欲弥前迹乃发惠卿置田华亭事出知陈州又论三司使章惇协济其奸出知湖州初惠卿弟和卿创手实法绾曰凡民养生之具日用而家有之今欲尽令疏实则家有告讦之忧人怀隐匿之虑无所措手足矣商贾通殖货财交易有无不过服食器用米粟丝麻布帛之类或春有之而夏以荡析或秋贮之而冬已散亡公家簿书何由拘録其势安得不犯徒使嚚讼者趍赏报怨以相告讦畏怯者守死忍困而已诏罢其法迁翰林学士仍为中丞绾虑安石去失势乃上言宜録安石子及壻仍赐第京师帝以语安石安石曰绾为国司直而为宰臣乞恩泽极伤国体当黜又荐彭汝砺为御史安石不悦遽自劾失举帝谓绾操心颇僻赋性奸回论事荐人不循分守斥知虢州逾嵗为集贤院学士知河阳元丰中以待制知荆南陈陜徙永兴军改青州奏言嵗大稔斗粟五七钱帝知其佞令提举官酌市价以闻进龙图阁直学士知邓州元祐初徙扬州言者论其奸改滁州未去邓而卒年五十九子洵仁洵武洵仁大观中为尚书右丞洵武字子常第进士为汝阳簿绍圣中哲宗召对为秘书省正字校书郎国史院编修官撰神宗史议论专右蔡卞诋诬宣仁后尤切史祸之作其力居多迁起居舍人徽宗初改秘书少监既而用蔡京荐复史职御史陈次升陈师锡言洵武父绾在熙寕时以曲媚王安石神宗数其邪僻奸回今置洵武太史岂能公心直笔发扬神考之盛徳而不掩其父之恶乎且其人材凡近学问荒缪不足以汚此选不听迁起居郎时韩忠彦曽布为相洵武因对言必欲继志述事非用蔡京不可京出居外镇帝未有意复用也洵武又为帝言陛下方绍述先志羣臣无助者乃作爱莫助之图以献其图别为左右左曰元丰右曰元祐左序助绍述者执政中唯温益一人余不过三四若赵挺之范致虚王能甫钱适之属而已右序举朝辅相公卿百执事以百数帝出示曽布而揭去左方一姓名布请之帝曰蔡京也洵武谓非相此人不可以与卿不同故去之布曰洵武既与臣所见异臣安敢豫议明日改付温益益欣然奉行请籍异论者于是决意相京进洵武中书舍人给事中兼侍讲修撰哲宗实録迁吏部侍郎洵武疏言神宗稽古建官既正省台寺监之职而以寄禄阶易空名矣今在选七阶自两使判官至主簿尉有带知安州云梦县而为河东干当公事者有河中司録参军而监楚州盐塲者有瀛州军事推官知大名府元城县充濮州教授者殽乱纷错莫甚于此谓宜造为新名因而制禄诏悉更之迁刑部尚书又请初出官人兼用刑法试俾知为吏之方崇寕三年拜尚书右丞转左丞中书侍郎妖人张怀素狱兴其党有与洵武连昬者坐出知随州提举明道宫复端明殿学士知亳州河南府召为中太一宫使连进观文殿学士为大名尹政和中夏祭入侍祠以右神观使兼侍读留修国史改保大军节度使未几知枢宻院五谿蛮扰邉即仿陜西弓箭手列募邉民习知溪洞险易者置所司教以战阵劝以耕牧得胜兵几万人以镇抚之迁特进拜少保封莘国公恩典如宰相宣和元年卒年六十五赠太傅諡曰文简邓氏自绾以来世济其奸而洵武阿二蔡尤力京之败乱天下祸源自洵武起焉李定字资深扬州人少受学于王安石登进士第为定逺尉秀州判官熙宁二年孙觉荐之召至京师谒諌官李常常问曰君从南方来民谓青苖法何如定曰民便之无不喜者常曰举朝方共争是事君勿为此言定即往白安石且曰定但知据实以言不知京师乃不许安石大喜谓曰君且得见盍为上道之立荐对神宗问青苖事其对如曩言于是诸言新法不便者帝皆不听命定知諌院宰相言前无选人除諌官者遂拜太子中允监察御史里行知制诰宋敏求苏颂李大临封还制书皆罢去御史陈荐疏定顷为泾县主簿闻度母仇氏死匿不为服诏下江东淮浙转运使问状奏云定尝以父年老求归侍养不云持所生母服定自辩言实不知为仇所生故疑不敢服而以侍养解官曽公亮谓定当追行服安石力主之改为崇政殿説书御史林旦薛昌朝言不宜以不孝之人居劝讲之地并论安石章六七上安石又白罢两人定亦不自安蕲解职以集贤校理检正中书吏房直舍人院同判太常寺八年加集贤殿修撰知明州元丰初召拜寳文阁待制同知諌院进知制诰为御史中丞劾苏轼湖州谢上表摘其语以为侮慢因论轼自熙寕以来作为文章怨谤君父交通戚里逮赴台狱穷治防赦论不已窜之黄州方定自鞠轼狱势不可回一日于崇政殿门外语同列曰苏轼乃奇才也俱不敢对请复六案纠察之职并诸路监司皆得钩考从之彗出东方求直言太史谓有兵变帝命宦者视卫士饮食定言一饭不足市恩适起小人之心乃止或议废明堂祀帝以访定定曰三嵗一郊或明堂祖宗以来未之有改谁为此言愿治其妄帝曰听卿言足矣迁翰林学士坐论府界养马事失实罢知河阳留守南京召为户部侍郎哲宗立以龙图阁学士知青州移汝寕府言者争暴其前过又谪居滁州元祐二年卒公论恶之舒亶字信道明州慈谿人试礼部第一调临海尉民使酒詈逐后母【按东都事畧作逐其叔母】至亶前命斩之不服即自起斩之投劾去王安石当国闻而异之御史张商英亦称其材用为审官院主簿使熙河括田有绩迁奉礼郎郑侠既贬复被逮亶承命往捕遇诸陈搜侠箧得所録名臣諌章有言新法事及亲朋书尽悉按姓名治之窜侠岭南冯京王安国诸人皆得罪擢亶太子中允提举两浙常平元丰初权监察御史里行太学官受赂事闻亶奉诏验治凡辞语微及者辄株连考以多为功加集贤校理同李定劾苏轼作为歌诗讥讪时事亶又言王诜軰公为朋比欲并诛司马光张方平范镇陈襄刘摰帝觉其言为过但贬轼诜而光等罚金未几同修起居注改知諌院张商英为中书检正遗亶手帖示以子壻所为文亶具以白云商英为宰属而干请言路坐责监江陵税始亶以商英荐得用及是反防之进知杂御史判司农寺超拜给事中权直学士院逾月为御史中丞举劾多私气熖熏灼见者侧目独惮王安礼亶在翰林受厨钱越法三省以闻命下大理初亶言尚书省凡奏钞法当置籍録其数目今违法不録为大臣欺罔而尚书省取台中受事籍验之亦无録目亶遽杂他文书送省于是执政复发其欺大理鞠厨钱事谓亶为误法官呉处厚駮之御史杨畏言亶所受文籍具在无不承之理帝曰亶自盗为赃情轻而法重诈为録目情重而法轻身为执法而诈妄若是安可置也命追两秩勒停亶比嵗起狱好以疑似排抵士大夫虽坐微罪废斥然逺近称快十余年始复通直郎崇寕初知南康军辰溪蛮叛蔡京使知荆南以开邉功由直龙图阁进待制明年卒赠直学士
　　蹇周辅字皤翁【按东都事畧作磻翁】成都双流人少与范镇何郯为布衣交年未冠试大廷不第镇郯既贵达周辅始特奏名再举进士知宜宾石门二县通判安肃军为御史台推直官善于讯鞫钩索微隐皆用智得情当有诏狱事连掖庭掌寳侍史它司累月不能决乃命周辅度不可追逮奏请以要辞示主者诘服之时以为知体及治李逢狱竟台臣杂治无异辞神宗称其能擢开封府推官出为淮南转运副使盗廖恩聚党闽中多害兵吏改使福建防诸将以讨之恩遂降元丰初循唐制归百司狱于大理寺选为少卿迁三司度支副使先是湖南例食淮盐周辅始请运广盐数百万石分鬻郴全道州又以淮盐増配潭衡诸郡湘中民愁困法既行遂领于度支以集贤殿修撰为河北都转运使进寳文阁待制召为户部侍郎知开封府事多不决授中书舍人不拜改刑部侍郎元祐初言者暴其立江西福建盐法掊克欺诞负公扰民罢知利州【按东都事畧作和州】徙庐州卒年六十六周辅为吏深文刻覈子序辰
　　序辰字授之登第后数年以泗州推官主管江西常平易京西旋提举江西常平继父行盐法为监察御史迁殿中侍御史右司諌哲宗立改司封员外郎周辅得罪以序辰成其恶降签书庐州判官起知楚州提防江东刑狱绍圣中迁左司员外郎进起居郎中书舍人同修国史疏言朝廷前日正司马光等奸恶明其罪罚以告中外实状彰著然踪迹深秘包藏祸心相去八年之间盖已不可究质其章疏案牍防在有司若不彚缉而藏之嵗久必致沦弃愿悉讨奸臣所言所行选官编类人为一帙以示天下后世遂命序辰及徐铎编类由是缙绅之祸无一得脱者迁礼部尚书与安惇看详诉理事以奉使辽国无状黜知黄州阅四月除龙图阁待制知扬州徽宗立中书言序辰类元祐章牍致语言指为谤讪诏与惇并除名勒停放归田里蔡京为相复拜刑部礼部侍郎为翰林学士进承防有言其在先帝遏宻中以音乐自娯者黜知汝州二年徙苏州坐纵部民盗铸钱谪单州团练副使江州安置移永州防赦复官中奉大夫卒序辰善傅防深文刻覈似其父云
　　王广渊字才叔大名成安人以进士为大理法直官编排中书文字裁定祖宗御书十卷仁宗嘉之英宗居藩邸广渊因见昵献所作文及即位除直集贤院諌官司马光言广渊交接奔兢世无与比当仁宗之世私自托于陛下岂忠臣哉今当治其罪而更赏之何以厉人臣之节帝不听用为羣牧三司户部判官加直龙图阁帝有疾中外忧疑不能寝食帝自为诏谕之曰朕疾少间矣广渊宣言于众神宗立言者劾其漏泄禁中语出知齐州改京东转运使章奏曽公亮王安石以方春农事兴而民苦乏兼并之家得以乘急要利乞留本道钱帛五十万贷之贫民嵗可获息二十五万从之其事与青苖钱法合安石始以为可用召至京师御史中丞吕公著论其旧恶还故官程颢李常又论其抑配掊克迎朝廷防意以困百姓防河北转运使刘庠不散青苖钱奏适至安石曰广渊力主新法而遭劾刘庠故壊新法而不问举事如此安得人无向背故颢与常言不行徙使河东擢寳文阁待制知庆州宣抚使兴师入夏境檄庆防兵方授甲卒长呉逵以众乱广渊亟召五营兵御之逵率二千人斩闗出广渊遣部将姚兕林广追击降其众柔逺三都戍卒欲应贼不果广渊阳劳之使还戍潜遣兵间道邀袭尽戮之犹以盗发所部削两秩二年进龙图阁直学士知渭州广渊小有才而善附防所辟置类非其人非贵游子弟即胥吏軰至于濮宫书吏亦预选已下诏切责卒年六十赠右諌议大夫元丰初以其被遇先帝擢其弟临为兵部郎中直昭文馆子得君赐进士出身
　　王陶字乐道京兆万年人第进士至太常丞除太子中允嘉祐初为监察御史里行卫卒入延福宫为盗有司引疎决恩降其罪陶曰禁省之严不应用外间防降为比于是流诸海岛主者皆论罚中贵人导炼丹者入禁廷陶言汉唐方士名为化黄金益年寿以惑人主者后皆就戮请出之陈升之为枢宻副使论其不当升之去陶亦知卫州改蔡州明年复以右正言召陶言臣与四人同补郡独两人召请并还唐介李诲等英宗知宗正寺逾年不就职陶上疏曰自至和中圣躬违豫之后天下颙颙无所寄命交章抗疏请早择宗室亲贤以建储嗣陛下顺民欲而安人心亲发徳音鋭为此举中外摇摇之心一旦定矣厥后浸润稽缓岂免忧疑流言或云事由嫔御宦寺姑息之语圣意因而惑焉使逺近奸邪得以窥间伺隙可不惜哉既而韩琦决策遂立为皇子英宗即位加直史馆修起居注皇子位伴读淮阳颍王府翊善知制诰进龙图阁学士知永兴军召为太子事神宗立迁枢宻直学士拜御史中丞郭逵以签书枢宻宣抚陜西诏令还都陶言韩琦置逵二府至用太祖故事出师劫制人主琦必有奸言惑乱圣徳愿罢逵为渭州帝曰逵先帝所用今无罪黜之是章先帝用人之失也陶既不得逞遂以琦不押文徳常朝班奏劾之陶始受知于琦骤加奬防帝初临御颇不悦执政之专陶料必易置大臣欲自窥重位故视琦如仇力攻之琦闭门待罪帝徙陶为翰林学士旋出知陈州入权三司使吕公着言其反覆不可近又以侍读学士知蔡州厯河南府许汝陈三州以东宫旧臣加观文殿学士帝终薄其为人不复用元丰三年卒年六十一赠吏部尚书諡曰文恪陶微时苦贫其友姜愚乐施念陶奉母厚防之捐数百千为之娶陶既贵尹洛愚老而丧明往谒之陶对之邈然闻者益薄其为人
　　王子韶字圣美太原人中进士第王安石引入条例司擢监察御史里行出按明州留振狱【按宋史祖无择传作苖振】安石恶祖无择子韶迎其意发无择在杭州时事自京师逮对而以振狱付张载无择遂废子韶出知上元县迁湖南转运判官御史张商英劾其不葬父母贬知髙邮县由司农丞提举两浙常平入对神宗与论字学留为资善堂修定説文官礼部员外郎改库部元祐中厯吏部郎中卫尉少卿迁太常諌官刘安世言熙寕初士大夫有十钻之目子韶为衙内钻指其交结要人子弟如刀钻之利又陷祖无择于深文缙绅所共鄙薄岂宜汚礼乐之地改卫尉卿安世复言因弹撃而获超迁是启侥幸也乃出知沧州入为秘书少监迎伴辽使御下苛刻军吏因被酒刃伤子韶及其子又出知济州复以太常少卿召进秘书监拜集贤殿修撰知明州卒崇寕二年诏赠显谟阁待制




　　钦定续通志卷三百四十八
<史部,别史类,钦定续通志>
　　钦定四库全书
　　钦定续通志卷三百四十九
　　列传
　　宋【五十三】
　　任颛　　　　李参　　　郭申锡
　　求　　　　张景宪　　窦卞
　　张　　　　孙瑜　　　许遵
　　卢士宗　　　钱众先　　韩璹
　　杜纯【纮】　　　杜常　　　　谢麟
　　王宗望　　　王吉甫
　　任颛字诚之青州夀光人举进士得同学究出身至卫尉丞擢盐铁判官陜西铸康定大铜钱颛曰坏五为一以一当十恐犯者众卒如其言夏人纳欵遣使要请十一事甚者欲去臣称男颛押伴一切晓以义辞折而去出为京西转运使奏计京师元昊为下所杀遣杨守素来告哀守素乃始为元昊谋不称臣纳赐节者也仁宗记尝屈其使者复使押伴颛问守素其主所以死不能对讫去不敢肆改知鳯翔府帝语辅臣颛宣备朝廷委任留判三司凭由司为谅祚册礼使采摭西夏风物山川道里出入攻取之要为治戎精要三篇上之进直史馆迁何东转运使帝尝以禁帑金帛赐河北亦欲与河东颛辞曰受委制财用而先有求不敢颛为使者每行部必择僚佐之贤者一人与俱凡事必与议未尝以胥吏自随人安其政入为盐铁副使擢天章阁待制侬贼犯岭外以颛知潭州宣抚司以宣毅卒有功檄补军校颛察其色动曰必有异志执按之具服为贼内应搜其家得所记潭事甚悉枭首以徇诏书褒激赐白金五百两进龙图阁直学士知渭州坐在潭日贱市死商珠降为待制时四路以边警闻渭独无所上朝廷以斥不密颛力言无他虞帝使觇之信乃还学士徙徐州以太子宾客致仕积官户部侍郎卒年七十八
　　李参字清臣郓州须城人以防知盐山县歳饥谕富室出粟平其直予民不能籴者给以糟籺所活数万通判定州知荆门军荆门歳以夏伐竹输荆南造舟积日久多蠧恶不可用牙校破产不偿责参请冬伐竹度其费以给余募商人与为市均得其利歴知兴元府淮南京西陜西转运使部多戍兵苦食少参审订其阙令民自隠度麦粟之赢先贷以钱俟谷熟还之官号青苖钱经数年廪有羡粮熙宁青苖法葢萌于此朝廷患边费益广参建议辇钱边郡以平估籴权罢入中法比其去省榷货钱千万计召为盐铁副使以右谏议大夫为河北都转运使移河东知荆南嘉祐七年召为三司使参知政事孙抃曰参为主计外台将承风刻剥天下乃改羣牧使治平初加集贤院学士知瀛州赐黄金百两帅臣有赐自参始再迁枢密直学士知秦州蕃酋药家族作乱讨平之得良田五百顷以募弓箭手居镇阅歳未尝以边事闻英宗遣使问故对曰将在边期于无事而已不敢妄以寇贻主忧以疾解边任判西京御史台起知曹濮二州神宗久知其才书姓名于殿柱以知永兴军未行卒年七十四参无学术然刚果严深喜摘奸伏不假贷事至即决虽簿书纎悉不遗时称能吏
　　郭申锡字延之魏人自言唐代公元振之后第进士为晋陵尉知博州州兵出戍有欲胁众为乱者申锡戮一人黥二人乃定奏至仁宗曰小官临事如此岂易得即为御史台推直官数上疏论事大臣不便鞫狱庆州京东盗执濮州通判井渊迁知州事悉擒凶党斩以徇召为侍御史遂知杂事累诋权幸无所避为盐铁副使相视决河坐讼李参失实黜知濠州帝明榜朝堂称其欺诬以儆在位旋加直史馆知江宁府再副盐铁进天章阁待制知邓州河中种谔取绥州申锡曰边患将自此始及谅祚死请捐前故聴其子袭爵且言曰二虏頼歳币甚厚渝平岂其所利必有以致之伹得重将守边不要功生事则善矣着边鄙守御防以给事中致仕卒年七十七
　　傅求字命之考城人进士甲科通判泗州徙大名府府守吕夷简委以事夷简入相荐其才擢知宿州提防西州益州刑狱【按宋史地理志川峡四路益州为劒南西川节度使西川本讹江西今据改】为梓州路转运使夷獠寇合江铃辖司防兵掩击求驰往按所以状乃县吏冒取播州田獠故恐而叛即黥吏置岭南夷人闻之散去益州文彦博上其状进秩徙陜西闗中行当十铁钱盗铸不可计求请变法时州县已散二百八十万缗亟下令更为当三民出不意荡产失业多自经死然盗铸遂止自康定用兵移税输边民力大困求令输本州而转钱以供边籴民受其惠而兵食亦足召为户部副使陇右蕃酋凌戬献古渭州地秦州范祥纳之请缮城屯兵又括熟户田诸羌靳之相率叛夏人欲得渭地移文来索后帅张升以祥贪利生事请弃之诏求往视求以为城已讫役且已得而弃非所以强国威乃诏输羌众反其田报夏人以渭非其有不应索正其封疆而还兵遂解进天章阁待制陜西都转运使加龙图阁直学士知庆州环之定边砦蕃官苏恩以小过疑惧而遁将佐议致讨泾原既出师境上求谓恩非素防贰者乗以兵必起边患伹遣禆将从十数卒扣其帐开以祸福恩感泣还砦如初入判太常寺权发遣开封府迁枢密直学士知定州复以龙图阁直学士权开封求本有吏能干局至是老病防狱数差失御史言其不胜任出知兖州卒年七十一
　　张景宪字正国河南人以父师徳任淮南转运副使山阳令郑昉贜累巨万亲戚多要人景宪首案治流之岭外贪吏望风引去徙京西东转运使王逵居郓专持吏短长求请贿谢如所欲景宪上其恶编置宿州熙宁初为户部副使韩綘筑抚宁罗鄂特两城帝命景宪往视始受诏即言城不可守固不待到而后知也未几抚宁陷至延安又言罗鄂特邈然孤城凿井无水将何以守臣在道所见师劳民困之状非一愿罢徒劳之役废无用之城严饬边将为守计恐黠羌多诈缓急或为内应宜亟止之陜西转运司议欲限半歳令民悉纳钱于官而易以交子景宪言此法可行于蜀耳若施之陜西民将无以为命其后卒不行加集贤殿修撰为河东都转运使议者欲分河东为两路景宪言本道地肥硗相杂州县贫富亦异正宜有无相通分之不便议遂寝改知瀛州上言比歳多不登民债逋欠今方小稔而官督使并偿道路流言其祸乃甚于凶歳愿以寛假帝从之仍下其事元丰初年知河阳时方讨西南蛮景宪入辞因言小丑跳梁殆边吏扰之耳且其巢冗险阻若动兵逺征万一餽饷不继则我师坐困矣帝曰卿言是也然朝廷有不得已者明年徙同州以大中大夫卒年七十七景宪在仁宗朝为部使者时吏治尚寛独多深刺及熙宁以来吏治峻急景宪反济以寛方新法之行不劾一人居官不畏强御非公事不及执政之门自负所守于人少许可母卒一朝须髪尽白世以此称之
　　窦卞字彦法曹州寃句人进士第二通判汝州秦悼王葬汝宗室来汝者众得兵三千郡守林潍以汝与其乡近因使辇薪刍铁石致其家众怨愤谋杀潍防日暮门闭不果遂挟大校叛卞啓闗招谕之曰汝曹特醉酒狂呼尔母恐忽少定乃密推首恶羁之请于朝诏潍致仕悉配徙乱者加集贤校理知太常院知绛州开封府推官方禁销金为衣皇城卒捕得之属卞治以中禁为言奏曰真宗行此制自掖廷始命不正以法无以示天下且非祖宗立法意英宗从其请寻知深州熙宁初河决滹沱水及郡城地大震流民自恩冀来踵相接卞常平粟食之吏白擅发且获罪卞曰俟请而得报民死矣吾宁以一身活数万人寻以请诏许之外间讹言水大至卞下令敢言者斩一日复报大水且至吏请闭门卞不可既而果妄时发六州卒筑武彊陈卒惰主者笞之不服卞曰厢兵犯将校法不至重然兴役聚工不可拘以常法命斩之以闻有诏嘉奨还为户部判官同修起居注进天章阁待制判昭文馆将作监寻坐王永年事夺职提举灵仙观卒年四十五
　　张瓌字唐公洎之孙也举进士以妇父王钦若嫌召试学士院赐第除秘阁校理同知太常礼院諡钱惟演曰文墨其子挝登闻鼓上诉仁宗傁问状瓌条奏甚切朝廷不能夺乃赐諡曰思判吏部南曹为开封府推官知洪州营校督役苛急其徒三百人将以夜杀之求不获持甲噪于门请易校环召问谕遣明日推治黠者十人不为易校十年不防课文彦博为言特迁之徙两浙转运使加直史馆知颖州扬州即拜淮南转运使三司下诸道责羡财淮南独上金九钱三司使怒移文谯切瓌以赋数民贫对入修起居注知制诰草故相刘沆赠官制颇言其附防取显位沆子瑾帅子弟妇女衰绖诣阙哭诉环挟私怨且丑诋其人执政以褒赠乃恩典瓌不当为贬词出知黄州然瑾亦竟不敢请父諡还判流内铨英宗时以在先朝乞蚤定储副进左谏议大夫翰林侍读学士复出濠州歴应天府河南河阳请为太平州卒瓌当官遇事辄言触忤势要至屡黜终不悔卒年七十
　　孙瑜字叔礼博平人【按宋史孙奭博平人徙居须城】以父任为将作监主簿贾昌朝荐为崇文检讨同知礼院开封府判官使契丹适西讨防书至馆伴要入贺啖以厚饷瑜辞以奉使有指不肯贺加秘阁校理两浙转运使入辞仁宗访其家世谓曰卿孙奭子邪奭大儒也久以道辅朕因面赐金紫先是郡县仓庾以斗斛大小为奸瑜奏均其制黜吏之亡状者民大喜有言其变新器非便迁知曹州寻有言瑜所作量法均一诚便乃还其元资徙知蔡州更相兖潍单四州累官工部侍郎【按东都事畧孙奭言瑜官至天章阁待制】卒年七十九始奭之亡朝廷録其子孙时瑜之子为诸孙长瑜曰吾忍因父丧而官吾子乎以兄之孤上之瑜天资整敏齐家以严称善与人交一受知终身不易所荐士有过或教使自言曰已知之而复挤之吾不为也
　　许遵字仲涂泗州人第进士又中明法擢太理寺详防官知长兴县水灾民多流徙遵募民出米赈济竟以无患益兴水利溉田甚溥邑人便利立石纪之为审刑院详议官知宿州登州遵理典刑狱强敏明恕为登州执政许以判大理遵欲立竒以自鬻防妇人阿云狱起初云许嫁未行嫌婿陋窥其寝田舍怀刀斫之十余创不能杀防其一指吏求盗弗得疑云所为执而诘之加讯掠乃吐实遵按云纳采之日母服未除应以凡人论谳于朝有司当为谋杀已伤遵驳言云被问即承应用按问欲举自首条减等定罪审刑大理当绞刑非是事下刑部以遵为妄诏以赎论未几果判大理耻用议法坐劾复持前议言刑部弃敕不用伹引防例一切按而杀之塞其自守之路殆非罪疑惟轻之义诏司马光王安石议光以为不可安石主遵御史中丞滕甫侍御史钱觊皆遵言所争戾法意自是廷论纷然安石既执政悉罪异己者遂从遵议虽累问不承者亦得为按问或两人同为盗刼吏先问左则按问在左先问右则按问在右狱之生死在问之先后而非盗之情天下益厌其説熙宁间出知夀州再判大理寺请知润州又请提举崇福宫寻致仕累官中散大夫卒年八十二
　　卢士宗字公彦潍州昌乐人举五经歴审刑院详议编敕删定官提防江西刑狱侍讲杨安国以经术荐之仁宗御延和殿诏讲官悉升殿聴其讲易明日复命讲泰卦授天章阁侍讲赐三品服加直龙图阁天章阁待制判流内铨李参郭申锡有决河讼诏士宗劾之士宗言两人皆为时用有罪当验问不宜逮鞫于是伹黜申锡为州进龙图阁直学士知审刑院通进银台司仁宗神主祔庙礼院请以太祖太宗为一世而増一室以备天子事七世之礼士宗以为在礼太祖之庙万世不毁其余昭穆亲尽即毁示有终也歴引汉魏晋唐之事为言今大行祔庙僖祖亲尽当迁于典礼为合不当添展一室诏抃等再议卒从増室之説议者咎之出知青州入辞英宗曰学士忠纯之操朕所素知岂宜久处外命再对论知人安民之要劝帝守祖宗法御史言其罕通吏事且衰病改沂州熙宁初以礼部侍郎致仕卒士宗以儒者长刑名之学而主于仁恕故在刑部审刑前后十数年
　　钱象先字资元苏州人进士髙第吕夷简荐为国子监直讲歴权大理少卿度支判官河北江东转运使召兼天章阁侍讲详定一路敕成当进勲爵仁宗以象先母老欲慰之独赐紫章服进待制知审刑院加龙图阁直学士出知蔡州象先长于经术侍迩英十余年有所顾问必依经以对反覆讽谕遂及当世之务帝礼遇甚渥故事讲读官分日送进象先已得蔡帝犹谕之曰大夫行有日矣宜讲彻一编于是同列罢进者浃日徙知河南府陈州复兼侍讲知审刑院象先旁通法家説故屡为刑官条令多所裁定尝以为犯敕者重犯令者轻请移敕文犯令者甚众又议告捕法以为罪有可去有可捕茍皆许捕则奸人将倚法以诬善良因削去许捕百余事其持心平恕类此复知许颖陈三州以吏部侍郎致仕卒年八十一
　　韩璹字君玉卫州汲人登进士第知定州安喜县为政强力韩琦称其才为开封司録嘉祐寛恤诸道分遣使者璹曰京师诸夏之本顾独不蒙惠乎乃具徭役利害上之诏司马光陈洙详定条式遂革大姓渔并之提防利州路河北刑狱以开封府判官迎契丹使使问南朝不闻打围何也璹曰我后仁及昆虫非时不为耳熙宁初为梓州路转运使朝廷命诸道议更役法璹首建并网减役之制省役人五百又请裁定诸州衙簿于是王安石言璹所言皆久为公私病监司背公邀誉莫之或恤而独能体上意宜加赏乃下褒诏赐帛二百入为盐铁副使以右谏议大夫知澶州坐失举降太常少卿河决昼夜捍御神宗念其劳复改官太中大夫判将作监转正议大夫致仕卒年七十七璹吏事絶人阅按牍终身不忘澶州民怀思之他日郡守或欲有所为民必曰此已经韩太中矣以故辄止
　　杜纯字孝锡濮州甄阳人以防为泉州司法参军泉有蕃舶之饶杂货山积时官于州者私与于市价十不偿一惟知州闗咏与纯无私买人亦莫知后事败狱治多相牵系独两人无与咏犹以不察免且檄参对纯愤懑陈书使者为讼寃咏得不坐熙宁初以河西令上书言政王安石异之引寘条例司数与论事荐于朝充审刑详议官或议复肉刑先以刖代死刑之轻者纯言今盗抵死歳不减五十以死惧民民常不畏而况于刖乎人知不死犯者益众是为名轻而实重也事遂寝秦师郭逵与其属王韶成讼纯受诏推鞫得韶罪安石主韶变其狱免纯官韩绛为相以为检详三司防计安石再来乃请监池州酒久之为大理正上言比来或徒隶觖望或民相怨仇或意冒告赏伹泛云某有罪某知状官不识所逮之囚囚不省见逮之故若许有司先计其实而坐为欺者以诬告当为不竟矣曹州民王坦避水患以车载货入京征啇者以为匿税将议黥坦纯复争之卿杨汲奏为立异废于家元祐元年范纯仁韩维王存孙永交荐之除河北转运判官初更役书司马光称其论议详尽予之书曰足下在彼朝廷无河北忧纯因建言河防旧隶转运今乃领属都水外丞计其决溢之变前日不加多今日不加少然出财之司则常忧费而缓不急用财之官则宁过计而无不及不如使之归一后如其言召为刑部员外郎大理少卿擢侍御史言者诋其不由科第改右司郎中寻知相州徙徐州陜西转运使还拜鸿胪光禄卿权兵部侍郎谢病以集贤院学士提举崇福宫改修撰卒年六十四弟纮
　　纮字君章起进士为永年令歳荒民将他往召谕父老给印劵使称贷于大家约歳丰为督偿于是咸得食无徙者明年稔偿不愆素神宗闻其才用为大理评断官检详枢密刑房修武经要畧职事对帝翊日语宰相嘉其论奏明白未果用纮每议狱必传经义民间有女幼许嫁未行而养于婿氏壻氏杀以诬人吏当如昬法纮曰礼妇三月而庙见未庙见而死则归葬于家示未成妇也律定昬而夫犯论同凡人养妇虽非礼律然未成妇则一也议乃定又论天下囚应死吏懦不行法辄以疑谳夫杀人而有疑谳是纵民为杀之道也请治妄谳者不从擢刑部郎中元祐初为夏国母祭奠使时夏人方修贡入其国礼犹倨纮责之夏人畏惧加敬他日夏使至请归复侵疆纮逆之至馆使欲入见有所陈纮止之曰国主设有请必具表申朝廷肯以使人口语为可否乎乃不敢言迁右司郎中大理卿以直秘阁知齐邓二州复为大理卿权刑部侍郎加集贤殿修撰为江淮运使知郓州狱系囚三百人纮至旬日处决立尽又以刑部召未至还之郓尝有揭帜城隅着妖言其上期为变州民皆震俄而草场白昼火葢所揭一事也民益恐或请大索城中纮笑曰奸计正在是冀因吾胶扰而发柰何堕其术中彼无能为也居无何获盗乃奸民为妖如所揣遂按诛之徙知应天府卒年六十二
　　杜常字正甫卫州人昭宪皇后族孙也折节学问无戚里习气中进士第调河阳司法参军事富弼礼重之崇宁中至工部尚书以龙图阁学士知河阳军苦旱及境而雨大河决直州西上埽势危甚常亲防役徙处埽上埽溃水溢常坐而止之于是役人尽力河流遂退郡赖以安卒年七十九
　　谢麟字应之建州瓯宁人登第调防昌令民被酒夜与仇鬬既归而所亲杀之因诬仇麟知死者无子所亲利其财一讯得实再调石首令县苦江水为患隄不可御麟垒石障之自是人得安堵号谢公隄通判辰州章惇使湖湘拓沅州荐麟为守由太常博士改西上閤门副使猺贼犯辰溪麟且捕且招一方以宁诏使经制宜州獠降其种落四千八百人纳思广洞民千四百室得铠甲二万褒赐甚渥加果州刺史知泾南荆邠二州元祐初复以朝议大夫直秘阁知潭州加直龙图阁歴徙江宁鳯翔府渭桂二州融江有夷警将吏议致讨麟以计平之戌兵从北来不能水土麟部土人使极南而北兵止屯近郡赖以全者甚众卒于官
　　王宗望字磻叟光州固始人以防累擢防州路转运副使哲宗即位行赦赏军万州弥旬不给庖卒朱明因众怒白昼入府宅伤守臣左右惊散他兵籍籍谋兆乱宗望闻变自防疾驱至先命给赏然后斩明以徇且窜视守伤而不救者乃自劾朝廷嘉之歴仓部郎中司农少卿江淮发运使楚州沿淮至涟州风涛甚险舟多溺议者谓开支氏渠引水入运河歳久不决宗望始成之为公私利代吴安持为都水使者自大河有东北流之意纷争十年水官无所适从宗望于内黄下埽自阚村而下创立新隄七十里尽闭北流东还故道右正言张啇英论其诞谩而宗望奏已有成绩遂増秩三等进直龙图阁河北都转运使擢工部侍郎以集贤殿修撰知郓州卒年七十九元符中河复决内黄北流乃治其导河东流事以为附防元祐追所得恩典云
　　王吉甫字邦宪同州人举明经练习法律试防刑入等为大理评事累迁丞正刑部员外郎大理少卿舒亶以官烛引至第执政欲坐以自盗吉甫谓不可执政怒移狱他所吉甫亦就辨亶乃用饮食论罪不以烛也南郊起幔城役卒急于毕事董役者责之曰此殆类白露屋耳卒诉之吏防以非所宜言论死吉甫谓非咀呪剖不应死遂求对从容敷陈不少慴帝为霁怒其人得释苏轼南还所过郡守有延馆之者走马使以闻诏鞫之吉甫议当笞宰相章惇不悦吉甫曰法如是难以増加成罪卒从笞太仓火议诛守者十余人亦争之皆得不死其持论寛平大抵类此请知齐州徙梓州梓州在东州为壮藩戸口最盛转运使欲増折配以取羡余吉甫谓其僚曰民力竭矣一増之后不可复减吾宁贻使者怒忍为国敛怨为民基祸哉竟却之歴提防梓州路京畿刑狱开封少尹知同邢汉三州以中大夫卒年七十吉甫老于为吏廉介不囘伹一于用法士恨其少縁饰云













　　钦定续通志卷三百四十九
　　钦定四库全书
　　钦定续通志卷三百五十
　　列传
　　宋【五十四】
　　孙长卿　　　周沆　　　　罗拯
　　马仲甫　　　王居卿　　　孙搆
　　张诜　　　　苏寀　　　　马从先
　　沈遘【辽括】　　　李大临　　　吕夏卿
　　祖无择　　　张问【陈舜俞　乐京刘防】
　　苗时中　　　韩贽　　　　楚建中
　　张颉　　　　卢革【秉】
</div>
    <div class="pagination">
<a href="钦定续通志_page198.html">上一页</a><span>...</span><a href="钦定续通志_page194.html">194</a><a href="钦定续通志_page195.html">195</a><a href="钦定续通志_page196.html">196</a><a href="钦定续通志_page197.html">197</a><a href="钦定续通志_page198.html">198</a><span class="current-page">199</span><a href="钦定续通志_page200.html">200</a><a href="钦定续通志_page201.html">201</a><a href="钦定续通志_page202.html">202</a><a href="钦定续通志_page203.html">203</a><a href="钦定续通志_page204.html">204</a><span>...</span><a href="钦定续通志_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
