<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 355 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 355 页/共 848 页</h1>
    <div class="content">
○又谕、御前侍卫苏清阿、法克兴阿、俱年近六旬。加恩著免其帮轿。乾清门头等侍卫镇国将军奕缙。身躯软弱。著退出乾清门。在大门上行走。　　

○达赖喇嘛之呼毕勒罕、班禅额尔德尼、噶勒丹锡哷图萨玛第巴克什阿旺嘉木巴勒粗勒齐木、察木多帕克巴拉呼图克图、遣使表贺万寿。赐敕褒奖。赏赉如例。　　

○准前任通政使司副使徐如澍、重赴鹿鸣宴。赏三品卿衔。　　

○调正黄旗汉军副都统那当阿、为荆州左翼副都统。以头等侍卫禄普、为正黄旗汉军副都统。　　

○以孟冬时享太庙。自是日始。斋戒三日。　　

○丁丑。谕内阁、闽浙总督孙尔准奏、据南澳镇总兵报称、在洋巡缉。了见夷船一只。驰往查探。据夷人带同通事开呈红单。称系越南行价陈文忠、高有翼、奉本国王命。驾船护送福建省故员李振青眷属、及难民等来闽。旋据兴泉永道等禀称、该夷船驶进厦门口。将该故员亲属及难民等先送上岸等语。越南国远隔重洋。素称恭顺。今该国王、因内地官员眷属。遭风飘收到境。拯救资赡。派鬲护送到闽。诚款可嘉。著常赐该国王蟒缎二匹、闪缎二匹、锦缎二匹、采缎四匹、素缎四匹、以示嘉奖。其官伴水梢人等、并著闽浙总督查明、照例给予口粮。回国之日。另给行粮。并动项赏给修船银两。该使臣所带货物。准其就地发售。所有颁赏该国王缎匹。著广西巡抚、于本年贡使回国之便带往。该部先行文该国王知之。　　

○又谕、御史恒青奏、在京各衙门咨送刑部案件。请查照定例。以专责成一摺。定例五城及步军统领衙门。收审案件。除罪应徒流以上、及事涉宗室觉罗者。方准咨送刑部。其余户婚田土钱债细故。并窃盗斗殴赌博。及一切寻常罪止枷杖笞责者。均不得滥行送部。缘刑部为刑名总汇。各省题咨案件。均须核覆。其现审情罪较重之案。尤在专心推鞫。始能无枉无纵。至在京各该问刑衙门。遇有细小事件。例应自行清理。随到随结。乃近来各该衙门收审案件。一经讯问。每因两造各执一词。致费推求。不问其罪名轻重。辄以本衙门例无刑讯为词。率行送部。迨经部讯。其中竟有罪止枷杖笞责。或并无罪可科者。即使照例驳回。而辗转查传。已不免耽延时日。拖累无辜。且一经送部。愚民无知。畏罪情急。转使吏役人等。得以乘机诈骗。百弊丛生。殊失国家设官分理清厘庶狱本意。嗣后著照定例。五城及步军统领衙门收审案件。如讯系罪犯徒流以上。及事涉宗室觉罗者。送部审办。若罪止枷杖笞责等案。必须随时判结。不得以案情稍介疑似。滥刑送部。至刑部遇有各该衙门将不应送部之案。率意咨送者。亦不得滥行收审。即将原案驳回。仍据实奏参。以专责成而省讼狱。将此通谕知之。　　

○谕军机大臣等、据孙尔准奏、越南国王、派员护送福建省故员李振青眷属及难民等来闽。已明降谕旨、赏赐该国王缎匹。令祁＜?土贡＞于该国本年贡使回国之便带往矣。此次越南国贡使。早经出京。计程将次抵粤。著祁＜?土贡＞于该使臣到省时。饬令在省等候。俟褒嘉该国王敕谕及颁赏缎匹赍到时。俱令该使臣带往。交该国王祗领。将此谕令知之。　　

○戊寅。孝敬宪皇后忌辰。遣官祭泰陵。　　

○谕内阁、仪亲王现年八十有六。虽精力如常。究竟年高不宜过劳。嗣后坤宁宫吃肉。毋庸进内。著管理膳房之内务府大臣。每届吃肉日期。颁给背镫肉一分。以示朕笃眷懿亲体恤年高之至意。　　

○又谕、据河南道御史富明等奏、定例在京大小各衙门注销。分派各道御史稽查。若统归河南道于年终一一照刷文卷。非但势难偏核。稿案卷宗。堆积愈多。转恐有遗失之弊。前据御史汪报原所奏。并将注销列入。现经富明等查明。向来注销不能刷卷。刷卷并无注销。嗣后仍著照旧办理。　　

○谕军机大臣等、长龄等奏、现在筹办情形一摺。据称欲令守边兵丁。实心出力。莫如屯田之法。但改防为眷。事涉纷更。一时碍难办理。请将各省绿营兵额。各按马步守兵。分别均匀。于每百名内。暂裁二名。咨照各该省核办。即将各省裁缺所节经费。由部汇拨。解交甘肃藩库。自道光十二年为始。归入回疆经费项下、搭运前往。以资支发。已另降谕旨。交该部查明具奏。至所称喀什噶尔、英吉沙尔、叶尔羌、去秋守御。极得兵民之力。即回众亦咸知兵威民力。实足以捍卫地方。正宜因势利导。俾联为一体。此时该将军等、先将西四城可种之闲地。招民开垦。有愿携眷者听之。其回子地亩。亦不禁其租给民人耕种。现令壁昌出示招谕。著妥为办理。如试种有效。皆如地利可守。安家者渐多。有愿入伍者。即准其充食名粮。收一眷兵。即撤一换防兵额。其防兵在戍既久。有自愿徙眷安家者。亦听其便。数年之后。可成一半眷兵一半换防之局。节费自属不少。且既有眷兵。即有余丁。种地之人日多。挑兵之人不患其寡。彼时换防之额。不难陆续撤回内地。所谓以回疆物产。供回疆兵糈。兵民日益蕃昌。则回心日益固结。是屯田一事。实为安边便民足食足兵之良法。俱照所议办理。其民户如何安插编管。高地如何设法引渠。牛具耔种。如何撙节经理。试垦之初。如何分段认种。成熟之后。如何按亩交粮。此时招民开屯。必须无碍于回众生计。将来因屯募兵。必期无碍于边地操防。一切详细章程。著长龄、玉麟、与壁昌、熟筹妥议。务期经久无弊。方为尽善。俟议定即行会同具奏。至茶叶大黄等物。前经降旨准其弛禁。所有新疆各城茶政。著仍循旧例通行。概免查禁。又据称、前经谕令霍罕夷使。缚献贼目。送出裹去之民回。现在该夷使尚未旋回。霍罕狡诈异常。即使此次人来。竟能遵谕献出贼目。亦未可全信为真。自当防其诡诈。如果实在悔罪投诚。许其通商交易。万一犬羊之性。难以德孚。亦不值久驻重兵。惟当妥筹控制。固我边陲。俾顽梗不敢复萌窥伺。所论俱是。至前次奏请于西四城现有兵六千余名之外。酌留伊犁等处兵六千名。通计原额新增。共满汉兵一万二千余名。兹据核计分驻西四城、及巴尔楚克等处绿营兵。较前通计总数。尚多一千余名。著即查改画一。又喀什噶尔、巴尔楚克、总兵员缺。道光八年奏案。系将凉州改镇为协。该处总兵。作喀什噶尔换防之缺。今该将军等、拟于巴尔楚克添调总兵一员。陕甘地方紧要。拟将凉州镇总兵。仍改归原地。现拟安设总兵二员。即由陕甘实缺总兵内。不论满汉。择其熟谙行阵。平日训练有方者。拣派前往。如一时总兵内难派换防。或即拣选堪胜总兵之副将。奏请赏加升衔。署理换防总兵。亦著照所议办理。现在喀什噶尔换防总兵员缺。据该将军等查明。凉州协副将周悦胜、久历戎行。边情均所熟悉。著即派委署理。以资熟手。将此由六百里谕令知之。　　

○两江总督陶澍、江南河道总督张井。奏报秋汛安澜。命张井诣河神庙祀谢。陶澍、张井、均下部议叙。出力员弁。升叙有差。　　

○四川建昌镇总兵官马玉麟、以病乞休。允之。调云南临元镇总兵官张琴、为建昌镇总兵官。以云贵督标中营副将谢驎、为临元镇总兵官。　　

○以江南太湖协副将李恩元、为浙江温州镇总兵官。　　

○以喀什噶尔、英吉沙尔、上年守城进援打仗出力。赏英吉沙尔领队大臣棍楚克策楞、头等侍卫。协领乌珍泰、副都统衔。佐领萓库伯勒、富隆阿、斋清额、德廉、苏春布、车淩布林特古斯、毕里克图、乌尔图那逊、防御察隆阿、西拉那、莫尔根太、色依伯尼、骁骑校克坦布、办事章京福来、参将马殿甲、毛文彩、游击马天锡、都司郭兴额、高峻、守备鲁东山、云骑尉杨茂、把总张贤、外委魏启明、花翎。前锋校扎拉芬等蓝翎。余升用有差。释回遣犯军犯三十四名。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百九十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。冬。十月。己卯朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○颁道光十二年时宪书。　　

○谕内阁、史谱奏、请将承办要工丁忧人员予限回籍一摺。陕西省华岳庙工程。前经奏准分段兴办。拣派该州知州张坦承修。现在二段将届修完。三段工料。俱已发银购备。该员适闻讣丁忧。自应准其回籍守制。惟工程尚未报销。料物多未收齐。碍难更换生手。著照所请、张坦准其回籍治丧。予限三个月。即赴陕办工。以专责成。工竣、仍饬令回籍守制。该部知道。　　

○又谕、鄂山奏、查禁鸦片烟章程。据称川省五方杂处。间有吸食鸦片烟之人。会理州平武县一带。毗连番界。尚有种植罂粟花处所。现经通饬严密查拏。惟思查禁鸦片烟。必先清查官吏。俾免包纵徇隐情弊。著该督饬令藩臬两司密查各官员内。如有纨裤积习嗜食鸦片者。即行据实详揭参办。并严查各衙门官亲幕友长随书役。如有向食鸦片烟。立即照例加等治罪。如此则官员自顾考成。管束必严。丁胥知所儆惧。查拏得力。至各关隘口。稽察尤为紧要。该省夔州宁远广元等府县。为各省入川要路。凡遇客商过关。如查有私带鸦片烟泥。立即究办。傥关隘书役受贿故纵、及勒索栽诬。将该书役及失察本管官。一并照例参办。其会理州等处。私种罂粟花地界。著饬该地方官于编查保甲之便。遍历查看。如有私行种植。立即犁毁。将地主治罪。田土入官。并严饬各土司晓谕夷民。毋得私行栽种。令该土司每年冬间亲往履查。如有私种。即行拔毁。将夷民照例枷责。田土归土司招种。傥该土司不认真查察。即参革示惩。该督仍责成该管道府。于年终出具所属并无种卖鸦片烟切实甘结。详报该督。于每年年终具奏一次。务当实力实心。认真查禁。以期根株净尽。不可日久生懈。视为具文。　　

○谕军机大臣等、福克精阿等奏、监禁宗室在监殴毙人命。屡审不认致死确情。此案宗室诚明、于砍伤牟海林后。复潜赴牟海林住屋。乘其仰卧。持用木柴叠殴。登时殒命。据福克精阿等奏、提审案证。已据供明。并无争斗情事。显系挟嫌谋杀。诚明坚不承认致死确情。实属刁健。请照众证情状定拟等语。著富俊提集全案人证。秉公审讯。严究确情。按律定拟具奏。将此谕令知之。寻奏、牟海林系卖娼贼犯。该宗室诚明被其讥诮。前往理论。遂致殴毙。宗室诚明。依律拟绞监候秋后处决。系宗室照例圈禁。下部议。从之。　　

○以陕西银价昂贵。暂停宝陕局鼓铸。从巡抚史谱请也。　　

○蠲缓湖北江夏、嘉鱼、汉阳、孝感、黄冈、黄梅、庆济、汉川、武昌、咸宁、黄陂、沔阳、江陵、公安、石首、监利、蒲圻、大冶、钟祥、京山、潜江、天门、荆门、云梦、应城、松滋、枝江、兴国、蕲水、二十九州县暨屯坐各卫被水村庄新旧额赋有差。给房屋修费。　　

○庚辰。下幸圆明园。　　

○诣绮春园问皇太后安。　　

○辛巳。泰宁镇总兵官海龄、因病解任。以吏部左侍郎贵庆、为泰宁镇总兵官。兼总管内务府大臣。并管万年吉地工程。　　

○转吏部右侍郎奕经、为左侍郎。调户部右侍郎桂轮、为吏部右侍郎。工部右侍郎阿尔邦阿、为户部右侍郎。兼管钱法堂事务。兵部左侍郎那丹珠、为工部右侍郎。兼管钱法堂事务。以内阁学士裕诚、为兵部左侍郎。　　

○调镶黄旗蒙古副都统特登额、为正蓝旗满洲副都统。以头等侍卫毓文、为镶黄旗蒙古副都统。　　

○壬午。谕内阁、前任山海关张家口各监督。吏部员外郎善庆、刑部郎中景福、铭恩、短交经徵盈余等款银两。著勒限一月。如数完缴。不准再有延缓。嗣后各监督差满应交盈余等款银两。著户部会同内务府严定章程具奏。寻议、崇文门、左翼、右翼、山海关、张家口、杀虎口等六处盈余银两。向无解交定限。拟请嗣后自奉旨日起。予限一月完缴。傥逾限延宕。即由内务府参奏。勒限二十日。全数交清。如再不完。应革职监追。从之。　　

○谕军机大臣等、前据给事中王云锦奏、请严禁书肆小本文策。以防士子怀挟之弊。并称有文海文备名目。兹据步军统领衙门奏、查出文备八本。又名历科墨正。内载四书时文。并载有登科秘诀。又文选五本。系五经时文。文萃六本。名新增五经文萃。各分名目。易经文曰文蔚。书经文曰文茂。诗经文曰文葩。春秋文曰文苞。礼记文曰文藂。内附有新策一本。五经文钞计五本。以上各种。乃墨卷时文试策杂选成部。俱系刻本。其字甚小。其本三四寸见方。并据该役等向各书肆访查板片。佥称此书来自江南。其板片自必在该省书肆收存等语。著陶澍严饬所属。查明此种板片。务须迅速销毁净尽。以杜流弊而端士习。将此谕令知之。　　

○两江总督陶澍等奏、现办抚恤灾民事宜。得旨、务要认真妥办。如有不尽心之官吏。或因灾肥己者。必当严加惩治以儆其余。万毋姑息。懔之。　　

○河东河道总督严烺奏报秋汛安澜。命诣河神庙祀谢。并下部议叙。出力员弁升叙有差。　　

○以工部右侍郎那丹珠、为国史馆清文总校官。　　

○以翰林院侍读学士史评、编修陈嘉树、充日讲起居注官。　　

○以捐修江南贡院。予知县黄冕等升补有差。　　

○以缉捕勤能。予安徽知府胡调元等议叙。　　

○抚恤琉球国遭风难夷如例。　　

○癸未。谕军机大臣等、载铨等奏、查勘工程一摺。据称查得避暑山庄东所松鹤斋、继德堂、殿宇均属宏整。情形稍轻。易于修改。拟恭请圣容。供奉于继德堂后层畅远楼。俟明春将继德堂头停揭□□瓦。殿内照式修改妥协。由该总管等具奏、恭移圣容供奉。请于本月初十日。恭请圣祖世宗高宗圣容。至畅远楼暂行供奉。俱著照所请。敬谨办理。又据称仁宗圣容。现在云山胜地楼上尊藏。今供案香几。已经备齐。请于来春继德堂修改工竣。同日恭请仁宗圣容。供奉东二次间。亦著照所请。届时著该总管等奏明妥办。以昭虔敬。载铨等即造具做法钱粮清册。移交该总管等于今冬备料。明春敬谨修理。载铨等查办事竣。著即回京复命。将此谕令知之。　　

○又谕、据朱士彦等奏、续查江南灾赈情形。惟下河一带州县、系积潦之区。本年被灾尤重。当经严饬该地方官赶紧查勘给赈。而办灾积弊。胥吏地保串通。每里每庄中。多开户口。已令该委员查明户口。即于本里出榜。实贴晓示。放赈之时。该州县即据委员所查。总发一榜。毋使风雨损坏。总查抽查之员。即可凭此查办。傥再有侵蚀遗滥之处。惟该员等是问。其山阳清河两境。被灾较轻。桃源县积水壅滞。被灾各区。均已查放抚恤。现在居民守候大赈。尚属安静等语。江南大赈届期。其中胥吏地保等浮开户口。在所不免。著陶澍、程祖洛、邓廷桢、严饬所属。认真查勘。其查明户口。著即出榜于本里晓示。该州县再总书一榜。悬挂城中。各按实数散放。以杜弊端。或有从中侵蚀者。即行指名严参。务使实惠及民。用副朕轸念灾区至意。将此各谕令知之。　　

○又谕、朱士彦等奏、续查南河堰盱两厅土石堤坝各工。并酌加土埽工程保固年限。据称山盱厅林家西添建滚水石坝。本年启放过水。现已堵合口门。埽土封闭。坝名石底。亦在水中。无从查验。其露明之两墙坝身裹头迎水分水各工。按册验量丈尺。核与原估相符。惟现据张井奏称、该坝过水最大。石底有冲损矬缝处所。现经朱士彦等询据该道将等面禀。本年启放时。石底被冲裂缝。约有七八路。坝下灰土。亦有冲扣之处等语。该坝甫报完竣。即有损裂情形。实属草率。著该督等俟塘水有消落时。责令原办工员。赶紧修理完固。著张井亲加覆验。以重要工。至所称堰盱两厅临湖卑矮石工。共计三千七百五十七丈七尺。加砌一二三层不等。据张井咨称、该工业于道光八年五七八九等月办竣。本年五六七月。风暴掣卸。尚有在保固限内者。并据册开高堰厅办过工长一千六百十五丈六尺。本年掣卸共八十九丈三尺。山盱厅办过工长二千一百四十二丈一尺。本年掣卸共一百三十五丈一尺。据朱士彦等查明前项掣卸石工。尚未扣满例限。著即责成原办工员赔修。张任稍有草率。其石后甎工灰土间有经风浪汕刷残缺处所。尚未填补。该堤捍卫全湖。最关紧要。并著责令工员赶紧补行砌筑。以资抵御。又堰盱大堤加帮五丈上工。自道光九年至今。已办过工长一万三各三百一十五丈七尺一寸。内高堰厅办过工长七千二百五十五丈一尺八寸。山盱厅办过工长六千六十丈五尺三寸。据朱士彦等亲加验量。连旧工一律帮宽共十五丈。与原报丈尺相符。惟九十两年办过各段。间有蛰低。本年新工。亦有浮松之处。著饬令工员分别填补整齐。夯硪坚实。并责成河兵于堤上栽种柳株。加意培养。藉以保护堤工。益臻巩固。现在临湖石工。最为吃重。遇有风浪撞击。往往泼过海墁。得此帮足十五丈之土堤。藉资搪御。是此项土工。不为无益。又据朱士彦等奏称、该工原估续保案内。奏准帮宽未经兴办之高堰头二两堡。及尚未估计之智信两坝空档大堤土工。应行办理。著该督等查明前项土堤。已估者迅即发办。未估者即据实勘估。务期一律坚厚完整。以资保障。又据奏称、前项土堤。既非临湖。与黄河险要堤岸情形不同。向来仅照黄河保固一年。限期太宽。请嗣后除黄河外。所有堰盱两厅土堤。以及运河各厅堤岸。均定为保固三年。统计俟该河督验报后起限。其运河埽工。亦与黄河埽堤不同。请于经历一年后。再加保固一年。由该管道验明坚整。始准归汛修防。庶工员各顾责成。办理不敢草率。无须连年修理。致滋糜费等语。著该督等查明办理。并晓谕工员。各宜认真核实。妥为经理。以专责成。又另摺奏称、扬河扬粮两厅运河西岸堤工。间多残缺。该堤为漕运往来纤道。本系应修之工。请交该河督详加查勘。择其紧要段落。奏明估计兴筑。伊灾黎于马棚湾工竣后。可就近趁工。得资接济等语。著该督等体察情形。是否可行。据实具奏。将此谕令知之。寻奏、马棚湾东堤补筑完竣。扬河扬粮两厅东西两岸堤工。应确估修补。俾就近灾黎藉以佣趁度日。报闻。　　

○甲申。上诣安佑宫行礼。　　

○以御前头等侍卫奕山、为武备院卿。　　

○赏告病荆州左翼副统统七克唐阿、全俸。　　

</div>
    <div class="pagination">
<a href="清实录道光朝实录_page354.html">上一页</a><span>...</span><a href="清实录道光朝实录_page350.html">350</a><a href="清实录道光朝实录_page351.html">351</a><a href="清实录道光朝实录_page352.html">352</a><a href="清实录道光朝实录_page353.html">353</a><a href="清实录道光朝实录_page354.html">354</a><span class="current-page">355</span><a href="清实录道光朝实录_page356.html">356</a><a href="清实录道光朝实录_page357.html">357</a><a href="清实录道光朝实录_page358.html">358</a><a href="清实录道光朝实录_page359.html">359</a><a href="清实录道光朝实录_page360.html">360</a><span>...</span><a href="清实录道光朝实录_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
