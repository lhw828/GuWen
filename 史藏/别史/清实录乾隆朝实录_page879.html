<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 879 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 879 页/共 1860 页
  </h1>
  <div class="content">
   ○谕军机大臣等、尹继善奏、南河上游。黄水陡落六七尺。遣人查探。闻知山东曹县北岸堤工漫溢。豫备调拨南河官弁。前往协助等语。具见留心。已于摺内批示。顷据常钧摺奏、豫省黄河。现在夺溜趋贾鲁河。此事最关紧要。已派刘统勋、兆惠、前往督办。及时堵筑漫口。河东河员。谙练之材甚少。非协济妥员。安能集事。著传谕尹继善、即会同高晋、于各河营弁将兵丁内。加意挑选。先期速行调往。以便刘统勋等、一到工所。即可济用。其所奏下河勘办各事宜。并著即行悉心妥协经理。仍将被水轻重。及作何抚恤情形。一面奏闻　　

○又谕曰、高晋等奏、徐城黄河两岸漫滩现已断流。镇洋等县。海潮消退。各工抢护平稳。所有被淹低洼田亩。照例抚恤一摺。现今河南各属。被水较重。黄河漫口。于贾鲁河夺溜。则淮徐一带。地处下游。黄河水势自平。工程俱无妨碍。此朕之所忧。不在江南而在河南也。但高晋等、亦不可不董率属员。加意防护。其高邮。甘泉。漫口。昨已降旨。令尹继善、会同高晋等、妥协筹办。应即上紧堵闭。以利运道。所有下河各属被水灾民。应行抚恤者。并即善为抚恤。毋致失所。至豫省黄河。堵筑疏浚。工程较多。已令尹继善会同高晋、于南河熟谙桩埽弁兵。选拨协助。著再传谕高晋、即速调往。以济急需。想该督仰体朕意。断不稍分畛域也　　

○又谕曰、常钧奏报。省城漫水消退。各缺口亦渐次断流。惟杨桥大坝一带。连接大堤。黄溜夺出杨桥。直趋贾鲁河。旧流淤浅等语。河南此次被水较大。昨已派侍郎裘曰修。前往会同该抚将一应疏洩抚恤事宜。妥协办理。现今堤工渐就平稳。但黄河夺溜一事。于河道民生。最关紧要。现派大学士刘统勋、协办大学士公兆惠。驰驿前赴该处。将引溜归槽之事。专司督办。并谕尹继善、挑拣南河熟练官员兵丁。调赴豫省应用。但该抚等、此时即应一面详悉相度。实力筹办。不得因派有钦差。因循坐守。如目下已经办有成局。钦差未到之先。河流可复。该抚可行文知会刘统勋等、令其即回。再裘曰修奉差在前。如刘统勋等到豫。自应专任董办夺溜之事。裘曰修即将该省一切干支各河水利。并山东曹县一带漫溢处所。悉心经理。务期保护前工。为一劳永逸之计。至该省现在工程抚恤需用甚多。所有藩库存贮银两。是否足敷应用。并著即行查明。如有必需接济之处。奏闻动拨。著将此传谕裘曰修。张师载。常钧等知之　　

○又谕、据河南巡抚常钧奏报。豫省贾鲁河夺溜一摺。已有旨令刘统勋等前往董率查勘。并据尹继善奏、南河上游。黄水陡落。探闻山东曹县北岸堤工。亦有漫溢等语。该省地处河南江南承上接下之交。该抚何以并未奏到。著传谕阿尔泰、即将曹县北岸堤工漫溢情形。及现在作何上紧筹办之处。速行奏闻。并有旨谕刘统勋、兆惠等、到豫后酌量查勘。如可一人督办。即分一人前往东省。会同查办。阿尔泰不必俟钦差。著即速前往。相机速行妥办　　

○封闭广东大埔县打禾坪铅矿。从巡抚托恩多请也　　

○庚午。遣官祭关帝庙　　

○谕、据张师载奏、请议处河工疎防各员一摺。此次河水较大。非人力所能豫备。但其中有工程甫经修理。不应遽有冲决之事者。与寻常疎防有间。著钦差大学士刘统勋等、会同该总河。查明分别交部议处至运河水道堤工。现在保护平稳。承办各员。亦著酌量奏请议叙。俾众知所劝惩　　

○谕军机大臣等、张师载续报漫溢处所。及缺口淤闭情形一摺。所奏殊未明晰。山东曹县北岸十四堡。于七月十九日漫溢。先据阿尔泰奏到。黄流于二十日戌刻。冲及城武县北门。而张师载奏称、二十一、二、两日。水势消落。漫口渐见淤闭。则城璩之水。来源既断。自可不致为害。何以复有冲及县城之事。其豫省贾鲁河夺溜一节。奏内何以并无一语声明。岂具摺时。尚未据所属禀报耶。现已先后派令裘曰修。刘统勋、兆惠。驰驿前往豫省。相度堵御。速俾河流复旧。并令尹继善于南河熟谙桩扫弁兵。遴选发往。协力帮助矣。看来此番水势甚大。非人力所能自主。张师载惟应会同常钧。阿尔泰、悉心相度。实力经理。不得过事张皇。转致失措。至张师载此摺。既限日行六百里。则应由驿递驰奏、何以复差二人自赍沿途即可更换马匹。而该差岂能不辍昼夜。疾行六百里。势必转致迟误。殊属糊涂。今此旨及彼摺。皆由驿速发。其所差二人。命至热河悉问情形后发回。将此并谕知之　　

○又谕曰、阿桂奏称、询问从哈萨克来投之厄鲁特等。据供伊等系辉特属人。为色布腾所擒。中途抛弃。今色布腾已入俄罗斯等语。所奏殊未明晰。昨据阿桂奏、伊柱未曾追及色布腾。伊亲领官兵。于七月初旬。前往额尔齐斯等处搜捕。此时曾否起程。何以未见奏及。今色布腾等、已入俄罗斯。谅阿桂等必速往追索。著传谕阿桂。嗣后办理一切事件。务宜明白具奏。不可稍有含混。仍将现在办理情形。作速奏闻　　

○军机大臣等议覆、陕甘总督杨应琚奏布隆吉拨缺兵饷。摊匀折给。请仍照前议一摺。查前奏称布隆吉拨缺兵数。以靖逆兵二百名归补。其折色银两。摊减布隆吉兵二两二钱之有余。拨补靖逆兵一两八钱之不足。统以二两四分折给。臣等原议。以事关兵食。在靖逆兵。以少加多。自属有益。而在布隆吉兵。旧定折价忽减。未免拮据。恐日久又费周章。是以行令该督再议具奏。今该督称布隆吉。距靖逆。止一百四十里。将折价稍为匀减尚不至艰买食。均匀摊给。正为熟筹久远。俾同城兵丁。折价初无歧贰等语。是与原议并无妨碍。应如所请。从之　　

○又议覆、左都御史永贵奏称、回人入觐。请豫将伊等人数。行知地方官。酌派官兵护送。其所乘马。远来必致疲乏。请于抵哈密时。换给驿马。原乘之疲马。令该处大臣。派兵弁。及哈密回人头目。牧养。俟归时给还等语。均应如所请。从之　　

○辛未。谕军机大臣等、据方观承奏、霸州南崔家房漫口一摺。今年秋霖较大。南淀地处洼下。易致积潦浸溢。现在淀河长堤。既经漫刷。一切堵筑宣洩。及备料抚恤事宜。正当及时加紧督率妥办。该督久任直隶。河防素所谙悉。非豫省黄河夺溜。必须特派大臣董理者可比。可即驻工所。相度经理。不必亟亟赶赴热河。即回銮时该处尚需料理。不及来迎。该督于工竣之后。十一月亦应进京。自可面陈一切。惟应速妥。不可稽迟草率。至抚恤一事。更应竭力妥为。将此传谕知之　　

○又谕、据安泰奏、乌噜木齐。收获粮石甚多。除足敷兵丁口食外。尽有余积。即减价粜卖。亦属无几。明年请酌留三千兵。分派垦种差操等语。已交军机大臣议奏矣。该处连获丰收。粮石自多贮积。但因售买乏人。遽议酌减兵数。则现在垦熟地亩。坐致荒废前功甚属可惜。将来或酌令兵丁家口。陆续迁往。开垦就食。或令腹地愿往无业流民。量为迁移。则垦辟愈广。内地既可稍减食指之繁。而该处粮石。亦不致陈积。自属一举两得。著传谕杨应琚令其将如何招募前往。俾垦种日就展拓。兵民渐次蕃庶。及作何令其分起派往之处。详悉妥议具奏。　　

○豁除陕西兴平县。被水冲坍滩地六顷三十二亩有奇额赋　　

○壬申。遣官祭昭忠祠　　

○谕、今岁直隶各属。麦收丰稔。秋禾畅茂。缘七月间雨水过多。滨河及低洼地亩。遂被淹浸。已降旨将固安。永清。东安。武清。四县。照例抚恤。并酌借麦谷。俾涸出之地。得以及时布种。其文安。大城。霸州。保定。等属。因漫口被淹各村庄。并著照前旨。一体查办。至同时被潦之宁河。宝坻。蓟州。等属。虽所损不过十之一二。但现在天晴水涸。正可乘时补种晚稼。及明年春麦。并著该督方观承。查明有地无力之户。酌量借给仓谷。俾贫民力作有资。以裨生计。该部遵谕速行　　

○又谕曰、参革总兵林洛。得受网户钱文。派兵代巡滋事。以致淹毙兵丁。反捏报匪船劫掠一案。初据该督奏到。谓系奸徒在洋不法。已谕令严缉重治。以靖海疆。及提督王无党访查摺奏、多有诿过林洛之语。夫派兵巡洋。亦镇将职守应办之事。该提督或因重案要犯。日久未获藉口巡兵生衅。速图完案。则于林洛。即不无屈抑。是以降旨杨廷璋。令其秉公确查。嗣据杨廷璋查明参奏。复命抚臣庄有恭。会同悉心审拟。无存成见。盖尚恐提臣既有先入之言。司谳者执而不化。则无以服林洛之心。此无纵无苛之谕。所以不啻再三也。今法司核覆奏案。则林洛始而勒索受贿。继而捏报掩饰各情罪。柄据凿凿。以总兵大员。贪污狡诈。且致淹毙多命。至于此极。此而可宽。国法安在。林洛依拟应绞。著监候秋后处决。余依议。朕慎重刑章。虽一介民命。必虚心审量。俾无稍遗憾。况职系大员。如未得情。岂惜平心研究。今林洛罪状既定。国宪其所自干。益见朕前此屡行传谕该督等之旨。原属鉴空衡平。且未免因虑林洛向隅。转致不惮谆复也。著将前后奏摺。及所降谕旨。一并钞发。俾众共知之　　

○军机大臣等议覆、钦差副都统安泰奏称、乌噜木齐谷石极丰。折给官兵。愿领者少。查该处屯田。有绿旗兵三千名。请以二千差操。一千屯田。互相更换等语。乌噜木齐谷石赢余。不量加变通。久贮必致红腐。但如安泰所奏、仅以一千兵屯田。则已经垦熟地亩。致使荒芜。亦属可惜。查该处兵。俱系三年一换。并不挈眷。若听兵丁等移家居住。或募内地流民迁往。给地耕种。则生计益裕。谷石亦可变通。除招募内地流民。已奉旨交杨应琚办理外。其乌噜木齐兵。请令安泰查明有愿携家迁驻者。移咨杨应琚办送。俱酌量官为料理前往。到彼时。兵丁。给盐菜口粮。其内地粮饷奏裁。无业流民。将屯种不尽之田。拨给作产。闲地任其垦种。至赏给耔种农具。及分别纳粮事宜。交安泰等酌量情形。定议具奏。从之　　

○河南河北镇总兵田金玉奏、驻劄之怀庆府。于七月十四。至十六日。大雨。丹沁两河。同时暴涨。官衙民舍。悉被淹浸。人口不免损伤现同地方官设法宣洩。得旨、所损几何。据实奏来　　

○癸酉。谕、直属被水各州县。节经降旨。加意抚恤。今据该督方观承查奏、永平。广平等府所属州县。雨水亦已消退。不致为灾。惟冀州。衡水。武邑。三州县。因近滹沱。被水较重。穷民生计。未免拮据。著加恩照固。永等县。一体抚恤。俾灾黎无致失所。该部遵谕速行　　

○谕军机大臣等、前方观承参奏、顺义县知县李学虞。违抗误工。请革职留直。于疏消积水工程处效力。已照所请行。但朕驻跸石槽时。地方官并不见一人。经总理行营大臣传询。李学虞尚亲身应答。及次日启程。伊亦在道旁扫除。是该令。较之始终规避各员。尚属有间。而该督查奏以李学虞为抗误之首。必因其分内应办差务。有视同膜外之实迹。特于朕前一见。计图塞责耳。即如行宫前贴近桥梁。亦并不豫备。即其明验。予以革职。原属咎所应得。然以此核之密云。则该县吴元楷。于桥船夫役。种种贻误。又复匿迹潜踪者。其罪岂反轻于顺义耶。今仅交部察议。恐该员以既窐吏议。于地方公事。益致任意懈弛。尤不足示惩儆。著传谕方观承。将吴元楷参奏革职。所有境内桥梁船只。责令赔补修造。俟明年巡幸木兰经过时。再行请旨。其密云县知县缺。即将正定县知县广宁。奏请调补。仍一面先饬该令。前来办理差务。广宁所遗之缺。于发往试用人员内。再行遴选题补　　

○又谕、昨因纳世通。在哈喇沙尔年久。派达桑阿前往更换。但达桑阿系初办回部事务。恐未能熟悉。现在辟展有德尔格等办事。著道员苏淩阿。前往哈喇沙尔协办　　

○又谕曰、额敏和卓。数年办事军前。伊长子素赉璊。次子茂萨。俱承办公事。其吐鲁番等处事务。系伊第三子鄂罗木咱布管理。今据永贵奏、伊办理游牧。约束属人。俱甚妥协。著加恩赏戴二品顶带孔雀翎。以示鼓励　　

○以乍浦副都统长保。福州副都统明福。对调　　

○甲戌。谕、八旗满洲。俱系朕世仆。效力行间。乃分内之事。犹将稍有劳绩者。因年老患病。不能当差。休致后赏给俸禄。此国家格外之殊恩。古所未有。但风气日下。众不知此为格外之恩。乃竟视为当然矣。即如上年伊勒图所奏、护军校素朗阿军前受有潮湿。恳请休致。给与全俸。其意以出兵为奇勣。藉此妄冀得俸。是以朕未赏给。至伊勒图所奏非是之处。亦经降旨通行晓谕。今弘昉具奏之护军校五十七。虽系戍兵。若仅一二年。自不应赏给俸禄。今五十七曾出兵八载。又在素克阿尔达呼地方。截杀贼众。且仅称眼疾不能当差。呈请休致。非若素朗阿有在军前得残疾之语。据此。则众皆因朕晓谕、不敢妄以出兵为奇勣矣。弘昉理应照例将应否给俸之处请旨。乃竟行作为不应给俸。则又非矣。伊意以为朕之从前未给素朗阿俸禄者。系欲节省帑项。有意迎合具奏殊属卑鄙。朕岂如是主乎。朕之加恩旗仆者。所费帑项。宁止千万。数人之俸所费几何。在大臣等办理此等案件。应否赏给俸禄之处。理应授例请旨。候朕加恩乃竟行议定具奏、可乎。弘昉不论事之可否。糊涂办理。甚属不堪著交部严加查议具奏。将此通行晓谕八旗知之　　

○又谕、据总管内务府大臣等奏、寿安宫正殿前檐遮阳蓆片。失火延烧缘由。阅摺内火班参领。既称是夜三更后。见宫内火亮等语。此时一府工匠。久已散出。若果系工匠所遗火种。断不应迟至三更。明系该班太监。不能小心火烛。或吃烟所致。其为掉谎推卸无疑。内务府大臣。何不就此诘问。且魏珠奏内所称首领九十三。说是同太监李世福。无点引灯。黑影巡查之语。其为心虚回护。已属显然。著内务府大臣等、将是夜如何失火之处。逐一研究。令其明白供吐。如敢谎供狡赖。即加以刑讯。务得实情。再内廷首领等、彼时既尽行酣睡。及已闻叫门。复托言慎重。不肯开视。其不致有贻误者。亦万幸耳。即此一节。其罪已无可逭。将此一并谕令知之　　

○谕军机大臣等、前据张师载奏报漫水。以日行六百里由驿驰奏之摺。专差外委二人。仅日行一二百里。以致迟误。办理甚属糊涂。已降旨饬谕。今传询赍摺之人。亦但称由兰阳工次。令其起身。该处杨桥漫口情形。亦未确见。惟所过山东曹。单。金乡。等县。途间多系坐船。田禾亦有淹浸之处。著传谕张师载。将现在贾鲁河夺溜地方。水势消减若河。一面即行具奏。一面乘此节交白露。天气晴明之时。加紧督率抢护。遵照前旨。不得因有特派大臣。稍生观望。其东省积水地方。虽非豫省上游紧要可比。亦河臣分内之事。应与阿尔泰、会商妥办。前已有旨详谕矣。今将前遣二人。令兵部发回。并传谕张师载知之。寻奏、贾鲁河漫口以南。淤滩显露。水势已属消退。臣现驻杨桥督率疏筑。至山东曹单。金乡。一带积水。此时大半涸出。仍当与阿尔泰会商妥办。报闻　　

○又谕曰、张师载赍摺人至热河。询据经过直隶景州一带。至富庄驿地方。大路积水。有坐船至新城县换马之语。前该督覆奏、景州并无积水。当在未经节次连雨之前。不知现在该处道路情形。究竟若何。附近田禾。有无浸溢成灾之处。著该督方观承。速行查奏。以慰朕怀。至古北口外缘边所属。禾黍弥望丰颖。岁事可望有收。其口内地方。现有被水各属。该督应合计通省丰歉轻重分数。截长补短。将其中成灾者。十分之几。有收者。十分之几。一一详查速奏。并熟筹口内倘有需用谷石之处。及今可令热河道良卿。于刈获之时。不动声色。酌量妥协购备。以资协济。将来如果无须此项。则已。设有缓急应用。即可就近调拨。亦挹彼注兹之一策也。将此详谕方观承知之。寻奏、景州七月中旬后。虽雨水稍积。仍于道路无碍。近日东省漫水。流入景州。道路迂阻。又阜城之刘林桥。交河之富庄驿。献县之臧家桥。滹沱泛溢。大道之水直至河间城南五里铺。现挑浚疏消。水过处。田禾不免淹浸。但大道多洼。水易停积。田间则平漫无多。不至甚损禾稼。至通省光景。以成灾村庄计之。约十分之二。以收成分数计之。约在七八分之间。今年古北口外。秋成大稔。而内地将来赈借。需用米谷正多。宜乘时购备。请将本年应需陵糈粟米。令热河道良卿。委员往口外采买。于冬月运赴遵。蓟备用。将来豫东漕运陵糈船到。即于附近南运河被水州县截留分派。以充赈借。得旨、览奏俱悉。如所议行　　

○乙亥太宗文皇帝忌辰。遣官祭昭陵　　

○谕、前据吴达善奏、吉林转发军犯程三。在正定地方。贿买替解。至河南汲县点验查出。当经降旨。令将查出之地方官。据实奏闻。今据奏称系署汲县知县吕文光。典史任学渊。查出该员等平日办公勤慎。任事实心等语吕文光。任学渊俱著该部行文调取来京引见　　

○户部议覆云南巡抚刘藻疏称、云南府、昆明县两仓。徵收昆明、及近省之安宁、晋宁、昆阳、嵩明、宜良、呈贡、富民、河阳、新兴、江川等、十州县税秋粮米。现定半徵本色。半徵所色。但该府。县。两仓。滨临昆池。地气潮湿。请将案宁等十州县。每年应徵本色。以两年运谷。一年运米。应如所请。从之　　

○钦差大学士刘统动。协办大学士公兆惠奏、臣等行过保定。中途所见。低洼处间被水淹。高阜田禾无碍。得旨、知道了。尔等从大名入河南。大名亦有被淹处。有灾重者。即饬地方官善为抚恤。并体察百姓得受实惠否　　

○丙子。上奉皇太后幸卷阿胜境。侍早晚膳　　

○赐扈从王公大臣。并蒙古王公台吉等食　　

○谕、据萨哈岱奏、河东盐池。因山水陡涨。漫开堤口。冲刷禁墙。现已堵筑断流。请将专管工程之运同陈克鋐。从重议处等语。秋初各处雨水过多。以致堤口漫溢。非人力所能自主。该运同系防守专员。未能先事豫筹。自有应得之咎但所刷禁墙各工。已在保固限外。既请勒限赔修。陈克鋐。著交部照例议处。萨哈岱。吴云从。俱著从宽免其交议　　

○参赞大臣阿桂等奏、回人及官兵。所种二麦。收成得二万余石。实属丰收。得旨、欣慰览之　　

○丁丑。太祖高皇帝忌辰。遣官祭福陵　　

○谕军机大臣等、常钧奏、筹画各处决口事宜一摺。于河道源流。办理挈要之处。全无定见。已于摺内批示。河流夺溜。直归贾鲁河。势将渐趋东南。为害非细。则此时急堵杨桥漫口。为第一吃紧要务。乃该抚摺内。先请将南岸各漫口。逐段补筑。方可彻溜合龙。此语尤为大谬。曾不思各漫口尽行补筑。则大溜势益湍急。全趋缺口。工程更难措手。此寻常情理所易晓。而常钧于河道情形。既未谙悉。张师载亦临事茫无端绪。幸朕于初报时。即命裘曰修。刘统勋、兆惠等、先后赴豫董办。伊等可乘时会同相度。或不致因循贻患耳。朕适检看河图。贾鲁河。由尉氏等县。经江南颍。寿。各属与淮流通。倘上游不塞。势必直趋洪泽湖。将淤留水壅。其害更可胜言耶。是河南决口。早塞一日。即杜一日之患。尤其确然无疑者。常钧等、在黄溜初夺时。全局端委。或未及体究。今为时将近一月。而于河流之起径归宿。及现今决口缓急若何。大溜现抵何处各情形。摺内并无一语剖晰。此等大工。其将何以集事。著传谕裘曰修。刘统勋、兆惠、督同该抚等、加紧速筹妥办。总以堵筑归槽。为全河利害关键。仍一面将河溜各情形。详悉绘图贴说。迅速奏闻　　

○抚恤湖北汉川、京山、潜江、沔阳天门、云梦、江陵、公安、监利、黄冈、并沔阳卫、武昌左卫、荆州卫等、十三州、县、卫、本年水灾饥民　　

○戊寅。上奉皇太后幸卷阿胜境。侍早晚膳。至辛巳皆如之。　　

○赐扈从王公大臣。并蒙古王公台吉等宴。至辛巳皆如之　　

○谕、前苏昌密奏、周琬情性乖张。奏事倒提月日。掩饰已过一摺。朕以其事无实迹。或系督抚意见不合。尚未遽信。令爱必达于到楚后。留心体察。据实查奏。今奏称、周琬遇事偏执。与苏昌有意掣肘。于地方要务。及保题委署等事。系苏昌曾经酌定者。必欲反其所为。以致司道等、恐致迟误。诡以并未禀过督臣为词。其接见属员。如意所私喜者。则竟日闲谈。而实有公事。急需面禀之员。或屡日不得一见。又如今岁天门。潜江。沔阳等、各州县。五六月间。因雨水被潦。例应于夏灾案内奏报。而周琬竟以为每年常有之事。匿不上闻。于归州知州赵泰交诬窃为盗。宜昌府知府佛保住酷刑妄断一案。则意存曲庇。种种行为乖谬等语。周琬由刑部司员。因其尚有才具。历加简擢。用至巡抚。理应感激奋勉。乃竟于地方政务。不能和衷共济。任意妄行。而徇庇劣员。玩视民瘼。尤为深负委任。周琬著革职。发往巴里坤。令其自备资斧。效力赎罪。苏昌、爱必达、摺并发。湖北巡抚员缺。著汤聘补授。河南现有堵筑堤工。及经理赈恤之事。胡宝瑔抚豫日久。一切情形。均所熟谙。著仍补河南巡抚。其江西巡抚员缺。即著常钧调补。胡宝瑔速赴新任。俟胡宝瑔到豫。常钧再往江西。此时巡抚印务。汤聘暂行署理。俟常钧到日。再赴湖北之任。湖北巡抚印务。著爱必达暂行兼管　　

○谕军机大臣等、常钧已有旨调补江西巡抚。但新任河南巡抚胡宝瑔。未抵豫省之先。所有河工抚恤事务。常钧现在承办。应照常上紧经理。慎勿以既调江西。遂视非身任之事。以致稍生观望。俟胡宝瑔到后。再赴新任　　

○又谕曰、张师载奏、筹办堵筑漫工一摺。总未达治河紧要关键。已于摺内批谕。昨据常钧奏到时。已详谕刘统勋、兆惠。裘曰修。及该抚等矣。南北两岸各漫口。固应随时修筑。然杨桥夺溜之处。所关尤重。如必待各漫工告竣。始议引溜归槽。其在决口下游者尚可。若势处上游。而一例急塞。不且愈助大溜之冲。自致棘手乎。看来现在惟以杨桥大工为吃紧要务。至于堵筑引导二者。为治水必需之法。然分疏引河。先杀水势。以便乘机抢筑。其奏功尤为便利。已于图内河身曲处。用朱笔指画。如该处可以设法挑挖引河。令决口上游。先分急溜。令其径注旧日原河。则大工既易合龙。而河身逢湾取直。又可免两岸数处险工。岂不一举两得。但不知该处道里远近。地形高下若何。难以遽为悬定。著传谕刘统勋等、及该督抚、速行相度情形。商搉筹办。一面具摺奏闻。图并发。至张师载单内数条。并交刘统勋等、酌量办理。此内雇觅人夫一事。现在工程重大。势不得不资用民力。今仿以工代赈之例。令附近被水各州县。传集人夫。计工给值。灾民既得糊口。工务亦可速竣。于公私皆有裨益。但不得令吏胥人等、从中滋弊。致闾阎被水之余。复以苛派贻累。此事专交与常钧妥办。将来如有未协。惟该抚是问　　

○又谕、豫省黄河漫口。由尉氏县贾鲁河夺溜南趋。水势甚重。若不及时堵截。则贾鲁河一带。与江省颍。寿等属下游淮河相接。甚属可虞。是豫省决口要工。实系全河要害。凡身任河防之责者。自难稍分畛域也。昨常钧等报到。已有旨令刘统勋等前往董办。看来该处抢堵工程。势难刻缓。江南情形。现在因上游漫溢。水落势平。尚无甚重大之工。高晋久任南河。诸事熟谙。著传谕尹继善等。令其酌量情形。高晋如可分身前往。即著率同所拣河弁兵丁。星赴豫省。协助经理。如本省实有难以兼顾之处。则慎选河工大员中之能事者。带领赴豫。听刘统勋等调用。务期协力共济俾速竣大工。以副朕望　　

○又谕曰、富明安奏、路过河南。所见河水漫溢情形一摺。该员以道途所经。留心入告。深可嘉尚。且其摺内称杨桥夺溜。不可不速挽狂澜。归之故道。及浚筑兼施。成功较易云云。俱为切中肯綮。惟所称相地之宜。善筹永利之处。以现在紧要关键言之。恐及时堵漫师槽之外。亦别无善策也。日来因该抚等奏到。已谆切传谕。想刘统勋等、自可次第接奉遵办。看来此番水势甚大。豫省决口。倘不加紧抢截。不独下游水势所趋。恐其混入清淮。必致洪湖淤垫。而大河以南。田畴民食。无一不关深计。是豫省急工。实系全河利害。现已降旨高晋、令其度量南河如可分身。即自带谙练之人。前来协助经理。否则拣选大员能事者。率同弁兵以资接济。著将富明安摺。钞寄刘统勋等、及张师载。常钧阅看。其应如何相度缓急。浚筑兼施之处。著即遵照前旨。会同悉心妥办。将此一并传谕知之　　

○又谕、据张师载奏、卫河水盛。漾入临清迤北东岸一带。又曹县漫水。泻入微山湖。现经运河道堵筑宣洩。水势消减等语。河员疏浚捍筑。是其职守。今秋雨水过多。各处并有漫溢。其实在疎防者。固应照例议处。而保护出力者。亦当加以奖励之道。运河道李清时。即能督率属员。上紧堵筑。设法宣洩。自应予以议叙。使益知劝勉。著传谕张师载。即将该道李清时。并查明在工地方厅汛各员。分别奏请交部议叙　　

○又谕、工部参奏杀虎口监督期成额应徵大青山木税额银。并无丝毫报部一摺。此事殊不可解。该处税项。七千六百余两。系历年常额。各监督相沿承办无异。何独期成额一人。竟无丝毫报部。即云可采之木甚少。亦应俟承办经时。始有成规。又何以于甫经到任时。即将木无可采。请缴原领部票。尤情理所必无者。看来其中非系监督自图中饱。豫为先声动人。即系胥吏等有心侵隐。怂恿期成额为此咨报。均未可定。著传谕鄂弼。令其密访严查。并将该监督期成格各项木税底簿。调齐确核。一有弊端。即行据实覆奏。寻奏、详核底簿。诘讯胥吏。实因山木砍尽。积年相沿。以户税赢余。抵解工部木税。并无徵多报少情弊。但前任监督。按季抵解。期成额于前三季并未申解。经部严催。始将四季木税。于二十六年八月任满时。支户关盈余解部。至其呈缴部票。因到任之初。适前任监督福勒宝。以山木已尽。将原领部票呈缴请销。节经部驳。仍行发领。期成额见部票无人肯领。税额必致悬缺。是以于到任后。呈部请示。系承前任达部之案缴票。报闻　　

○军机大臣等议覆、左都御史永贵奏称、回部荡平。所设阿奇木等伯克。请照各边省土司之例。给与印记等语。查回部叶尔羌等城。办事大臣。俱已铸给印信。其阿奇木等伯克。自应一律铸给图记。但图记式样。宜加酌定以别等威。查回部设立阿奇木、共三十一城。计其大小。酌为三等。叶尔羌、喀什噶尔、阿克苏、和阗为四大城。乌什、英吉沙尔、库车、辟展为四中城。沙雅尔、赛哩木、拜、库尔勒、玉古尔、牌租阿巴特、塔什巴里克、哈喇哈什、克勒底雅、玉陇哈什、齐尔拉、塔克、阿斯腾阿喇图什、阿喇古、玉斯腾阿喇图什、英额奇盘、巴尔楚克、沙尔呼勒、鲁克察克、托克三、喀喇和卓、洋赫、克勒品、为二十三小城。俱给与阿奇木伯克图记。其大城图记分寸。视内地佐领。中小等城。以次递减。从之　　

○己卯。万寿节。遣官祭太庙后殿
  </div>
  <div class="pagination">
   <a href="清实录乾隆朝实录_page878.html">
    上一页
   </a>
   <span>
    ...
   </span>
   <a href="清实录乾隆朝实录_page874.html">
    874
   </a>
   <a href="清实录乾隆朝实录_page875.html">
    875
   </a>
   <a href="清实录乾隆朝实录_page876.html">
    876
   </a>
   <a href="清实录乾隆朝实录_page877.html">
    877
   </a>
   <a href="清实录乾隆朝实录_page878.html">
    878
   </a>
   <span class="current-page">
    879
   </span>
   <a href="清实录乾隆朝实录_page880.html">
    880
   </a>
   <a href="清实录乾隆朝实录_page881.html">
    881
   </a>
   <a href="清实录乾隆朝实录_page882.html">
    882
   </a>
   <a href="清实录乾隆朝实录_page883.html">
    883
   </a>
   <a href="清实录乾隆朝实录_page884.html">
    884
   </a>
   <span>
    ...
   </span>
   <a href="清实录乾隆朝实录_page880.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
