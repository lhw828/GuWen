<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 444 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 444 页/共 505 页
  </h1>
  <div class="content">
   ○追予广东嘉应殉难署知州知府文晟谥壮烈。　　

○甲申。谕内阁、丁宝桢奏、堵筑侯家林决口。现已合龙一摺。山东侯家林决口。经丁宝桢亲赴工次。督率布政使文彬等。严饬在工各员弁。陆续进占南北雨坝。于本月二十四日合龙。工程一律坚实。览奏实深欣慰。丁宝桢勇于任事。督率有方。未及两月。克竟全功。办理实为妥速。著交部从优议叙。另片奏、请将出力守备奖励等语。前任东河守备刘蓁、挑穵引河。节费省夫。成功迅速。著赏换花翎。并赏银五百两。以示优异。又片奏、此次工程。请免照例报销等语。东省郓城地方。旧未设有厅汛。办理河工。亦无成案可循。此次工程用款。著开单奏明。咨部存案。免其按照成例报部覆销。他处工程有案可循者。不得援以为例。　　

○谕军机大臣等、前因内阁学士宋晋奏、制造轮船。糜费太重。请暂行停止。　　

○当谕文煜、王凯泰、斟酌情形。奏明办理。兹据奏、闽省制造轮船。原议制造十六号。定以铁厂开工之日起。立限五年。经费不逾三百万两。现计先后造成下水者六号。具报开工者三号。其拨解经费。截至上年十二月止。已拨过正款银三百十五万两。另解过养船经费银二十五万两。用款已较原估有增。造成各号轮船。虽均灵捷。较之外洋兵船。尚多不及。其第七八号船只。计本年夏间方克蒇工。第九号出洋尚无准期。应否即将轮船局暂行停止。请旨遵行等语。左宗棠前议创造轮船。用意深远。惟造未及半。用数已过原估。且御侮仍无把握。其未成之船三号。续需经费尚多。当此用款支绌之时。暂行停止。固节省帑金之一道。惟天下事创始甚难。即裁撤亦不可草率从事。且当时设局。意主自强。此时所造轮船。既据奏称较之外洋兵船。尚多不及。自应力求制胜之法。若遽从节用起见。恐失当日经营缔造之苦心。著李鸿章、左宗棠、沈葆桢、通盘筹画。现在究竟应否裁撤。或不能即时裁撤。并将局内浮费如何减省以节经费。轮船如何制造方可以御外侮各节。悉心酌议具奏。如船局暂可停止。左宗棠原议五年限内。应给洋员洋匠辛工并回国盘费加奖银两。及定买外洋物料势难退回应给价值者。即著会商文煜、王凯泰、酌量筹拨。该局除造轮船外。洋枪洋炮火药等件。是否尚须制造。及船厂裁撤后。局中机器物料。应如何安置存储之处。并著妥筹办理。已经造成船只。文煜等以拨给殷商驾驶。殊为可惜。拟将洋药票税一款。仍作为养船经费。酌留两号出洋训练。即著照所议办理。其余各船。俟各省咨调时。分别派往。将此由五百里各密谕知之。　　

○又谕、文煜、王凯泰奏、台湾道员缺。调补无员。请旨＜??闲＞放一摺。福建遇缺提奏道夏献纶、既据该署督等奏称熟悉该处情形。可期胜任。所有台湾道员缺。即著夏献纶先行署理。该处地方紧要。且时有交涉外国事件。非体用兼优之员。办理易滋贻误。夏献纶到任后。仍著文煜等随时察看。如不能胜任。或于办理交涉事务。未能刚柔合宜。即著据实奏闻。不得以保奏在前。稍存回护。将此各谕令知之。　　

○两广总督瑞麟奏、讯明越南匪首苏帼汉等正法。得旨、仍著严拏苏亚邓。并将逃窜余匪悉数捕获。以绝根株。　　

○以山东侯家林决口合龙。予布政使文彬等优叙。赏同知曹文振等花翎。千总冉立墉等蓝翎。余加衔升叙有差。　　



大清穆宗继天开运受中居正保大定功圣智诚孝信敏恭宽毅皇帝实录卷之三百三十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。三月。乙酉朔。上诣钟粹宫问慈安皇太后安。长春宫问慈禧皇太后安。至癸丑皆如之。　　

○谕军机大臣等、曾璧光、周达武奏、剿办上游回匪。肃清安南。克复贞丰。进规兴郡新城一摺。贞丰州城既克。上游军事正顺。亟应乘胜进攻。曾璧光现派吴德溥等带队驰赴兴义。著即饬令督同该处文武相机剿办。力攻兴义府及新城等处。迅图克复。惟该处回夷各匪。皆百战死党。且地接滇疆。尤恐此击彼窜。蔓延为害。著刘岳昭、岑毓英、挑派得力大员。管带兵练。迅即驰赴该处。会同曾璧光、周达武、所派各军。合力剿办。迅扫逆氛。将此由六百里谕知刘岳昭、岑毓英、曾璧光、并传谕周达武知之。　　

○又谕、刘长佑、冯子材奏、攻剿越匪。海太肃清一摺。海阳太原肃清。刘长佑等现将各营调回。扼要防守。即著妥为布置。慎固封守。以靖疆圉。山宣兴化余匪。已知照越南自行攻剿。遇有缓急。仍当遥为声援。以示体恤藩服之意。未可以距边较远。概从膜视。太辖沿边一带。夷匪不时出没。刘玉成等所部。暂留太辖。扼守各隘。即著饬令该员等认真防范。务臻周密。并约束兵勇。毋许滋扰地方。俟越南接戍兵到。即行撤回。将此由五百里各谕令知之。　　

○以贵州克复永甯等城并剿平下游积匪出力。赏守备王恩贵巴图鲁名号。知府杨淩、参将屈贵隆等花翎。守备虎云霄等蓝翎。余加衔升叙开复有差。　　

○以克复贵州贞丰州城。赏提督黄宗耀一品封典。总兵官李汉元、游宗翠、巴图鲁名号。总兵官何世华等升叙有差。投诚贼目谭五兽改名元辅。杨九改名树森。均以千总补用。　　

○以广西援剿越南贼匪。海阳太原肃清。赏副将陈得贵巴图鲁名号。同知陈以谟等花翎。府经历米钧韶等蓝翎。余升叙有差。予阵亡把总覃士明祭葬世职加等。　　

○丙戌。谕军机大臣等、左宗棠、穆图善奏官军叠攻泰子寺情形。请将弃营各员分别惩办。并西甯土客各回求抚。现筹办理各摺片。甘南官军。进攻泰子寺贼巢。两次失挫。伤亡将士。多至二百余人。览奏曷胜愤懑。傅先宗所部营哨官副将田大胜、参将李天禧、都司徐正华、千总张承前。文志懿、熊得胜、当徐文秀力援苦战时。弃营先遁。致徐文秀等势孤战殁。实属罪无可逭。著左宗棠将该员等即在军前正法。以昭炯戒。记名提督河州镇总兵王得胜、补用总兵朱运广、记名提督彭忠国、不能严督所部实力堵御。实属庸懦无能。均著革职留营。以观后效。提督杨世俊、因粮路隔绝。移营退扎。情尚可原。惟于徐文秀力战时。未能迅速援剿。亦有应得之罪。姑念其平时打仗勤奋。著革去勇号。褫去黄马褂。降为参将。留营带队。以示薄惩。至办回之法。原应剿抚兼施。惟须大加惩创后网开一面。使知畏威怀德。方为一劳永逸之计。此次官军叠次失挫。贼势方张。忽复遣党投诚。难保不首鼠两端。阴怀诡计。现在虽已陆续呈缴马械。左宗棠仍当察看情形。妥慎筹办。以免后患。所有新调各军。著饬与前敌诸营联络一气。严为戒备。毋为奸回所乘。西甯土客各回及陕回崔三等。均各乞抚。是否出自真心。并著左宗棠、穆图善、豫师、督饬道员冯邦棅前往察看。相机妥办。毋稍迁就。左宗棠另片奏徐占彪抵肃后剿贼情形。览奏已悉。该提督拟先扎营肃州城南之红水坝。遏贼南窜冲。并调马步各队。由凉州拔赴高台。进规肃城著左宗棠檄令激励将士。迅拔坚城。毋任久踞。刻下肃州军务。既有徐占彪一军。足资剿办。成禄所部军粮。可敷数月之食。该提督即当拔队起程。迅速出关。不得再涉迁延。其出关后需用粮食。应如何源源接济。俾无缺乏之虞。仍著咨商左宗棠妥筹办理。将此由六百里各谕令知之。　　

○赏浩齐特郡王济克登嘎卫章、拉特那巴咱尔、乌珠穆沁贝勒达克丹紫缰。　　

○予甘肃泰子寺阵亡提督傅先宗、徐文秀、祭葬世职加等。建专祠。总兵官郑守南等十一员祭葬世职加等。附祀徐文秀专祠。　　

○追予安徽阵亡副将吴秀于山西襄陵县原籍建立专祠。子都司国荣附祀。　　

○丁亥。祭先农之神。遣顺承郡王庆恩行礼。　　

○谕军机大臣等、有人奏奉天金州地方。上年被水成灾。协领书明额。署同知徐仲三、匿灾不报。灾民赴副都统衙门控诉。反被锁拏多名。拷讯禁锢。该衙门司员奎山、扶同捏咨。徐仲三等复带勇催徵。激成众怒。捏称土匪聚众抗粮。开炮击毙灾民数名。徐仲三所带勇丁。率皆亡命匪徒。官民相仇。恐酿巨患。又牛庄城防守尉果勒明阿、不恤民灾。横徵苛敛。私设厘局。抽收肥己。苛派兵车。借端诈索。收敛赌局钱。名为官局。以致赌凤日炽。马贼肆起。劫案叠出各等语。地方遇有水旱偏灾。该管官理应及早查勘。妥为安抚。若如所奏各情。匿灾偪徵。纵匪殃民。实属荒谬已极。著都兴阿、瑞联、恭镗、将书明额等被参各节。确切查明。据实参办。奉省赌风日炽。以致盗贼横行。亟应严行惩办。岂可任听官吏歛收赌局钱文。所有果勒明阿被参各款。并著都兴阿、瑞联、一并确查具奏。毋稍徇隐。原摺片均著钞给阅看。将此各谕令知之。　　

○以前任陕西延绥镇总兵官汪桂元为甘肃凉州镇总兵官。　　

○以甘肃攻克王疃贼巢出力。赏总兵官王进忠一品封典。知州汪鼎和二品封典。都司李福云、守备李得胜、巴图鲁名号知府陆襄钺、都司张建寅等花翎。骁骑校文瑞等蓝翎。余加衔升叙开复有差。　　

○戊子。直隶总督李鸿章奏报、修补热河堤坝各工完竣。报闻。　　

○以吉林即补协领讷苏肯为山海关副都统。未到任前。以正蓝旗汉军副都统常星阿署理。　　

○加赏普济堂、功德林、煮赈小米二百石。展期两月。　　

○己丑。钦奉慈安皇太后慈禧皇太后懿旨。著于本年九月十四日。册封皇后。礼成后。即日册封慧妃。其瑜嫔珣嫔册封日期。著钦天监于十月内择吉举行。　　

○谕军机大臣等、杜嘎尔奏、筹拨各队分布防剿一摺。贼匪三百余人。现由阿毕尔米特旗渐趋东南。窜近桑锦达赖等处。乌喇特为贼窜熟径。防剿吃紧。杜嘎尔已檄成山、永德、各带吉林黑龙江马队。前赴乌喇特交界洪科塔拉扡方。暨达尔汉贝勒旗和林果尔一带。分投堵截。即著饬令该两军星驰前进。扼要严防。遇贼即击。杜嘎尔仍当将存营马队赶紧挑补。整饬队伍。前赴适中地方。相机剿办。毋稍大意。该逆此击彼窜。飘忽靡常。并著定安、富勒珲、督饬防军勤加侦探。联络防剿。以免疏虞。赛尔乌苏为粮运要路。杜嘎尔以贼势东犯。拟于奎昌等前调察哈尔马队一千名内截留五百名。仍防哈尔尼敦。腾出福珠哩一军守赛尔乌苏。以卫粮道。自系先其所急。即著饬令该副都统带队前往防守。毋稍松懈。将此由六百里各谕令知之。　　

○以内阁学士文奎署正蓝旗汉军副都统。　　

○改江苏海州直隶州知州调缺为题缺。从原任总督曾国藩等请也。　　

○庚寅。谕军机大臣等、景廉奏、催调马队。派兵西进。并请饬文麟拨兵援助各摺片。据称该营兵力单薄。必须马队助剿。拟令吉尔洪额统带黑龙江官兵五百名。由科城径赴奇古。以期便捷等语。吉尔洪额所带马队。业经杜嘎尔奏报起程。现在行抵何处。著奎昌、志刚、多布沁扎木楚、常顺、保英、查明。饬令迅速前进。即由科布多径赴奇台古城一带。听候景廉调遣。成禄前调吉林黑龙江马队各五百名。该省已报起程。到西路后。景廉亦可会商调拨。以资厚集。景廉已派营官金永清带领一营。先赴古城驻扎。并经理屯田事宜。以资兵食。即著都统悉心经画。督率后路各营。陆续进发。相机攻剿。毋稍迁延。兵勇长途远役。该都统务当妥为驾驭。恩威并用。以固军心。景廉军营需饷甚亟。前由西征粮台运解饷银六万两。成禄何以全行截留。实属不顾大局。著成禄即将前项饷银分拨景廉应用。派员护解赴坤。以济急需。济木萨迤南大河口一带。通迪化吐鲁番。为逆匪往来必由之路。景廉以威仪后营。营官李生元熟悉该处情形。请调该营前往扼守。著文麟即饬该员管带所部勇丁。驰赴古城。择要驻扎。以壮声援。军功柳天祥探悉伊犁军情。所称俄人缠头汉回。各怀争斗之心。势不相下等语。是否属实。仍著景廉随时派员确切侦探。据实具奏。荣全行抵塔尔巴哈台后。行知俄官定地会议。刻下办理情形若何。著该署将军妥慎筹办。详悉奏闻。将此由六百里各谕令知之。　　

○命五城煮赈展期两月。　　

○癸巳。祭先蚕之神。遣总管内务府大臣春佑行礼。　　

○谕军机大臣等载灿等奏、永济库款支绌。请饬直隶借拨银两。并催解欠款一摺。直隶遵化等州县应交永济库租银。尚欠二万一千余两。本年额徵租银。亦未解交。现在应发要款。需用甚钜。亟应设法筹拨。以资接济。著李鸿章即饬藩司。无论何款。暂行拨借银七千两。并著专派妥员。将同治十年以前各该州县拖欠永济库租银。勒限严催。解交藩库。抵归借款。其余欠交租解并本年额徵银两。一并饬令扫数报解。毋许延宕。将此谕令知之。　　

○又谕、瑞麟奏、请调拨闽省轮船赴惩粤一摺。广东钦州一带。海港辽阔。捕盗巡洋。极关紧要。必须大号轮船。方足御风涛而资巡缉。瑞麟所请将福建轮船调赴该省应用。系为绥靖洋面起见。著文煜、王凯泰、即将闽厂已成之伏波轮船一号。派拨赴粤。即用原派管驾之弁兵水手人等驾驶前往。其月需工费薪粮等项。并即知照粤省。由瑞麟饬局筹款支发。以节浮费而归实用。将此各谕令知之。　　

○甲午。谕内阁、左宗棠奏、请将护理道员革职拏问一。撤任护理安肃道花翎四品顶带窦型、前在肃州时。诸事惟回逆马四之言是听。且目汉团为土匪。迫令散团从教。复借官银赏贼。实属悖谬已极。窦型著即行革职拏问。交左宗棠严行审讯。按律定拟具奏。寻奏、窦型于上年冬月经陕回挟出。行抵高台。即患痰迷病故。前请革拏之案。应即奏结。报闻。　　

○又谕、前因张廷岳等、奏参达尔济纵贼远扬。及伯克瓦齐尔等附和招降等情。先后降旨。将达尔济革职拏问。交奎昌、多布沁扎木楚、杜嘎尔、讯拟具奏。并将伯克瓦齐等分别撤任质讯。兹据奎昌等讯明达尔济被参各情。请旨办理等语。此案已革总管达尔济。于上年九月间。追贼至毕留图招地方。贼已被困庙内。并不就地扑灭。轻听贼匪投诚之言。致令乘夜逃窜。实属咎有应得。惟念该员旋在喀雅喀喇乌苏地方剿贼获胜。其从前带队。亦尚得力。达尔济著免其治罪。仍带革职处分。留于军营。责令管带察哈尔马队剿贼。以观后效。公齐默特多尔济、扎奇鲁克齐伯克瓦齐尔、同在毕留图庙东南地方列队。贼匪潜由该处窜走。又复捏词禀报。希图卸过。情殊可恶。姑念该员等前在库伦防剿。尚属出力。齐默特多尔济、伯克瓦齐尔、均著革职留营效力。以示薄惩。张廷岳等轻信属员一面之词。并不详细查明。率行参奏。实属不合。张廷岳、阿尔塔什达、均著交部议处。其捦获贼党。著奎昌等分别办理。寻兵部会同理藩院议、张廷岳、阿尔塔什达、均照误揭属员例降一级调用。得旨、准其抵销。　　

○豁免甘肃河、狄道、渭源、金、靖远、陇西、安定、会甯、岷、平凉、隆德、固原、华亭、盐茶、安化、甯、正甯、合水、环、甯夏、甯朔、灵、镇原、灵台、二十四厅州县。暨红水县丞、沙泥州判、所属被扰地方同治元年至八年应徵额赋。　　

○乙未孝贤纯皇后忌辰。遣官祭裕陵。　　

○谕内阁、谭钟麟奏、请将贪劣之知县革职永不叙用等语。前署陕西靖边县知县萧启基、接管驻边营勇五百名。任意短缺。经该管道派员查点。始雇民夫充数。亦止一百八十余名。所领之饷。率行侵吞。且有招倡滥刑私设钱局等情。实属行同败类。萧启基著即行革职。永不叙用。并著陕西巡抚将该革员提解到省。追缴侵蚀饷项。从严惩办。以儆官邪。　　

○谕军机大臣等、成禄奏、派兵赴肃。请催各省协饷。并关内外防剿窜匪。及粮运艰窘情形各摺片。肃州军务。前已有旨责成徐占彪剿办。该提督马步各队。既经陆续到肃。自不难次第布置。力筹埽荡。成禄此时正可部署起程。迅速出关。不得再以肃贼牵掣为词。意存延宕。该提督前请调拨吉林黑龙江马队各五百名。业据该将军等奏报起程。桂锡桢所带马队。系随同徐占彪在肃州剿贼。不宜率行抽调。致兵力转形单薄。著毋庸议令出关。现在景廉业已派营进扎古城。其所部靖边各营。亦已催调西进。成禄即当就现有兵力。克期进发。以资联络。不必俟吉林黑龙江马队到肃。始行出关。致滋延误。成禄需用军粮。自应豫为筹备。俾免中途缺乏。据奏道员萧宗干。指定高台金塔两处买粮数千石。虚张其数。粮尚无著。且以道远为词。禀辞总办后路粮台。实属意存推诿。著左宗棠饬令萧宗干。将成禄需用粮石及转运车马等项。妥为筹办。不得稍存膜视。景廉前调之李天和二营。著成禄仍遵前旨。先行饬令前进。以资策应。曹克忠一军。前已有旨催令速筹整理拔队西进矣。成禄所请饬催各省协饷。及将欠解饷银数目。开单咨照西征粮台。附便催提运解等语。著户部查照办理。将此由六百里各谕令知之。　　

○缓徵陕西府谷县被雹地方本年额赋。　　

○丁酉。谕军机大臣等、礼部奏、据朝鲜咨转奏一摺。并将原咨钞录呈览。据称上年十月间。有伐木匪民七十余人。乘夜越界。屯聚朝鲜杜芝洞山间。嗣复聚多人。渡江放火。焚烧房屋。经该国炮勇击毙数名。仍屯聚下流金昌里对岸。旋有王阳春韩五亭等、投递约书。均各散去等语。匪民越江滋扰。大干法禁。所称该国平安道厚昌郡。究与盛京地方何处毗连。现在匪徒虽经散去。惟事关冒禁越境。亟须彻底查明。严行惩办。著都兴阿、瑞联、饬令该处地方文武严密查拏。妥为办理。嗣后仍当严禁偷越。毋使再有出境滋扰情事。并著礼部即行知照朝鲜。以安藩服。礼部摺、及朝鲜原咨。均著钞给都兴阿等阅看。将此谕知礼部、并由四百里谕令都兴阿、瑞联知之。　　

○己亥。上奉慈安皇太后慈禧皇太后幸漱芳斋。侍午膳。　　

○谕军机大臣等、刘岳昭奏、派军出境会剿兴义贼匪一摺。贵州兴义府城踞匪及新城贼巢。久为滇黔两省边患。前据曾璧光等奏、贞丰克复。派兵进规兴郡新城。兹据刘岳昭奏、现派副将吴奇忠等管带忠义等营。由兴义县进征。知府李维暹等管带锐字左右营。由普安厅进征。并派道员沈寿榕驰往兴义。督率会剿。即著刘岳昭、岑毓英、饬令沈筹榕于行抵兴义后。即行会合黔省官军。将进剿机宜妥商办理。曾璧光、周达武、当檄令吴德溥等。迅速督队合力剿击。将兴义府及新城等处克期攻拔。毋稍延缓。此次云南派出各军所需粮饷军火。并著曾璧光、周达武、妥筹兼顾。毋令缺乏。将此由五百里谕知刘岳昭、岑毓英、曾璧光、并传谕周达武知之。　　

○抚恤琉球国遭风难夷如例。　　

○庚子。谕军机大臣等、前据奎昌等奏、仍请饬口北道兼管各军饷银。当谕李鸿章、额勒和布、妥议具奏。兹据奏称、口外西北各城。距口数千里。或万余里。行营饷项。按月酌发。非内地所能悬揣。现在口外各路。兵势已分。断难强令由一处放饷各等语。所奏系属实情。口外各军饷银。既未便由内地遥为经理。应仍归各城就近酌放。以免贻误。所有调赴伊犁之吉林马队五百名。著归荣全随营放饷。调赴哈密之黑龙江马队五百名。著归景廉随营放饷。文麟、锡纶、随时兼顾。至杜嘎尔所部察哈尔吉林黑龙江马队。应行支放饷银。业据该副都统奏请循旧办理。其驻扎乌城之吉林黑龙江马队五百名。著归奎昌、志刚、多布沁扎木楚、就近放饷。经此次立定章程后。各该将军大臣等务当遵照办理。不得再议更张。以归画一而杜推诿。李鸿章、额勒和布、当随时督饬口北道。将口外各军米粮宽为筹备。俾免缺乏。额勒和布前已请拨饷银。筹办转运。近闻各台存粮。尚多未经起解。著额勒和布严饬各台员弁。迅将存粮陆续起解。源源转运。以济军食。将此由五百里各谕令知之。　　

○辛丑。谕内阁、大学士瑞常、植品端方。老成练达。受先朝知遇之隆。由翰林洊陟正卿。屡司文柄。朕御极以来。擢晋纶扉。并总管内务府大臣。兼理部旗事务。宣力有年。勤劳懋著。前以微疴给假调治。方冀即日就痊。长资倚畀。兹闻溘逝。悼惜殊深。著赏给陀罗经被。派孚郡王带领侍卫十员。即日前往奠醊。加恩晋赠太保。照大学士例赐恤。入祀贤良祠。任内一切处分。悉予开复。应得恤典。该衙门察例具奏。伊子礼部员外郎文晖、著俟服阕后。以该部郎中即补。用示笃念耆臣至意。寻予祭葬。谥文端。
  </div>
  <div class="pagination">
   <a href="清实录同治朝实录_page443.html">
    上一页
   </a>
   <span>
    ...
   </span>
   <a href="清实录同治朝实录_page439.html">
    439
   </a>
   <a href="清实录同治朝实录_page440.html">
    440
   </a>
   <a href="清实录同治朝实录_page441.html">
    441
   </a>
   <a href="清实录同治朝实录_page442.html">
    442
   </a>
   <a href="清实录同治朝实录_page443.html">
    443
   </a>
   <span class="current-page">
    444
   </span>
   <a href="清实录同治朝实录_page445.html">
    445
   </a>
   <a href="清实录同治朝实录_page446.html">
    446
   </a>
   <a href="清实录同治朝实录_page447.html">
    447
   </a>
   <a href="清实录同治朝实录_page448.html">
    448
   </a>
   <a href="清实录同治朝实录_page449.html">
    449
   </a>
   <span>
    ...
   </span>
   <a href="清实录同治朝实录_page445.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
