<!DOCTYPE html>
<html>
<head>
    <meta charset="UTF-8">
    <title>国朝献征录 - 第 232 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 232 页/共 245 页</h1>
    <div class="content">
　　张凤翼 
　　孝子讳世名婺武义人也年十七时父良旌侄俊以争屋殴死孝子恐残父尸不忍就理乃□□其输□议和凡田所入辄易价封识俊有所馈亦徉受之□□铢罔有不计值封识者私绘父像自像带剑侍置密室朝夕泣拜购一铭之报雠字母妻不知也服阕游邑庠不专事举子业惟手书忠孝格言一编佩之巳而巳子甫数月抚之谓母妻曰吾巳有后可以死矣母妻亦不知所谓也一日俊饮于其邻醉归孝子乃迎而挥其所购立碎其首以报雠故号于众归以白其母遂出其向所封识租价馈值及宿构首状赴邑请死实万历九年正月也去父死之日六年于兹矣邑陈令验所封识访之士民知报父雠是实乃曰此孝子也不可令对狱卒别馆之上其事当道当道委金华汪令往□之孝子曰复何言吾事毕矣只欠一死汪曰检若父尸有伤子未应得死孝子曰吾忍痛六年始发者何不忍残父尸也以吾命抵雠命奚检遂具呈恳乞放归故里拜父辞母抚子嘱妻绝吭柩前献尸台下汪怜之遂移文请于郡言世名宿抱父冤潜怀壮志强颜与雠同室矢志终不共天封买和之赀不遗锱铢铸报雠之悬之绘像就理恐残父尸即死虑绝亲后岁序屡迁刚肠愈烈及甫生男一岁谓可从父九原遂挥刃于雠人甘投身于法吏验父若果有伤擅杀应从未减但世名誓不毁父尸以生惟求即父柩而死一检则世名且自尽是世名不检固死检亦死也捐生慷慨既难卒保其身而就义从容是宜曲成其志合无放归故里听其自裁当道可其议孝子遂得归归之日汪嘱之曰子行吾且来子无即死吾终不惜尔父既朽之骨而不以全尔孝子仍以死自誓誓不欲检汪喟然曰浮生有涯令名无巳孝子正色曰岂谓名哉理固当如是其母迎而泣孝子曰身固父之遗也以父之遗父死虽离母得从父矣复何憾谓妻曰善事若姑善抚若子余无言见武义陈令陈仍馆之前馆嘱守者曰无令孝子死迨汪至武义邑人迎而直孝子者千人汪遂令舁其父棺至孝子闻之大恸遂以头触地守者持之不得死明日邑诸生翼而见汪孝子望见父棺即以头触皆石血喷如雨地之赤诸生相持大号陈汪二令亦不忍视之泣数行下诸生请从孝子志汪乃升其父棺去遗文而吊之孝子少苏即求至滩视父棺一再恸望弟扶棺登舟久之□返汪所在曰去矣读所遗文曰汪君知我哉陈令又欲白于上免检其父以全孝子孝子曰此非法也非法无君何以生遂不食而死死之日云雾昏惨烈风迅雷大雨如注迎尸归始开霁焉远近奔哭者载道嗟乎杀人者死律也人命是虚行财是实亦律也彼买和契赃具在可以坐俊杀良之罪可以挽世名抵命之条何必检厥父尸以伤孝子心哉岂当事诸贤急于全孝子反乱其方寸而虑不及此哉抑天意不惜孝子一死以遂其志以教民孝也夫桓公复九世之雠春秋大之人有杀夏惇师者惇杀之以报雠而卒免于罪报师雠旦尔况报父雠乎故徐元庆之复父雠而自囚诣官也识者以陈子昂之议非而以柳宗元之驳是良有以也且孝子身抱父痛日接父雠含忍六年而圭角不露是荆轲之不能忍于易水留侯之不能忍于慱浪孝子能忍之其智足多也至手父雠视死如归虽聂政死韩程婴死赵何以加此可不谓勇乎而又不欲以一死易三尺法第令当官守法虽忧国奉公之祭遵亦不过如此盖孝而能忠矣使其不死而登之清朝必能运筹必能□槛必能死绥必能食一必能铁方伯景山丞干肃愍岂独一郡一邑之所表见巳哉予不愔孝子之死而独人诸贤不得尽其生孝子之心是之立传 

　　○□三孝子□（陈子贞） 

　　陈子贞 
　　张梅系合肥县民梅家甚贫母韦氏能尽子道万历六年母病肺甚笃乃尝其秽并其痰焚香告天愿以身代母果病愈十一年母复病痈亲吮舐母病复愈又葬祖绶适隆冬大雪位告天地僵卧穴中忽然晴霁又父文贵病歾筑庐墓侧日夕悲号三冬之时山花徧味人以孝感之祥名著一方年逾六十该臣看得张梅贫无立锥孝堪励俗母始病肺则尝粪尝痰母继病痈则吮脓吮血营祖葬裸身温穴而积雪夜晴庐父墓泣血毁形而山花冬放事生事死尽礼尽思况出村□尤征天性既经勘实相应表扬　王在复系太仓州民嘉靖三十三年地方倭乱在复时年二十一岁随父监生王亮焘读书城外朗澄庵本年五月初九日同父奔入城居父因身肥不便行至中途遇倭父子相失时在复巳脱身二里许展转寻父闻父倭执急趋父所见倭露吓财跽求祈免倭以背击其父即以身蔽之痛哭哀求倭怒奋刀一挥父子截四二首堕地而躯壳犹相扭不释手同时避难窻友徐志昂徐仲山马堂金良等目击可证本生家亡祀绝湮没日久迄今父子一冢藁□州城之北该臣看得王在复孝出因心义能殉难捐生于严亲之被执同死于倭寇之狂锋两两幽魂含泣九原之下英英烈行同扬万口之芬孝出异常光沉没世既经勘实相应表扬 
　　李文咏系昆山县儒学生员素性孝友父原任沂水县知县李大经独寝书室万历二十七年十一月二十四夜陡然发火文咏卧室与父悬隔一墙惊号悲救突入抱父蕲以俱出而炎燎煽天栋榱尽覆横身翼父而竟不得免父子俱遭煨烬义男李安目击其状夜半火息检拨瓦砾见父剩全尸子余半腿次日县官登门查阅乡约保总高经赵中玉等同验该臣看得李文咏孝得天性之纯学尽人伦之大悯伊父之被焚挺身赴救因栋榱之尽坠与父同灰翼身烈焰之中父犹剩右全体捐躯瓦砾之内子仅余一残肢杀身以成其仁殉父以全其孝纲常增重闾里传芳既经勘实相应表扬 

　　○楚冈苦孝郑之垣传 

　　余纂燕史孝有列传非燕弗录矣每击节百世上乃寓燕目击若郑之垣者黄冈团风镇人丁丑岁父寻亲游都下母王惧夫宕而不返也命之从且嘱劝亟归至都父不如意书史以给垣窃计曰我生十六矣可使父日劬劳乎执鞭之士其可必求哉竭力耳役人下庶朝暮易活耳即入蓟修足觅钱佐父需至三屯五月五谒景忠山灵亲寿岁终以所觅归父于羁旅每持斋诵经无非亲者曰随父都下间辄垂涕劝归父不甘数千里来尚落拓入闾里而日苦父不归念母之倚闾久矣壬午暮春朔斋之次日咬左中指沥血具词祷且愿持斋诵经三年放生施钱各至千止朔望叩拜诸神五月望病且休梦神诘责状自是益致虔三四载如一父弃书吏图他役不遂愤悸成笃疾囊以求医罄亦习剔发糊口而涂益穷于归矣垣伤之朝夕吁天有老人卧道左狂呼环视者多□之寻散去见垣独立最久诘孺子其何对曰吾见老人长者卧病而不忍也老人喜而遽起因觅其酒肉乃罄所有治具其旅宿听谈玄卜休咎娄以父母问不答每明发而益不寐焉于老人所授者敬拜而祠之乙酉仲春五日五鼓在都下稽自于昊穹曰垣穷旅亡厝亲衰祷者屡矣恐不足今特割□□以谶若而不可改请不肖身当之含肌而若劈纸然父诘其状怆然动适母胁病疽医者不治矣梦神人投之药及告而子祈祷状窹疽破且差告诸妯娌奇之别母几十载矣一日同父观传奇者作孝童状感念母益深父思大母亦有动色复举母所嘱纚纚几百言而痛苦以告竟执前言不许乃婉辞求归起居大母亡何复来膝下勉许而辞右诀也阳月起行负黄米薯蓣及榛粟往岁暮抵家大母徂矣母散其所负示家人且语以所梦即当空合手拜谢因告母以割肱故而家人咸称孝云居甫月复北负晚米冻米数升土鱼数尾别父时所须也涂乏资斧以艺展转求食夏初乃抵三屯父孟阳病卒邻邸埋于丛冢闻之哭几仆熟所负而奠痛稿葬之不可返土人示从火化则蹴然曰吾甘夷虏吾父乎哀呼明神曰不肖别父以思母也不意父年未中竟羇以终世不肖虽佣丐宁甘父作燕山鬼乎柰家数千里控告无门矣愿自鬻买棺归葬毕来役以偿此生者再取左肱沥血立券敢誓于明神庶几人信之遂当空而剐作券于冢侧荒秽累累不可□平时人所惊过者晚以灰画圈趺坐其中念佛父谶多怪状不述明发引魂归祀逆旅枵腹背血券悲号于街衢体无完衣面容深墨有与之饭则曰使吾饥而死欤亡父不终于此乎敢不拜惠而食诸有薄助以金则不受曰不足以襄吾事而吾不胜其报耳于是人咸啧啧苦哉乎孝子云守备邢谦南阳人也闻而召之哀鸣执血券以自鬻谦曰嗟乎吾岂以货取而宦游者哉囊固空倘求奴安忍以孝子乎姑俟之尔图由是浙人金印助棺陶云鹏殡具闽人余备丧服资杖屦仍有助者则辞之乃泣拜于陶君曰不肖亡父有余幸赖诸君子就木俾不肖身亦获成礼邢公厚赙道里费旅衬可长返矣且不忍奴我我忍亡而奴耶第于诸君子匪报终心何日忘之乎陶君谕之曰不知尔者奴尔奚知而愿尔执鞭吾复何以赠哉乃授予简曰孝难矣孝难矣于今之见斯人燕史氏其舍诸予稽诸史其佣丐割肌苟有一足传况兼之者乎今迹其所多二氏家教固不重遗体如吾儒者道然能不从火化以敛手足形且正首丘焉则全亲者大矣视世人但知有身者何如即孝子惟求遗骨者何如吾儒称负米以□里外难兹往来数千与昔所负者何如盖生尽力于米死不鬻身于衬乎虽尝从于二氏儒者道过半矣他日太史闻之亦必有定论在予则安知姑书于简万历丙戌夏五 

　　○徐孝子彪传（县志） 

　　县志 
　　徐彪字宏杰浦城县人性至孝生平约巳循理择地而蹈事父母朝夕菽水必躬必亲善承颜色无有违志父疾汤药尝而后进宵衣侍卧起不解带者三十余年既终孺子泣骨瘠几不可胜葬殓皆如礼庐于墓侧日夜悲号不绝声归乃刻木二像谨事之时时上食有他出则告而行四时物必荐而后敢尝遇忌辰素服哭泣盖终身允慕云兄死遗一女抚养之不啻如巳子疏属有贫而鬻男取券代赎邻有蔡四者被负而嫁其妻偿其负而返之盗入其家法箧□赀既获谕之曰若亦逼于饥寒耳予忍被尔以盗名哉亟改行无罹于辜其隐德懿行又如此至今□姓蕃昌科甲接武所谓孝思锡类非耶邑令书其堂曰熙德巳经陈御史具　奏礼部于万历二十二年六月二十三日题请奉勘合行县给官银三十两竖坊旌表其门 

　　焦太史编辑国朝献征录卷之一百十二终 

　　●焦太史编辑国朝献征录卷之一百十三 

　　义人 

　　◆义人 

　　何润传 
　　蔡子英传（睦木挈） 
　　杜环小传（宋濂） 
　　李疑传（宋濂） 
　　乐枅传（乌斯道） 
　　程先生平传（汪叡） 
　　叶伯巨郑士利传（方孝孺） 
　　张飞卿墓志铭（宋濂） 
　　贾克明传 
　　王稌传 
　　友义居士毕公德墓表（倪谦） 
　　义士杨景和埙传（张弼） 
　　姚文敏让传（陈镐） 
　　国子卢君楷墓表 
　　丁三老广传（李贤） 
　　乡进士冀闇斋先生元亨墓表（蒋信） 
　　移六部伸理冀元亨咨文（阳明） 
　　鄢处士叔敬传（张时彻） 
　　王义士芳传（张椿） 
　　孙省祭镗传（莫如忠） 
　　义士赵白石善继传（杨希淳） 
　　义士壶公郭铨传（郭一鹗） 
　　阿寄传（田汝成） 
　　苏宣传（杨爵） 
　　书王环事 

　　○何润传 

　　何润字子润吴元年四月海氓钱鹤皋乘时未定率乡氓无知者鼓噪入城擅开府库窃器仗盗金帛杀良民执华亭知县冯荣袁浦场官李肃袁普等将害之润以身婴其锋愿举家坐卒脱荣等知死府荀玉逃之野复还遇害润亟奔其死所收其遗骸函藏哭奠授其家使还葬焉府及属司八印皆散失不知所在润物色得之出私财购而纳诸官方仓卒时老稚有不能出城避难者无问识不识悉寘县之后堂供其宿食得免者甚众及葛指挥率兵来诛凶悖润复具羊豕酒醴迎犒于郊费皆自巳出既又率父老诣龙井庄谒丞相徐公拜其歼渠罔治之德一方以宁冯尹深德之将闻其事于　上润固辞乃止时咸称曰何义士杨维祯钱惟善诸公传其事而歌之 

　　○蔡子英传（睦木挈） 

　　睦木挈 
　　蔡子英者永宁人也元季举进士以扩廓帖木儿荐授参判累擢都督参军及王师征西扩廓帖木儿军败子英单骑入终南有司绘形求之槛送京师至江滨亡去未几陜西又购得之械过洛阳遇信国公汤和不礼和怒焚其须慑之终不屈其妻适寓洛闻子英至欲相见子英避不肯见至京　上命释之授以官子英不受退而上书曰钦惟　皇帝陛下乘时而起提三尺剑削平羣雄混一四海九夷八蛮莫不宾贡臣釜鱼漏网假息南山曩者见获河南拘送京师垂及渡江复得脱亡七年之久劳勤有司既违　陛下又忤大臣揆之常情虽死不足以赎其罪而　陛下以万乘之尊欲全匹夫之节不降天诛反疗其疾易其冠裳赐以酒馔授以名爵　陛下之量包乎天地之外矣臣感恩无极非不欲竭犬马之力以报覆载之仁但以名义所在不敢改其初志自惟家本韦布遭值乱离操戈行伍智识粗浅蒙主将之荐仕至知命跃马食肉十有五年愧无尺寸之功以报国士之遇及国家板荡又复失节何面目见天下士所以宁死不敢有他志也盖臣之仕君犹女之适人一与之醮终身不改昔冯道历仕五代司马光曰不正之女中士羞以家不正之人中君羞以臣伟哉言乎管子又曰礼义廉耻国之四维四维不张国乃灭亡方今金城汤池兵极其精器极其利府库充实米粟红腐国家之盛古未有也　陛下犹以未足于是兴学校明人伦褒死节奖忠义盖以治天下之本莫大于礼义廉耻也夫以今天下之广人物之众既不以臣一人而加少又岂以臣一人而加多授臣以官何益于国舍臣不用何损于事　陛下创业垂统正当提挈大经大法以昭示圣子神孙功臣烈士不宜以无礼义廉耻之俘虏而厕于维新之朝贤士大夫之列也臣自被获以来日夜所思惟追咎昔之不死以今日惟死可以塞责　陛下乃待臣以礼沐臣以恩臣固不敢卖死以市名然亦不敢全身以苟禄若察臣之愚全臣之志禁锢海南以终薤露之命则虽死于炎瘴亦受赐多矣奏入　上命馆于仪曹忽一夜大哭不止人问之子英曰思旧王耳语闻　上知志不可夺勑有司送其出塞　论曰豫让云吾之所正以愧天下之怀二心者千载而下诵其言使人慨慕无穷也子英乃亡国俘虏　皇祖怜其才欲授以爵子英不受退而上书以自明可谓□然不欺其志矣其书辞世尠有知者余故着于篇 

　　○杜环小传（宋濂） 

　　宋濂 
　　杜环字叔循其先庐陵人侍父一元游宦江东遂家金陵一元固善士所与交皆四方名士环尤好学工书谨饬重然诺好周人急父友兵部主事常允恭死于九江家破其母张氏年六十余哭九江城下无所归有识允恭者怜其老告之曰今安庆守谭敬先非允恭友乎盍往依之彼见母念允恭故必不遗弃母母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣从人至金陵问一二人无存者因访一元家所在问一元今无恙否道上人对以一元死巳久惟子环存其家直鹭洲坊中门内有双橘可辨识母服破衣雨行至环家环方对客坐见母大惊颇若尝见其面者因问曰母非常夫人乎何而至于此母泣告以故环亦泣扶就坐拜之复呼妻子出拜妻马氏解衣更母湿衣奉糜□母抱衾寝母母问其平生所亲厚故人及幼子伯章环知故无在者不足附又不知伯章存亡姑慰之曰天方雨雨止母访之苟无人事母环虽贫独□□奉母乎且环父与允恭交好如兄弟今母贫困不归他人而归环家此二父导之也愿母无他思时兵后岁饥民骨肉不相保母见环家贫雨止□欲出问他故人环令媵女从其行至暮果无所遇而返坐乃定环购布帛令妻制衣衾自环以下皆以母事之母性褊急少不惬意辄逅怒环私戒家人顺其所勿以困故轻慢与较母有痰疾环亲烹药进七筯以母故不敢大声语越十年环太常赞礼郎奉　诏祠会稽还道嘉兴逢其子伯章泣谓之曰太夫人在环家日夜念少子成疾不可不早往见伯章若无所闻第曰吾亦知之但道远不能至耳环归半岁伯章来是日环初度母见少子相持大哭环家人以不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯章疾顿加后三年遂卒将死举手向环曰吾累杜君吾累杜君愿杜君生子孙咸如杜君言终而气绝环具棺椁殓殡如礼买地城南锺家山葬之岁时常祭其墓云环后晋王府录事有名与余交□史官曰交友之道难矣翟公之言曰一死一生乃知交情此非过论也实有见于人情而云也人当意气相得时以身相许若无难事至事变势穷不能蹈其所言而皆去者多矣况既死而能养其亲乎吾观杜环事虽古所称义烈之士何以过而世俗恒谓今人不逮古人不亦诬天下人哉 
　　太史氏曰吾与疑往来识其人疑姁姁愿士非有奇伟壮烈之姿也而其所事乃有古义勇风是岂可以外貌决人材智哉语曰举世混浊清士乃见吾像流俗之嗜利也传其事以劝焉 

　　○李疑传（宋濂） 

　　宋濂 
　　金陵之俗以逆旅利旅至授一室仅可榻俛以出入晓钟动起治他事遇夜始归息盥濯水皆自具然月责钱数千否必诋诮致讼或疾病辄遣出病危气息尚属目睊睊未瞑即舆弃之而敓其赀妇孕将产者以不祥摈不舍其少恩如此非其性固然地在辇毂下四方人至者众其势致尔也独李疑以尚义名于其时疑字思问居通济门外闾巷子弟执业造其家得粟以自给不足则以六物推人休咎固贫甚然独好周人急金华范景淳吏吏部得疾无他子弟人殆之不肯舍杖踵疑门告曰我不幸被疾人莫舍我闻君义甚高能假我一榻乎疑谢许诺延就坐　除明爽室具床褥炉灶使寝息其中征医师视脉躬□糜炼药旦莫执其手问所苦如事亲戚既而疾滋甚不能起溲矢污衾席臭秽不可近疑日刮摩浣涤不少见颜面景淳流涕曰我累君矣恐不复生无以报厚德囊有黄白金四十余两在故逆旅邸愿自取之疑曰患难相恤人理宜尔何以报景淳曰君脱不取我死恐它人得何益乎疑遂求其里人偕□□以归面发囊籍其数而封识之数日景淳竟死疑出私财买棺殡于城南聚宝山举所封囊寄其里人家往书召其二子及二子至疑同发棺取囊按籍而还之二子以米馈却弗受反赆以货遣归平阳耿子廉械逮至京师并妻孕将育众拒门不纳妻卧草中以号疑问故归谓妇曰人孰无缓急安能以室庐自随哉且人命至重倘育而风露所感则母子俱死□宁舍之而受祸何忍死其母子乎俾妇邀以归产一男子疑命妇事之如疑事景淳踰月始辞去不取其报人用是多疑名士大夫咸喜与疑交见疑者皆曰善士善士疑读书文亦可观尝以儒举辞不就然其行最着云 

　　○乐枅传（乌斯道） 

　　乌斯道 
　　乐枅者明之定海人也性孝友家以亭户籍官枅承其役弗替洪武十二年春会稽钱清高氏许从兄弟岁输盐痛自缩迫小民倍其输以掩巳之数事上闻上以浙河以东凡亭之大家皆罔上贼下如一律即遣使编各仓覆盐有损常数者悉起赴京鞫讯咸承罪坐输作而枅亦在逮中方治行其仲氏梲愿代往枅曰吾之往也生死未可知□死焉吾有三子尔尚无后其可哉梲又诣县庭请以身代枅枅白于官曰枅之名固不可易服力盐事皆枅也梲罔知闻使往而被鞫必失对县因不敢遣及枅行可一舍许梲又追及之枅叱之去不听即乘垝垣以块提梲垣之块去者半梲度伯氏心不可回始恸哭而返十三年夏枅果死京役中年三十有六枅读书穷理凡医卜地理书无不习里之人闻其死莫不泣下其父仲本乡之硕儒当被贡天官方以老丐归而枅死惜哉论曰枅之就祸梲之请代皆知有不免而乃毅然争先非友爱之笃者能之乎梲虽不死昔固分其死矣枅虽死犹不死也古伋寿之死虽不幸诗与传记称之不朽者以莫使寿若也孰谓枅梲复伋寿倾动郡县世之兄弟有较小利害相仇虐者苟闻其风当何如哉 

　　○程先生平传（汪叡） 

　　汪叡 
　　先生名平字德正徽之绩溪人也徽古新安郡程着姓自祖梁忠壮公灵洗簪缨不坠至平三十有六世矣先生幼失怙恃然禀性温厚恭恕言貌恂恂与物无竞乡里称之素与里人张德良友养洪武初德良坐盐价事惟法罟凡百余人而波及先生御史廉得其情喻之曰洒于众则汝免矣先生起谢曰家世业儒非义不敢平不幸人所诬而又诬人欺天者也天可欺乎宁以身待罪御史深叹异之寻谪延安与郡人朱仲杰偕行仲杰悍戾不以道相遇盛暑同休憩道傍树下仲杰曰德正守行李我前问店乃趋酒家久不至俄暴两水漂其行囊先生自救不暇仲杰还盛怒责偿于先生先生如数偿之不与挍逮至延安仍与同处仲杰以医自托于梅百户明年仲杰卧疾知不可疗以其所有尽寄之梅曰必吾子至乃可付之既卒梅调守他郡仲杰死先生又备棺椁衣衾而举之或曰其人待子如是独无憾于中邪先生曰彼自亏其德耳且与同郡而生同患难而来死无所归于我乎殡闻者莫不叹服朱氏子德生以母命来省觐行至汴闻其父巳死而囊箧又梅百户挈之他往中道还家绐其母曰吾买地葬父于城东矣又出其所携衣曰此父遗物也越三年庚申先生子寔往延安省侍遂命负其遗骨归绩溪信报朱氏子令迎柩还葬德生怡然不复顾丙寅秋先生自延安归知朱氏柩尚留殡后园不悦曰延安数千里尚负之归由绩溪距休宁仅百里岂可九仞之山而亏一篑之功乎且其子既绐其母必惭惧不来即命孙通送至其家其接人待物存心忠厚每如此子寔字以诚亦刚直尚义有族弟以忠由河南未宁令转知潮阳程乡县洪武乙丑以忠之子泰乙年稍弱屈寔与偕中途闻以忠因事系狱偕侣求回寔变色责曰汝父官所坐事正当捐生赴救舍之而归独何心乎偕侣曰将如瘴疠何复叱曰但当力以赴援瘴疠非所恤也至潮阳月余乃还过文江果以瘴而殒年五十有一丁卯冬其子通冒风雪往奉柩归葬通年二十三由邑庠升礼部试入监学　论曰先生忠信人也古人有言忠信之人可以学礼孔子亦曰必有忠信如某者焉夫忠信质之美者也由之以学焉期可以圣贤矣呜呼急功利尚奸诈亦云极矣焉得有如平父子者之死不违信义乎之死不违信义是宜作传以传不朽故程先生传 

　　○叶伯巨郑士利传（方孝孺） 

　　方孝孺 
　　叶伯巨字居升宁海东苍里人也好读书年二十余有名于乡党选县学弟子员善说礼凡朋友有昏丧必礼相之人耿介不能藏人短见人不善立折之不顾其喜怒人知其无它终亦不恨也以年长通经术升入太学未久诏诸生分教河北子弟伯巨得平遥县待诸生如子诸生亦爱之如父兄洪武九年星变下诏求言伯巨曰今天下有三事最切积于吾心久矣纵不求吾犹将言之况有明诏乎即书言三事曰分封太移也求治太急也用刑太烦也今四海方平民庶思治矣而不务以宽厚御之视诛杀人如灭蝼蚁使民不获安息欲以图治难矣夫图治于乱世之余犹理丝于棼乱之后缓之则端绪可得欲速切胶结而不可理今病民之不安奸邪不止朝夕异冷赏罚不准君劳于上臣困于下治乌可致乎此二者人皆知其不可然非败之根也所谓分封太侈者天子畿内地止千里而燕秦晋楚踰千里之国以封年少未达事之王无事则易□□□事则易僣乱此人所未知而臣所谓患难见者也其语皆切者上大怒曰小子乃敢疏问吾家骨肉邪我见之□□愤况使吾儿见之耶速取以来吾将手射之而啖其肉耳伯巨至丞相乘上喜乃敢奏诏系刑曹问状庾死狱中其同时言事有郑士利士利字好义亦宁海人尝县诸生其兄士原以儒荐河南怀庆府同知迁湖广按察司佥事利因告于师去侍其兄游学有名洪武九年天下考校钱谷策书空印书起凡主印吏及署字有名者皆逮系御史狱狱凡数百人士利兄亦以河南时空印系狱中　天子方怒空印事以欺罔行省言臣二十余辈守令署印者皆欲置之死佐贰以下榜一百免死军远方丞相大夫皆知空印者无它罪可恕莫敢谏士利独叹曰　上不知以空印大罪诚得人言之　上圣明宁有不悟怀欲言之适星变求言士利曰可矣既而读诏有假公言私者罪之久之士利曰吾所欲言者　天子杀无罪可痛耳吾兄非主印者固当出需吾兄杖出乃言言吾死不恨其兄免死出士利乃书数千言言数事而于空印事最详其意以诚欲深罪空印者恐奸夷得挟空印纸文移以虐民耳臣以□移必完印乃可今考校策书合两缝印非一印一□□比纵得之亦不足用况不可得乎且钱谷之数府必合于省省必合于户部其数诚不可悬断预决必至户部而后定省府远者去户部六七千里近者三四千里待策书既成而后用印则往来之难非期年不可至故必先用印而后书此权宜之务所从来远矣何足深罪且国家诸法必明示之天下而后罪犯法者以其不可而故犯之也自立国以至于今未尝有空印之律有司丞相不知其罪今一旦捕而诛之则何以使受诛者甘心而无词平朝廷求贤士而置之庶位得之甚难位至于郡守者皆数十年所成就通达廉明之士非如草菅然可刈而复生也　陛下奈何以不足罪之罪而坏足用之才乎臣窃　陛下痛惜之其书既成欲上者数矣而未决每归逆旅则杜门附首而泣泣数日其兄子侍行者疑而问之曰何所苦乎士利曰吾有所自苦耳我以触　天子怒必受祸然杀我活余人我更何恨遂持书诣丞相府士利短小容貌如常人见丞相礼颇倨丞相问何书士利曰吾将　天子言之丞相何问也丞相因御史大夫入奏　上览书大怒诏丞相大夫杂问□教若必有主谋者士利笑曰顾吾书可用与否如何耳且吾业既国家言事自分受祸人谁我谋乎辞卒不屈然犹输作终身而竟杀空印者 

　　○张飞卿墓志铭（宋濂） 

　　宋濂 
　　无锡有倬伟倜傥之士曰张君飞卿身长七尺面如頳玉盘双瞳炯炯照人须髯奋张见者之改容然气岸孤骞不同一世侧媚士虽当时贵人言不循理必面折不少贷或讥君疾恶太甚君曰天生吾口所以出言也当言而反讷恶用口元之季世伪吴张士诚据姑苏而无锡相继陷髠黥盗贩之徒首缠绛帕手执戈矛廵门啸呼民情汹汹恐旦暮有屠戮之惨君曰避寇路绝柰何捉笔大书邵尧夫听天吟于屏曰上天生我上天死我一听于天有何不可邻曲来问计君不答指以示之君子以知命吴元年丁未　皇明兵破姑苏太傅徐魏公缚士诚送　京师遣豫章侯胡公帅师围无锡吴将莫天佑时号老虎犹欲聚土孽固守太傅再命使者谕降天佑俱杀之太傅怒传令胡公曰即不下可屠其城君知事急率二三老父往见天佑扬言曰吾民不见天日十二年张氏巳就縳纵负固自守将谁况未必能守邪天兵如雷膺之者无不虀粉一城死生定在今夕愿熟虑之天佑沉思良久掷帽于地曰诚如君言乃缒南城而下走谒胡公胡公问所以来之故君进曰无锡亦良民安敢自外声教不幸居割据之中只尺虽近奚趐千里之远耳目涂塞若罔闻知明公奉扬　天威顿兵城下势若泰山压卵孰敢不惧今不避万死特生民请命惟明公加察焉胡公覩君气貌非常言复慷慨喜曰君诚福人哉城不受兵宜也遂命君还君叩城门呼曰亟开吾事济矣阍吏启关而入天佑出降所活数十万人胡公去民争联帛□诗词饯之君皆作行草书凤舞鸾翔人以不可及 

　　○贾克明传 

　　贾克明三原弟友里人洪武间徙家村底性廉介信实治梓人业凡乡邻有丧虽侧微必吊葬必素冠麻绦执绋送至墓所窆毕而返其分而甚者自具饮食造棺又助其穿圹而葬之尝焦村马氏构神祠数月马氏曰计值当奉二金兹乏金有纸钱一驮奉之可乎克明曰可将行主人饮之酒授以纸钱克明酹而饮饮讫焚钱干神前而别崇贤街刘氏祠孤云鬼作木主三百克明曰公能施财祭诸无嗣之鬼我独不能施以力乎辞值不受刘氏乃延之厨中托供祠事酬以饮食克明水浆不入口者七日病不能兴家人舆之以归尝与通玄观道人刘宗道友宗道有道行张三丰所重凡出门锁钥恒托克明掌之遗之饮食弗用宗道精癸亥数能预知人死生将殁子孙及其徒乞传其数以养生不可间呼克明至而密授之其相信如此宗道殁凡问死生者皆归焉有馈遗弗受亦竟不传之子孙焉其卒而葬有乌鹊蜜蜂成阵送至墓所及窆散去 

　　○王稌传 

　　王稌字叔丰绅之子绩学能文有大父椲风受业方孝孺孝孺甚器重之许妻以女孝孺之及干难也稌周旋其间又与郑珣至聚宝门外求孝孺遗骸归葬不得卒坐逮系　文皇念其祖祎死国特宥免方欲向用而稌以疾辞还金华结屋读书青岩之下将终身焉复购孝孺遗文侯城集以传人咸义之稌性至孝初绅痛念父殁每食必斥兼味稌一遵遗志子孙相承阅数十年不变事母丁如事其父送终尽礼三年酒肉未尝入口学问该博从游者日众郡邑交重之礼乡饮宾至以分献先圣庙稌疏髯伟貌出必俨然古冠服人争覩之曰此王先生也所著有青岩稿圣庙文纂金华贤达传续文章正宗卒年五十九门人私谥曰孝庄先生 
</div>
    <div class="pagination">
<a href="国朝献征录_page231.html">上一页</a><span>...</span><a href="国朝献征录_page227.html">227</a><a href="国朝献征录_page228.html">228</a><a href="国朝献征录_page229.html">229</a><a href="国朝献征录_page230.html">230</a><a href="国朝献征录_page231.html">231</a><span class="current-page">232</span><a href="国朝献征录_page233.html">233</a><a href="国朝献征录_page234.html">234</a><a href="国朝献征录_page235.html">235</a><a href="国朝献征录_page236.html">236</a><a href="国朝献征录_page237.html">237</a><span>...</span><a href="国朝献征录_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
