<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 145 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 145 页/共 523 页
  </h1>
  <div class="content">
   ○癸酉。世祖章皇帝忌辰。遣官祭孝陵。　　

○甲戌。上御山高水长。赐王公大臣、蒙古王、贝勒、贝子、公、额驸、台吉、及外藩使臣等宴。并赏赉有差。。　　

○乙亥。谕军机大臣等、军机大臣会同户部等部议覆、额勒登保等奏川楚陕凯旋善后各事宜。已依议行矣。朕阅单内所开抚恤被难穷黎一款。此等穷民无所依归。当贼匪滋扰之时。被贼迫胁。以致附从日多。迨修寨筑堡以后。百姓各能自卫。方不致为贼所驱。贼势渐孤。未必不由乎此。今大功告竣。地方敉宁。在有力之户。自己争先下寨。各谋生业。而鳏寡孤独。荡析离居。既难自立。有力之家。势不能普行周恤。即有一二乐善好施之人。亦焉得人人而济。朕思该处百姓。现俱归家复业。所筑堡寨搬移一空。其房屋墙垣自在。莫若查明原筑寨堡之家。劝令将空出寨堡。给与穷而无归之人。令其聚集栖止。地方官以时查察。并严禁胥吏人等藉词稽查。致有讹诈滋扰之事。至收缴寨堡枪炮。该督抚等当出示晓谕。以民闲私藏军器。本干例禁。前准尔等制造。原为防御贼匪。今地方已就宁谧。尔等各当呈出缴官。照例给予价值。如有胥役人等、向尔等勒索规费。或有短发价值等事。尔等当禀明查办。毋得再有私藏。则百姓等自必踊跃。而在官人役。亦不敢藉端滋扰。至出力乡勇首领。著有劳绩。均经赏给翎顶。其情愿入伍者。自应照所议、各按品级。分别拔补。其不愿入营者。现据额勒登保等奏请给予执照。回籍安业。该督抚等于其回籍时。当谕以尔等剿捕出力。蒙皇上赏给顶带翎枝。原准令尔等入营拔补官职。尔等自称不愿归伍。业经奏明给予执照。顶带荣身。尔等回籍后。当知感激皇恩。安分居家。毋得复思幸进。向京城部院衙门具呈渎请。以上三款。皆朕思虑所及。该督抚等悉心筹酌。办理尽善。仍将如何酌办情形据实奏闻。将此谕令知之。　　

○丁丑。谕内阁、松筠等奏请、赏借伊犁驻防满兵耕种器具牛只一摺。所办甚是。伊犁土田肥润。可耕之地甚广。向因灌溉乏水。未经筹办。今该将军设法疏渠引泉。以资汲沃。上年垦种。业经试有成效。自应广益耕屯。俾满兵生计日臻充裕。所需器具等项。准其于公设官铺息银内、动用制备。按限归款。其应用牛只。即照所请、于官厂内、赏借惠远城八旗、每旗牛八十只。惠宁城八旗、每旗牛四十只。该将军等即责成各该协领、督率驻防官兵。尽心耕作。以收兵农并习、屯守兼资之效。　　

○又谕、前因姜晟奏到、查审张诚基于剿办义宁州滋事匪徒一案。实未亲身督战。系属饰词陈奏。当经降旨、将张诚基革职解京。交军机大臣会同刑部审讯治罪。本日张诚基解到。据军机大臣会同刑部堂官审讯。张诚基俯首认罪。无可置辩。经军机大臣等照依合奏公事有规避增减紧关情节朦胧奏准施行律、拟斩监候。固属按律办理。但阅其情节。张诚基闻知该州匪徒滋事之信。在省派拨官兵。分投堵剿。尚非漫无调度。特因到彼已迟。未得亲身督战。而匪徒先经兵勇歼尽。彼时如果据实陈奏。不但不加之罪。尚当量予加恩交部议叙。乃张诚基辄因地方有反叛重案。已干失察之咎。又恐未经亲办。获戾滋重。遂将搜捕全完之日。作为带兵打仗之期。捏词饰奏。希图攘功卸过。其罪实在于此。此事与伊桑阿相似而实不同。伊桑阿＜闲＞任贵州巡抚时。因有应赔官项。曾面奏请将俸廉全数扣缴。朕尚念及若将俸廉全扣。恐办公必有不敷。加恩祇令扣缴一半。冀其保全操守。讵伊到任后。即以赔项为名。令各府帮贴银两。又令属员修造署屋。并不给发价值。贪黩营私。声名狼籍。而于奏报攻克石岘苗匪一案。据称由铜仁赶赴前敌。传谕各将弁四面兜围。并称亲见山梁有执旗指挥苗目。伊即传令带兵各员。向执旗之人指定放枪。立时歼毙等语。真似身在行闲。历历如绘。讵知伊竟安坐铜仁。并未亲身前往。公然以毫无影响之事。捏造虚词。冒功诳奏。其罪较重。彼时琅玕等审办。亦将伊桑阿问拟斩候。朕不待部议。特降旨改为绞决。今张诚基尚无贪劣款迹。即奏报办理义宁州匪徒一案。因恐迟到获罪。希图掩饰。而于声叙剿捕情节。尚非全属子虚。且伊究已亲身前往。于军务并无贻误。亦未有捏冒钱粮等敝□大。尚可稍从末减。张诚基、著从宽改为绞监候。交刑部监禁。余著照议完结。朕办理庶狱。于罪名轻重。悉视其人之自取。此案张诚基与伊桑阿情罪本殊。是以办理不同。并非严待满洲而宽于汉员也。将此通谕知之。　　

○戊寅。上还宫。　　

○以次辛祈谷于上帝。自是日始。斋戒三日。　　

○庚辰。上诣南郊斋宫斋宿。　　

○是日立春。顺天府进土牛春山宝座。　　

○辛巳。祈谷于上帝。上亲诣行礼。　　

○幸圆明园。　　

○御奉三无私殿。赐皇子亲藩等宴。　　

○御山高水长。赐王公大臣、蒙古王、贝勒、贝子、公、额驸、台吉、及外藩使臣等食。至癸未皆如之。　　

○壬午。上御正大光明殿。赐朝正外藩等宴。作乐赐酒。如除夕仪。　　

○谕内阁、庆桂等奏、恳请刊刻御制诗初集颁示中外一摺。朕万几余暇。偶事摛毫。本不欲与文士逞藻矜奇。传播艺苑。但自元年受玺。日侍皇考训政。凡厘纲剔纪决胜筹几诸大端。无不寅承指示。见诸施行。往往纪以吟咏。迨四年后夙夜孜孜。亦惟在以军务民生雨旸水旱为念。篇章所积。大率纪捷勤民之什居十之八九。其泛览留题者绝少。朕素不喜风云月露之词。亦不欲以此擅场。敬思皇考高宗纯皇帝学集大成。奎章富有。每十二年为一集。编至五集。尚有余集。实古来诗人所未有。朕游艺篇章。曷敢上同圣制。意欲以八年为一集。今既据内廷臣工合词奏恳颁刊。著照所请。交庆桂等将元年至八年御制诗编为初集。缮校刊刻。　　

○癸未。上御正大光明殿。赐大学士尚书等宴。　　

○甲申。调甘肃凉州镇总兵官刘瑞、为贵州安义镇总兵官。以陕西定边协副将百祥、为凉州镇总兵官。　　

○乙酉。上御同乐园。茶宴廷臣及内廷翰林。以平定三省教匪联句。　　

○御山高水长。赐王公大臣、蒙古王、贝勒、贝子、额驸、台吉、及外藩使臣等食。　　

○谕内阁、本年节候较迟。入春以来。天气尚寒。无业贫民。衣褐不完。殊堪悯念。因思前年秋闲。曾谕令步军统领衙门、置办棉衣八万余件。除陆续放给外。尚余数千件。存贮该衙门。著禄康等、即提取棉袄二千五百六十二件。棉裤一百件。发给五城。交该巡城御史等、各就附近贫民内。择其衰老羸病者。酌量赏给。俾免号寒。以副朕嘉惠穷黎至意。　　

○丁亥。命广东碣石镇总兵官冯建功、来京引见候旨。以广东澄海协副将李汉升、为碣石镇总兵官。　　

○戊子。命翰林院编修帅承瀛、提督广西学政。　　

○己丑。孝圣宪皇后忌辰。遣官祭泰东陵。　　

○上诣恩慕寺恩佑寺行礼。　　

○谕内阁、王汝璧奏、凤阳府同知长庆、因母老呈请回旗赏当京差一摺。所奏非是。长庆系长琇长麟胞弟。上年长麟＜闲＞放两广总督时。因伊母年老。虽有伊兄长琇在京侍奉。而长麟为伊母素所钟爱。亦未敢在朕前恳辞外任。朕察其母子依恋情切。特加恩留京供职。已可遂其乌哺之私。今长庆又以接到家信、知伊母近来精神衰迈。伊心悬两地。寝食不安。呈请回旗。自因见有将长麟留京侍母谕旨。故为此请。实非出于至城。不过沽名取巧。长庆如果真心恋母。于从前补放同知时。计伊母业已年逾八旬。彼时长麟又不在京。即不应远离赴任。何待今日始行呈请回旗耶。终养所以教孝。但定例家有次丁。即有老亲年逾八十者。并未尝勒令概行终养。设一家兄弟多至七八人。俱在外出仕。纷纷以亲老同时告归。殊非国家用人之道。且或因缺分平常。藉词饰请。亦恐开规避之渐。所有长庆呈请回旗当差之处。著不准行。　　

○庚寅。谕内阁、御史秦维岳奏、实录馆议叙过优。有碍铨法。请旨仍交部照例议叙一摺。所奏固是。向来开馆纂辑实录。阐绎前谟。原与他馆修书有别。其议叙定例。亦较他馆为优。皇考高宗纯皇帝临御六十年来。功文巍焕。卷帙繁多。曾降旨每书成二十年。给予议叙一次。上年十二月恭纂实录。进至乾隆二十年。经朕特降谕旨。照例议叙。该总裁等旋复开单进呈。奏请分别升用。朕特以该馆人员。纂办尚为迅速。并无舛漏。当即降谕俯允。用示鼓励。岂有复行彻回之理。况馆臣所议各条。该部仍须再行核办。不致格碍难行。至该御史所称、提调洗马施杓、遇有应升之缺开列在前、不免搀越等语。即如昨日广西学政出缺。施杓亦在应放之列。朕并未将伊＜闲＞放。岂一经开列在前。即可仰邀摺用乎。所有此次在馆人员给予优叙之处。仍照前旨核办。此后再纂辑二十年书成时。不能复照此次从优。以昭限制。　　

○辛卯。谕内阁、额勒登保等奏、阵亡病故受伤民壮、恳请照乡勇例议恤一摺。向来民壮阵亡伤故。例无议恤专条。但念该民壮等俱系挑派随营。杀贼冲锋。勤劳王事。与乡勇团勇等原无区别。所有军营阵亡、受伤、及立功后病故各民壮。俱著加恩照乡勇议恤之例。一体咨部给与恤赏。以昭激劝。　　

○癸巳。谕内阁、吴熊光奏、原任施南府知府周季堂、丁忧留营、现已服阕、请送部引见等语。周季堂在楚有年。前因委办军需。未便骤易生手。特降旨将周季堂留营效用。现在大功告竣。该员已届服阕。呈请起复。若遽行赴部补官。为人子者于心究有未安。著吴熊光给咨周季堂回籍补行穿孝。看视坟茔。不必限以月日。即由本省起程。来京引见。此外在军营丁忧文武各员。目今已无经手紧要事件。其未经服阕者。均令其回籍守制。将来照例起复。其已经服阕者。于军营给咨先回本籍。补行穿孝。均不必限以月日。赴部补官。以示体恤。　　

○甲午。上诣时应宫拈香。　　

○还宫。　　

○以举行仲春经筵。遣官告祭奉先殿。传心殿。御文华殿经筵。直讲官琳宁、纪昀、进讲大学顾諟天之明命。讲毕。上宣御论曰。大学释明明德之理。引伊尹告太甲之言曰、顾諟天之明命。盖人之明德。本天之所付。即天之明命也。故呼吸相通。絪緼感召。时存于心。若常目见。无一时之敢忽焉。天之所与我。我之所以为命也。自明其德。推而及于民物。无往而不明矣。人君代天治世。尤觉亲切著明。自明德即克己之功。极明德之量。自能感格咸通。上下交而允协。可以类推矣。天人交感之理。无时不在人心。范围曲成。造次颠沛。不可须臾暂舍。久道化成。成己成物之功。胥于是系。修己之道。可不勉诸。直讲官明志、钱樾、进讲书经德惟善政政在养民。讲毕。上宣御论曰。为君贵乎有德。然非独善其身也。必思施于政事。及于民物。所行之政无不善。乃为实德。而善政则在养民。天生万姓。使一人养之。厚民之生计。培民之元气。承天治人。代天宣泽。古昔圣王。胥勉于修己之德。敷宣善政。使各由其理。顺则安和。六府修而九功叙。治道日隆。万世永赖矣。然大本总系于人君之一心。君心正而天下莫不归于正。正者政也。移风易俗。化莠安良。斯事至大。斯理至精。不外乎清心修己以治百姓。古圣王交儆之法言。诚为君之准则也。礼成。上幸文渊阁。赐讲官暨听讲诸臣茶。复赐宴于本仁殿。　　

○朝鲜国王李玜、遣使表贺万寿冬至元旦三大节。进贡方物。赏赉筵宴如例。　　

○乙未。孝仪纯皇后忌辰。命皇次子旻宁祭裕陵。　　

○谕内阁、据玉德等奏、查明琉球国二号贡船、在洋遭风漂至台湾地方冲礁系碎、救援人口上岸抚恤缘由一摺。外藩寻常贸易船只。遭风漂至内洋。尚当量加抚恤。此次琉球国在大武仑洋面。冲礁击碎船只。系属遣使入贡装载贡品之船。尤应加意优恤。其捞救得生之官伴水梢人等。著照常例加倍给赏。至所装贡物。除常贡各件。业经沉失外。其正贡船只。据称既与常贡船同时开驾。至今尚未到闽。自系同时遭风。现经玉德等移知浙粤等省沿海口岸。一体确查。如查无踪迹。或亦已漂没沉失。所有正贡常贡物件。均毋庸另备呈进。该督等即缮写照会。行知该国王。以此次该国遣使入贡船只。在洋遭风冲礁击碎。人口幸无伤损。所有贡物行李。尽皆沉失。此实人力难施。并非该使臣等不能小心护视所致。现已奏明。特奉恩旨优加抚恤。其沉失贡物。远道申虔。即与赍呈赏收无异。谕令不必另行备进。所有此次赍贡使臣等回国。该国王毋庸加以罪责。以副天朝柔怀远人至意。嗣后遇有外藩贡船遭风漂没沉失贡物之事。均著照此办理。　　

○上以祭社稷坛。自是日始。斋戒三日。　　

○丙申。遣乾清门侍卫罗布藏多尔济、往奠故奈曼郡王拉旺喇布坦、茶酒。　　

○免四川大宁县盐场被水灶户课羡银。并缓徵节年未完课银有差。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。二月。丁酉朔。祭先师孔子。遣大学士保宁行礼。　　

○兵部议准、两江总督费淳疏请、移安徽寿春镇右营王庄汛把总、驻劄阜阳县驿口槁集。以王庄汛务归临淮汛把总专管。改凤阳汛协防外委、为临淮汛把总协防。移驻王庄汛。归亳州营都司管辖。拨镇属各营内兵五十名。添设驿口槁集。以资巡缉。从之。　　

○江南提督三等子陈大用、缘事革退。以其子均、袭爵。　　

○以故云南云龙州属六库土千总段云彩子理、袭职。。　　

○戊戌。　　

○祭大社大稷。上亲诣行礼。　　

○幸圆明园。　　

○己亥。遣官祭文昌帝君庙。　　

○谕内阁、本年十月闲、奉安孝淑皇后梓宫。一切事宜。需人经理。从前原派经理之王大臣。或业经身故。或现已外任。所有此次奉安事宜。著派绵亿、保宁、德瑛、緼布、额勒布、专司经理。　　

○又谕、据御史朱绂奏、申明行礼时刻、以重祀典一摺。所奏尚是。祭祀大典。例有一定时刻。总当在寅卯之闲行礼。方合礼经质明将事之义。即执事陪祀人员、有失仪不到等事。亦可便于纠察。今据奏此次遣官祭祀先师孔子。行礼时甫届丑正寅初。以致陪祀人员未及齐到。时尚黑暗。该御史亦无从稽查。皆因行礼太早之故。向来朕于坛庙大祀。凡亲诣行礼者。经该衙门先期具奏行礼时刻。闲有酌量改早之处。亦不过一二刻。且该衙门于奉旨后。通传各衙门谨遵祇候。届时自可齐集。至遣官行礼。若不定以时刻。则陪祀人员。安能一一无误。纠仪之御史。何从稽察。嗣后遇有遣官祭祀。著礼部太常寺按照定例时刻。传知行礼大臣、及执事陪祀各员、一体遵照。其派出行礼大臣。是日即遇值日奏事。亦不必因礼毕后尚须趋赴宫门呈递膳牌。将事过早。致有歧误。如有不遵传定时刻、率意迟早者。该御史等照例纠参。以重典礼而昭诚敬。　　

○庚子。吏部议准、闽浙总督玉德疏请、将福州府江阴、兴化府前江、二盐场改为繁缺。福州府福清、泉州府＜氵丙＞洲、二盐场改为＜闲＞缺。从之。
  </div>
  <div class="pagination">
   <a href="清实录嘉庆朝实录_page144.html">
    上一页
   </a>
   <span>
    ...
   </span>
   <a href="清实录嘉庆朝实录_page140.html">
    140
   </a>
   <a href="清实录嘉庆朝实录_page141.html">
    141
   </a>
   <a href="清实录嘉庆朝实录_page142.html">
    142
   </a>
   <a href="清实录嘉庆朝实录_page143.html">
    143
   </a>
   <a href="清实录嘉庆朝实录_page144.html">
    144
   </a>
   <span class="current-page">
    145
   </span>
   <a href="清实录嘉庆朝实录_page146.html">
    146
   </a>
   <a href="清实录嘉庆朝实录_page147.html">
    147
   </a>
   <a href="清实录嘉庆朝实录_page148.html">
    148
   </a>
   <a href="清实录嘉庆朝实录_page149.html">
    149
   </a>
   <a href="清实录嘉庆朝实录_page150.html">
    150
   </a>
   <span>
    ...
   </span>
   <a href="清实录嘉庆朝实录_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
