<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 481 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 481 页/共 1860 页</h1>
    <div class="content">○户部等部议准、升任署理甘肃巡抚瑚宝疏称、增减改隶事宜。一、西固同知移驻洮州。除该州原设仓库衙署书吏照旧存留。应添给廉俸一阶州复设州同该地番汉错杂。前于改设同知案内、设有各项人役应照数存留。惟于额设典吏九名内裁三名并裁驿马二匹。马夫一名一、洮州卫改设同知原设监狱。无庸增减。其西固既改州同。系阶州分防。应将原设监狱禁卒并裁。一、西固额取文武童生四名应拨入阶州学。所有坛庙每岁祭祀银两。照旧存留。一、礼部铸给巩昌府洮州抚番同知关防。阶州分防西固监收州同关防。从之。　　

○钦差户部尚书舒赫德。奏、履勘金沙江工程。上游之蜈蚣岭、至下游黄草坪。滩溜最险。此数百里隔截。自然天险。无取流通。而蜈蚣岭最险一十五处。尚不能尽废陆运。且老滩栉比。铜运实难。嗣后请将铜由厂陆运。到黄草坪上船。直运至新开滩平水。以抵泸州为便。又称、蜈蚣岭以上巧家营对面。前经滇督招出木欺古二十一寨地方。现安汛兵百名。巡检一员。今既不由此路运铜。应将原设官弁彻回。川省有似此安设者。亦令一体查彻。惟每岁运铜时。于黄草坪一带营汛内。酌抽汛兵。安塘数处照管。其自黄草坪至那比渡百里之间。应于铜船行时。令普安营酌拨弁兵巡防。俱停运彻退。又滇铜水陆两运。驼马船只均就永宁、叙州、等处雇觅。奸民领价逃匿。追捕无从。滇员未免掣肘。请敕四川所属叙永等处地方官员。于关系运铜一事。并受云南督抚节制。奏入下军机大臣会部速议行。　　

○古北口提督潘绍周、以病解任。调甘肃提督海亮、为古北口提督。安西提督永常、为甘肃提督。以西宁总兵王能爱、为安西提督。起原任江西南昌总兵高琦暂署西宁总兵。俟服满补授。　　

○辛丑谕军机大臣等、据策楞等奏称、金川莎罗奔等、遣头人请安。并请为大学士傅恒建祠塑像等语。本年四月初二日。据策楞覆奏、称敕谕莎罗奔、并各土司谕旨。于三月二十二日委员赍捧。并带领莎罗奔原进番童番女前往。今该委员谅已回省。莎罗奔等及各土司奉到敕谕。情形若何。何以日久未见奏到。著传旨询问之。寻奏、所颁各土司之谕旨。部落众多。必须广为宣布。是以该委员等回省稍迟。且此次敕谕。系出特恩。应据情题谢。当即行司转详。臣一面具题。一面将各土司奉到敕谕恭顺情形奏明在案。得旨。览。　　

○又谕、据驻藏侍郎拉布敦奏称、珠尔墨特那木扎勒、因中甸地方。向系红教。康熙年间。达赖喇嘛曾拣选喇嘛前往居住。今仰体振兴黄教之意。请于西藏色拉噶尔旦布赖布英庙内。拣选喇嘛前往等语。已交理藩院定议。令该督张允随、查看彼中情形覆奏。朕观珠尔墨特那木扎勒为人。不似乃父。起由凡庶。受恩知感。其外虽属恭谨。究未必能安静奉法。即如此事。不过借振兴黄教之名。欲多辖人众。希图收税射利。恐由此滋生事端。不可不为豫防。可传谕张允随、于议覆时。以中甸地方。行教已久。番众相安。毋庸另遣喇嘛前往。一面将此情节奏明。一面移会驻藏大臣、遵照如此办理。既与振兴黄教本旨无碍。又可断绝葛藤。庶为得体。已另谕尚书舒赫德、如尚在滇省。即与该督会商办理。如已往黔。该督自行遵旨奏覆可也。寻舒赫德、张允随、会奏、查上年间。有中甸夷民。延请红喇嘛三滇等诵经。被黄喇嘛渡回等、将三滇寺屋拆毁。抢劫牛只什物。当饬文武严拏究治。经大喇嘛伦都边左、出具不敢滋事甘结。并追还物件在案。近始稍加敛戢。若复由藏拣选前往。在该寺原有执事之喇嘛。诚如理藩院所议。未必心服。反生事端。臣等现在遵旨办理。得旨。览奏俱悉。　　

○四川总督策楞奏、查通省各标镇协营。额设马五千五百五十四匹。缘派调金川、及台站应付。先后倒毙二千四百七匹。未便额缺久悬。而动项购补。又恐糜费。请将本年按季应领报倒马价、并庚午年马价项内。豫支银一万八千五十两零。派各营买补足额。统以二年为期。仍归入报例额倒分季扣还。得旨著照所请行。　　

○壬寅。谕军机大臣等、朕前降旨欲于明岁春间。巡幸五台。回銮取道太原。由豫之卫辉府一路进京。业经传谕那苏图、阿里衮、鄂容安、令其会商办理。今思春月东作方殷。回銮时又近麦秋。虽翠华经临。一无滋扰闾阎。而朕心究以农功为重。且恐该督抚料理一切。未免匆猝。不若于中秋以后。自京起行。恭谒陵寝。然后前往。则回銮之际。晋豫畿辅。秋稼悉已登场。而天气清爽。扈从人众。亦可不至劳顿。即该督抚等应行经理诸务。更得从容妥办。不至急遽。朕意俟行围旋京。明降谕旨。遣派向导前往查看道路。余悉遵前旨行。著再传谕那苏图、阿里衮、鄂容安、知之。　　

○癸卯。户部议覆、贵州巡抚爱必达疏称、柞子、新寨、等新旧各厂。硐老山空矿砂淡薄。本省每年应需黑铅十万余。觔承办不敷。所有运京黑铅。应请另行筹画等语。查湖南郴桂二厂累年报产黑铅百余万斤。除代办黔滇两省三十万斤。尚有盈余。应如所请。行令湖南巡抚于乾隆十四年为始。再添办四十万五百七十余觔。委员运送至京。从之。　　

○兵部等部议覆、山东巡抚准泰奏称、东省铜城等八驿。向系各该州县兼司。嗣因距治甚远。恐呼应不灵。有误驿传公务。改属驿丞专管。现在各驿驿丞。疲敝艰难。非复从前可比。请仍归各该州县经管等语。应如所请。将东阿县之铜城。滋阳县之新嘉。邹县之界河、滕县之临城、沂水县之垛庄长清县之长城兰山县之徐公店李家庄等八驿夫马钱粮仍旧归并各该州县管理。将各驿驿丞缺裁汰又称垛庄驿地当孔道。易藏奸匪。应添设巡检一员。即将所裁驿丞衙署俸银皂役。改作巡检衙署俸银役食。并另募弓兵十二名。应支工食。即于裁驿案内拨给。亦应如所请。从之。　　

○甲辰。谕曰那木扎勒、现在奉差。其户部侍郎事务。著雅尔图暂行署理。　　

○旌表守正捐躯之直隶钜鹿县民李明诗妻吴氏。　　

○乙巳。上诣畅春园、问皇太后安。　　

○谕曰。巡抚方观承奏称、内阁学士陈邦彦、未完应追寄顿银三万七千五百两。认捐修河银二万五千五百两。现在饬属勒限追完等语。方观承查办此案。甚属秉公。其陈邦彦名下未完银两。俱系应行查追之项。但念伊向直内廷。行走尚属黾勉。其认捐修河银二万五千五百两。著加恩豁免。　　

○丙午。谕曰史载贤自擢用提督以来。并不实心任事。提督统辖通省营伍。职任綦重。史载贤因循姑息。毫无整顿。而具奏事件亦多浮泛塞责。今于宝庆协回营兵丁鬨闹县署案内。经兵部议以降二级调用。此案兵丁营私生事。史载贤虽据副将朱秋魁所禀具奏。而漫不加察。以致失实。即伊自奏摺内。亦显有庇护兵弁。规避处分之意。自应照例降调。但念伊久历戎行。尚可予以自新。俾其黾勉出力。以观后效。史载贤、著从宽降补总兵。其湖广提督员缺。著兴汉镇总兵齐大勇捕授。所遗员缺。即著史载贤补授。　　

○又谕曰。岳钟琪参奏阿桂一案。经军机大臣等会同刑部审拟定罪。阿桂随往军营办事。年少无知。自干罪戾。固应按律重惩。但伊系司员。原不过以供驱使。其获罪之处。与贻误军务者有间。情有可原。伊父阿克敦、因子犯罪。深知惭悔。办理事务甚为黾勉。且高年仅有此子。拘系囹圄。别无朝夕左右之人。朕为垂悯。著加恩将阿桂从宽释放。交与阿克敦严加约束。毋许稍有滋事。　　

○谕军机大臣等、前因霸州水围。久未举行。水渐减少。曾传谕那苏图、俟高斌回时商办。嗣据那苏图奏称、水大之年。将张青口越河堵闭。即可足用。如遇水小。则兼闭赵北口之木桥。以关拦淀水。须于白露后即行堵闭。方足备春月行围之用。朕思今岁两泽沾足。淀水自必充溢。未知那苏图如何办理。其办理之处。玉麟曾否知悉。可传谕玉麟、令其将现在情形。详悉查明奏闻。不必告知那苏图。寻奏、查霸州水围处所。向在西淀一带。乃畿南泉河汇聚之区。而赵北口为收束淀水之咽喉。张青口为宣洩淀水之尾闾。淀河水势大小。视两处通塞为定。督臣那苏图、因未奉明旨。尚未办理。现在淀水虽较往年稍大。但晴霁日久。恐下口遄流。不能停蓄充裕。似应不论水势大小。将张青、赵北、两口。兼为关拦。使淀水不致缺乏。并照高斌所奏、北运河束水草坝式样。拦河堵截。俟白露后办理。惟应暂闭十分之八。留二分以为船路。待入冬将次冻河之时。再行全闭。统俟禀知督臣、会同藩司悉心妥办。得旨。是。汝等共商酌妥办。　　

○又谕、据鄂容安奏称、嵩山为五岳之中。开封乃中州省会。明岁自五台回銮。道经豫省。可以巡行周览。其道路经由之处。是否由嵩山前抵省城。抑可自省城取道嵩山。未甚明晰。著鄂容安查明详悉奏闻。再所称、省会衙署。可以驻跸。但须稍加修葺。是否不致繁费。至于春风尘土。伊因未经接到中秋后启驾之旨。故为此语。若秋间回銮过此。天朗气清。尘埃自净。可一并传谕鄂容安知之。寻奏、查嵩山在黄河以南。开封在嵩山之东。其经由道路。自晋豫交界起。经怀庆之河内。由孟县渡河。历洛阳入登封界抵嵩山。自嵩山取道密县、郑州、中牟、抵开封省城。自省城迤北渡河。由延津至丰乐镇、入直隶磁州界。至开封衙署。地本宽敞。修葺亦易。不致繁费报闻。　　

○又谕、据绥远城将军补熙等奏、请将官兵闲空房屋折价变售一摺。经部驳令增估。此项房间。系乾隆四年、动银五六十万两盖造。今并非年久。即间有倾圯。何至估价较前悬殊。盖外省官员。每于建造之始。料估过多。及至变价。有意减少。实为积习。可寄信补熙等、令其覆查据实速奏。倘仍任意延缓。致年久破坏。苟且具奏之事。惟该将军等是问。　　

○兵部议覆、陕甘总督尹继善奏称、甘、凉、西、肃、一提三镇。孳生马厂内。约可得骟马一千余匹。请以此项挑补出征缺额。其不敷之数。尚有从前应裁未裁之西路新募马兵。约一千余名。即以应裁马一千余匹。拨补。合计二千余匹。可节省马价二万余两等语。应如所请。行令该督确实查明。先尽马厂裁兵等马拨补。此外尚有应领马价。仍俟该督妥酌题报。再行补拨。从之。　　

○命左春坊左谕德罗源汉、提督广西学政。　　

○是月。直隶总督那苏图奏、接据遵化州、文安县、具报扑捕蝻孽净尽。并未损伤禾稼。又据遵化联界之丰润、滦州、俱报有飞蝗入境等语。现饬标员分头前往督抚。并委员查勘。得旨。览奏俱悉。各属捕蝗。似不实力。应严督饬之。今岁秋成光景。实可望大有。若伤之于蝗。岂不可惜。上紧督催。毋令遗孽为害也。　　

○直隶布政使朱一蜚奏、洗马林口外、东录计河一带。山水陡发。地亩间有被淹。又怀来县矾石堡水泛。冲损城堡。并永清县地方低乡积潦。稍有淹浸。查今岁雨水较多。然不过沿河近山。及一二低洼处所。间遭冲刷。当饬各属设法疏消。至通省各属秋禾畅发。可期丰稔。得旨。览奏欣慰。至被水各处。虽属一隅。亦当督率属员。加意抚恤。勿以通省丰收。而置之度外也。　　

○两江总督黄廷桂奏、据上江所属滁州、合肥、凤台、宣城、和州、寿州、青阳、含山、全椒、巢县、南陵、太湖、贵池、舒城、怀远、凤阳、霍邱、颍上、五河、庐州卫、等二十州县卫。下江所属上元、江宁、句容、六合、江浦、等五县。各报于五月十七八等日大雨。山水陡发。近溪低田被浸。庐舍亦有坍损。惟江浦、合肥、太湖、贵池、四县。兼系起蛟。涨漫较甚。人口间有淹毙等语。随饬两江藩司、委员会勘。果否成灾。照例赈给埋葬。修整房屋。仍一面率属赶消积水。补种晚禾杂粮。并酌借耔种。得旨。览奏俱悉。其有成灾较重者。加意抚恤。并将通省大概情形速奏。以慰悬念。　　

○安徽巡抚卫哲治奏、节据布政使李渭禀开安、宁池、庐凤、颍、六、泗、滁、和、等府州。所属州县卫三十二处。五六月间被水。内称庐、池、颖、等属水势渐退。补种杂粮。将来成灾无多。惟虹县、灵壁、凤台、寿州、临淮、等处被水较重等语。现饬藩司委员确勘妥办。仍亲往访勘水势。得旨。此数处被水。于通省收成无碍否。即属偏灾。亦当加意抚恤。毋致失所。又此数处上年秋成。并今岁麦收如何。速奏以慰朕怀。　　

○山东巡抚准泰奏报、益都县先农坛东地内。禾一茎三穗者一颗。一茎双穗者数颗。又西门外宋臣范仲淹祠旁。禾三茎七穗者一颗。一茎三穗者二颗。一茎双穗者数颗。又城东安定乡民地内。禾一茎三穗者二颗。四茎八穗者一颗。二茎四穗者一颗。軿歧竞秀。符瑞骈臻。实为罕觏。报闻。　　

○陕西巡抚陈宏谋奏、陕省经大兵过后。钱价昂缺。前经奏明开炉试铸。照价酌减在案。自后陆续试铸。易银平价。并于川省运回秋季协济钱内。出易钱二千八百八十串。省城因此市价渐平。惟局钱买者稀少。又须随时酌办。嗣后运回川钱。则搭放兵饷。铸出局钱。则易银平价。倘将来市钱日贱。暂停官钱出易。将铸钱存贮。俟秋冬间如再昂贵。仍酌减出易。一面报部。得旨。此亦办理之一法。知道了。　　

○陕甘总督尹继善奏报、小金川土舍小朗素、行抵西安。于六月初一日染患痘症病故。报闻。　　

○四川总督策楞等奏、遵旨将金川案内。出师带伤官兵。分别造册报部。事关议恤。岂宜浮滥。臣等酌定等次。凡伤在头面胸胁肚腹。有关致命之处。重者列为头等。轻者列为二等。手足带伤。重者列为二等。轻者列为三等。再轻者以次递减。其有两腿两膀。俱带重伤成残废者。亦列入头等。如系石伤。必皮破骨断。有痕迹者。方准入册开造。再远炮中伤。或向敌人放炮焚碉误伤者。照例另列等次。俱按名阅验。分别改正。并通饬各镇协营、一体遵办。加结造送。再本省外尚有陕、甘、云、贵各营官兵。亦未便止据报册查造。已分咨各该省督臣、仿照川省分别造册出结。移送臣等汇案报部。下部知之。　　

○广西巡抚舒辂奏、南太、庆、镇等府属世职土官。常有汉奸潜相往来。放债图利。今查有归顺知州路声闻、先后借给土田州知州岑宜栋银两。经司道揭报题参。应俟审明定拟。并移督提二臣通饬严禁。毋任营员违例放债。务期剔除积弊。土境敉宁。得旨。所办甚是。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十三


大清高宗法天隆运至诚先觉体元立极敷文奋武孝慈神圣纯皇帝实录卷之三百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。秋七月。丁未朔享太庙。遣諴亲王允秘、恭代行礼。　　

○上诣安佑宫行礼。　　

○谕军机大臣等、据尹继善奏称、金川土舍小朗素、行至西安。因痘症身故。已令伊跟役喇嘛等、于六月初五日携柩回川等语。小朗素、在军前颇为出力。朕原欲格外加恩。以示奖励。嗣因该督等料不及此实属失于检点。今已据尹继善料理回川。著传谕策楞等、赏给银二百两。资其诵经修福。其所带跟役喇嘛人等。听其仍回番地。并宣谕各土目。令知朕优恤远夷之意。至该土舍因入内地身死。番民无知。或别有议论。抑或相安无言。该督提留心访察。具摺奏闻。寻奏、蒙赏银两。臣等传集该喇嘛跟役人等。宣布仁恩。各番感激叩谢。现委千总照料送回。即将赏银面交小金川土司泽旺祗领。并饬该千总、一路察访番众情形。俟回另奏。报闻。　　

○戊申。上诣畅春园、问皇太后安。　　

○赏故护军统领哈岱银二百两治丧。　　

○旌表守正捐躯之陕西三原县民李彦学妻刘氏。　　

○己酉。上诣雍和宫行礼。　　

○至静安庄孝贤皇后梓宫前奠酒。　　

○上还宫。　　

○谕、朕此次行围。所有外省督抚提镇等奏摺。著照旧例。自起銮之日为始。俱赍赴在京总理事务王大臣处。加封交内阁、随本呈送行在。候朕批示。随本发回。仍于总理处交付赍摺人祇领。该部即通行传谕知之。　　

○谕军机大臣等、据纳敏奏称、安徽省合肥等二十二州县。俱报被水等语。摺内并未将如何被水。现在田禾有无淹浸。人民有无伤损。于收成大局、有无妨碍之处。详悉具奏。甚属糊涂。著将原摺抄发卫哲治、令其逐一查明。如有实被水灾处所贫民。应行抚恤者。一面遴委干员、妥协速办。一面具摺奏闻。寻奏、各属初报被水情形。一系蛟水陡发。间伤人口。一系淮水漫溢。间坍房屋。一系雨水过大。旋即晴明。水渐消涸。所报被水之处虽多。续因水退。补种晚禾。勘不成灾者大半。其泗州、盱眙、二州县。淮水涨发。洼地间有被淹。以通邑额田计之。不过十分之一二。稍重者亦止三四。其余田地。早晚二禾杂粮等项。有已获者。其尚未收获处。亦可望丰稔。被水贫民。应行抚恤者。现饬妥办。得旨。欣慰览之。　　

○赈恤福建光泽、邵武、二县。本年被水灾民。并缓徵额赋。　　

○庚戌。上诣大高殿行礼。　　

○幸圆明园。　　

○命广东布政使赫庆、来京候旨。以广东按察使吴谦鋕、为广东布政使。以甘肃洮岷道石柱、为广东按察使。　　

○蠲免湖北汉川、潜江、天门、沔阳、江陵、监利、六州县。乾隆十三年、被水灾地。起存驴脚等银、二千四百两有奇。租饷银、六百四十两有奇。南米、三百二十石有奇。又荆州卫、屯饷起存丁粮银、一十二两有奇。　　
</div>
    <div class="pagination">
<a href="清实录乾隆朝实录_page480.html">上一页</a><span>...</span><a href="清实录乾隆朝实录_page476.html">476</a><a href="清实录乾隆朝实录_page477.html">477</a><a href="清实录乾隆朝实录_page478.html">478</a><a href="清实录乾隆朝实录_page479.html">479</a><a href="清实录乾隆朝实录_page480.html">480</a><span class="current-page">481</span><a href="清实录乾隆朝实录_page482.html">482</a><a href="清实录乾隆朝实录_page483.html">483</a><a href="清实录乾隆朝实录_page484.html">484</a><a href="清实录乾隆朝实录_page485.html">485</a><a href="清实录乾隆朝实录_page486.html">486</a><span>...</span><a href="清实录乾隆朝实录_page482.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
