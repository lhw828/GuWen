<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 443 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 443 页/共 681 页</h1>
    <div class="content">
○己酉。御舟泊青县流佛寺。　　

○庚戌。御舟泊砖河。　　

○内阁学士徐嘉炎、以老病乞休允之。　　

○以一等侍卫宗室诺罗布、为镶红旗汉军副都统。　　

○广西巡抚王起元疏报、生擒茶陵州叛案内贼首黄明。得上□日、此案已差官察审。著一并审拟具奏。　　

○辛亥。孝康章皇后忌辰。遣官祭孝陵。　　

○御舟泊东光县夏口。　　

○壬子。御舟泊桑园。　　

○谕直隶巡抚李光地等、漳河与滹沱河故道、原各自入海。今两水合流、所以其势汜滥。尔等往视、如漳河故道可寻、即可开通、引入运河。如虑运河难容、即于运道之东、别挑一河、使之赴海。其可否脩浚情形、尔等阅后再奏。　　

○衍圣公孔毓圻、山东巡抚王国昌、总兵官杨钧等、来朝。　　

○癸丑。御舟泊洛坡屯。　　

○甲寅。御舟泊郑家口。　　

○免福建台湾、凤山、诸罗、三县、康熙三十七年分水灾额赋有差。　　

○乙卯。御舟泊石人湾。　　

○丙辰。御舟泊杨家园　　

○漕运总督桑额、河道总督于成龙、来朝　　

○理藩院题、翁牛特贝勒厄尔德布鄂齐尔、公奇塔特等、隐匿盗马贼犯。应照例正法。左都御史哈雅尔图、察审不实。应革职。得上□日、厄尔德布鄂齐尔、奇塔特、俱从宽免死仍留贝勒、公爵罚俸五年。哈雅尔图、降五级调用。　　

○丁巳。御舟泊临清第二闸。　　

○戊午御舟泊两响闸。　　

○原任刑部侍郎任克溥、来朝。　　

○升詹事府詹事顾祖荣、为内阁学士兼礼部侍郎。　　

○设贵州清浪卫学教授一员、开州、广顺、永宁、独山、麻哈、五州学、学正各一员、普安、余庆、安化、普定、平越、都匀、镇远、铜仁、龙泉、永从、十县学、训导各一员。取进文武生员额各八名。　　

○免狭西南郑等十二州县、康熙三十七年、分水灾额赋有差。　　

○己未。春分。朝日于东郊。遣吏部尚书库勒纳行礼。　　

○御舟泊东昌府李垓坞。　　

○庚申。御舟泊阳谷县管家堡。　　

○辛酉。御舟泊张八腊口。　　

○户部尚书马齐、兵部督捕侍郎喻成龙、工部侍郎常绶等、勘视河工事竣回奏。臣等查勘漕运总督桑额所奏、邵伯镇南、金湾、小海场、鲍家庄等处地方、挑浚引河、建造草坝、俱属无益。应无庸议。惟虾须沙沟、及兴文闸、草堰等处、开浚淤塞、稍可洩水应酌量挑浚下工部议。寻工部议覆、应如马齐等所奏。从之　　

○户部尚书马齐等、奏请随驾。命前往宿迁县等候。　　

○谕领侍卫内大臣等、朕阅视河工、巡幸南方。奉侍皇太后而来。自此前行、俱是顺流、并无留滞。或明日晚、后日早、朕当分行。祗乘所御一舟、减少扈从、昼夜前进、往阅黄河以南、高家堰、归仁堤等处堤防。回至清口、候皇太后船至、朕亲奉渡河之后、相视下河以北堤防。则日期与程途、庶不相误矣。　　

○予故三等公喇尔泰、原任工部侍郎席特纳、各祭葬如例。　　

○壬戌。御舟泊安居。　　

○癸亥。御舟泊南阳。　　

○甲子。遣官祭先农之神。　　

○御舟泊赤山。　　

○乙丑。御舟泊黄林庄。　　

○江南江西总督张鹏翮、江苏巡抚宋荦、安徽巡抚李鈵、江南提督张云翼、提督江南学政张榕端等来朝。　　

○丙寅。孝昭皇后忌辰。遣官祭陵　　

○御舟泊石坝　　

○丁卯。遣官祭历代帝王　　

○御舟泊流潦涧。　　

○戊辰。上阅视黄河以南、高家堰归仁堤等工。回至清口。奉迎皇太后舟。泊清河县闸口。　　

○谕大学士等、原任总河董安国、原任河道冯佑、将河工敝坏、本应治罪、姑令于运口、并陶家庄、王家营等处、挑浚引河、筑挑水坝、缕堤、戗堤等工赎罪　　

○己巳。御舟泊清河县　　

○升詹事府少詹事徐秉义、为詹事。　　

三月。庚午朔。上奉皇太后舟渡河。泊清河口。　　

○上阅视高家堰、归仁堤等工。谕大学士等、朕留心河务、体访已久。此来沿途坐于船外、审视黄河之水、见河身渐高。登堤用水平测量、见河较高于田。行视清口、高家堰、则洪泽湖水低、黄河水高、以致河水逆流入湖。湖水无从出、泛溢于兴化、盐城等七州县。此灾所由生也。治河上策、惟以深浚河身为要。诸臣并无言及此者。诚能深浚河底、则洪泽湖水、直达黄河。七州县无泛滥之患、民间田产、自然涸出。不治其源、徒治下流、终无益也。今朕亲阅下河通海之口、及射阳湖一带填淤之处。于成龙所带效力人员甚多、可作速分委、并力开浚。蓄积之水、倘能稍洩庶几有益。至于黄淮二河交会之口、过于径直所以黄水常逆流而入。今宜将黄河南岸近淮之堤、更迤东长二三里、筑令坚固。淮水近河之堤、亦迄东湾曲拓筑、使之斜行会流、则黄河之水、不至倒灌入淮矣。再河流不迅急、无以刷去河底之沙。朕详加咨访、河直则溜自急。溜急则沙自刷而河自深。宜于清口西、数曲湾处、试行浚直。如直浚有益、渐将上流曲处、□山戊不□加直浚。庶几黄河之险自除而河底渐深、洪泽湖之水渐出、七州县之水患可渐息矣。清口应修之处、著于成龙等、绘图呈览。　　

○谕漕运总督桑额、河道总督于成龙、协理河务徐廷玺等、朕念河道、国计民生攸关。亲行巡幸。由运河一带、以至徐州迤南、细加看阅。见黄河底高湾多、以致各处受险。至归仁堤、高家堰、运口等处、见各堤岸愈高而水愈大。此非水大之故。皆因黄河淤垫甚高、以致节年漫溢。若治河仅筑堤防、不将黄河刷深。终属无益。且运口太直、黄河倒灌。兼之湖口淤垫、以致清水不能畅流。各河与洪泽湖之水、如何能敌黄水。若将清河至惠济祠埽湾、由北岸挑引、从惠济祠后入河。而运河再向东斜流、入惠济祠交汇、黄水自然不倒灌。朕欲将黄河各险工、顶溜湾处开直、使水直行刷沙。若黄河刷深一尺、则各河之水浅一尺。深一丈、则各河之水浅一丈。如此刷去、则水由地中而行、各坝亦可不用。不但运河无漫溢之虞、而下河淹没之患、似可永除矣。且拦黄坝湾曲、马家港窄狭、虽将时家马头之口堵筑、而淮水不能畅流。山阳南岸韩家庄等处险工、甚属可虞。今应将清口之西坝台、添挑水坝、比东坝台加长、包裹清口在内。择洪泽湖水。深之处、开直成河、使湖水流出。黄河湾曲之处、直挑引河、使各险处不得受冲。其拦黄坝应行拆毁。时家马头决口、俟黄水流定、汰黄堤筑成之日、再行堵塞。至归仁堤之建专为毛城铺等处、水涨冲决、于此拦回仍归黄河之意。此堤亦应酌量修筑。尔等系河臣、河务是尔等专责。务必将各州县水灾尽除、方不负朕南巡救民之至意若挑挖引河、原有工程。仍照旧令各官作速修防、不可怠忽。下河、见有积水不可不引出归海。俟引河工竣、黄水归入故道后、再将下河、串场河、射阳湖、虾须沙沟一带、挑通、引积水流出归海、庶河道永无冲决之患矣。　　

○辛未。上御小舟、阅视烂泥浅等处。　　

○谕户部、朕君临天下、期于黎民乐业各获其所。凡兴利除害之事、靡不举行。蠲免赈济之恩靡不下逮。比年以来、因淮扬所属地方、叠罹水患、业已□山戊不□蠲额赋、赈恤频施。又动支数百万帑金、责令在河诸臣、于应挑应筑之处、酌量修理。欲使泛滥之水、汇归入海、被淹之田庐涸出、庶底干宁。乃糜费钱粮、卒不能使积淹有归。田庐未涸。民生未遂。朕闻之恻然轸怀。值兹四海无事之时、欲将一切修举事宜、详阅指示、用是躬亲临幸沿途审视黄河水势、咨访地方父老。比至归仁堤、高家堰、量度地形高下。应挑应筑、一一明示河臣。惟是被淹地方、米价腾涌、生计维艰。朕目击民依、深用廑念著将漕粮截留十万石。于高邮、宝应兴化、泰州盐城山阳、江都、受灾七州县、各留一万石、悉较时价、减值发粜。余米三万石、著于邳州留八千石。宿迁桃源清河安东四县、各留五千五百石、亦较时价减粜此各州县发粜之米、著就近交与漕运总督、河道总督。邳州著遣司官一员、前往监视。再截留米十万石。于扬州、淮安、各收贮五万石。此应留漕粮、不论何处米石。著就近截留。尔部即遵谕行。　　
</div>
    <div class="pagination">
<a href="清实录康熙朝实录_page442.html">上一页</a><span>...</span><a href="清实录康熙朝实录_page438.html">438</a><a href="清实录康熙朝实录_page439.html">439</a><a href="清实录康熙朝实录_page440.html">440</a><a href="清实录康熙朝实录_page441.html">441</a><a href="清实录康熙朝实录_page442.html">442</a><span class="current-page">443</span><a href="清实录康熙朝实录_page444.html">444</a><a href="清实录康熙朝实录_page445.html">445</a><a href="清实录康熙朝实录_page446.html">446</a><a href="清实录康熙朝实录_page447.html">447</a><a href="清实录康熙朝实录_page448.html">448</a><span>...</span><a href="清实录康熙朝实录_page444.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
