<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 473 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 473 页/共 1860 页</h1>
    <div class="content">○福建按察使陶士僙奏、闽省上游风俗。较胜下游。有以邪教煽惑愚民者。自大加惩创之后。奸诡渐知畏法。漳泉民气嚣而不静。好勇轻生。习以为常。台湾孤悬海外。内地民人杂处。番黎亦渐有不法之事。现督郡守牧令。防闲整顿。得旨、事事务实为之。闽省民风不淳。汝明刑弼教之任。正宜加意也。　　

○又奏、闽地远僻。民间语言。与中土异。有司不知乡音。惟凭书吏传说。下情不能上达。难免滋弊。请令各府州书院义学。所习经书。以官语授受。学臣及郡县试生童。能通晓官语者。拔为前茅。州县宣讲圣谕。乡约里正。亦择能官语者充。问答听断。久自相习无弊。得旨、告之督抚。酌量行之。　　

○四川总督策楞等奏、前督张广泗、招募新兵。给以守饷。原为善后驻防。及内地城汛用。今已凯旋。各兵归营。城汛旧额仍足。毋庸添兵驻防。应裁汰以省钱粮。但有曾经出师者。且人数众多。裁之似有未便。应将四千名内。再去羸弱。其精壮分发各标营。旧兵缺出。以新兵补。新兵缺出。毋庸召募。以符旧额。得旨、知道了。该部知道。　　

○又奏、瓦寺土司、出入内地。向由汶川索桥。有县营稽查。甚为严密。土司恶此迂途。于桃关外番汉界河之间。自建索桥。直走成都。计程两日。离县营甚远。村落寥寥。漫无防范。已传该土司面饬拆毁。又瓦寺素产银矿。内地人民。因桃关有桥可通。私往开挖。与土司均分。聚至三百余人。若概行查拏。并参处土司。不特人多不能尽罚。且军务甫竣。正安辑番境之时。不宜启其疑惧。亦严饬土司。自行查拏炉头。枷示于番汉交界处。俟一二年后再释。余人押逐回籍。以示惩儆。得旨、所办甚是。知道了。　　

○又奏、川省用兵两年。地方官出境办公。民事冗积。已檄藩司查察。令各回任。臣寓整顿于绥静之中。俾吏治渐有起色。得旨、览奏俱悉。一切费汝整顿者多。言之难尽。勉尽一诚。大加振作。然亦不宜欲速。总之安静以养民。明作以察吏。斯可矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十七


大清高宗法天隆运至诚先觉体元立极敷文奋武孝慈神圣纯皇帝实录卷之三百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。夏四月。戊寅朔。享太庙。遣裕亲王广禄恭代行礼。　　

○谕、礼部所进册封皇贵妃摄六宫事、及晋封贵妃仪注。内称公主王妃命妇。俱诣皇贵妃、贵妃宫行礼等语。从前皇考时。册封敦肃皇贵妃为贵妃。公主王妃命妇等、俱曾行礼。乾隆二年。册封慧贤皇贵妃为贵妃。亦照例行礼。其乾隆十年、今皇贵妃、及纯贵妃、晋封贵妃时。则未经行礼。朕意初封即系贵妃者。公主王妃命妇。自应加敬行礼。若由妃晋封者。仪节较当酌减。此一定之差等。且今皇贵妃、及嘉贵妃、同日受封。而公主王妃命妇。行礼略无分别。则于仪制亦未允协。嘉贵妃前著照纯贵妃之例。不必行礼。将此载入会典。　　

○又谕曰。皇贵妃、嘉贵妃、令妃、舒妃、婉嫔、初五日进册宝仪注。内开初六日行谢恩礼。著传与总管太监、初六日不必行礼。初五日接册宝毕。即诣皇太后前行礼。还宫诣朕前行礼。初五日王妃命妇诣皇太后前、皇贵妃前行礼、俱免。再仪注内开、有王妃命妇与嘉贵妃行礼。乾隆十年娴贵妃、纯贵妃、进册宝。王妃命妇俱未行礼。今嘉贵妃前。亦不必行礼。此次皇贵妃等进册宝。俱著照十年之例行。初八日恭上皇太后徽号。初九日行庆贺礼。俱照元旦行礼之例办理。　　

○直隶总督那苏图覆奏、据署马兰镇总兵布兰泰、泰宁镇总兵马世岱、覆称汉军间补二镇兵。不能练习劳苦。费用不敷。且多系只身。不免脱逃生事。徒滋糜费。请停止各等语。查此次壮丁。正使习劳以挽逸习。讵因其艰受辛苦。转任恣意便安。如费用不敷。现有额粮可支。较在京闲散。资生已裕。况古来防秋远戍。何尝心悬两地。即两年中二镇共收汉军三百余名。逃者不及十分之一。尚可造就。应仍照前议。无庸更张。至或补余丁。或补壮丁。同属汉军。不必拘泥名数。应请先尽补该处余丁。得旨。那苏图此奏甚是。汉军间补马兰、泰宁、二镇兵缺。原为伊等生计艰难起见。且优给搬移盘费。盖造栖止营房。恩意极为优渥。而伊等迁延不前。该镇等遂以为若辈果系不耐劳苦。又费用不敷。心悬两地。脱逃生事。糜费无益。遽为请议停止。在汉军积习。耽于逸乐。惟当整饬。不可听其日流。而两镇绿旗兵丁。希图多得额缺。支食名粮。易于拔补。该镇等听信浮言。辄欲更张成例。殊属不合。布兰泰、马世岱、著传旨申饬。此案交军机大臣会同八旗汉军都统妥协定议具奏。寻议、应如该督所奏。无庸议停。至先补该处余丁。应令该镇查明。如实堪挑补。照十缺补三原议办理。倘挑补不敷。咨补在京壮丁。从之。　　

○己卯。上诣南郊斋宫斋宿。　　

○刑部尚书汪由敦等奏、本月初九日颁发恩诏。应令工部先期设金凤于天安门上正中。设宣诏台于门上东第一间。诏由午门出。迎至天安门上城。听诏百官耆老等。分翼排班。于金水桥南跪听。宣诏官宣读毕。鸿胪寺官赞行三跪九叩礼。捧诏官将诏置朵云内。彩绳悬系。由金凤口衔下。礼部官接受。置彩亭内。迎出东长安门。所有仪节。请交礼部遵照。载入会典。得旨、是。　　

○四川提督岳钟琪奏辞公爵。得旨。朕酬庸懋赏。一秉至公。不必固辞。该部知道。　　

○庚辰。常雩祀天于圜丘。上亲诣行礼。　　

○诣皇太后宫问安　　

○命甘肃西宁镇总兵张世伟、驻防哈密。调驻防哈密总兵王能爱、为西宁镇总兵。　　

○辛巳。以册封皇贵妃摄六宫事、并册封贵妃、令妃、舒妃、婉嫔、遣官祭告太庙后殿。奉先殿。　　

○谕曰。漕运总督蕴著、现召来京。各省粮艘。正当北上之时。一切漕务。著河道总督顾琮、暂行署理。不必督运来京。即于伊所辖境内往来督察。其山东以北。非该督所辖地方。所有应行事宜。交各省押运粮道办理。毋令迟误。　　

○壬午。上御太和殿宣制。命大学士来保为正使。礼部尚书海望为副使。持节、册封娴贵妃那拉氏为皇贵妃摄六宫事。册文曰。朕惟基化必资于内治。宫庭之模范当崇。从宜适协于成规。名位之优隆惟允。稽徽章而具在。重慈命之钦承。咨尔娴贵妃那拉氏、早毓名门。素娴内则。赐从潜邸。久昭婉顺之仪。晋锡荣封。克佐肃雍之化。端庄表度。锵雅韵于珩璜。恪谨持躬。著芳规于翟舀。兹以坤宁之虚位。屡烦圣母之萦怀。选继体于后宫。时加注意。命嗣音于椒殿。每切谕言。朕曲体圣衷。追踪家法。虽母仪俪极。事有待于将来。而阃职总持。典宜隆于此日。恭奉皇太后慈命。以册宝封尔为皇贵妃摄六宫事。尔其祇承懿训。益懋壸仪。奉长乐之春晖。勖夏凊冬温之节。统掖庭之内政。赞宵衣旰食之勤。端令范以率先。顺成是望。迓鸿庥而受祉。福履方绥。敬绍前徽。用光显命。钦哉。命大学士史贻直为正使、礼部尚书王安国为副使。持节册封嘉妃金氏为贵妃。册文曰。朕惟赞雅化于椒涂。质推柔顺。协令仪于彤管。德重幽闲。爰考彝章。式颁纶綍。尔嘉妃金氏、祇奉女箴。凛遵内则。恪勤有素。膺褕翟之光华。婉顺靡愆。叶珩璜之矩度。兹仰承皇太后慈谕、以册宝封尔为贵妃。尔其常怀敬慎。迓景福于方来。弥事谦冲。荷鸿禧于有永。钦哉。命协办大学士吏部尚书陈大受为正使。礼部侍郎木和林为副使。持节、册封令嫔魏氏为令妃。册文曰。朕惟赞化宫闱。必赖柔嘉之质。服勤内殿宜邀锡命之荣。爰沛纶音。式加象服。尔令嫔魏氏、夙娴内则。早侍深宫。淑慎居心。雅协珩璜之度恪勤效职。克襄苹藻之荣。兹仰承皇太后慈谕。以册印封尔为令妃。尔其钦承休命。永流翟舀之芳。祇荷鸿禧。勉奉掖庭之职。钦哉。命内阁学士雅尔呼达为正使。礼部侍郎泰蕙田为副使。持节、册封舒嫔叶赫勒氏为舒妃。册文曰。朕惟瑶宫翊化。允资淑慎之仪。内壸流徽。式著柔嘉之范。丝纶用贲。位序加隆。尔舒嫔叶赫勒氏、久侍掖庭。夙娴内则。分荣翟服。协雅度于珩璜。佐治椒涂。绍休风于图史。兹仰承皇太后慈谕。以册印封尔为舒妃。尔其祇承嘉命。膺瑶简以迎祥。益懋冲怀。迓鸿禧而衍庆。钦哉。命内阁学士观保为正使。礼部侍郎齐召南为副使。持节、册封贵人陈氏为婉嫔。册文曰。朕惟协赞璇闺。必柔嘉之是赖。翊宣内则。宜位号之攸加。贲以徽章。光兹茂典。尔贵人陈氏、承流椒殿。备娴敬慎之仪。奉职掖庭。久著恪勤之范。兹仰承皇太后慈谕。册封尔为婉嫔。尔其祇承象服。昭恭顺以流徽。笃迓鸿禧。履谦和而裕庆。钦哉。各正使跪受节。起。于各册前依次行。副使随行。至景运门外。捧节授内监。册印入宫。册封礼成。内监持节出景运门。授各正副使。至后左门复命。　　

○谕军机大臣等、向来各省被有偏灾地方。贫民糊口维艰。难资力作。或并无牛只。抛荒田地。经各该督抚、奏请借给耔种口粮牛草等项银米。以为调剂。例应按照年限徵还。乃频年之借项甚多。而完纳颇少。该督抚自应将实在情形具奏。著传谕伊等、所有乾隆九年以前。耔种口粮牛草等项积逋。查明确数。并将能否陆续徵还之处。具摺奏闻。寻据直隶、江苏、安徽、河南、山东、陕西、甘肃、各督抚先后覆奏、前项积逋。直属之天津、涿州、等二十九州县。江苏之淮、扬、徐、海各属。及豫、陕、两省。有议定分年带徵。且尾欠无几。今岁麦收丰稔。可陆续交纳。照旧催徵。其东甘两省。并安属之宿州等十九州县。积欠尚多。地瘠连歉。似难全完。各报闻。　　

○癸未。以上崇庆慈宣康惠皇太后徽号。遣官告祭天、地、太庙大社、大稷。　　

○上御乾清门听政。　　

○诣皇太后宫问安。　　

○谕军机大臣等、据潘思榘奏称、台湾北路。多有漳、泉、之人。在彼搭盖藔厂。招夥养鸭。恐匪类藉以潜藏。已经查缉整顿。现在并无滋扰。民情俱属宁帖等语。此奏初看。似属留心地方。按之全无实济。督抚大吏。于应行事务。必须实心经理。果能因地制宜。剔除积弊。方为有益。若仅摭拾一二事。形之章奏。以博整顿之名。此乃外省虚浮粉饰之习气。潘思榘为人居心。素有此病。朕加恩授以封疆重寄。且屡经教训。岂可尚不知改。又如另摺所奏、邵武县西山地方。每于八月十五日。聚集数千人。称为赛会。至九月中旬始散。今加禁约。只许在庙报赛。不许整月哄闹等语。地方果有匪类邪教。聚集滋扰之事。自应极力严禁。彻底肃清。非仅出一示。行一文。遂可了事。若祇是迎神报赛。祷雨祈晴。民间风俗相沿。非有干犯法纪。而强为厉禁。徒使书吏藉端滋扰。舆情转致惊疑。是欲省事而反以生事矣。如了髻山进香。何尝不至数千众。若因其聚集多人。遽以为可虑。则亦当在禁止之列。然历久相安。并无他虞。亦祇可听其自然。况闽省环山带海。民俗刁悍。一切政治。尤宜实力查办。务期有济。岂可以纸上之空文。完摺奏之故套。著传旨申饬。令其痛除锢习。　　

○以翰林院侍读陈大日□仑、充日讲起居注官。　　

○甲申。恭上皇太后奏书。上礼服。于中和殿恭阅奏书后。上升舆。由右翼门、至永康左门。降舆。大学士捧奏书。由中路前行。至慈宁门下。上由东阶升。至门下东旁立。皇太后吉服。升慈宁宫座。仪驾全设。中和乐设而不作。上诣正中拜位。跪。大学士捧奏书。在左旁跪进。上受奏书。恭献。授右旁大学士跪接。置正中黄案上。宣读官捧起。跪宣奏书讫。上九拜礼成。奏书曰。播徽音而锡福。式重母仪。熙鸿号以归尊。虔修子职。钦惟圣母崇庆慈宣皇太后、安仁敷化。厚德凝禧。慈范宏垂。溥休和于泰运。恩晖广被。深教育于坤宁。前者仰沐鸿慈。中壸协柔嘉之颂。近复亲承懿训。遐方昭绥靖之猷。凡兹吉祉之骈臻。悉本恩勤之懋著。欣逢盛事。宜考彝章。仰圣德以弥隆。晋鸿称而共戴。肃举显扬之典。允孚四海欢心。敬抒归美之忱。用笃万年纯嘏。伏祈鉴允。庶展微忱。不胜拳拳之至。谨奏。　　

○谕、朕阅礼部所进仪注。朝贺皇太后行礼之世职大臣。止列入公侯伯子。而男爵则未之及。盖因男爵原系二品。向例惟一品大臣。在长信门外行礼。后以人数过少。增入侍郎、副都统。而礼部所进仪注。仍前例不及男爵。是五等之班。竟缺其一。未为允协。著于仪注内一并增入。该部知道。　　

○又谕、金川用兵案内。川省大小官员。办差办粮。小有过愆。及供亿满兵迟误者。前经降旨。令于事后核其功过查办。乃因现在用兵。不可不使知警惕而然。今大军凯旋。伊等从前虽未免稽误。而竭蹷办理。业经竣事。著加恩从宽免其参处。俾得安心职业。以尽抚绥休养之道。　　

○又谕、前据蕴著列款参劾盐政吉庆、朕已召蕴著来京查询。总漕印务。交顾琮暂行署理。今吉庆到京。亦应留伊质对。其两淮盐政员缺。著高晋前往署理。山东按察使员缺。著天津道王师前往署理。　　

○又谕曰。刑部尚书阿克敦、近患风热。精神不足。著大学士来保、兼管刑部事务。其兵部现有哈达哈、署尚书事。来保不必兼理。　　

○又谕、据副都统衔总管达什奏称、镶白旗察哈尔地方被灾。所伤马畜甚多。请豫借官兵一年俸饷等语。昨据镶黄旗察哈尔总管那兰图、亦因该管旗分被灾。马畜伤毙。请借俸饷具奏。是察哈尔蒙古地方。受灾较重。著尚书纳延泰、乾清门侍卫鄂实、驰往查勘。将如何施恩之处。具奏办理。　　

○谕军机大臣等、朕闻总漕蕴著、将淮安河中所有大石一座。令山阳县知县、雇夫掘起。用粮艘运送。指称进京入贡。又令粮道另办贡石数片。装载北上。似此累重之物。非轻便易携者可比。乃劳民动众。致令远近喧传。其举动实属荒缪。朕不知蕴著、何以罔识轻重。一至于此。此事果否如此。黄廷桂何以不奏。著传谕两江总督黄廷桂、即速专差。查明所运之石。现在何处。即于何处饬令停止。再前有谕旨。令将蕴著参奏吉庆各款。密行查奏。黄廷桂虽据府禀先为奏覆。而摺称再加密察另行具奏。又大学士公傅恒所奏一摺。亦经发令并查。迄今均未据奏到。殊属延缓。著即一并详查速奏。高斌驻劄清江浦。近在咫尺。何以不行奏闻。著传谕令其即速查明。据实具奏。再蕴著到任以来。声名如何。其参奏吉庆、公当与否。一一据实速奏。寻黄廷桂奏、查淮安西门运河东岸下河。名黄家河。有大石一座。蕴著访系民人黄姓祖遗。用价购买。装载船只。皆伊自雇。并未擅用粮艘。且称进贡之物。是以未经具奏。兹遵谕专差沿河尾追。如船未过德州。仍由水路截回。再臣昨巡察各营。归过扬州。闻此案已破。随细访蕴著参吉庆各款。与前府禀无异。实无别项婪赃情事。报闻。　　

○大学士等奏、请编辑平定金川方略。酌拟十有五条。一、请照平定朔漠方略例。编年按日。以次纂辑。一、上谕应载。其有重出与旁及他事。无关军务者。或应删节。应于进呈副本时声明。恭候钦定。一、军前奏章。及外来题奏本摺、各部文案。凡涉机宜者均载。一、臣等议覆军机事件。皆禀承圣训。应酌载。一、徵调兵马。拨运钱粮。派遣官将。整理器械。及军前黜陟赏恤诸事均载。一、金川图可稽山川道里。应交养心殿仿绘载入。一、凡事迹前后有发明处。谨加案语声叙。一、纂修草本底本。即令军机处司员承办。其进呈之副本正本。请交部于考取誊录生监内、拣选字画端楷者。酌取数名恭录。一、此次军兴事宜。悉由臣等承办。若另派员。恐未能深悉。应即令军机行走官员。分任提调、纂修等事。臣等总其大纲。每成一卷。先进副本。恭候钦定。再缮正本。告竣日恭请御制序文冠首。一、凡清文谕旨奏摺。俱译载。本处司员承办不敷。请另简优通之员奏派。一、收管档案行文等事。拟用供事六名。并纸匠二名。皂役四名。一、开馆后一切档案。须另贮备检。请敕内务府于附近军机处拨屋数间。作为馆地。一、需用箱柜桌杌等物。酌向各该衙门支领。军机处官员。无庸给桌饭银两。其加添繙译满员。及誊录生监等。应照会典馆例支给。一、平定朔漠方略内。未经编辑艺文。今遵旨载臣工诗赋。拟另编卷次。御制告成太学碑文。并御制诗冠首。大学士公傅恒、及凯旋后臣工诗颂。拟选载。一、书成日。请交武英殿刊刻。至总裁官。大学士公傅恒、虽未便列名。而军务机宜。皆所亲历。应令裁酌。得旨。依议。张廷玉、来保、著充正总裁官。陈大受、舒赫德、汪由敦、纳延泰、著充副总裁官。　　

○四川总督策楞、提督岳钟琪奏、前因军兴。奏准添募卡撒、党坝、两营新兵四千名。分拨各标营。现既凯旋。无庸驻防。自应裁汰。但此内有曾经出师者。未便遽裁。应酌选壮丁。依原发各标营。饬该将领、遇旧兵缺出。即补新兵。停其召募。报闻。下部知之。　　

○乙酉。恭上皇太后徽号册、宝。上礼服。于太和殿恭阅册、宝。奉安彩亭上。前行。上升舆随后。由右翼门、至永康左门。上降舆行。至慈宁门外。东旁立。册、宝、仍设正中黄案上。皇太后礼服。升慈宁宫座。仪驾全设。中和乐设而不作。上诣正中拜位。跪。左旁大学士捧册、宝。依次跪进。上受。恭献授右旁大学士跪接。置正中黄案上。宣同官、宣宝官、跪宣册、宝。讫。上九拜。礼成。册文曰。慈恩垂训。万方蒙乐利之庥。鸿号加崇。四海仰尊荣之福。欢腾宫掖。庆溢寰瀛。钦惟圣母崇庆慈宣皇太后陛下、德协资生。功同厚载。噙躬恭俭。仪型式播于家邦。逮下宽仁。惠泽广宣于中外。承欢内殿。藐躬久荷恩勤。视膳璇宫。慈教常殷启迪。近以西川之用武。尤烦夙夜之萦怀。仰邀懿训之详。克致肤功之建。边疆永靖。实为宗社之光。弓矢载櫜。允属生灵之庆。我国家无疆之福。其在于斯。惟圣母莫大之慈。以克臻此。兹者合外廷之喜颂。祇上崇徽。贲中阃之荣封。适符吉日。敬稽经礼。虔展悃忱。谨告天、地、宗庙、社、稷。率诸王、贝勒、文武群臣。恭捧册、宝。上徽号曰崇庆慈宣康惠皇太后。伏愿纯禧茂集。多福诞膺。焕宝册于彤庭。偕日升月恒而并曜。蔼春晖于紫极。与天高地厚而俱长。谨言。　　

○谕军机大臣等、从前张师载所奏、办理山盱厅属南北束水二堤。加高土方一摺。经军机大臣会同工部详悉指驳。今据高斌、张师载、覆奏。殊未明晰。此段堤工。自乾隆七年白钟山任内。动帑兴修。后十一年高斌等复经修筑。继又查勘估办。延今数年。究未兴工。而两堤完善如故。且白钟山已动用银四万余两。嗣经高斌估银一万三千余两。续减为一万二千余两。今又减为六千两。由是观之。则洪湖异涨。既不多见。两堤土方。数年来即不加高培厚。亦未致遽有冲决。是该处工程。原非必不可已之举。况工程果关紧要。即费帑亦所不惜。今以一堤而前后估计。自四万而减至六千。屡易其说。正恐六千之数。亦尚未为确核。该督等始则听信属员。以兴工为冒帑之计。及奉驳核实。亦不过随意减估。具此摺奏。以见其详慎节省。而工程之实应修筑与否。以无定见。外省办事。概多迁就虚浮。河工尤甚。总其大要。无非为在工人员。希图开销耳。此案著高斌、张师载、再行详悉查明。切实具奏。不得支吾掩饰。仍蹈锢习。寻奏、查洪湖伏秋盛涨。水势大小难定。其束水堤内之水。即视各坝滚水大小为盈缩。乾隆七年。最称异涨。两堤顶坡被冲。并决口二处。经前河督白钟山、动银四万余两修补。但于加高处经理未周。八九十等年。滚坝未过水。迨十一年异涨。卑矮处水高堤面。臣高斌、同顾琮、督属抢救。幸就平稳。因有按水志加高。估银一万三千余两之议。及顾琮调任后。周学健未谙原委。迟逾未办。幸十二三年。滚坝仍未过水。臣高斌素知两堤紧要。上年莅任时。即饬照估办理。嗣臣张师载覆核。于帮筑处减数段。实需一万二千余两。续奉廷议。臣高斌亲勘从前抢险所筑子堰。一线单薄。两堤亟须加高。惟该处土性颇坚。因节省钱粮起见。请照原估一律加高三四尺。其加筑顶底宽厚之处。只须减半帮筑。所用土方。按漕规定例核算。减银一半。仍俟今年汛过后。再察滚坝过水情形。于明年酌办。现在工竣亲勘。俱照估如式完固。实无偷减开销。得旨。览奏俱悉。　　

○丙戌。以尊上崇庆慈宣康惠皇太后徽号。颁诏天下。诏曰。帝王恭膺景命。寅绍丕基。内正家邦。外宁边境。起宫庭之雅化。播海宇之休风。必原垂裕之隆。以著懋昭之盛。所以显亲教孝。荣号归尊。载考前徽。实多庆典。钦惟我圣母崇庆慈宣皇太后、仁垂教育。德普生成。启泰运以贻谋。体坤仪而立极。顷以中宫虚位。内佐需人。乃眷柔嘉。俾宏继体。娴妃那拉氏、禔躬淑慎、秉性端庄。克承慈顾之恩。允协顺成之义。虽正位之礼。尚待于三年。而统摄之仪。当循乎往制。于乾隆十四年四月初五日。册命那拉氏为皇贵妃摄六宫事。问安兰殿。表范椒涂。永敬奉乎徽音。以穆宣乎壸政。至于遐荒绥靖。中外乂安。丕成不战之功。益荷无疆之庇。方当元勋专阃。嘉勇略之宏抒。禁旅扬威。奏先声之大震。审机宜于宵旰。时切忧勤。承慈诲于再三。深蒙训迪。仰体好生之念。用开祝网之恩。金川土酋莎罗奔、郎卡、等稽首来降。革心效顺。兵戎载戢。蛮服敉宁。淳化殷流。太和翔洽。凡此嘉祥之并集。实惟佑启之多方。宜骏鸿称。以彰盛德。谨告天、地、宗庙、社、稷。于乾隆十四年四月初八日。率王公文武群臣。恭奉册、宝。加上圣母崇庆慈宣皇太后徽号。曰崇庆慈宣康惠皇太后。尊养兼隆。弥衍鸿图之瑞。显扬共戴。永昭燕翼之祥。盛典聿光。湛恩用溥。所有应行事宜。开列于后。一、和硕亲王以下、在京文武三品以上官员。俱加恩赐。一、内外公主以下、固山格格以上。俱加恩赐。一、五岳四渎、及历代帝王陵寝、先师孔子阙里、应遣官致祭。著查例举行。一、内外官员。有因公挂误。降级留任罚俸、并现在因公议降议罚戴罪住俸等项。俱著该部奏明。开复宽宥。一、直省地方有现行事例。不便于民者。各该督抚详察。开列具题。该部确议酌量更正。一、大兵所过州县。除侵盗钱粮、及贻误军需外。一切降罚处分。事在四月初九日以前者。概从宽免。一、自金川用兵以来。军需浩繁。川陕地方。以及大兵经过之处。百姓急公敬事。深属可嘉。各该督、抚、须洁己率属。加意抚绥。严禁有司。勿得横徵私派。及借端需索科敛。官吏分肥。如有此等弊端。该督抚即行据实指参。如或徇庇。别经发觉。将该督抚一并从重治罪。一、经略大学士忠勇公傅恒、先起带往军前之云梯兵。所有从前借支官银。应行扣还者。加恩豁免。一、金川前后所调马步兵丁。借支行装银两。并未经赏给银两之成都满兵。借有公帑者。例应于饷银分扣还项。今格外加恩。凡已至军前者。概予豁免。甫经起程。即奉彻回者。亦量免一半以示优恤。该部即行令各该督、抚、副都统、提、镇、查明办理。毋任不肖将弁。冒扣入己。一、川省运粮夫役。如有逃亡物故拖欠公项。应行追赔者。加恩概行豁免。一、地方有才品优长。山林隐逸之士。著该督、抚、核实具奏。酌与录用。一、满汉孝子、顺孙、义夫、节妇、该管官细加咨访。确实具奏。礼部核实以凭旌表。一、国子监监生及教习。俱免监期一月。一、各省驿站。军兴甚属劳苦。著各督、抚、加意抚恤。一、现在军流以下人犯。概予减等发落。一、伤病兵丁不能充伍者。该管将弁、查明本家如有子弟至戚。可以教练差操。即令顶食名粮。免致失所。一、满洲兵丁。原系披甲效力行间。有带伤残废闲住。及疾病年老闲住者。著察加恩赐。一、各省要路桥梁。间有损坏。行人劳苦。交与地方官查明验看。应行修理之处。该抚奏明修理。于戏。广圣慈而锡福。万邦共乐乎昇平。昭德范以承庥。四海覃敷乎恺泽。布告天下。咸使闻知。　　

○谕军机大臣等、阿里衮今日复具摺请安称贺。此等摺奏。外任官员。不过随众虚文塞责。伊前日既经奏到。何以今日复行陈奏。在他人犹可。伊久在内廷行走。受朕教导深恩。望其有成者。不当如是。且焉知非同日拜发。令赍摺之人。先后递进耶。若果出此。甚非诚敬之道。即系两次差人前来。亦属虚文。全非实意。伊自外任以来。沾染虚浮习气。往往如此。可传谕令伊知之。嗣后当痛自悛改。毋得仍蹈故辙。　　

○丁亥。上诣皇太后宫问安。　　

○谕军机大臣等、据提督史载贤奏、湖南宝庆协派赴金川协剿官兵。回至长沙府属之益阳县。因换船稍迟。与典史衙役口角。该典史将船户王九章锁去。各船户辄行拉回。典史赴县禀知。把总彭永年、亦赴典史衙门讲说。是时典史差役。将目兵莫大贵殴打。而船户街民多人。复至县署鬨闹。致头门木板挤落。并非兵丁打坏等语。约束兵丁。原须严明。毋令生事。方足以肃军纪。今回营之兵。船只偶迟。即稍待何碍。乃至兵役互殴。毁坏县署。此风亦不可长。史载贤所奏。未免有袒护之意。著传旨申饬。并谕总督瑚宝、令将此案情节。确切查明具奏。固不必偏徇兵丁。亦不必瞻顾地方官。惟在得其实情。秉公办理。新柱回任时。一并传谕知之。　　

○又谕、前经降旨。外省督抚所奏密谕事件。俱不必叙入题本内。即有必需奏覆之处。亦应另摺声明。彭树葵身为巡抚。乃于匪犯吴月保拟绞一案。辄将前抚陈宏谋所奉朱批。移咨刑部。殊与原降谕旨不符。此本已交该部改正批发。彭树葵于此等奉旨事理。漫不经心。著传旨申饬。　　

○云南巡抚图尔炳阿奏、武定府知府李鼎望、身染废疾。请勒令休致。得旨。向来此等被参官员。俱题请交部定议后。始行开缺。朕思病废之员。非有劣迹可比。即交部议处。亦不过勒令休致。而云南等远省。文移往返。羁延时日。悬缺久待。于吏治殊属无益。但题到即行开缺。又恐启抑勒之弊。嗣后此等人员。即照八法内年老有疾之例。一面具题。一面勒令休致。该员有不甘废弃。情愿来京引见。该督抚给咨送部引见。李鼎望著即照此例行。该部知道。　　

○戊子。上至静安庄。孝贤皇后梓宫前奠酒。　　

○临和敬公主第视病。　　

○诣寿皇殿阅视工程。　　

○命刑部尚书汪由敦、充会典馆正总裁官。吏部待郎王会汾、不必兼办会典馆事。　　
</div>
    <div class="pagination">
<a href="清实录乾隆朝实录_page472.html">上一页</a><span>...</span><a href="清实录乾隆朝实录_page468.html">468</a><a href="清实录乾隆朝实录_page469.html">469</a><a href="清实录乾隆朝实录_page470.html">470</a><a href="清实录乾隆朝实录_page471.html">471</a><a href="清实录乾隆朝实录_page472.html">472</a><span class="current-page">473</span><a href="清实录乾隆朝实录_page474.html">474</a><a href="清实录乾隆朝实录_page475.html">475</a><a href="清实录乾隆朝实录_page476.html">476</a><a href="清实录乾隆朝实录_page477.html">477</a><a href="清实录乾隆朝实录_page478.html">478</a><span>...</span><a href="清实录乾隆朝实录_page474.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
