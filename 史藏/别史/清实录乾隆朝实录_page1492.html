<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1492 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1492 页/共 1860 页</h1>
    <div class="content">
○已已。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官德保、曹秀先、进讲论语知者乐、仁者寿、二句讲毕。上宣御论曰。仁者知之体。知者仁之用。亦如山者水之体。水者山之用。故无水之山必枯。无山之水必泻。知而离仁失之巧。仁而离知失之讷。朱子解此章。虽云不是兼仁知而言。而夫子之言。实并仁知之形容。及与其效相提并论。以显其相资殷而相得彰也。明乎仁知之相资。则体用各得其宜。盖知有知之体用。仁有仁之体用。而仁知又互相为体用。浑然天理。动静周流。其乐与寿不求而必得矣。虽然。其乐与寿岂一己之私哉。知者无不通。乐何如之。仁者无不善。寿何如之。夫然则其乐其寿。实泯彼此。该物我。乐以天下。寿以万世。学者宜无不加勉。而为人君者。更当以是为亟也。讲官暨侍班官跪聆毕。兴。直讲官阿肃、谢墉、进讲书经在知人、在安民、二句。讲毕。上宣御论曰。皋陶言人君为治之道。在知人。在安民。斯言也。实示千古帝王治世之要道。舍是无他求矣。夫知人安民。非二事也。君以一身临万民之上。万民众矣。岂能一一教之养之。是在知人善任。内而百官。外而民牧。必各称其职而能其事。以相辅弼承宣。然后庶政惟和。万国咸宁。夫使若而人者。皆各称其职而能其事。岂易致哉。故大禹吁之曰。唯帝其难之。而何忧何畏。皆重于知人。而知人尤难于安民。能知人则无不安之民矣。夫以神尧所难之事。而为帝王者无不有是责。呜呼。可不畏乎。可不慎乎。讲官暨侍班官跪聆毕。大学士三宝等奏曰。钦惟皇上德该仁智。化洽臣民。统乐与寿、而量无不周。能哲而惠而操之有要。洵所谓范围莫过。曲成不遗者矣。臣等幸聆御论。敬体宸衷。曷胜诚服之至。奏毕。诸臣出就拜位。行二跪六叩礼。礼成。赐讲官暨侍班官等宴于文华殿东庑之本仁殿。　　

○上御文渊阁。赐四库全书总裁、总阅、总纂、纂修、总校、分校、提调、暨文渊阁领阁事、提举阁事、直阁事、校理、检阅等官宴。赏赉有差。　　

○遣官祭关帝庙。　　

○谕、据福禄奏、向来南路各回城驻劄办事大臣。稽察回民。俱于年终自行具奏。请嗣后转报乌什参赞大臣汇奏。所见尚是。著照所请行。因思伊犁等处。亦应如此办理。嗣后伊犁所属各城办事大臣。亦著于年终申报伊犁将军汇奏。　　

○又谕、据福禄奏、土尔扈特汗策凌纳木扎勒、所属之土尔扈特布伦、乘骑逃走。在吐鲁番地方拏获。请送理藩院审办发遣。充当驿站苦差等语。所办殊属糊涂。土尔扈特布伦、拏获后。即应交策凌纳木扎勒、自行办理。此等逃人。该处想常有之事。若皆纷纷送理藩院。成何事体。福禄、著严行申饬。并著传谕新疆大臣等、嗣后如遇此等事。不可拘泥。　　

○署云南巡抚刘秉恬奏、滇省大理府属邓川州、境内之弥苴河。上通浪穹。下注洱海。中分东西两湖。西湖另有水尾。直达于海。东湖由河入海。河高湖低。遇夏秋潦发。青不涧、九龙涧等处之水。会冲入河。河水宣洩不及。回流入湖。附近粮田。俱被淹没。现在该处绅民倡捐。将东湖尾入河之处。筑坝堵塞。另开子河。引东湖之水。直趋洱海。又自青不涧、至天洞山。筑长堤一道。并建立石闸使河归堤内。水由闸出。历年被淹粮田、一万一千二百余亩。全行涸出。得旨嘉奖。　　

○庚午。谕、据理藩院奏、喀尔喀桑济公爵。应否准其承袭请旨等语。该院亦系循例办理。但桑济之父噶瓦、从前于青滚杂卜之事。曾经出力。是以赏给公品级。令伊子承袭。今仍著加恩。准其世袭罔替。　　

○命左都御史刘墉、在南书房行走。　　

○以克勤郡王雅朗阿、为正白旗汉军都统。　　

○予故喀尔喀扎萨克多罗郡王齐巴克扎布、青海扎萨克辅国公旺扎勒敦多布、致祭如例。　　

○辛未。上幸南苑。　　

○诣永慕寺行礼。　　

○遣官祭昭忠祠。　　

○是日驻跸旧衙门行宫。　　

○壬申。上行围。　　

○谕军机大臣曰、阿桂等奏、筹办青龙冈坝工。及现在挑溜进占情形一摺。此时亦祇可如此办理。又阅韩鑅、富勒浑等奏、曲家楼堤工一摺。并拟筑外越堤图。因思决口尚未合龙。岂能即至越堤。今春汛在迩。如有可设法变通之处。自当多方熟筹。若此次能合龙固是万幸。无可复言。设不幸复不能成。则是现筑坝处。不宜合龙明矣。朕详阅图内形势。若将引河移在现筑二坝之下。引溜东注孔家庄。接入引河故道。似比现开引河之处。较为得力。但此乃无聊之极思。因将图内朱笔标出。著传谕阿桂等、详细审度水势土性。为此备而不用之筹。朕廑念要工。日夕萦切。为此不得已之计。阿桂等、惟当公同悉心筹画。期于坝工有济。迅速蒇事。不可因有此旨。稍存迁就之见。将此由六百里传谕知之。并将朱笔标识原图。发寄阅看。仍即将现在堵筑情形。迅速由驿覆奏。　　

○以镶红旗蒙古副都统乌尔图纳逊、为察哈尔副都统。　　

○是日驻跸南红门行宫。　　

○癸酉。谕曰、梁朝桂、前在肃州镇总兵任内。因不将年力衰颓之都司福昆等揭报。经李侍尧参奏。部议降调。总兵职司营伍。考察将弁。是其专责。乃一任衰朽恋栈。不行揭报。予以降调。实属咎所应得。第念梁朝桂、曾经出兵打仗。颇为奋勉。尚堪弃瑕录用。著加恩、补授福建福宁镇总兵。其降调之案。带于新任。俟八年无过。方准开复。　　

○又谕、本日据巡台御史塞岱、雷轮、递到奏摺。一系接奉朱批。自陈惶悚。并请交部议处摺。于十二月初五日拜发。一系巡查台湾北路情形摺。于十二月十七日拜发。两摺先后不同。俱于同日奏到。其初五日摺内所奏。诸罗县盗犯洪笼一案。乃该处紧要事务。何以并未详悉声明。即所称该厅县。先后拏获贼犯二十余名。俱经抚臣杨魁、行提过海审办。及续获贼匪陈明等八名。已飞饬各县严究办理之处。殊属非是。台湾地处海外。因三年例派御史。巡视一次。遇有紧要事件。自应一面提审办理。一面奏闻。如此案缉获贼匪陈明等八名。事关要案。该御史等、即应就近审办。再行移交抚臣。归案完结。何得仅饬各县审究。谓可了事耶。至十七日所奏之摺。又不过巡视地方情形。敷衍塞责。而于初五日所奏、诸罗县盗犯之事。全不提及。似此有名无实。又安用此巡台御史为乎。塞岱、雷轮、仍著交部议处。　　

○谕军机大臣等、昨阿桂等、奏报筹办青龙冈坝工情形。又韩鑅等、奏曲家楼堤工各摺。已将朱笔改抹之谕旨发寄。阿桂等、自当仰体朕意。将现筑坝工。悉心赶办。迅速蒇事。期于桃汛前合龙。方为妥善。至昨日图内朱笔标出之处。恐此次坝工。万一不能得力。不得不思变计。若现在坝工可以克期堵合。自不必复为此举。阿桂等、惟当督饬在工员弁。竭力堵筑。以期一举集事。著再由四百里传谕知之。仍将现在坝工情形。及何日可以合龙之处。迅速覆奏。　　

○以内阁学士毓奇、为镶红旗蒙古副都统。　　

○是日驻跸团河行宫。翼日如之。　　

○甲戌。春分。朝日于东郊。遣豫亲王修龄恭代行礼。　　

○遣官祭先医之神。　　

○谕军机大臣等、据陈辉祖奏、藩库实存银数一摺。内称藩库钱粮。自乾隆四十六年正月起。至十二月底止。经收各年各款。除支销外。实存银二十二万九千八百四十四两零等语。所奏殊未明晰。藩库为钱粮总汇之地。所有节年实存各款银两。自应逐一查明。将存库总数。一并开载。方可一览了然。今该督仅以本年实存之数。据详具奏。其藩库积年存贮银两。究有几何。并未详晰声叙。竟似浙省藩库。仅止存银二十二万余两。若果布政司库。所存止有此数。则省城贮备太少。陈辉祖、何以不行奏请酌拨耶。除就近交部详察具奏外。著传谕陈辉祖、即将浙省藩库。除支销各款外。实在新旧各款。共贮银若干。再行详查迅速覆奏。　　

○旌表守正捐躯安徽。阜阳县民马三妻李氏。　　

○乙亥。上行围。　　

○是日驻跸新衙门行宫。　　

○丙子。上幸圆明园。　　

○丁丑。祭先师孔子。遣大学士嵇璜行礼。　　

○谕曰、总兵永海到任后。将操演兵丁、查阅营伍之处。缮写汉摺具奏。永海、身系旗人。竟用汉字奏摺。此非办理地方民情料估事件。碍难缮写清字。其查阅营伍。何须多语。竟不能以清字具奏乎。从前总兵等、因系旗人。以汉摺具奏。屡降旨申饬。并交部查议矣。永海、岂无见闻。永海到任、即用汉字摺具奏。深染绿营习气。著严行申饬外。并交部查议。　　

○谕军机大臣等、据车布登扎布等奏、喀尔喀地方。挖金民人。现聚五百余众。因派额外笔帖式多尔济扎布等、前往驱逐等语。蒙古地面。聚集五百余人。断非一时骤致。且系何省之人。该处产金。伊等又何由得知。著传谕奎林、查明具奏。寻奏。查系陕甘、山西等处民人。陆续聚集。现已尽行驱回。询问蒙古等、尚无勾引分金情弊。请嗣后于口外接壤处所。设卡严查。得旨、奎林所奏、殊属糊涂。喀尔喀、离内地遥远。若非蒙古等、图利招引。民人何由知彼处有金。前往刨挖耶。奎林、惟听人言。辄欲苟且了事。著传旨申饬。　　

○军机大臣会同刑部议覆、据陕甘总督李侍尧奏、镇迪道巴彦岱、前在镇西府任内。收受经方馈送银一千两。现任镇西府富明阿、明知经方亏空。因恐分赔。不行查揭。均请照例拟流。应如所请。巴彦岱、照侵盗钱粮一千两杖流例。富明阿、照故出人罪死囚未放减一等杖流例。俱从重改发新疆。效力赎罪。得旨、此案巴彦岱、在镇西府任内。收受经方馈送银一千两。明知该犯亏空帑项。已逾数万因受贿在先。惮于举发。又恐自身将致赔累。是以甘为徇隐。核其情罪。与署镇西府之富明阿。并未收受馈送银两。止系庇护不行揭报者。轻重悬殊。军机大臣、会同该部核拟时。自应按例将巴彦岱、比照经方斩决之罪。减一等定拟斩候。方为允协。乃率照李侍尧原拟。将巴彦岱、富明阿、均拟杖流。改发新疆。殊属错谬。定此案之军机大臣、刑部堂官、及李侍尧、俱著交部议处。此案巴彦岱、改为应斩监候。秋后处决。余依议。甘肃各官。上下通同一气。目无法纪。至于如此。虽王亶望一人之作俑。而官官相护之风。至于举朝皆然。朕竟不能以诚感众。实为惭懑。不知众人以为何如。　　

○戊寅。孝康章皇后忌辰。遣官祭孝陵。　　

○谕、两淮盐政员缺。著伊龄阿调补。徵瑞、著调补长芦盐政。俟接任交代后。再行起程。其未到任之先。著西宁、前往暂行署理。伊龄阿、俟西宁接署后。即赴新任。不必来京请训。全德、著调管淮关监督。四德、著调补苏州织造。其杭州织造员缺。著盛住兼管。　　

○巳卯。礼部议覆、四川学政刘烒咨称、川省各学廪生出贡。二十名者二年一贡。十五名者三年一贡。十名以下者四年一贡。今屏山县学廪缺。已裁四名。祇十六名。应改为三年一贡。以昭画一。应如所请。从之。　　

○旌表守正捐躯山东寿张县民杨仆女杨氏。　　

○庚辰。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕曰、原任布政使陈用敷、前在广东道员任内。因失察黎匪滋事等案。部议革任。自属咎所应得。但念其究属因公。与私罪有间。尚堪弃瑕录用。现在广西按察使姚梁丁忧。所遗员缺。著加恩以陈用敷补授。　　

○谕军机大臣等、据陈辉祖等奏、查出仁和县监生卓天柱等、收藏伊先人卓长龄等诗集。内有薙头轻卸一层氊。又发短何堪簮。厌此头上帻。及彼都人士。痛绝黍禾之语。又卓士忠、钞录本朝诗内。并不将御制诗出格缮写。辄敢妄用红笔圈点。实属大逆狂吠。现在彻底究审等语。卓长龄等、生于本朝。食毛践土。乃敢肆其狂吠。将本朝制度。作诗指斥。不法已极。国家定制。损益从宜。即以薙发而论。自较便于前朝。乃该犯等因穷困无聊。遂尔心怀刺讥。形之歌咏。实为人心风俗之害。今经发觉。虽该犯已幸逃显戮。伊孙卓天柱等、于此等悖逆诗集。并不即行首缴。且挖去违碍字迹。有心隐藏。自有应得之罪。著陈辉祖、审明照例定拟。又据奏监生卓汝谐、曾盗卖祠堂门楼地基。查出控县。游幕江南避匿。挟嫌首告是该犯计图报复。亦非专为举发悖逆起见。亦当审讯明确。照例办理。将此传谕陈辉祖、并谕王杰知之。　　

○又谕曰、福康安奏、谢赏貂褂摺。及粮价单。俱用黄绫。此皆无益之费。朕于一切无不节俭。伊所深知。著传谕福康安、嗣后除年节贺摺。俱不必妄用黄绫。　　

○又谕曰、伍弥泰奏、西安新设将军标下。三营兵丁。务使精锐等语。此虽系绿营兵丁。既属将军标下。即是伍弥泰专责。朕原因西安要地。故添设此营。必须按时操练。俾成劲旅。方不负添兵之意。著传谕伍弥泰、令其实心训练。痛除绿营积习。以整营伍。　　

○辛巳。谕军机大臣等、据巴延三奏、安南国王黎维＜礻耑＞咨称、前因拏解窜犯。蒙加优赐。今奉旨准将此次谢恩仪物。充作正贡。本国谢款。殊觉歉如。谨缮奏摺。恳请转为题达。曲赐矜从等情。连奏本一匣送到。现在赍交礼部。转送内阁进呈等语。此奏殊未明晰。安南国王、前因蒙赏谢恩。随表附进土物。念其专使远来。已令留充正贡。今据该国王具咨。复行恳请。具见恭顺悃忱。但该国贡使。是否亲赍贡物来京。抑系留住粤东候旨。摺内均未声叙明晰。其奏本询之礼部。亦尚未递到。著传谕巴延三、即将该国贡物。是否业已起程。及贡使是否一同来京之处。即行迅速由驿明晰覆奏。候朕再降谕旨。寻奏、安南国王贡使及贡物。尚未来粤。俟到日即行妥办送京。报闻。　　

○直隶总督郑大进奏、拏获私盖天主教堂。聚众念经之宝坻县民李天一、张全等。供系自幼随父入教。与同村之张化陇等、私相崇奉。后因到京。与天主堂西洋人熟识。向其讨取瞻礼单。并买天主图像。及经卷乐器等物。每逢瞻礼日期。持斋诵经。并无别项敛钱不法情事。李天一、应照左道惑人为从例。发边卫充军。张全、张化陇等、应照违制律杖责。经像乐器等。概行销毁。下部知之。　　

○予河南青龙冈坝工蛰陷淹毙官员。河陕道张有年、守备张位、赵魁、千总郑文彩、闸官张性、潘祖寿、把总张尚仁、外委岳贵、王文林等。并受伤弁兵。赏恤如例。　　

○壬午。谕曰、杨魁奏、革职知县杨慰、访禀诸罗县盗首洪笼病故。经委验知府苏泰禀称。系久毙之尸。并非洪笼正身。拘获洪笼之兄洪卢、讯系因根缉畏累。将路毙尸身。捏作洪笼病死。投保转报等情。现在提集人犯。严切根究一摺。此案内盗犯洪笼、系为首要犯。自应严缉正身务获。速正刑诛。乃该犯之兄。竟敢将路毙尸身。捏冒病死。已革知县杨慰并不验明。遽行据报。显系惮于协缉。有心欺捏。情罪甚为可恶。仅于该省提审。不足蔽辜所有革职知县杨慰、著即拏交刑部治罪。至知府苏泰、于委验尸身。究出假捏情事。办理尚能持正。著交部议叙。其革职知府万绵前、仍照该抚所请。留台协缉。获盗后方准内渡。该部知道。　　

○谕军机大臣等、据陈辉祖奏、仁和县监生卓天柱等、收藏伊先人卓长龄诗集。违悖语句。又卓世忠、钞录本朝诗内。并不将御制诗出格缮写。现在彻底究审等语。已传谕陈辉祖、审讯明确。照例办理矣。此案卓长龄所著诗集。语多违悖。卓天柱、辄敢收藏。并不即行缴出销毁。自有应得之罪。至卓世忠、所录本朝诗内。未将御制诗擡写一节。此等乡僻无知之人。不谙体例。率意誊写。尚属可恕。况御制诗集。民间钞写诵习。原所不禁。著再传谕陈辉祖、将此来案审结时。祇应将该犯等收藏违悖诗集。有干禁令之处。照例定拟。其钞录御制诗。未曾擡写一节。竟可毋庸讯究。摺内亦不必声叙。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十
</div>
    <div class="pagination">
<a href="清实录乾隆朝实录_page1491.html">上一页</a><span>...</span><a href="清实录乾隆朝实录_page1487.html">1487</a><a href="清实录乾隆朝实录_page1488.html">1488</a><a href="清实录乾隆朝实录_page1489.html">1489</a><a href="清实录乾隆朝实录_page1490.html">1490</a><a href="清实录乾隆朝实录_page1491.html">1491</a><span class="current-page">1492</span><a href="清实录乾隆朝实录_page1493.html">1493</a><a href="清实录乾隆朝实录_page1494.html">1494</a><a href="清实录乾隆朝实录_page1495.html">1495</a><a href="清实录乾隆朝实录_page1496.html">1496</a><a href="清实录乾隆朝实录_page1497.html">1497</a><span>...</span><a href="清实录乾隆朝实录_page1493.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
