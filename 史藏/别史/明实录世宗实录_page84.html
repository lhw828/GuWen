<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 84 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 84 页/共 518 页</h1>
    <div class="content">　　○诏今岁暂免行刑
　　○金星复昼见
　　○己丑初庆庶人台浤既以罪废长子鼒櫍幼未封暂敕巩昌王寘銂理府事銂德承奉刘永及章小交构裁损浤宫眷薪米及庆怀王妃王氏供膳节取庆府所积金榖赀产器仗马匹值以万计撤改屋宇数百间浤淫虐其故宫婢不能堪往往畔归于銂浤复溺爱幼子薄鼒櫍内使王羙故怨浤乃诱櫍逃之銂所銂欲擅其府事谋陷浤不测乃伪撰口号托言浤所为谓欲杀銂令永教櫍诵习之遂胁长史等官录报抚按论奏然銂禽兽行尝淫其已故长子台清妻王氏生二女又贪刻凡子女应请名封婚嫁者多抑勒不为奏以是失宗人心丰林王台瀚阴觊摄府事瀚有内使齐文明者求銂保奏冠带不许文明乃募雕工李仁正私雕巩昌王印伪为保奏又伪为銂辞理府事奏欲夺昌巩之柄归之丰林二＜锍-釒＞俱不报台浤亦为怀王妃王氏上＜锍-釒＞言銂损其供膳无以自存浤省过自新乞复其爵瀚复＜锍-釒＞銂床第诸秽迹谓无以表仪宗室致辅国将军台淓效尤淫渎多夺庶人赀产恣为奸利及承奉刘永长史张进言等诸不法状内使刘宝亦讦发銂阴私俱下抚按官会勘乃言永及文明各逋匿不听鞫且事多涉宫壸非外臣所可按问遂诏遣司礼监太监宋兴会镇守太监刘玉究诘宫中事其銂报子妇生有二女及淓尝强市孟氏女为妾俱有迹乃会抚按逮永及文明进言等并所连及人推勘之尽得其情遂论仁正及永罪俱死余坐有差以銂瀚淓浤及銂子妇王氏及所生二女以应议请裁于  上且言台浤父子乖离不自省改鼒櫍难与同居请迁台浤于狭西以绝厉阶其鼒櫍封典及国事所属乞蚤为宗盟定议藩邸旧臣嫌隙已深难与复事新主并乞改调别选贤良以充辅导左右之任奏上  上以寘銂贪淫狂悖伤化败伦背违  祖训并王氏及奸生二女俱下法司会廷臣议台瀚阴怀觊觎争权奏扰革爵为庶人台淓用强置妾姑夺禄半年台浤迁发并鼒櫍册封诸事宜令礼部会官集议奏请余如勘议于是法司集议谓寘銂纵欲聚尘王氏宣淫乱纪皆为大恶请  上割恩正法其二女亦难留之宫府宜为酌议得旨寘銂姑从轻革为庶人送凤阳高墙禁住王氏勒令自尽所生二女令有司以庶人子女例处之已礼部会议上乃安置台浤于狭西会城封鼒櫍为世子敕管府事
　　○辛卯南京吏部尚书刘龙礼部尚书严嵩兵部尚书王廷相以星变各自陈乞罢  上皆褒谕留之
　　○南京礼部右侍郎黄绾刑部右侍郎胡琏工部右侍郎张羽都察院右都御史万镗提督操江右都御史潘真通政使司右通政王激右参议林时大理寺卿洗光右寺丞林希元各＜锍-釒＞请罢不允
　　○升总督漕运右副都御史刘节为刑部右侍郎
　　○以灾免河南归德祥符等八十五州县宣武等十六卫所税粮有差
　　○诏顺天府发银二百七十两于五城市故衣给流民无衣者
　　○壬辰  诚孝昭皇后忌辰遣建昌侯张延龄祭  献陵
　　○癸巳真人邵元节以编修杨名劾其奸滥乞休  上温诏慰留不允
　　○诏追封沈王胤移祖父灵川荣懿王恭裕王为沈王祖母郭氏为沈王妃李氏为夫人胤移以郡王继绝进爵亲王援例请追封礼部覆报从之
　　○甲午赠故少保兼太子太保吏部尚书廖纪少傅赐祭葬如例谥僖靖纪河间府东光县人由进士授吏部考功主事历员外郎中太仆太常少卿太常卿工部右侍郎改吏部升南京吏部尚书改兵部致仕起吏部尚书加太子太保乞致仕许之加少保命有司月给米五石岁夫六名赐敕褒奖至是岁八月卒纪端亮古朴一切世味不入其心居闻以简籍自娱孜孜著述晚岁犹不倦云
　　○礼部尚书夏言＜锍-釒＞乞除其家府军左卫军籍许之以见应役丁笃疾京卫及江西俱无次丁故也
　　○提督北直隶学校御史胡明善以擅取禁塘大石立碑为内官昝文鉴所讦下狱令法司拟罪明善上书诉辩  上怒夺刑部尚书王时中等俸半年谪郎中诸杰为边方杂职责法司速谳其狱黜明善为民已乃补杰为广东高明县典史
　　○以修理  显陵香殿暖阁及  纯德山阳春台立碑工完诏赏工部右侍郎黎奭太监传平银各五十两纻丝四表里余赏银有差
　　○丙申改工部尚书聂贤为都察院左都御史
　　○先是御史郭弘化＜锍-釒＞言按天文志井居东方其宿为木顷者彗出于井必土木繁兴所致臣闻四川湖广贵州之采大木者江西浙江之采杉木者山西真定等府之采杂木者劳顿万状应天苏松常镇五府又以成造大甎民间耗费不赀而窑户之逃窜过半矣至于广东以珠池之役激穷民为盗攻劫屠戮逼近会省凡此皆有戾  天和上干星变者也请停不急之工罢采木采珠之令则彗灭而前星耀矣章下户部尚书许瓒等言近以工兴采木烧造之役半天下且五年间凡三采珠物力易屈民困日深弘化言宜听  上怒曰采珠旧例非朕所增弘化泛言奏扰如曰彗灭前星耀则朕未立嗣专以采珠致耶尔等不以为非乃更附和其说何故于是责弘化对状黜为民诏吏部锢勿用
　　○巡按直隶御史冯恩上＜锍-釒＞言顷者彗星再见东井  陛下诏谕群臣勉修职业又命条列时政得失臣惟天道远人道迩变不虚生惟人所召灾异之变臣下召之也故举时政之得失以更张不若举臣工之邪正以进退进退得人则政事自举而阴沴消矣乞  陛下宽臣之诛容臣悉数左右大臣邪正得失以备黜陟辅臣张孚敬刚恶凶剧媢嫉反侧平日  陛下知之已深近日都给事中魏良弼论之已悉天下方欢忻鼓舞望  纶音之一决臣不敢赘矣大学士李时小心嫌抑资性纯良忠厚有台辅之器老成镇浮薄之俗此辅臣中之巨擘然任重少力济时拨乱非其所长独可谓太平宰相耳大学士翟銮附势依权持禄保位筮仕有京油之号入阁著摸棱之讥然虽不能为国荐贤亦未见其嫉害忠善古有伴食中书此其人也大学士方献夫外饰谨厚内实凶奸前在吏部私厚乡亲酬恩报怨无所不至昨以诈病还籍  陛下特遣行人召之方且倨傲偃蹇不即奉诏继蒙驿骑督趣有赴京别用之命然后忻然就道夫以吏部尚书别用非入阁而何及五月至张家湾则又请容旬日调理徘徊顾望如执左契以索负物且试  陛下别用之意何如虽曰不要君臣不信也无才无德不数年而取高位得陇望蜀左右罔利此登垄断贱丈夫之所为耳近见邸报广东佥事龚大稔＜锍-釒＞讦献夫侵占山地事之虚实自有朝廷主之献夫不自咎请罪輙肆佞辩及科道进谒盛怒不角□羊器度如此又何望其容贤纳士以长百官哉今又以辅导之尊兼冢宰之权呼引朋类播弄威福将不利于国家故献夫掌部而彗见天不可诬如此此今日所当急黜者也户部尚书许瓒谨厚谦恭平易和煦与人无嫉妒之私处事有缜密之善调度之才虽所略短不经之费保其必无此亦守成尚书也礼部尚书夏言多蓄之学不覊之才骤迁大任虽其投机构会寻掌邦礼然亦随事效忠其尤可喜者不立党与扶持正论  陛下驾驭任之将来缓急得力亦一救时宰相也兵部尚书王宪刚直不屈通达有为边情习于见闻典刑熟于耆旧用掌邦政优为之矣刑部尚书王时中进退昧几委靡不振操持不能中立权贵得以私干其人无足去取可谓具臣也已工部尚书赵璜刚方不昵廉介自持久在工曹制节谨度不畏强御  陛下复起用之人惟求旧也吏部左侍郎周用才猷通敏学识老成直谅未见过人雅度颇能容众赞理邦治亦庶几也右侍郎许诰讲论便捷学术迂邪太急功名全无廉耻不识圣贤两字徒能读父之书妄编道统正传冒取无知之作使其当路偏执拗人纷更生事亦所不免  陛下爱惜其学酌处别用斯无悔也礼部左侍郎湛若水强致生徒勉从道学教人随处体认天理处已素行未合人心臣谓王守仁犹为有用道学湛若水乃无用道学也然任以礼卿亦可勉焉右侍郎顾鼎臣警悟＜锍-釒＞通和平坦易文学底于深造材艺不局偏长儒臣有此任重器也兵部左侍郎钱如京安静为人操守无议右侍郎黄宗明文学通儒因人成事刑部左侍郎闻渊存心正大处事精详公明久著于铨曹质直允孚乎士论寄以股肱不尸位也右侍郎朱廷声笃实不浮谦约有守工部左侍郎黎奭滑稽浅近才亦有为右侍郎林庭＜木昂＞才器可取通达不执兵部尚书都察院右都御史汪鋐鄙夫壬人敢于为恶巧排正士明报私讐纳款佯诚文奸饰险此方今天下第一恶毒小人也臣待罪留都每读其辩讦章＜锍-釒＞闻其行事奇怪如鬼如蜮不可测度每欲求面  陛下一辩其奸但臣尝特＜锍-釒＞论劾指其阿附权门纵子纳贿之状矣遂以小人疾之已甚恐生厉阶而止今鋐之奸愈肆臣亦何惜一死而负  陛下也且鋐动言人以私怨欲倾陷之以欺  陛下臣于鋐非有私怨也顾天下公义决不可掩  君父决不可负君子小人决不可并立于明时耳夫都察院为纪纲之首  陛下不早易之以忠厚正直之人万一各差御史求合称职效尤刻薄以败坏天下輘轹小民其为邪乱之彗顾不大哉此鋐尤当急黜者也夫左右大臣邪正得失大略如此此非臣一人之私也天下共闻共见之公也但张孚敬之奸久露汪鋐方献夫之奸不测奸不可测乃奸之深者自古大奸能不使上知其奸然后得肆其奸使知其奸去之何难臣见三人声势相倚而献夫汪鋐近来威福声势尤不可当  陛下欲去张孚敬而不去此二人天下之事未可知也臣谓张孚敬根本之彗也汪鋐腹心之彗也方献夫门庭之彗也三彗不去百官不和伏愿  陛下任贤不贰去邪勿疑开众正之门塞群枉之路蠲急迫之令养优裕之休则善言日闻善政日布何  天变之不可攘哉＜锍-釒＞上  上谓恩假以星变妄骋浮词论列大臣中藏恩怨巧事讥评大肆非毁必有主使传寄之人命锦衣卫官校杻械来京问
　　○丁酉吏部奏原任南京吏部尚书朱希周户部尚书邹文盛都察院右都御史姚镆吏部左侍郎温仁和礼部右侍郎何瑭右副都御史王荩右通政马理太仆寺少卿夏尚朴贵州左布政使董天锡右参政任忠福建按察司副使吴仕江西按察司副使范时儆高贲亨等俱堪起用得旨仁和理尚朴忠仕时儆贲亨准起用余报罢
　　○戊戌大学士方献夫为御史冯恩论劾具＜锍-釒＞乞休得旨卿近以疾归召用未久柰何复以人言负朕求避此岂大臣事君之道献夫＜锍-釒＞谢且以寒疾乞假旬日  上谕以加意调理彼小人报复不独攻害卿与鋐即孚敬已去且讐君不置卿可堕其计中复思去乎宜益励忠诚匡朕之治
　　○己亥以灾免山西石泽沁綘霍隰由沃浮山等二十州县租税以河东盐银二万两赈之
　　○庚子吏部议覆吏科都给事中李凤来条陈吏治三事一选授科道必预加详审视其操行政绩及抚按旌举三者兼优然后行取一近日举监吏员不候选期輙从原籍起文送部需次日久称贷不赀异日贪□日出大米□其源由此乞自今连坐给文官吏严为禁止一督学宪臣迩来专事沙汰儒生以为风力任意摧折若江西提学副使张时彻尤其甚者宜令回籍听调议入从之
　　○吏部尚书汪鋐以御史冯恩论劾乃参其巡视上江以辎重慢藏为贼所劫烧毁官文书匿不以闻又枉道还松江江洋贼横行而恩漫不戒备近有旨勒令戴罪自劾乃复远避徽州离江五百余里又妄作威福擅刑军职始恩赂徐缙得选道顷臣劾缙通贿事恩遂为缙报复思所以中伤臣惟  圣明垂察得旨冯恩已逮问＜锍-釒＞内事情并行巡按御史核实以闻卿宜安心视事毋以小人浮言介念
　　○礼部尚书夏言言古者掌次之法天子祀帝则张大次小次今大次则设矣而小次未备如昨年  大祀中夜风雪臣等犹且僵立  圣躬岂宜冲寒宜作黄氊御幄一具备小次之制以御风寒  上慰谕允行之
　　○  上谕鸿胪寺曰近日文武官朝参不肃步趋舒缓序班参差吐唾耳语仰首瞻眺殊不遵礼度特谕尔等通行传谕自后湏加严恪如有仍前违慢诸状大臣＜锍-釒＞参小臣即行逮治寺臣请刊榜揭示从之
　　○以修城怠缓下工部郎中范廷仪于法司逮问
　　○辛丑升河南道监察御史张珩为南京太仆寺少卿
　　○以水灾免顺天府二十七州县通州神武等六十卫租粮有差
　　○诏肃州哈密卫夷人委兀儿等自今五年一入贡每每不得过百人起送不得过三十人著为令
○壬寅虏掠西海过宁夏巡抚杨志学议调兵御之总兵周尚文不从志学劾尚文偏执自任贻患边方诏罢之而令志学及副总兵苗銮等戴罪杀贼
○癸卯诏大名府祀先贤狄仁杰寇准于名宦刘安世于乡贤府官春秋致祭从御史施山奏也
　　○吏部右侍郎许诰＜锍-釒＞辩御史冯恩论臣学术迂邪素行无耻臣不知其所指臣直讲筵有年尝进  睿览诸书学之邪正莫逃  圣鉴臣无兢进贪污之行惟久糜廪禄亲老忘归为大可耻而恩言则未之及也乞亟赐罢归得旨冯恩言尔学邪无耻乃指上岁正祀典除土人之事意谓附从孚敬毁去泥像不知尔与孚敬皆奉君命小人邪党反斥正道尔故切切以亲老数请岂忘亲者毋以是介意即出视事
　　○大学士李时言御史冯恩论列廷臣语多侵臣意切讥贬实臣不称简用所致乞罢免  上温旨留之且言恩泛为讥评卿何虑焉
　　○以旱荒发太仓银六千两赈狭西山丹庄浪军民其屯田灾伤者减免税粮有差
　　○甲辰漕运总督缺吏部会推都察院右佥都御史史道光禄寺卿马卿  上命马卿升都察院右副都御史往督漕运史道留别用
　　○升广西佥事张岳为江西按察司副使提调学校
　　明世宗肃皇帝实录卷之一百四十三
明世宗肃皇帝实录卷之一百四十四
　　嘉靖十一年十一月乙巳朔
　　○丙午抚治郧阳都御史胡东＜曰华＞乞休不允
　　○以灾免江西吉安等府庐陵等四十六县袁州等八卫所存留税粮仍令改兑军米十五万石兑米八万石南京各卫仓米二十万石折银有差
　　○丁未工部左侍郎黎奭以御史冯恩论劾具＜锍-釒＞乞罢不允
　　○选授行人□烨沈谧田濡推官管见刘望之知县常序王庚戴嘉猷李充浊朱闰为给事中见序吏科烨庚嘉猷户科充浊礼科望之兵科谧刑科濡工科润南京户科推官张鹏朱方陈大用沈应阳知县董珊邓直卿万夔苏佑陈缟曹煜王密为试御史理刑鹏江西道珊河南道直卿山东道夔狭西道方四川道祐缟广东道大用广西道应阳南京云南道
　　○巡抚宣府右副都御史刘源清自劾乞罢不允
　　○庚戌赠故工部尚书赵璜太子太保谥庄靖赐祭葬如例璜江西安福县人弘治三年进士授工部主事历兵部员外郎山东济南府知府顺天府府丞未任为逆瑾所害逮系为民瑾诛复职升都察院佥都御史巡抚宣府山东盗起改巡抚山东久之黄河决升工部右侍郎总理河道总理河道之设自此始京东虏警改整饬顺天永平河间等处武备寻还京嘉靖初升工部尚书六年以疾致仕  上赐敕褒嘉令有司月给米五石岁夫六名是年召起工部尚书辞疾未赴七月卒于家璜有干局临事敏瞻在所以才见推而孜孜奉公有大臣之节士论许之
　　○壬子大理寺少卿韩邦奇引疾乞致仕不许
　　○起原任南京右通政马理为光禄寺卿
　　○以水灾免应天府高淳溧阳江浦宁国府宣城四县存留税粮有差
　　○广东海寇陈邦瑞许折桂等突入波罗庙欲犯会城为指挥李嶅等兵船所蹙邦瑞投水死俘斩贼徒甚众于时雇募闽兵船只及新造大船既集折桂等惧送回所执指挥柯荣集钰乞就招抚于是三司等官议从其请以胁虏男妇千余人给银遣散宁家折桂等安插东筦县编充总甲约束其党五百人为新民听海道督调防捕都御史陶谐以闻并上文武诸臣功罪兵部覆言折桂既称倾心向化惟应待以不死今编充总甲统率原众若彼乘隙作孽未免贻患地方据奏广海事情未可遽为无事宜行镇巡官再加审处务角□羊散丑类消弭祸萌不可亟求近功遂忘远虑俟议处既定保无后艰然后分别功级颁行赏典诏如议行
　　○癸丑原任湖广沔阳州判官黄直以服阕赴部上＜锍-釒＞言九经之首曰脩身曰尊贤曰亲亲其次曰敬大臣曰体群臣属者近臣杨名狂愚不识大体致犯  天威侍郎黄宗明抗＜锍-釒＞力救并下诏狱法司据法谳报又命更予重比夫  陛下于名之狂言必欲罪之恐非体群臣之义于宗明之论救又欲并治之亦非敬大臣之礼群臣之体大臣之敬既有未尽则天下后世将以  陛下敬一脩身之道亦有所缺矣乞于名等从法司初议以尽体群臣之仁于宗明以礼释放以致敬大臣之义则  陛下敬一脩身有以为尊贤亲亲之本矣  上谓直恣肆欺讪命锦衣卫执送镇抚司拷讯既而送法司议罪论赎徒还职  上谓直本罪人乃数建言饬诈欲掩己过肆行谤讪不宜拟以常律令谪发极边卫分永远充军直前为漳州府推官＜锍-釒＞请蚤定储议者也
　　○甲寅四川抚臣宋沧获白兔于梁山县以献礼部尚书夏言等请献之  太庙呈于  两宫皇太后前百官表贺  上曰兹免罕有良由和气所感而忠臣贤士推为王瑞此在我  祖宗与古帝王可以当之朕以菲薄安可受贺＜锍-釒＞再上从之于是吏部尚书汪鋐侍讲学士蔡昂各献诗尚书夏言少詹事张潮翰林院学士席春祭酒林文俊编脩张衮各献颂礼部右侍郎湛若水献演雅侍讲学士廖道南侍读学士吴惠王教脩撰姚涞各献赋脩撰伦以赋献歌  上皆优答焉
　　○戊午改南京户部尚书秦金为工部尚书趋令赴任视事
　　○庚申冬至节  上大祀
　　天于圜丘
　　○遣会昌候孙杲安仁伯王桓彭城伯张钦分祭  七陵仪宾周钺祭  景皇帝陵寝昌化伯邵杰祭
　　悼灵皇后陵寝中官祭  恭让皇后陵寝
　　○辛酉清馥殿翠芳锦芬宝月三亭工完  上嘉悦加礼部尚书夏言太子太保仍赏银五十两纻丝四表里工部右侍郎林庭＜木昂＞三十两纻丝四表里升太仆寺少卿甘为霖为本寺卿郎中金廷瑞而下各升赏有差
　　○壬戌  孝惠太皇太后忌辰  奉慈殿行祭礼遣玉田伯蒋荣祭  茂陵
○癸亥革真定府磐石驿收其军三十一人属紫荆关守备
○乙丑复设湖广荆州府捕盗通判一员
　　○丁卯兵科都给事中张闰身等＜锍-釒＞劾巡抚顺天等府右副都御史王大用言塞外有雾灵山草木畅茂群虏巢之久矣大用欲取而城之遂启边衅又擅开马市召虏致辱宜应显黜得旨令该部从公查奏并行御史核实以闻大用回藉听候
　　○己巳户部左侍郎张云以疾乞休致不允
　　○赐侍读学士许成名父许茂祭一坛以成名讲读效劳从其请也
　　○庚午复设真定府同知一员迁满城县方顺桥店巡检司于清苑县张登店并各卫所巡捕事务于管操官
　　○辛未升吏部右侍郎许诰为南京户部尚书
　　○复除病痊翰林院脩撰罗洪先原职
　　○虏西掠还将犯宁夏河东总兵刘文督军斩首十四级上功兵部兵部言自总制唐龙莅镇以来凡三胜虏计斩首六十六级而刘文昔有洮岷之功未录事在嘉靖九年今宜并叙及巡抚王尧封副使沈圻均有赞画转饷之功得旨龙尽心调度功绩茂著特降敕奖励文升都督同知及尧封圻等赏银币有差
　　○先是十年南京科道奉例查革南京司礼监神帛堂匠役黄谦等三百余名适分建  郊祀诏添造制帛等项该监太监李缵遂以工多人少为词复请存留＜锍-釒＞凡三上  上以制帛礼神重典特许之
　　○壬申锦衣卫带俸指挥同知于鳌援例乞荫其弟麟为中书舍人从之麟奉圣夫人刘氏子也
　　○癸酉南京都察院右都御史万镗应诏陈言八事一公推荐谓吏部会推各官有至再至三未奉俞旨者吏部卒难应命秪取具员后推未必胜前用舍或反失当请自今推用大臣许吏部科道各举所知吏部会官具＜锍-釒＞叙其历履科道交章陈其所长所举佥同即行简用如有乖异然后别推可也一辨国是谓人之邪正相悬而形迹易混其大叚有四焉盖人主所取于臣者曰任怨曰任事曰恭顺曰无私交而邪臣之恣强戾好纷更巧逢迎肆攻讦者其迹似之人主所恶于臣下者曰避事曰沽名曰朋党曰矫违而正臣之守成法恤公议体群情规君失者其迹似之一或失察则邪正倒置而国是乱矣此不可不慎也一审蠲除谓夏秋粮税与凡岁办钱粮程督有期小民欲逋负而不能良民畏刑法而不敢其敢逋负者类多大户豪民耳节年蠲免逋负未免偏惠奸顽请自今凡有诏赦覃恩一准洪武中  圣祖初制或将本年粮税蠲于正月或将来年粮税免于隔岁其已前逋负严行征角□羊庶几小户良民淂沾实泽一通盐法请将两淮正盐七十万引余盐一百四十万引尽数开边正盐依例每引定价六钱令纳本色粮草余盐每引定价五钱即令纳银贮库则正盐既可广粮草之资而余盐之银又可备和籴之本比之运司收角□羊户部转发倍加挽运费者不侔矣一裕边储谓狭西三边荒歉太甚一应和籴给赈事宜俱当亟议并请岁拨江南漕运米二十万石陆运水浮转输全狭期三年而止一广矜宥谓议大礼勘大狱诸臣幽锢日久  圣慈必已矜念乞此后或特  旨中降或因事  覃恩量加宽录一正宪体谓本院所谳狱成俱自南京大理寺审允近因囚犯有词都察院輙改行巡按御史推问似非宪体今后请仍令本院详鞫若欲更听当下南京刑部其或事情重大则行南京三法司师听之又操江都御史巡江御史职守或行巡按访察其参奏人员或行巡按御史提问皆于宪体非宜今后操江都御史失职听两京科道紏奏巡江御史失职听本院考察其职守行事不必复以巡按御史参之使得展布自效一先实务谓治天下之道图切要而有益于国家谓之实羙观听而无益于治忽谓之文  皇上当积德百年之期行稽古三重之道议礼制度考文至明备矣然臣子所责难而厚望者则似于大学之所谓理财用人诗书之所称安民讲武或犹有阙焉伏愿辍声容之繁饬略太平之羙观回运
　　神谟专务于此博谋而审择持久而力行必期于吏称民安食足兵强而后已此治天下之实也
　　上览＜锍-釒＞大怒谓镗以屡推未用意怏怏＜垂夬＞望藉口建白大肆欺扰令吏部其参看以闻已部覆镗妄议时政失总宪大臣体  上乃黜镗为民诏吏部锢勿用
　　○升延绥副总兵都指挥佥事王效为署都督佥事挂印充总兵官镇守宁夏地方
大明世宗肃皇帝实录卷之一百四十五
　　嘉靖十一年十二月甲戌朔巡抚江西都御史高公韶巡抚狭西都御史王尧封总督河道都御史戴时宗提督南赣都御史钱宏各自劾乞罢不允
　　○荫总制漕运兼巡抚凤阳都御史刘节子音为国子生以三年秩满也
○都察院覆都御史王应鹏奏言国家设巡按御史以振纲肃纪廉察奸弊后复设巡抚都御史定以久任假以便宜不徒镇抚一方抑亦总持风纪虽其责各有所重而实则相湏所贵一德同心谋猷相济然后可以表仪官属禆益军民夫何近年以来职掌相侵礼文失体甚者酿成嫌隙互为奏讦往往两败俱伤得罪公议风纪之职岂应如此臣等谨遵照宪纲敕谕事理查议申明补所未悉条上职掌十一事礼仪四事伏候  圣断施行永为遵守其议职掌条一曰巡抚都御史系抚安地方之官如徭役之编审里甲之出办粮料之徵派官钱之出入驿传之处给仓廪之兴发与夫大户粮长民壮快手之佥点城池堡隘兵马军饷之督调凡关地方之事俱听巡抚措置下所司遵行之巡按御史按临之处据其已行之事查考得失紏正奸弊务使民安政举而已不必另出已见多立法例盖巡按岁更与地方久任之官本异纵立有良法代者未必踵行徒使政体纷更人无定守其有大利毙当兴革者奏行部院议拟上请俾所司永为遵守二曰巡按紏察一方之利弊凡可以肃僚贞度者莫非其责至若文科之宾兴武举之抡材处决重辟审录冤刑吏农之参拨功赏之纪验则又御史之所独专者巡抚官不得预焉巡抚所至之处止可督责有司明刑恤狱初无审录矜疑之举其事关操江巡视理盐都御史及巡关巡盐巡江巡茶马及清军御史者不论囚犯大小俱不许审录亦不许有司送审以乖政体至于五年审录往往巡按与钦差部寺官争论相持自今若所见不同许各自奏请部寺官湏遵照刑部题准及钦奉敕谕事理止可将见监罪囚有冤抑者审录具奏其余徒流笞杖只应减等释放毋得将巡按等衙门问结事情一概准词辩理以起事端三曰旧规各府州县等衙门问有死罪招由如系自问及奉抚按批行者俱申呈抚按照详仍监候会审如奉巡抚及公差御史并布按二司及守巡等道批行者止申呈原奉衙问照详俱候巡按会审近来但系死刑无分两司各道并府州县等衙门通行呈御史裁决夫巡按御史系提纲挈领申冤理枉之官一应在监囚犯俱听审录施行今既欲照详于先又复会审于后不惟事体烦复抑亦多劳自敝及至会审未免涉于有我拘泥前批重于改从今后死刑凡两司各道批行者不必呈详抚按止候会审其奉抚按批行者照旧呈详都司卫所事体准此四曰据问刑条例凡问充军系巡抚处有行者巡抚定卫巡按有行者巡按定卫其所属自问者有巡抚处申呈巡抚无巡抚处巡按定发遵行已久但因中间开载未备以致彼此互异尚多今后各衙门凡奉到抚按及公差御史一应批词牌案内有充军徒罪及口外为民者如一事而彼此相干其定发以原行衙门在先者为主若事起于所司通行申呈合干上司者俱候巡抚定发无巡抚者巡按定发所司湏将各奉到先后缘由及通行申呈字语开具明白以便批答中间有应该驳行者仍各据理而行若奉奏行及奉钦依者其允详定发俱归于钦奉衙门五曰抚按官遇有地方大事及批定守巡等道并进表等项公差官员旧＜矢见＞俱是会行其区处目前常事与批委府州县等官署掌印信亦皆会同而行但彼此偶值出巡相隔窎远以致两处批行往往互异难于遵守今后如常行事务与委署印信止以文书先到者为主奉行官吏不必观望两请六曰奏报灾伤系巡抚之事巡按御史止是核实近来有司或有不申抚按或巡抚不候巡按核勘各径自具奏户部未免仍行巡按核报以致往复过期布政司虑催科后时多顶为徵派小民被粮里督迫多先期完纳后虽遇免不沾实惠今后灾伤之年抚按官先督行各府州县及早申报巡按即委官核定分数行所司造报庶免致往复耽延有司有增减分数及仍前蓦越具奏者巡按官依例参提七曰近来各处公私匮乏巡抚官一遇岁灾束手无策有等有司不谙事体本无甚大饥荒要得先时博施过为申扰以市私恩曾不计钱粮有限即使那移劝借倒廪倾囊以副之万一明年复饥或复甚于今年及地方卒起变故将何应用今后赈济之事湏专责巡抚会同司府州县备查仓廪盈缩酌量灾伤重轻应时撙节给散巡按毋得轻听前项好事有司輙与准行如赈济失策听巡按紏举八曰考选军政系抚按职掌中间或有关系边关班操者中差御史不得指以职业干预其军政所定官员俱经题奉钦依中差御史有事止可暂委或行带管不许更改取用其空闲在卫者不拘九曰公差都御史御史职务各奉有专敕一应兴革区处事宜抚按官毋得干预其举劾贤否准受词状湏与本等职务相关方可不得泛滥侵越其更调地方官员俱听抚按区处十曰提学御史进退人才奉有专敕抚按官毋得干预其师生廪馔及修理学校等项提学御史止是督行有司转申抚按施行不得行文擅支及那移仓库钱粮十一曰凡遇军功不许巡按报捷如无巡抚听领兵总兵官奏报巡按止是纪验功次以明赏罚其浙江福建旧无巡抚与有巡抚而偶缺者一应事务俱巡按处置如抚按官一时俱缺听中差御史综理其议礼文条一曰在外抚按官相接之礼比之都察院与十三道相接礼体自是不同盖巡抚都御史虽带衘本院而御史奉命代巡亦应优假旧＜矢见＞巡抚拜巡按入门下轿马巡按迎至后堂巡抚坐上席巡按前席隅坐巡按见巡抚门外下马由偏门而入巡抚迎至后堂巡按隅坐巡抚坐前席其总制三边镇守两广总督漕运两淮等官或以尚书左右都御史或兼宫保或奉有专敕而节制镇巡者比之寻常抚按相接之礼又自不同其节制镇巡者虽巡抚亦不得抗礼二曰抚按会勘公事均有临下之礼宜与常会不同巡抚正面居中位巡按隅亦正面三曰习仪拜牌祭丁及迎接诏敕等项其拜立导引之礼巡抚居左近前巡按居右近后四曰前项仪节凡公差都御史及御史在外者悉依此礼行其巡按与提学中差御史相接如常处依进道先后次序若公会则让巡按＜锍-釒＞入诏悉如议令永远遵守不许侵越纷更
○乙亥以水涝蝗蝻免河间真定保定顺德所属州县河间天津左右沈阳中屯大同中屯等卫沧州守御千户所税粮各有差
　　○御史钱学孔条陈军政八事兵部议覆其可行者二事一清军官员不许他委务令以时清理每年终各将奉到勾单开送巡按查考以凭劝惩一洪武永乐间军职优给惟典刑充军者给与半俸其余俱与全俸近年充军子孙亦与全俸皆应改正及照军职故犯赃私问拟杂犯死罪准徒立功没于年限未满者其子孙优给亦止给半俸其军职袭替比试勘劄旧系都督府转行都司查发漫无稽考自今勘劄到司俱令呈送巡按查验无弊方许转缴报可
　　○巡抚凤阳都御史刘节言凤阳及江北诸卫素称疲惫加以灾变非常尤可哀恻且尺籍消耗见在数少既令补足见班又责追补累年脱班人少差多愈为累苦宜加宽贷时清军御史邢苐亦以为言于是兵部覆江北累年脱班宜待丰年酌补今山东河南北直隶灾伤不减江北乞暂取回四处清军御史报可
　　○丁丑命南京户部并宝钞司广惠天财二库钞纸匠一百五十八名分为二班上班者食粮下班者住支有缺则以余丁选补又裁革广惠天财二库正德时滥收余丁二十七名其内官监煎盐铺户留一十七名革十名仍归上江二县供役著为令
　　○庚辰是日失朝参官临淮侯李性等三百余人各夺禄俸有差
　　○升太仆寺少卿蔡经为大理寺右少卿
　　○以旱灾免顺天府昌平州遵化丰润平谷良乡房山文安三河怀远顺义密云等县夏税辽东都司定辽左等二十五卫所屯粮各有差
　　○辛巳罢翰林院侍读学士郭维藩冠带闲住维藩献白兔赋忤旨责令对状遂禠其职
　　○致仕太子太保南京兵部尚书陶琰卒琰山西绛州人成化十七年进士授刑部主事历副都御史巡抚河南升刑部右侍郎时逆瑾用事狭西有游击徐谦者厚赂瑾欲陷其御史李高乃讦奏高诸不法事诏核之琰尽得谦诬罔状具以实闻瑾大怒矫制下琰诏狱禠职闲住又以他事罚米百石纳本州预备仓三百石令亲诣大同上纳会瑾诛诏释其罪起左副都御史总督漕运升南京刑部右侍郎右都御史巡视浙江总督漕运寻引疾致仕  上登极以言者荐复起总督漕运升户部尚书改工部尚书复改南京兵部尚书加太子少保乞休＜锍-釒＞凡十上乃许之诏加太子太保致仕赐敕褒谕命有司月给米三石岁夫四名至是岁七月卒年八十四讣闻  上辍朝一日赐祭葬如例赠少保谥恭介琰质谅醇谨直道而行不以进退为喜愠言不诡激事不避难一时称为名德云
　　○壬午命忻城伯赵武等为正使礼科给事中张玺等为副使持节册封晋府义宁荣康王知爀庶长子新火□鼎为义宁王赵府平乡荣康王见洸嫡长孙辅国将军厚燝为平乡王夫人贺氏为平乡王妃韩王旭櫏庶第三子融焞为长乐王向氏为西德王妃周府浦江怀隐王安泾嫡第二子镇国将军睦栮为浦江王张氏为宝坻王妃辽府益阳康恪王宠淄长子致橏为益阳王夫人吴氏为益阳王妃岷府建德荣安王誉梴嫡长子定火□向为建德王萧氏为建德王妃代府广灵宣和王聪汉长子俊槻为广灵王史氏河内王妃彭氏为富川王妃咎氏为宝丰王妃
　　○命延绥游击署都指挥佥事梁震充本镇副总兵
　　○武功右卫中前所百户孙镗讦奏兵部武库司郎中苗汝霖前管郊坛工役时侵克夫银万计诏下汝霖锦衣卫狱拷讯得实发边卫永远充军
　　○癸未早朝有遗匿名文书于御路者紏仪御史以闻  上命即焚之且谓奸恶小人敢于朝堂为诡计中人令厂卫官多方缉访
　　○甲申故事钦赏羊酒取办于宛大二县诏自今俱于光禄寺处办勿以烦民
　　○兵部言榆林极边甚贫而前后镇守为害有迹御史毛凤韶比大同例乞徵太监赵亨还今亨既病告而张惇又代且其应否裁革已下总制唐龙议未报惟赐  圣断得旨惇业已遣待勘报至日更议
○裁革洮州守备复设洮岷河参将升土□民州守备指挥佥事孙仁署都指挥佥事充之
　　○乙酉巡按狭西御史傅汉臣言巡抚顺天都御史王大用才小行劣令掌院总法纪不称兵部尚书唐龙才能不过凡庸总制三边卒有绥急不可赖俱乞改用得旨大用已令回籍听用龙才望素闻尽心经略顷又屡报边功汉臣輙肆意妄言姑从宽夺俸五月龙寻自陈求退不允
　　○诏江南白粮上用者加徵耗米一斗内官监供用库酒醋面局者五升水耗抛撒三升筛包斛面二升五合著为例
　　○诏修理  孝陵具服殿灵星门金水桥及  懿文陵香殿
　　○丙戌礼部以  圣驾将幸太学请召衍圣公孔闻韶及颜孟二氏博士乘传赴京观礼从之
　　○丁亥革光禄寺少卿高尚贤职冠带闲住坐上＜锍-釒＞不具职名故也
　○戊子赐大理寺卿周期雍父周彦中祭葬如例以期雍尝有边功从所乞也
　　○贞惠安和景皇后忌辰遣长宁伯周大经诣  陵寝行礼
</div>
    <div class="pagination">
<a href="明实录世宗实录_page83.html">上一页</a><span>...</span><a href="明实录世宗实录_page79.html">79</a><a href="明实录世宗实录_page80.html">80</a><a href="明实录世宗实录_page81.html">81</a><a href="明实录世宗实录_page82.html">82</a><a href="明实录世宗实录_page83.html">83</a><span class="current-page">84</span><a href="明实录世宗实录_page85.html">85</a><a href="明实录世宗实录_page86.html">86</a><a href="明实录世宗实录_page87.html">87</a><a href="明实录世宗实录_page88.html">88</a><a href="明实录世宗实录_page89.html">89</a><span>...</span><a href="明实录世宗实录_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
