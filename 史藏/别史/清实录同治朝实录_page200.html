<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 200 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 200 页/共 505 页
  </h1>
  <div class="content">
   ○庚申。礼部以会试中额请。得旨、满洲取中七名。蒙古取中二名。汉军取中五名。直隶取中二十四名。奉天取中三名。山东取中二十一名。山西取中十一名。河南取中十九名。陕甘取中八名。江苏取中二十二名。安徽取中十二名。浙江取中十三名。江西取中二十三名。湖北取中十二名。湖南取中十二名。福建取中十名。广东取中十三名。广西取中十二名。四川取中十四名。云南取中六名。贵州取中三名。　　

○辛酉。谕军机大臣等、刘长佑奏、督军行抵威县现筹布置情形一摺。刘长佑于抵威县后。探知该匪由山东济南窜向平阴肥城。又复回窜东平东阿属境。现在布置诸军杜其北窜。拟俟各起兵勇到齐。酌拨数营前赴元城南乐。以备冠县朝城一路。并派天津通永两镇之兵。合驻景州。以备德州恩县一路。添调海口六营兵。饬赴吴桥。互相策应。该督驻扎威县。居中调度。与曲周之杨毓楠清河之冷庆等军。相为掎角。所筹布置情形。尚属周密。惟贼氛距黄河南岸甚近。直东毗连处所。在在可渡。处处须防。且为该逆熟径诚恐兵以分而见单。一经偷渡。势又蔓延刘长佑惟当督饬在防各军。确探贼踪。严密堵御。仍须添调劲旅。使各路兵力厚集。无隙可乘。以免临渴掘井。致误事机。如贼踪窜至东昌临清。即当饬令所派官兵。会合东省官军。越境夹击。以剿为防。仍一面自固藩篱。方为妥善。该逆飘忽靡定。声东击西。乃其惯技。僧格林沁马步各军。及阎敬铭所派丁宝桢等军。务须联络策应。或由南路紧蹑。或由北路要截。总当将该逆就地歼除。实力剿洗。毋任扰及畿疆。现在办理情形。即著该亲王迅速驰奏。河北卫怀所属滨河地方。均可偷渡。难保该逆不被剿西驰。以图北窜。屡经有旨谕令张之万严密设防。现在贼氛密迩。该抚所派防军。能否厚集。傥先事漫无准备。致贼踪扰及完善。震动畿疆。必惟该抚是问。吴昌寿当懔遵叠次谕旨。速行赴豫助剿。以便豫省腾出兵力。严扼河北一带之防。毋得观望迁延。稍分畛域致干重咎。其楚边防务。即由官文妥为调度。山西去贼虽远。其毗连直豫之平定潞泽等处。亦当豫为筹策。以备不虞。著沈桂芬多设侦探。妥筹布置。毋稍疏忽。将此由六百里各谕令知之。　　

○又谕、东省地势平衍。在在与江北毗连。里下河一带完善之区。断不可令贼踪阑入。著曾国藩仍遵前旨。速拨得力兵勇。派黄翼升带炮船百余只。到浦驻防。李鸿章迅饬张树珊、吴毓芬、驰赴邳宿防守。不得稍有延缓。致误事机。吴棠、彭玉麟、于江南诸军到齐后。悉心酌度。或令新到之军。作为前敌。而令淮徐各军。分防要隘。严密布置。务臻妥善。总须防剿兼施。如贼踪窜近。即令前敌各营。实力迎剿。与东省之兵。合力夹击。毋得稍分畛域。以上各节。屡经有旨谕知。惟恐外省不能及早调发。是以再三申谕。彭玉麟叠次有旨催令赴任。计日当可抵淮。务当妥筹调遣。以副委任。吴棠在江北日久。情形最熟。应将一切紧要机宜。向彭玉麟告述。其刘铭传一军。前寄谕乔松年饬令由萧砀一路前进。仍著该抚迅催该提督克期启行。与江淮各军联络攻剿。毋稍观望。甘肃军情紧要。亟需知兵同道大员。前往办理。巩泰阶道金国琛、甘凉道李鹤章、著曾国藩、李鸿章、分饬各该员迅赴新任。毋任迟延。将此由六百里各谕令知之。　　

○又谕、雷正绾奏、追剿会甯踞逆获胜。驿路畅通。派兵兼顾陕省门户。遵将地势贼巢。绘图呈览各摺片。二月十七至二十六七等日。雷正绾派张集馨统领胡大贵等军。攻克青家驿。从威戎镇一带追剿。直至洛门地方。沿途节节捦斩。歼贼殆尽。通渭甯远陇西会甯境内。均无贼踪。巩郡解严。该署提督已咨会张集馨折回会甯。合力进攻。王德胜六营。追剿马贼。直趋盐茶。陶茂林已带兵驰抵会甯。该署提督商令陶茂林扼扎安会控制。兼顾省城。令张集馨镇抚固原。筹办一切。布置均尚周妥。陕甘两省漏网巨逆。均踞黑城子盐茶灵州一带。著雷正绾与曹克忠、即由二营三营李俊堡等处。分道进攻。以期一鼓殄除。仍应稳慎进取。不可稍涉大意。贼向甯灵一带贼巢求救。意图纠约大队。拌死一战。著都兴阿、穆图善、相机进攻甯夏。毋任窜逸。如贼有分兵救援之信。可于要路设伏邀击。该将军等务当与雷正绾等军。声势联络。更易得手。阶州贼势穷蹙。著骆秉章懔遵本月十九日谕旨。督令周达武等军。会同林之望等认真剿办。迅图克复。刘蓉所派出之萧庆高等军。原系四川派来之队。亦著归骆秉章调度。以一事权。雷恒周显承等、追剿窜陕股匪。著俟鄜州等境一律肃清。由雷正绾等查明保奖。东路各隘。雷正绾仍当时时兼顾。毋任旁窜肆扰。雷正绾所进地图。止绘盐固一隅。未能十分明晰。著与都兴阿等通筹全局。将现在进兵道路。贼垒情形。一并绘图贴说。以备省览。正在寄谕闲。据都兴阿等奏、固原窜匪。扑犯花马池。立时击退。恩麟奏肃州回匪变乱。现调西路各营官兵。驰往援剿。及阶州击贼获胜。官兵合围。玉通奏、西甯花寺回匪扰害。攻陷大通县。并扑府城。请派兵援救各摺片。花马池贼匪。虽经击退。难保不去而复来。且恐该逆以骄兵之计诱我。都兴阿务须通饬所部各营。昼夜严防。不可稍有疏失。刻下靖远残匪。窜绕河西。中卫县广武一带。复形危急。而河东又添固原败逆。自灵州以南。东互红柳沟。尽系贼氛。雷正绾必须赶紧将黑城子贼匪剿灭。督军北进。节节埽荡。进规灵州。方可与都兴阿合军。痛歼丑类。即著相机迅进现在巩昌情形已松。曹克忠仍宜分攻盐茶。以分贼势。该将军即饬令速拔盐茶。毋稍松劲。鹤龄一军。叠经谕令赴哈密进援。刻下肃州危急。著骆秉章等即檄赴肃州。疏通道路。以便顺道出关。肃州为关外往来粮运要道。鹤龄军饷著宽为筹备。俾利师行。穆图善能否分兵前往援剿之处。著都兴阿迅速酌度调派。恩麟已调兵一千五百余名赴肃。著就现有兵力。认真剿洗。黎献已据恩麟派赴凉州。布置甘凉防务。所带兵勇若干。能否移拨兼顾肃州。著恩麟酌度办理。恩麟摺内所称。闻有肃州东关。被口外猎户窜入滋扰。焚烧房屋。围困城垣。本地回民。亦即变乱等语。究竟肃州曾否失守。未据奏明。殊属含混。著即赶紧确探具奏。如肃州有失。致令关内外粮路军情消息阻隔。必治该护督以应得之罪。懔之慎之。西甯花寺回匪讥乱。皆由玉通平日议抚撤团。漫无准备。以致县城失守。郡城危急。生民涂炭。该大臣一筹莫展。惟知令马文义等往来调停。断难恃以无恐。蒋凝学一军。现已行抵何处。著杨岳斌飞催该道督率所部。径赴西甯。该处有兵一二千名。亦即归该道调遣以资得力。肃州西甯贼势狓猖。都兴阿等未能兼顾。杨岳斌当兼程前进。通筹进剿机宜。力维西路大局。蒋凝学如离甘尚远。或由杨岳斌先拨数营。前赴西甯。以免疏虞。并著恩麟咨商陶茂林。暂缓兼顾他处。务当先行拨兵援剿。此外如有可拨之兵。亦应分拨肃州。以顾全局。西甯郡城人心必须镇定。著玉通妥为激劝。固守待援。毋得一误再误。致干重罪。阶州兵已合围林之望当即督军会川陕等军。迅克城池。如阶州先已克复。林之望即饬所部迅援肃州。阶州乞降余匪。林之望咨会周达武等妥为安插。毋令再滋事端。鲍超近日已否抵川。著骆秉章飞催赴甘。将此由六百里谕知都兴阿、穆图善、雷正绾、骆秉章、杨岳斌、刘蓉、玉通、并传谕恩麟、林之望知之。　　

○又谕、现在雷正绾一军。进剿会甯踞逆正当吃紧。必须饷项源源接济。方能迅埽贼氛。著阎敬铭、沈桂芬、张之万、仍遵前旨。将协拨庆阳粮台之款。迅速筹解。毋稍迟延。四川应解之饷。于未经谋滇之前。仍应按月解甘。俟江苏浙江江西湖北四省。议有协甘饷银成数。再行停解。并著杨能格一面咨催。一面派员迎提。以供要需。将此由六百里谕知骆秉章、阎敬铭、沈桂芬、张之万、并传谕杨能格知之。　　

○又谕、德勒克多尔济奏、暂储新疆饷银。以顾南北两路一摺。新疆各城。需饷甚急。业经该将军由绥远城先后解过银二十四万余两。均在科城存留。昨据广凤。奎昌奏称、探闻塔城回匪变乱。道途梗塞。自未能分拨各城。著德勒克多尔济咨行科布多参赞大臣。将前解到饷银。妥为防护。如果道路疏通。即速知照各城。分提应用。傥贼踪稍偪。即解回乌里雅苏台及库伦停储。或仍提回绥远。俟路通再行解往。该将军即咨明科布多等城。体察情形。妥为办理。如有疏失。必惟该城将军大臣等是问。其山东山西续解到银四万两。即著暂留绥远城。刻下哈密待饷孔殷。如甘肃委员来提。即可先其所急。发交运回。至山西指拨哈密饷银数万两。仍由该将军咨催沈桂芬赶紧筹解。毋稍延误。将此由六百里谕令知之。　　

○又谕、崇实骆秉章奏、藏兵深入土司地方。已近川边。现饬防范一摺。西藏前派李玉圃统带土兵。剿办瞻对。曾据骆秉章奏、该土兵甫抵巴塘。即肆抢掠。围攻土司住寨。伤毙人命各情。当经谕令满庆等、迅将李玉圃及此项土兵。赶紧撤回。严加约束。兹据骆秉章奏、瞻对已与明正土司具结息争。现未出巢。并未与明正土司构兵。而藏兵已至道坞。将近明正土司地方。声言欲攻瞻对老巢。其为藉图需索。骚扰内地。已无疑义。瞻对具结息争一事。如尚不可靠。未必永弭衅端。自当仍由骆秉章遵照前旨。饬令史致康妥为晓谕。使之歛兵归巢。如早已相妥无事。又何烦藏兵从中生事。致蛮触又复相争。著骆秉章严饬史致康及打箭炉文武。确加侦探。严密防范。仍责成该员将该土司等具结息争一事。迅即办理完竣。务期永远相安。疏通驿站。毋致再启边衅。一面查明统带藏兵之员。是否即系李玉圃。该革员罪恶昭著。本有旨令其赴川以凭查办。著骆秉章即将该革员设法调令赴省。景纹如尚未起程。著即迅速取道前进。一面饬令李玉圃赴川。一面接统其兵。如该兵尚遵约束。不至如前骚扰。尚可会同史致康等将土司事务办竣。再行撤回。若竟漫无纪律。贻害地方。即由景纹迅带回藏。不准阑入川疆。致生他变。将此由六百里各谕令知之。　　

○署吉林将军皂保奏、遵旨筹办未尽事宜。得旨、应办各事宜。著皂保次第清厘妥为经理盗匪乌痣李等、仍著实力□□穴□又□拏。务获究办。以绝根株。　　

○江甯将军富明阿、奏请开缺休致回籍。得旨、富明阿连年剿匪。劳勚卓著。此时伤疾又发。即著缓程前进。俾得沿途调理。俟来京后再降谕旨。　　

○予甘肃西甯被戕把总鲁涟清祭葬世职。　　

○壬戌。谕军机大臣等张凯嵩奏、收复永淳县城。剿办梧州镇安各匪。请饬催后黔军饷各摺片逆首孙芢广久踞永淳县城。经刘坤一督军进剿。连克水陆各隘。毙贼一千余名。该逆惶遽溃走。当于二月十三日。将永淳县城收复。剿办尚属得手所有出力员弁绅团。伤亡勇练。准其查明分别奏请奖恤。逆首孙芢广、梁安邦、率其余党。遁聚那檀山泽两巢。必须赶紧进剿。一鼓歼捦。方免后患。傥事机稍缓。恐漏网余生。日久又形滋蔓。著张凯嵩督饬刘坤一等分道进攻。务将首要各逆悉数歼除。毋留余孽。永淳地方甫复。一切善后事宜。并著饬属认真妥办。梧州府属土匪霍十八、句结东西两省边境匪徒。蔓延容藤岑溪一带。蒋泽春等军。会集乡团。叠次进剿。颇有斩捦。现在西省大军已集。东省曾敏行一军。亦已越境攻剿。著张凯嵩饬令蒋泽春。乘此大兵初集之际。会合东省官军。分路进攻。痛加剿洗。冯子材此时计早抵信罗之交。著瑞麟、郭嵩焘、催令该提督严檄曾敏行等实力进剿。毋稍延缓。镇安府匪股纷纭。署知府兴福等集团剿办。毙贼多名。匪势渐蹙。仍著饬令该署知府督饬乡团。认真防剿。一面饬令刘坤一、俟南甯军务稍松。迅拨劲旅。乘胜埽荡。以靖地方。杨廷桂一军。进剿贵州黎平发逆。暂驻永从。专待楚黔两省之兵会合进攻。著劳崇光、张亮基、李瀚章、石赞清、严饬派出各军。迅速前进合力进攻。毋得互相推诿。毫无成效。现在广西援黔一军。饷需积欠甚多。自应速筹接济。著李瀚章、石赞清、将原拨广西协饷。迅速拨解。傥不能如数筹款。即著按月解足五千两。源源拨济。俾杨廷桂一军。不至停兵待饷。贻误事机。署思恩营中军守备林源海、怙恶不悛。结党苛歛团费。擅杀平民。经张凯嵩派员捦缚正法。所办甚是。嗣后地方如有似此不法之员。仍著严密访拏。照此办理。其有被人迫胁。情尚可原者。亦当妥为弹压。毋令生事。所陈广西省咨遣回籍勇丁。为数无多。或令归农。或挑补兵额。其有职员弁。除实缺饬赴本任外。余俱发标学习。均著照所议办理。将此由六百里谕知瑞麟、劳崇光、李瀚章、张凯嵩、郭嵩焘、张亮基、冯子材、并传谕石赞清知之。　　

○又谕、惠庆奏击退乘夜登城回匪。请饬关内援兵兼程前往一摺。古城地方回匪。围攻城垣五十余日。复乘官兵困乏。黑夜登城。经官兵奋力冲击。贼匪纷纷坠城。轰毙无算。恳请饬催援兵星夜前来等语。古城被围日久。兵力疲敝。合城兵民。涕泣盼救。览奏曷胜焦灼。昨据恩麟奏称肃州回匪变乱。已谕令骆秉章等檄饬鹤龄一军。先将该处回匪剿办。著恩麟即行飞劄迎提。催令该总兵迅赴肃州。将此股殄除后。即行驰赴哈密。会同德祥速援古城。毋稍延缓。联捷所统各军。前已有旨令由关内行走。昨复谕令刘蓉、恩麟、于成禄行抵陕甘时。即飞催该提督前进。此时成禄究竟行抵何处。即著该提督迅速奏报。一面仍赶紧前进。所有联捷一军。并著由成禄总统。联捷即作为帮办。该提督等务当合力同心。迅速会合带兵出关。兼程前援古城。如行抵肃州时。该处业已安定。即督同鹤龄所部。星夜出关。毋稍迁延。致干咎戾。穆图善一军。能否分拨出关。仍著都兴阿妥为筹画。毋得稍分畛域。将此由六百里谕知都兴阿、穆图善、成禄、联捷、惠庆、并传谕恩麟知之。　　

○以守御不力。古城佐领阿坤布等下部严议。　　

○上以孟夏时享太庙。自是日始、斋戒三日。　　

○癸亥。谕军机大臣等、据官文奏称与杨岳斌会商甘省饷需情形一摺。另片奏、请将湖北协济福建滇黔之饷。免其拨解。全力移解甘肃等语。所奏不为无见。甘省军务。正当吃紧之际。杨岳斌一军。人数众多。饷需较钜。将来尚须援剿新疆。官文务当先行筹拨钜款。源源接济。所有甘省设立后路粮台。代办军械火药等件。均著由楚省先行筹拨。并著官文迅即咨商江苏浙江江西各督抚。即将每月能接济甘饷若干数目。赶紧筹画。并湖北协济甘饷定数。一并筹定。俟定议后。迅即奏明办理。至厘金为饷源所出。前据曾国藩奏称裁撤。系专指湖南一省而言。其湖北厘局。自不在减裁之内。官文当妥为经理。以期无误供支。至官文所称湖北每月协济福建云南贵州饷银各一万两。请即停止。以便专解甘肃。其滇黔闽三省军饷。请由附近之浙江四川匀拨一节。滇黔之饷。若照曾国藩所拟。将来自可由川湘两省分任。惟福建之饷。能否专由浙省供支。尚未议及。著左宗棠、马新贻、酌定协拨之数。迅速具奏。以便即照官文所请办理。福建近日军情若何。著左宗棠随时奏闻。以慰廑念。将此由六百里各谕令知之。　　

○湖广总督官文等奏、请令营官邱时成等暂行赴营防剿。得旨、著准其暂行回营。仍饬查明周德兴等下落押解赴楚。以凭质讯。如有擅行收留妇女情事。即著分别严参惩办。毋许姑容。　　

○甲子。上以孟夏时享太庙。前期亲诣行礼。　　

○谕内阁、万青藜、卞宝第奏、甄别才不胜任之知县一摺。顺天顺义县知县徐恩洽才具平庸。难膺民社惟系举人出身。文理尚优。著以教职改补归部铨选。　　

○谕军机大臣等、阎敬铭奏、贼踪南窜。筹防情形一摺。贼由滕峄图渡运河。复折向东北。由峄县奔至兰山县境。南趋郯城。赴赣榆青口。是此股贼匪。已出东境。海州淮安一带。俱形吃紧。著吴棠、彭玉麟、懔遵叠次谕旨。选派得力弁兵。扼守要隘。毋令一贼一骑阑入腹地。仍一面派兵迎头拦击。如江南调往之张树珊吴毓分等军到齐。即可派赴前敌实力剿洗。与东省追贼之兵夹击。以收聚歼之效。仍当酌添后路之兵。层层接应。本日据李鸿章奏、已派吴毓芬前赴扬防。欧阳利见带炮船赴江北。此时贼已入境。著即迅饬该员等及张树珊军。飞速前进。均归吴棠、彭玉麟、调遣。扬防亦属紧要。著曾国藩、李鸿章、另拣得力之员。前往镇抚。曾国藩并严饬黄翼升炮船。星夜前进。不得稍有迟误。傥赴援迁延。致令里下河等完善地方。被贼蹂躏。必惟该督抚等是问。刘铭传一军。前已谕知乔松年令由萧砀进剿。刻下贼窜赣榆。正可拦击。著刘铭传遵旨飞速前进。不准延缓。李鸿章奏刘铭传一军。拟添练马队之处。正恐缓不济急。著曾国藩、李鸿章查明扬防所撤之马队。如尚未起程。即著酌量拨给。俾该提督管带驰剿。僧格林沁现已追贼抵滕。仍著稳慎进取。与江淮诸军协剿。马步各队。亦宜稍为休息养其锐气。毋使疲乏。赣榆一带。水田居多。尤当加意慎重。不可为贼所乘。丁宝桢一军。应由何路进取。并著僧格林沁酌量调遣。山东所募勇丁。认真训练。登莱青等属防守紧要。青州驻防旗营。是否足敷守御。著阎敬铭妥筹办理。贼氛虽至江北难保不复行回窜。阎敬铭仍当加意防范。并饬派出之黄兆昇、等严防北路英翰一军。前经乔松年派在雉河集扼守。现在逆匪去皖境较远。此军及詹启纶一军。应由何路防剿。著僧格林沁妥筹调度。以厚兵力。张之万仍遵前旨。督饬将弁。于河南北要隘。严密防堵。毋稍大意。将此由六百里谕知僧格林沁、曾国藩、吴棠、彭玉麟、李鸿章、乔松年、阎敬铭、张之万、并传谕刘铭传知之。　　

○又谕李瀚章奏、交卸起程。石赞清奏、东西两路防堵情形各一摺。上杭诸逆。经刘典等军击败后。尽趋漳州。李侍贤、汪海洋、均系凶狡贼目。兹复归并一处。难保不为困兽之斗。纷扰旁趋。湖南东路防务。自未可稍形松劲。著石赞清檄饬赵焕联等军。扼要驻守。实力严防。李瀚章业已起程。即著迅速遄行。驰赴新任。将该省防剿事宜。妥为办理。汪李等逆。现聚一隅。正可设法兜围。为一鼓聚歼之计。著左宗棠、徐宗干、激励将弁会同粤东官军。将该逆等就地殄除。毋令扰及他处或潜逃入海。致穷蹙之寇。又肆狓猖。瑞麟、郭嵩焘、即饬李福泰等严密布置。力固潮州之防。并令由粤援闽之方耀等军。会合进攻。协力埽荡。迅殄逆氛。孙长缓督饬派出官军。严扼本境。毋令贼踪再行回窜。黔省天柱县城复失。该匪窜扰靖会边境。分股扑犯远洞等处。荆竹园号匪。句结镇边苗匪。亦有蠢动之信。著石赞清即饬周洪印等军。先剿天柱之匪。力顾靖会腹地。并令彭炳武等军。严扼沅晃等处。以固边圉。将此由六百里谕知瑞麟、左宗棠、徐宗干、李瀚章、郭嵩焘、并传谕石赞清、孙长绂知之。　　

○又谕、骆秉章奏、分剿黔滇股匪。叠次获胜。并胡中和辞免总统诸军各摺片。据称黔中连城告陷。较之滇省。尤属危急。拟俟阶州踞逆殄平。即先抽调兵勇会同刘岳昭攻剿黔边贼匪。以松川东之防。始能移拨唐友耕等所部赴滇。所筹自系实在情形。即著严檄在防诸军。慎固封守。毋令黔滇窜匪复行阑入。扰及完善。胡中和未便总统诸军。前据该督奏到。业经谕令照所请办理。阶州踞逆。为诸军四面围剿。其势已蹙。现因粮食将罄。偷造木筏。图由河道逃窜。正宜檄饬各军。乘贼势困乏。聚而歼旃。并著骆秉章檄饬阶州诸军。协力齐心。将阶城踞匪。悉数就地殄除。毋任纷窜。以靖地方。如萧庆高等军。已敷剿办阶州之匪。无庸胡中和在彼联络。即可饬令回剿叙南一带。著骆秉章妥筹办理。将此由六百里谕令知之。　　

○又谕、联捷奏、请酌提山西火箭。及恳准旧部亲兵入营效力等语。山西所制铁火箭。现存军需总局。尚有二百余枝。著准由联捷酌提一百枝。以备军中应用。即由沈桂芬照数拨解。至奇克绅布、志云等员。均系京营派赴晋省。制造火箭。以备都兴阿、穆图善等、各军之用。若由联捷调赴该营。则各路军营所需火器。从何制造。将来都兴阿等带兵出关时。该员等尚可随同前往。此时联捷所请带往之处。著不准行。勇目苗珩等、均系联捷旧部。现在先后来营投效。著准其随营剿贼。联捷仍当加意挑选。不得将疲弱之卒。任意收留。且直东一带。回民极多。尤恐溷迹投营。将来或暗通回逆。或漏洩机事。其祸不可胜言。联捷所招亲军。断不可滥收此类。傥颟顸从事。贻误军情。必惟联捷是问。所调直隶各员。除崔福泰已经刘长佑奏请留直防堵外。其余各员。已催令起程。惟该员等从前所带亲勇。均系大广一带游民。良莠淆混。亦难免有回民在内。前随联捷在直东一带剿贼。不见得力。将来都兴阿等出关后。不患兵力不厚。所请令余承恩等各带亲勇三百赴营之处。亦不准行。将此由四百里各谕令知之。　　

○追予江苏无锡殉难道员史保悠于死事地方暨原籍各建专祠。守备李凤标、暨家丁等均附祀。　　

○予四川珙县等处阵亡副将王步周等十五员祭葬世职加等。　　

○予湖南原田阵亡训导杨长蔚祭葬世职加等。武生储连三赏恤加等。　　


大清穆宗继天开运受中居正保大定功圣智诚孝信敏恭宽毅皇帝实录卷之一百三十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。夏四月。乙丑朔。享太庙。遣醇郡王奕譞恭代行礼。　　

○上诣绥履殿问慈安皇太后安。平安室问慈禧皇太后安。至甲午皆如之。　　

○谕内阁、都察院奏、据热河马甲穆腾额呈控禁地被占一摺。据称热河围场地面。曾经奏明红桩以外。准开垦升课。上年春闲。该都统出示招垦。乃商佃人等。竟在红桩内开大川九道。掘井数十口。盖房百余闲。甚至奸商戚大详、擅将御道顶梁古松大树并杂木等、全行砍伐。又在东陵背山赛罕坝岭掘井烧窑。卡伦均被侵占。热河地方。现有马贼出没。经该处翼长贵山禀明该都统。未经查办等语。热河围场。开垦升课。于同治二年六月闲。经前任都统瑞麟、奏请明定章程。设立界址。修补红桩。以防偷越。而上年麒庆出示晓谕。亦止准于红桩以外。砍伐树木。按料输课。何以商佃人等。竟敢肆行占扰。直于红桩内开川掘井。伐树烧窑。且热河地方。胥关紧要。岂容马贼任意出没。如所控各情属实。殊属大干例禁。著麒庆确切查明。从严究办。不准稍涉含混。原告马甲穆腾额。该部照例解往备质。寻奏、查革兵穆腾额于例应押荒升课之银。屡催屡抗。此次放地招佃。不便于私。是以砌词耸听。意图阻挠。传讯所控开川掘井。盖房砍木。及马贼出没各节。均不能指实。应俟秋收后再行派员履勘。得旨、仍著确切根究。不得稍存成见。如果所控全虚。即著按律惩办。以儆刁风。　　

○谕军机大臣等、恩麟奏、甘省西路贼氛日炽。请飞催官兵进剿一摺。肃州回匪。与官互相焚杀。回匪尽扑州城。周围屯扎。复句通猎户。将嘉峪关占踞。甘州抚彝厅属黄家湾回匪。亦于三月初一日纠众焚杀。各乡回民。均有蠢动之信。贼势甚为猖獗。嘉峪关为赴新疆进兵要路。现被逆匪占踞。关内外已梗塞不通。肃州匪已登城。官兵势难持久。甘州回党煽动。又成累卵之危。亟须厚集援兵。疏通关路。著陶茂林酌度军情。移缓就急。驰赴肃州。会合黎献之军。先解城围。仍分兵兼顾甘州。与恩麟所派甘标官兵。赴黄沙湾河一带。侦巡堵剿。都兴阿、穆图善、当激励兵勇。迅将甯夏汉城攻拔。即可腾出兵力。交穆图善统带。由甘肃节节进剿。并著雷正绾懔遵前旨。将黑城子一带踞逆。迅行殄悇。进规灵州。与都兴阿等联络声势。稳慎进取。骆秉章所派援甘之鹤龄一军。曾否出关。现在何处。著骆秉章飞催。趱赴甘郡肃州一带。扼要截击。并著都兴阿等迅提前进。杨岳斌勇队。前据奏报陆续起程。此时甘省军情。万分危迫。著杨岳斌迅催全军驰赴甘省。其蒋凝学一军。并著飞催赴援肃州一带。仍分军兼顾西甯。毋稍延缓。前经谕令成禄总统联捷诸军。由陕甘前进。著联捷探明该提督现在行抵何处。飞速知照进援。联捷接奉此旨。即统带官兵星速西行。会同甘省诸军。将肃州甘郡回逆。次第埽荡。即行规复嘉峪关。该关为通新疆要路。必须迅图攻拔。关内外文报始通。德祥一军。已赴哈密。如有别路可通消息。即饬德祥之军。与关内官兵。会期里外夹击。收复要隘。并著都兴阿等会筹妥办。阶州匪势已蹙。著骆秉章、刘蓉、檄饬川陕各军。迅克坚城。歼除丑类。即可选派将弁。统得胜之师。移赴甘郡协剿。恩麟于嘉峪关被匪占踞。事前毫无布置。殊属有负委任。仍著檄饬所派官兵。严密堵剿。并激励肃州各乡民勇。奋力救援。以解该城之围。并将甘郡回众。妥为弹压抚辑。毋任复行滋事。其抚彝高台等厅县。并著饬该地方文武就现有兵团。妥筹防御。傥再有疏虞。必惟恩麟是问。懔之慎之。将此由六百里加紧谕知都兴阿、穆图善、雷正绾、骆秉章、杨岳斌、刘蓉、成禄、联捷、并传谕陶茂林、恩麟知之。　　

○丙寅。谕军机大臣等、有人奏、山东候补道王继庭、前在青州府任内降调。于同治二年入阎敬铭幕中办事。经该抚保奏开复原官。又奏保免补知府以道员补用。至今未离抚署。情同盘踞等语。王继庭叠经该抚保举。自系得力之员。原可量材酌予差委。惟以属员居住抚署。于体制固属不合。且未能远嫌。难免物议。王继庭如果实有其事。即著阎敬铭毋庸令其在抚署办事。以符体制。原摺著钞给阎敬铭阅看。将此谕令知之。寻奏、王继庭系办理营务。并未干预地方公事。得旨、王继庭著暂留该抚营务处。俟军务稍定。即令销差出署。毋任藉词逗遛。　　

○又谕、僧格林沁奏、追剿发捻各逆。小有斩捦。贼踪已出东境各摺片。匪众未由峄县台庄渡运。先向兰山郯城各境东窜。业已遁出东境。僧格林沁追至赣榆县地方。马力已乏。自应稍为休歇。且由此而南。地多水田。马队亦未能驰骋。不可再令冒险前进。与贼相持。僧格林沁务当稳慎进取。先令步队追贼。而以马队从平旷地方截其回窜。方为妥善。江南派往淮扬之张树珊、吴毓芬两军。并欧阳利见所带炮船。及叠谕派防江北之兵。著曾国藩、李鸿章、饬令速赴江北。并严饬黄翼升炮船。星夜前赴里下河一带。不准片刻迟延。吴棠、彭玉麟、仍当相机调度。严密扼守。不可稍涉疏懈。驻扎永城徐州之张曜詹启纶等军。著僧格林沁饬令探踪迎剿。并饬令刘铭传懔遵前旨。由萧砀一带。往东迎击。兼防贼匪回向西窜之路。其雉河集及归德一带。仍著乔松年、张之万、一体严防。阎敬铭亦当檄令丁宝桢等扼守本境。严密布置。毋任贼踪回窜东境。至僧格林沁所称。丁宝桢在甯阳遇贼。以众寡不敌。接仗失利等语。前据阎敬铭仅将范正坦挫败情形陈奏。并未言及丁宝桢有失利之事。著阎敬铭即行查明具奏。赣榆县令陈继煐、于僧格林沁督兵追至该县境内。既不出城。又不听购买粮草。叠经该大臣持令劄传。抗不遵应。并任听绅民将买取食物之兵勇扣留。及催问之差弁。亦用火器打伤。实属荒谬。迥出情理之外。著即革职拏问。交吴棠、彭玉麟、提同该邑绅民。详审究办。并将击伤官兵之人。从重惩办。以儆刁顽。江北州县。积习疲玩已久。该省督抚务当严饬该地方官。并各团寨绅民。于官军经过时。查探明确。如实系官兵。不准擅开抢炮。并听军士与商民。将粮草公平购买。毋许阻挠。致误军行。将此由六百里各谕令知之。　　

○拨直隶河南火药各五万斤。铅丸各二万五千斤。火绳各五万丈。解赴甘肃庆阳粮台备用。　　

○丁卯。谕内阁、前因编修蔡寿祺指称薛焕刘蓉行贿夤缘各节。经薛焕明白回奏。当派肃亲王华丰等会同查讯。兹据奏称、蔡寿祺所指薛焕挟厚赀而内膺重任一节。连日传到各该员质讯。据蔡寿祺供。并无实据可呈。实因误信风闻。遽行入奏。如有应得之咎。俯首无辞等语。蔡寿祺所指薛焕行贿一节。业经讯明并无实据。应如何办理之处。仍著华丰等会同拟议具奏。先行完结。其所指刘蓉善夤缘而外任封疆一节。并著华丰等先行详讯蔡寿祺有无实据。仍俟刘蓉明白回奏到日。再行核办。　　

○又谕、阎敬铭奏、保举贤能牧令。以昭奖劝一摺。山东候补知州张廷扬、杨济、均著俟补缺后以知府用。甯海州知州在任候选知府舒孔安、著以知府留于山东在任候补。知县彭启昆、帅嵩龄、均著以同知直隶州知州用。候补知州李均、著俟补缺后以同知直隶州知州用。试用知州左宜似、著以本班尽先即补。即用知县陈凤翥、著赏加同知衔。丁忧知县林溥、著俟服满后仍留山东补用。　　

○署漕运总督兵部右侍郎彭玉麟奏、请开署缺并本缺。专办水师事务。得旨、览奏情词恳挚。出于至诚。彭玉麟著准其开漕运总督署缺。所有长江水师善后应办事宜。仍著该侍郎妥为料理。　　

○以放赈迟延。浙江知县韩道本革职讯办。　　

○以江南水师克复江甯出力。赏提督彭昌禧、张锦芳、总兵官李宏试、杨云祥、易光南、李廷忠、藩长顺、许廷绶、罗俊福、胡荣伟、王承业、蒋本元、龚得胜、许鼎臣、唐敏义、一品封典。总兵官梁永学、王兆祥、周国才、杨永浩、贺世清、邵云锡、张复胜、朱有成、张向荣、谢洪春、谭定信、喻清汉、李高余、刘武德、傅以德、副将蒋延登、黄秋亭、刘玉春、麦春泉、钟光裕、向俊龙、周尊美、刘高俊、王汝骏、朱秀宣、熊本立、王荣福、马志俊、萧信集、曾明辉、王星耀、陈金顺、李立德、参将王裕春、赵兴发、石子城、李云祥、潘玉坤、游击祖兴盛、巴图鲁名号。知府汪有勋、游击黄清和等花翎。知县刘达源等蓝翎。余升叙有差。　　

○蠲免浙江临安、于潜、新城、昌化、武康、安吉、孝丰、仁和、钱塘、富阳、余杭、十一县被扰地方本年暨来年额赋有差。　　

○戊辰。谕内阁、前因御史何福咸、奏参江苏署沭阳县知县蒋懋勋贪酷不职玩视民命各款。当交李鸿章、吴棠查奏。先后经李鸿章、吴棠、查明所参各款。皆无实据。惟将徐得嘉等正法。系未照例详办。请将蒋懋勋革职。复经降旨。令吴棠就近再将此案情节。及蒋懋勋平日官声。详细查奏。兹据吴棠奏称、蒋懋勋居官勤慎。舆情允洽。徐得嘉等窝匪扰害。该员据团练公请。就地正法。惟究未照例办理。是以奏请革职等语。此案蒋懋勋因徐得嘉等句匪扰害地方。未经详办。先行正法。虽未照例办理。惟其时捻氛偪近。该员系为除暴安良起见。若遽予革职。恐嗣后地方官遇有紧要事宜。多所瞻顾。蒋懋勋著加恩免其革职。仍交部照例议处。用示原情慎罚至意。　　

○谕军机大臣等、吴棠奏、匪股绕窜江境。现派队分投扼截。并请收回署两广总督成命各摺片。贼窜赣榆一带。叠经谕令僧格林沁等妥筹会击。现在贼在海州境内。该处南接清淮。东南则趋盐阜。皆为里下河最要门户。吴棠现派汪升发等、守盐阜之射阳湖马家荡等处。派姚广武驰守沭阳。派滕国栋等守安东。而以赵三元水师辅之。张从龙扼盐河。留李元华等驻守清江土圩。布置均属周妥。惟此时扬防已撤。贼众兵单。前敌既难操胜算。后路亦深虑空虚。欧阳利见于三月二十二日起程。到淮必速。张树声、张树珊等军。何以尚未起程。著曾国藩、李鸿章、飞催赴援。以厚兵力。吴棠于诸军到淮时。相机调度。挫贼凶锋。须力保里下河完善之区。方为不负委任。陈国瑞、詹启纶等军。于该处地势。均称熟悉。著僧格林沁催令该总兵等绕前夹击。辅以马队。毋令回窜东省。以收一鼓聚歼之效。曾国藩等于上年请撤扬防时。曾有扬州与金陵仅隔一江。可以就近派兵接防。由皖北兜剿。无虞窜越后路之奏、此时扬防吃紧。仍当与李鸿章力筹添兵保卫。该督抚应否出省前赴江北督剿之处。并著酌度办理。迅速驰奏。如里下河被贼蹂躏。定惟该督抚等是问。刘铭传一军。已据曾国藩奏称调赴邳宿。著即严催前进。如再敢观望不前。即将该提督从重参处。昨据彭玉麟奏、力辞署理漕督。已有旨俯如所请。该员现仍以兵部侍郎总统水师。著即迅拨轻利炮船数十号。前赴清淮一带遏防。如能亲自统带前来。会同吴棠办理剿匪事宜。更资得力。该侍郎接奉此旨。即著妥筹办法。吴棠另片奏、清淮士民。闻该漕督有赴粤之信。适值寇警。纷然警骇。恳辞署理两广总督。专意筹办清淮防剿。使江北士民。同心协力。无所犹豫等语。具见体国公忠。不肯避难就易。深堪嘉尚。吴棠仍著暂留漕运总督本任。俟此股贼匪一律埽除。再赴两广总督署任。将此由六百里各谕令知之。　　

○又谕、都兴阿等奏、逆扰盐场堡后路。官军迎剿获胜。前敌剿贼吃紧。请饬雷正绾拨军一摺。固原逆匪。窜扰盐场堡母猪渠等处。叠经翁同书督饬马队迎剿。歼捦悍逆多名。该处为由定边赴花马池大路。逆匪连次扑犯。意图阻我粮道。都兴阿现檄各营步队。分行严守。并令西蒙克西克、讷依楞阿等马队。分定边花马池两路梭巡。著即严饬各军实力探剿。以防饷道。无使后路稍有疏失。甯夏攻剿情形。现在穵掘地道。功将及半。惟贼营日益加增。官军兵力过单。前敌后路。均形吃紧。雷正绾现与曹克忠、分剿黑城子盐茶灵州一带之匪。谅已进兵。此时花马池定边一路危急。著该署提督迅将黑城子等处踞逆攻克。节节埽荡。即亲督大队前赴灵州。期与都兴阿等联络声势。共收夹击之效。毋得顾此失彼。如黑城子攻克尚需时日。即著先其所急。酌量分拨兵队。兼程北进。救援甯灵后路。以期饷道无失。本日又据沈桂芬奏、遵拨茅津渡楚勇一千名。由袁复清、罗承勋统带。先后赴甘。请将都兴阿原调大同兵一千。悉数撤回。庶此后筹解勇粮。方能周转等语。都兴阿前敌兵勇。尚形单薄。其能否将此项大同兵撤回晋省之处。著该将军酌量办理。至沈桂芬所称楚勇业已先后赴甘。请将陈东霖勇粮。仍由都兴阿等筹给之处。即著照所请办理。山东逆匪。现虽窜赴赣榆一带。去晋稍远。惟逆踪飘忽靡常。且恐分股回窜东豫潞泽一带之防。仍不可稍涉大意。著沈桂芬妥筹调派。以备不虞。将此由六百里各谕令知之。　　

○以江西肃清乐平等处出力。赏副将刘光裕一品封典。道员王德权、副将毛全升、黄储宾、参将何秀清、黎荣钧、单绥福、孙有中、王怀俊、都司李运龙、萧福、巴图鲁名号。知州吴鼎新、游击罗山寿等花翎。知县钟日新等蓝翎。余加衔升叙开复有差。　　

○己巳。谕军机大臣等、前据倭仁等奏、遵旨传讯编修蔡寿祺、供称摺内挟重赀而内膺重任。善夤缘而外任封疆二语。系指薛焕刘蓉行贿夤缘。当经降旨令薛焕、刘蓉、各据实明白回奏。以凭查办。除薛焕已遵旨覆奏外。该抚于接奉谕旨后。即将该编修所指善夤缘而外任封疆一节。据实迅速明白回奏、不准一字欺饰。倭仁等原摺。著摘钞阅看。将此谕令知之。　　

○又谕、有人奏、豫省道府各员。贪劣昭著。请旨查办一摺。据称河南候补道徐恒曾、总理营务处。纳贿弄权。物议沸腾。候补知府黄行□真、招摇纳贿。声名狼藉。同知何桂芬、纵酒贪酷。草菅人命。于光州广添捐局。虚报销数。并侵吞提存公项一万两各等情。河南军务未平。疮痍满目。何堪纵容贪酷之吏。朘削民生。若所奏属实。何以肃吏治而儆官邪。本日已将吴昌寿调任河南巡抚。该抚甫经到豫。无所用其回护。著将摺片内所参各情。逐款查明。认真究办。毋稍徇隐。原摺片著钞给阅看。将此谕令知之。　　

○又谕、吴昌寿奏、遵抵豫境。相机截剿。并请将蒋凝学所部留营各摺片。现在豫匪虽由山东逸入江北之海州赣榆。难保不复行回窜。即著吴昌寿探明何路有贼。即由何路进剿。埽荡逆氛。并将各处伏莽。次第歼除。廓清全境。至豫省吏治。废弛已久。该抚到任后。务须加意整顿。并实行团练。使官为经理。与民同心。相保相卫。庶雕敝之俗。焕然一新。以副委任。姜玉顺、谭仁芳等军。并著吴昌寿檄令赶紧进扎。酌度机宜。妥为布置。贼踪现虽去鄂愈远。惟该逆奔窜。剽疾异常。楚省边防。仍未可稍涉大意。著官文督饬成大吉等营。扼要严防。妥为备御。蒋凝学一军。叠次谕令杨岳斌飞催赴援肃州。兹据吴昌寿奏请将蒋凝学所部。留营调遣等语。甘省遍地贼氛。肃州被匪攻城。尤形危殆。该州为出关粮运要道。关系极为紧要。不能不先其所急。以资厚集而保危城。蒋凝学一军。仍著杨岳斌懔遵前旨。催令迅赴肃州。相机进剿。毋再稍涉迟延。杨岳斌务当督率全军。兼程前进。以解倒悬。如豫省兵力不敷。即著吴昌寿咨调得力楚军。合力会剿。将此由六百里各谕令知之。　　

○又谕、雷正绾奏、官军攻克黑城子贼巢。收复盐茶厅城一摺。据称官军攻克固原后。由何家沟等处进攻。与张集馨等所部。合围黑城子。连日叠有斩馘。三月十五日。各军分路环攻。奋勇登城。当将黑城子老巢攻拔。并捦斩逆首黑虎等多名。曹克忠一军。移营进偪盐茶厅城。连日将由元套子塘赴援之马三混等贼队击败。乘胜直抵城下。三月十七日。曹克忠亲督马队。力攻南门。施放喷筒火箭。先将南门烧毁。各军梯绠登城。捦斩逆首田城吉等多各。遂将厅城克复。剿办甚为奋勉。余逆现踞李旺堡同心城及何家堡一带。著雷正绾会同曹克忠督饬诸军。乘此声威。迅将李旺堡等处匪巢。次第埽荡。进规灵州。即与都兴阿等联络进取。惟昨据都兴阿奏称、逆回犯扰盐场堡花马池等处。图截官军粮道。该处情形紧要。兵勇不敷分布。当经谕令雷正绾拨兵援应。现在黑城子等既经攻克。该逆被剿穷蹙。设铤而走险。与甯夏匪徒句结。都兴阿等营后路。兵力较单。若该逆乘闲滋扰。则所关实非浅鲜。雷正绾当酌度缓急。分拨弁兵。驰赴定边花马池一带。遏贼奔突。为都兴阿后路声援。都兴阿、穆图善、即懔遵前旨。激励诸军。将甯夏汉城攻拔。即可腾出兵力。交穆图善统带。先解肃州之围。规复嘉峪关。以通赴新疆各城之路。前经谕令陶茂林如酌拨数营扼扎安会。足资控制。即带所部驰赴肃州甘郡一带剿贼。仍著都兴阿、雷正绾等、与陶茂林、恩麟、会筹迅办。并著雷正绾飞饬魏添应之军严防环庆。兼饬张集馨等军迅规河狄。以杜匪踪纷扰。阶州匪势已蹙。著刘蓉檄饬陕省援师。与川军迅图克复。以便分兵赴甘。定边一带州县。并著刘蓉饬令该地方官。妥筹布置防守。严遏东窜贼势。毋稍疏虞。将此由六百里谕知都兴阿、穆图善、雷正绾、刘蓉、并传谕陶茂林、恩麟知之。　　

○又谕、瑞麟、郭嵩焘奏、迎剿窜匪获胜。现筹防剿情形。并罗定官军攻克河坰贼巢。捦获信宜匪首李可钟等。化州官绅歼剿广西窜匪各摺片。南阳窜贼。占踞白沙。肆扰粤边。虽经官军叠次攻剿。捦斩甚多。而贼势尚未十分穷蹙。瑞麟、郭嵩焘、仍严饬方耀等军奋力剿洗。并饬李福泰严防大埔饶平等处。以固潮州门户。花旗股匪。本系遣撤之勇。乘乱滋事。于粤东地势情形。皆所熟悉。尤应防其与闽逆句结。为之引导。务须严饬各军。将此股匪徒先行殄尽。龙岩南靖等败匪。趋扑诏安。李元顺、吴国泰等营。皆为所袭。是黄冈饶平。皆形吃紧。著瑞麟等迅饬黄朝恩等防剿兼施。与何云章联络进取。前据李鸿章奏郭松林等军。已饬由厦门前进。未便改赴汕头。已有旨照请办理。瑞麟等以漳郡西路兵单。恐贼从此遁。粤东吃重。所虑亦是。郭松林等军。现既不能赴汕头。东江一带。仍著瑞麟等责成李福泰、方耀等军。扼要扎守。如兵力较单。即先将各处海口及本境要隘。布置完密。毋庸越境协剿。左宗棠、徐宗干、于郭松林、杨鼎勋、军到后。妥为调遣。密防该逆入海之路。仍分饬各军环攻漳郡。务将逆匪就地殄除。如西路兵单。亦宜酌量分拨。毋使大股窜入东境。另片奏、曾敏行进剿岑溪贼匪。叠获大胜。攻破河坰等处贼巢。余逆遁归南渡黎木等处。陆川县匪江甲麟等余党。句结博白等处股匪。窜扰化州。经署知州张钦泰募勇攻剿。斩馘甚众。追至天井地方。尽歼余孽。剿办均尚得手。仍饬令将逸匪全数拏获。罗定化州出力员弁。著瑞麟等择尤汇案保奖。广西容岑伏莽尚多。与东省紧相接壤。非两省合力夹剿。未易蒇事。前谕令冯子材驰赴信罗之交。与西军会合进取。计日当已到防。即著该提督檄饬将士。认真剿办。张凯嵩所派弁勇。已抵容岑。务当与之联络声势。大张挞伐。尽歼丑类。使东西两省边圉。皆获谧安。以期不负委任。卓兴、方耀、素不相能。瑞麟等务须妥筹驱策之方。不令驻扎一处。方为妥善。将此由六百里谕令知之。
  </div>
  <div class="pagination">
   <a href="清实录同治朝实录_page199.html">
    上一页
   </a>
   <span>
    ...
   </span>
   <a href="清实录同治朝实录_page195.html">
    195
   </a>
   <a href="清实录同治朝实录_page196.html">
    196
   </a>
   <a href="清实录同治朝实录_page197.html">
    197
   </a>
   <a href="清实录同治朝实录_page198.html">
    198
   </a>
   <a href="清实录同治朝实录_page199.html">
    199
   </a>
   <span class="current-page">
    200
   </span>
   <a href="清实录同治朝实录_page201.html">
    201
   </a>
   <a href="清实录同治朝实录_page202.html">
    202
   </a>
   <a href="清实录同治朝实录_page203.html">
    203
   </a>
   <a href="清实录同治朝实录_page204.html">
    204
   </a>
   <a href="清实录同治朝实录_page205.html">
    205
   </a>
   <span>
    ...
   </span>
   <a href="清实录同治朝实录_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
