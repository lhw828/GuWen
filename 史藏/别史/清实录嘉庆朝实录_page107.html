<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 107 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 107 页/共 523 页</h1>
    <div class="content">
○以睿亲王宝恩、为正黄旗领侍卫内大臣。调镶黄旗汉军都统成德、为镶蓝旗满洲都统。镶蓝旗蒙古都统达椿、为镶黄旗汉军都统。以正黄旗护军统领阿兰保、为镶蓝旗蒙古都统。调正白旗护军统领德麟、为正黄旗护军统领。以镶黄旗蒙古副都统珠尔杭阿、为正白旗护军统领。调正白旗蒙古副都统和宁、为正红旗满洲副都统。以头等侍卫庆长、为正白旗蒙古副都统。　　

○戊申。停圆明园军机处值日之科道官。　　

○拨广东盐课银二十万两、解往四川。两淮盐课银五十万两、分解湖北陕西。以备军需。　　

○以太仆寺卿裘行＜闲＞、为河南布政使。　　

○己酉。上亲诣太庙。行祫祭礼。　　

○太常寺卿多永武、以读祝错误革职。仍命在太常寺效力行走。遇祭祀日。准用六品顶带执事。　　

○庚戌。上诣大高殿恩慕寺恩佑寺行礼。　　

○幸圆明园。　　

○诣安佑宫行礼。　　

○辛亥。谕内阁、额勒登保奏、肃州镇总兵丰绅、现丁母艰。恳暂行留任。丰绅带兵有年。打仗尚属奋勇。著仍留总兵之任。并加恩赏银二百两。由广储司动用。交伊在京家属收领。俾资丧葬之用。以示体恤。　　

○谕军机大臣等、额勒登保奏、冉逆西窜入甘。因总兵杨奎猷等剿贼失事。杨奎猷、及参将罗全亮、均革职枷号。游击刘满贵、著革职作为兵丁效力。所有凉州镇总兵员缺。著萧福禄补授。额勒登保现由唐藏一带追剿冉逆。其高马等匪。即交杨遇春、格布舍等、同川省官兵会剿。至宁陕防堵事宜。责成刘之仁、督率新放各营弁巡防。毋再令贼匪窜入南山。将此谕令知之。　　

○仪亲王永璇参奏、正红旗满洲副都统英和、三月有余、未至衙门。得旨、英和革退副都统。并毋庸署理正蓝旗汉军副都统事。　　

○调正白旗护军统领珠尔杭阿、为正红旗满洲副都统。以内阁学士吉纶、兼正蓝旗汉军副都统。　　

○以詹事府少詹事那彦成、翰林院侍读学士茅元铭、左春坊左中允苏勒通阿、充日讲起居注官。翰林院编修帅承瀛、检讨何学林、署日讲起居注官。　　

○壬子。谕内阁、礼部奏、琉球国使臣呈称、该国此次恭进谢恩方物。恳予赏收。免抵下次正贡。该国王因特赐御书扁额等件。专遣使臣呈进谢恩方物。曾经该部具奏。降旨准作下次正贡。原以昭体恤而示柔怀。今据该使臣呈称、伊等临行时。国王再三谆嘱。恳请准予赏收。免抵下次正贡。具见该国王抒忱效悃。诚恳可嘉。著照所请、此次所进方物。准予赏收。下次正贡届期。该国遣使来京时。再当优加赏赉。用昭柔惠远藩至意。该部即传谕该使臣、令于回国时、转告该国王知之。　　

○癸丑。上还宫。　　

○谕内阁、给事中周元良奏、请崇朴黜华。饬谕近侍王公大臣、于一应婚丧服色。务敦节俭。并请敕交礼部、将民间婚丧嫁娶、居室车马服色、查明定例示禁。所奏皆系久经饬谕之事。且有势所难行者。朕素喜节俭。一切起居服御。从不肯稍事纷靡。自亲政之初。即降旨停止贡献。禁绝苞苴。以期转移风气。日就敦庞。乃朕天性使然。并不因在二十七月之内。务从＜闲＞约。若释服之后。由俭入奢。又尚繁丽。此时亦不必辩说。久当共知朕意矣。前因释服届期。恐内外臣工、因朕即吉。或有呈递如意等事。早经豫为饬禁。现在一切典礼。俱已完备。朕持服之期有尽。而感慕之思无穷。至于躬行俭德。为天下先。俾海宇渐还淳朴。此尤永矢弗渝之素志。方今生齿日繁。即果能相率以俭。犹恐日用不足。第由奢返俭。其事不易。亦惟有默化潜移。庶风俗益敦古处。岂在多为厉禁。且官民婚丧嫁娶、及居室车马衣服、贵贱原有等差。但亦止能禁其僭越无等。如衣服中貂褂、其不应穿用者。叠经降旨严禁。以示防闲。其民间婚丧一切用度。或丰或啬。俱系称家有无。岂可官为之限。若如该给事中所奏、敕部定制通行。是使不肖吏胥、得以从中讹索。徒滋纷扰。而于化民成俗之道。仍无裨益。至请禁内城开设戏园一节。朕于嘉庆四年四月内。即明降谕旨。所有内城戏园。一概永远禁止。不准复行开设。并谕令原开戏园之人。别营生业。该给事中岂未之闻。近因释服以后。恐内城地方、或有希图牟利、私行违禁开设之事。朕复谆谕步军统领严行查察。亦不待该给事中陈奏、始行饬禁也。周元良原摺著发还。　　

○以常雩祀天于圜丘。自是日始。斋戒三日。　　

○甲寅。承恩侯恭阿拉父恭保故。照公爵例赐恤。谥恪慎。　　

○予湖北阵亡头等侍卫江鼎、游击善福、千总郭锦标、把总张锦富、外委韩景祥、卢荣祖、马得顺、四川阵亡外委张存义、张得珍、祭葬世职。兵丁高天福等二百二十名、遣犯蒙古色吉尔等二名、赏恤如例。　　

○除江苏上海县坍没田额赋漕粮。　　

○己卯。上诣南郊斋宫斋宿。　　

○谕内阁、本月十四日覆试新进士。本令在乾清宫考试。惟念本科中式人数较多。天气渐热。恐不免拥挤。著在保和殿覆试。此后即著为定例。　　

○又谕、前因费淳跌伤左足。步履维艰。恳请解任。特降旨允其所请。并加恩令其暂行回籍调理。不必开缺。今据费淳覆奏、左足现已消肿。步履渐可照常。现已咨明岳起、不复交卸。以免辗转递署之繁。所奏甚是。内外臣工。同为国家宣力。身任地方者。原不应希冀内用。而在京奉职之员。亦不必羡慕外任。惟在实力办公。各扬其职。且封圻任重。为督抚者皆当仰体朕用人之苦心。岂可因偶抱微疴。意存诿卸。况两江事务殷繁。若费淳遽行回籍。则督抚藩臬。皆须辗转递署。未免纷繁。兹费淳并不拘泥遵旨解任回籍。能以地方公事为重。深得大臣之体。惟当安心经理以副委任。其前此奏请解任、及藩臬以下应行递署之处。俱不必言矣。。　　

○又谕、本年大挑各省举人。闻有广东举人颜樾、业经王大臣公同挑取一等。后因张若渟称系直隶布政使颜检之弟。王大臣等有意避嫌。当即扣除。朕本欲俟会试揭晓后另行加恩。今榜发未经中式。颜检平日居官公慎。伊弟本已挑取一等。未便因颜检系属大员、转行扣除。颜樾、著加恩仍作为一等。照例掣签分发试用。　　

○又谕、朕因原任大学士蔡新、宣力年久。在籍身故。特降旨令该省巡抚、于伊孙中选择一二人。送部引见。嗣经吏部将蔡新之孙举人蔡行达、带领引见。因其现届会试。本欲俟伊中式后再行录用。兹已揭晓。未经取中。著加恩赏给进士。准其一体殿试。　　

○赏会试年老举人尹秀生等、司业、检讨、助教、学正衔有差。　　

○赏头等侍卫永悫、副都统衔。为古城领队大臣。　　

○丙辰。常雩。祀天于圜丘。上亲。诣行礼。　　

○幸圆明园。　　

○丁巳。谕内阁、日前姜晟颜检等、恳请于本月十五日进京叩贺行礼。俱经批饬不准。兹复据提督特清额。布政使同兴、因册立皇后盛典。奏恳趋赴宫门。恭申庆贺。并声称于是日随同族众联班叩贺。殊属非是。皇后正位中宫。朕登极后早经册立。兹已即吉。特举行一切仪文。颁发恩诏。前曾降旨谕令中外臣工。停止庆贺表笺。且皇后同族中钮祜禄氏、在外居官者甚多。若相率具摺奏请来京叩贺。有是理耶。文武地方官。均有职分应办之事。何得云该省现无要务。擅离职守。岂在京官员事务较＜闲＞。亦可任意出京旷职乎。特清额、同兴、俱著传旨申饬。伊二人即使到京。朕亦不予进见。并不令其随同行礼。立即斥回。同兴于瞻柱接印后。著来京请训。再赴江宁新任。特清额于巡阅回程。著即赴本任。并将此通谕知之。　　

○又谕、各省俱有设立保甲。以缉奸宄而靖地方。节经饬令各该督抚实力奉行。至京师为辇毂重地。五方杂处。尤易藏奸。自应加意整饬。以收实效。从前因京城庙宇。租给客民居住。往往容留匪人。潜滋事端。曾经降旨、只许候补候选、及引见官员搢绅人等、查明来历清楚。暂为租住。其无籍之徒。毋得概行停留。并令步军统领及各衙门、随时稽查。年终汇报。训谕至为明悉。乃本日明安等奏、西四牌楼九天庙内、有居住之山东挑水民人刁珍等十四人、锁门潜逃。后经看街官兵、查出殿后有浮土一堆。当即刨出尸身。认系刁珍夥计林聪。请将道人张二、道士周端佩、并住庙之张广林等二十五人、俱交刑部审办等语。此案张二等、将庙宇闲房赁住刁珍等十四人之众。此外同住庙中者、复有张广林二十五人。似此任意租给多人。安保无盗贼匪徒、潜踪其内。现在刁珍等业已破案。著交刑部提集人证严行审办。其在逃各犯、著步军统领衙门、顺天府、并移咨刁珍等山东原籍、查拏务获。归案严审定拟具奏。所有该管地段各员弁、于本属庙宇容留多人。致成命案。漫无觉察。著交部严加议处。国霖系右翼总兵。难辞失察之咎。著交部议处。明安管理步军统领。为时未久。且业经查出据实参奏。著加恩免其议处。嗣后京城内外地方各庙宇。务须遵照节次谕旨。实力稽查。如再有似此容留多人、酿成事端。必将明安一并交部议处。　　

○以故奉恩将军西清额子广玉泰、袭职。　　

○以新授古城领队大臣永悫母年老。命留京。授镶红旗汉军副都统。以镶红旗汉军副都统吉勒章阿、为古城领队大臣。　　

○戊午。谕内阁、兵部奏、原任云南提督本进忠之嫡长孙本治、呈恳前赴四川军营。请赏给六品顶带。所奏非是。本进忠前于平定回部时著有劳绩。擢为提督。嗣因在腾越军营病故。蒙皇考俯念前劳。加赠宫衔。赏给银两。并令将伊子俟服阕送部引见。本福盛服阕后。令其在巡捕营学习行走。已属恩施稠叠。无可复加。本进忠系在军营病故。并非阵亡人员。其子本福盛亦非难荫。该部率行比照难荫人员未仕而故者补荫之例。请将本治赏给六品顶带。前赴军营。殊属牵引附会。若此等军营病故人员。其子孙俱纷纷照此呈请。岂概行赏给官职乎。除本治不准补荫、亦不必令伊赴四川军营外。所有办理错误之兵部堂官。著交部察议。主稿之司官。著交部议处。　　

○以本年乡试。考试应开列试差人员于圆明园正大光明殿。　　

○赏贤良后裔原任大学士李光地元孙廪贡生维翰、举人。一体会试。　　

○己未。谕内阁、勒保奏、查明川省捐输银数。请将嘉庆七年应徵地丁钱粮。分别蠲免。此次办理津贴。非正供可比。该省民人谊切桑梓。急公尚义。实属可嘉。著加恩照勒保所请蠲免之数。递行加增。所有遂宁等十六县、著蠲免十分之四。大邑等十三州县、著蠲免十分之三。成都等五十七厅州县、著蠲免十分之二。以示奖励。　　

○额勒登保等奏报、生擒首逆高三、马五、及马五之子。并将贼夥全数扫荡。得旨奖赉。　　

○庚申。上诣大高殿行礼。时应宫拈香。　　

○还宫。　　

○以册立皇后。前期遣官告祭天地太庙社稷。命皇次子旻宁告祭奉先殿。　　

○辛酉。上御太和殿。宣制册立皇后。王以下文武大臣官员、及朝鲜琉球国使臣等、行庆贺礼。　　

○命文华殿大学士董诰为正使。内阁学士普恭为副使。持节、赍册、宝、册立皇贵妃钮祜禄氏为皇后。册文曰。朕闻图阐坤珍。俪宸枢而著象。景宣舒御。凝宝曜以齐辉。资福耦之克承。表鸿仪而作配。宫庭礼洽。典册光崇。咨尔皇贵妃钮祜禄氏、粹毓名宗。庆贻勋阀。安贞中乎矩度。应地时行。敬顺本于性成。伣天祥定。早从潜邸。扬令德于翚褕。夙奉彝章。佐同功于茧馆。列星妃之贵重。璇掖升华。增彤史之炜煌。黼帷锡祉。宝命笃椿庭之鉴。蕃厘衍椒室之祥。阅三载以届期。正中宫而协吉。兹朕钦遵皇考高宗纯皇帝敕旨。以金册、金宝、立尔为皇后。尔其敬仰恩慈。勉勤内载。秉虔恭于齍敦。肃礼灋于琚裳。布仁惠之芳风。翊昇平之郅治。母仪尊于天下。相须而成。王化基自宫中。端本而善。丕膺显命。懋迓洪禔。钦哉。　　

○命体仁阁大学士刘墉为正使。内阁学士纳清保为副使。持节、赍册、宝、尊封婉妃陈氏为婉贵太妃。册文曰。翊坤仪而布化。德茂前徽。修壸教以延庥。年登大耋。式稽彝典。益阐芳声。皇考婉妃陈氏、禀则柔嘉。持躬肃慎。宵衣日侍。小心夙著于椒闱。宫翟申颁。恩眷久隆于星掖。树采珩之令范。群奉师宗。标彤管之徽音。宜崇位号。谨以册、宝、尊为皇考婉贵妃。于戏。舒长岁月。弥膺介祉以康宁。肃穆规型。洊受期龄之福履。谨言。　　

○命礼部尚书纪昀为正使。内阁学士吉纶为副使。持节、赍册、印、晋封莹嫔侯氏为华妃。册文曰。朕惟椒掖佐肃雝之化。必赖芳型。兰闺彰柔顺之声。宜襄中壸。彝章允洽。懿典式颁。咨尔莹嫔侯氏、赋性静专。秉心恪慎。寅承夙夜。鸣环悉协于礼仪。祗助宫庭。分茧克勤于妇职。是用晋封尔为华妃。锡之册命。尔其益怀恭谨。答庥命之宠膺。弥励谦冲。迓繁厘之懋集。钦哉。　　

○命礼部左侍郎刘跃云为正使。内阁学士台费荫为副使。持节、赍册、晋封贵人董氏为淳嫔。册文曰。朕惟教德容以帅属。治肃六宫。展功绪而慎司。班跻五职。纶言宠逮。鞠采辉增。咨尔贵人董氏。早誉柔嘉。夙彰榘范。叙椒涂之茂秩。静事惟宜。揆兰掖之嘉称。嫮修独粹。是用晋封尔为淳嫔。锡之册命。尔其徽章克荷。谨式度于彤闱。蕃祉遄膺。朗升名于华券。钦哉。　　

○命礼部右侍郎扎朗阿为正使。内阁学士玉麟为副使。持节、赍册、晋封贵人王氏为吉嫔。册文曰。朕惟位正天闺。宜后星之增朗。教先妇学。允邦媛之攸司绮观升华。丝言锡庆。咨尔贵人王氏、紫庭助德。彤史擒辞。初履善以含和。早流蕙问。用延祥而集祉。宜荷芳名。是用晋封尔为吉嫔。锡之册命。尔其粢盛致洁。无愆于明齍玉敦之仪。桑曲襄勤。克赞夫元紞绿籧之典。钦哉。　　

○饬禁捐廉办公。特谕、国家设官分职。务在养民。培植民之生业。使之家给人足。各安其生。不致流而为匪。国本自固矣。是居官清正者为国之宝。贪黩者为国之害。其理信而有徵。若督抚为一方之表率。即古之诸侯。其经费原钜。稍形匮乏。不肖者藉口搜括。百般科敛。固不待言。即清廉者亦失其素守。渐成贪吏。上下言利。国事尚可问乎。我皇祖恐徵收火耗。渐至厉民。降旨明给养廉。赡身家。养廉耻。量职秩之崇卑。定用度之多寡。诚先养后教。至当不易之道。现今一切陋规、俱行裁革。只恃养廉为生计。若捐廉办公。以何费用。岂不仍取之于民耶。我国家经费。岁用不下数千万。偶遇水旱偏灾。不惜帑金。立施厚泽。此皆各直省大吏所亲见者。何乃以涓滴之资。希图见好。博能事之名。遂巧取之计。朕非好货之主。不必以此尝试。徒见轻于朕耳。近因湖北偶聚难民。正值军需用度浩繁。书麟、倭什布、各捐数千金散赈。地方立即安堵。特予议叙。以奖其急之举。然此事终不可为法。恐流敝

□大至于需索属员。仍剥削朕之百姓。特书此谕。以儆官心。愿吏治永清。民生永静。藏富于民。国本自固。天子不问有无。奚较量此锱铢进奉以为升转哉。诸臣共体朕意。信守无忽。　　
</div>
    <div class="pagination">
<a href="清实录嘉庆朝实录_page106.html">上一页</a><span>...</span><a href="清实录嘉庆朝实录_page102.html">102</a><a href="清实录嘉庆朝实录_page103.html">103</a><a href="清实录嘉庆朝实录_page104.html">104</a><a href="清实录嘉庆朝实录_page105.html">105</a><a href="清实录嘉庆朝实录_page106.html">106</a><span class="current-page">107</span><a href="清实录嘉庆朝实录_page108.html">108</a><a href="清实录嘉庆朝实录_page109.html">109</a><a href="清实录嘉庆朝实录_page110.html">110</a><a href="清实录嘉庆朝实录_page111.html">111</a><a href="清实录嘉庆朝实录_page112.html">112</a><span>...</span><a href="清实录嘉庆朝实录_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
