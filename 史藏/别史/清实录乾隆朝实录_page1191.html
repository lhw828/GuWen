<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1191 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1191 页/共 1860 页
  </h1>
  <div class="content">
   ○颁乾隆三十七年时宪书　　

○谕、奉皇太后懿旨。永贵人汪氏。著晋封为嫔。钦此。所有应行典礼。各该衙门照例举行　　

○又谕、今年恭遇皇太后八旬万寿。恩施广被。欢洽耆儒。业经降旨、将顺天、及山西、河南、各省应试士子。年臻耄耋者。特赐举人。用彰作人上瑞。今据裴宗锡奏、江南应试贡生朱桓、翟天衡、俱年在八十以上。奋志观光等语、朱桓、翟天衡、俱著加恩赏给举人。一体会试。俾得遂志沾荣。以昭庆泽　　

○又谕、今年恭遇皇太后八旬万筹。士子仰荷慈禧。顺天乡试。多有矍铄观光者。并山西。河南。江南等省。节据各该抚奏到、年八十以上应试之人一二名不等。耆儒嘉瑞。宜洽恩施。业经降旨赏给举人。以遂其素愿。今德保奏、广东等入闱士子。九十以上者三名。八十以上者十六名等语。寿世固多人瑞。亦何至士林鲐耇。与宾兴者连襼成群。此必若辈见有上年恩旨。各萌幸泽之心。增填年齿。以致多人混冒。岂知锡庆惟从核实。而名器难以滥邀。似此作伪涉欺。岂能逃朕之洞鉴。而士习所关。尤不可不防其渐。其在九十以上者。即有虚饰。谅尚不甚相悬。著该抚查明姓名。确核年岁。另行奏闻请旨。其八十以上之人。则断难凭信。不然。何上科未闻一人。而今年遽聚至如许耶。自当毋庸查办。德保身任监临。既为此奏、即当详细确查。乃滥列多名。率行入告。殊属不合。著交部察议。至乡试诸生。俱系学臣录送。其年貌册籍。尤属学政专责。且生员报考时。豫为将来筮仕计。减少岁数者。十居八九。旧册具在。历历可徵。乃胶庠之中。顿增耄耋。何难按籍而稽。翁方纲竟尔听其私改。置若罔闻。所司何事。且该学政于八月中奏闻考试情形。具陈严月课。惩健讼诸事。方谓其在任尚知实心整饬。至所称士子知读古书者日多。而于诣精造微。深切体味之功。则尚皆有待。乃以千古读书人难能之事。期之今时。稍觉其迂妄。而云尚皆有待。则隐然自寓仍需渐教之意。今观其于士子年貌。听其滥开若此。则前摺所奏。并非实济。更属显然。不过因学政更换届期。捏词自炫。希图留任耳。翁方纲著交部严加议处　　

○又谕、昨降旨将德福革去总督。虽略言其应行罢斥缘由。与办理小金川大概。而于德福之乖谬取巧。及小金川不得已于申讨之故。尚未详为宣示。恐无知者且将为德福称屈。而疑朕之意或喜兵。不可不明白申谕。使众共晓。小金川乃九土司之一。久隶内地。曩为金川侵扰摧残。特兴师命将。征服金蛮。二十余年。得以安居乐业。数年前。金川间与绰斯甲布各土司交鬨。节经督提等遣员诫谕。随即辑和。朕知番俗蠢顽。穴斗乃其常事。原可毋庸过问。去年春间。小金川土司。指称沃克什土司。用法诅咒。致其父子同时染病。僧格桑遂借搜取咒经为名。引众前往攻杀。经该督委员查办。虽暂停兵革。仍未遽解围。彼时阿尔泰、意欲剿抚兼行。朕以其衅端虽暧昧难明。而蛮触相争。互存曲直。不宜有所偏向。轻议加兵。且僧格桑犊性未驯。罔知利害。因谕该督等、详悉开导。冀其感悟自新。阿尔泰、董天弼、即于八月内前至土境。僧格桑迎见督提。跪聆训教。悔罪汗惶。情愿退地彻兵。永不侵犯。具结遵依。遂亦宥其既往。孰意僧格桑怙恶不悛。抗违教约。于本年六月。乘间攻围沃克什。并占瓦寺之巴朗拉。拒阻援兵。寻且侵及明正土司地界。是其藐视督提。肆无忌惮。岂复可以口舌化诲。而阿尔泰等、惟思姑息了事。意见游移。虽云当临以兵威。不过虚张声势。无论其不足以慑凶渠之赡。即使其暂时求息。勉强面从。而我兵甫回。贼众复集。致令封疆大吏。仆仆靡宁。成何事体。且小金川以内地土司。敢作不靖。暴侮邻疆。弁髦国法。此而不声罪致讨。朝廷威令安在。况抚驭番蛮。怀畏自当并用。若于梗化之人。不大加惩创。则懦弱几无以自存。而犷悍者必效尤滋甚。渐至徼内土酋。跳梁化外。何以绥靖边圉。至于佳兵之戒。朕所深知。岂肯稍存好大喜功之见。如前此平定准部回城。皆由叛贼之负因逆命。伐在必申。即近年征讨缅甸。亦因懵驳之屡抗颜行。事难中止。然察其水土恶劣。官兵非可久留。随命整旅而还。不复再议大举。即贼酋狡计激怒。亦不肯堕其术中。是朕不欲黩武之心。与知难持重之意。实无不可共白于天下也。若今僧格桑之冥顽不率。非擒戮无以肃宪典。而欲擒凶竖。非攻剿无以抵贼巢。是此小金川之兵。诚有不得不用者。然犹不欲特发京兵。劳师远涉。惟以阿尔泰未娴军旅。恐误机宜。因命温福兼程赴川。董率调度。以冀克期集事。无使我兵练等久劳行阵。此朕审慎筹度之衷。与必应翦刈之势。更无不可共白于天下也。且朕春秋已逾六旬。御宇三十六载。经事已多。临事知惧。岂不欲宁人偃武。顺适几余。况既云用兵。运筹每萦宵旰。而军书夜阅。宁不疲劳。即如前日董天弼间道进攻。久无奏牍。辄为廑念不置。至于废寝。朕又何所乐而必欲用兵乎。而用兵之事。于朕躬有益乎。无益乎。此愈无不可共白于天下也。至德福前在阿克苏时。一闻乌什之事。即仓皇无措。思弃阿克苏而回。因将伊革退。留于新疆效力。而派明瑞统兵。剿定其城。意彼经前番儆戒。或稍知悔改。是以弃瑕录用。复不次超擢。授为巡抚。颇觉奋勉有为。因命其两署督篆。其初至云南时。所奏各摺。尚似实心整顿。方谓其足以任事。为国家得力之人。因即命为四川总督。令驰驿遄行。往助阿尔泰、协力妥办军务。乃伊既至四川省城。并不计及小金川之当作何筹办。转具摺陈缅贼情形。谓不宜进兵袭击。其识见乖谬。实出意料之外。夫袭击一事。与大举不同。并非欲直捣阿瓦。亦非欲径取猛密。其速办缓办。原属无关紧要。第因贼匪敢于反悔诡诈。岂可竟置之度外。不过出其不意。躏彼近疆。乘势诛掠焚烧。令贼匪知我并未歇手。稍为畏惧。且涉冬而往。开春而还。亦不致轻冒瘴疠。何至过于顾虑。以为必不可行耶。至所称恐其报复。尤属荒唐可鄙。缅匪所恃者。地险而气恶。惟能以逸待劳。并非勇于战斗。从前数次之阑入内地。皆由彼时沿边无备。而赵宏榜。李时升。朱仑。又庸劣不堪。兼之滇省绿营兵弁。恇怯无用。致贼匪得以尾追直入。今数年来。边防颇为整饬。且特派大臣。统八旗劲旅在彼。若贼匪敢于轻离巢穴。侵及边境。正可奋勇出击。悉力歼擒。使之丧胆。何反虞其乘机掠我土司耶。至其所画之策。则欲令哈国兴屯驻边外。差传诺尔塔到营宣谕。更为愚谬无识。以诺尔塔之狡谲。哈国兴用何法招之使来。且彼未经挫衄。又何畏哈国兴。而能一呼即至。揆之情理。实所必无。并恐诺尔塔不来。而哈国兴转为诱往。昨年彰宝所遣之都司苏尔相。为贼拘留。特一偏裨耳。思之尚为切齿。今哈国兴以总镇大员。设为贼羁而不返。岂不失体损威。德福身系封疆大臣。独不思以国事为重。而逞其臆见。自诩为能操胜算乎。然察其所奏。名为不必袭击缅匪。其心实不肯办理小金川。故为指东击西。以售其诋欺之术耳。如果确有所见。发自天良。则彼自今年三月。接署云贵总督。距其七月间自永昌起程。已将半载。何不于在任时及早敷陈。直待行抵成都。方为此奏。若以为事体重大。必须面达。则彼八月初。甫至黔省。途中虽并程驰传。亦须俟朕行围事毕。出哨后始得陛见。已届九月中旬。即使朕允其所请。迅速传谕温福。计温福接到时。业经进兵袭击。已属无及。德福岂不筹度及此。其意不过以幸得总督实缺。急图完局彻兵。安享丰厚。而又不敢明言。故借缅事以巧施曲说。此等伎俩。岂能于朕前尝试乎。至其明白回奏之摺。一味支离。理穷辞遁。不啻见其肺肝。更无庸置论矣。今彼两摺具在。均著发钞。使见之者知其罪由自取。乃德福负朕委任期望之恩。朕于彼并无丝毫屈抑也。将此一并通谕中外知之。　　

○又谕曰、鄂宝本一拘迂自守之人。近复不肯实心任事。难胜封疆重寄。著来京候旨。山西巡抚员缺。著三宝补授。即行来京请训。前赴新任。其贵州布政使员缺。著图思德补授。　　

○谕军机大大臣等、据总兵达翎阿奏称、湖南尾帮回空粮船。业于九月二十五日。催趱出直隶境。仍知照东省官兵。速行催趱等语。前因今岁漕船抵通较迟。恐其回空稽缓。有误新漕。曾谕令崔应阶。于督运到通事毕。即起程回任。沿途董促遄行。今湖南尾帮。于九月二十五日。始出直境。为期已觉太晚。若途次再有羁延。则于今冬收兑开行。必致迟误。而江西湖广之船。封后路远。更恐有逾例限。著传谕崔应皆。专派妥干员弁。按回空各船。逐程催趱。务令如期回次。并谕湖广江西督抚、委员迎促遄旋。并饬有漕州县。依限上兑。毋误开帮。其经由之山东江南等省。并著该督抚、一体委员上紧催押。毋任刻延。仍各将督趱情形。及入境出境日期。据实覆奏　　

○又谕、据何煟奏、验看截取举人申超、年力衰弱。难膺民社。请将该员改教一摺。所办甚是。前因何煟于护理巡抚时。奏请将验看截取举人。如有衰庸难膺民社者。即照此陈奏。其有情愿引见者。并照六法官例。送部引见定夺。著为令。乃两年来、各省督抚。从未有以验看衰颓。据实奏办者。岂应行甄别之人。独在豫省。而他省竟无一人可汰乎。此皆各督抚因循姑息。不实力奉行所致。岂复澄清铨法之道。著再传谕各督抚、嗣后验看截取举人时。务遵照前旨。察其年力。悉心分别。如有应行改教之员。即循例奏闻。毋得概予给咨赴选。具文塞责。著于各督抚奏事之便。传谕知之　　

○以陕西按察使毕沅。为陕西布政使。湖北襄郧道敦福。为陕西按察使　　

○以云南按察使法明。湖南按察使王太岳。对调　　

○己巳。上奉皇太后自避暑山庄回銮　　

○诣皇太后行宫问安　　

○谕、此次土尔扈特投诚。朕恐伊勒图办理未善。特令舒赫德前往伊犁帮助。所办俱属妥协。已命舒赫德署理伊犁将军。授伊勒图为参赞大臣。往乌什办事。今渥巴锡人等、入觐遣回。一切安插。甚关紧要。著将舒赫德授为总统伊犁等处将军。专办此事。安泰在塔尔巴哈台。不能经理诸务。著将伊勒图授为塔尔巴哈台参赞大臣。在彼办事。伊勒图由乌什先至伊犁。与舒赫德商办事竣。再往塔尔巴哈台。现在乌什无事。安泰著赏给都统衔。往乌什办事　　

○谕军机大臣等、据朝铨奏、刘永毅等、收买麦石。肆行躧麴。业经照例杖枷发落。并将麴块入官估变等语。虽系照例办理。而其间情节。尚有未甚明晰者。躧麴烧锅之禁。其来已久。何以从未有拏获之事。或必至如条例所载。广收麦石。肆行躧麴。似此案之为数过多者。方行拏究。其零星躧造者。置之不问。若系概行查禁。则民间不应复有烧锅。何以贩运烧酒者。仍源源不绝。且闻盛京地面。素多烧酒。则躧麴者自必不少。从前曾否如此查拏。或向未办及。此次系属初案。抑亦有拏获之处。未经奏闻。至所造麴块。估值至一万三四千两。即以加倍获利核计。亦当有本银六七千两。伊等既拥重赀牟利。又系犯禁之事。必不能免于贿嘱兵役。代为弥缝。何至遽行败露。又情理之不可解者。摺内称系左翼协领。辽阳城守尉。及知州。呈报访拏等语。其地或系知州专属。或系旗员所司。并非若聚众大案。何以文武会办。且既云访拏。必有一人首先访得。或地方官访实。通知协领等。抑系旗员访得。照会文官。均须得其实济。再查访之事。必非官员等亲自体访。若由兵役访知发觉。则其人尚属奉公出力。亦当予以奖赏。朝铨亦未办及。著传谕恒禄。会同朝铨。将旨内所询各条。逐一查明。即行详晰覆奏　　

○又谕、据朝铨奏、回民王国勇。于昏夜欲钻城门。恃强喧扭被拏。经伊兄王国太。向领催等央浼说和私放。分别拟罪一摺。已批交该部议奏矣。王国勇以无赖回民。充当捕役。且有笑面虎绰号。曾经访拏治罪。自属凶恶之徒。乃敢不遵禁令。夤夜欲钻越禁门。逞强喧扭。尤属强横不法。改发为奴。所拟尚当其罪。但该侍郎仅云新疆。并未指明何处。犹觉含混。王国勇一犯。应发伊犁给兵丁为奴。伊兄王国太。系捕役头目。乃因王国勇被拏。辄敢私央领催等擅放。是其兄弟平日必系倚恃护符。同恶相济。其罪与王国勇相等。问拟亦当同科。仅予枷杖。不足以示惩儆。该侍郎所拟非是。王国太应改发乌鲁木齐。给兵丁为奴。著传谕刑部堂官。于议覆此案时。另行改拟具奏　　

○又谕、前据德保奏请。进京叩祝万寿。摺内中空一字未填。曾于字旁批饬。德保于章奏上陈。并不加意检点。已属非是。及奉到朱批。即应自知愧惧。具摺谢罪。乃距原摺发回之期。已将两月。何尚未见其奏到。著传谕询问德保、令其即行明白回奏　　

○又谕曰、德保本未谙习吏治。原非朕必欲用为巡抚之人。第其平日在京供职。尚觉小心谨慎。因试以外任。冀其或可造就。乃伊自到任以来。并未有加意整顿之处。而缮摺具奏。屡次疎忽。业经随时训饬。似此精神不能周到。已虑其办公欠于详密。昨据奏广东乡试入闱士子。九十以上者三名。八十以上者十六名一摺。并不确核年岁。又不明列姓名。滥开人数繁多。率行入告。意在沽名取悦。更非封疆大臣所宜。已将伊交部察议。究不知其办理政务。能否实心奋勉。抑或姑息斯文。恶习未除。仍然模棱无实用也。李侍尧共事两年。知之必悉。著传谕该督。令其将德保办事如何。是否胜任之处。秉公据实密奏。毋得稍有瞻徇。寻奏、德保小心谨慎。遇事奋勉。现署督篆四月。所办尚无贻误。似能胜巡抚之任。得旨、尚属公论。但伊若因屡误。而一切畏葸。不能振作。又难胜任矣。亦据实奏来　　

○吏部议覆、河南巡抚何煟奏称、河南府洛阳县。事繁赋重。汝阳县。地僻民淳。请将洛阳县改为冲繁难兼三要缺。汝阳县改为繁难兼二中缺。应如所请。从之　　

○贵州巡抚李湖奏、请留降调之熟练道员龚学海、以资弹压苗疆。得旨、所奏甚是。此本盖因不出名。朕疎忽看过了。即有旨谕。不想汝能如是执奏。甚属可嘉。有大臣风。勉之　　

○以江苏松太道杨魁。为安徽按察使　　

○是日、驻跸喀喇河屯行宫　　

○庚午。上诣皇太后行宫问安　　

○谕、刑部将秋朝审情实各犯。情罪重大者。照例摘叙事由。请旨正法。缮摺具奏。朕详加阅看。官犯内如王钲、余子良、俱系将铅觔工力银两。扣克入己。段宏深。于铜觔运费。自行动用。均属侵蚀官项。色赫讷。因俸满进京。藉词科敛。得银二千余两。长福。揽事说情。从中受贿。甘广。向银厂课书。索取津贴。添平至六千余两之多。均属骩法婪赃。陈师愈。身为大使。乃于铸印时授意匠役。灌铅抵换银两。虽为数无多。而情罪甚为可恶。以上七犯。于法俱难宽贷。均著照刑部所拟。即行正法。至钱嵩芝。虽亦虚出通关。与王钲等之侵用入己者有间。戈济。豫买米石归仓。事后折钱。多收钱二百余串。固属贪利见小。然尚非枉法朘民者可比。三格。于工程银两。扣留营运。贪鄙不堪。但管工人员。此等弊窦。多所不免。三格特因事败露。自可暂逭其死。至罗源浩。陈昌元。程之章。孙焯。承管铜厂。办理不善。以致积欠无著。赔项又不能依限清完。罪所应得。念其究未入己。且本年又系停勾。不妨缓至来年秋审。再为核办。俱仍著牢固监候。其常犯徐三。黄氏。覃见文。赵珍吉。洪玉。杨成贵。张廷桂。张五汉。乔士宏。卢裕荣。黄彦廷。白杨兴。刘士英。崔登节。十四犯。核其情罪。均无可宽。亦俱著照部议即行正法。秋谳大典。敕罚所关。其中情罪重大者。自不宜因停勾之年。久稽显戮。若稍有一线可延。仍为宽其时日。朕综理庶狱。惟期明慎。不但罪之轻生。视其自取。即办之缓急。亦一准于平。将此并谕中外知之　　

○又谕、据钟音参奏、福建粮驿道吕际虞。轻听任情。性懒自恣。全不以公事为念。今派委乡闱监试。每日在至公堂等处。饮射喧哗。任意游戏。并令供给所。将备办食物。折价赍缴。殊骇听闻。请旨革职等语。吕际虞由司员外用。特擢监司。理宜端谨自矢。以图报效。乃不知实力办公。复于棘闱重地。放纵游戏。已属有忝职守。甚至将场中日给食物。琐屑折价。尤为卑鄙不堪。非寻常溺职可比。仅予罢斥。不足示惩。吕际虞著革职。发往军台效力赎罪　　

○又谕、据李湖奏、贵东道龚学海。因失察奸民一案。部议革任。该员办事认真。苗疆甚资其力。请从宽留任等语。所奏甚是。龚学海本朕所深悉之人。前因其在下江同知任内。查办逆苗。实力任事。是以加恩特擢道员。至其失察之案。事属因公。原可从宽留任。此本进呈时。因系道府以下。票签例不出名。朕偶未细检。遂照签依议。今因李湖奏及。始知前此之误。龚学海著仍留贵东道之任。所有革任处分。照例注册。道员分巡各属。整饬攸资。责任綦要。似龚学海之实心能事者。十不得一。若因公失察。谁则无之。岂可遽以微眚罢斥。且朕亦不肯因前此疎忽。稍为回护。至如今日钟音参奏之吕际虞、以监司大员。乖张卑鄙。实出情理之外。褫职尚不足蔽辜。已降旨将伊革职。发往军台效力。吕际虞亦朕简用之人。乃不知端谨自矢。又岂能曲为宽贷。朕于诸臣、有善必录。有犯必惩。予夺悉惟其人之自取。从无丝毫成见。至李湖于接奉龚学海革任部文后。据实执奏。不稍游移。钟音于吕际虞之劣迹。秉公参劾。不务姑息。均属可嘉。李湖、钟音、俱著交部议叙。余文仪、虽亦于摺内列名。但伊到任未久。此事必系钟音专主。余文仪特从而会衔。自可毋庸置议。钟音摺已随旨交部。李湖摺并著发钞。使凡为封疆者。有所观法。至于龚学海前此之照议。既因签未出名。恐道府中似此因公挂误者。或尚有之。人材难得。若以公过废弃。殊为可惜。且与其择用新人。亦不若于熟手中、弃瑕复用之为愈。著吏部将此二三年中、所有道府大员。因公事议处降革者。通行查明。开具事由。带领引见。候朕酌量录用。并将此通谕中外知之　　

○又谕、各督抚每年有题报并无逆犯马朝柱一疏。具文相沿。殊非核实之道。马朝柱于犯案时。虽幸逃法网。未得明正典刑。但该逆犯罪大恶极。为覆载所不容。其事又阅二十余年之久。自已早伏宴诛。且方今法纪肃清。所在督抚访察奸匪。亦颇为实力。使逆犯或果匿迹偷生。亦必久经弋获。断无尚容其潜窜之理。是各省之所为躧缉。原亦不过循海捕虚名。而岁烦奏牍。遂成故套。甚无谓也。况愚民无知。每有假逆犯为名。捏词诬告。转自罹法者。而不肖胥役。或借查之名。勒索里下。亦所不免。是存此无益空言。转滋流弊。尤非所以崇简易。务实要也。光天化日之下。魑魅必无从遁形。嗣后各省每岁题奏并无逆犯马朝柱之例。即著停止　　

○谕军机大臣等、据英廉奏、阳谷县已革生员王錞等、避差刁告。该省定拟过轻。请交该抚另行定拟一摺。所奏甚是。王錞、雷恭、倚恃生监。于应行应差地亩。竟敢招集多人。赴县求免。并私立碑记。永远勉差。嗣于应办车辆。抗违不出。又复架捏虚词。内外讦控。哓哓不休。殊属刁恶。仅予褫革。而杖罪仍行援免。不足示惩。所有王錞、及雷恭家人黄礼。著解往山东。交周元理。将王錞、雷恭等、另行从重定拟具奏。并谕英廉知之　　

○又谕、户部议覆、给事中虞鸣球摺奏、东省前此查办、并无勋田名目。今有王錞呈控。故明鲁王藩田。更名里地一项。又闻淄川县故明尚书王翱产业。银粮并不官徵。既遗漏奏报于先。复不厘正升科于后。应令该抚查参具奏等语。已依议行矣。明季勋田名色。本乖体制。而故明藩下庄田。名虽异而实同。岂宜独邀轻赋。前经户部议令各督抚查明具奏时。富明安但以并无勋田咨覆。及经部驳。仍以前词入奏完结。殊属疎漏。至虞鸣球所称、闻故明尚书王翱产业。官不徵租果如所言。则富明安从前不能查出。尤为率略。且恐所属州县。似此者尚多。著传谕周元理。彻底清查核办。据实覆奏。至王錞控案内。更名里地赋额独轻。周元理于查审时。不为确核更正。亦难辞咎。著一并查明妥办具奏。此等因公疎误。尚非大过。其处分轻则罚俸。重亦不过降级留任。周元理务须秉公确查。断不可瞻徇前人。及回护己短。稍有颟顸隐饰。周元理系朕深知之人。谅不至昧于事体。涉欺干戾也。将此传谕知之　　

○又学士管四川总督阿尔泰奏、臣等前此收复纳顶等处地方。一面飞饬该将备等、乘势掩杀。臣又于九月初二日。亲往章谷军营。督催攻剿。节据宋元俊禀称、自官兵渡河之后。带领土百户等、连日奋勇进攻。又将复仲浓。大寨。索布。密刚。玛哩。五处。杀死小金川大头人一。小头人二。暨贼番二百余。生擒五十余。我兵阵亡二名。带伤四十余名。其明正土司碉寨七百余所。已全克复。又攻得小金川噶中。拉莫。茹纳。扎功拉。四处地方。现在进攻小金川约咱大寨等语。臣现同副都统铁保。督催官兵。奋力攻击。其收回明正番民碉寨。业交明正头人管领安插。寨内藏匿被擒之贼。照例分赏各土司。其阵前擒获。及讯明曾经抗拒者。立即正法。再董天弼改由木坪一路。间道进攻。所需兵粮。亦经赶办。谕军机大臣等、阿尔泰奏、克复明正土司被侵之地。并攻得小金川噶中等四处。现在进攻约咱大寨。所办略有起色。盖阿尔泰因朕节次饬谕。实力督催。将弁等亦稍知自励。因得屡获克捷。可见人果奋勉向前。其效立见。阿尔泰益当加意董催。乘胜冞入。直捣贼巢。前谕令温福赴川督办。并谕阿尔泰、此时且暂停攻剿。俟温福到后。合兵进讨。克期集事。昨又授文绶为四川总督。令其赴川助办。今阿尔泰既已得手。正可鼓其锐气。一往直前。并促董天弼等、上紧夹击。兼派练习带兵之将领。分路合攻。使番酋首尾不能相顾。自可得制胜要领。不必拘泥前旨。坐待温福文绶。若能于此时即抵贼巢。擒获僧格桑。分定其地。尚系阿尔泰全功。设因此次小胜。遂存自足之心。不复努力。非惟自怠垂成。事机可惜。且温福文绶到后。扫穴擒渠。其功即与阿尔泰无涉矣。至游击宋元俊勇往立功。殊堪嘉奖。遇有川省副将缺。即行奏补。其出力之各土司。业将俘获番众分给。所有跟随宋元俊进攻之土百户等。阿尔泰亦当量加奖赏。以示鼓励　　

○是日、驻跸常山峪行宫　　

○辛未。谕军机大臣等、前据李湖查奏、黔省新兵军机一摺。拨补出师兵丁遗失之项。为数过多。其间恐有弊混。因交温福、彰宝、查明覆奏。今据奏称、详查领兵镇将等呈报档案。细加察核。其损失破烂属实。尚无浮多弊混之处等语。并将所报各案。开单呈览。兵丁调派出师。官给军械备用。理应随身携带。回营呈缴。今黔兵先后调赴滇省出师者。一万五千名。而损失乌枪至五千余杆。腰刀至一万余把。及大举彻兵后。携归者亦多残缺不全。其中或系阵亡者。器仗原难免于委弃。若本人既已回营。则原给军机。自应带还。即或间有损缺亦何至遗失过多。且如帐房一项。布幅不能经久。每日交卸绷牵。自易破烂。即弓箭雨淋多日。翎凋胶脱。理亦宜然。至锣锅乃熟铜打造。乌枪腰刀。系炼铁制成。质性俱坚。何至过于毁坏。此皆带兵将领等、不能约束兵丁。听其随意沿途抛弃。致缺少如许之多。殊觉不成事体。此次姑免深究。准其照数核销。至滇省沿边现在派兵防守。将来亦尚须办理袭击之举。所有官给军械。自应令管兵之人。随时查点。毋任毁弃。如兵丁到伍。而军器无存。即当著落赔补。若将领不能留心察核。仍致有托故损失之事。惟该将领等是问。彰宝身任总督。董率乃其专责。倘不为先事训戒。致令复蹈前辙。亦难辞咎。将此传谕彰宝、并遇便谕令温福知之　　

○是日、驻跸两间房行宫　　

○壬申。上诣皇太后行宫问安　　

○是日、驻跸要亭行宫　　

○癸酉。上诣皇太后行宫问安　　

○谕、据周元理奏、东省文闱应试诸生内、有九十以上之董书宗、郭毓麟、八十以上之孙斐、并各精神矍铄。妥协完场。洵称熙朝上瑞等语。本年恭逢圣母八旬万寿、所有顺天、及山西、河南、江南、等省入场士子。年臻耄耋者。俱经加恩特赐举人。俾共慰其皓首观光之愿。今山东省复有高年励志。从事束闱者。自当令其同沾庆泽。董书宗、郭毓麟、孙斐、俱著加恩一体赏给举人。副朕推恩引年至意　　

○又谕、今年东省历城等五十州县卫所场。秋禾间被水淹。业经谕令该抚、照例分别抚赈蠲缓。其勘不成灾、及毗连灾地之处。虽被淹较轻。而收成不无歉薄。民力究未免拮据。深为廑念。著再加恩、将长清十四州县卫、勘不成灾地亩、及历城等五十州县卫所场、毗连灾地之处。应徵本年钱粮。及带徵各年钱粮。与民借谷石。俱缓至明岁麦熟后徵收。以纾民力。该部遵谕速行　　

○大学士管四川总督阿尔泰奏、小金川悉其番众。固守约咱隘口。以拒我兵进剿之路。臣现于军营铸造大驳。击其坚碉。但有可进之路。竭力攻取　　

○报闻　　

○是日、驻跸密云县行宫　　

○甲戌。谕曰、纪昀著加恩赏授翰林院编修　　

○又谕、昨因原任固原总兵四十六、接驾戴蓝顶花翎。朕令军机大臣询问。据称、前在叶尔羌时。参赞大臣额尔景额等奏准。赏戴花翎。后因署巴里坤总兵任内。游击王廷枢。马步箭生疎。并未揭报。经总督明山参劾。部议降三级调用待语。伊所戴花翎。并非军功所得。亦非特恩赏给。降调后自应摘去。乃仍戴花翎。殊属不合。四十六。著降为三等侍卫。以示惩儆。但伊不过失察属员。其罪尚不至于参劾。向例应否如此办理。所有明山原参。祇此一事。或另有别情。伊系署印。其本任之员。曾否一并参处。现令兵部查明具奏、朕办理庶务。一秉至公。从无袒护。著通谕中外知之　　

○命石中允徐光文、提督河南学政　　

○旌表守正捐躯之广东开平县民简嶐殿妻余氏。奉天复州民刘五妻于氏　　

○是日、驻跸南石槽行宫。　　

○乙亥。上回銮。奉皇太后居畅春园　　

○诣安佑宫行礼　　

○辛圆明园　　

○丙子。上诣畅春园、问皇太后安　　

○谕、据温福奏、革职郎中王昶、中书赵文哲、在滇省军营。自备资斧效力。已满三年。今派令随赴四川办事。恳量予加恩等语。王昶。著赏给主事。赵文哲。著赏给内阁中书。随往四川办事。所有应得分例。准其支食
  </div>
  <div class="pagination">
   <a href="清实录乾隆朝实录_page1190.html">
    上一页
   </a>
   <span>
    ...
   </span>
   <a href="清实录乾隆朝实录_page1186.html">
    1186
   </a>
   <a href="清实录乾隆朝实录_page1187.html">
    1187
   </a>
   <a href="清实录乾隆朝实录_page1188.html">
    1188
   </a>
   <a href="清实录乾隆朝实录_page1189.html">
    1189
   </a>
   <a href="清实录乾隆朝实录_page1190.html">
    1190
   </a>
   <span class="current-page">
    1191
   </span>
   <a href="清实录乾隆朝实录_page1192.html">
    1192
   </a>
   <a href="清实录乾隆朝实录_page1193.html">
    1193
   </a>
   <a href="清实录乾隆朝实录_page1194.html">
    1194
   </a>
   <a href="清实录乾隆朝实录_page1195.html">
    1195
   </a>
   <a href="清实录乾隆朝实录_page1196.html">
    1196
   </a>
   <span>
    ...
   </span>
   <a href="清实录乾隆朝实录_page1192.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
