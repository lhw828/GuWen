<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 486 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 486 页/共 502 页
  </h1>
  <div class="content">
   ○乙亥。谕军机大臣等、本日据毛昶熙奏、官军不能遏贼西窜一摺。捻匪自通许解围以后。偪近省垣。并延及中牟、新郑、许州一带。毛昶熙、已派候补道张曜、统带马勇。驰往追剿。著即饬令会同署总兵成景等兵。倍道绕出贼前。会合乡团。迎头截剿。务须偪贼回巢。毋令深入河陕、及渡河北窜。傥任贼长驱。不能堵截。致完善腹地复遭蹂躏。朕惟毛昶熙是问至毛昶熙月饷己短解至十余万两。据称、逐日咨催。仅止零星拨解等语。现在剿贼正当吃紧之际。必须兵饷充足。方能激励军心。著严树森、即督饬藩司边浴礼、将应解毛昶熙军营月饷七万两。迅速筹措。按月拨解。其旧欠之项。虽未能埽数解交。亦须陆续搭解。以资接济。毋令缺乏。将此由六百里各谕令知之。　　

○命乾清门侍卫蕴秀、帮同克兴阿、前往朝阳县剿办土匪。　　

○以防堵不力。革署河南南阳镇总兵官副将成景等职。仍留营剿贼。督办团练大臣毛昶熙、下部议处。　　

○丙子。谕军机大臣等、本日据官文奏、皖逆由英霍窜扰黄州、现筹堵剿一摺。皖逆陈玉成、因楚军全力谋皖。省会空虚。句结捻匪十数万。自霍山、英山、北路。窜越楚境。于二月初七日。窜入蕲水。初八日贼分三路己窜黄郡。距省城仅百余里贼踪剽疾异常。情形实为紧迫。官文现在亲督存城马步官兵。扼驻省外要隘并督带水师炮船。严防江岸。已飞咨骆秉章、暂将入川兵勇。驰赴鄂省。一面飞调荆州、襄阳、满汉官兵。来省痛剿。所筹均尚周密。该大臣即先就现有兵力。分拨布置。严密守御。并飞催李续宜、舒保马步官兵。迎头截剿。毋稍延缓。胡林翼现在太湖。为桐城诸军后路援应。此时贼由英霍窜至黄州省城兵力尚单。防务吃紧自应先其所急。著该抚迅即派拨精兵。协同堵剿以期痛歼丑类骆秉章现已启程由水道入川。计已行抵湖北。著即与官文会商。如省城布置周密。即统率所部驰赴蕲黄一带。会合湖北各军。将此股逆匪并力剿洗。迅埽逆氛。俟该省军情稍松。再行带兵赴蜀。将此由六百里加紧各谕令知之。　　

○又谕、本日据官文奏、粤逆句结皖捻、窜至黄州、偪近省城、现筹堵剿一摺。逆首陈玉成、句结皖捻大股。号称十万。由霍山窜蕲水。贼踪剽疾。翻山越岭。闲道而行。分三路径扑黄州。去武昌省城仅百余里。现己谕令骆秉章、管带入川兵勇、迅援武昌。并谕令胡林翼、派兵西上。前后夹击。以期力保省坦。该逆飘忽异常。傥被楚军夹击。难保不折向北趋。豫省光固一带。与楚北蕲水、罗田等处毗连。前因苗练滋事。己谕令毛昶熙等、严防光固。现在粤捻大股。窜至黄州。情形尤为紧要。著毛昶熙、严树森、速行筹拨兵勇。联络乡团。扼守要隘。严密布置。毋令贼踪阑入豫境。将此由六百里各谕令知之。　　

○又谕、古北口现存炮位。据恒福叠次奏报。为数不少。著乌兰都挑选四五千斤炮位四五尊。二三千斤以下炮位三四尊。配齐炮子、火药、及随炮什物。即日派员管解。设法运至热河。听候拨用。如火药不敷。即知照文煜、由直隶赶紧豫备。运赴热河。毋稍迟误。将此由五百里谕令知之。　　

○以前仓场侍郎崇纶、署仓场侍郎。　　

○丁丑。遣官祭历代帝王庙。　　

○谕内阁、麟兴奏、请另派大员承修工程一摺。麟兴现调补工部左侍郎。所有福陵昭陵各工。著派倭仁、会同玉明、敬谨承修。　　

○又谕、田在田奏、捦获叛练、并击退攻城捻匪一摺。宿州练总侯克顺等。密谋不轨。欲借打粮为名。希图攻取临淮。占踞宿城。经田在田督率团练。会同宿州知州廷瑞等。将首逆侯克顺、江玉书、就地格杀。并将其党与家属、一律捦获。近城各圩。亦将苗营所派练董缚送。分别正法。其党孙梦卜等。句结大股捻匪。攻扑宿州。田在田复派拨兵勇过河。由西关穿街出击。南北两路官军。复会合兜击。贼众夺路狂奔。我军追杀二十余里。毙贼一百余名。夺获枪炮旗帜二百余件。贼势益穷。将孙梦卜、江家彦等杀毙。余匪溃退。侯克顺等、充当练总。胆敢结捻攻城。实属孽由自作。田在田设法捦获。击退捻匪。尚为妥速。所有守城出力人员。著准其存记。汇案择尤保奏。　　

○谕军机大臣等、恭亲王奕等奏、接据崇厚函称、布鲁西亚国帮办班德、赴津求见。并有该国公使迂爱纶布、递奕照会一件。内称、奉伊国特＜闲＞前来中国。商定通商。该王大臣等、拟请特派大员赴津办理。于崇纶等三员内、酌派一员帮办。并令哥士耆等、赴津帮助等语。布鲁西亚国。投递照会。欲通商换约。据哥士耆声称与之换约可令其稽查漏税。于中国有裨。喴哸吗则称布鲁西亚亦系大国不可与换约。该两国既不能代为阻止即当与之换约。以示一视同仁之意。惟应统归总理各国事务衙门办理。未便另派钦差前往。致与咪口□佛等国互有歧异。奕等、既未能分身赴津。著派崇纶、会同崇厚、办理该国换约通商事务。仍由奕等、照会迂爱纶布、令其在津与崇纶等商办。哥士耆既称帮同阻止进京。即令其随同崇纶、前往晓谕迂酋。阻其住京。布鲁西亚国之外。尚有大西洋国。难免恳求换约。将来亦可照此办理。其余各小国。若纷纷换约亦属不成事体。应如何豫为拒绝。并著奕等、悉心筹画。妥为办理。将此由五百里谕令知之。　　

○又谕、田在田奏、宿州苗练乘机起事、句结捻匪攻城、先后捦获逆党、并击退捻匪一摺。据称、苗营练总侯克顺与宿州练董江玉书等密谋。欲借打粮为名。攻取临淮。一面占踞宿城。经田在田赶回宿州。察知该处城乡百姓。均不愿附贼打粮。即设法将侯克顺、江玉书等格杀。并将该逆腹党家属捦获。近城各民圩闻风。亦将苗营所派练董捆缚送城。孙梦卜复句结捻匪扑城。并令其党内应。均经兵练击退斩杀等语。练总侯克顺、乘机谋叛。民心不附。立时被戮。实属孽由自取。此时宿州业将滋事苗练概行歼戮蒙城绅民。前亦将苗练等杀毙。足见民情效顺。苗沛霖。所部练勇。屡在寿州寻仇焚劫。并筑圩扑城。情形叵测。前已谕令袁甲三、将苗营党与解散。并设法歼除巨憝。如果苗沛霖、因蒙宿人心不附。自知悔罪。尚可暂事羁縻。责令剿捻自效。傥执迷不悟。叛迹显然。该大臣即遵前旨。设计诱捦。或令各练缚献。不可再事迁就。致贻后患。将此由六百里谕令知之。　　

○又谕、本日据田在田奏、叛练句捻扑城、设计捦获、并立解城围一摺。苗营练总侯克顺等。窥伺宿城空虚。藉端谋逆。经田在田督练、会同文武、将该练总等格杀。其句结外来攻城之贼众。复经兵勇击退。逆党均已伏诛。办理尚属妥速。该练总等妄怀反侧。孽由自作。经此次督兵剿办。宿城人心。自可渐就安谧。该总兵仍当解散苗练。安抚居民。以孤苗沛霖之势。现在东省捻匪鸱张。伊兴额等追贼阵亡。徐州军情。倍形紧要。田在田回徐州后。即与吴棠妥筹布置。并须探明贼踪。设法牵制。该匪便不敢悉数北趋伊兴额追贼深入。无军策应。以致失利。该总兵等、务当计出万全。毋蹈覆辙。将此由六百里谕令知之。　　

○以协剿山东贼匪、并守江南徐州府城出力。赏知府段广瀛、直隶州知州李世廉、都司刘国瑞、守备田玉田等、花翎。县丞孙家笃等、蓝翎。余加衔升叙有差。　　

○戊寅。谕军机大臣等、清盛奏、捻逆被击东窜、现在带兵出省剿办一摺。捻匪自攻扑泰安击退后。分股四窜。由莱芜窜至博山之颜神镇。复窜至章邱之黑峪口、长山之周村等处。地方清盛现带兵勇前赴章邱一带著即探明贼踪。迎头截剿其省城防务即责令明新、妥为布置现在贼势趋重东路。僧格林沁派李麟遇、德楞额、管带兵勇。分路赴东北追剿。著该大臣等、即严饬该员等、会合民团。奋力击贼。并饬令恩夔、扼守青州一带。毋使扰及完善地方。前据僧格林沁等奏、南捻复五旗并出边马己到马牧集。有向正北西北窜扑之势。此股捻匪现在情形若何。西淩阿回驻济甯曾否将该匪击退。清盛另片奏、邱县有白莲教匪数百人。抢犯劫库。并折毁武营衙署。经代理令王准捕拏。格杀数人。生捦头目一名、余匪数名各等语。邹县教匪。尚未扑灭。邱县教匪。复敢入城肆扰。亟应及早歼除。以免句结。著清盛严饬参将成志等、实力□□穴□又□捕。并将华县馆陶等处匪徒。悉数拏获。尽法惩治。毋任一名漏网。将此由六百里各谕令知之。　　

○又谕、清盛奏邱县地方。有外来教匪数百人。闯入城内衙署。劫库抢犯。代理邱县知县王准等、分带兵勇。格杀数人。生捦头目一名、夥匪数名。余各逃逸。讯据获匪供称、两股头目。一系直隶清河县杨家庄张姓。一系馆陶县桃园朱姓。其余直隶曲周。东省冠县莘县。不知名姓。俱系白莲教匪。现已分赴各处、调人接应等语。邱县等处教匪句结直隶清河等处匪徒党与众多现值皖捻窜扰东境。势甚鸱张。该教匪等、意图乘隙滋事。深恐句结蔓延扰及直境。著文煜严饬清河、曲周等处地方官。将教匪张姓等严密摉捕。务获究办。毋令风闻远扬。致贻后患。将此由五百里谕令知之。　　

○又谕、乌兰都奏、遵旨拨解炮位一摺。据称、选得五千斤铜炮二尊。三千二百斤铜炮二尊。二千四百斤洋铁炮二尊。一千五百斤洋铁炮二尊。委员于二十日起运等语。古北口至热河。多系山路。挽运不易。所有三千斤以上炮位。著暂缓运送。其二千四百斤以下铁炮四尊。著先行运赴热河。听候拨用。将此由五百里谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十四　　

咸丰十一年。辛酉。二月。己卯。谕军机大臣等、李续宜奏、皖逆纠合大股捻匪。由英霍上犯鄂边。已于二月初六日、由青草堛率全军而上。六安寿州一带。势难兼顾等语。逆贼上犯楚疆。势极剽疾。胡林翼力守太湖。因病未能督队。李续宜自应先其所急。力保根本。官文现调荆襄满汉官兵赴省。又有骆秉章一军。及李续宜等、所带马步各队。兵力已厚。前截后追。此股逆匪。谅不难悉数歼除。省垣稍有疏虞。惟官文是问。若不能绕击。徒事尾追。惟李续宜是问。一俟鄂省军情稍松。李续宜即督带所部驰赴寿州。妥筹兼顾。以便翁同书交卸启程。前谕官文、胡林翼、调兵二千名驻劄三河尖。此时兵力如可分拨。仍著该大臣等酌量拨往。以壮皖北声势。将此由六百里谕令知之。　　

○又谕、胜保奏、逆匪偪近直东边界、拟派官兵驰赴河间防堵一摺。并请饬清河道锡祉、办理保定深冀等处团练等语。河间景州等处。为东路通京大道。现在捻匪窜扰东境。直隶边界。亟应先事豫防。胜保现由大营拨青州陕甘兵一千名。交总兵伊绵阿管带。驰赴河间。所有天津镇标官兵一千名。著文煜即如数调赴河间驻劄。统归胜保节制。并饬令天津道孙治、前往该府招集团练。协同官兵实力扼守。其保定深冀等处。毗连东境。所有该处团练事务。并著文煜饬令清河道锡祉、亲历各属。迅速办理。遇有缓急。即知照胜保、相机策应。本日已谕令乌兰都、带领西安马队。官兵一千名。前来热河驻劄。所有应支口粮马乾等项。仍著由古北口粮台支发。其余古北口驻劄之黑龙江官兵。著文煜统带。认真操练。以备调遣。毋稍懈弛。将此由五百里谕令知之。　　

○又谕、李续宜奏、皖逆陈玉成、纠合大股捻匪。由霍山、英山、上犯鄂边。该抚己于二月初六日。由青草堛率全军进剿。六安寿州一带。势难兼顾。请饬袁甲三、就近调度分守各等语。逆匪上犯楚疆。扰及黄州。李续宜督军回顾。本日虽谕令该抚俟楚省军情稍定。即赴寿州。第到任需时。六安寿州一带。防剿不容稍疏。袁甲三现在扼守临淮。务须妥筹兼顾。不准稍涉颟顸。前谕翁同书、俟李续宜到任后再行交卸。此时苗练滋事。寿州等处防剿吃紧。该前抚自应仍遵前旨。严密布置。力保危城。设有紧急。即会商袁甲三、分兵协助。不可专待李续宜到任。致误事机。将此由六百里各谕令知之。　　

○又谕、前谕乌兰都挑黑龙江马队一千名。盛京马队五百名。已由克兴阿等统带。前往朝阳剿匪。惟兵力尚少。著乌兰都、将驻劄古北口西安官兵一千名。配齐军装器械、及锅帐等件。迅速管带前赴热河。听候调遣。其余黑龙江马队。著交文煜统带。认真操练。将此由五百里谕令知之。　　

○钦差大臣胜保奏、军营需员。请将通永镇总兵官伊绵阿、暂缓陛见。令带兵赴河间防堵从之。　　

○以西甯办事大臣福济、为成都将军。命来京陛见。　　

○予湖北节次阵亡殉难守备张胜辉、把总杨玉华等、十七员。祭葬世职。生员张冲斗等、二千四十名口。旌恤如例。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、朕于正月间降旨、于二月十三日回銮。继因偶抱微疴。改于二十五日启跸。旬日以来。气体虽稍可支持。仍须静心调摄。本日王大臣等、以朕躬尚未大安。奏请暂停回銮。情词恳切。不得已勉从所请。暂缓回銮。俟秋间再降谕旨。　　

○又谕、向来留京王大臣办事。本有旧章可循。乃闻近日各衙门堂官、呈递安摺之期。司员章京等、纷纷赴内阁画稿。以致闲杂人等、无从稽核。实属不成事体。著通谕各部院堂官所有应办事件。均著在本衙门画稿。不得任听司员仍至内阁回堂。并著留京办事王大臣一体查禁。以符旧制。至散班时刻。除步军统领应于午刻散值外。余均著遵照旧例于申刻散值。其轮流住宿之王大臣。祇有义道、全庆二人。现在团防事务较简。著周祖培、与义道、全庆等、一体轮流住宿紫禁城内。桂良仍著毋庸住班。　　

○谕军机大臣等、翁同书奏、苗沛霖自攻破堰口集后。连破大小各圩。焚烧民房。连营数十座。现在两河口菱角嘴等处。苗营累若贯珠。寿州柴米久绝。传闻该练欲以大股攻扑寿州、正阳、而分股西窥光固。寿城兵勇。除分防各处外。仅止四千余名。不敷防守。加以饷需久绌。孤城被困。情形非常紧迫。袁甲三扼守临淮。现在苗练攻扰寿州南乡。亟宜设法兼顾。苗沛霖叛逆显然。叠次谕令袁甲三赶紧妥办。何以该大臣未将布置情形。据实具奏。著仍遵前旨。查看该练可抚则抚。傥始终怙恶。即迅速剿办。不可坐失事机。李续宜到任需时。翁同书已成坐困之势。寿州、正阳、如有失事。惟袁甲三是问。叠次谕旨。翁同书均未接到。著赶紧密交。俾该前抚有所遵循。寿州待饷孔亟。该大臣即迅速设法接济。以期力保危城。将此由六百里谕令知之。　　

○又谕、翁同书奏、该营协饷、七十日之中。仅到河南解拨银一万两。其山西饷银一万两。行抵河南省城后。委员闻警裹足。守候迎提。陕西省至今尚未咨报起解等语。苗练屡次围攻寿城。翁同书激励兵团。登陴固守。惟饷竭兵饥。难免哗溃。寿城关系皖北全局。当此万分吃紧之际。必须迅筹接济。以救然眉。著严树森、常绩、瑛棨、即将寿州军营按月协饷。迅速筹款。派委妥员星夜解送寿州交纳。毋得再有稽延。致干重咎。其已抵河南省城之山西饷银。著严树森、严饬该委员设法解到。不得藉词延宕。将此由五百里各谕令知之。　　

○又谕、春佑奏、朝阳土匪、分窜赤峰、请饬带兵官驰往剿办一摺。据称、卓索图盟长、色伯克多尔济呈报。逆匪占踞朝阳县街。分窜伯尔克四家子等处。于十六日夜、阑入赤峰县街。焚烧衙署。劫放狱囚。复分股扰及该旗布固土哈拉乌苏一带地方。现经札催昭乌达、卓索图、两盟长、转饬各旗派兵堵剿。请饬带兵副都统克兴阿等、督催大兵驰往剿办等语。土匪窜扰朝阳。抢掠赤峰。该二县并不接界。是否另股贼匪。抑系由朝阳分股窜扰赤峰。著克兴阿、蕴秀、确切探明该匪大股现在何处。即会同昭乌达等盟官兵四面兜剿。毋令窜逸。不可因其分股牵掣。以致兵分力单。徒延时日。将此由五百里谕令知之。　　

○予河南光山县阵亡千总朱玉生、祭葬世职。五品军功张佐勋、赏恤如例。　　

○展赈普济堂功德林粥厂两月。并赏加米石。　　

○辛巳。以孝昭仁皇后忌辰。值清明节。先期遣官祭景陵。　　

○遣官祭昭忠祠。　　

○谕军机大臣等、著传谕成保挑选精壮兵五百名。配齐军装器械。在热河听候调遣。所需口粮。仍由古北口粮台支领。其现来热河扈驾官兵。著暂行遣撤归伍。　　

○督办河南团练大臣毛昶熙奏、遵旨查明藩司贾臻、膜视军饷。得旨。当时北援事迫。该藩司苟知顾全大局。自应如数筹拨。乃任意延玩。殊属可恶。贾臻著交部议处。又奏、请将降调御史尹耕云、开复原官。批。该员希邀宠荣。又无劳绩足录。遽请开复。殊属冒昧。毛昶熙著申饬。该革员如始终出力。著有劳绩。亦准其酌量奏请。惟断不能仍列谏垣。　　

○以礼部左侍郎文惠、兼署吏部右侍郎。通政使司通政使王发桂、为都察院左副都御史。　　

○命署湖南巡抚翟诰来京。以江苏布政使毛鸿宾、署湖南巡抚。未到任前、以布政使文格暂署。岳常澧道仓景恬、为按察使。　　

○壬午。谕内阁、翰林院编修吕朝瑞、著授孚郡王奕譓读。　　

○又谕、前因山西等省欠解京饷银两。当将山西巡抚英桂等、降为三品顶带。仍交部议处。兹据户部奏、山西省将欠解京饷银两。先后批解。埽数全清。尚知愧奋。山西巡抚英桂、布政使常绩、均著赏还二品顶带。其山东、陕西、河南、四川、欠解银两。为数甚钜。实属玩误。著各该督抚赶紧解部清款。如再拖延。即著该部据实严参。　　

○又谕、礼部奏、朝鲜国王遣使臣瞻觐、可否带赴行在等语。朝鲜国王因朕驻跸热河。遣使臣奉表诣行在。恭伸起居。具见悃忱。深堪嘉尚。惟朕近日身体违和。若该使臣远来行在。未获展觐。转无以慰其瞻恋之诚。该国使臣到京后。著毋庸前赴行在。礼部仍照例筵宴。并赏给该国王玉如意一柄。蓝蟒缎二疋。妆缎二疋。大卷八丝缎二疋。小卷五丝缎二件。瓷器四件。漆器四件。赏给该使臣大缎各一疋。瓷器各二件。漆器各二件。大荷包各二对。小荷包各三对。由礼部交该使臣祇领。以示朕优礼藩封至意。　　

○癸未。谕内阁、薛焕奏、兵勇截剿窜贼获胜一摺。青浦嘉定等处贼匪。于本年正月间、时出滋扰。叠经我兵击败。二月初一日。该逆大股径扑广富林营盘。经参将李恒嵩等、督兵分路迎击。施放连环枪炮。仍抵死抗拒。守备何庆福等、开放大炮。轰毙贼目一名、及余匪多人。贼势少却。都司王玉林、首先陷阵。各将弁一拥而进。逆势不支。纷纷溃遁。我兵乘势掩杀。毙贼数百人。夺获旗帜枪械多件。水路窜匪。亦经提督曾秉忠、水师击退。另股窜扑塘桥镇北营垒经李恒嵩等、枪炮并施。毙贼无数。余匪旋在附近放火。复经参将郭太平等、分队击剿。轰毙骑马贼目二名。都司张应选等、越濠砍倒贼目数名。各路兵勇奋力抄杀。贼众奔窜。其水路贼船。经长龙师船击毙多人。不敢阑入。嘉定之贼。同时亦由南翔窜至江桥华漕地方。经各路兵团截击。各有斩捦。剿办尚属出力。在事员弁。著薛焕择尤保奏候朕施恩。　　

○谕军机大臣等、本日据恭亲王奕等奏、接收俄国照会一摺。俄国以枪炮有应行修补之处。教演兵丁护送匠役于四月间方到。奕等、拟行挑熟习火器之兵丁数十名。前往试演。除留存鸟枪数十杆外。余俱由库伦办事大臣运京。此项鸟枪即在恰克图演习。不可令其赴张家口教演。所挑熟习火器兵丁。即著奕等、拣派妥员奏明管带前往。其炮位五十尊。准其运至天津海口交纳。但不可令其在彼处安设。方为妥善。将此谕令知之。　　

○又谕、奕等奏、接据俄国照会内称、前允送枪炮。因事阅两年。须加修补。该国教演鸟枪兵丁、及运送匠役。须于四月初十日左右到恰克图。此项匠役。均能查看山宝。又喇嘛固理、自称恰克图地方较远。须令该国之人。至张家口一带教演。其炮位五十尊。运至天津海口交纳等语。恭亲王奕等、现拟先挑熟习火器兵丁数十名。仍在恰克图试演。除存留鸟枪数十杆外。其余著色克通额、多尔济那木凯、俱由库伦妥速运京。至该国所称查看山宝。系希冀开矿。此事弊窦甚多。断难允准。该国人如未经提及开矿。该大臣等即毋庸先说。反致启贪利之心。傥若论及其事。即著设法阻止。并于该国运送鸟枪时。拣派妥员严密侦探。加意防范。其炮位是否由津运送。并著色克通额等、随时探明具奏。将此谕令知之。　　

○办理江南粮台署常镇通海道江清骥奏、镇防饷乏请饬部严催各省欠款。得旨。除改派东豫秦晋之广东月饷、业经部驳外。其余应解镇饷、有无已报启程。著户部查明奏催。又奏、拨款不敷。请饬直隶藩库、及长芦盐课、月拨银一万两。批。所奏断难允行。至南台每月需银二十余万。著户部查该台兵勇曾否造册报部。应参应催。分别办理。　　

○陕西巡抚谭廷襄奏、已故藩司司徒照、赔款查有溢完。请仍给还。得旨。该故员身膺显职。虽有溢完。亦不必给还。　　

○镶黄旗满洲副都统克兴阿等奏、朝阳贼匪分窜赤峰。现已派员驰探。得旨。赤峰距承德虽较朝阳略近。然系分股。自易解散。著侦探明确。总期迅抵老巢。焚其辎重。歼其首逆。余匪自然易剿。若朝邑匪尚不退。断不可绕赴凤凰。致前后受敌。又奏、昭乌达马队。可否截留随剿。并哲里木马队。现在并未到建。无从催调。批。昭乌达马队、著准其截留随剿。又批。著总理行营王大臣会同春佑、查明各处道路远近。分设腰拨。以期奏报迅速。　　

○以江苏青浦等处剿贼出力。予参将李恒嵩、以副将升用。
  </div>
  <div class="pagination">
   <a href="清实录咸丰朝实录_page485.html">
    上一页
   </a>
   <span>
    ...
   </span>
   <a href="清实录咸丰朝实录_page481.html">
    481
   </a>
   <a href="清实录咸丰朝实录_page482.html">
    482
   </a>
   <a href="清实录咸丰朝实录_page483.html">
    483
   </a>
   <a href="清实录咸丰朝实录_page484.html">
    484
   </a>
   <a href="清实录咸丰朝实录_page485.html">
    485
   </a>
   <span class="current-page">
    486
   </span>
   <a href="清实录咸丰朝实录_page487.html">
    487
   </a>
   <a href="清实录咸丰朝实录_page488.html">
    488
   </a>
   <a href="清实录咸丰朝实录_page489.html">
    489
   </a>
   <a href="清实录咸丰朝实录_page490.html">
    490
   </a>
   <a href="清实录咸丰朝实录_page491.html">
    491
   </a>
   <span>
    ...
   </span>
   <a href="清实录咸丰朝实录_page487.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
