<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 324 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 324 页/共 523 页</h1>
    <div class="content">○旌表守正捐躯山东青城县民万狗子母王氏。　　

○乙酉。谕内阁、上月二十四日、朕恭诣三坛祈雨。礼成出坛。见神祇门外车轿马匹甚多。当将稽察坛庙之王大臣等、交部分别议处。并降上□日交军机大臣、将是日在天神地祇二坛执事之礼部太常寺等衙门堂司各官、并陪祀之王大臣官员、查开职名具奏。概行交部议处。兹据军机大臣查明。开单呈览。本应全行交议。惟念向例致祭三坛。朕不亲诣行礼。执事陪祀人员。由北街门入坛将事。相沿已久。因致前次朕躬祭天神坛、神祇门外、竟有车马拥挤人声嘈杂之事。所有是日赴坛之王公大臣京堂等率属将事。自应恪恭整肃。御史有稽察典礼之责。均非不谙体制者比。乃于随从人役车马、不自约束。咎实难辞。著交部议处。至执事陪祀之司员章京等、虽亦有应得之咎。但系因见王大臣等停放车马。相率效尤。著加恩免其议处。现已有上□日、于初十日朕复亲祀天神坛虔求雨泽。傥届期再有车轿马匹在神祇门外左近停放者。定当严行惩治。不能复邀宽贷。至向来三坛内、有太常寺印宅公所。礼部太常寺执事官及坛户等、均由北街门出入。除遇朕亲诣致祭之日、各官俱改由南街门出入、关闭北街门不准行走外。余日仍著照常由北街门出入。　　

○又谕、昨因太平仓廒座、有从城上钓扇偷米之案。业经查办示惩。因思万安仓亦附近城墙。难保无匪徒偷窃情敝□大。特派玉福等前往履勘。兹据奏称勘得镶白旗满洲及正白旗满洲蒙古汉军堆拨地方。城墙上共有绳痕九十余道。深广自二三分至寸余不等。可见万安仓亦有钓扇偷米情事。著仓场侍郎即赴该仓详细履勘。有无偷窃痕迹。并将额贮米石盘量有无亏短。据实具奏。正白旗满洲蒙古汉军都统副都统等。于该处堆拨、系派何人看守。平日因何未能查察。均著明白回奏。镶白旗兵丁、前于偷窃太平仓米案内、现有在刑部枷号者。并著该部堂官、提讯该犯等有无偷窃万安仓米石情敝□大、及另有同夥之人。一并讯明覆奏。　　

○丙戌。上诣时应宫拈香。　　

○还宫。　　

○以祈雨三坛。斋戒一日。　　

○丁亥。上再诣天神坛。命皇次子旻宁皇三子绵恺分诣地祇坛太岁坛祈雨。　　

○命再于黑龙潭、及山高水长、设坛祈雨。　　

○谕内阁、本日朕亲诣天神坛、虔诚祈雨。执事各员。宜如何敬慎祗肃。乃派充典仪之赞礼郎图萨、于应行唱赞送神时、率行唱赞送燎。实属亵慢不敬。若系他人唱赞错误。不过交部严议。处以革职。即问罪亦止于发遣。图萨系曾经身犯命案问拟绞罪之人。彼时因伊父扎郎阿熟谙坛庙礼仪。特加恩贳。发交伊父在家管束。嗣据伊父扎郎阿称其悔罪自新。谙晓礼节。唱赞熟练。复录用为赞礼郎。又经补授实缺。伊此次派充典仪。自应倍加小心。无敢亵越。乃竟漫不经心。罹此错误。其咎较重。现已革职锁拏。著交刑部即于明日定拟具奏。至扎郎阿平素并不认真教诲伊子。辄屡次在朕前饰词妄誉。此次复将伊子派充典仪。希图见长邀恩。实属徇私不职。本应即予罢斥。姑念其充当坛庙差使有年。著加恩仍降为赞礼郎。即补伊子所出之缺。哈宁阿、明志、二人亦屡次在朕前称誉图萨。并将伊派充典仪。明系袒庇同僚。曲为援引。均应交部严加议处。惟本日哈宁阿于图萨错赞送燎之时。仍赞引送神仪注。于行礼节次得以如仪。尚不致误。哈宁阿著从宽交部议处。明志著交部严加议处。其余管理太常寺福庆等各堂官、均著交部议处。惟马履泰系属汉员不谙清语。著加恩免其议处。再本日赞乐之赞礼郎、于图萨错赞送燎时。若仍赞送神乐。则错误益甚。并未赞乐。实属胸有定见。又司祝之赞礼郎、及司香帛之在前列者。俱能循照定仪。并未相率错误。此三人均熟谙仪文。著加恩各赏给小卷纱一匹。以示奖励。嗣后有似此曾经身犯重罪、得邀宽宥、续经录用之人。遇有一切坛庙祭祀差使。俱不准派充执事。以昭诚肃。著为令。　　

○以署正白旗汉军都统来仪、为镶白旗蒙古都统。　　

○戊子。上临庄静固伦公主园邸赐奠。　　

○谕内阁、图萨充当天神坛典仪。于应唱赞送神时、辄唱赞送燎。实属亵越不敬。刑部拟以斩立决。自为罪所应得。但念伊年幼糊涂。因伊父扎郎阿平素不行管教。饰词妄誉。且徇私派充典仪。以致唱赞错误。经刑部审讯时、尚昏然不知。是其身罹大辟。实由伊父溺爱之故。其罪尚可末减。图萨著改为斩监候秋后处决。　　

○又谕、玉宁戴均元奏、查出丰益仓盈余米石、分别办理一摺。该仓粳棱二米、现在盘出盈余八千一百余石。既据奏称嘉庆十四十五两年、大通桥车户、有应赔额内掣欠粳稄米一万四百一十七石。逾额掣欠一万二百三十一石。著照所请、即将此项盈余之米。准抵该车户应赔十四十五两年逾额掣欠。其余不足之数。仍照该侍郎等原奏、分年扣缴。其请将粳米作正支放、稄米分别搭放之处。并著照该侍郎所请行。　　

○以米价昂贵。命五城设厂平粜。派都察院左副都御史润祥等十员监粜。　　

○缓徵山东历城、章邱、新城、淄川、长山、齐东、齐河、济阳、禹城、陵、德、平原、德平、邹平、聊城、莘、堂邑、博平、茌平、清平、高唐、恩、馆陶、冠、东平、泰安、新泰、莱芜、惠民、青城、阳信、海丰、乐陵、商河、滨、利津、沾化、蒲台、临清、武城、邱、夏津、济宁、金乡、嘉祥、鱼台、四十六州县、及德州、东昌、临清、三卫、东平所、本年旱灾新旧额赋、贷章邱、新城、淄川、长山、新泰、莱芜、东平、济宁、滋阳、宁阳、曲阜、邹、泗水、峄、寿张、滕、汶上、阳谷、濮、朝城、兰山、莒、费、沂水、二十四州县、及济宁卫、仓谷。　　

○己丑。上诣山高水长祈雨坛拈香。　　

○庚寅。遣官祭关帝庙。　　

○谕内阁、向来京师平粜。俱于城内及关厢处所分设厂座。第念城外贫民入城赴籴。其道路较远之处。来往维艰。并或日暮赶城不及。既非所以示体恤。且甲米出城。向有例禁。若令小民籴米出城。转恐甲米藉此影射透漏。无所区别。尤难稽查。所有此次平粜厂座。即著于城外择地分设。以便民食而杜敝□大端。嗣后凡遇平粜。俱照此办理。著为令。　　

○又谕、前因正白旗堆拨城墙上、查有绳痕。当经降上□日该都统等查各堆拨系何人看守。平日因何未能查察。著明白回奏。昨据该旗满洲都统等缮具清字摺覆奏、寥寥数语。祇请将该班章京交部议处。并自请察议。本日据蒙古汉军充覆奏、所言大率相似。自系观望满洲旗分覆奏后。钞录摺底。依样葫芦。聊以一奏塞责。均属非是。近来管理旗务王大臣。一味因循。毫无振作。朕实愤懑。看守堆拨官兵有无情敝□大。首以包班顶替为重。该都统等并不就此确切查明。据实参奏。率以并无偷米情事颟顸请予处分。亦何以服该班章京等之心。绵恩等均著传上□日申饬。除崇禄、绪庄、乌尔德尼、到任未久、及福庆在任未几、旋即调任、均加恩免其察议外。其余都统副都统该班章京等、仍著查明所管推拨各兵有无包班顶替情敝□大。据实覆奏。再降谕上□日。　　

○又谕、恩长奏拏获纠众不法匪徒首夥多名、审明按律定拟一摺。此案匪徒王胯子、与常幅、魏二胆大、罗洪道高二吃杯茶等五人、乘地方歉收。勾结无赖夥众七十余人。在南阳府属裕州叶县舞阳泌阳等处抢夺村落。将钱米抛撒。诱惑贫民。并敢于官兵擒捕之时、持械抗拒。不治已极。必当严办示儆。所有已获各犯、除首犯常幅等四名该抚已审明正法枭示外。其余各犯罪名。著交刑部速议具奏。至地方官遇有此等案件。自应赶紧查办。方可净绝奸宄。宁谧闾阎。恩长前于得信之后。迁延多日。始往查办。迨行至中途。又藉称获犯业已解送前来。就地审办。不复驰抵该处督缉抚绥。怠玩已极。节经降上□日严饬。今据该抚奏称该州县等、于此案匪徒滋事之后、自四月初一日至十二三日、从无一字禀及、甚至初九日在叶县地方有抗拒官兵重情、犹且隐匿不报、直至行查后始以一禀塞责等语。可见该抚平素诸事疲玩。本不以地方公务为重。以致属员毫无忌惮。不复有巡抚在其目中。相率颟顸。废弛已极。又本日摺内将此等匪徒目为流匪。尤不成话。从前邪匪滋事。聚集多人。一经官兵巢□刀办。亦即全数扑灭。不能任其流窜。何况此等村市棍徒。不过纠夥数十人就近抢劫。又何得加以流匪之名。骇人观听。措词更属不伦。恩长前于已革道员林树芳劣迹、未能先为查参。经朕降上□日查询。自请处分。本有应得之咎。今又玩视地方重务。著并案交部加等议处。至该抚请将叶县李宾革职之处。尚不足以示儆。李宾著革职发往乌噜木齐效力赎罪。裕州知州钱培善、舞阳县知县许明、泌阳县知县张兆安、均著交部严加议处。该管知府定住、本系弃瑕录用之人。于地方匪徒不能认真查察。其咎亦重。并著交部严加议处。其千总闻元、一经得信。即能带兵往推。并身先射毙贼匪一人。匪徒始畏惧散走。尚属奋勉。著加恩赏戴花翎。以守备补用。其首先开枪毙贼一名之营兵李玉芳、著加恩以外委拔补。至此案尚有未获首夥王胯子等二十余人。必当一一按名查拏。悉数惩办。除交该省地方官上紧勒缉外。并著邻近之湖北安徽山东直隶陕西等省督抚、一体饬属严拏。无任兔脱。就获后一面奏闻。一面解往河南交该抚归案审办。其王胯子一犯、并当凌迟处死。以昭炯戒。　　

○辛卯。以詹事府少詹事茹棻、署日讲起居注官。　　

○江西南赣镇总兵官明泰年老。命留京以副都统补用。以镶黄旗汉军副都统纳尔松阿、为南赣镇总兵官。　　

○壬辰。谕内阁、御史景德奏禁止都城擅拆房舍一摺。所奏甚是。京师第宅云连。市廛棋布。为四方会极之区。大小街巷设立堆拨栅栏。分派弁兵昼巡夜察。法至备也。向例房舍墙垣遇有倾圯。即令报官修整。以复旧观。乃近年以来。竟有私拆房闲将甎瓦木植零星售卖者。积日既久。衢巷之闲渐多隙地。皇都四民辐辏。何以壮肃观瞻。甚至巷宇毗连之处。来往成蹊。而栅门之启闭转同虚设。于击柝禁暴之义。必致防检多疏。步军统领衙门专司管辖。废弛若此。咎将谁归。除吉纶甫经到任外。禄康、英和、均著传上□日申饬。嗣后内城房屋。遵照定制概不许私行拆毁。其岁久坍塌者。责令随时修葺完整。傥有仍前私售甎木。该管地界官兵。立即报明饬禁。若官兵明知故纵。查明惩处。从前步军统领有兼御前大臣者。尚云事务繁赜。稽察未周。今禄康管理吏部。又不兼司旗务。尤当专心将步军营一应事宜、详考旧章。认真整顿。毋得因循姑息。置诸务废弛于不问也。　　

○又谕、向来吉林动用薓余。买补额薓。系为官薓交不足额而设。上年商买余薓。较官薓多至数倍。是所产未尝不丰。如果广募刨夫。何至官薓短绌。转向商人购买足额。其中即难保无影射情敝□大。赛冲阿松宁等办理不善。咎无可辞。著交部议处。至减票归公名目。前于嘉庆四年。奏明在抽收薓余项下划扣。抵充该处官兵俸饷。历年遵办有案。是票张虽减。银款并未裁除。何以该将军等摺内有减票归公三十五张、印照三张、于现在减票内一并裁去之语。而本年二月内、奏报上年抽收薓余银数单内、又未将此项减票归公银两开载。尤属含混。并著该将军等明白回奏。所有短放票张之承办各员。除阿勒楚喀足额外。其吉林、伯都讷、三姓、短放票张之应议职名。著该将军等查明咨部照例议处。嗣后该将军等于官薓额数。务须遵照奏定章程。实心经理。不得恃有薓余买补。转致官薓短绌。自干咎戾也。　　

○吏部以大学士刘权之应定何殿阁请。得上□日、著为体仁阁大学士。　　

○旌表守正捐躯河南郏县民王学妻王氏。　　

○癸巳。上诣黑龙潭神祠拈香。　　

○予熟悉水师之已革福建提督张见升千总衔。金门镇总兵官吴奇贵把总衔。闽安协副将张世熊外委衔。俱发往水师营效力。遇缺补用。　　

○甲午。以候补副都统明泰、为镶黄旗汉军副都统。　　

○乙未。上诣山高水长祈雨坛拈香。　　

○谕内阁、吏部奏议处河南巡抚恩长等一摺。朕闻恩长在河南巡抚任内官声平常。伊前此失察同城道员林树芳劣迹未参。本有应得之咎。近日复据伊奏该省中牟县缺出。有县丞冒冠德、禀许贿银求升一事。虽据钦差讯明恩长尚无授意情事。但该抚若素无此等情敝□大。属员何敢冒昧为此。是此次伊特因冒冠德率行禀求。形诸＜闲＞牍。遂迫于不得不奏之势。非必其峻绝干求也。至现在该省裕州等处匪徒纠抢一案。该抚先则查办迟缓。继复中途逗遛。怠玩已极。而昨又据伊自行奏称、该州县等于案犯滋事之后。延不禀报者多日、直待行查始知等语。自由恩长平日办事疲软。属员等心存藐视。不复畏其风厉。相率废弛。恩长岂复能胜巡抚之任。本当照部议革职。姑念伊办理此案。于首犯五名内已拏获四名。惟王胯子一名未获。其夥犯亦经缉获多人。著加恩以三等侍卫、补放乌里雅苏台参赞大臣。以观后效。其河南巡抚员缺。著长龄补授。长龄未到任以前。著钱楷暂行署理。恩长俟钱楷到豫交代后。再行驰驿起程。　　

○丙申。上幸万寿山。　　

○丁酉。谕内阁、昨据掌院学士曹振镛桂芳奏、新科庶吉士内派习清书者三人。未免过少。国初庶吉士分习清书。系与汉书各半。雍正年闲、每科派十四五员十七八员不等。嗣于乾隆十六年钦奉皇考高宗纯皇帝谕上□日、除云贵川广边省不派外。其直隶山东河南山西陕西等省庶吉士、若在三四员以上派一二人。江浙等省庶吉士、在五六员以上派二三人。每科通计在十人内外。定制昭垂。自当循例酌派。若为数太少。亦不足以备典制而均教育。除本科业经派定无庸增改外。嗣后每科清书庶吉士。著遵奉乾隆十六年谕上□日。仍酌派在十人内外。勿致过少。　　

○戊戌。上诣大高殿行礼。时应宫拈香。　　

○还宫。　　

○户部议准、广东巡抚韩崶疏报、番禺、香山、恩平、三县、开垦水田二十七顷有奇。照例升科。从之。　　

○以得雨报祀三坛。斋戒一日。　　

○己亥。上诣天神坛。命皇次子旻宁皇三子绵恺分诣地祇坛太岁坛谢雨。　　

○幸圆明园。　　

○庚子。孝恭仁皇后忌辰。遣官祭景陵。　　

○谕内阁、前因京畿一带雨泽愆期。特派阿哥亲王等虔祷三坛。朕复亲诣天神坛祈祀二次。嗣于十三十七日、仰蒙神贶。连沛甘霖。是以于二十二日躬申报祀典礼。并因旱久地燥。恐尚未能沾足。仍系以报为祈。昨于礼成回园。途闲复蒙浓膏普被。连宵达旦。雨势至今犹复绵密。因思前日天神坛赞礼错误。止系图萨一人。其余太常寺各官、尚能恪恭将事。著交军机大臣查明太常寺各堂官、前因图萨被议者系何处分。并本身有何另案处分。及在坛上执事之赞礼郎等、有无处分之处。一并详细查明。分析开单具奏。候朕再降恩上□日。寻奏上。得上□日、兼管太常寺事务之礼部尚书福庆、太常寺卿色克精额、少卿舒宁、系降二级。俱著加恩开复。兼管太常寺之礼部侍郎哈宁阿等、系降三级。著加恩开复二级。其兵部侍郎明志、前因神乐观开设茶馆不行驱逐所得降二级处分。及已降赞礼郎之扎郎阿、失察马甲克星额刨坟一案得有降二级处分。并著加恩开复。少卿马履泰、以不谙清语。前已加恩免其议处。此次无庸再行加恩。至单开之赞礼郎、及寺丞读祝官、委署博士等、共十八员。俱并无处分。著加恩各加一级。以示朕仰体昊慈特敷闿泽至意。再臣工得受恩典者。应否叩头谢恩。向来按职分大小定有限制。乃近日每多越分。即如二十二日朕自坛回园。因随扈之大臣官员等在途遇雨。加恩赏给纱葛。一时谢恩各官。漫无区别。乃至大门侍卫銮仪卫章京、及上虞备用处侍卫拜唐阿等、俱随同叩头。成何体统。所有各该管官、著传上□日申饬。嗣后均须恪遵定例。除王公大臣、部院堂官、御前乾清门侍卫、内廷行走各员、俱准叩头谢恩外。其余卑秩微员。毋得混行搀杂。以杜僭逾。如有违例叩头者。将不行约束之该管官交部议处。此次加级之太常寺赞礼郎等、即著不准叩头。　　

○定祈雨办理减等人犯例。又谕、本日刑部具奏、京城普被甘霖、遵例停止军流减等一摺。前因京畿一带雨泽稀少。豫东二省。亦俱奏报缺雨。降上□日交刑部清理庶狱。将军流以下各犯分别减等。并著豫东二省。一体遵照办理。以冀感召祥和。甘膏速沛。本月十三日以后。连次得雨。四野均沾。朕于二十二日躬诣三坛报祀。仍复默吁神庥。旋即阴云密布。朕礼成回园。途闲大雨滂沱。已极优渥。自昨夜至今连宵达旦。尚复廉纤未巳。仰见昊慈眷注。诚切感孚。实深钦慰。所有此次减等发落之军流以下人犯、如照向例即于二十二日停止。尚非朕仰荷天和推恩布泽之意。著加恩再行展限三日。并著豫东二省。亦一律遵照、于得雨三日之后停止。嗣后遇有祈祷雨泽酌减军流以下案犯。俱著于大霈甘霖三日之后再行截止。　　

○辛丑。上幸静明园。诣龙神庙拈香。　　

○命都察院左都御史崇禄、顺天府府尹初彭龄、驰往福建审案。　　

○以工部尚书王集、署都察院左都御史。都察院左副都御史帅承瀛、署顺天府府尹。　　

○壬寅。以故奉恩将军宁章阿子英隆、袭职。　　

○癸卯。谕内阁、前派兵工二部堂官等前往各城周历四面城垣。详查有无缒物绳痕。兹据覆奏、各城垣上绳痕共有一千余道、其中有因兴举城工缒取料物者、有因芟除城墙草木系绳缒下者、并有堆拨官兵乘便取用什物、以致日久牵曳绳迹滋多等语。京师重地。周围城垣。自应一律整齐。每遇兴举大工。例有架木天桥可以转运。本不应于城上缒取。即寻常工程。闲或就近缒取料物。及芟除草木、致有牵曳绳迹。事竣后著随时责令立加修整。至堆拨官兵应用什物。各城均有马道可行。何得放城上乘便取物。毫无忌惮。实属藐玩。除旧有绳迹、著工部堂官等勘明修葺外。此后附近堆拨地方城垣上、如再有缒物绳迹。即将该处堆拨官兵治以应得之罪。其应如何酌定罪名。著刑部另议专条具奏。并纂入则例。寻议、嗣后在城该班兵丁取用什物。不由马道行走。仍乘便由城上缒取者。照违制律杖一百。再加枷号一个月。若该管员弁疏于稽察。经查城官员看出绳迹。即将失察员弁交部议处。兵丁仍按律治罪。从之。　　

○谕军机大臣等、勒保等奏、堵闭御黄钳口两坝、并现在湖河水势及黄河两岸堤工情形一摺。已于摺内批示。均应如所奏办理。至摺尾称海口北岸并无人烟之地、现在堤里堤外面面皆水、低洼之处、水高于堤、所有该处工程、应俟秋闲黄水消落时相机办理等语。上年堵筑马港口工程。南北两岸新堤。系一律培筑。况北岸地势较高。何以转有漫溢之水。明系北岸堤工疏于防范。又有缺口。该督等前此讳匿不奏。此时始渐于摺内透露。殊属粉饰。黄河形势。全在海口深通。方无他病。今该处散漫若此。去年挑挖工程。岂不全归虚掷乎。现在黄河入海之路。舍正河之外。别无他途。应如何赶紧堵筑、将水势挽归正河、使不致海口受淤之处。著即妥筹速办。将此谕令知之。　　

○以刑部尚书百龄病未全愈。改授都察院左都御史。转左都御史崇禄、为刑部尚书。　　

○内阁学士王绶、因病乞休。允之。　　

</div>
    <div class="pagination">
<a href="清实录嘉庆朝实录_page323.html">上一页</a><span>...</span><a href="清实录嘉庆朝实录_page319.html">319</a><a href="清实录嘉庆朝实录_page320.html">320</a><a href="清实录嘉庆朝实录_page321.html">321</a><a href="清实录嘉庆朝实录_page322.html">322</a><a href="清实录嘉庆朝实录_page323.html">323</a><span class="current-page">324</span><a href="清实录嘉庆朝实录_page325.html">325</a><a href="清实录嘉庆朝实录_page326.html">326</a><a href="清实录嘉庆朝实录_page327.html">327</a><a href="清实录嘉庆朝实录_page328.html">328</a><a href="清实录嘉庆朝实录_page329.html">329</a><span>...</span><a href="清实录嘉庆朝实录_page325.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
