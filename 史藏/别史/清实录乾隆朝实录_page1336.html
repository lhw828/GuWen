<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1336 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1336 页/共 1860 页</h1>
    <div class="content">
○以湖南衡州协副将灵山、为四川建昌镇总兵。陕西靖远协副将李化龙、为江南寿春镇总兵。　　

○是日。御舟驻跸石屯汛水营。　　

○庚戌。上诣皇太后行宫问安。　　

○谕、此次巡跸所经直隶、山东、两省。每日俱有戏台承应。甚或间以排当。殊属无谓。朕起銮前。曾再三申谕。勿务繁文。而地方官、总不能实心仰体。朕于道旁老幼扶携瞻觐。嘉其情殷爱戴。每顾而乐之。至于沿途点缀。饰为巷舞衢歌之象。从未尝揽辔停舆。一为听览。亦何必为此无益之繁费乎。前此恭奉皇太后、巡幸江浙。胪欢祝厘。所至或缀陈灯彩音乐。以奉慈娱。因两淮苏杭。地本殷阜。且俗尚如斯。遂不加斥禁。然亦初不以为观美。若北方风气淳朴。岂可效其所为。又从而踵事增华乎。况今年巡莅山东。原因临清地方。前岁经逆匪王伦滋扰。闾阎恐不免凋敝。故亲临阅视。以慰廑怀。适当平定两金川。告功阙里。登堂展礼。藉申五年疎阔之忱。又因道经泰山。只掖安舆。诣岱庙瓣香展敬。以迓鸿禧。此则朕自抒尊养之诚。有司等、固不当援引南巡祝嘏之例。朕省方问俗。惟以民生休戚为念。而农田晴雨。尤轸于衷。即如三月朔日。天津途次。优渥春膏。夹岸麦陇菁葱。深为欣悦。乃自入山东境。至今为之望霖。已经弥月。虽有廉纤微润。而甘澍未得霈沾。麦禾渐觉减色。朕心实切焦劳。即行馆供陈。亦为之居不安席。岂复能适意乎。督抚等、当以朕此心为心。方不负朕委任。至朕简畀封疆大臣。惟视其留心民事者。加之恩眷。从未尝因其能办差、善承奉、稍为嘉奖。此尤中外臣民所共见共闻者。督抚等、可不知所趋向乎。朕行事期为天下后世法。方今纲纪肃清。朕巡省周咨。并不以游观为事。诰谕谆谆。督抚等、尚且不能深喻朕意。我子孙若能恪遵朕训。庶不致为奢靡所移。设或稍不自持。略涉流连游览。督抚因而曲意逢迎。其流弊伊于何底。此于国运人心。所系甚钜。可不共知儆惧乎。又如前四次南巡。大学士傅恒、综理诸务。极为安静。迩年两次东巡。大臣等管理一切。虽尚属妥协。而行营已不能如从前之一无所事。又渐有馈遗之风。扈从诸臣。可不益加戒勉乎。今日召见军机大臣、并周元理、杨景素、详悉诫谕。并将此通谕知之。　　

○以头等护卫萨炳阿、为西安副都统。　　

○是日。驻跸德州行宫。翼日如之。　　

○辛亥。谕、朕于本月二十七日。由黄新庄行宫。御龙袍衮服。乘十六人金漆亮轿。用骑驾卤簿。导至郊劳台。其大驾卤簿。即于郊劳处排设。所有随从郊劳之王公大臣。俱穿蟒袍补褂。礼成后。仍乘十六人金漆亮轿。骑驾卤簿、及铙歌乐。导至行宫。用膳。更行衣。随从大臣官员。及凯旋之将军大臣官员等。亦俱更换行衣随从。朕由行宫乘八人轿。至赵新店头分尖营换车。所有二分尖营。著移设于广宁门关厢外。其骑驾卤簿。即先赴彼处豫备。朕至二分尖营后。仍乘八人轿。用骑驾卤簿。导引进宫。大驾卤簿。宫内无庸再设。再礼部奏请、在京王大臣官员等。于二十六日。至初一日。此五日穿蟒袍补褂。朕于二十七日进宫。所有随驾之大臣官员等。著于二十八日。至初一日。穿蟒袍补褂。　　

○又谕曰、协办大学士尚书公阿桂、著仍在军机处行走。并著紫禁城内骑马。　　

○又谕曰、阿桂既已赏给宝石顶、四团龙补褂、金黄带。令其服用。著再加恩赏穿四开裾袍。　　

○又谕曰、富德之孙慈宁、著拏交刑部监禁。　　

○谕军机大臣等、本日据舒赫德等奏、审讯富德家人穆特布供出、从军营带回金子二十两。又据赵亮供出、带回金子五十两等语。更出情理之外。实属自取其死。富德寄回绸缎银两等物。尚系从赏号内侵肥克扣。至金子一项。又从何处而得。即或伊带兵攻获寨落。搜取番人藏蓄。侵匿不报。亦所不免。然通计富德攻克寨落甚少。得金安能如许之多。此必系向明正、巴旺、布拉克底、各土司等勒索。其罪更重。将来富德解到时。彻底严讯。自无能复有捏饰。但袁守侗差往川省。会同将军等、查审此案时。何以不将此等情节。详细审明。任其供词含混。致有不实不尽之处。在阿桂、必自念伊系原参。避嫌不肯深究。丰昇额、办事本不能细致。若袁守侗、素属明练。且系军机大臣。专差审理大案。自应详细研求。何以竟不将富德寄回金银绸缎之事。逐一审出。并究其物所自来。辄尔颟顸完案。袁守侗、实难辞咎。朕阅阿桂奏摺于富德一事。言外有引而不发之情。谅富德侵扣婪索诸罪迹。阿桂俱有真知灼见特因上年袁守侗、同阿扬阿、审办冀国勋亏帑一案。与阿桂所奏、情节不符。阿桂因此引嫌。不肯显然抉破耳。今富德诸事俱已败露。岂复能稍有隐讳。著传谕阿桂、即将所知富德勒索侵克各款迹。逐一据实具奏。将此由五百里谕令知之。仍即由驿覆奏。　　

○又谕、刑部奏驳河南省审拟关言、诬告家主占夺伊妻一案。所驳甚是。已依议行矣。关言卖于窦长裕为仆。服役年余。因欲偷窃银钱。被窦长裕责逐外出。胆敢挟嫌诬告伊主。情节甚为可恶。奴仆陷害其主。与子孙诬告祖父母同罪。应照干名犯义律拟绞。例有正条。何得仅照凡人诬告之例。问拟发遣。殊属舛误。著传谕该抚徐绩、即照部驳另拟具题。并著该抚、及署按察使周于智、将因何错拟之处。明白回奏。至荣柱、向系刑部出色司员。律例素所谙习。虽现署藩司。谳狱非其专责。然于审拟此等重案。亦应留心商办。何得视同膜外。听该抚臬、率拟若此。荣柱、并著传旨申饬。　　

○豁免福建诸罗、彰化、台湾、三县。遭风漂没拨运仓谷一百六十石。兵米二百六十石有奇。　　

○壬子。上诣皇太后行宫问安。奉皇太后登舟。　　

○是日。御舟驻跸袁楼水营。　　

○癸丑。谕曰、图思德奏、黔省上游各镇协营。俱经上年亲往查阅。因赴永昌办理出防移驻事宜。是以未及查阅下游。现奉旨兼署云南抚篆。不能前往查阅。可否令裴宗锡代为考核等语。著照所请。黔省下游各镇协营。即著裴宗锡就近考核。　　

○蠲免直隶霸州、保定、文安、大城、固安、永清、东安、武清、宝坻、蓟州、宁河、香河、大兴、宛平、顺义、清苑、安肃、新城、博野、望都、容城、蠡县、雄县、祁州、安州、高阳、新安、河间、献县、任邱、天津、青县、静海、津军厅、正定、晋州、无极、藁城、新乐、鸡泽、大名、元城、玉田、武邑、衡水、赵州、隆平、宁晋、深州、武强、安平、定州等、五十二州、县、厅、乾隆四十年水灾额赋有差。　　

○豁除福建建阳县、乾隆三十八年水冲地、四十三顷八十二亩额赋有奇。　　

○是日。御舟驻跸史家庄水营。　　

○甲寅。谕、直隶应行引见人员。著交行在吏兵二部。于驻跸天津时。带领引见。　　

○吏部议覆、福建道监察御史董之铭条奏、初捐知府。概不准以繁缺选用。查知府职司表率。由贡监递捐者。未经筮仕。自难骤膺繁剧。应如所奏办理。至由外任正印等官捐升者。非初登仕版可比。应仍照旧例。无论繁简。一体选用。其别项佐杂递捐者。仍以简缺选用。至由满汉京职捐升人员。有例不截取、及未经俸满者。行文各该堂官察核。出具考语。以定繁简。再加捐分发人员。亦应一体办理。从之。　　

○是日。御舟驻跸夏口北水营。　　

○乙卯。以平定两金川。遣官告祭昭西陵、孝陵、孝东陵、景陵、泰陵。　　

○遣官告祭孝贤皇后陵。　　

○上诣皇太后御舟问安。　　

○谕军机大臣等、此次平定两金川。将军阿桂等、将俘获逆酋、逆目、并喇嘛等。解京分别办理。内有助恶之堪布、都角、两喇嘛。业经凌迟处死。其情罪较轻之聂隆喇嘛、已交山东臬司。永远监禁。迷输喇嘛、已交刑部监禁。尚有班第喇嘛、未经办及。江宁省城。向有喇嘛寺。著传谕舒赫德、即派员将该班第喇嘛、发往江宁。交高晋、嵩椿、发交喇嘛寺内役使。如有脱逃等事。即严拏务获。立行正法。一面具摺奏闻。将此传谕高晋、嵩椿知之。　　

○以大理寺少卿孙士毅、为广西布政使。　　

○旌表守正捐躯直隶元氏县民李儒丹妻何氏。　　

○是日、御舟驻跸冯家口水营。　　

○丙辰。以平定两金川。遣官告祭先师孔子。　　

○谕、昨日吏部议、官犯秦廷基在省寓自缢一案。将规避处分之布政使苏尔德、革任一本进呈。已照拟行矣。此案情节。实为从来所未有。秦廷基、虽问拟斩候。其罪尚不至予勾。何以一闻吴虎炳催令起解。遽即投缳殒命。且该犯既已问拟定罪。自应照例收监。派员押解。何以任听安住省寓。熊学鹏、素常谨慎小心。朕方嫌其过于琐屑苛求。乃于此案。独违例宽纵。非有心袒徇而何。业经降旨、将熊学鹏、革职发往川省。办理军需奏销。并责令赔补无著之项。以重示惩儆。至如黄邦宁、以道员署理臬司未久。若将秦廷基在寓自缢情节。据实禀首。虽有应得处分。实不若徇纵之熊学鹏为重。乃移尸入狱捏词谎报。出于情理之外。岂非自取罪戾乎。至苏尔德、身任布政使。同在省城。不但护理抚篆。几及一月。咎无可逭。且审结此案时。秦廷基未经收禁。苏尔德断无不知之理。何竟置若罔闻。不早为秉公举发。是以即将伊革任。不复从宽者以此。看来外省官官相护之习。实尚未能尽行湔涤。所关吏治不小。各省督抚司道。俱当倍加警惕。有则改之。无则加勉。勿负朕谆切告诫之意。将此再行通谕知之。　　

○谕军机大臣等、陈辉祖奏、缉拏万安县巡检丁楚江一案。据称丁楚江、原住麻城县北城内。先年尽变已产。捐纳吏目。分发江西。嗣丁忧服阕。又借变伊弟丁楚沣产业作费。赴任得缺。复将伊妻子、及丁楚沣夫妇。接往任所。其在家之弟兄亲族。数年未通音问。实不知在逃情事等语。丁楚江、始则变产捐官。嗣又借变弟产作费赴补。其人本非恬淡可知。岂肯无故弃官。托言高尚。若云病迷潜出。则又留禀缴印。明言削发为僧。其中必有情虚畏罪之事。恐该县揭参。故尔潜逸不返。亦未可知。海成自应从此详悉访究。得其底里。至丁楚江曾任职官。且有弓兵练达随行。即或匿迹缁流。较之寻常逸犯。尚易于物色。今楚省本籍。既查无踪迹。其人似未必远扬。不过在江西境内。潜匿山僻庵寺。而地方官不肯实力稽查。遂至久缉未获。实属不成事体。著海成、即派委妥干员弁、严行缉拏。毋任稽延漏网。将此由五百里传谕海成、实力妥办。即速覆奏。再丁楚江、虽本籍本家。查无下落。或在附近山林幽僻之所。潜往藏匿。不可不一例访缉。著陈辉祖、饬属严密侦捕。毋得视为具文。将此并谕陈辉祖知之。　　

○以原任广东巡抚德保、署吏部侍郎。　　

○旌表守正捐躯安徽灵璧县民张某妻马氏。　　

○是日。御舟驻跸花园庄水营。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六


大清高宗法天隆运至诚先觉体元立极敷文奋武孝慈神圣纯皇帝实录卷之一千七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。四月。丁巳。上诣皇太后御舟问安。　　

○是日。御舟驻跸司马庄水营。　　

○戊午。孝端文皇后忌辰。遣官祭昭陵。　　

○谕曰、阿桂奏、据押解富德之员外郎开泰禀报、该员解送富德进京。沿途有人指称富德前站。需索滋事等语。富德系有罪之人。业经革职。令其解京审讯。自应派委妥员。沿途小心管押。乃仅令向随富德办事之员外郎开泰伴送。并任听携带家人。照常行走。毫无防范。致使在路滋事。殊属非是。阿桂于此一节。未免避嫌过甚。丰昇额何竟置之不管。现巳另行传旨饬谕。至袁守侗以军机大臣。专差前往。审办此事。且伊并非不晓事之人。结案时。即应将伊所带之刑部。汉司员。并令文绶派委满员。将富德押解。其家人亦当隔别管押。方为正理。何率意错谬若此。袁守侗、著交部严加议处。　　

○谕军机大臣等、本日阿桂奏到摺内、有成都县为富德豫备应需夫马、及随从官员分例。广元县亦豫备马七十余匹。夫一百五十名。并公馆二座等语。无论富德系有罪之人。业经革职。理应派员解京审讯。何得任其携带多人。沿途应付如许夫马。并为豫备公馆。即将军凯旋。亦不应如此也。地方官、因何如此办理。将来又作何开销。文绶岂竟毫无见闻。著传谕文绶、即速查明。据实覆奏。至其经过之陕西等省。未经隆安传旨拏问以前。富德到站时。是否照川省一例应付。并著各该抚、一并查明覆奏。　　

○又谕、据阿桂奏、闻富德前在南路。因所用赏需太多。恳求粮员代为帮补垫还。各粮员共凑给富德银一千两。其后并未交出。不知作何下落。若谕询桂林、即可得其实在。或竟传谕李世杰、饬其详悉回奏。伊系大员。谅亦不敢掩饰等语。富德侵蚀赏需。扣克平色。及诬告阿桂谋反之语。其应得重罪甚多。不待此一节。方可定罪。且俟解到时。逐一审讯。无难令其水落石出。若传谕桂林、李世杰、查办。各粮员等、知有与受同罪之例。岂肯自行承认。即或据实查出。而拖累多人。又将作何办理。川省军务甫竣。一切宜从镇静。此事竟可无庸查办。且往返稽查。多需时日。及至覆到。富德一案。早应审明定罪。川省更不必多此一查也。将此由五百里传谕阿桂知之。　　

○又谕曰、阿桂奏、据押解富德之员外郎开泰禀报、富德在途仍不安静等语。富德系阿桂等审实。革职解京之人。即未奉到拏问之旨。亦不应仍听其照常行走。毫无防范。且开泰系富德保举之人。令其解送富德。尤属非是。袁守侗、巳交部严议。丰昇额、亦系派审之人。更不应糊涂至此。著传旨严行申饬。再开泰、系曾经富德保举之人。当时不知如何趋承迎合。今见富德犯罪。即具禀倾陷。亦属败类。且本系富德案内之人。著一并拏解来京。　　

○是日。御舟驻跸杨家园水营。　　

○己未。以镶黄旗蒙古副都统弘嵩、正红旗蒙古副都统珠尔格德、对调。　　

</div>
    <div class="pagination">
<a href="清实录乾隆朝实录_page1335.html">上一页</a><span>...</span><a href="清实录乾隆朝实录_page1331.html">1331</a><a href="清实录乾隆朝实录_page1332.html">1332</a><a href="清实录乾隆朝实录_page1333.html">1333</a><a href="清实录乾隆朝实录_page1334.html">1334</a><a href="清实录乾隆朝实录_page1335.html">1335</a><span class="current-page">1336</span><a href="清实录乾隆朝实录_page1337.html">1337</a><a href="清实录乾隆朝实录_page1338.html">1338</a><a href="清实录乾隆朝实录_page1339.html">1339</a><a href="清实录乾隆朝实录_page1340.html">1340</a><a href="清实录乾隆朝实录_page1341.html">1341</a><span>...</span><a href="清实录乾隆朝实录_page1337.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
