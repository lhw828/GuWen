<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 38 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 38 页/共 245 页
  </h1>
  <div class="content">
   钱与谦修撰初会试京师谒西涯学士时有以司马温公像求涯翁赞者翁遂命与谦代作其中有拔茅连茹公之在朝青苗变法公之在野公之在起是元佑公之云亡是靖康等语翁大加称赏以数语该括宋家治乱殆尽之延誉于谢方石诸公谓有抡魁之才巳而礼闱廷对果占首选 
【 西湖谈麈录】 

　　○翰林院修撰陈公澜行状（王九思） 

　　王九思 
　　本初姓陈讳澜字本初京师宛平人也其先山阳人泗州同知文中生至善至善生铭铭生贞国朝永乐初贞以闾右实京师遂宛平人贞生二子其仲子曰显显生四子本初其长子也母曰常氏本初年十七学官弟子学官弟子未有如本初者然无能识本初少师洛阳刘公则奇之府丞毕公嘉会亦有以奇之也弘治乙卯举顺天府乡试第二人丙辰会试礼部第一人　天子策问赐进士及第第三人官翰林院编修其年年二十四也又二年以父丧归又三年复其官供奉经筵巳而考其功称赠其父翰林院编修母封太孺人壬戌同考礼部会试其年冬预修大明会典成晋修撰后二年甲子太孺人终又以丧免丧毕会　天子新即位正德丙寅诏复其官修　孝宗皇帝实录其明年丁卯八月五日病卒年三十五配蔡氏一子二女子曰田田生六岁矣居官者半中又病其半则丧居然以后日有适也孰意其死死之日甚贫盖禄之所入者尽以养其家余二十口又葬其亲又其二弟取妇又归其二妹故间尝有称贷焉然其处人伦者与其所守可知也且其貌丰粹有威仪又慎其口皆可不死先是星者云死相者云死果死死矣恨太早耳盖其科举之文式之者众后乃脱去古文又能古文诗又能诗当其之也沉思久而后下笔虽一字不苟至于一奕一谑皆有思虑使不死岂仅若是巳也方其病也予往问焉后又往问焉曰愈矣又数日也以愈且起乃一旦死矣所与厚者会哭尽哀闻者叹息其弟某等卜以是年九月二十一日葬于都城北沟泥河之原以九思行状请执事墓志铭 

　　○翰林院修撰康公海行状（张治道） 

　　张治道 
　　嘉靖庚子十二月十四日前翰林院修撰对山康先生卒卒二十四日其弟南川君稍录其行实以书抵余请先生状以余知先生者曰嗟乎余忍状我先生耶状他人在称其德状先生在白其诬诬苟弗白德将何称作志君子采而择焉先生讳海字德涵别号对山又号浒西山人其先河南固始人其世采显晦见康长公行事序述康长公生二子长阜负才夭折其次即先生先生道亚生知才具经济读书不专记诵但通其大义余能类融下笔数千言不竭时提学杨邃庵先生奇其才即以天下士许之其文脱去近习上追汉魏以诗经中弘治戊午乡试壬戍进士第一除翰林院修撰是时　孝宗皇帝拔奇抡才右文兴治厌一时文之陋思得才雅士见先生策谓辅臣曰我明百五十年无此文体是可以变今追古矣遂列置第一而天下传诵则效文体之一变朝野景慕若麟凤龙间世而一覩焉修撰一年归关中三年北上复修撰其在翰林能面道人过失论古今文艺不少假借一时在翰林者罔不敛于服之又尝曰南北人才之用舍天下治乱之所关也时　武宗皇帝初即位宦官用事八党行权而兴平宦刘瑾用事尤专百僚被其窜逐甚多闻先生名尝欲其至而先生独不往瑾以是衔之有时见直言劝沮在他人不能堪先生独言之无忌盖瑾素重其名自能压其心耳是时瑾怒吾乡户部郎中李梦阳盖以梦阳主事时尚书洪洞韩文率诸大臣劾瑾等专恣擅权而弹文出梦阳手朝廷怒罢诸大臣梦阳官后瑾居司礼忌前弹文构梦阳以他事奏下锦衣狱欲致之死人情忷忷莫敢救梦阳自狱中传帖甚急曰对山救我救我此帖尚存编修何栢斋谓众人曰康对山肯往瑾救之献吉可活也人以是语先生先生曰我何惜一往而不救李耶先生虽承往而人尤难之明日先生同御史某往左顺门植栢斋自内阁出曰此献吉来耶先生曰是栢斋附先生耳曰此可独往不可与他人同也先生遂不往且谓栢斋曰瑾横恶肆权人也性好名可诡言而夺不可正言而论也栢斋曰此惟先生能之他人不能也又明日先生往瑾所瑾闻先生至倒屣迎之留饮坐话久之瑾谓先生曰人谓自来状元俱不如先生关中增光先生诒言曰海何足言人称关中有三才公闻之否瑾惊曰何三才先生曰其一公次则李郎中如海亦从二公后幸矣瑾曰非李梦阳耶先生曰是谨曰若应死无赦先生曰应则应矣杀之关中少一才矣饮罢晚出明日瑾奏上赦李梦阳其颠倒小人愚弄奸宦即孟子告齐王谓好货好色之意而昧者不知论谀瑾可笑哉一日瑾令亲密谓先生曰　主上欲以汝吏部侍郎先生曰我服官纔五越岁矣翰林未有五越岁而升部堂者请我辞之事遂寝而瑾嫌其不附内益衔之一日起文选郎中张尚质之京先生谓尚质曰我辈欲去而不可得公又何来耶尚质曰我见拿高世德恐惨祸及我高世德者吾乡御史高胤先也御史有名瑾衔之拿焉无何尚质升吏部侍郎先生曰不来恐祸既来受官矣曷引病辞耶及瑾坐反尚质下狱中谓同狱者曰悔不听康德涵之言尚质郎中时有进用之势一日与先生同诸公会饮尚质盛称许宰之才德先生曰只要常如此称其意谓尚质不久尚书排挤之意势所必有无何瑾果逐许矣　孝宗时谢阁老迁见知　主上其子丕翰林编修文亦有名焦阁老芳其子黄中亦翰林检讨争胜于谢各树党与互标榜焦欲引先生附一日置酒厚请先生先生往见座客皆邪媚者曰此排谢招我耶遂正言责之座客皆愧服衔先生者益众矣是时李西涯中台以文衡自任而一时文者皆出其门每一诗文出罔不模效窃仿以前无古人先生独不之效乃与鄠杜王敬夫北郡李献吉信阳何仲默吴下徐昌谷文社讨论文艺诵说先王西涯闻之益大衔之戊辰先生同考会试场中拟高陵吕仲木第一而主者置之第六榜后先生忿言于朝曰仲木天下士也场中文卷无可与并者今乃以南北之私忘天下之公蔽贤之罪谁则当之会试若能屈吕矣能屈其廷试乎时内阁王济之主考甚怒先生焉及廷试吕果第一人又甚服之无何丁母忧归关中往时京官值亲殁持厚币求内阁志铭以荣而先生独不求内阁文自状而以鄠杜王敬夫志铭北郡李献吉墓表皋兰德光传一时文出见者无不惊叹以汉文复作可以洗近文之陋矣西涯见之益大衔之因呼子字股盖以数公文称子故也若尔非大衔也耶归关中居丧以礼哀毁怨慕无何瑾败而忌者雠者喝言官以乡里指瑾党论先生罢其官呜呼先生以修撰罢归官不加升阿瑾何谓大抵先生以才名致谤口语招谗又何论焉又谓先生还家时被势有司追捕其所亡盖追捕所亡有司素重其名且翰林而追捕之也先生何与焉闻者无不惊叹曰假手折才嫉贤附党有天乎而先生闻之畧无愠色且曰自审无疚祸将从人瑾天下大恶也余常忧其祸国今果败论死矣深可国庆也余官何惜余官何惜罢官后一切国家事罔论葛巾古服放情山水文读书造日益精学日益充又常曰官化民民化俗欲化民俗先敦族党族中长者敬幼者育穷者周颠者扶无亲疏远近皆得其欢心而数弟显达成名皆先生教导训诲之力其于乡党处之以仁义接之以礼敬人有争者不之官而之先生求其决判而先生别其是非论其曲直虽数年之争罔争以至给人困乏扶人颠踣婚丧不得举者赀助之俾无不举余在告后值父丧困不能葬先生闻之适有先生相识以百金馈者先生完封遗余余固辞弗受先生曰余大事毕矣得此不过日用费耳何若助吾弟丧余固再辞之先生曰赙丧致遗授受有名非假借讨偿耳曷辞焉余不得巳受之遂克葬事其敦友人之义周人之急事悉类此又日与故旧童冠徜徉咏歌虽身居小县而名动四夷求文者日踵其门碑板传刻天下徧家居三十余年探圣贤之学别王霸之道以至物理性命篆隶医卜无不克备洞晓常与余论曰道以无定学以适用是文以达质良三代尧舜罔有不同至有宋以来执一以道训诂以学庸冗以文论其学则有适于用则无讲一身之行似是救国家之急难则着也观乎此言非振古豪杰天挺独出者哉家居不离声妓管弦丝竹一饭必用人或议之不知大节所□凛不可犯先生少时夜行家园中值园墙倾有邻女子奔先生先生正色斥之邻女走不敢近此与柳下惠何异其学道披玄门识该宗旨议论如孟轲文类马迁诗以兴致先格高辞俊凌驾古人乐府数百篇可羽翼骚雅使遭时用事管晏不足伊传不足追也夫何厄塞弗遇终老以没是天未欲振耀斯文俾先生厄塞弗遇终老以没也距生成化乙未六月二十日享年六十有六 

　　○翰林院修撰康公海传 

　　康海字德涵武功人数岁与羣儿嬉嬉师焉父镛授之业辄退而嬉怒欲棰之明日课所业无可棰乃巳就傅于牛生授以小学之节使无嬉时病焉稍长语及牛傅未尝不澘然泣也弘治戊午举于乡壬戌状元及第于书览而不诵凭乎若登春之台游乎而饫焉而无所搴也盖悉其意而遗其词尝曰经籍古人之魄也有魂焉吾得其魂焉巳矣譬之酒善饮者漉其醇不善饮者啜其醨其下则贪糟酵焉耳又曰上士恒逸下士恒劳夏萤而冬雪估毕焉不足而继之夜不亦劳乎诚虚吾襟寻夫博之人而友之则博不在彼而在此矣吾何萤雪哉故其在辟雍也什九在外而日寻友朋此海之学也而挟册者笑之既而同试笑者方咨嗟构思顾海巳投卷而逝矣凡撰着中烦而外疲弗也惟静而虚虚而意生滔滔乎来矣夫然后操觚而挥虽众咻弗闻未及乎匮也止焉盖养其锋而善用之恒若新发于铏也在史馆三年凡论著必宗经而子史以宋人言俚以唐巧以秦汉伯仲而有驳焉故同进者忌之伪以国老文就而正之实祸之也海不疑笔削而授之十存一二焉故诸老咸病海海遭内艰而归也及顺德遇盗而失则捕盗者欲追财以还犹覆水而不可收也后瑾败忌者谓海交瑾故失财而复获遂罢其官而禁锢海爱人之心长而自好短尝援人于死而获生者数人非望其报也生者或顾谤其交瑾忌者征焉由是陷于网罗而不可解矣海之锢也以文身累曰辞章小技耳壮夫不吾咏歌舞蹈于泉石间巳矣何以小技哉乃乐章求律于太常氏又自审定黄锺而用之然后宣以七音舞以羽钥用以祀先乐宾使声容并作盖自是有安石东山之兴用妓乐焉然恐友朋规则道有卷舒其名教之乐固未尝亏也事亲自少以承颜事九族待而举火者数十余家尤精于历数来年求日月交食分秒不爽用堂钤天时决伤寒人之死生又明诸脉络孔穴以处针熨药饵悉不谬所亲丧家葬者点穴阴阳家弗能驳也用六壬太乙占事知来辄验唯博奕薄而不年六十四而卒所著有武功志及张氏族谱对□文集其论文有曰古人言以见志故其性情其状貌求而可得焉此孔子所以于师襄得文王也故昔人陶则陶杜则杜韩则韩柳则柳咸自成家今或不能自立傍人门户效嚬而学步志意性情畧无见焉无乃类诸译人也耶君子不凤鸣而鹦鹉言□矣哉 

　　○杨升庵太史慎年谱（陈文烛） 

　　陈文烛 
　　公姓杨氏讳慎字用修别号升庵其先庐陵人六世祖讳世贤者元末避欧祥之乱徙楚麻城再避红军乱入蜀居新都世贤生寿山习春秋善欧书生子二曰远曰政再传子三曰春曰惠曰哲春即公大父留耕公也性颕敏日记数千言家旧藏周易一部昕夕研究日渐有得乃入县学诸生成化元年举于乡十七年举进士移疾归养弘治元年以熊夫人命北上授行人司司正八年升湖广提学佥事踰年乞归留耕公配叶氏子七人长廷和即石斋公由翰林院庶吉士历官少师兼太子太师首相两朝有除难定策之功焉子四长即升庵公先是石斋与黄夫人以囏嗣忧尝祷于神后梦神语曰当以聪明奇慧子君又梦送五代忠臣夏鲁奇至曰武臣也复以中庸十八章辅之弘治元年戊申十一月初六日生公于京师之孝顺胡衕岐嶷颕达七岁母夫人教之句读并授以唐绝句辄成诵又以笔管印纸作圈令公书字于中曰吾虽不知书然即此则楷正自可观矣公奋志诵读不出外户戊午年十一作近体诗有一盏孤灯照玉堂之句石斋公曰句佳矣但恨太孤寂耳不悦己未果罹母夫人忧极其悲号废食骨立未几祖母叶太夫人讣闻随石斋公回蜀守制留耕公授以易两旬而洽不遗一字拟作古战场文过秦论留耕公与其弟大奇之一日石斋公与二弟观画问曰景之美者人曰似画画之佳者人曰似孰正公举元微之诗以对龙崖曰诗亦未佳汝可更作公辄呈稿云会心山水如画好手丹青画似梦觉难分列御寇影形相赠晋诗人二公曰只此四句大胜前人矣时公年十二辛酉石斋公服阕公亦入京师有过渭城送别诗及霜叶赋师福建乡进士雪溪魏先生浚习举子业偶作黄叶诗李文正公见之曰此非寻常子所能吾小友也乃进之门下命拟出师表及传奕请沙汰僧尼表文正览之谓不减唐宋词人弘治乙丑侍石斋公于礼闱时崔公铣试卷在分考刘武臣帘下疑其刻深未录公见之爱其奇隽以呈石斋公遂擢诗经魁崔知而以小座主称焉竟平生知巳时公年十八正德丙寅与同乡士冯驯石天柱夏邦谟刘景宇程启充丽泽会即墨蓝田永昌张含结社倡和丁卯归应四川乡试督学南峰刘公丙试而奇之曰吾不能如欧阳公乃得子如苏轼是秋果擢易魁九月安人王氏来嫔十一月上礼部戊辰春试主考王公鏊梁公储得公文巳置首选卷偶失烛遂下第入国学祭酒周公试之曰天下士也巳历事礼部周旋朝夕不倦尚书刘公宇一日见公问曰子谁公对曰杨慎刘曰本部天下人岂必一大臣子弟耶乃称叹不置辛未礼部费公宏知贡举入总文衡则靳公贵擢公第二殿试则及第第一制策援史融经敷陈弘剀读卷官李公东阳刘公忠杨公一清相与称曰海涵地负大放厥辞共庆朝廷得人授翰林修撰公时年二十四癸酉丁继母喻夫人忧居家读礼丙子服阕复入翰林经筵展书官及校文献通考同馆则邹公守益王公思尹公襄刘公泉孙公绍祖张公潮也丁丑殿试掌卷官得舒公芬策以陈阁老梁公欲置之弟三公力争乃得首时　武皇游幸宣大榆林诸边返而复往公疏切谏不报乃以养疾乞归明年王安人卒己卯继室得遂宁黄简肃公珂女时江西宁藩之变值石斋公当国公经广汉诗曰游子恋所生不获常怀安大哉宇宙内吾道何盘桓庚辰九月公北上仍旧官辛巳四月　世宗皇帝即位五月公殿试受卷官八月开经筵公首作讲官进尚书金作赎刑之章言圣人赎刑用于小过者冀民自新之意若大奸元恶无可赎之理时大阉张锐于经等皆犯先朝事罪当死以进金银得免故及之壬午二月命公代祀江渎及蜀藩诸陵寝着江祀记与给事熊公浃御史简公霄游浣花溪载酒赋诗有烟霞谁作主鱼鸟自相亲斗酒千金会扁舟两玉人之句十二月北上复命癸未纂修　武庙实录公练习朝典事必直书总裁蒋公冕费公宏曰官阶虽未及实堪副总裁者乃尽以草录付校时六年考满吏部侍郎罗公钦顺考公语曰文章克称乎科名慎修允协乎名字甲申七月两上议大礼疏嗣复跪门哭谏中元日下狱十七日廷杖之二十七日复杖之公毙而复苏谪戌云南永昌卫时同事死者配者民者黜者左迁者二百八人公舟由潞河而南值先年被革挟怨诸人募恶少随以伺害公知而备之至临清始散去时公年三十七乙酉正月至云南病驰万里羸惫特甚栖栖旅中方就医药而巡抚台州黄公衷促且甚公力疾冒险抵永昌几不起巡按郭公楠清戎江公良村极存护卜馆云峰居之且上疏乞宥议礼诸臣而郭亦被诏下狱民丙戌九月闻石斋公寝疾疋马间道十九日至家石斋公悦而疾愈七月携家就戌所十一月寻甸府土舍安铨变起十二月武定土舍凤朝交亦起攻掠城堡患孔棘公叹曰此吾效国之日也乃戎服率旅僮及步骑百余往援木密所守御八城与副使张峩谋固守明日贼来攻城宁州土舍陆绍先率兵战城下公促城中兵鼓噪开门出战以助贼败去公复归会城戊子春疫殍大作乃徙居珥海城疫息仍居云峰尚书伍公文定黔国沐公绍勋镇守太监杜唐同来问疾公时一足病有半人嘲凿齿一足笑虞夔之句己丑八月寓赵州闻石斋公讣奔告巡抚欧阳公子重疏上得归襄事十一月还滇壬辰正月布政高公公韶聘修云南通志馆于滇之武侯祠时乡大夫有欲冒嗣颕川侯傅友德以觊世爵者公不可乃乘张罗峰复相流言欲中害公遂去有中宵风雨大多情留住行人不放行借问小西门外柳谁相送谁迎之句癸巳西游大理诸处会禺山张公含于霁虹桥刻诗崖崿以志别甲午阿迷州佥事王公廷表迎往馆之乙未六月子同仁生丙申至喜州访给事杨弘山士云复寓点苍山感通寺之写韵楼丁酉与御史李中溪元阳游石宝山七月还戌所戊戌奉戎檄归蜀便道获拜于垄阡事毕还滇己亥十月再领戎役于重庆道庚子役事竣至遂宁七月归新都八月巡抚东阜刘公大谟聘公及玉垒王公元正方洲杨公名纂修蜀志辛丑还滇至东泸疾作巡　龙山戴公金留之返成都与梓谷黄公珥江刘公游青城丹景云台诸山壬寅七月还戍所癸卯十一月子宁仁生是年公复领戎役于蜀甲辰至泸州与少岷曾公玙游九十九峰山四月还戍所乙巳二月徙居大理与门生董难寻罢谷山洱山源会弘山诸公倡和九月还戍所丙午冬公与简绍芳游易门有龙口洞山人卧梅诸作时大理推官吴宗徽署安宁州奸规州利欲榷民盐牛公言于当路得免丁未居高峣水庄名十二景日与文游倡和四月公属绍芳隶汉王褒移金马碧鸡文于罗汉寺之崖凡招提佳胜会意处便操觚留题冬十月公复适临安访兵宪樊公景麟暨洞冈叶公游诸岩洞胜境戊申春至晋宁与侍御池南唐公锜游海宝蟠龙生佛诸山己酉居高峣夏秋每与滇之乡大夫两湖叶公在轩胡公偕绍芳数游昆明池有池赏诗社集庚戌四月疏海口云南台司顾箬溪诸公请公记其事于石辛亥十一月命长子同仁娶遂宁侍御欧公珠女于新都壬子二月时在逸武弁得委祭龙海口归肆狂惑复丁夫六千督之往浚剥众利州人苦之有言于公者公叹曰海巳涸矣田巳出矣民巳疲矣致书巡按赵公炳然罢之三月刘□峰明刑持先廷尉执斋公诗文集请公批选于太华寺癸丑公复领戎役于蜀携诸子侨寓泸州丁巳八月归新都九月复至泸己未春还戌所六月遘疾感怀诗曰七十余生巳白头明明律例许归休归休巳作巴江叟重到翻滇海囚迁谪本非　明主意网罗巧中细人谋故园先陇痴儿女泉下伤心也泪流又诀李张唐三公诗云魑魁御客八千里羲皇上人四十年怨诽不学离骚侣正葩仍风雅仙知我罪我春秋笔今吾故吾逍遥篇中溪 
【 李元阳】 半谷 【 张含】 池南 【 唐锜】 叟此意非公谁与传卒于七月六日得年七十有二时巡抚云南游公居敬命殡殓归新都庚申冬附葬石斋公墓侧丁卯穆宗皇帝即位奉遗诏追赠光禄寺少卿公孝友性植颕敏过人家学相承益以该博凡宇宙名物经史百家下至稗官小说医卜技能草木虫鱼靡不究心多识阐其理博其趣而订其讹谬焉正德间　武庙阅文献通考天文星名有注张又作汪张遣中使下问钦天监及翰馆中皆莫知何星也公曰注张柳星也历引周礼史记汉书以复又湖广土官水尽源通塔平长官司进贡同官疑三地名于长官司上添一三字公曰此六字地名也取大明官制证之嘉靖初给事中张翀上言时政论学术不正一条有矞宇嵬琐之语　上问之内阁公适在馆中即取荀子非十二子篇以复敬所蒋公喜曰用修之博何减古之苏颂乎乃若论王导之贼晋室辨太王之非翦商鲁之重祭不始于成王周公春秋五伯深斥乎楚宋秦缪引墨子及修文御览以辨范蠡无载西施之事引黄东发苏东坡之言及李汉韩文序以辨文公与太颠书之伪驳欧阳氏非非堂之说斥戴石屏之无行传节妇唐贵梅之死节此又证据古今阐扬幽隐谓其有功世教也非乎至若陶情乎艳辞寄意于声伎落魄不羁又公所以用晦行权匪恒情所易测者也昔重庆守刘公绘贻公书曰夫人情有所寄则有所忘有所讥则有所弃寄之不纵则忘之不远讥之不深则弃之不笃忘之远则我无所贪弃之笃则人无所忌无所忌而后能安无所贪而后能适足下所盖求其适与安也古人买田宅拥声伎皆豪杰盖世之才岂独无抱尺寸者之见也仆观足下自蒙难以来呕心苦志摹文续经延搜百氏穷探古迹凿石辨剥泐破塜出遗忘有僻儒苦士白首蓬藋日月纂索所不能尽而谓竭精荡神于逸欲声色者能之乎斯言也可谓谅公之深者矣公尝语人曰资性不足恃日新德业当自心力中来故好学穷理老而不倦又尝自赞曰临利不敢先人见义不敢后身虽无补于事业要不负乎君亲遭逢太平以处安边歌咏击壤以终余年夭之顾厚矣笃矣吾之涯分止矣足矣困而亨冲而盈宠辱平福者耶此公自状实录也平生著述百余种散逸者多学者恨未睹其全云 

　　○翰林院修撰舒公行实（孙琛） 

　　孙琛 
　　公姓舒氏讳芬字国裳学者称梓溪先生公之先出吴泰伯后居浙之东阳宋元间自东阳三迁至梓溪世有□人至第七世野江翁讳法乃公之考也嗜古力学□傥不凡赠儒林郎翰林院修撰母聂氏封安人公生而颕异不羣六岁授孝经论语等书辄了大义年十二郡守祝公瀚修封洫至献驯鴈赋遂大奇之荐补郡博士弟子督学蔡公清试辄首选辄语人曰此他日大魁天下士也以诗经中正德丁卯乡试戊辰卒业南雍尝夜分不寐于书无所不读而实励志于圣贤之学最喜濂溪尝称中兴之圣所著有太极绎义通书绎义又作易笺问七十余条书论二十篇诗稗说三十余篇一时号称天下士者咸推让焉逮丁丑春考官陆公深荐第一主试者抑居十一名及对大廷顷刻万言立就是科制题上自羲农以及近代凡经史所载治之事悉以咨焉公敷陈道法至详至备直言时弊谆谆恳切而卒泽于道德仁义粹如也　御批第一甲第一名授官翰林院修撰时　毅皇帝不时巡幸公忧之戊寅春二月　孝贞皇后崩踰月即欲往视山陵又革一应摆路军马公度其且至宣府遂上隆　圣孝疏谓三年之内当深居九重无复外出虽释服之后俨然茕茕在疚如成王免丧朝庙之时又谓自古万乘之尊非奔窜避难未有轻身而不严侍卫者既而又上车服疏谓　天子等威莫大于车服而下同庶人甚非所以辨上下定礼义也时虞有意外之变故每疏之中三致意焉又言　孝贞作配茂陵未闻失德而　祖宗之制　主必于午门昨　孝贞太皇太后之主以从　陛下之驾入于旁门使他日作史者以春秋法书之曰六月己丑车驾至自山陵迎　孝贞纯皇后主入长安门则读者亦必以春秋公薨书地不书地之法求之则　孝贞不得正终之疑不解矣宜　陛下明诏中外以示改过二疏反复数千言讽谕切至会江西洪水决圩漂舍遂乞恩终养谓臣系独子无他兄弟父母老疾恐填沟壑疏上不允己卯春车驾议以三月十九日壬子警道东巡祀岱宗历徐扬抵南京下苏州复泝江汉登太岳且遍中土繁丽先是宸濠久蓄异谋又结陆完钱宁辈内应时帝星又明于江汉士大夫非忠义素定者辄怀疑贰故一闻驾出人情汹汹惧祸不测以天下之事不可矣公乃慷慨首义曰车驾出必不利此社稷安危之所系也十五日早疏先入乞留驾言甚激烈有曰痛哭泣血不忍　陛下言者江右有亲王之变大臣怀冯道之心以禄位故物以朝署市廛以　陛下奕棋以革除年间事故事也复刺阁中谓一切危亡之迹不苦言以救而听主上之自坏时完以智术幸高位利于　主上远出则巳得以久其位或濠之谋幸遂则巳又有非望之福故造恶语以沮抑谏者谓　主上闻直谏便举刀刎状且曰今撒赖矣初以此□公公不听复以此沮诸司欲谏者公乃邀考功夏公良胜仪制万公朝太常陈公九川至寓舍酌以酒赞之曰匹夫不可夺志今日之事当先谏无二是夕遂迎疏入时号江西四君子且以告诸同志明日吏部张衍瑞等兵部黄巩陆震等刑部陆俸等疏俱入又明日礼部姜龙等兵部孙凤等行人司余廷瓒等疏俱入又有太医院医士徐鏊以医谏车驾遂不果出向使公陆完沮则夏万之疏且缓诸公之气亦衰矣安得以尼主上之行哉乃二十日　天威震怒命舒芬等百有七人于午门外跪五日未辰而入终西而退公严整无异平时二十五日戊午命舒芬等于午门前褫衣杖三十公以疏首杖特甚惟口呼　高庙之灵冀以感动　上心是日水溢内海子四五尺至不了桥冲折铁槛大柱七根若斩然杖毕几毙卧院中掌院者惧祸至使人摽出之公屹不动曰吾官于此当死于此又命首者调外任遂谪福建市舶副提举先是罗一峰劾大臣遭丧起复亦谪此公官同谪同其地又同闽人乃立祠并祀二公云即裹疮就道或劝俟痊曰死吾分也敢少留邪是时死而复苏远近相传野祭既至闽布德宣威远夷心服暇则讲学不倦生徒日众六月丙子江西宸濠果反败季秋九日偕年友刘世扬杨叔器廖世昭郭波辈游乌石扳崖长啸各诗若干首属公录而序之以记游公曰屈子作离骚人谓忿怨嫉世非知屈子者古仁人立言深远余何敢也集成有三山纪会录庚辰闰八月野江翁弃养于家公闻讣恸绝兼程而归归则哀毁骨立壹循朱子家礼时乡多寇有□避居者曰寒士何忧坚立不动辛巳夏　世宗即位诸窜谪者皆诏起癸未服阕应诏复官翰林道济入谒　先师行释菜礼周历宫宇坛场堂阁览山川胜槩徘徊数日与圣公讲士相见礼圣公固让因录所撰谒阙里记所画阙里图所貌夫子宫墙图所行释菜礼仪及士相见礼仪并问答五章联句三十五韵总题曰东观录时吏部依诏书例升俸一级公上辞升俸级疏六月奏请勑命遂得貤恩又进公阶儒林郎降勑褒之甲申春二月　昭圣慈寿皇太后圣旦节公上乞命命妇朝贺疏谓　皇太后奉　陛下宗社大计而　陛下承继大统观夫成王周公仪礼经文与我　太祖制服之意则是　陛下于　皇太后虽欲疏之有不能者是宜率天下欢心以事其亲而不可使　皇太后之凄凉也三月乞致仕以图便养疏再上不允洎夏又再上不允又乞改选以便养又不允时　世宗欲尊　兴献王皇帝皇考命下羣臣议公执议谓人后者之子不得顾私亲疏凡三上固争不得乃率朝绅恸哭于庙　皇帝震怒杖如前几死罚俸三个月时奉太安人聂氏就养明年乙酉太安人卒于京师官舍扶柩南还行李萧然抵家三月而葬生平酷好周礼详加订正作五官序辨五卷六官图释一卷剔伪一卷既乃校定正经仍六卷总之十有三卷题曰周礼定本门人魏良贵刻于宁波府官舍又尝修三礼书未几公辞世使天假之年得立朝行志举周官法度翊　圣皇致休治不难矣呜呼痛哉公幼即颕拔日记数千言贯穿经史百家之旨于凡仰观俯察律历象数古今名物无不洞究其奥而于天文尤精每曰历象古太史职也中星以日主七政以岁主凡盈虚朓朒大逆迟留如指诸掌观望星气有占必应虽同馆号知天文如黄泰泉亦自以不及也又言钟律度量所以治历明时康节粗得大意而不能建律运历将举礼乐必也周官观大司乐则律历备矣识者韪之七岁能诗十二工赋论议以折其衷感时乃见乎志至于大或千言少仅数语志意溢发翔然于万物之表而多所自得若制策封事虽董贤良胡邦衡不能过焉尝语同馆友曰心术与学术相符者也怀居与怀利相因者也怠胜敬欲胜义则其心死其学伪吾侪格君其豫在此谓太极图亦则河图与大羲同功而不满先儒本于是之说谓濂溪得斯道之正脉而直责程正叔之外师至于周礼一书尝责汉儒多附会之罪宋儒乏表章之功谓周礼与仪礼戴记犹蜀之于吴魏也贾氏以仪礼本周礼末谬妄巳甚朱子不一是正之何也五经尝疏论数万言阐其幽趣大抵皆有功于圣门而周礼尤有赖非确然见道之者能然邪少擢伦魁初不色喜继谪闽舶了无愠容尝独立敢言濒于九死不挠不惧至谢貤恩骑入吏部堂属啧有烦言公将奏其作威友人曰人于怒时当遽忘其怒公即焚其草端居终日读书治事未尝昼寝夜必计过自讼凡视听言动必准诸礼而不敢少失尺寸居常温清定省出于诚笃每闻庭训则敬而守之惟恐行之不逮比列侍从即委身于国曰此太史公教也一闻洪水之灾高堂之疾前后陈乞终养无虑十疏至于以犯颜诤君悦亲之实以不愧屋漏无忝所生之实凡宗社大计如谏南巡之类纲常大礼如议大礼之类勤勤恳恳必要诸大道而不敢以末世苟且之说杂焉通籍十年义气激烈谏而杖杖而窜又复谏又复杖而绝无一毫得失之心死生利害之□宅忧数年非公事未尝一入有司之室时有欲居以官屋而免其直者辞曰我世惟清白何用此先时吾野江翁卜葬地诸君授以桃花岭向固不敢以此累先人今又何敢以此累子孙哉竟不受幼即以圣贤自期不屑博物洽闻之士尝悼异学之谬曰是大乱而善溺人者也空言辟之无如修其本以胜之因取周子学圣有要数语书之座右顾諟而力行之曰此可以遡洙泗之源矣又曰退之虽不信佛然仃必与太颠游故于削发之流羽衣之客悉毅然疾之不示半面至于权幸奄宦之辈即有求通者绝之亦如释老居闽未几适奔父丧琉球国人自长史金爵而下莫不哀号追送扶母丧入江忽云垂波立舟楫危甚乃文吁祭风涛顿息与朋友相劘切无几微矫饬尤善成就后学与之讲论事理惓惓于心术之正尝语之曰爵禄不入于心沟壑不忘于念以故门下之士恪守其教多世名卿者其始生也士人泊舟野江夜半闻曰状元姓舒殁之前日门生谌柟梦天垂白帘中有六字曰忠孝状元止此越一日果不起是夕大风雷电伐木鸟巢覆屋飞其死生出处之关系有如此者居疾中矩度毫发不踰凡相见者必勉之勤学临终沐浴欲自告于庙时家庙稍远兄弟子侄恐出有不利固留乃止命长子泰往行礼毕复与众揖曰连日多劳时入室少坐曰此非厅也即径行出厅自整衣冠端凝不动长子泣问疾不答问家事不答跪请所欲言乃瞪目谓曰六经大明于世惟周礼未获表章予生平精力用在此书近年重加校定幸成全经知我罪我我不敢知第未及进歉尔尔其无忘乃父之志言毕而逝　肃皇帝有精醇端介之褒有陈仁义格君心之褒杨相国一清诸公称忠孝状元至侪之伊洛之贤则又泰泉先生之断也直道扶　国家之元气论议发前贤之未发又张公鏊万公虞恺之论也凡海内士闻公之风者皆曰今之罗一峰而理学过之其见于公评如此公生成化二十年甲辰三月十有二日亥时卒嘉靖六年丁亥三月十有四日辰时年四十有四葬新建象山之原 

　　○翰林院修撰萧公与成行状（林怀春） 

　　林怀春 
　　先生讳与成字宗乐号铁峰潮县人也在赵宋时有萧国梁者干道中状元以事出知漳州府卒葬于漳因家焉国梁生煜左司郎中煜生洵潮阳令潮之有萧氏自洵始也洵生昭元昭元生规举宋咸淳进士及第拜容州文学规生御疾巡海宪佥御疾生唐福有隐操唐福生德俊辟茂才程乡学教谕德俊之六子曰星好善乐施大昌厥后星之长子曰正庚庚之次子曰镒镒之三子曰昆昆之三子曰廷国号方斋立心制行有古人风气详郡志是先生父先生生而颕悟三岁即能记诵论语诸书十二岁能时文二十一岁正德癸酉与季父廷达同举广东乡荐居第一二十五岁丁丑中舒芬榜进士宰辅重其才选入翰林读中秘书授国史检讨嘉靖改元上三官徽号推封父方斋公如其官母郭氏孺人癸未同修　武庙实录官录成获赐白金文绮进官修撰承务郎乙酉冬方斋公卒于家丙戌讣至哀毁几绝比归杜门守制三年不见齿既免丧超然有终养之志人有劝其北上者先生讶曰嗟汝欲我再抱终天之恨邪予父母生予兄弟二人弟幼予以侍辇毂下不及见父属纩业巳抱恨靡及今母年且老斯何日也可弗爱而再万里行耶是时巡台诸公以先生年富行高堪任重寄屡交章荐用促有司劝驾先生竟以病辞筑精舍于城西题曰半闲园有茂林修竹水石鱼鸟之趣先生素性坦夷不修边幅每逢风日晴和具樽俎招良朋葛巾野服翱翔其间与客论文赋诗终日不厌曾遇月屿诗人吴兰见其气貌迥异前揖问曰君吴月山耶迎入礼待之谈论逮夕兰归语人曰先生陟华履要卿相可立待也而毅然勇退逍遥云水间讵不难乎居家雅尚节俭人以先生在仕日浅俸薄而诎于财耳后三子皆显先生愈谦抑训子弟以俭素恭谨先常举乡之故事以示曰华衣厚味身之灾也骄纵泾佚德之蠧也恭俭如某某则家世弥昌骄奢如某某则索然萎矣若辈当远而戒之每招延师儒于家塾必谓其师曰读书以体圣言行仁义本徒拘拘于文艺间则未矣见世之役志记诵者叹曰是尚足学乎雠之以叶投火焰熄而烬亦亡矣闻节义之士必诱掖而表扬之惟恐其沦没也问曾语诸子曰惟愿汝曹立好心行好事做得一分是一分好人做得十分是十分好人故先生之长子端蒙御史有声次子端贵倅延平有声三子端升游于吉水罗念庵之门其所就昂然可望皆不愧先生之教者先生性孝友事太夫人旦暮不离侧或出游必亟反曰得无使吾母倚闾望乎有女弟某某太夫人心爱之岁时馈遗必使有以当太夫人意稍不当则慽慽不自安季女弟早逝之鞠其遣孤如巳子太夫人喜曰是能善体我志者先生之弟光禄君曰与洁者先生爱之至年五十犹与同爨食凡所营创悉先生自不以烦光禄君及诸子俱婚娶于是光禄君营宅第举所创业均授之光禄君以先生长有积劳且有六子而巳子二不欲使二人者均六人者之业辞弗受先生谕之曰汝独不念先君之爱汝犹我乎我但知弟与我一体耳不知其它辞让弗决乃请命于太夫人太夫人命以十分之四授光禄君焉光禄君倜傥不羁素以诗字自豪乃先生则之经画其生事俾不至匮乏人曰光禄君之有萧太史譬则鱼之泳于渊而忘乎渊者矣其在家庭间怡怡肃肃非古今孝友事不以道恒叹曰人不报本非孝也不睦族非仁也于是特建祠宇立蒸尝田若干亩以祀其父方斋公又推父之意割巳租五十余石以祀其高祖玉湖公又推母之意割租五十余石以祀其外祖某公一念孝思无间于内外远迩乡之人至今常举其事以子孙劝曰汝独不忆萧太史乎其人所慕类如此先生家世望族近以属蕃或不能一一皆闲于度乃先生益自谨饬躬礼让子弟先厚捐巳赀率族人重拓大小宗祠致隆祀事俾诸人有所观法复修谱牒行宗法以联属之族中有孤者贫者丧不能葬女不能嫁者多之扶植或助以财或资以布无不得其欢心焉先生待人甚厚而自待则甚廉往被命封靖江王王馈赠倍常仪一无所受王疑先生不欲显受之也乃以二酒卣纳前物于中以馈先生竟不受又尝有人持百数金与先生鬻海产者既旬月惧无所赢利欲返原直度夙议不可或者传以告先生曰吁是若辈命也若不得赢利则俯仰无资柰何以利我故而损若也即召而还之鬻者欲分其二以谢竟却不受其轻财利人类如此故先生家食三十余年未尝轻以一刺干郡司而通关节至人有寃抑不能伸理者无论亲疏每之暴白如郑世刚吴肇赞李光佑诸人被诬陷大辟先生前后悉白而出之比出而诸人莫知也先生负振世之才抱济世之志以太夫人老侍养于家而不得一施设会其子端蒙登进士由庶吉士改侍御史戒之曰御史面承　天子命得专制一方一方之休戚系焉必以简词讼察冤理枉能否则民将病矣故侍御君巡历所至咸有惠民之政比之京复画潮中民瘼六事令上之至乡中有利益斯民事亦每每民出力不懈先是邑有俵革除地方虚粮数千石岁民累先生乃熟计从容白有司请以郡之广济桥鹾税代焉迄今便邑城河南北通潮当河口处壅于泥沙舟者病焉先生言于有司弗听乃自出募直浚之邑中值大旱邑长吏祷雨不应乡父老竞来告先生曰天地鬼神讵忍憔悴我一邑哉或祷之不诚重罹雨师之怒耳先生乃斋沐率乡人以祷即应嗣后邑有旱乡人辄以请先生辄祷而辄应岁遇大馑先生奉太夫人命出粟米麋粥以给饥者有饿而至死者复收其骨瘗之邑城界大海旧有额设守御岁久渐废往遇海寇连巨艘数十薄城下几不能支先生率乡人设策捍御贼夜自引去乡人以此益慕先生事无大小必以告其加志于斯民虽见任者莫能过也故乡人甚德之咸倚先生重焉生于弘治癸丑九月十二日卒嘉靖丁巳五月三日年六十有五 

　　○东莆太史林大钦传（林大春） 

　　林大春 
　　余尝历观自宋以来制科士至东莆太史叹曰呜呼才不其难乎乃太史一朝崛起海隅受知当宁名动京师可谓奇士而论者乃不深惟本始徒以其年弗永勋业未就之故将并其人冺之以是靡所称述于后世焉此其责宜在予矣于是之传以广之曰东莆者以里号大钦名敬夫其字也其先世与予俱出殷太师之后宋元之间始自闽迁海阳或居南桂或居东莆而在南桂者予族氏至太史始以对筞入翰林展书官巳退而里居故称东莆太史也太史生而颕敏幼嗜学家贫无书年十二三时尝从其父如潮过书肆见眉山苏氏嘉佑集心绝好之辄伫玩移日不能去顷之成诵巳乃操笔文文绝似缙绅长老先生咸器重焉会中道失怙家益贫独与其母居常自佣书给之间颇交游邑士人资其载籍以自广由是旁通子史百家言揣摸曰此足以角当世之士矣嘉靖辛卯就试有司督学王公慎中得其文奇之以荐于巡按御史相与叹曰是必大魁天下者其年果魁于乡连举进士及第如其言先是　天子临轩赐对一时待问之士集于大廷者凡三百余人殿阁大臣第其文得孔生而下十二筞以进而太史不与　上览而问曰是安得无特异者始以太史对　上遂大称旨比制下中外莫不翕然以海内复有苏子矣久之以母老疏乞归养居东莆山中筑室以聚族人族人待而举火者数十余家而吉水罗念庵武进唐荆川复时时寓书潮州言学问事太史顾独自负奇以儒者名论议而寡事实又绳趋尺步弗获舒其志意乃遂寄意诗酒台榭声技之间自谓豪举其故所与游谢生黄生之徒辄稍稍引去客至或莫见其面其简抗如此后母以天年终太史哀毁踰礼及既葬归道病竟卒天下闻而惜之论曰余尝闻之谢生言吴侍御之知太史也实以李纲十事之对其辞直其事核至今读之犹令人耿耿有诛奸谀泣忠愤之气假令一日立朝即澹庵封事何足异者乃使之弗克见其用以殁亦可悲矣然太史故以好游称及既贵辄隐居自癈颇着嵇生之书恣东山之娱以致交游却步语有之后宫盛饰则贤者隐处岂谓是欤岂谓是欤盖予于是而益信才之难也 

　　○翰林修撰莲塘王公庭譔墓表（冯琦） 

　　冯琦 
　　太史王公卧病京邸不佞数过讯之辄谢不见一日使使来招余余索骑而往见公于榻前相劳苦如平生则谓余曰向不敢以亵见长者意病且愈复相见今见公止于此矣敢以墓上片石累公余错愕未能应公曰病甚不复多语公许我遂泣下喉咯咯有声余俯而应曰诺涕渐渐承睫莫能仰视则趋而出越五日而公卒时万历辛卯二月廿六也嗟乎当其时一诺不忍出于口今安忍执笔此文乎度终不可以巳则取李侍御所状稍论次之公名庭譔字敬卿别号莲塘陜西华州人也其先本营平人祖伯牙者官观察副使谪监华州课税遂家焉八世而至封公以太学生授学博举四子长庭诗任湖广布政使仲即公叔庭课诸生名甚着季庭谕与公同举进士关西衣冠之盛一时无与俪而长公官膳部郎翁受封如其官母杨宜人云公生而敦敏少如成人一切玩好无所嗜喜读书又不喜近代书好先秦两汉之言弱冠举于乡庚辰成进士以廷对第三人赐进士及第授翰林院编修闭关下帷大略如诸生明年更置史馆时奉诏有撰述多美丽之文壬午以元子生被勑命授阶文林郎奉御书谕诸侯王便道省觐归子舍十五日而膳部翁殁公踊而哭曰安用子以三年别而见止十五日乎哀毁过礼杖而后起葬构一室于华山之麓与其弟居焉读礼之暇尽发箧中古人书大而诵之已而庭谕亦卒公旦夕哭其父冢下小憩书舍则忆其弟复哭而返体骎骎病矣己亥服阕授原官丙戌分校礼闱所赏识多知名士即所置亦评隲其瑕瑜而次第之是年修大明会典丁亥书成升修撰赐金弊寻予告以归庚寅还阙下寻见推择经筵讲官公髯而丰下修干阔步仪观甚伟少能饮酒不复问升斗自丁亥病遂止不复饮而体日益癯血不华色所知皆望而忧之而公读书吟咏自如也余尝规之曰公所由病读书饮酒两端能止酒不能无读书病何由愈公谢曰固也性不能废书废书则亦病病等耳无宁读书辛卯元日病大作暴下如注卧榻两月病垂绝叹曰生不能报明主死不能见老母予罪也夫其配东孺人泣于榻下而瘅绝公张目曰汝善自爱吾以老母两弱子托汝岂以一痛易没身之托哉遂瞑时年三十八矣公有至性奉母孝事兄如严师弟死而无子以其子予之子复死携所遗女入京师视之如其子请告时会大旱流民死者枕藉于路公尽散先所积谷以周之而出俸金掩其胔曰吾力不能给若棺姑无使鸱鸢食耳生平操行修洁慷慨有大志与人处坦夷致不孅趋小文率心所安而语无慝心亦无溢词其文法司马子长诗法杜少陵规抚大率类其叔祖槐野先生而于前辈中所服膺者无如洹上崔公以士要以意识主鞶帨虽工无益也留意当世之务人物臧否以及边防国计井井有条贯挍累朝训录见沿革利弊先臣所建今可施行者辄手自记籍之虽未及施用然可谓有其意矣余向与公同直史馆居又相近始终十余年未尝见其妄语每相对使人怀抱倾立卒之日词林诸君皆大息流涕桃李不言下自成蹊谅哉 

　　◆编修 

　　编修高启传（李志光） 
　　翰林院编修张公唯传（睦木挈） 
　　翰林院编修张公九韶传（黄佐） 
　　翰林院编修程公济传（郑晓） 
　　翰林院编修杨公珙传 
　　翰林院编修周舆传 
　　翰林院编修戚公澜纪事 
　　宋编修应奎墓表（刘定之） 
　　翰林院编修李君仁杰墓表（吴宽） 
　　翰林院编修华公峦墓志铭（李东阳） 
　　翰林院编修改斋王公思墓志铭（邹守益） 
　　翰林院编修王公相传（张时彻） 
　　翰林院编修骆公文盛墓志铭（孙升） 
　　翰林院编修欿斋罗公珵墓志铭（陈昌积） 
　　翰林院编修杨公实卿墓志铭（陈讲） 
　　翰林院编修杨公实卿墓志铭（罗洪先） 
　　王太史立道传（王维桢） 
　　翰林院编修东塘公先生墓志铭（于慎行） 

　　○编修高启传（李志光） 

　　李志光 
　　高启字季迪吴郡人生元丙子少警颕力学遂工于诗上窥建安下逮开元大历以后则藐之天资秀敏故其发越特超诣拟鲍谢则似之法李杜则似之庖丁解牛肯綮迎刃千汇万类规模同一车丸山龙华虫如其贵也象犀珠玉如其富也秋月壶如其清也夏姬王嫱如其丽也田文赵胜如其豪也鸣鹤翔云如其逸也仍和陶韦大羹玄酒之味不闲二宋粟布之征所谓前齿古人于旷代后冠来学于当时者矣东吴骚雅士悉推之无慊文尚气多辨难攻击之体读之亹亹忘倦大抵以先声掩其兼美张士诚有浙右时羣彦多从仕者启独挈家依外舅周仲达居吴松江上歌咏终日以自适陪臣饶介之丁仲容辈以诗自豪及见启叹服启尤好权略论事耸人听故与饶如授左契之交者若王彝杨基杜寅张宪张羽周砥王行宋克徐贲之徒胥不羁赡才爽迈有文谈辩华给间然以天下无人一时武勇多下之明兴以某臣荐偕谢徽等闻于朝与修元史授翰林国史编修官复命教授诸王久之推任喉舌之司待以不次与徽等恳辞乞归田里制可仍赐金以还复居江上遨游青丘甫里之墟始号槎轩又号青丘子锐志不少衰居几何忽从故时一二侠入游于郛适江夏魏观郡老而好士延见王彝辈尤礼遇启不得巳亦厕客复强辞之归故里殊悒悒不乐遂蹇连以没年甫三十九嗟乎使启少延则骎骎入曹刘李杜之坛奚止此哉其诗类稿藏于家未即显初富商陈宝生欲寿诸梓启不许乃止凡传录而诵之者无不歆羡余与启同里知其人详故特传庶贻不朽云先是启尝以史事国子祭酒魏观属官雅相知契及观守苏徙居城中延问郡中政事得失接见甚密会观得罪连坐死年甫三十有九启身长七尺有文武才于书无所不读尤粹于史其文喜辩击驰骤上下精采奂发而诗尤号名家云 

　　○翰林院编修张公唯传（睦木挈） 

　　睦木挈 
　　张唯者永丰人也寓南阳洪武六年以尚书举第一是年　上开文华堂于禁中以□材地诏择解额内隽异者俾肄业其中唯等凡十有七人寔与选正月甲寅命题赋诗诗成称旨唯等皆擢翰林国史院编修以赞善大夫宋濂太子正字桂彦良分教之　上谓曰昔许鲁斋诸生多宰辅卿其勉之听政之暇辄幸堂中取其文亲评优劣命光禄日给酒馔每食　皇太子亲王迭之主唯等侍食左右冬夏赐衣及弓矢鞍马恩礼甚厚濂辈虽司启迪顾诸生皆　上所亲教不敢以师道自居一日侍燕间询及肄业进益濂对曰无如张唯者因备述其隽才请录弟子员　上笑而许之三月　上命唯等各归展墓皆摄监察御史以行寻还任其时同进者又有祥符王辉河内李端洛阳张翀礼遇虽不及唯然侍从车驾应制被顾问未始异也 

　　○翰林院编修张公九韶传（黄佐） 

　　黄佐 
　　张美和名九韶以字行江西清江人幼颕异年十三即能诗词博通经史元末累举不第洪武三年用荐县学教谕十年召升国子助教人笃实每教诸生必端坐不言有所请问徐徐应答不过一二语然义理明畅人深服之十一年迁翰林编修十三年四月戊子致仕　高皇帝亲文赐之曰朕闻古之贤士莫不修巳行仁时君之用否则独善其身以终天年或著书立言传之永久虽不显于当时而有功于后世以其德重而行纯学博而言信也今老成宿儒凋落无几独尔以衰暮之年日侍朕左右正欲询问古今典礼以沃朕心柰尔不任周旋所以命卿归老卿之去矣朕将谁从于戏千载一遇古今之通言然全其始终者罕矣今卿善始善终不亦美乎美和博学精择善于著书故　宸翰及之所著有理学类编八卷羣书备数十二卷及元史节要行于世 

　　○翰林院编修程公济传（郑晓） 

　　郑晓 
　　程公济朝邑人以明经岳池教谕岳池去朝邑数千里公寝食在朝邑而治岳池学事不废建文初上书言某月某日西北兵起朝廷谓非所宜言系至京将杀之公入仰面大呼曰　陛下且囚臣至期无兵臣死未晚遂下狱巳而兵果起赦公以翰林编修充军师护诸将北行徐州之捷诸将树碑叙战功及统军者姓名公一夜往祭碑人莫测其故后　文皇过徐见碑大怒趣左右以铁椎椎碑再椎遽曰止止我录碑文来巳而按碑族之诸将无得脱者公姓名正椎脱处得免公曩之祭禳碑也以此淮上诸将败　建文君召公还京初公与邑人高翔并以明经征翔厉名节公好术数翔止公勿此公不听巳而有兵事公又劝翔学我术翔曰我愿忠臣也金川门破翔招公同死公曰我愿智士也翔竟死之　建文君急召公入问计公曰天数巳定惟可出走免难耳立召僧　建文君落发公从之出每遇险几不能免以公术竟得脱去相从数十年后莫知所终 

　　○翰林院编修杨公珙传 

　　杨珙字廷瑞上海人幼凝重颕敏过人读书过目即成诵于其难疑不烦师资皆能自条析不爽于理文辞畅达有程度永乐丁酉以第一人举于乡明年登进士改翰林庶吉士授编修久之以疾告归卒珙性至孝以祖德亨从宦葬陜西之灵宝百方规画卒返其柩于乡祖母蔡临终遗言用浮屠法火葬珙曰非治命也卒棺殓如礼一子早卒无后有二女武冈学正高博其外孙也 

　　○翰林院编修周舆传 

　　周舆字廷参其先汴人始祖宋团练使至元有仕南方者遂家华亭舆少悟静惟刻志问学及长书无不通而尤精于史至终卷默诵不遗庐陵孙鼎教松江时门下有十才子舆首称正统丁卯荐南畿复之冠寻登进士除翰林编修丁内艰庐居三年足迹不一入城府亦未尝以贫戚一时辈流论行谊超卓问学该贯者独推舆年四十六卒子佩亦甲科今刑部郎中致仕 

　　○翰林院编修戚公澜纪事 

　　余姚戚澜字文湍景泰二年进士授翰林编修尝诣京渡钱塘风涛大作有綘纱灯数百对照江水通明丈夫九人帕首袴鞾带剑乘白马飞驰水面如平地舟人大恐戚公曰毋惧吾知之矣推窻看之九人皆下马跪问曰若辈非桑将军九弟兄耶曰然曰去吾喻矣皆散公命舟人返棹曰有事吾当还遂归抵家谓家人曰某日吾逝矣及期沐浴朝服坐向九人率甲士来迎行践屋皆碎戈矛旌帜晃耀填拥有顷公卒后车骑腾踔前后若有所呵卫者隐隐入室而灭后琼山丘文庄公夫人入京舟过鄱阳湖夜梦达官呵踊入舟曰吾乃翰林编修戚澜也昔与丘先生同官义不容绝特报尔三日后有风涛之险只帆片橹无存可亟迁于岸夫人警觉如其言移止寺中未几江中果有风涛众舟尽溺至京夫人白其事于文庄公公以闻于朝遣官谕祭文庄又文祭之云呜呼文湍刚劲之质豪放之气高义激切直上薄乎云天巨眼空阔每下视乎尘世凡众人之嗜欲举不足以动其中一时之交游少足以当其意时发惊筵之辩臧否罔不称情间若骂坐之狂毁誉皆有所试醉言无异于醒面折不违于背仆也于君若有宿契始落落以难合终偲偲而交励柰何命与心违中道而逝老我后死于十二禩孰知冥冥之中犹有旧交之谊老妻北来舟次江澨梦中见报风涛将至预告以期使知趋避既而果然幸免颠踬呜呼人传君之神莅胥涛而享祀即今所遇而验之无乃兼司乎江湖之事由其生也不尽用于明时故其死也乃见录于上帝呜呼友道之废也久矣曰友曰朋如兄如弟推金石以盟刑鸡犬而设誓头角稍殊情态顿异云泥隔则易交势位判则相忌对面如九疑之峯跬步有千丈之势半臂纔分遇诸涂则掩面而过宿酲未醒踰其阈则腾口以刺过门不入室反操戈之举落穽不援手忍抛下石之计亲于其身也遑恤况伉俪平生人也尚然况易世乎呜呼文湍生死无二心始终同一致不忝聪明正直之神可谓英迈特出之士缅想旧游稠人广会一饮百十钟挥毫数千字故以平生之素好用答故人之阴惠诗以写不尽之情酒以侑有从之泪具别纸以焚燎就宿草以浇酹灵神如在来鉴于是不鄙世人之凡言特歆御醢之醇味尚享诗曰幽显殊涂隔死生九原犹有故人情曼卿作芙蓉主太白常留翰苑名念我冥冥来入梦哀君恻恻每吞声朝回坐对黄封酒怅叹鸡坛负旧盟 

　　○宋编修应奎墓表（刘定之） 

　　刘定之 
　　宋编修尔章以成化己丑正月十日卒于长安右门外寓舍距其生宣德壬子四月十一日得年三十有八卒之日晨迎驾还自郊祀行庆成礼毕抵舍释簪绂饬宴服将赴翼旦奉天殿廷宴复坐哦诗若将纪盛典者遽仆弗能语至夕卒噫可哀也尔章名应奎家吉水其三族皆显盛大父越府长史子环父尚宝卿生皋洎尔章相继登科其母胡文穆公光大女其妻长史同年友周文襄公恂如女孙尔章问学渐染有从自髫齓时予见危坐绳床上鼓琴音调谐美及长屡挫乙科弗就丙戌春闱予持文衡得之选庶吉士予复被命教习文辞月试内阁辄前列再更冬授编修其时陈庄靖公安简与今宫保吏部尚书文渊阁大学士彭公纯道斟酌去留得留院授职者甚少而吉郡惟尔章二公与予咸喜乡郡后进能自拔于精汰中由其有源委故然焉文穆予邑老儒吴莘乐外孙尔章又文穆外孙予意尔章当大成远到非但光其邑而巳岂料其止此其可哀也
  </div>
  <div class="pagination">
   <a href="国朝献征录_page37.html">
    上一页
   </a>
   <span>
    ...
   </span>
   <a href="国朝献征录_page33.html">
    33
   </a>
   <a href="国朝献征录_page34.html">
    34
   </a>
   <a href="国朝献征录_page35.html">
    35
   </a>
   <a href="国朝献征录_page36.html">
    36
   </a>
   <a href="国朝献征录_page37.html">
    37
   </a>
   <span class="current-page">
    38
   </span>
   <a href="国朝献征录_page39.html">
    39
   </a>
   <a href="国朝献征录_page40.html">
    40
   </a>
   <a href="国朝献征录_page41.html">
    41
   </a>
   <a href="国朝献征录_page42.html">
    42
   </a>
   <a href="国朝献征录_page43.html">
    43
   </a>
   <span>
    ...
   </span>
   <a href="国朝献征录_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
