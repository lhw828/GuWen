<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 388 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 388 页/共 1860 页</h1>
    <div class="content">○户部议准、黑龙江将军傅森疏称、黑龙江、被水官庄三座。酌移额尔本河开垦。所有盖造兵房。并派兵协垦。及分别年限、交纳钱粮各事宜。均照呼兰添设官庄例办理。从之。　　

○豁江南崇明县入官坍地价银一百三十七两有奇。　　

○准噶尔部人巴尔布达什来降。赏给安插如例。　　

○丁卯。孝惠章皇后忌辰。遣官祭孝东陵。　　

○谕、今岁江南邳州等十属。被灾黎民。朕已令该督抚查明应赈月分、分晰加展赈恤。今思山阳、高邮、宝应、甘泉、铜山、萧县、赣榆、七州县。被灾虽为次重。而与灾重之邳州等属。邑界毗联。其困苦情形。应亦不甚悬殊。著将此七州县被灾十分九分者。无分极次贫民。概行加赈两个月。被灾八分七分者。亦无分极次贫民。同被灾六分之极贫。概行加赈一个月。俾灾黎得资接济。该部即遵谕速行。　　

○又谕曰、御史冯钤因前降旨湖广军政废弛。令总督加意振作。奏请饬谕各省管兵大员。勤加操演等语。朕因设兵所以卫民。不可任其懈弛。从前各省营伍。有废弛者。俱经随时训饬。因人董诫。历来所颁谕旨。已不啻三令五申。此奏若交部议。亦不过覆准通行晓谕。究与实效无裨。所奏知道了。　　

○谕军机大臣等、朕览部覆巡抚常安、审拟浙江采生折割一案。将前拟流罪折赎之富沈氏、改拟斩决。鲍陆氏、改拟绞候。拟绞之谢世荣、鲍二、改拟斩决。此案经该部议驳。朕传谕令其悉心审拟。今始准情改正似此残忍凶恶之犯。其情罪确实。必抵于法。始快人心。常安身任巡抚。于此等案件。一味宽纵。尚必俟指驳饬行改拟。殊非除恶安良之道。著传谕申饬之。　　

○户部议准、黑龙江将军傅森疏称、黑龙江官庄二十四座被水。请将本年收获粮、二千四百五十六石零。给作耔种牛料。尚有不敷。将本处备存仓粮借给。免其交纳额粮。从之。　　

○戊辰。上诣皇太后宫问安。　　

○谕、江南上江之凤、颍、泗、所属被灾州县。朕已加恩赈恤。因念该州县皆积歉之地。来年正月赈毕以后。未免度日维艰。著将宿州、灵璧、虹县、亳州、泗州、五河、六州县。被灾十分九分之极贫、加赈三个月。次贫、及被灾八分七分之极贫、加赈两个月。被灾八分七分之次贫、及被灾六分之极贫、加赈一个月。至凤阳、怀远、临淮、凤台、颍上、蒙城、太和、盱眙、天长、九县。被灾虽属次重。但民间家鲜盖藏。亦应一体加恩。著将被灾十分九分之极次贫民。均加赈两个月。被灾八分以下之极次贫民。均加赈一个月。各卫随坐落州县。一并加展。俾小民得资接济。该部即遵谕行。　　

○吏部奏、各省知县、现在奏请改教者甚多。其中保无迁就姑息情弊。应通知各督抚、嗣后科甲出身人员。如实系衰迈庸愚。不胜民社者。务遵前旨。或以才力不及、或以溺职、分别题参。其有为人谨慎学问优通者。送部引见。从之。　　

○礼部尚书王安国奏、定例各省生员、详革审讯者。承审官于事结后、限一月内录案申报学政。分别开复除名。迟延者议处。今各省岁试已竣。臣检阅各册所开详革生员。未经分别开复除名。仍列缘事项下。多者至八九十名。远者至十年以外。州县亲民之官。于通详之案。玩忽如此。其他户婚田土之自理词讼。安望听断敏决。案无留牍。再各省州县官、于重案不能审出实情。事隔多年。案由外结。内部无可稽查。惟有详革生员。先经册报在部者。下次学册。每捏开病故完结。请行文各该学政。凡缘事生员。虽已病故。务将斥革年月、曾否审结、及审定犯案、与开复除名之革生。一并摘叙简明案由报部。不得混于病故项下开除。得旨、王安国奏各省学册。开报缘事生员。多未遵例分别开复除名。又详革生员。捏开病故等弊一摺。著照所请行。夫开报学册。系易于查办之事。尚有迟延至十余年、朦混开报者。可见督抚有司。平日于一切政务。漫不经心。不过奉行文书。张挂告示。粉饰虚文。似此积习相沿。民风吏治。何由丕变。国家任用督抚有司。本意固如是乎。为督抚者。亦当知自愧矣。至王安国曾任巡抚。亦未见其在广东何以实力整顿、政绩班班之可考也。今在部办事。乃为此奏。此非外省不能实心办事之明验耶。摺并发。　　

○御史孙宗溥奏、我皇上仁周寰宇。昭格天心。今年直省雨旸时若。俱各有秋。所有从前报灾州县。叠蒙殊恩赈济。以及平粜之后。常平仓储。不无缺数。今当年谷顺成。请饬各督抚转饬各该州县。或分年限积渐买补。或于素常丰收之地。买运足仓。并严禁囤户积聚居奇。得旨、奏内买补米谷。及禁止居奇。皆各督抚现今办理之事。而摺首虚词颂圣。实属献谀。著饬行。　　

○命侍讲蔡新、提督河南学政。　　

○以陕西安西靖逆营副将瑚宝、为驻防哈密总兵官。　　

○直隶正定镇总兵官范毓＜?香奇＞休致。调天津镇总兵官冯吉品、为正定镇总兵官。以江南河标左营副将李正、为天津镇总兵官。　　

○旌表守正捐躯之山东嘉祥县民李二小妻王氏。　　

○己巳。上诣大高殿行礼。　　

○谕、今岁上下两江。因水灾备赈截留漕粮三十万石。所有减歇漕船旗丁。例支月粮一半。以资苫盖。但念此等减歇军船。多在被水县卫之内。米价昂贵。旗丁生计。未免拮据。著加恩于常例五分之外。增给二分。以示轸恤旗丁之意。　　

○宗人府奏、向例纂修玉牒。十年一次今查乾隆七年所修玉牒。满汉不符。仍有应改之处。天潢支派甚多。宗室觉罗渐众俱应添入。如必待十年始修。限期似远。请除照例十年一次修纂外。仍于五年增修一次。不必全修。止将应换之篇。抽出换易增入。以此为例。届时由宗人府、将应添入人数查明。及可否增修之处请旨。自七年修纂后。来春正届五年。请即增修。但此次增修内、应改应添者甚众。仍照例开馆。普行修辑。请派总裁庄亲王允禄、裕亲王广禄、履亲王允祹、和亲王弘昼、其满汉大学士、内阁学士、礼部堂官等、由各该衙门另行奏派。得旨、今玉牒内舛错处既多。著照所奏、于来年修辑。嗣后仍十年一修为是。余依议。　　

○吏部议准、工部侍郎三和奏称、工部宝源局钱法堂。请照户部宝泉局、补给关防。从之。　　

○户部议准、河南巡抚硕色疏称、豫省乾隆十二年兵丁月米。轮当豁免。请将本年地丁银内、豫拨折给。从之。　　

○兵部等部议奏、大学士等原议、甘肃提督永常奏称甘肃安西等处。应需营马。请准出口向库抡、恰克图、采买。所有事宜。仿照归化城例。将马匹人数。并指定地方。提督给照。移咨总督报部。商民每岁止许出口一次。立限一年。通报备案。至采买马、多系置货交易。其系营伍者。应令该管衙门酌量马匹多寡。遴差妥弁兵丁前往。其系商民者。呈明地方官查询明确。取具保结。各将人数姓名、货物限期。详注印照。一面移知该管隘口官员。验实放行。均应如所请办理。又称商民向持大黄易马。两有裨益。查西省需马颇多。营中持票采买。俱有定数。往往不敷。亦应准其所请。但易回马匹。务令转售营伍。充补骑操。不得居奇潜贩。仍令该督申明禁约。违者按律治罪。从之。　　

○广东右翼总兵官王涛休致。以广东澄海协副将魏国泰、为右翼总兵官。　　

○庚午。上御乾清门听政。　　

○诣皇太后宫问安。　　

○谕、直隶庆云、盐山。二县灶课。节年灾缓、并带徵等银。前经降旨、自丙寅年起、分作三年带徵。但思二县积歉之余。元气未能全复。若将分限带徵旧欠。一并开徵。以一年而完积年之欠。未免拮据。所有该二县本年应起限带徵灶课银两。著缓至丁卯年、照原案起徵。俾缓旧徵新。以纾灶力。　　

○辛未。户部议覆、调任湖北布政使严瑞龙、条陈灾赈事宜。一、查报被灾户口。宜与顷亩分数。勒限办理。查蠲免以分数为凭。赈济以户口为据。如被灾较重、而户口繁多者。概令依限查报。恐承办各官。草率了事。请嗣后查勘分数限内。除户口繁多、难一时并举者。照例另报外。其户口较简者。即令乘便带查。一、勘灾限内。有续经被灾村庄。酌量展限。查续被灾荒。亦应早为勘报。若于正限外加半扣展。反致藉端稽误。请嗣后除旱灾以渐而成。仍照旧例办理外。如查勘水灾限内。有续被水村庄、距原报期已过十五日者。方准声明展限二十日。一、本管道府亲督查灾赈。查各省委查灾赈道府。多有止据印委各官印结、加结详报者。应令各督抚严饬道府。务须亲身督察。实力稽查。从之。　　

○兵部议准、广州将军锡特库疏称、驻防各旗现在壮丁。二千零十四名。派隶八旗。数尚不齐。除正蓝镶蓝二旗。照定额分派外。其余六旗。每旗各派二百五十一名。从之。　　

○又议准、两江总督尹继善疏称、泰兴县五门两关监狱。及黄桥等汛应建木楼、牌坊、栅栏、旗杆、等项请照数添建。从之。　　

○刑部议、调任山西巡抚阿里衮、疏拟民人张明兴殴死史尚云父子二命。罪应斩决。察其供词。情罪未符。应令转饬承审官。悉心覆鞫。具题再议。得旨此案部议以张明兴连杀史尚云父子二命。该抚拟以斩决。洵不为枉。但供看内称、并非有心欲杀。情罪未符。驳令细心推鞫。具题再议。张明兴凶杀一家二命。罪无可逭。律应斩决。乃因一语驳诘。往返需时。不得速正典刑。殊非惩凶禁暴之道。张明兴依议著即处斩。余俱著照所奏完结。其供词未妥驳问之处。令该抚改正报部。嗣后此等案件。俱遵照此旨办理。　　

○奉恩将军巴颜布病休。以其子海存袭爵。奉恩将军玛查故。以其子保纲袭爵。　　

○壬申。谕、据巡台御史六十七等奏称、抚臣周学健委员赴台买谷二十万石。台郡现在米价。较上年秋收后已贵。而采买之数。倍于上年。恐米价日增。将来如果无碍民食。自应饬厅县妥办。设米价日长。或致病民。咨明抚臣、暂停采买等语。先经周学健摺奏、台郡采买之弊。由地方官乘机私买射利。已将历来积弊。详悉敷陈。朕思台郡本产米之区。福、兴、泉、漳等郡。向资接济。纵迩来人民赴台者。众。然地土亦日渐开垦。何致米价较前更昂。及览周学健所奏台郡官吏。有此种种情弊。伊经理有年。实心体察。故能言之切中。今观御史所奏官吏不能射利。以昂贵病民之说、耸动众听。而御史等不为全闽计民食。只知目前图了事。姑息养奸。意欲停止。益信周学健之言不虚矣著传旨申饬该御史等。令协同地方官妥协办理。毋得掣肘。当周学健身自经理。该御史等尚为此奏。今陈大受甫经莅闽。恐未能深悉该处情形。地方官吏。益得售欺伪。著将周学健所奏。发陈大受。知其情弊。以便妥办。该部知道。　　

○癸酉。谕、向来交部密议事件。原非有所隐讳。不欲使人闻知。盖因谋事之始。理宜慎重。易称君子以作事谋始。又曰几事不密则害成。正此谓也。此等事件。有其事尚在可行可止者。有事可准行。而其所以然之故、不必传布者。有其事曲折多端。应详细商酌。不宜早为宣洩者。既系密议。必有应密之由。乃近见交议之初。固属密交密议。及覆奏以后不行者。本部存案不发。而准行事件。则将原议通行抄发。即其中有不必传播之语。亦一一宣布。殊非原交密议本意。嗣后应将原议内准行事件。摘取抄发。虽条款繁多。难以豫定。其如何分别采择删节之处。应行酌定。方合体制。大学士会同各部院堂官妥议具奏。　　

○又谕、前因瀚海居住之喀尔喀等被旱。损伤牲畜。特派侍卫官员等、前往查勘。兹据侍卫鄂实等奏称、世子成衮扎布详称、垂木丕勒旗下人等被旱。经本盟长额驸策凌等会议。已由富户及喇嘛牲畜内摊派马匹羊只拨给矣。若复赏赐。是重邀恩等语。额驸策凌及该盟长等。照例妥协办理。俾被灾蒙古等。不致匮乏。朕甚嘉奖。但念所拨牲畜之家。虽属殷实。究系拨派伊等牲畜。著赏银一万两。交额驸策凌、其应如何赏给伊等之处。令其酌量办理。　　

○户部议准、贵州总督兼管巡抚张广泗疏称、枫香厂出铅微薄。请封闭。从之。　　

○刑部奏、原参总兵袁士弼、在川省领兵效力。不能与提督李质粹、和衷共事。其移驻兆乌石时、又复奉调违期不至。听任土守备樊福保冒昧轻进。种种获罪。应从重照军临敌境托故违期不至律、斩监候秋后处决。从之。　　

○调拉林副都统巴尔品、为热河副都统。以热河副都统索拜、为古北口提督。以古北口提督马尔拜、为拉林副都统。　　

○调甘肃宁夏道马灵阿来京引见。　　

○免安徽泗州水灾学田额赋。　　

○旌表守正捐躯之河南西华县民徐二妮妻房氏。　　

○甲戌。户部议准、直隶总督那苏图疏称、静海县秋禾虫灾。请照例赈恤。并分别蠲免本年应纳钱粮。得旨、依议速行。　　

○调湖南布政使岳浚、为山东布政使。以户部银库郎中温福、为湖南布政使。　　

○旌表守正捐躯之陕西朝邑县民王廷信妻马氏。　　

○乙亥。上诣皇太后宫问安。　　

○丙子。兵部等部议覆、大学士管川陕总督公庆复疏陈、瞻对善后事宜。一、瞻对夹居鸦笼江东西。前接里塘。后距德尔格。中与明正所属各土司界连。自应割裂险要。绝其外屏。请将擦马所、熟泥、熟寨、三处、及日腻等六寨、给里塘土司。阿斯羊雀、给德尔格土司。加社丫卡、至腊盖等处、给明正司头人姜错邦。阿喜朱窝、给原土司安蚌之子柱麻住牧。子托、给明正司土把总康平。上瞻对、仍令应袭康朱住牧。撒墩、仍令四郎住牧。下瞻对茹色等处、仍令土舍恶木丁住牧。如郎寨经堂一座。给明正司之喇嘛德昌住持。灵达、给土目徒坝。底朱兆乌石等寨、给土目侧冷工。底囊等寨、给土目阿札。上甲纳、给土目沙加丹尽。卜坝茹隆、给革松结。丫鲁空七、给土目阿囊。丫鲁窝坝、给土目泥吗宗。丫鲁之卜甬、卜里、边多等处、给土目曲中工。擦牙所、给土目骚达邦。分定地界管辖。一、瞻对各地。分赏管辖。须授职衔。方资弹压。请将上瞻对应袭康朱。准其承袭长官司。下瞻对土舍恶木丁。给长官司职衔。上瞻对土舍四郎、土目骚达邦、曲中工、沙加丹尽、革松结。土把总康平、均给土千户职衔。土司之子柱麻、土目姜错邦、阿札、侧冷工、阿囊、泥吗宗、徒坝、协办土目阿中、阿果、均给土百户职衔。分给号纸印信。效用三年无过。方准承袭。一夷地势若瓜分。必得土司专辖。事权始一。请将里塘宣抚司。统辖一切贡赋承袭事件。责成查核转报。一、瞻对迤北多资畜牧。迤南稍事耕种。今既将各地分隶。自应定额输贡。今上瞻对康朱、茹色恶木丁、均认纳马一匹。狐皮四张。土千户四郎、骚达邦、革松结、康平、曲中工、沙加丹尽六名。各认纳狐皮二张。德尔格、代阿斯羊雀、纳狐皮二张。土百户柱麻、姜错邦、阿札、徒坝、泥吗宗、阿囊、侧冷工、阿中、阿果九名。各认纳狐皮一张。擦马所及日腻等寨、认纳青稞九石零。一、瞻对系泰宁协所辖。距建昌镇稍远。请于每年秋末、委泰宁协会同打箭炉同知。多带兵前往。于扩域顶、擦马所、适中之地。督率统辖土司。秉公查核。仍照巡查台站例。支给盐菜口粮。通译工食。其松潘赏需。均以一千两为率。事竣报销。一、西北垒石为房。其高大仅堪栖止者。曰住碉。其重重枪眼、高至七八层者。曰战碉。各土司类然。而瞻对战碉为甚。请每年令统辖土司。差土目分段稽查。酌量拆毁。嗣后新建碉楼毋得过三层以上。仍令年终出具印结存案。一、番性素为顽直。遇有劫夺之案。商人嗜利。捏少报多。追赔滋衅。请嗣后除番民互相抢劫、照常办理外。如遇汉人被劫者。应确查原赃。照数估还其余分赏首告、及缉捕目兵。以示鼓励。以上各条。均应如所请。从之。　　

○云南总督兼管巡抚张允随疏报、会泽县、＜?石咢＞嘉州判、开垦水田四顷五十亩有奇。旱田二十亩。　　

○调正蓝旗满洲都统盛安、为正黄旗汉军都统。以尚书班第、兼管正蓝旗满洲都统。　　

○铸给河南陕州粮捕水利通判、汝州粮捕水利州同关防。从河南巡抚硕色请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十

</div>
    <div class="pagination">
<a href="清实录乾隆朝实录_page387.html">上一页</a><span>...</span><a href="清实录乾隆朝实录_page383.html">383</a><a href="清实录乾隆朝实录_page384.html">384</a><a href="清实录乾隆朝实录_page385.html">385</a><a href="清实录乾隆朝实录_page386.html">386</a><a href="清实录乾隆朝实录_page387.html">387</a><span class="current-page">388</span><a href="清实录乾隆朝实录_page389.html">389</a><a href="清实录乾隆朝实录_page390.html">390</a><a href="清实录乾隆朝实录_page391.html">391</a><a href="清实录乾隆朝实录_page392.html">392</a><a href="清实录乾隆朝实录_page393.html">393</a><span>...</span><a href="清实录乾隆朝实录_page389.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
