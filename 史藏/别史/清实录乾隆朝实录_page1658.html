<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1658 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1658 页/共 1860 页
  </h1>
  <div class="content">
   ○予台湾阵亡义民首守备衔郑其仁、云骑尉世职。恤赏如例。　　

○丙辰。谕军机大臣等、据毕沅、长麟各奏报、豫省彰德、卫辉、怀庆三府属。于四月十一二日得雨一二寸。东省济南等属。亦得雨一二寸。尚未沾足。现在率属斋心吁祷各等语。京师自本月二十三日起。大沛甘霖。二十四日辰刻。尚未停止。连宵达旦。计入土已有尺余。极为深透。现在云气浓厚。看来势甚广远。想缺雨一带大名、顺德、广平、宣化等府。自必一律普沾。而豫东距京亦近。河北各府属、及东省济南等处。亦必得有透雨。二麦尚不致失望。大田自可乘时种植。著刘峨、毕沅、长麟、即速查明据实覆奏。至京师现在已得透雨。二麦收成竟可过半。且大田播种翻犁。得此甘膏。极为得力。麦石价值。自必日就平减。所有豫东二省采买麦石。著毕沅、长麟、察看情形。竟可停止买办。毋庸多费周章也。将此各谕令知之。　　

○又谕曰、福康安审办柴大纪贪纵营私各款。许久尚未据将全案定拟具奏。必系为台湾原额兵数短少一款。非彻底详查。难以得其实在。是以未能即时定案。即如从前凤山、嘉义等处溃散败逃兵丁。固有临阵死事者。而其间或本系空名。或为贼人冲失。惧罪潜逃。甚至去而从贼者。均难保其必无。今大功虽已告成。正当切实详查。不可颟顸了事。福康安在彼。务悉心访察。将此项兵丁下落。根究明确。虽未能一一得其实数。而大段不致混淆。或竟系柴大纪虚额冒饷。其罪更不可恕。必使水落石出。方足以励戎行而成信谳。又贼目林泮等口供内。有官兵从前查拏会匪时。将伊等房屋烧毁。因而纠约林爽文戕官谋逆之语。官兵查拏匪犯。自当堂堂正正。果有拒捕伤差等事。不妨督率官兵。严密查拏。即有杀伤。亦无不可。若如台湾员弁查拏会匪时。动辄烧人房屋。是官兵已行同窃盗。不但有乖体制。转令贼匪得以藉口。著福康安、严切晓谕该处文武官弁。俾晓然知官兵自有纪律。深以前事为戒。方为妥善。至福康安前奏、令义民等尽将兵器缴销。改铸农器。嗣后不得私造私藏。如此不动声色。自遏乱萌。深合机宜。但恐福康安内渡之后。该处地方官日久废弛。又蹈从前因循积习。并著福康安、严谕地方文武。遵照妥办。并令此后往台湾巡查之大臣。一年申奏一次。实力奉行。久而弗懈。　　

○丁己。谕、据博清额奏、由台湾彻回兵丁。行至澎湖。陡遇暴风。正红旗汉军官兵、所坐船只损坏。遗失军器数件。请将骁骑校黄铎、陈奇翰。交部严加议处。并自请察议等语。前此广州驻防兵丁于台湾成功。回程渡海。陡遇暴风。损坏船只。前后未能相顾。仅失军器。官兵不致伤损。仰赖上苍恩佑。官兵不但无罪。尚堪怜悯。据孙士毅奏到。朕俱加恩赏给银两。今博清额复有此奏。殊属非是。博清额若故为此奏。候朕降旨。则其心存取巧。如以遗失军器。拘泥成例奏请。亦甚不晓事体。著严行申饬外。博清额、及骁骑校黄铎、陈奇翰、俱著无庸议处。所失军器。免其追赔。　　

○两淮盐政全德奏、回空粮船。最易夹带私盐。现咨漕臣毓奇、豫饬各帮。无许私带。并咨行各关。务于回空经过时。一体严查。又淮安、扬州、设有搜盐厅二处。淮安由督臣漕臣派员搜查。扬州由督臣盐政派员搜查。均饬凛遵查缉。其江宁各口岸。亦有滞销之处。已会同书麟、严饬文武各员。设法缉私。如疏懈即指名参处。再淮北盐务亦应调剂。现访有经营殷实者。会同督臣签派领运。并将盐河浅滞处所疏通。目下扬州各商。闻风踊跃。办运大有起色。谕军机大臣曰、回空粮船夹带私盐。定例原应严禁。即盐枭等往来私贩。经过地方及各关口。俱有稽查之责。若果平时彼此留心。各能严加防范。何至有如许毙端。致私盐充斥。官引不能畅销。地方文武。盐政呼应不灵。而漕船非其所管。亦难于稽查周密。现既查有此等积毙。皆系该督等从前废弛所致。况沿江沿河要隘处所。俱有巡役。原为缉私而设。闻商人等向有帮费。是既得其津贴。尤不应不代为查缉。至漕船往来。准其携带货物。已属加恩体恤。乃从中影射贩私。该总漕不能查出。已难辞咎。倘更知而故纵甚。至从中分肥。尤属不成事体。今姑不究其既往。著传谕书麟、毓奇、嗣后务宜严饬所属。实力搜查。务将夹带透漏各弊。防禁肃清。无致官盐再有稽滞。至两淮盐引。在湖广地方销售最多。近因川省侵销。浮费滋重。商人不能获利。以致引盐积压。屡经降旨严饬矣。地方官吏。缉私是其分内。乃以此藉口。向商人需索。已大干法纪。而又不为之认真查缉私贩。扪心宁不知愧。现经全德奏明。将各项浮费悉行裁减。著再传谕舒常、姜晟、务宜洁己率属。实心整顿。协力妥办。若再因循废弛。仍蹈陋习。或阳奉阴违。私存匣费之名。累商滞引。一经发觉。恐该督等不能当此重咎也。至全德奏、调剂淮北盐务。亦祇可如所奏办理。惟所称、扬州现在办运各商大有起色之语。恐是虚词。两淮盐务废弛已久。兹甫经查办。岂能即有起色。著传谕全德、于缉私节费等事。总宜时刻留心查察。实力妥办。不得仅以空言塞责也。　　

○缓徵湖南武陵县、乾隆五十二年水灾额赋。　　

○福建巡抚徐嗣曾疏报侯官、霞浦、漳平、龙溪四县、首垦田四顷六十五亩有奇。　　

○戊午。谕军机大臣等、刑部核覆、湖北沔阳州民何文郁等盗掘坟棺、致李陈氏赴京控告一案。并请将日久未结之府州县。查取职名议处。已依议行矣。湖北民风刁健。告讦之案。不一而足。及发交覆审。又不速为秉公讯断。以致奸民益复恃刁延案。虽屡经饬催。总不能依限完结。其余诸事亦多延缓。该省吏治废弛已极。现在仍未见有起色。著传谕舒常、姜晟、务宜实力整饬。大加振作。以袪阘冗而惩刁诈。如有仍前因循玩愒者。则惟伊二人是问。恐不能当其咎也。　　

○刑部等衙门议驳、盛京刑部侍郎荣柱奏称、锡伯七十五。与图仰阿族妹王赵氏通奸。将图仰阿殴伤身死。请依律拟绞监候。王赵氏拟杖等语。查七十五、因图仰阿窥破奸情。夤夜纠人寻衅。乘图仰阿已卧。石殴三伤致死。非挟嫌豫谋。即临时故杀。科以斗殴杀人之条。殊未允协。应令该侍郎再行详细研鞫。按律妥拟。得旨、部驳是。依议。此案著交署将军庆桂。会同该侍郎覆审定拟具奏。盛京刑部侍郎仅止一员。若部驳事件。仍交原审之人办理。必有回护。此后盛京审办事件。有经部驳者。该部即奏交盛京将军。或别部侍郎内特派一员。会同覆审。　　

○旌表守正被戕河南南阳县民陈锐妻张氏。　　

○己未。谕曰、喀尔喀车臣汗车布登扎布。在途病故。殊堪悯恻。著加恩赏银三百两。所有奠醊事宜。交该部察例办理。　　

○谕军机大臣等、向来福建省械斗之案。不一而足。该督抚等、并不认真查办。先存化大为小之见。颟顸完结甚至案内夥党。私自议出一人抵罪。其实在正凶、转致漏网。地方官不敢过问。且一案化作数案。冀图将就了事。以致奸民无所儆畏。肆行不逞。酿成巨案。总由械斗积渐所致。此种风气。漳泉居多。而台湾尤甚。现经大加惩创之后。不可不实力整顿。著李侍尧、务须乘此兵威震慑之时。严行查办。净绝根株。如遇有械斗之事。必当严切根究。尽法惩治。其地方官、如有讳饰掩匿者。即严参治罪。务使相沿恶习。尽行革除。奸徒敛迹。以戢奸宄而安良善。海疆永期绥靖。倘此后尚有械斗之案。并不实力严办。仍前化大为小。别经发觉。惟该督是问。恐不能当其咎也。将此传谕知之。　　

○又谕、据明兴覆奏、大同一带情形一摺。据称、大同各属。土性寒凉。若于四月内得有透雨。不致有误种期。现已飞饬雁平道。先往该处确勘。将实在无力贫民。再行酌借口粮耔种等语。看来明兴竟不免有讳饰之意。此则不可。大同一带。虽据称土性寒冷。节候较迟。若四月得雨。尚可播种。但该处地土瘠薄。展赈银粮。早经放竣。如有实在无力贫民。自应早为筹办。京师现在已得透雨。连宵达旦。极为优渥。雨势自西北而来。想大同一带。或亦同时得有渥泽。著明兴、即行察看情形。或应趁此得雨之后。酌借口粮耔种。俾得乘时耕作。不致秋收失望。其实在无业贫民。有应抚恤者。仍当照例绥辑。该署抚于办理秋审完竣。即应亲往查勘。妥协办理。勿使一夫失所。毋得再为讳饰。致干咎戾。　　

○庚申。谕、据宜兴奏、盛京五部主事。请扣留七缺。作为题缺。将郎中员外郎京察一等者。调补京城六部等语。所奏虽觉近理。而亦有所难行。如以盛京生齿日繁。该处文员。升途不无壅滞。现今京城旗下世仆。滋生更为蕃众。若将盛京官员调补。则京员升途。岂不亦虞壅滞乎。况京城各部院官员京察。每部皆有堂官六七员。公同考核。始列一等。盛京每部止侍郎一人。取舍惟其所专。保无有徇私情弊。此虽定例。究属未能详密。嗣后盛京官员京察时。令将军、副都统、暨五部侍郎。会同秉公遴选。拟定等第。前奏倘有可行之处。亦应调剂办理。著交大学士九卿酌议具奏。寻奏、盛京礼兵二部。事本简少。刑部向有题缺主事一员。均无庸调剂外。惟户工二部。政务稍繁。酌量准予主事各一题缺。该堂官于满洲笔帖式内。拣选正陪。咨送吏部。带领引见补用。仍试俸五年注册。所请京察一等人员调补之处。与定例不符未便准行。报闻。　　

○又谕、据永铎奏、照料哈萨克来使之委署护军参领经文、协领德明、并马甲哈郎阿等五人。由内地买子女十人带往。已将马甲哈郎阿等重惩革退。请将经文、德明、交部议处等语。伊犁官员来京引见。若买内地游食贫民。带回使用尚可。经文等系照料哈萨克来使。于内地沿途置买子女。岂不为外藩所笑。且照料使臣。行走理应简便。置买人口。势必耽延时日。多需车辆。马甲哈郎阿等、著照永铎所奏办理。至经文、德明、不必另行交部。俱著革职回京不许挑补马甲。再经文等于宁夏山西陕西直隶等省买人带往。该督抚何以竟未查出著将经过直隶、山西、陕西、甘肃督抚等。俱严行申饬。　　

○谕军机大臣等、据舒常等覆奏、严禁汉口商人匣费、并自请交部严加议处一摺。淮商在楚行盐。私行出费。地方官相沿沾润。固属事所不免。但日渐加增。甚至借端剥削。任意婪索。以致商人繁费愈重。成本有亏。不能接济转运。引盐壅滞。而督抚等故为不知。日复一日。鹾务焉能得有起色。自不可不实力严办。今虽据舒常等奏称。现在立法节费。并饬承缉文武各员。秋毫无染。一律湔除。但恐为日稍久。又复视为相沿陋规。仍前婪取。殊属有名无实。著该督等、嗣后务先正己率属。随时查察。上下力为整顿。俾商力渐纾。疏销畅速。勿致日久玩生。又踵前毙。仍著将如何禁绝浮费之处。于年终汇奏一次。倘有阳奉阴违。藉词婪索者。一经发觉。恐不能再邀宽贷也。将此谕令知之。　　

○刑部议覆、闽浙总督李侍尧奏称、查办台湾逆匪家属。请将赖应之父赖笺。庄大田大功堂兄庄树。照大逆缘坐律、拟斩立决。庄树妻林氏。赖笺妻林氏。与年未及岁之子赖际会。发功臣家为奴。均应如所拟办理。得旨、固属照例办理。但此案林爽文纠众不法。实为罪魁恶首。前次林爽文之父林劝一犯。拏获奏到时。朕以罪人不孥。本不欲因其子之恶而戮及其父。嗣该犯解到后。经大学士九卿等审讯。以林劝曾与林爽文商画计策。并派人守卡、抗拒官兵。实为助逆不法。且系凶逆首犯之父。奏请按例缘坐。即行正法。是以照拟办理。今赖笺系赖应之父。伊子赖应。祇受林爽文伪封。不过从犯。庄树系庄大田大功堂兄。亦非例应缘坐嫡属。若俱照缘坐之律。问拟立斩。究觉有所不忍。赖笺、庄树、俱著改为应斩监候。交刑部牢固监禁。以示法外施仁之意。余依议。　　

○直隶总督刘峨疏报、滦州、昌黎、乐亭、唐县、怀安、丰宁六州县垦地六十七顷七十九亩有奇。　　

○辛酉。谕、昨据永铎奏、照料哈萨克来使之委署护军参领经文、协领德明等。在直隶山西陕西宁夏等处。共买子女十人。请将经文等交部议处等语。已将经文等革职。并将失察之沿途督抚。严行申饬矣。地方遇有灾祲。无业贫民。卖鬻子女。原属间有之事。从前田文境、在河南巡抚任时。曾禁止民人不准出境。其意不过为讳灾起见。此等贫民。既因灾歉。口食无资。不得已将其子女出卖。地方官果抚恤得宜。无此等事则善矣。若概行禁止。则灾黎贫乏不能自存。又无以养赡其子女。必致归于饿毙。岂轸恤灾黎之道。自不若听其卖鬻。则贫民既可得有身价。藉以存活。而其子女有人养育。亦不至有冻馁之患。岂非一举两得。又何必强为禁止耶。但民人子女。或就近卖与地方民户、及过往客商。固所不禁。即各省赴京引见官员。沿途价买擕带。亦尚属可行。至如由新疆押解人犯。及照料回子护送哈萨克使人。并押送官物之官员人等。俱系由驿站行走。理宜简便。若沿途买带子女。则拣择看视。说合讲价。即不免等候需时。而买定后沿途擕带。又须多用车辆夫马。必致扰累驿站。贻误差使。且此等买带子女之人。未必尽系自行买用。或为人代买。或复行贩卖。更易滋别项情毙。而带领来使之人。尤为外藩所笑。不可不严行查禁。嗣后著各该督抚等。遇有灾祲地方。贫民卖鬻子女者。除本地民户、过往客商、及并非驰驿官员。各听其便。毋庸禁止外。其有派委差使由驿行走之人。俱应禁止民人。不得私行售卖。并随时查察此等官员。如有违禁私买擕带者。即行严参治罪。将此通谕各督抚等。并谕伊犁将军。及新疆办事大臣。一体严察。勿得仍前因循。致干咎戾。　　

○又谕、户工二部议奏、龙江、西新、二关徵收盈余。比较上三届、短少银四万六千一百余两。著落该监督照数赔补。并请交部议处等语。固属照例办理。苐念上年淮扬等处。因岁歉之后。民力未纾。竹木襍货。销售为艰。以致船只簰把。到关稀少。盈余短绌。尚属有因。所有此次西新关短少户税盈余银一万八百余两。龙江关短少工税盈余银三万五千三百余两。令该监督成善、共赔补银一万两。其余银三万六千一百余两。俱著加恩宽免。并从宽免其议处。　　

○谕军机大臣等、据长麟奏、从前缺雨各州县。均于二十三四五日。各得雨三四五寸至深透不等等语。阅其所开单内。如东昌、曹州、青州等府属。仅有得雨三寸者。东昌等府属。虽入春以来。间得雨泽。现在山东省接续得有甘霖。或东昌等府属。亦可一律沾被。乘时赶种。但此次得雨仅止三寸之各州县。究恐未能沾足。著传谕长麟、察看情形。不可以得雨释意。如有应行调剂之处。即行酌筹妥办。不可因该处业经得雨。稍存大意。　　

○军机大臣等议奏、革职总督富勒浑、雅德、于已革总兵柴大纪骫法营私。已故知府孙景燧侵贪酿变。毫无见闻。且于地方立会盗劫重案。不能及早查拏。致酿巨案。均应拟绞监候秋后处决。从之。　　

○是月。直隶总督刘峨奏报保定省城得雨情形。得旨、此实深沐天恩。益深钦感。四月甘霖。十年不一遇者。又奏现在缺雨之宣化府属七州县。张家口、独石口二厅。及延庆、赤城、龙门三州县。粮价稍昂。请格外减价出粜。通省各府州所属。亦照例平粜。得旨、自应如此。该部知道。　　

○钦差协办大学士陕甘总督办理将军事务公福康安、福建巡抚徐嗣曾奏、台湾向无马兵。拟于巴图鲁侍卫及各官缴回马匹内。酌留一百匹。交镇臣发给马乾。试养一年。俟督抚巡查之便。查验具奏。在戍兵内抽拨。改设镇标马兵一百名。北路协标马兵一百名。所需马匹。由内地各营抽调。换班时留交接戍兵丁。下部知之。又奏、台郡塘汛墩台。修葺本未齐全。旋值逆匪滋事。焚毁殆尽。现将戍兵挑齐。分拨各营。暂令支架帐房。搭盖草藔。即行借款。按照兵数。一律兴修。仍著落乾隆三十八年以后。历任镇道府厅县。分别久暂。追赔归款。报闻。　　

○山西学政郑际唐奏考毕岁试情形。得旨、实力为之。以正士习为要。　　

○广东高州镇总兵刘乘龙奏赴任谢恩。得旨、绿营习气。率尚虚诈。以实整饬。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三




大清高宗法天隆运至诚先觉体元立极敷文奋武孝慈神圣纯皇帝实录卷之一千三百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。五月。壬戌朔。日食。　　

○谕军机大臣曰、李侍尧奏、拏获偷窃饷鞘夫役吴钦、林发、审明后恭请王命。即行绞决等语。所办甚是。前经降旨通谕各督抚。以外省审办案件。如实系情罪重大。应决不待时者。自应照例恭请王命正法。其寻常问拟斩绞之犯。即例应立决。亦应俟接到部覆。再行处决。以重人命。又恐各督抚不权轻重。过于拘泥。遇情罪重大之犯。亦等候部覆办理。以致要犯稽诛。复经降旨申谕。并以闽省近年来海洋劫盗频闻。屡经谕令该省。拏获洋盗。无分首从。概行从重问拟。俟二三年后。该省盗风渐熄。仍照旧例分别申请。以期辟以止辟。今闽省拏获窃饷夫役吴钦、林发、一案。照例祇应问拟绞候。该督以事关军饷。且现值凯旋。兵差络绎。若照例办理。无以示惩。即请王命。将该二犯绞决。并不拘泥为是。将此谕令知之。　　

○癸亥。谕、此次调赴台湾剿贼各官兵。内四川湖南贵州等省。俱经历数省。远涉重洋。曾降旨每名赏给银二两。其广东兵丁。因其本系海疆。又属邻省。是以未经赏给。兹询据派往带兵事竣回京之大臣侍卫章京。佥称、广东兵丁打仗杀贼。较广西、福建、最为奋勉。自当一体奖赏。用昭鼓励。所有此次广东派赴台湾之官兵。著该督抚查明。除漂泊各兵。已经得赏外。其余出征兵丁。每名各给银二两。以示朕奖励戎行。有加无已之至意。　　

○谕军机大臣等、前因东省拨船竟不可少。已谕令湖南江西两省。造拨船二百只。送至东省安设应用。本日据巡漕御史和琳奏、卫河古浅之处较多。其自临清以至德州。水程四百余里。拨船二百只。不敷应用。从前造送直隶拨船。每只装米三百石。吃水三尺余寸。仍不能遄行。此次新造拨船。请较定制节减宽长。以二百只工料。匀造三百只。每船可装二百石以外。纤挽既觉轻便。工价有减无增等语。所奏甚好。拨船为遇浅起剥而设。期于迅速遄行。原以轻便为贵。且据和琳奏、节减宽长。以二百只之费。改造三百只。工价仍属相仿。是费不增而应用宽裕。自应如所奏办理。著传谕何裕城、浦霖。即照从前所办拨船丈尺。酌量收小匀造。一面估计具奏。一面即动项办理。每省各造一百五十只。于冬底春初。送至东省安设。其工料一切。仍遵前旨。著落长麟赔缴。　　

○钦差协办大学士陕甘总督办理将军事务公福康安、工部侍郎德成、福建巡抚徐嗣曾奏、台湾改建城垣。用砖既难拉运。用石尤易矬蛰。请筑土城。高一丈八尺为率。除南北东三面照依旧基外。惟西面一带滨海。应收进一百五十余丈。共添建城楼八座。西门券台一座。卡房十六座。兵房八座。至凤山县城。逼近龟山之麓。地势低洼。请移于十五里埤头街地方。仍用箣竹围插。其旧城基址、与彰化县西八卦山。均应添设石卡一座。驻兵防守。得旨、诸凡皆妥。知道了。　　

○甲子。孝诚仁皇后忌辰。遣官祭景陵。　　

○四川总督李世杰奏、川省屯练土外委四十名。蒙恩各赏银二两。查有新设者十名。亦同派赴台湾。请一体赏给。从之。　　

○乙丑。谕军机大臣曰、长麟奏到东省续得雨泽情形一摺。内称、从前望雨之历城等五十四州县。于四月二十三四等日。甘雨优沾。大田均得播种。二十五六日。阴雨复作。竟日大霈。通省雨泽。实已周遍普渥等语。览奏欣慰。此次东省续得透雨。远近均沾。极为优渥。其麦收分数。现据长麟奏、登莱兖沂等处。麦收可望十分及九分有余。其济南等属甫经得雨之处。亦已一体翻犁赶种。看来东省雨水应时。农田可期丰稔。至直隶顺德、广平、大名、宣化、各属。前据刘峨奏、四月二十三四五等日。所得雨泽。惟宣化一府、可称深透。顺德府、得雨三寸以上。至大名、广平、二属。得雨三四寸至五六寸者。仅止六县。其余各州县均止一二寸。是直省顺德、广平、大名、各属得雨之处。多寡不等。尚未能一律深透。又豫省河北一带。前据毕沅奏、彰德、怀庆、卫辉、各府属。于四月二十二三等日。得雨一次。有入土三四寸者。有仅止一二寸者。看来河北地方。雨泽亦未沾足。著传谕刘峨、毕沅。查明从前缺雨各属。此次续得雨泽。大田可以乘时播种者。或酌量借给耔种。俾得上紧一律赶种。至得雨未透处所。如已成偏灾。即据实奏明。量加抚恤。不可因各属俱沾雨泽。其缺雨处所无多。遂不妥为经理。致令向隅。仍将各该处现在民情、是否不致拮据。大田可望有收之处。确切查明。迅速具奏。勿得稍存讳饰。以慰廑注。　　

○又谕、山西大同府属。据明兴、沐特恩、先后奏报、于四月二十二三等日。普得透雨等语。大同为上年被旱之区。本年春间又复缺雨。兹虽普被甘霖。大田可以乘时播种。但麦收恐已歉薄。粮价或不免昂贵。其一切借种补种之事。尤应赶紧办理。著传谕明兴、察看情形。若有应行借给口粮耔种者。即一面奏闻。一面借给。务使贫民口食有资。趁此得雨之后。乘时播种。以期有秋。至该抚前奏、俟秋审办完。亲赴大同各属。覆加查勘。现在该处业得透雨。且经明兴饬令道府前往、按处确勘。该抚接奉此旨。如尚未起程。即可不必再往。惟当饬令该地方官妥协办理。如已起程。到彼后即亲率所属。详晰勘明。实心妥办。据实具奏。以副朕勿使一夫失所至意。　　

○　　

○又谕、据陈用敷奏、查缴应禁各书请予展限一摺。称抵任后。各属先后缴到通纪编年等书三十种。计一百零七本。可见历年呈缴尚未净尽。再请予限一年。俾得率属广为咨访等语。此等应禁各书。节经降旨。令各督抚广为查缴。并宽予限期。俾得逐细访查。不使稍有遗留。今据陈用敷奏、伊到任后。各属呈缴各书。已有三十余种。安徽尚非大省。应禁之书。历年犹未能收缴净尽。江苏、江西、浙江、省分较大。素称人文之薮。民间书籍繁多。何以近年总未据该抚等续行查缴。岂该三省于应缴之书。业已搜查净尽。抑该督抚于此等事件。视为无关紧要。并不饬属认真查办耶。著传谕书麟、闵鹗元、何裕城、琅玕等。各严饬所属。悉心查察。如应禁各书。该省尚有存留之本。即行解京销毁。务宜实力查办。俾搜查净尽。毋得久而生懈。视为具文。　　

○丙寅。户部议覆、山东巡抚觉罗长麟奏、安设东省拨船事宜。一、江广二省新造拨船二百只。应分为五站。每站安设四十只。分发附近之德州、恩县、武城、夏津、临清、五州县收管。其添造一百只、作何安设之处。令该抚酌量地方。妥办报部。一、粮道驻劄德州。所有稽查弹压。及船户支领工食等事。应责成该道管理。如遇押运北上。即交德州带管。一、南粮起剥时。应每船添雇水手三名。平时止设船户一名。每二船水手一名。给与腰牌。添注姓名年貌籍贯。取具地邻甘结。造册报部。并责令地方州县、领运千总。各将添雇水手、及剥运米数。分详藩司粮道。随时查核。一、拨船应照直隶例。编列字号。注明山东官拨船字样。按各营分。添派武弁稽查。一、船户水手。应每日给工食银八分。计每年需银二万五百二十两。又大修小修、计需银一千八百两。请将山东长芦商人原捐未解银二十五万两。拨商营运。内将十九万两息银。作为工食大小修等用。其余作本生息。为嗣后一切经费。一、修费应较直隶酌减。以十五两为额。遇大修之年。令粮道估计办理。据实报销。如应行小修之年。次年已届拆造。即应停给。一、旧例每剥米一笆斗。给钱一文。应令船户自行收领。以为油艌绳缆之用。仍令该抚饬分管州县。于漕艘未到之先。修整齐全。粮道查验。取具印结送部。一、承管各州县。严饬船户实心经管。设有拐逃情事。著落出结之地邻缴赔。力不能完者。该管官赔造。仍行议处。倘遇风水击坏。勘明取结兴修。从之。　　

○丁卯。两江总督书麟奏、峰山四闸引河淤垫。水势散漫。睢宁、灵璧、二县。屡被淹浸。请借支江宁藩库闲款银两。督民挑浚。分作三年归款。得旨、如所议行。　　

○蠲免河南商邱、宁陵、睢州、柘城、鹿邑、永城、六州县。乾隆五十二年水灾额赋有差。　　

○戊辰。开采直隶丰宁县四道沟后官山煤窰。从总督刘峨请也。　　

○己巳。谕、据长麟奏、江苏布政使奇丰额眷属船只。行至台庄丁庙地方。有贼数人拨开舱门。进船行窃。经家人喊捕。当即逃逸。失去小箱一只。内贮银三百两。并金簪腰刀等物。请将峄县知县沈则文、参将刘世勋、千总曹统标、一并革职等语。沈则文、刘世勋、曹统标、俱著革职。上年直隶静海县地方。甫有学政刘权之眷船被盗之案。今奇丰额眷属船只。又在山东台庄地方被窃。此等俱系官船。而贼犯等公然上船盗窃。可见内河地方。盗贼肆行。不一而足。该地方官因系官船被劫。不能隐匿。是以据实禀报。此外民人及商贾往来船只。遭其扰累者。恐复不少。而地方官平日讳匿不报。自非一案。何以戢奸宄而安良善。此案除已经盘获贼犯二名外。其余逃逸各犯。该抚务须严行究讯。按名查拏。毋任远扬漏网。并著沿河之督抚。督饬地方文武。上紧查拏。以安行旅。再有似此。并将督抚治罪。　　

○两广总督孙士毅、广西巡抚孙永清奏、据左江道汤雄业禀称、探闻安南国。先因郑姓作乱。广南夷兵阮姓。用兵恢复。留夷目供靖、在黎京辅佐嗣孙黎维祁。阮姓自诩其功。索封护国将军兼摄王府之职。供靖不允其请。被阮姓杀死。嗣孙畏惧。出奔处北地方。夷民起兵截杀等语。查该国请封请印。至今未到。自缘内讧耽延。现密饬该镇道、选派汉土官兵。在于关隘卡栅。豫防夷匪窜入边境。报闻。　　

○命编修吴省兰、提督湖北学政。
  </div>
  <div class="pagination">
   <a href="清实录乾隆朝实录_page1657.html">
    上一页
   </a>
   <span>
    ...
   </span>
   <a href="清实录乾隆朝实录_page1653.html">
    1653
   </a>
   <a href="清实录乾隆朝实录_page1654.html">
    1654
   </a>
   <a href="清实录乾隆朝实录_page1655.html">
    1655
   </a>
   <a href="清实录乾隆朝实录_page1656.html">
    1656
   </a>
   <a href="清实录乾隆朝实录_page1657.html">
    1657
   </a>
   <span class="current-page">
    1658
   </span>
   <a href="清实录乾隆朝实录_page1659.html">
    1659
   </a>
   <a href="清实录乾隆朝实录_page1660.html">
    1660
   </a>
   <a href="清实录乾隆朝实录_page1661.html">
    1661
   </a>
   <a href="清实录乾隆朝实录_page1662.html">
    1662
   </a>
   <a href="清实录乾隆朝实录_page1663.html">
    1663
   </a>
   <span>
    ...
   </span>
   <a href="清实录乾隆朝实录_page1659.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
