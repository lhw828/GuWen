<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1434 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1434 页/共 1860 页</h1>
    <div class="content">○赈直隶青县本年被水灶地灾民。并蠲缓额赋有差　　

○庚戌。谕曰、赓音素、以足疾已愈。恳请留京。情颇恳切。即照依所请。令其在京居住。仍交内务府、量其敷用。赏给房一所　　

○是月、直隶总督杨景素奏、广平、大名、冀州、各府州属。于十月十三日得雪。蓟州、密云、三河、宝坻、遵化、玉田、天津、各州县。于十八、二十等日得雪。均有二三寸、至四五寸不等。得旨、惟近京至保定。尚未得雪。虽属可待。未免盼望　　

○江西巡抚郝硕奏、乾隆四十五年。恭值皇上南巡。江西与江南接壤。且有拨赴办差员弁。并营驿马匹。均应臣督办。恳准于明年正月初旬。赴江南一带跪迎。得旨、汝方陛见而去。此奏不诚矣　　

○伊犁将军伊勒图、陕甘总督勒尔谨奏、本年移驻伊犁眷兵。业经全数出口。查乌噜木齐。从前移驻眷兵。于官兵应支俸粮外。另给盐菜银。嗣后分晰奏准。原营有欠项。俟抵乌噜木齐扣者仍给。扣完日裁。无者仍支给一年。至次年停。所有本年、及明年移驻伊犁官兵、到屯日。可否赏给一年。得旨、著赏给　　

○山东兖州镇总兵任承恩奏、兖州镇、设字识二十三名。例给步饷一分。臣抵任后。查现食马粮者十七名。内李澄一名。经前任总兵玛尔清阿。拔补额外外委。尤属违例。臣即将李澄咨革。其余字识、所食马粮十六分。均改守粮。并通查各营将、备、衙门字识。有无滥食之处另裁。得旨嘉奖　　

○贵州巡抚舒常奏、丹江营所属之鸡沟泛。向分驻守备、千总、把总、各一。外委二。带兵二百名防守。乾隆四十二年。经前抚臣裴宗锡奏准、开垦牛皮箐内、雷公地等处。拨附近之震威等堡、屯军余丁。赴箐认段试开。改鸡沟汛千总一。带兵五十名。分驻雷公地。今试垦三年。所种苦荍。多秀而不实。该地阴翳森寒。四时难逢晴日。四月方断雪凌。八月即降霜霰。气候逈殊。难以开荒成熟。请将原拨之千总一、兵五十、彻回。其雷公地。即责成鸡沟守备千把。就近、每月带兵。进山巡查一次。并令丹江营参将。每季亲临箐内查察。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十五


大清高宗法天隆运至诚先觉体元立极敷文奋武孝慈神圣纯皇帝实录卷之一千九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。十二月。辛亥朔。谕曰、阿桂等奏、坝工复被冲塌情形一摺。内称原任参将李永吉、亲身在工抢镶。致随金门之埽落水。幸遇救生船。始得登岸。其余官兵有落水者。俱已捞救无恙等语。李永吉、前因委估秸料。通同混报。曾经降旨革职。留于工次效力赎罪。兹见南坝门埽、渐向后坐。即亲身抢护。颇知奋勉。且随埽落水。遇救得生。其情尤为可悯。李永吉、著加恩复还原职。并著赏戴花翎。以示奖励。其落水遇救得生员弁。并著查明酌量奖赏。兵丁赏给一月钱粮　　

○谕军机大臣等、据阿桂等奏、两坝赶进大埽后。口门止剩三丈有零。大河水势。渐次蓄高。王家庄引河头。及倒扎洪、进水甚畅。督令加高坝台。于二十四日一早合龙。奈大河水势。积高至一丈五六尺。漫至堤根。两坝处处渗水。至二十六日寅刻。顿将金门、及北坝所做之埽。冲开二十余丈等语。览奏甚为烦懑。已于摺内详悉批示矣。此次垂成复败。实出意料之外。然事势如此。自当仍前竭力趱办。以期蒇工集事。至所称前此所办十六千八百余万斤料物。渐次用完。续购不易之处。现已谕令杨景素、国泰、各于邻近州县。购办秸料数千万斤。以备应用。阿桂等、酌量现需料物若干。即一面奏闻。一面飞咨两省。迅速运赴工所备用。无虞迟误也。至此次合龙后。复又冲塌。或系略有欲速之意。以致坝工、不能坚固得力。前经谕令将坝台、及两坝压土后。加以夯硪。以期坚实。此次坝工。曾否夯筑。或系发摺时。尚未接奉前旨。此后著酌量遵照办理。其大河水势。积高至一丈五六尺。漫至堤根。冲开后、水归何处。其下游水势。情形若何。引河分得大溜几分。现在能否通畅。著阿桂等、遣员逐一查勘。明白迅速覆奏。阿桂等此时办理。尤须慎重周密。持以镇静。不可因此气馁。惟当仍前软镶进埽。俟大溜渐向北趋。口门至一二丈深时。徐图合龙。方为妥善。又阅阿桂覆奏摺内。称大工久稽堵合。自恨无能。胸膈填结。自本月以来。饮食顿减。肌肉渐消等语。深为廑念。此次堵筑漫工。阿桂等、筹办不遗余力。无奈变生意外。实属无可如何。祇应设法筹办。尽人事以祈天佑神助。非如打仗可以力胜也。阿桂不必著急。一面办理。一面安心调养。以副朕怀。现在谕令阿弥达、驰驿前往工所省视。并赏给伊等三人、福字荷包。用示优眷。其原任参将李永吉。已明降谕旨。赏复原职。并赏给花翎。其余员弁。酌量奖赏。兵丁等赏给一月钱粮外。即夫役有落水者。亦著一并详查。酌加赏恤。将此由六百里加紧发往。谕令阿桂等知之。仍即将现办坝工情形若何。迅速覆奏　　

○又谕、上年因豫省两处漫口。需料较多。恐该省尚有额办岁料。不敷采买。曾经两次谕令直隶、山东、二省帮办。运往应用。今该处屡筑屡冲。所费更多。本省所产秸料。购办自更为竭蹷。著传谕杨景素、国泰、即于附近豫省地方。速即饬属。各购秸料数千万斤。豫备该省取用。杨景素即咨明豫省。俟接到阿桂等需用料觔咨会。一面奏闻。一面派委干员。迅速解往工次应用。毋稍稽误。所有采办秸料价值。杨景素、国泰、俱著照例动支帑项。毋得丝毫派累闾阎。将此由六百里传谕杨景素、国泰、并谕阿桂等知之　　

○壬子。吏部议驳、江苏按察使龙承祖奏、私罪降革。及加级纪录不准抵销各员。请照因公降革。问拟杖徒等余罪人。一例加数捐复等语。是公私罪既无区别。且恐劣员有恃。漫不知儆。得旨、部驳甚是。龙承祖、身任臬司。刑名是其专责。损复事例。本非分所应言。乃欲将私罪降革。及加级纪录不准抵销各员。照革职有余罪人员。一体准其加数报捐。致私罪人员。与因公降革。均得同邀录用。非为言利起见。即欲为此等废员。另开捷径。殊属非是。龙承祖、著交部严加议处。　　

○癸丑。谕曰、侍郎德成。著驰驿前往河南。商办河工堵筑事宜。所有随带司员。并著一体驰驿　　

○谕军机大臣等、本日黄检奏到谢恩摺。文理甚属不通。已于摺内批示矣。黄检前因无知高兴。妄刻伊祖黄廷桂奏疏。致获咎戾。经朕加恩。复行录用。正当深自改悔。实心任事。乃于谢恩摺内。又复掉弄虚文。其如天而更高。如地而弥厚两语。已属支离可笑。又称缅怀祖武。措词尤为舛谬。绳其祖武。乃周雅言三后配天之事。臣下岂宜引用。此等不通之文。非系黄检无知。即为庸劣幕宾所愚。其谬妄与刊刻伊祖奏疏、如出一辙。黄检、著传旨申饬。嗣后务痛加悛改。莫再高兴。勉之慎之。方能承受朕恩也。将此谕令知之　　

○甲寅。上幸瀛台　　

○谕、前因豫省黄河漫口。节次拨给部饷。及两淮盐课银、三百六十万两。以备工赈之用。现在堵筑事宜。业届蒇工。恐需用不敷。著户部再拨银二百万两。照例迅速解往。以资接济。该部即遵谕行　　

○命户部侍郎董诰、在军机处行走　　

○户部议准、广西布政使朱椿奏、修理衙署。所借官项。例于本任分年扣俸。粤西苗疆、烟瘴、佐杂官。调回内地。与推升、均有一定年分。该员知离任日近。任内扣项无多。率请借项修署。应请分别定限。三年调回者、限到任一年内请修。三年候升者、限二年。五年者、限三年。并请州县官、及云、贵、川、广、闽省之苗疆、烟瘴缺。均照此例。从之　　

○乙卯。上御太和殿视朝。文武升转各官谢恩　　

○谕曰、密云驻防。每年应放兵粮。若全给折色。恐官兵等一时购买维艰。著加恩赏给一半本色。一半折色搭放。其应如何采办运放之处。著交杨景素、详悉妥议具奏　　

○又谕曰、两广总督桂林。才具优长。办事敏练。简任封疆。正资倚毗。忽闻溘逝。深为轸恻。桂林、著加赠太子太保衔。其任内处分。并著开复。所有应得恤典。该部察例具奏　　

○又谕曰、桂林现在病故。所有两广总督员缺。著巴延三补授。雅德、著补授山西巡抚。其仓场侍郎员缺。著书麟调署　　

○又谕曰、巴延三到任。尚需时日。两广总督印务。著李质颖暂行兼署　　

○又谕曰、申保等奏称、审出库车阿奇木伯克阿卜都哩蒂卜。苛派所属回人。并纵放回奴呢雅斯等、赴各乡村。勒索牛马羊钱。稍不如意。即行捆打等语。从前申保等参奏、库车阿奇木伯克阿卜都哩蒂卜。虐使回民。该部拟以发往伊犁。具奏时、朕以阿卜都哩蒂卜。苛索物件。尚属无多。因特加恩。免其发往伊犁。仅发乌什、充当苦差。今申保等、复又究出苛索之事甚多。著传谕申保等、不必遵前旨办理。将案内人犯确审。照例定拟具奏　　

○丙辰。孝惠章皇后忌辰。遣官祭孝东陵　　

○谕军机大臣等、今日兵部、将云贵督标中军副将吉隆阿、带领引见。已照例令其回任矣。吉隆阿、系督标中军副将。为该省总督办事之员。其为人居官如何。将来是否可望出息。李侍尧知之必真。著李侍尧据实详悉具奏。将此遇便发往传谕知之　　

○调理藩院侍郎博清额、为兵部侍郎。以太仆寺卿保泰、为理藩院侍郎　　

○旌表守正捐躯四川巴县民张绍儒妻朱氏　　

○丁巳。上诣大高殿行礼　　

○谕曰、博清额、现在出差。其未到任之前。所有兵部侍郎事务。著保泰署理　　

○戊午。上幸瀛台　　

○谕曰、大学士于敏中。品端才练。学识兼优。久直内廷。小心谨慎。历数十年如一日。自简畀纶扉。办理平定金川军务。承旨书谕。懋著勤劳。因加恩列入功臣。特予世职。并赐双眼孔雀翎、黄褂、以彰优眷。恪恭匪懈。倚任方殷。前因其喘疾较甚。谕令乞假。加意调摄。即派太医院堂官。前往诊视。并赐人薓。俾资培益。用冀速痊。复屡遣大臣存问。昨闻病势沉剧。倍增廑念。兹闻溘逝。深为悼惜。著加恩、入祀贤良祠。并派皇八子、带领侍卫十员。往奠茶酒。所有应得恤典。仍著该部察例具奏　　

○又谕曰、湖广总督图思德。简任封疆。宣力有年。实心任事。正资倚任。忽闻溘逝。深为轸惜。所有应得恤典。著该部察例具奏　　

○以工部尚书富勒浑、为湖广总督。吏部侍郎绰克托、为工部尚书　　

○旌表守正被戕湖北竹溪县民江文珍妻陈氏　　

○己未。谕曰、吏部侍郎员缺。著惠龄调补。所遗工部侍郎员缺。著海成补授。惠龄、海成、现俱出差。其未到任之前。吏部侍郎事务。即著绰克托兼署。工部侍郎事务。仍著福康安署理　　

○谕军机大臣等、据陈辉祖奏、豫省本年、除仪考十九州县、被水成灾之外。其余收成。均在八分以上。但民间元气初复。户少盖藏。所有应徵新旧钱粮。不能同时并徵。请将本年应徵丁地钱粮。除被灾各属蠲免外。其余与通省丁地。统于乾隆四十五年为始。分作三年带徵归款等语。已于摺内批、新正有旨矣。豫省自上年办理堵筑事宜。已阅十八月。通省运料集夫。不无藉资民力。本年虽登丰稔。而民气未复。新旧并徵。稍形拮据。自属实情。目下距新春颁发谕旨到豫时。尚几一月。著传谕陈辉祖、饬令各该地方官。即将本年应徵丁地钱粮。先行停止徵收。俾通省闾阎。均沾实惠　　

○协办大学士程景伊等奏、经书中语句雷同者。向无不许命题例。但场中易嫌牵混。请敕礼部、增入条例。凡系一样句法。不得命题。又现在覆勘试卷。见外省誊录。错误甚多。并有朱色闇淡。不辨字画者。请并敕各直省监临、提调等官。届期认真督办。从之　　

○命工部尚书嵇璜、兼翰林院掌院学士。吏部侍郎王杰、充武英殿总裁　　

○庚申。谕、日下旧闻考。著派梁国治同办。音韵述微。著派德保同办　　

○又谕曰、瑞麟身为宗室。乃假刻钤印。冒占民租。甚属卑鄙不堪。仅照例折罚拘禁。不足示惩。瑞麟著改为拘禁一年。并罚钱粮一年。以示儆戒　　

○谕军机大臣等、现在大学士于敏中病故。家内诸事。须人主持料理。伊弟于易简。著即来京。为之照料一切。到京时、不必驰赴宫门。可即至伊兄家内、妥速经理。完竣后亦不必赴宫门请安。即行回任。办理明春差务。著传谕国泰、详悉告知于易简、速行来京。所有山东按察使事务。著国泰简员署理。将此由六百里谕令知之　　

○以工部尚书绰克托、为镶黄旗蒙古都统　　

○辛酉。谕、辽史、元史、著添派和珅、曹文埴、同办。明史、著添派王杰、窦光鼐、同办　　

○谕军机大臣等、本日明通奏到、甄别教职、佐杂。及属员并无亏空各摺。俱系该府尹单衔具奏。殊属非是。奉天府尹事务。已令全魁兼管。则明通奏办诸事。自应与全魁、会衔入告。现在全魁陛见来京。明通所奏各摺。不于全魁起程之先。会同办理。竟以单衔具奏。全魁、明通、均属不晓事体。全魁、已令军机大臣。传旨申饬外。明通、并著传旨申饬　　

○又谕、本日兵部、将年满副将刘明智。带领引见。已照例令其仍回原任矣。刘明智、虽据该督、以该员材技优娴。晓畅营伍。保送到部。但其将来是否堪胜总兵。著传谕李侍尧、即将该员平日居官为人如何。能否胜任总兵之处。详悉据实覆奏　　
</div>
    <div class="pagination">
<a href="清实录乾隆朝实录_page1433.html">上一页</a><span>...</span><a href="清实录乾隆朝实录_page1429.html">1429</a><a href="清实录乾隆朝实录_page1430.html">1430</a><a href="清实录乾隆朝实录_page1431.html">1431</a><a href="清实录乾隆朝实录_page1432.html">1432</a><a href="清实录乾隆朝实录_page1433.html">1433</a><span class="current-page">1434</span><a href="清实录乾隆朝实录_page1435.html">1435</a><a href="清实录乾隆朝实录_page1436.html">1436</a><a href="清实录乾隆朝实录_page1437.html">1437</a><a href="清实录乾隆朝实录_page1438.html">1438</a><a href="清实录乾隆朝实录_page1439.html">1439</a><span>...</span><a href="清实录乾隆朝实录_page1435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
