<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 452 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 452 页/共 502 页
  </h1>
  <div class="content">
   ○命降补总兵官郑魁士、往安徽袁甲三军营效力。　　

○以克复安徽全椒县城。暨滁州解围出力。赏副将向聪得、守备袁兴旺、巴图鲁名号。都司姚绍修、伍德胜、支万兰、守备周长福、倪文滨等、花翎。知县李德潢等、蓝翎。余加衔升叙有差。　　

○以贵州广顺州城被贼窜陷。随同收复署知县史悠汉、革职留营。戴罪自效。予阵亡守备戴雨先、梁献廷、千总阮登云、把总张禧祚、祭葬世职。监生谭功远、赏恤加等。　　

○丙寅。谕军机大臣等、本日据薛焕奏、青浦、松江、相继失守、并严扼要隘、迅图克复一摺。览奏曷胜愤懑。青浦、松江、于五月十二、十三等日。连行失陷。该城文武。竟不能为一日之守。且松江郡城。设有提标五营。额兵二三千名。并有何桂清添派督标兵一百六十余名。尽足防剿。乃贼匪窜至时。仅有华亭、娄县、募勇。在西门接仗一次。而五营员弁兵勇。无一人出战。任令贼匪长驱入城。实堪痛恨。该处营务。自张国梁在金陵督师后。俱系参将游桂林主持。是否闻警先逃。著即迅速查明。严行参办。以伸军律。现在东西洨、及得胜港等处水师。虽经获胜。而逆匪仍踞城未退。著薛焕即督带添募兵勇。联络乡团。迅图克复。毋令再行蔓延。至江苏兵勇。锐气尽失。溃逃相继。难期振作。惟有鼓励民团。可辅兵之不足。现已降旨、令前任内阁学士庞钟璐、为督办江南团练大臣。晏端书、为督办江北团练大臣。著该抚就近与庞钟璐、迅速筹商。务令被贼郡县。一律举行。实力堵剿。毋得有名无实。至该抚召募吕宋夷兵助剿。本有流弊。既经＜口英＞酋口□普噜嘶唤回。正可乘此机会。听其撤归。不必再行强留。张国梁所遗江南提督员缺。未便久悬。著该抚即于江苏带兵各员中。择其得力堪以胜任者。酌保一人。候朕简放。并已谕知瑞昌、王有龄、恐苏省无可保之员。即在浙省带兵各镇内酌量保奏矣。至漕粮为天庾正供。关系紧要。苏省未失地方。产米之区尚多。仍著该抚设法豫为筹画。于明岁春间。由海运津。以备京仓支放。是为至要。将此由六百里加紧谕令知之。　　

○又谕、前因嘉兴、广德、相继失陷。谕令瑞昌等、饬令张玉良、统带水陆兵勇。步步进劄。以期迅复嘉兴郡城。本日复据薛焕奏、青浦、松江、连日失守、贼氛甚炽各等语。江苏松江地方。与浙省嘉兴、壤地相接。现在郡城虽被窜陷。而嘉兴各属。尚无贼踪。若贼由松江等处、窜扰旁县。则蹂躏之区愈多。攻剿更属不易。浙省兵勇、及各路援兵。统计不下六万名。民间团勇。又能奋勇杀贼。著瑞昌、王有龄、即饬张玉良、迅速由石门进剿。以图克复嘉兴。保全浙境。即可进援苏省。并著激励民团。同心杀贼。以助兵威。现在浙江带兵各员。除饶廷选、已放浙江提督外。有无得力大员。堪膺江南提督之任者。著瑞昌、王有龄、一并察看保奏。候朕简放。再嘉兴现虽失守。而浙省产米之区。尚属不少。明年漕粮正赋。仍当筹办以实京仓。著王有龄豫为筹画。届时由海运津。毋误天庾正供。将此由六百里加紧谕令知之。　　

○又谕、文煜奏、续到夷船情形各摺片。据称、烟台海口。续有夷船驶到。夷人、广东人、约共一万四五千人。马一千一二百匹。骡七八十头。大车四十余辆。独轮小车一百余辆。木桶、木箱、麻袋等多件。委员问以现居烟台何事。答以避暑。七月后即赴天津。该夷复探听烟台至利津及利津至天津。水陆程途远近。并于山南平地、试演炮车。兼闻烟台铺户传说。该夷于六月初旬。即要起身。并该夷大将军。即日坐船西行。已分咨僧格林沁等严防等语。夷人前有由海丰大山、水陆赴津之说。近复探问利津至天津程途。其为欲图水陆窜津。显而易见。前谕僧格林沁等、派拨官兵。前往盐山等处、择要驻劄。以资扼截。谅已遵照办理。其马队炮车。应如何设法堵御。以免临时费手。并著豫为筹画。再本日据薛焕奏、口□额口□尔唫、噶罗、于五月十七、十九日。先后由沪起碇。并探得该酋等、有会齐兵船。于六月初旬。偕扺大沽海口。察看中国如何举动。始决战和之说。务于天津内河。节节多竖旗帜帐房。夜间虚点镫火。添设疑兵。夷人多疑。自然不敢轻犯等语。行军虚实之法。本无一定。该抚所称多设疑兵。是否可行。著僧格林沁等、斟酌办理。至所称既有看中国举动、始决战和之说。是该夷未敢专意主战。恒福仍遵前旨。向其开导。如有可乘之机。妥为办理。不可坐失机会。再本日接到俄夷来文内、有愿从中说合之语。已由军机处给与照覆。交礼部转递恒福查收。所有该夷来文。与军机处照覆。及文煜摺片。俱著钞给僧格林沁、恒福阅看。将此由五百里密谕知之。　　

○又谕、本日据文煜奏、夷人续到人船车辆情形。拟添勇严密设防各摺片。该夷在烟台地方。陆续驶到人船。搬起车辆。为数日增。且造船搭桥。演试炮车。既有问利津抵天津、路程远近之说。并据铺户传言、该夷云此间不能久住。即欲起身。其大将军坐船。即日西行。种种诡谲情形。实属心存叵测。文煜现已行扺青州。拟晤商恩夔、相度扼劄。并拟于利津地方。添募勇丁一千名。择要设伏。即著照所议办理。惟海丰、利津等处。路通天津。夷氛如此猖獗。而兵力较单。不敷分布。亟须严饬各属。实力举行团练。使夷人知众怒难犯。稍知敛戢。以资堵御。杜＜乔羽＞未到之先。该抚即须办有眉目。不可俟其到省以后。始行办理。委员董步云等、业已折回烟台。该抚仍当饬令实力向夷人开导。以弭兵端。其民间接济食物、私相交易各节。仍著严切禁止。所有西行之船。究竟驶往何处。并著勤加侦探。毋稍大意。将此由五百里谕令知之。　　

○以江苏松江、青浦、府县等城被贼窜陷。巡抚薛焕、下部议处。　　

○丁卯。谕内阁、前谕浙江等省办理团练。并令在京大小官员。各就地方情形。直抒所见。并各举所知。候旨派往。兹据尚书许乃普等、公保督办帮办各员。请旨简派。以专责成。自应一律办理。著派前任漕运总督邵灿、作为浙江督办团练大臣。并著浙江差委道员史致谔、帮办团练事宜。即按照河南等省所议章程。体察情形。妥为办理。　　

○谕军谕大臣等、劳崇光奏、探闻＜口英＞酋口□额口□尔唫等、由香港上海、即赴天津。并购得新闻纸。知＜口英＞咭唎国王之意主和。惟适值江苏军务决裂。难保该酋不故作刁难等语。夷人于山东、奉天等海口。业已肆行占踞。近复有人船陆续驶至北塘海口。若听其任意登岸。则麕聚既众。必至滋蔓难图。不可收拾。惟昨因俄酋来文内、有愿为＜口英＞口□佛说合之语。业将原文钞给僧格林沁等阁看。并谕令乘机妥办。本日据劳崇光奏报各情。亦与昨日薛焕所称、该夷欲于到大沽后、察看中国举动、再决战和之语暗合。是该夷等志在求和之说。尚非无因。著僧格林沁、恒福、酌量情形。如夷人日内续有船只到津。恣意上岸。图占民房。或支搭帐房居住。必须派人先行前往。善为开导。此处断难任所欲为。致将来追悔无及。不可令其踵山东故智。若＜口英＞口□佛两夷到后。或遣员进口投递文书。则是意图求抚。自可藉弭兵端。即著恒福、遵照前旨。设法办理。不可坐失机宜。惟夷情叵测。亦恐借议和为名。乘我不防。暗施诡计。僧格林沁仍当整饬防务。不可稍涉大意。即或该夷船只。进口虽多。如不开炮。及不毁我防具。亦须看其动静。断不可衅自我开。其间操纵。务当悉心策画。不得以夷情愿抚。懈我士气。亦不得先启衅端。致该夷有所藉口。劳崇光原奏、著钞给阅看。将此由五百里密谕知之。　　

○又谕、本日据玉明奏、续陈金州夷务情形、并筹酌设防各等语。金州夷情猖獗。船既百数十只。人亦不下数万。登岸夷人。诡称避暑暂驻。至今月余。毫无动作。难保不别寻衅端。水陆并进。现自金州至省城。兵力空虚。并各海口、在在均可登陆。防不胜防。亟应举办民团。以资堵御。著景霖星速前往盖州驻劄。劝谕各州县村庄。实力举行。再关外旗堡甚多。亦当一体团练。即由玉明、会同该府尹、认真督办。务须旗民联为一气。方为妥善。如遇夷人登陆深入。即须齐心扺御。奸细广匪。亦须查拏净尽。清内奸而御外侮。务令一律足恃。不可徒托空言。其没沟营铺团二千余勇。即著该府尹就近弹压。前备调之官兵一千五百名。并著玉明、全数调出。在辽阳、盖州、适中之地。择要驻劄。与民团相辅而行。以资联络。至吉林、黑龙江马队。现已无可调拨。该将军等、惟当力行团练。并以现有之兵力。不动声色。熟筹堵御。不必纷纷奏请增兵募勇。转涉张皇也。将此由五百里密谕知之。　　

○又谕、劳崇光奏、请估变师船、备扺借款一摺。此项师船。据称接该抚咨。仍由粤省派员雇募水兵。俟山东委员到粤。即会同管驾回东。而现在粤省受雇水兵。率多无业蜑民。远涉重洋。每虞滋事。且师船六号。均属损漏不堪。难于修葺。空糜钜费。而无益护漕。自应准其变通办理。所有山东省护漕船只。或另行制造。或雇用民船。著文煜就地方情形。妥为筹办。并著就地配用水兵。以归简易而昭核实。将此由五百里谕令知之。　　

○又谕、曾望颜奏、石逆叠扰黔省、偪近川疆一摺。粤逆石达开、由红水江、窜入黔省。分股攻陷永甯、广顺等州。势甚猖獗。川东一带。与黔省地方在在毗连。若由黔入川。更恐滋蔓难图。前调萧启江一军赴川。本为防剿石逆而设。嗣萧启江扺川病故。楚军统领乏人。曾谕令官文等、于湖南北两省中。拣派得力大员。前往管带。此时如已拣派有人。著即饬令迅赴川省。以资攻剿。左宗棠、现在襄办曾国藩军务。前有旨。令官文等、妥速筹商。该员是否能独当一面。令其赴川督办军务。昨据曾国藩奏、该员在楚南募勇。随同剿贼。亦恐不能即往蜀中。此时川省军务。毫无起色。滇匪既未能除。石逆又将窜扰。该省据两湖上游。设或糜烂。楚省亦有西顾之忧。曾望颜本不得力。曹澍钟业已撤回。此时并无熟悉军务之员、在彼督办。深为可虑。左宗堂、前在湖南襄办军务。尚为石逆所畏。若令督办川省军务。能否胜任。仍著官文等、迅速具奏。再降谕旨。将此由六百里各谕令知之。　　

○又谕、前因粤匪窜陷广顺、永甯、窥伺定番。贵州省城附近苗教各匪。乘间蜂起。省垣危急。当降旨、谕令田兴恕、即督大队由石阡取道遵义。径扺省城。力图剿办。兹据曾望颜奏、粤匪石达开分陷永甯、广顺等处。并有大股已破郎岱之说。黔省毕节县、与川省叙永厅毗连。如该逆由遵义窜扰。则必由南川县入川。傥由仁怀假道。则綦江、江津、合江等处。皆属可虞。请饬田兴恕、带兵由酉秀一路。直入川境。再分兵一由綦江趋遵义。一由叙永趋大定。如兵力未敷。即于川南、川东、招募团勇。归其统带。饷需亦由川省筹拨各等语。石逆垂涎川省已久。黔省素称瘠苦。该逆未必竟思久踞。恐其声东击西。假道黔疆。以遂入川之计。四川滇匪、尚未剿除。所有该省兵勇。均赴天全、井研、两处剿办。未暇分顾川南边防。若令石逆乘闲阑入。必致滋蔓难图。著刘源灏、田兴恕、酌量缓急。通盘筹画。如黔省情形稍松。探明果系石逆大股入川。即带兵迅赴酉秀。由綦江、叙永、分投迎剿。既可以保川省藩篱。亦可以树黔省声威。毋致顾此失彼。将此由六百里谕令知之。　　

○盛京将军玉明奏、金州夷船、出入无定。并拏获奸细。得旨。拏获奸细。除应讯明分别办理者。自应解省研鞫。以重人命。若直供不讳。受夷指使侦探虚实者。即就地骈诛。　　

○两广总督劳崇光奏、越南例贡、应否展缓。得旨。已有旨、令使臣于明年六月上旬抵京。如仍有梗阻。再由汝会同该抚具奏。　　

○命江苏按察使汤云松、帮同在籍内阁学士庞钟璐、办理江南团练事宜。　　

○命浙江在籍给事中朱昌颐等、听候团练大臣邵灿差委。　　

○补铸河南睢州州判关防。从巡抚庆廉请也。　　

○以广东清远剿匪出力。赏都司钟南俊、罗才友、守备胡保南、花翎。余升叙有差。　　

○予四川阵亡布经历汪应涛等祭葬加等世职如例。　　

○戊辰。谕内阁、本年朕三旬庆辰。业经覃敷闿泽。并将在京大员老亲、加恩优赉。兹据吏兵等部、查明外任大员老亲、有年逾八十者。禄养承恩。康疆逢吉。洵为盛世嘉祥。允宜普加赏赉。用示朕锡福推恩至意。　　

○谕军机大臣等、本日据王梦龄奏、清淮饷源告竭。厘捐几无可抽。劝捐亦无把握。拟于江北各属。及两湖、江西、东、豫、五省。有漕各州县。按照缺分大小。或四五百两。或二三百两。量力捐输。并措捐库平银一千两。以资倡率。请饬湖北等省各督抚、一体饬属照办各等语。清淮地方。关系南北咽喉。必得士饱马腾。方足以壮声威。近因贼氛偪近。厘捐各项。诸形短绌。不得不广为劝捐。以救目前之急。湖北、湖南、江西、山东、河南、各州县。或甫离贼氛。或地方多事。原不能责其一律捐输。惟军兴以来。绅商富户。屡次输将。以佐军储。况各州县受国家豢养之恩。目睹时艰。急公好义之员。谅不乏人。著官文、胡林翼、骆秉章、毓科、文煜、庆廉、责令各该粮道实力劝谕。饬令有漕各州县。按照缺分大小。量力捐输。集有成数。即解交王梦龄粮台。以济军饷。将此由五百里各谕令知之。　　

○又谕、前因何桂清奏、派令查文经、赴高宝等处办防。续据乔松年奏、查文经业已渡江。迭经谕知薛焕。以查文经系专办江南粮台之员。即行迅速追回。令其清理经手事务。另拣妥员。于江甘一带。择地安设江南粮台。饷项由上海源源接济。勿令诸军饥溃。本日据查文经奏、苏松太道、于应解饷需。以本境调防、及供应＜口英＞口□佛两国防兵为词丝毫不解。迭经催提。仍属罔应。并请将寄存浙江甯波银十万两。由海道解往应用各等语。江南粮台。应放水师等饷项。薛焕于接奉前旨后。谅已于江甘等属。另设粮台。派委贤员办理。各军需饷急迫。即著该抚于上海筹画款项。陆续解往。毋任溃乏。致有贻误。查文经尚在高邮。著薛焕遵照前旨。即行追回。令其将经手收支各款。交代清楚。如查有浮冒等弊。即著从严参办。至夷人防兵。自应由夷酋发给口粮。断无中国支应之理。何以该署道员吴煦、于查文经催饷时。辄以此言答覆。是否实有其事。并著薛焕查明具奏。毋稍回护。其苏省寄存甯波银十万两。据王有龄奏、此项与前存藩库银二十万两。业已动用。查文经所请提解粮台之处。著毋庸议。将此由六百里谕令知之。　　

○又谕、本日据王梦龄奏、淮扬饷竭、请借拨各省银两、并倡捐劝捐各摺片。业经谕令山东、山西、河南等省、各筹拨银四五万两。迅速解往。并谕令湖北省。责成各该粮道、实力劝谕捐输。以资接济。江北地方。系王梦龄所辖。亦宜按照有漕各州县缺分大小。量力捐输。该署漕督既捐银一千两。为之倡率。即著认真劝谕。俟收有成数。即解交粮台。以济要需。其山东等省借拨之款。亦经谕知各该省。俟解到以后。所借之款。即在江海关、及两淮欠饷内、划扺归补。至江北现已简放晏端书、为督办团练大臣。淮徐道吴棠、帮办团练。将来团勇所需口粮等项。即可民捐民办。毋庸粮台兼筹矣。将此由五百里谕令知之。　　

○以锡福推恩。御书扁额。赏漕运总督袁甲三母郭氏、曰懿榘颐龄。叶尔羌参赞大臣英蕴母瓜尔佳氏、曰寿＜宀禹＞延禧。伯都讷副都统富隆额母扎克达氏、曰燕喜承祥。署湖南提督周天受父文喜、曰义方笃庆。贵州安义镇总兵官颜朝斌继母余氏、曰寿永金萱。贵州古州镇总兵官巴扬阿母那拉氏、曰芝纶锡祜。并各赐文绮有差。　　

○予贵州普安等处阵亡殉难知县刘代英、都司李春华、守备唐定国、州同翁燮臣、县丞杨咏春、府经历袁如埙、州吏目周咏螽、千总陈占魁、把总饶致和等九十四员名口祭葬世职。并旌恤如例。　　

○己巳。上以三旬万寿节。御同乐园。赐王大臣、蒙古王、贝勒、贝子、公等食。　　

○谕内阁、海瑛奏、请将玩视团务之知县典史革职一摺。贵州代理瓮安县事府经历严廷承、于瓮安县失守时。奉委在珠场寺方办理团务。该员并不实力齐团。扼要防守。致珠场复为贼踞。并敢藉词回省。实属畏葸无能。署瓮安县典史候补同知照磨赵廷灿、同在珠场办团。未能协力堵御。咎亦难辞。严廷承、赵廷灿、均著革职。以为玩视团务者戒。　　

○又谕、刘长佑奏、官军攻复庆远府城一摺。逆匪石达开、窜踞广西庆远府城。经刘长佑督饬文武员弁、先将分窜思恩、河池等处股匪。痛加剿洗。翦除净尽。该逆震恐。自相残杀。知府荣林、即率勇练由西路前进。署宜山县知县况逢春等、各带团练、由北路前进。四月十八日。荣林剿贼独山塘。击毙二千余名。况逢春等沿途转战。亦毙贼一千余名。十九日。会师临城。该逆开门、由南路逃逸。官军追逐数十里。歼捦贼匪多名。当将郡城克复。著刘长佑、乘此声威。饬令荣林等、跟踪追剿。迅埽贼氛。毋留余孽。所有在事出力文武员弁团练人等、并著查明保奏。候朕施恩。　　

○谕军机大臣等、昨因曾望颜奏、石逆欲由贵州犯蜀。请饬署贵州提督田兴恕、由酉秀赴綦江、叙永、分投进剿。当因贵州省垣危急。刘源灏请令田兴恕赴省救援。恐一时未能分身。谕令察看情形稍松。田兴恕再行前往。惟石逆大股。分陷永甯、广顺等处。据曾望颜言之凿凿。而该抚则称、该逆由庆远窜赴宾州。未定所向。自系探报较迟。或该逆前队。已扰及永甯等处。而该逆尚留宾州。均未可定。四川地方殷富。逆匪垂涎已久。但能于粤省多除一匪即于黔蜀均属有益。著刘长佑督饬将士。乘此声威较振之时。迅速围剿。勿令窜入川省。其已窜黔界之匪。并饬该将士等、实力追剿。与黔省官军夹击为要。另片奏、贺县获胜情形。其出力之道员蒋益澧、已降旨赏加盐运使衔。该抚仍当饬令认真督剿。毋得再蹈前辙。再前据刘长佑奏、越南请示贡期。当谕令于来年六月以前到京。昨复据劳崇光奏报、谕令于明年六月上旬抵京。如有梗阻。再由该督会同该抚具奏。现在粤省军务未平。著刘长佑于今年冬间。察看情形。傥彼时道路尚有梗阻。即据实具奏候旨。将此由六百里谕令知之。　　

○以正黄旗蒙古副都统文俊、署正红旗护军统领。　　

○以广西平乐等处剿贼出力。赏道员蒋益澧、盐运使衔。　　

○以贵州龙里县办团不力。革知县何维炘职。　　

○庚午。上御同乐园。赐王大臣、蒙古王、贝勒、贝子、公、及外藩使臣等食。　　

○谕军机大臣等、庆端奏、浙省军情万紧、即日统兵驰援、并请饬催各路援师会剿一摺。逆匪窜陷嘉兴。杭城危急。瑞昌、王有龄、业经派张玉良督兵进剿。并节次谕令瑞昌、总统江南诸军。由浙进攻苏常。兵力尚敷剿办。庆端请带兵前往会剿。自系不分畛域。但福建毗连浙省。必须严防门户。以免该逆乘虚窜越。著庆端即带兵勇。驰赴闽浙交界处所。扼要驻劄。与浙省遥为声援。毋庸赴浙。转致本省空虚。现在曾国藩、统兵由祁门前进。湖北派兵已多。实难再调。官文等现已派员、赴湖南募勇。江西亦经添派官兵援应。均无须另行徵调。所有福建派援之金、厦、泉州、兵勇。著该督即飞催前进。毋稍延误。将此由六百里谕令知之。　　

○以故瑞敏郡王奕志子载漪、降袭贝勒。　　

○命浙江在籍都察院左副都御史王履谦、帮办本省团练。并督办劝捐事宜。　　

○以带兵耽延。革广东南雄协都司刘仁福、巴图鲁名号、总兵衔。　　

○朝鲜国使臣任百经等三人、于同乐园瞻觐。　　

○辛未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。受王大臣、蒙古王、贝勒、贝子、公、文武大小官员、及外藩使臣等、行庆贺礼。　　

○御同乐园。赐王大臣、蒙古王、贝勒、贝子、公、及外藩使臣等食。　　

○谕军机大臣等、前因叶尔羌查抄回产。司员有渔敛索赃等情。当谕英蕴、督同扎拉芬泰派审之员提讯。兹据英蕴奏、伊犁派来之已革三品阿奇木伯克爱玛特、亲赴回庄。所带跟役回子、至七十余名之多。声势过大。回子惧怕。全行逃散。请将爱玛特撤回、另行派员查办等语。已革三品阿奇木伯克爱玛特、前在叶尔羌、喀什噶尔、阿奇木任内。均以有失回心。两次革退。此次经扎拉芬泰、派往清查回庄抄产该庄回众。一闻其至。即纷纷逃避。是其积怨已深。且爱玛特所带人役太多。以致回众惊扰。实属不知检束。爱玛特、著即行撤回。所有清查回庄抄产一案。据英蕴奏、已调喀什噶尔伊什罕伯克苏皮盖、随同伊犁派委之协领乌尔西春、同赴各庄。认真清查。如该二员仍不能服回众。即著扎拉芬泰、添派委员、前往查办。一面安抚回众。毋令惊扰。将此谕令知之。　　

○壬申。上御同乐园。赐王大臣、蒙古王、贝勒、贝子、公等食。　　

○谕内阁、庆昀奏、带队官员来营迟延、请摘去顶带等语。察哈尔正黄旗骁骑校布彦达赖、前经庆昀调令带队。至今尚未到营。殊属任意耽延。著摘去顶带。仍令带队当差。以观后效。其漏未查催之营总济布尊扎普、布彦德勒格尔、及带兵总管那玛善、并漏未饬令赴营之该旗署总管精莫特、署参领拉什达尔济、署副参领巴勒棍扎普、佐领贡噶章桑、均著交部分别议处。
  </div>
  <div class="pagination">
   <a href="清实录咸丰朝实录_page451.html">
    上一页
   </a>
   <span>
    ...
   </span>
   <a href="清实录咸丰朝实录_page447.html">
    447
   </a>
   <a href="清实录咸丰朝实录_page448.html">
    448
   </a>
   <a href="清实录咸丰朝实录_page449.html">
    449
   </a>
   <a href="清实录咸丰朝实录_page450.html">
    450
   </a>
   <a href="清实录咸丰朝实录_page451.html">
    451
   </a>
   <span class="current-page">
    452
   </span>
   <a href="清实录咸丰朝实录_page453.html">
    453
   </a>
   <a href="清实录咸丰朝实录_page454.html">
    454
   </a>
   <a href="清实录咸丰朝实录_page455.html">
    455
   </a>
   <a href="清实录咸丰朝实录_page456.html">
    456
   </a>
   <a href="清实录咸丰朝实录_page457.html">
    457
   </a>
   <span>
    ...
   </span>
   <a href="清实录咸丰朝实录_page453.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
