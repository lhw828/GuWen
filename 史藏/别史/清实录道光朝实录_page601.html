<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 601 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 601 页/共 848 页</h1>
    <div class="content">○丙戌。谕内阁、乌尔恭额奏、查办栽种罂粟。请将缉犯无获之府县摘顶勒缉一摺。浙江温州台州等府。向有私种罂粟情事。屡经饬禁。如果地方官认真查办。自已渐就肃清。该民人等何敢妄干功令。兹据奏称、因查拏天台县属村庄私种罂粟。竟被奸民聚众抗拒。历任大小文武官员。养痈贻患。废弛已极。况该府县赴乡摉拏。竟无一名弋获。尤属疲懦无能。台州府知府潘观藻、署天台县知县高振宛、均著先行摘去顶带。勒限两个月。务将朱泳丁、杨士覆等犯。按名弋获。根究首从各情。分别严惩。限满无获。即行严参。该抚仍饬该道等遍加确勘如有查办不实之员。禀明分别纠参。其偏僻村乡。私种罂粟。即著一律铲除。不留余毒。以示除恶务尽之意。　　

○修浙江东西两塘柴埽盘头各工。从巡抚乌尔恭额请也。　　

○丁亥。谕内阁、已革候选兵马司吏目汪毓金、前因钱债细故。牵控大员降旨饬令军机大臣会同刑部审讯。当经逐款讯明。将该革员照告讦不干已事例拟军。情允罪当。毫无疑义。乃该革员因监候待质。辄复逞民刁妄控。意欲藉端拖延。兹据该大臣等将供词呈览。凭臆摭拾。污蔑大臣。此种刁风。断不可长。汪毓金著即发往伊犁充当苦差。　　

○又谕、御史善奎、署查俸米。听受家人怂恿。添派书吏。并不公同商酌。自行出票滥传。复于各粮书传到时。任令家人干预。当堂嘱令派差。意存徇庇。并不即行斥阻种种错谬。著交部严加议处。　　

○户部尚书兼管顺天府府尹事卓秉恬等奏、审拟良乡县隆峰寺僧人勾引妇女、拒捕殴差一案。得旨、僧人真碧、著于犯事地方加枷号两个月。发极边四千里充军。空瑞、著加枷号一个月。发近边充军。已革把总任国立、著发往伊犁效力赎罪。　　

○戊子。上幸万寿山。诣广润祠拈香。　　

○遣惠亲王绵愉、诣天神坛。睿亲王仁寿、诣地祇坛。郑亲王乌尔恭阿、诣太岁坛。瑞郡王奕志、诣宣仁庙。凝和庙。成郡王载锐、诣昭显庙。时应宫。祈雨。　　

○遣怡亲王载垣、诣密云县白龙潭祈雨。　　

○河南巡抚牛鉴奏、察看卫河。请循例分日济运灌田。得旨、随时酌办。济运灌田。原难偏废。总在办理得宜。加意为之。毋忽。　　

○以翰林院编修叶觐仪、为云南乡试正考官。京畿道御史陈熙曾、为副考官。翰林院编修蔡振武、为贵州乡试正考官。检讨夏廷榘、为副考官。　　

○己丑。孝慎皇后忌辰。遣官祭陵寝。　　

○谕内阁、德兴奏、估变官犯家产。请照例按股分给一摺。已革郎中庆玉、应抄家产。前据供称伊有弟兄三人。同居各爨。兹据德兴奏称。已由该管各官详查结报。著准其照例办理。所有庆玉一股银两。即交该处贮库备抵。至所请赏还茔地房间之处除茔地例不入官外其余房屋。既有违式之处。著不准给还。　　

○又谕、吴其浚奏、遵饬讯办各案。请交臬司严审一摺。已革署新喻县知县包世臣、休致训导刘筠、著交钱宝琛督同臬司刘体重、亲提严讯。并严拏各犯务获。按律定拟具奏。　　

○调贵州古州镇总兵官玉明、为山东登州镇总兵官。登州镇总兵官富桑阿、为古州镇总兵官。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百三十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。五月。庚寅朔。谕内阁、刑部奏、和世泰限内完赃。请旨发遣一摺。和世泰著发往黑龙江充当苦差。　　

○以服阕左都御史李宗昉、署兵部尚书。命户部尚书卓秉恬、毋庸兼署。　　

○以故广西思恩府属兴隆司土巡检韦柱子彩基、袭职。　　

○辛卯。上诣绮春园问皇太后安。　　

○谕内阁、周天爵奏、请将估办堤工草率玩延各员交部严议一摺。湖北荆州府万城大堤工程。前经奏准动项修筑。兹据该督履勘。与原估多有未符。且屡催迄未蒇事。前任荆州府告病知府王若闳、任听书吏朦估。率行详报。荆宜施道陶梁、前代理荆州府事襄阳府同知张书年、接手承办。并不认真厘剔。均属草率玩延。王若闳、陶梁、张书年、著一并交部严加议处。全工俱不准开销。以示惩儆。其未完工段。勒令各段夫头照依领估丈尺。赶紧加培补足。克日报竣。毋再玩延。　　

○江苏巡抚裕谦奏、苏省民俗浮华。现倡率属官躬行节俭。冀以身教。并勤加劝谕。务令返朴还淳。得旨、如能渐有成效。善莫大焉。勉力化导之。　　

○壬辰。孝诚仁皇后忌辰。遣官祭景陵。　　

○谕内阁、现在孝全皇后梓宫暂安观德殿。八旗官员人等。或因此不敢嫁娶。惟已逾百日之期。其有未经嫁娶者。著即照常举行。　　

○湖南巡抚裕泰奏、续获贩烟及吸食人犯。并起获烟土烟膏。得旨、必须始终一力查拏。不准稍懈。勉之。又奏、各营造补军械完竣。批、核实认真。不出此二语也。　　

○命翰林院编修李汝峤、在上书房行走。　　

○癸巳。上诣大高殿行礼　　

○还宫。　　

○命大学士王鼎、户部尚书隆文、教习庶吉士。　　

○授一甲一名进士李承霖、为翰林院修撰。二名进士冯桂芬、三名进士张百揆、为翰林院编修。　　

○旌表守正捐躯安徽天长县民妇佟陆氏女大女。　　

○甲午。考试应开列试差满汉二品以下京堂各官于上书房。　　

○乙未。上幸圆明园。　　

○诣绮春园问皇太后安。　　

○谕内阁、现在记名应用水师总兵人员。业经用竣。著两江闽浙两广总督各于水师副将内。即行遴选堪胜总兵者。保奏一二员。送部引见。候朕记名以备简用。该督等统辖全省营伍。平日自当留意真才。用储干城之选。不得以无员可保。一奏塞责。至所保各员。即著迅速送部引见。毋稍稽迟。　　

○以候补三品京堂连贵、为大理寺卿。　　

○调浙江定海镇总兵官张朝发、为福建海坛镇总兵官。以福建闽安协副将吴建勋、为定海镇总兵官。　　

○丙申。谕内阁、喀喇沁扎萨克王色伯克多尔济、具呈恳请于各铺民所取该旗蒙古人利息内、抽分帮贴充分。核与成案不符。惟既称蒙古人产业尽被铺民侵占。必应究明该民人等、实在有无倚势盘剥侵夺情事。按律惩办。著交热河都统提传人证。查讯明确。并将应否准令抽分帮贴充公之处。核实定断。以昭平允而免渎诉。寻奏、各铺民于乾隆嘉庆年间。在王旗租地盖房开铺。每年交地基银。自十两至三十两不等。每两折京钱一千七八百文。令该王欲抽分地铺银两。虽为帮贴充公起见。究属重徵。查各铺民所交地租。在乾隆年间银价本低。今则每两易京钱三千五六百文。应令铺民尽交实银。按照口外时价。除交业主一千七八百文外。余钱交该王充公。下理藩院议。从之。　　

○丁酉。以京师得雨未透。于十二日遣惠亲王绵愉、诣天神坛。郑亲王乌尔恭阿、诣地祇坛。庄亲王绵护、诣太岁坛。瑞郡王奕志、诣宣仁庙。凝和庙。成郡王载锐、诣昭显庙。时应宫。祈祷。　　

○引见新科进士。得旨、一甲三名李承霖、冯桂芬、张百揆、业经授职外。殷寿彭、庄受祺、王祖培、廉师敏、顾嘉蘅、金肇洛、厉恩官、陈枚、黄麟祥、邹振杰、李载熙、史淳、郑元璧、卓橒、翁同书、方允镮、王沆、吴敬羲、万青藜、叶球、沈元泰、郑琼诏、吴保泰、黄兆麟、彭飞鸿、许振礽、甘守先、匡源、毓雯、范承典、马铸、龚绍仁、周炳鉴、黄倬、宗室和润、郑大诚、萧时馥、车顺轨、蒋琦淳、殷兆镛、周镇南、林鹗腾、蔡殿齐、汤云松、顾开第、雷维翰、曹炯、吴廷溥、胡光泰、何其仁、虞家泰、韩锦云、李估、玉衡、孙晋墀、俱著改为翰林院庶吉士。莫以枋、董醇、李希郊、陈洪钟、杨从矩、顾份、郑钧、吴台朗、李铭皖、椿寿、倪应复、洪国治、邱璋、王启图、陈鲁、黄桂复、张清泰、周连仲、魏睦庭、武汝清、三寿、何杓朗、延恺、安镔、甯曾纶、恒福、熙恬、谢重毅、俱著分部学习。邵纶、张同登、姚近翰、钟汉章、俱著以内阁中书用。秦金鉴、朱瀚、戚贞、鲍锡年、朱时中、祥恩、洪起焘、刘宝楠、慕维城、方奎炯、颜履敬、白双南、万起鸿、尹宗淳、龚瑛、王援相、张尔守、王继阀、周诚之、李炜、邱文藻、钟英、宋衔镛、汤师淇、李祝龄、王晋、薛鸿兆、杨福五、黄赞禹、杨汝芝、梁宝书、许伦、梁国珍、曹士鹤、李树泽、贾洪诏、范梁、黄梦菊、楼琼、冯杰、白联元、方铭贤、吴芬、翰捧日、查日华、李金鳌、吴世涵、朱以升、杨春和、孙肇元、郑庆崧、李焜、崔洲、朱镇、崇亮、魏光宇、侯履中、华翊亨、李蒙泉、谢宝树、姚铭鼎、黄赐履、李淳、生永锡、王廷干、善恒、王元善、杜廷楷、李晓、刘松岭、王金相、张鹏程、王清渠、熊灿奎、张鸣晓、赵垣、阎朝贵、布彦泰、陈锟、陈嘉勋、俱著交吏部掣签分发各省以知县即用。礼部候补主事敬和、著以主事即用。余著归班铨选。　　

○戊戌。以甘霖渥沛。仍于十二日遣惠亲王绵愉、诣天神坛。郑亲王乌尔恭阿、诣地祇坛。庄亲王绵护、诣太岁坛。瑞郡王奕志、诣宣仁庙。凝和庙。成郡王载锐、诣昭显庙。时应宫。改祈为报。　　

○谕军机大臣等、给事中巫宜禊奏、闽省漳泉二府。滥雇匪徒充当民壮。署惠安县知县陈偕灿、信任门丁陈四等需索各款。又另摺奏参、晋江县蠹役许吉即许开景、永春州蠹役陈彩、盘踞舞法。屡年被控。并将该二役所犯重案开单具奏。闽省吏治废弛。亟应整顿。若如所奏、地方官纵役殃民。民壮肆行酷虐。种种不法。贻害地方。深堪发指。前有人参奏署知县陈偕灿吸食鸦片各款。曾经降旨交祁寯藻等查办。并准黄爵滋毋庸会讯。此次所交各案。除陈偕灿被参各案。黄爵滋仍毋庸会讯外。其余各件。著祁寯藻、黄爵滋、邓廷桢、吴文镕、按照摺单所开。逐一亲提严讯。定拟具奏。原摺单均著钞给阅看。将此各谕令知之。　　

○展缓福建乏商应徵道光十七十八两年正溢课银。　　

○己亥。谕内阁、给事中周春祺奏、外省大员。不应以隔品试用人员署理一摺。著吏部议奏。其署湖北臬司之候补道查廷华、署直隶宣化府知府之候补同知师兆熊、署长芦盐运司之运判杨成业、是否违例之处。并著该部查明具奏。寻奏、查廷华系查炳华之误。查炳华、师兆熊、杨成业等署理各缺。均与例案相符。并无错误。该给事中所请、嗣后不应以隔品人员署理之处。应饬各督抚声明办理。得旨、嗣后凡遇藩臬运司道府出缺时。著该督抚等因地因时。察看情形。先尽递次应署人员署理。不得遽以隔品人员署理。其有一时乏人。亦著将不得不以隔品及试用人员署理之处。据实详细声明。以符定例而昭体制。　　

○谕军机大臣等、林则徐等奏、洋商捐缴银两。藉供经费一摺。广东查办鸦片。驱逐夷船。亟应筹措经费。现据洋商伍绍荣等呈请、将茶叶一项应得行用银两。捐缴三年。按卯解库听候提用等情。著即准其捐缴。俟年限届满。由该督等核明总数。奏请恩施。此项银两。著免其造册报销。该督等务须撙节动用。核实支销。将此谕知林则徐、怡良、并传谕豫堃知之。　　

○广西巡抚梁章钜奏、覆查保甲完竣。并严禁种买鸦片一摺。得旨、谈何易易。若稍不认真。无非空言塞责。于事何益。勉力为之。　　

○以翰林院编修杨能格、为广东乡试正考官。山东道御史高人鉴、为副考官。刑部郎中黄恩彤、为广西乡试正考官。主事林扬祖、为副考官。詹事府詹事慧成、为福建乡试正考官。翰林院编修路慎庄、为副考官。　　

○庚子。孝全皇后梓宫前月祭。命皇子行礼。　　

○谕内阁、明训奏、恳请开垦渔泡津贴丁差一摺。盛京陵寝祭品所需鱼果。向有官给山场河泡。派丁采捕交纳。近年需用日增。壮丁采办。不无竭蹶。兹据该侍郎查明该衙门所管捕鱼河泡。内有淤塞之处。相度土脉。均堪耕种。自应酌量调剂。所有此项淤乾地亩。加恩著赏给该衙门捕鱼采果壮丁。开垦耕种。俾采办有资。仍著该侍郎派员妥为经理。务使实惠均沾。　　
</div>
    <div class="pagination">
<a href="清实录道光朝实录_page600.html">上一页</a><span>...</span><a href="清实录道光朝实录_page596.html">596</a><a href="清实录道光朝实录_page597.html">597</a><a href="清实录道光朝实录_page598.html">598</a><a href="清实录道光朝实录_page599.html">599</a><a href="清实录道光朝实录_page600.html">600</a><span class="current-page">601</span><a href="清实录道光朝实录_page602.html">602</a><a href="清实录道光朝实录_page603.html">603</a><a href="清实录道光朝实录_page604.html">604</a><a href="清实录道光朝实录_page605.html">605</a><a href="清实录道光朝实录_page606.html">606</a><span>...</span><a href="清实录道光朝实录_page602.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
