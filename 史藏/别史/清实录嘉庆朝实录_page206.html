<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 206 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 206 页/共 523 页
  </h1>
  <div class="content">
   ○谕内阁、前月二十四日、朕临莅四公主赐第。因各该衙门俱未经进内奏事。当即降旨通饬训谕。本日朕诣瀛台阅看冰技。各衙门奏事、祇有吏部及正黄旗满洲呈递述旨。并内务府奏事一件。绵恩、奕绍、奏事各一件。此外如内廷行走之王公大臣、侍卫官员等、皆系本应入直者。其余各衙门并不奏事。各该堂官均未进朝。复蹈前辙。朕惟日孜孜。勤求治理。未明求衣。秉烛批章。遇有临莅地方日期。必较常日蚤起数刻。办事召对。尽属从容。而诸臣等每逢车驾临莅处所。辄相率不行奏事入朝。真所谓上行而下不效。试思朕高居宫内。辰时办事。较之晓起传膳他处。岂不安逸。且冲寒校艺颁赏。系属年例。有何可娱观之处。乃诸臣等任意偷安。在家晏起。畏避早寒。年长者尚可宽恕。年少者实堪痛恨。自图安逸。转以仰体为词。积习不改。殊属怠玩不知振作。本日除递摺各衙门、及内廷诸臣外。其余满汉文武大小衙门堂官、均著传旨严行申饬。嗣后遇有临莅传膳地方日期。各该衙门仍复藉词不行奏事者。必皆交部惩处。不能再邀宽贷矣。将此通谕知之。　　

○又谕、此次恭进皇考高宗纯皇帝实录。朕敬谨披阅。内载上御澹泊敬诚殿。将敬诚二字。讹写诚敬。实属错误。英和系专派校阅正本之人。伊曾在内廷行走多年。于宫殿名目。素所深知。何以竟未校出改正。殊属疎忽。英和著交部议处。　　

○又谕、本日三法司具题审拟傅三儿扎死堂兄傅德话一案。已照签下矣。但阅此案。系在京城犯案。经巡城御史送部审办。该部现审案件。遇有罪应斩绞重犯。均系会同法司专摺具奏。何以此案又独具题。且该犯于犯事逃回本籍后。随于九月内拏获。十月初十日解到刑部。即详细研讯。亦早应定拟结案。今已相距五十余日。始行具题。何以迟延若此。著刑部堂官明白回奏。　　

○以辅国公晋隆、为正蓝旗汉军副都统。　　

○甲申。谕内阁、裘行＜闲＞奏、查明原任知州顾宾臣等五员亏缺银数、实在九年以前、开单请旨办理一摺。据称顾宾臣、李光绪、宋远、叶庭和、宝德等五人、在任亏空银数、因接任之员逐细查核、其亏缺实在九年以前、但究系本年查出、未便一律归入清查等语。直隶亏缺。总因前此办理初二次清查、既未截清数目。又不上紧严追。以致相率效尤。总恃有清查名目、可以儌幸免罪。今裘行＜闲＞虽称不便归入清查。而办法亦仍即清查之意。本应按例严惩。特因其事在九年以前。该署督尚未到任。未经申明截止。姑从宽办。顾宾臣一员、其家属任籍。实无余赀。著交部查明该员在任年月、于历任各上司名下分别赔补。李光绪、宋远、二员、即著提至保定省城、严行监追。叶庭和一员、著革职。交江西巡抚、将该员监禁。勒令家属依限完缴。宝德一员、即著户工二部查讯核办。余俱照所请办理。此五案经朕格外加恩。系九年以前之事。是以姑准所奏。嗣后该署督惟当严饬各州县、不但不得再有清查名目。亦断不能再邀宽典。傥不肖官吏、仍敢稍蹈覆辙。致有亏缺。则皆系本年裘行＜闲＞抵任以后之事。一经察出。即将该员严行治罪。傥该管上司有心徇隐。亦即严解示儆。朕惟执法从事。决不姑宥。凛之慎之。　　

○乙酉。孝惠章皇后忌辰。遣官祭孝东陵。　　

○谕内阁、朕勤求治理。凡遇国计民生大政所关。往往敕交大学士九卿会议具奏。原以军机大臣数人、或一部尚书侍郎、识虑未能周详。是以特交会议。系属集思广益之意。诸大臣自应各抒所见。据事直陈。如果询谋佥同。亦当剀切敷言。乃近日遇有会议事件。率皆无所建白。随同覆奏。而且退有后言。殊失大臣公忠体国之道。较之本部所议。耽延倍多时日。徒成具文。并无实际。于国政何益。即如吴璥前此条陈河漕不能并治、请添造拨船、在杨庄运河接运南漕一事。朕以经国大计。特批令大学士九卿详细妥议。如有意见不同者。并许令自行专摺覆奏。迨议奏上时。祇以造船需时。请交两江总督、及河漕诸臣、再行筹议。仍不过诿卸于封疆大吏。其实应如何正本清源、如何补偏救敝□大之处。并未切实奏陈。大学士九卿中、如费淳、长麟、姜晟、或曾任江南督抚。或奉使办理河务。尤应谙悉情形。乃亦随声附和。一无筹画。迨召见时面行咨询。则以今昔情形不同一语塞责。本日即据御史张问陶奏、此事未闻九卿确议等语。试思漕运河防。至关重大。若似此敷衍虚词。徒延时日。转不若专交军机大臣议奏之较为迅速也。若事事交军机大臣议奏。必又议朕为偏徇、军机大臣为专擅矣。诸大臣皆受恩深重。惟当实心任事。嗣后遇有会议事件。务须悉心筹酌。就事指陈。慎勿稍存推诿。随同画诺。再朕每召见六部堂官九卿等、询以每日何时进署。均称于午时始行进署。并称午前因司员皆未到署、即进署亦未能办事阅稿等语。实属迟缓。凡人精神振作。全在晨兴。六部等衙门事务纷繁。堂司各官、即不能平旦进署。亦当于辰刻齐集。办理事件。庶可从容讲论。若迟至午刻。则案牍当前。神气将已倦怠。安能悉心办事。且天寒晷短之时。更行匆促。殊非急公趋事之道。嗣后内阁六部等衙门堂司官、均著以辰刻进署。如该司员等有无故到署过迟者。该堂官即应指参。如各该堂官进署迟延。经朕查出。亦当一律惩处。御史若有见闻。即行参奏。将此通谕知之。　　

○予江西故协办大学士工部尚书彭元瑞、入祀乡贤祠。从巡抚秦承恩请也。　　

○旌表守正捐躯陕西蓝田县民周添栋妻王氏。　　

○赈安徽凤阳、凤台、五河、三县、加赈宿、南平、蒙城、三厅州县、被水灾民。　　

○丙戌。上幸北海。阅冰技。　　

○谕内阁、据御史花良阿奏、西城居住回民甚多、贩卖牛肉为生者不少、查入口牛只、在京师无耕用之处、与素习耕犁者有闲、请嗣后将口外贩卖牛只、令各该坊官验明、准令回民宰卖等语。花良阿又非回教中人。矢口乱言。荒谬已极。牛为太牢。非寻常牲兽可比。每年恭遇圜丘大祀。太庙时享。用以享帝享祖。况东郊力作。全赖耕犁。于农民利益甚广。即老病残废。亦当念其筋力向尽。优予饲养。不忍遽行宰杀。定例查禁特严。非徒阴骘之说、为士民所宜持戒也。今该御史乃称定例指宰杀耕牛而言。现在入口牛只。系蒙古回民交易行贩来京。与素习耕犁者有闲。不便一概严禁。试思耕牛菜牛、凭何分别。一经开禁。宰剥纷然。坊官等又何从一一验明。辨其能耕与不能耕、当宰与不当宰。若谓两翼牛税日渐减少。系由禁止宰杀、牛贩不敢进城之故。尤属见小。国家税课出入。亦岂系此区区。向来私宰牛只。地方官虽出示严禁。尚恐视为具文。该御史＜闲＞派城。正当实力禁止。今乃倡为开禁之说。欲使回民等人人宰杀自便。其意何居。其中或竟有受托别情。亦未可定。花良阿不可复任御史。著降用为六部员外郎。仍著交部议处。以示惩儆。嗣后著地方官遵照定例。通行查禁。凡有私宰牛只者。均著即予惩办。傥地方官失于查察。亦著照例议处。　　

○丁亥。上幸瀛台。阅冰技。　　

○诣大高殿行礼。　　

○谕军机大臣等、吴熊光奏报抵粤日期、并投诚洋匪现俱遣散情形一摺。据称办理洋匪、全在地方文武严查海口、不使米石出洋、再协力巡防、实心剿捕、使之不能近岸、日久必穷蹙无归、自未便轻信投诚、止图招抚等语。所见甚是。洋匪窜聚海面。自必有内地奸民接济米石食物。始能存活。如果地方文武严密稽察。勿令米粮等项稍有透漏。重以巡防擒捕得力。匪踪必日见廓清。方为正办。若专事招抚。日久必有流敝□大。吴熊光既见及此。惟当督饬所属。实心实力。妥为办理。以靖海洋。至现在已准投首各匪。自不便再行驳斥。其所赏顶带等亦毋庸彻回。致启疑惧。前已节次降旨训示甚明。所有遣散入伍安插各匪。当饬令该管营员地方官、随时管束稽查。如有不安本分、稍滋事端者。即应按律严办。俾知儆畏。嗣后惟当尽心缉捕。如果有畏惧穷蹙、诚心投首者。未尝不可加之贳宥。酌量收抚。但不得擅给顶带。遣员招致。属员中如有怂恿招抚者。当切实训饬。切勿轻信其言。至那彦成在粤招抚洋匪。固属措置失宜。然能将匪首李崇玉一犯、全夥诱获。亦有微劳。前据那彦成奏委员解京。究竟是否确系正犯。著吴熊光就近密行访查覆奏。将此谕令知之。　　

○又谕、本日据御史严烺奏、直隶办理御道、向于调派承修道路州县官之外、又添派候补知县及试用佐杂等官帮办、临时再派同知通判各员络绎稽查、该州县供给照料、多滋烦费、又该省大吏往来御道、乘轿行走、其跟随仆从亦任意驰驱、请旨查禁等语。直隶办理差务。积习相沿。朕所素知。即如查道之道府大员。往往多至数人。或于距京较远府分、檄调赴差。其实经由道路。各有承办州县率夫修垫。尽可无须该道府督查。不过希冀于差次召见邀恩。转致耽延本任事务。前曾降旨饬禁。今该御史亦以为辞。著传谕该署督、嗣后承办御道所派实缺州县。但以敷用为止。不得多行檄调。其帮办各员、更可减省。如临时稽查路等事。祇准饬委本境道府。呼应既灵。并可省供应车马之费。至御道修治平坦之后。原应禁止践踏。直隶大员。尤不应自违例禁。嗣后著即交直隶总督、严行管约。该督身先谨饬。其所属自不敢违踰。如该省官吏及扈从人等、有仍前驺骑杂沓、擅自行走者。官员即行查参。仆从严拏惩治。以昭整肃。严烺摺著发给阅看。将此谕令知之。　　

○两江总督铁保等奏报、官兵歼毙宿州首逆余连。余匪全数擒获。巡抚长龄等、下部优叙。知府樊士鉴等、升叙有差。赏出力兵丁一月钱粮。受伤兵壮两月钱粮。　　

○朝鲜国王李玜、遣使表贡方物。命留抵下次正贡。宴赉如例。　　

○　　

○己丑。谕内阁、本年正月朔日、因蕴端多尔济等奏到庆贺元旦之摺。当经降旨通谕外省及新疆各等处。呈递庆贺元旦之摺。总于十二月初十日以后、二十五日以前递到。原以各该地方距京道里远近不一。或尚有由驿驰奏者。恐到京先后纷歧。是以定限半月。为期甚属从容。各该大员发摺时。自当计算程途。届时陆续奏到。乃本日早闲。即据汪日章差人递到恭贺元旦之摺。实属过早。试思此时距除夕尚有两旬。该抚岂竟无一应奏事件。何必亟亟以庆贺摺函、早行赍递。汪日章曾在军机章京上行走有年。何拘泥不晓事若此。汪日章著传旨申饬。仍著交部察议。嗣后各省及新疆等处、陈奏庆贺元旦之摺。著展期以十二月十五日为始。至二十五日为止。一律递到。毋得过于迟早。致涉参差。　　

○又谕、此次将八旗满洲蒙古汉军内务府三旗大员兄弟子孙、拣挑侍卫拜唐阿。若不豫定章程。恐办理不能画一。著交各旗、嗣后大员兄弟子孙拣挑侍卫。仍照前次办理。在京文职三品以上、武职二品以上、世职公侯伯以上、外省文职知府以上、武职总兵以上、及新疆办事大臣之兄弟子孙、应行咨送者。俱著查明造册。咨送军机处。照例缮写清单呈览。此项大员兄弟子孙年及十八岁之六品以下文武人员、无论补缺与否、俱著查送。其候补五品文武人员、及未经引见之五品荫生、亦著造册咨送。至实缺五品文武官员、俱毋庸开送。此内如有呈报残废。著该参佐领等前往查验。并著该佐领出具图结。一并咨送。傥有捏报。一经查出。不惟将捏报者治罪。仍将该佐领等一并治罪。　　

○以太常寺卿曹师曾、为大理寺卿。　　

○给吉林三姓地方被灾旗人春夏两季口粮。并展缓本年应交屯粮。　　

○庚寅。以光禄寺卿秦瀛、为太常寺卿。右春坊右庶子初彭龄、为光禄寺卿。　　

○以翰林院侍读学士汪滋畹、为詹事府詹事。　　

○壬辰。谕军机大臣等、贡楚克扎布奏、遵旨驱逐番帐大概情形一摺。据称于上月二十五日抵贵德后、番众等闻知钦差前来、人人畏惧、各族渐次搬移、现在严饬该厅营上紧驱逐、惟因闇门以外雪深冰厚、一时恐难尽数搬移等语。番众等闻钦差到彼。甚形畏惧。自应趁势驱逐净尽。但现当大雪封山之时。且番族人数众多。若过于急迫。傥生枝节。碍难办理。亦不能不假以时日。惟当先行谕知该头目等、广为示谕。俟明岁二三月春融之际。再严饬该番众尽数搬移。并当传谕该蒙古等、以尔等懦弱性成。不能自立。致被番众侵占。每次侵占之后。必须钦差到彼查办。始能驱逐。试思卡伦以内。既系尔等游牧地方。是即尔之家业。何至不能自守。被人侵占。将来钦差亦岂能常为尔等查办。尔等总须努力自强。趁番族等畏惧远逃。各清地界。严守卡伦。加意振作。方能永远安业。又另据查明青海事务难办情形摺内。据称该处番众祇畏钦差、不畏西宁大臣等语。此言不通。青海大臣、即系钦差。贡楚克扎布从前因钦差到彼。番众畏惧。岂此时补授该处大臣后。番众等即不畏惧乎。其故自缘钦差到彼后。该处道府厅营、皆可呼应调遣。声威较重。番众等是以格外畏惧。至青海大臣、日久驻劄。地方文武、本非所属。遇有查办之事。不能悉听呼应。番众等或少弛忌惮之心。亦并非不畏青海大臣也。此时惟应将青海大臣衙门事权。略为加重。则番众等闻而畏惧。自与钦差无异。著贡楚克扎布、即会同倭什布、详悉熟商。或将西宁附近地方、文员自道府以下。武员自镇协以下。听其兼辖节制。则设遇有事之时。呼应较灵。办理自无棘手。至所辖之文武各员、既归青海大臣兼辖节制。遇大计军政之年。即应饬令青海大臣查核各该员平日功过。会同总督、秉公分别查办。庶各该员知该大臣有参劾之权。自无不共知鼓励。于该处办事更为有益。应如何酌定章程。并著会同详议具奏。将此谕令知之。寻议上。得旨、据贡楚克扎布等奏、会议西宁办事大臣节制兼辖附近镇道各员、酌定章程一摺。西宁镇道、与青海大臣近在同城。向无统属。遇有蒙古番子交涉事件。仅令贵德厅营各员专司办理。未免呼应不灵。不足以资弹压。嗣后著照该大臣等所请、西宁文员自道府以下。武员自镇协以下。俱归该大臣兼辖节制。遇有蒙古番子交涉事件。即由该大臣主政。其民人地方事务。仍由该督主政。该镇道等于关涉青海蒙古番子案件。自当申报青海大臣。若祇系寻常地方案件。即当转报总督。免致牵混干与。至军政大计年分。该镇道等办理蒙古番子案件功过。由该大臣出具考语。咨会该督。再将该员等平日办理地方事务是否认真。由该督会同参酌举劾。以昭核实而示劝惩。余俱照所议行。　　

○予原任直隶南乐县知县茹敦和、江苏宝山县知县胡仁济、入祀名宦祠。从总督颜检、巡抚汪志伊等请也。　　

○予江苏故翰林院编修徐昂发、安徽故附贡生程光国、布政司理问鲍志道、江西故河南项城县知县胡万吉、山西故湖南乾州厅同知阎广居、贵州故四川新繁县知县陈嗣虞、入祀乡贤祠。从总督陈大文、铁保、巡抚同兴、福庆等请也。　　

○癸巳。谕内阁、给事中秦维岳奏武举拣选办理宜速一摺。所奏甚是。各省未经中式武举、例应考试拣选者。该部自应于武会试揭晓后迅速办理。乃本年武会试于九月十八日揭晓。直至十一月初九等日始行拣选。又迟至二十七日揭榜。迄今尚未掣签。办理本属迟延。所有兵部堂官、著交部察议。承办司员、著查明交部议处。仍著将此次拣选武举、即行签掣。其情愿入营者。亦即给票回籍。务于封印前一律办竣。俾免守候。嗣后武举拣选。著该部于会试揭晓后、照例速行考选。不得再有迟缓。　　

○封故睿亲王淳颖子惠恩、为二等镇国将军。和郡王绵偱子奕聪、为三等镇国将军。肃亲王永锡子敬徵、敬效、为不入八分辅国公。三等镇国将军永钦子绵焕、奉恩辅国公晋隆子毓彩、故贝子弘闰子永彩、均为三等辅国将军。奉恩辅国公绵佐子奕资、为一等奉国将军。故不入八分辅国公恒谨子椿林、为二等奉国将军。故二等辅国将军永藩子绵諽、二等奉国将军恒维子文燕、三等奉国将军恒龄子伦恭、均为奉恩将军。　　

○以故青海额鲁特郡王伊什达尔济族弟沙克都尔、袭爵。　　

○旌表守正被戕湖北云梦县民李宗伊妻黄氏。守正捐躯河南舞阳县民孟勇兴母王氏。　　

○甲午。谕内阁、昨因延丰于口□路口□□国商船至粤擅令交易一事。办理粗率。已降旨申饬。并因延丰摺内、有札商那彦成、及会商孙玉庭之语。是以将延丰交部议处。那彦成、孙玉庭、交部察议。本日据那彦成奏称、于陆丰途次接准延丰咨称、口□路口□□国即俄罗斯、商船二只来广、恳请贸易、咨商会衔具奏、那彦成正在议驳闲、适接延丰来字、以新任监督阿克当阿抵粤、延丰即日交卸、已将此案事宜会衔具奏、那彦成接信后、已阻止不及、因飞札新任监督暂止开舱卸货、以免日后滋敝□大等语。那彦成所见甚是。与朕意适相符合。而前此延丰具奏摺尾后。声叙督臣那彦成现在出省巡阅。与之札商。并与抚臣孙玉庭面商。意见相同。合词具奏。是延丰于办理此事。既经札商督臣。并不候那彦成札覆是否准其贸易之处、熟商妥办。辄将意见相同之语。诳词入奏。实属专擅乖谬。前仅交部议处。尚觉太轻。延丰、著交部严加议处。那彦成于俄罗斯商船来粤通市。接延丰札商时、即欲议驳。原无不合。所有前次交部察议之处。著即行宽免。至孙玉庭现驻省城。于延丰会商时、未经阻止。亦随同准令卸货输税。实属错误。孙玉庭、仍著交部察议。　　

○以兵部尚书邹炳泰、内阁学士英和、充经筵讲官。户部右侍郎刘镮之、都察院左副都御史成格、署经筵讲官。　　

○予四川运米淹毙委员原光鹤、祭葬恤荫。福建出洋淹毙兵丁黄必伟、赏恤如例。　　

○旌表守正捐躯江苏崇明县民吉汉三女吉氏。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等敕修　　

嘉庆十年。乙丑。十二月。乙未。谕内阁、前据御史严烺参奏、吏部文选司满掌印郎中和精额、懒于进署、或递呈请假、或未经请假而十余日不上衙门、公事大半积压、又汉掌印郎中康纶钧、系布政使康基田之子、前经该堂官派掌文选司印、即数四推诿、近复力辞选司、求至考功司行走、趋避太深等语。当经降旨交吏部堂官查奏。昨据庆桂等覆奏、以和精额前后在部十有余年、熟悉部务、此次派任掌印以来、颇能黾勉供职、惟本年因病告假四次、每次五日、均经呈堂批准、亦俱按限销假、康纶钧从前即系考功司掌印、声名素好、上年差满回京、适文选司掌印缺出、即令接办、该员曾再四力辞、未经允准、近日考功司掌印缺出、因该员较能熟悉、是以公酌改派、惟欲尽其所长、并非曲为迁就等语。是该二员并无旷误趋避情事。朕以该御史所参。自必确有指实。特令董诰、戴衢亨、传到该御史公同面询。该御史仍不能指出确据。并将豫行缮就之供词呈览。朕恐其或尚有未尽之言。本日复召见该御史详加询问、和精额有无实在款迹。伊奏称实无别项劣迹。惟素性怠慢。倚恃各堂官待伊素好。及诘以吏部堂官内何人偏庇该员、毋得缄默。据实指名参奏。伊又不能指出。但称和精额懒惰属实。余无他过。朕面加训谕、以该御史在朕前既不能指实。即不得退有后言。伊亦称断不敢出此。是严烺参奏和精额。亦无重大情节。惟铨曹重地。办事自应勤奋。今既据该御史奏称和精额懒惰。自系该郎中平时有偷安暇逸之处。该堂官等无从觉察。和精额著交都察院议处。至康纶钧一员、询之严烺、亦称其平日尚勤。至所云考功司处分攸关、康纶钧之父现为藩司、一切所属处分、安知不为瞻徇、是该员第可以掌选司印、断不可掌功司印等语。此则非是。考核功过。自有定例。全在办理秉公。如果康纶钧于伊父所属处分、有徇庇不公之处。即当据实劾参。若谓应行引嫌回避。则该郎中在选司掌印。凡伊父所属官员一切题升调补。皆当归其查核准驳。较之处分事件、关涉尤多。且不特吏部为然。凡外省钱粮刑名等事。何一不与各部交涉。傥如该御史所言。则外任大员子弟。均不应备员曹司。国家有此政体乎。至科道系属言官。举劾是其专责。所言如果得实。原为尽职之常。不足为功。即敷陈未能悉当。朕广开言路。亦必曲赐优容。从不因此遽加罢斥。严烺昨经董诰遵旨传到询问。理宜明晰登答。缮片呈递。或自行具摺覆奏。亦无不可。乃豫行缮写御史严烺供词字样。该御史呈递封奏时。岂以此奏一上。必致被逮。辄写就供词。豫备登答。不应如此居心。朕实系好问之主。非拒谏之君。岂曾因言事罪及言官。何遽为此悻悻之状乎。严烺著传旨申饬。仍著交部察议。　　

○又谕、据伯麟奏、营员自戕伤重、请将应讯人员、解任赴滇审办一摺。署副将武正额、于所辖都司祝凤鸣、借支官项银两。如系不应支领之项。该署协尽可照例斥驳。即祝凤鸣与之争辩。亦可据实禀揭参办。何至忿激忽寻短见。自抹项颈。伤痕甚重。不能饮食。显有别项情节。且该都司祝凤鸣所禀武正额语言举动似有痰迷光景。尤不可信。武正额、祝凤鸣、均著解任。交伯麟亲提审讯。是否武正额向有营私克扣之事。祝凤鸣得以藉端挟制。以致武正额情急自抹。抑或另有他故。均著严行究讯。务得确情。定拟具奏。　　

○两江总督铁保奏审明蒙宿各犯滋事一案。剿捕出力知府张经田等、升叙有差。革失察南平厅同知陈洪绪等职。　　

○以故一等公祥敏子布都尔瑚纳、一等侯田国荣子庆通、二等伯永庆子丰升额、各袭爵。　　

○以故扎噜特镇国公达尔玛巴拉子特固斯巴雅尔、袭爵。　　

○是日。丙寅年立春。顺天府进土牛春山宝座。　　

○丙申。谕内阁、此案武九娃窃取伊父武进忠黍谷。致武进忠气忿自缢身死。三法司依违犯教令例、将武九娃拟以绞候具题。固属照例办理。但细核案情。武九娃先因游惰不能养赡其父。经伊父令其分居。嗣又窃取伊父藏放黍谷。以致伊父抱忿轻生。若仅照违犯教令例办理。尚觉情浮于法。武九娃、著改为绞决。以昭炯戒。　　

○以故一等公景恒子英海、告休一等侯永德子乐善、一等子富松阿子吉成、各袭爵。　　

○以甘肃永昌协副将阎俊烈、为巴里坤总兵官。　　

○丁酉。谕内阁、人臣事君。以敬为本。昨日朕御重华宫。赏给御前大臣御前行走之蒙古王、公、额驸、御前侍卫等福字。除御前大臣、御前行走之蒙古王、公、额驸等、朕临时亲写、当面赏给外。其赏给御前侍卫者。皆系朕早写就。命太监持赴东厢房赏给。赏讫。伊等谢恩散去。见御前侍卫果勒敏色、扎克塔尔、达勒精阿、珠尔杭阿、俱系亲将所赏福字捧出。惟那彦宝、禧恩、并未捧出福字。空手而去。因恐将伊二人遗漏。查询奏事太监、据奏御前侍卫六人俱已赏给。并无遗漏。询之那彦宝等据称所赏福字俱已领取、适因茶房太监出外之便、将福字交与该太监放在茶盘内带出等语。是何体制。那彦宝系内务府大臣。管理茶膳房。虽可使令茶房太监。亦应因公差遣。何得将特赏之件。在朕至近之处。率意遣人带出。殊失敬谨之意。当即交御前大臣等、将那彦宝、禧恩、御前侍卫俱行革退。令在乾清门侍卫上行走。仍各罚俸三个月。将该太监令那彦宝禧恩眼同板责示警。但御前大臣等述旨时。并未将此等情节详叙。恐众人不能周知。今特降旨明白宣谕。嗣后诸大臣侍卫官员等、惟当恪共职守。不得似此轻忽。　　

○调成都副都统达松阿、为密云副都统。密云副都统多善、为成都副都统。
  </div>
  <div class="pagination">
   <a href="清实录嘉庆朝实录_page205.html">
    上一页
   </a>
   <span>
    ...
   </span>
   <a href="清实录嘉庆朝实录_page201.html">
    201
   </a>
   <a href="清实录嘉庆朝实录_page202.html">
    202
   </a>
   <a href="清实录嘉庆朝实录_page203.html">
    203
   </a>
   <a href="清实录嘉庆朝实录_page204.html">
    204
   </a>
   <a href="清实录嘉庆朝实录_page205.html">
    205
   </a>
   <span class="current-page">
    206
   </span>
   <a href="清实录嘉庆朝实录_page207.html">
    207
   </a>
   <a href="清实录嘉庆朝实录_page208.html">
    208
   </a>
   <a href="清实录嘉庆朝实录_page209.html">
    209
   </a>
   <a href="清实录嘉庆朝实录_page210.html">
    210
   </a>
   <a href="清实录嘉庆朝实录_page211.html">
    211
   </a>
   <span>
    ...
   </span>
   <a href="清实录嘉庆朝实录_page207.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
