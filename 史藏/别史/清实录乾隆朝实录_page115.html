<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 115 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 115 页/共 1860 页
  </h1>
  <div class="content">
   ○刑部议覆、理藩院疏请、因罪赏给公主之原任尚书班第等子孙。可否准其赦回。得旨。从前因罪发遣人员。其子孙例得请旨放回。今班第等三案。皆可准其回旗。但系赏给公主之人。应行文询问额驸。或欲留伊等子孙、在彼差遣。或无紧要驱使之处。可以听其回旗。俟回奏到日。再降谕旨。　　

○予故大学士尹泰、葬祭如例。加祭一次。谥文恪。　　

○以管理泰陵工部事务署工部右侍郎阿克敦、实授为工部右侍郎。　　

○调正蓝旗汉军副都统宗室弘暟、为正黄旗满洲副都统。以汉军参领郎应星、为正蓝旗汉军副都统。散秩大臣色楞、为正红旗蒙古副都统。散秩大臣法尔萨、为镶蓝旗蒙古副都统。　　

○以故四川白桑土百户雍中朗结之子乌金七立袭职。　　

○甘肃巡抚元展成疏报、新渠、宝丰、二县。雍正七八等年、实垦田地共七百四顷九十三亩。　　

○云南巡抚张允随疏报、镇沅等三府州县。乾隆二年、开垦民屯田地共一百九十五顷九亩有奇。　　

○丁巳。贵州按察使陈德荣奏、疎脱重犯。管狱官例应革职拏问。有狱官革职戴罪限一年缉拏。限满不获、离任。故纵者与囚同罪。至死减一等。乾隆元年。普安州吏目叶桐。印江县典史章秉惠。均疎脱重犯。部议如例治罪。今署平越县典史倪永吉。情罪相同。部议覆令确查。如无故纵。照有狱官例议处。先后办理。轻重悬殊。请旨酌归平允。得旨。事情同而处分异。近来部中颇有此弊。陈德荣一外吏。乃敢不避嫌怨。据实直陈。其属可嘉著从优议叙。此事著该部逐一明白回奏。　　

○是日起。上以冬至祀天于圜丘。斋戒三日。　　

○戊午。谕、从前八旗承袭世职官员佐领时。并无家谱。皆由管旗大臣、拣选奏放。嗣恐管旗大臣、办理偏私。虽添家谱。而或有将不应与挑之人挑选。将应挑之人。反为裁减。且于佐领原由。亦多不明晰。八旗佐领根原。若不详查酌定。日后必至争讼不息。因屡降谕旨。交王大臣等详细查办。今览八旗议定进呈家谱。其勋旧佐领。系功臣等带来奴仆。或因奋勉、赏予奴仆。作为佐领。故惟将始立佐领人员之子孙挑选。无论曾否管过佐领。概予有分。其始立佐领人员之亲兄弟。虽曾管过佐领。而其子孙。亦作为无分。其世管佐领。或因其将所属一处之人。带来作为佐领。令其管理。或初立佐领时。即管佐领。后因接管数世。遂作为世管佐领。又有优异佐领者。今惟将初管佐领人员之子孙。作为应得正分。续管佐领人员之子孙。视其佐领根原。分其支派之远近。量其管理次数之多寡。有定为正分应得者。有定为拟陪拟备者。又有始管佐领人员之子孙。念其祖先、虽无分别支之人。均系一祖之后裔。亦准列入承袭有分之内。或因本支原有佐领。其他佐领。让与别房无佐领之人。又有准其所请。将有数个佐领者。每支各分占一佐领。以均承袭之分。再补放佐领世职官员。将出缺人之子孙拟正。将原立佐领人员长房子孙。分别拟陪。如出缺人无嗣。有将原立世职佐领之长房子孙拟正。带领引见者。亦有将次房辈长之人。因与原立世职人员。支派较近拟正。长房之子孙拟陪。带领引见者。再所绘家谱。只将有分人员绘入。无分人员裁减。或不论有分无分。概行绘入家谱。将其事故注写于旁。所办均未详细。再阅八旗所进家谱。有由原立佐领内、分出一二佐领者。亦有分出数佐领者。其奏放所分出佐领时。有于原佐领上贴黄签者。亦有于分出佐领上贴黄签者。八旗所办。并不画一。今既清查佐领根原。永垂定例。若不详细查明。定为画一章程。将来复生争端。管旗大臣。亦难遵行办理。所有佐领根原。除令原派出之王大臣、详细议奏外。著派慎郡王、公讷亲、都统都赉、副都统永兴、李元亮等。将王大臣所议奏之佐领。详加斟酌。分别定为应拟正拟陪拟备之分。其应入家谱。与不应入家谱。贴签何以分别明白等处。详为画一办理。其八旗世袭官员。袭职家谱。亦著一并详查定拟具奏。寻议、原立佐领人员亲子孙。照勋旧佐领例。长房缺出。本人子孙拟正。次房拟陪列名。本人无嗣。或缘罪革职。子孙不应入挑。仍于长房内、量材拟正。二房缺出。本人子孙拟正。长房拟陪。次房列名。有故。长房拟正。长房现有管理佐领之人。即于未管佐领内选拟。余皆拟陪列名。一支派管二三佐领者、缺出。如长房现有管理佐领例办理。又弟兄带来人、编立佐领。与二三姓递管佐领。此支缺出。本人子孙拟正。彼支拟陪。余皆列名。一支派管二佐领者。于无佐领内选择拟正。本人子孙拟陪。余皆列名。又原立佐领人员之子孙无嗣。过养近派之人为子。准照养父应得、予其有分。过养异姓者不准。原立佐领子孙。过与无分支派人为嗣者。照养父无分、不与承袭。又原立佐领人员无嗣。将远近支派人管理。缺出。无嗣人亲弟兄子孙。不论曾否管过。均与同分。亲伯叔之子孙管理者。亦与同分。亲弟兄伯叔子孙皆无嗣。予近支派子孙。有分承袭。亲伯叔祖、伯叔曾祖之子孙管理者。均予拟陪。高祖以上。暨不能入谱远派之人管理者。均予列名。又原立佐领子孙。有情愿不管佐领。让与远近支派人同分者。准其推让。管理佐领子孙。情愿不要承袭之分者。不予有分。又一户之人。编立世管佐领。缺出。本人子孙拟正。户中有分人员。拟陪列名。并将补放佐领家谱。详悉注明。有分载入。无分裁减。报闻。　　

○又谕、归化城副都统西尔塔、以伊患病垂危。伊壻笔帖式福禄。现随巡视官。在归化城居住。祈将伊柩衬、及妻子。交福禄护送进京等因具奏。据都统塔尔玛善奏称、西尔塔已经病故。著照西尔塔所请。将伊柩榇、及妻子家口。交与笔帖式福禄。加谨护送进京。该部知道。　　

○两江总督那苏图疏言、歉收省分。遇有米船。免纳关税。仍令将所往地方。并米数据实报明。该关给与印照。卖毕回缴。得旨。著照所请行。该部知道。　　

○以户部左侍郎喀尔吉善、暂署步军统领。　　

○己未。谕、近据河道总督高斌、两江总督那苏图奏报、十月初十以后。黄河渐次平退。洪湖清水畅流入运。运河新淤浮沙。一见清水。随流洗刷。现在清水、较常年此时。大五尺有余。蓄长充裕。洗刷浮淤。甚为得力。可无浅涩之虞。览之深慰朕怀。今有人奏称、今年黄水异涨。倒灌运河。将近半载。颇有淤垫。现今虽清水入运。近清江浦一带运河。水势湍急。自能将淤垫之沙洗去。而宝应、高邮、以下。水势平缓。必不能如上流之急。所停沙泥。势难尽刷入江。应令高斌速行相度淤垫浅深。有宜挑浚处。即动河库银两。募工挑浚。一面题奏等语。此奏与高斌、那苏图、所奏不符。或为此奏者。所闻在先。不知近日之情形耶。或高斌等所奏、乃清江等处情形。而未及宝应、高邮、以下之水势耶。可传谕高斌确查奏闻。有应办理者。即行办理。又奏称、近开新口。石闸草坝。重重锁固。漕船挽运。较旧闸甚为艰难。商贾船只。恐不能免守候稽迟。可悉心酌量。假如旧口便于新口。则仍闭新而用旧。亦自不妨变通。若以为新口去黄水、较旧口为远。可免黄水入运之患。则今年黄水。直达运河。是新口亦不能避黄之明验等语。又奏称、康熙六十一年。河决武陟之后。黄水溢入洪泽湖。沙停湖底。为患已久。加以今年黄河大涨。溢入湖中。则湖底日高。不问可知。将来湖水大涨。一遇西风紧急。高堰大堤。及天然诸坝。甚是危险。目今湖底之沙。断不能令其复出。惟有加意修防。保固工程。不可稍有疎虞。以致一时无措等语。此二条、皆于河工甚有关系。其情形果否如是。可一并询问高斌。令其妥议具奏。　　

○庚申。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○诣皇太后宫问安。　　

○辛酉。圣祖仁皇帝忌辰。遣官祭景陵。　　

○上诣奉先殿、寿皇殿。行礼。　　

○吏部议准、盛京刑部侍郎觉罗吴拜疏言、盛京刑部本章。请照京刑部之例。汉本备载案呈。清本缮写看语。并添设缮本书吏三名。五年役满。照例送部考职。从之。　　

○户部议覆、奉天府府尹吴应枚疏言、遵旨详议奉天捐贮谷石事例。一、奉天州县。现存米数。缺额二十三万三千五百六十余石。宜捐收足额。应如所请。令各州县。俱收纳本色。以足原额。其未经题定额数之义州、宁海、等州县。各捐收米一万石。一、奉天地方所产米粟。难于久贮。直变通酌收。应如所请。照一米二谷之例。概收谷石。一、捐收本色。粟米价值。宜酌中核定。应如所请。每石定价三钱。照部捐银数。折交谷石。一、各属生俊。方在本州县报捐。应如所请。俟本州县捐足后。方许赴邻近未足之州县报捐。外省移居入籍者。于入籍处报捐。一奉天系旗人土著。与别省不同。请照例取具该佐领印结。在现住之州县报捐。应如所请。奉天旗人。准开明籍贯三代。具呈报捐。至取具该佐领印结之处。向例俟给发实收。赴部换照。知照到日。始取该管官印结。从无先行取结之例。应令该府尹、照部现行例办理。一、捐收本色。各项费用。宜量加收给。应如所请。捐谷一石。收耗三升。留备盘粮折耗等项使用。其造册纸张饭食等费。照部捐例、每银百两。另收银三两。一、正副仓收。宜酌定给发。应如所请。由该府尹衙门刊发州县。加铃印信。开明生俊履历。将副仓收截发本生收执。正仓收、各州县按季册送该府尹咨部换照。一、各属仓廒。宜酌量添建。应如所请。令该州县确估详报。至奉属向无存公银两。准其捐谷一石。另收银三分。以为建仓之费。从之。　　

○又议准、四川巡抚硕色疏言、四川钱粮。必俟五六月麦熟丝成。始能输纳。所有驿站夫马铺司兵丁春夏二季工料银两。请自己未年始。于各州县应解盐茶驿道等项耗羡银内。借支给发。本年徵收地丁。照数归还。从之。　　

○兵部议准、前任直隶总督李卫疏言、泰宁镇恩赏生息银五千两。于易州境开设典铺。甫经营运。需费甚多。与久开利息饶裕者有间。请援照马兰镇初开之例。暂以三分起息。稍盈、再行酌减。从之　　

○镶黄旗汉军都统纳穆图等疏请、年羹尧之子孙年秀等。可否准其考试当差得旨。年羹尧乃叛逆不臣之人。蒙我皇考施恩。念伊曾在青海。著有微劳。因将伊子孙发往极边烟瘴者。俱赦宥回京。已属格外之恩。令伊等呈请考试当差。该旗都统等、遽行奏请。甚属错谬。著将原摺给还。　　

○壬戌。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○癸亥。谕、副都统职衔卓鼐、在军营年久。明年军营年满屯田犯人遣还时。卓鼐别无委办事件。卓鼐、著回京。　　

○吏部议覆、奉天将军额尔图疏言、臣衙门止有主事一员。遇患病服制。于查办一切。未免贻误。请于臣衙门笔帖式内。选能办事者。照盛京五部例。补放委署主事一员同办。应如所请。从之。　　

○户部议覆、升任广西巡抚扬超曾疏言、遵旨详议粤西捐贮谷石事例。一、府州县添贮捐谷。宜分别酌定数目。应如所请。州县之大者。贮五六万石。中者、三四万石。小者、三万石。其平、梧、浔、三府。及分驻丞倅各地方。应行增贮谷一百二十七万四千二十石。亦准照数捐纳并令各生俊自行报捐。不必定限。足数而止。一、捐纳谷石。宜照户部收捐银数。分别地方情形。酌中核定。应如所请。将桂林等十一府州。谷一石、定价四钱。泗城一府。谷一石、定价五钱。一、实收应由布政司颁发。就近填给。并免各生赴部换照。查向来各省捐纳事例。以副实收给本人收执。正实收随册送部。俟该生俊副实收投部时。核对相符。换给执照。若止将副实收送部。遽行换照给发。傥有舛错不符。无凭查对。应仍照旧例办理。一、建仓之费。宜酌定折收。应如所请。于捐纳谷内。以九分收本色。一分收折色。为添建仓廒之用。一、本州县生俊。宜先就本处捐纳。应如所请。俟本州县、并府属之州县。俱已捐足。始许赴别府州县报捐。其外省流寓商民。并准其于太平等府厅州县。亦近报捐。一、收捐公费。宜酌定数目。并量收耗谷。以免赔累。应如所请。每石加收耗谷四升。仍严饬各府厅州县。照斛平量收纳。一、捐收谷石。宜交该管道府。按季盘查。应如所请。责令该管道府。具结申送布政司。年底造册报部。从之。　　

○礼部议准、御史查拉奏称、现在八旗包衣汉军、及投充庄头子弟。有入满洲籍入学中式者。令内务府、并八旗满洲都统。自雍正十一年为始。将包衣旧汉人、误在满洲额内入学中式。应归入汉军额内者。定限三个月查明。取具该参佐领印结。造册咨部。以凭乡会试时核对。嗣后包衣人员考试之时。内务府、并八旗满洲都统。严饬该管官。除实系满洲、蒙古、人员。于本人名下注明册送外。其投充庄头子弟。及内管领旗鼓佐领之旧汉人。俱注名另册咨送。归入汉军额内考试。从之。　　

○蠲缓河南信阳、罗山、正阳、光州、光山、固始、息县、商城、等八州县。本年旱灾额赋有差。赏给贫民贫生口粮三月。　　

○赈湖北应山县、四川忠州、万县、开县、本年旱灾饥民。　　

太清高宗法天隆运至诚先觉体元立极敷文奋武孝慈神圣纯皇帝实录卷之八十　　



大清高宗法天隆运至诚先觉体元立极敷文奋武孝慈神圣纯皇帝实录卷之八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。十一月。甲子。上诣皇太后宫问安。　　

○大学士伯鄂尔泰等、遵旨会议副都统张凤林奏、管理威远等六口文员。改设武职。查威远等口。原系武职管理。嗣因地产人参。改选六部文员。为关口守御、兼管城守尉。复以文员不合巡守。仍改武职。雍正元年。又改文员。以周围一二百里之地。仅一文员。带领有限官兵巡察。诚恐不敷。应如所请。仍以地方城守尉兼管。并令该将军总理。不职、题参。得旨。边门章京员缺。或以文职补用。或以武职补用。屡经更易。而偷挖人参之弊。未能剔除者。盖因地方官员。并不协力缉拏所致。今虽改用武职官员。不过数年。又必有以宜用文职官员奏请者。频经更改。于事亦属无益。边门章京员缺。仍著补放文职官员。其缉补巡察事件。仍交该地方武官、协力巡查。并著该将军兼管统辖。采参一事。仍著永福办理。如此各有专责。不得推诿。庶于公事有益。　　

○又议、参领阿拉弥奏、缘罪革职员弁。所借俸饷。无力完缴。族中有愿于俸饷中代赔者。准其扣还。查员弁亏欠钱粮。除老病休致病故。例免追缴外。缘事革职。仍照额追。力不能完。免银治罪。参领阿拉弥。请酌予代赔。国帑既可无亏。本人又可免罪。应如所请。从之。　　

○刑部议准、甘肃按察使包括疏请、邻封关提人犯。限文到二十日拏解。无故违限。照事件迟延例、逾限不及一月者。罚俸三个月。一年以上者。罚俸一年。听信地保差役、空文回覆者。照匿犯不报例、降三级调用。从之。　　

○以故喀尔喀和硕智勇亲王丹津多尔济之孙、桑斋多尔济、袭封多罗郡王。　　

○乙丑。户部议准、升任广西巡抚扬超曾疏言、粤西大小各官养廉。请动梧、浔、二厂杂税赢余银两。仍照旧例。由司转给。州县所属佐杂。由州县出具总领。府属佐杂。由知府出具总领。按月分给。近者一季一领。远者两季一领。从之。　　

○兵部议覆、大学士仍管川陕总督查郎阿疏言、凉州洪水营、至中卫县。计三百余里。道途四出。绝少人烟。请于洪水营、拨派外委千把各一员。带领马步兵十名。驻防天乐坝。于古水井营、拨派外委千把各一员。带领马步兵三十名。驻防营盘水。其适中之石梯子梁。即于此项兵内、拨派马步兵十名、轮流巡查。甘塘子、长流水、两处。拨派中卫营、左哨外委千把各一员。带领马步兵二十名。分头驻防。又延绥镇属定边协管辖地方。从前客商。俱从宁塞堡行走。嗣因道路崎岖。改由宁条梁进口。请建土堡。将宁塞堡旧额马守兵一百九名中。拨七十九名。再于邻近靖边营。拨守兵二十一名。令宁塞堡守备。带同经制额外把总移驻。存留宁塞堡守兵三十名。添设经制把总一员率领驻防。至宁条梁西、四十里铺。亦建土堡。拨派安边等堡守兵十名。令柳树涧堡额外把总带领驻防。其宁条梁东、红柳滩、至石渡口一带。俱边外孔道。亦建土堡。拨派镇罗、龙州、镇靖、等堡守兵二十名。令镇靖堡额外把总带领、驻石渡口。应如所请。从之。　　

○豁免江南淮、徐、二府属、康熙五十一年、至雍正十二年、河湖滩租、民欠银三万五千六百十七两有奇。　　

○丙寅。八旗都统等面奉谕旨、以旗人业经增添钱粮。各都统等、尤宜不时开导。俾知撙节谋生。毋得仍前妄费。并念兵丁服色。虽曾严定章程。但从前衣服之越分者。并未勒限禁止。或恐以新制之衣。诡称旧有之服。致难查禁。应将如何勒限之处。详议具奏。寻议、勒限三年。三年后无论衣服新旧。但违禁者。即照例惩治。该管官及族长等。一并查议。庶旧衣不致废弃。新制亦罔敢僭越。从之。　　

○兵部等部议覆、御史恒文奏、通行各省应议案件。该督抚于四月六月正限之外。事理易结者、展限两个月。难结者、展限四个月。分别咨题。按限完结。各省提镇。有总督统辖者。由总督汇总议覆。其无总督统辖之各省提镇。俱照巡抚之例起限。至驻防各省将军标下员弁。俱驻扎同城。所辖营制无多。行查妥议事件。不必照督抚提镇一例定限。再、各省满洲驻防将军等所辖官员。驻劄俱在一处。亦仍照钦部事件之例起限。其奉天、宁古塔、黑龙江、等三省将军、所辖地方辽阔。应照各省督抚一例定限。逾限不结。分别议处。若非通省行查。及径行查议之案。仍照旧例扣限。从之。　　

○丁卯。谕、前据奉天将军额尔图等奏称、奉天地方。今年山水骤发。河水泛溢。福陵石堤土坝。被水冲刷。应请料估兴修等语。朕已敕交议政王大臣。会同该部定议。令淳郡王、工部侍郎张廷瑑、前往相度办理。但此处石堤土坝。建筑于雍正八年。告成于雍正九年。屈指至今、七八年之间。两次被冲。从前未改筑堤坝之时。亦并无此冲刷之事。此或因水势难容。或系堤工不固。二者均未可定。陵工关系重大。必须筹画万全。著淳郡王、张廷瑑、再于钦天监中。选择精于地理之人。带去公同敬谨相度。作何办理之处。会同奉天将军、五部侍郎等、敬谨和衷悉心定议。奏闻请旨。务令风水工程。两有裨益。　　

○多罗淳郡王弘暻奏、臣于雍正十三年。奉旨派往沈阳、修理福陵。查浑河、与苏子河、合流。并汇纳诸山之水。来源远大。上流甚高。势若建瓴。水小则安澜循轨。水大则溢岸冲堤。从前高其倬、不谙水性。议于水口建筑石堤。旋经冲刷。嗣据洪文澜议奏、于虎皮石岸前。东西加筑石岸。培垫圆唇。今年夏水陡溢。堤坝仍被冲刷。而虎皮石岸前之圆唇。则凝然不动。可见两番修筑之石堤。徒费国帑。若恐弓势外张。则所砌圆唇。水势自已环抱。前奉天将军额尔图、所奏一一修理。则今岁甫修。明岁复冲。明岁加工。后岁又决。此断非人力之所能为也。至工程处所。应作如何经久之计。俟臣到沈后、同侍郎张廷瑑、详酌确议。再行奏闻。得旨。福陵工程。关系重大。朕已降旨、令淳郡王、侍郎张廷瑑、拣选精于地理之人。带往奉天。会同该将军、五部侍郎、敬谨和衷悉心定议请旨。淳郡王此奏。与朕意亦相仿佛。著将原奏发去。一并确议具奏。　　

○户部议覆、原任直隶总督李卫疏言、大名府仓贮积谷、二千九百三十三石有奇。社谷三千一百石有奇。因各属仓贮颇裕。无需府仓粜济。是以存贮年久。惟现在魏县贮谷。节年动用。所余无几。请将该府仓贮积谷。粜卖银两。改发魏县采买存贮。其社仓谷石。及时粜陈易新。仍贮府仓。以备公借。应如所请。从之。
  </div>
  <div class="pagination">
   <a href="清实录乾隆朝实录_page114.html">
    上一页
   </a>
   <span>
    ...
   </span>
   <a href="清实录乾隆朝实录_page110.html">
    110
   </a>
   <a href="清实录乾隆朝实录_page111.html">
    111
   </a>
   <a href="清实录乾隆朝实录_page112.html">
    112
   </a>
   <a href="清实录乾隆朝实录_page113.html">
    113
   </a>
   <a href="清实录乾隆朝实录_page114.html">
    114
   </a>
   <span class="current-page">
    115
   </span>
   <a href="清实录乾隆朝实录_page116.html">
    116
   </a>
   <a href="清实录乾隆朝实录_page117.html">
    117
   </a>
   <a href="清实录乾隆朝实录_page118.html">
    118
   </a>
   <a href="清实录乾隆朝实录_page119.html">
    119
   </a>
   <a href="清实录乾隆朝实录_page120.html">
    120
   </a>
   <span>
    ...
   </span>
   <a href="清实录乾隆朝实录_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
