<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1701 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1701 页/共 1860 页</h1>
    <div class="content">
○丁酉。谕军机大臣曰、伊桑阿等奏、哈密郡王品级贝勒额尔德锡尔、恳请明年来京。叩祝万寿等语。额尔德锡尔、恳请来京。叩祝万寿。足见忱悃。应照所请。令其前来。著寄谕伊桑阿、传谕额尔德锡尔、令其于明年八月初旬。与年班伯克、一同来京。　　

○以陕西布政使额勒春、为贵州巡抚。甘肃布政使福宁、为陕西布政使。山西按察使蒋兆奎、为甘肃布政使。陕西督粮道顾长绂、为山西按察使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十二


大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。十一月。戊戌。谕、据嵩椿等奏、盛京等五城。连年被灾。所有本年借支仓谷。请展限追缴等语。盛京等五城。连年被灾。其本年春季借支仓谷。若仍令展限缴完。兵力仍不无拮据。所有盛京辽阳、广宁、岫岩、复州兵丁。领借仓谷一万九千五百五十四石。并著加恩宽免。以示体恤。　　

○又谕曰、孙永清奏、据署东兰州知州黄图禀报、该州安插福建台湾案内股头郑管、陈廷、二名。于本年八月二十二日。与流犯周亚卿同逃。当差兵役追拏。见该犯等乘坐小船。顺流而下。兵役等赶上。拏获周亚卿一名。其郑管、陈廷、持篙拒捕。被兵役打落水中。现在捞捕无获。生死未定。请将东兰州吏目缪晋阶、革职拏问。署知州黄图、革审等语。台湾股头。皆系从贼匪徒。因投首免死。安插各省。地方官遇有此等人犯。该抚等自应谆饬所属。时刻留心。严加防范。不容稍有疎纵。今郑管等、胆敢勾同流犯。结伴同逃。殊属不法。该管官、平日既不能严行管束。致匪犯脱逃。及追捕时。又不能即时擒获。打落水中。复未捞获尸身。安知非受贿纵放。装点情节。希图了事。若不从严惩治。无以示儆。东兰州吏目缪晋阶、著革职拏问。署知州黄图、仅予革职。不足蔽辜。著一并革职拏问。其该管道府。并不随时稽查。漫无管束。非寻常玩忽可比。著交部严加议处。至巡抚臬司。不能先事督饬所属。防范匪徒。咎亦难辞。亦著交部议处。所有郑管、陈廷、二犯。著该抚等迅速查拏务获。毋任远扬漏网。　　

○又谕曰、魁伦奏、闽海关徵收税课。一年期满。比较五十一年分。少徵银四万五千七十七两零。请照数赔补。分限完缴等语。该省本年漳泉一带。雨泽稍缺。商民贩运较稀。以致税课短少。尚属有因。所有短缺银四万五千七十七两零。著加恩宽免一半。余著分限完缴。　　

○谕军机大臣等、前据书麟等奏、查勘黄河上游毛城铺民堰情形。图内所绘新旧河形。牵混不清。传旨询问。兹据该督等覆奏、并另绘新图呈览。仍不明白。已于图内批示。并将旧河口代为画出矣。毛城铺外滩黄河。原由张王庄迤南行走。本年秋汛水涨。将张王庄迤北。冲出新河一道。旧河淤垫。大溜全由新河行走。是图内淤垫之处。即系旧河口。该督等并未将旧河口绘出。转于窦家寨地方向东南分注支流。画一河口。究竟该处新旧河口。是一是二。抑系旧口之外。支河更有一口。今因大溜全归新河。该处业已淤塞。经朕反覆披阅。图中所绘情形。总属牵混。何不明白至此。其毛城铺之河。原有唐家湾倒勾引河。分洩黄水。窦家寨地方。不应复有引河下注。详阅该督等摺图。并未分晰声叙。殊属糊涂。仍著将朱笔图、发交书麟兰第锡阅看。著即另行详细展宽绘图贴说呈览。不得再有牵混。将此传谕知之。　　

○又谕曰、孙永清奏、据署东兰州知州黄图禀报、该州安插福建台湾案内股头郑管、陈廷、二名。于本年八月间。与流犯周亚卿同逃。现在分饬侦拏等语。此事大奇。已明降谕旨。将知州吏目等、革职拏问。并将该管各上司。分别交部矣。台湾股头。皆系从贼匪徒。即应正法之犯。因其遵示投出。贷以一死。从宽安插。原属格外加恩。乃该犯等到配后。不思感激悛改。胆敢结伴同逃。及经兵役追拏。复敢持篙拒捕。实属目无法纪。虽据奏、被兵役打落水中。但现在尸身未获。安知非赴水潜逃。窜回原籍。著传谕孙永清、分饬地方文武。悬赏侦拏。务期弋获。不得因该犯被打落水。即以为业经身死。致滋疎纵。并著伍拉纳、徐嗣曾、严饬所属。于该犯等原籍地方。一体严密查拏。毋任潜匿。至该犯等由粤西窜回福建。必经由广东地方。著传谕福康安、郭世勋、密饬各属。于水陆关隘地方。分投查察。一遇该犯过境。立即盘获。严办示惩。勿使兔脱漏网。　　

○广西巡抚孙永清奏、探闻安南牧马督镇、带兵前往高平、那吕、保乐等处。已将黎维祁旧目闭阮□□豪拏获。并闻旧目闭农二姓、叔侄弟兄。或已投降。或已逃匿。查该国牧马、保乐、即系高平一路地方。前闻黎维祁之弟黎维祇与黄文熥、有纠众攻打牧马之事。今既被该督镇赶散。其闭农二姓。即系黎维祇纠合之人。现在闭阮□

□豪已被拏获。黎维祇亦不闻下落。此外或降或逃。是该国高平一路。亦已渐就宁怗。来年阮光平起程进京。自必更无顾虑。报闻。　　

○旌表守正捐躯福建晋江县民翁沛女翁氏。　　

○己亥。谕军机大臣曰、兰第锡奏、调任南河。遵旨速赴新任。未及请训。现在并无紧要事件。请于本年封印后。起程来京陛见等语。南河各工。现在虽无要务。但一应收蓄水势。购备岁料。及疏浚漫水经过河渠。均须该督在彼办理。朕明春巡幸山东。在泉林行宫驻跸。距清江不远。兰第锡、即可前至泉林迎驾。面聆训谕。较为近便也。将此谕令知之。　　

○又谕、山海关监督德纶奏、一年任满。该处所到海船。仅一千七百余只。较上二年。短少十分之六。其大关各及边陆路各口。经徵钱粮。不甚悬殊。通盘核计。短少比较盈余银四万九千八百八十余两等语。山海关徵收税银。正额盈余。历年并无短缺。今德纶一年期满。共少徵盈余银四万九千八百余两。自应令其按数赔交。但既据称、该处徵收钱粮口岸。全赖奉省南来海船货物。因连年被水。收成歉薄。商船到口较少。是否实情。无难查询得实。著传谕嵩椿、宜兴、穆和蔺、即将该处运贩海船货物。是否因年岁歉收。旧货未经销售。商本一时不能转输。观望不前。赴口上税者较少。以致徵收短缺。其书役人等、有无从中卖放偷漏之处。逐一详细查明。据实覆奏。毋得稍有瞻徇。　　

○以詹事翁方纲、为内阁学士兼礼部侍郎。　　

○庚子。改湖北武昌府清军同知缺、归部选。从湖广总督毕沅请也。　　

○辛丑。湖北巡抚惠龄奏、本年夏秋。潜江、江陵、监利、荆门、四州县。被淹田垸。实止一隅中之一隅。该军民均系上年赈恤之户。底册可查。无从弊混。业将抚恤一月口粮。按户散给。现在接放正赈。且值城堤各工并举。即无业贫民。亦得藉工食力。惟被淹极低各垸。积水未涸。现饬地方官。上紧设法疏消。劝令赶种二麦。并饬该管道府。督率放赈办工各员。实力妥为经理。得旨、览奏稍慰。　　

○壬寅。上幸瀛台。　　

○癸卯。谕、据镶蓝旗满洲都统奏请补放盛京世袭佐领一缺。将出缺伯英额之子富伦拟正。伯英额之弟明阿图拟陪。虽系照例办理。但伯英额、系因骑射平常革退之员。满洲世仆。自应加意娴习骑射。今伯英额、以骑射平常革退。其佐领员缺。若仍著伊子承袭。是与未革无异。不足示惩。所遗佐领员缺。即著伯英额之弟明阿图承袭。嗣后佐领内、遇有因骑射平常革退者。出缺人员之子。不准承袭。俱著其伯叔兄弟承袭。著交八旗一体遵照办理。　　

○谕军机大臣等、据秀林等奏、阿奇木伯克公品级迈玛第敏、恳请明年来京。叩祝万寿等语。迈玛第敏、诚心恳请。又系噶岱默特之孙。著照所请。与明年年班伯克等、一同起程前来。近日伊斯堪达尔、额尔德锡尔等、俱准来京。其别城伯克闻之。亦必有告请来京者。但伊等来后。又须派人署缺。各处办事。不可无人。著传谕驻劄回疆各城办事大臣。众伯克内、伊祖父有类噶岱默特、鄂对之从前出力。朕曾施恩者。其子孙若恳请来京。即行具奏。其寻常伯克。概行驳回。　　

○甲辰。上幸瀛台。　　

○谕曰、梁肯堂奏、考城县城工案内。应建坛庙、仓库、衙署、监狱等工。于乾隆五十年。据前任藩司江兰、率行详请具题。经毕沅驳饬后。并未题估。江兰辄发银三万两。后又未经具详。自行动款。续发银二万八千两。交知县陈士骏承办。今照城工例核估。计浮多银二万四千四百余两。其中显有情弊。请将江兰解去职衔。降调知县陈士骏、革职确审。其失察之历。任河南巡抚两司。及该管道府。应请交部察议。并自请与署藩司陈奉兹、一并议处等语。江兰著解去职衔。解赴豫省质讯。其承办之降调知县陈士骏、著革职。一并交与梁肯堂、严审定拟具奏。所有失于查察之梁肯堂、陈奉兹、及历任河南巡抚两司、本管道府等。俟定案时。著该抚查送职名。交部分别议处。　　

○谕军机大臣曰、梁肯堂奏、豫省考城县移建城垣案内。有应建坛庙衙署仓库等项。该县估计详报。经毕沅以册开款项太繁。驳饬另造。此后并未题估。乃前任藩司江兰、辄先发银三万两。其续发银二万八千两。则并未具详。竟入于季报册内开除。今按照城工则例估计。浮发银二万四千余两。显有情弊。请将江兰暂解职衔。解豫审办等语。已明降谕旨。将江兰解职。交梁肯堂严审查办矣。著传谕全德、即派委妥员。将江兰迅速解赴豫省。听候质讯。此项城工。帑项攸关。自应核实办理。乃江兰于驳饬后。并未题估。即浮发银至二万余两之多。将来审讯得实。江兰不但情罪重大。即应赔官项。为数必多。现在江兰居住扬州。其房产盐业。均须查明备抵。并著全德密行访察。勿任稍有隐匿寄顿情事。方为妥善。又此案工程。经江兰估计具详。毕沅以册开款数太繁。驳饬另造。此后并未题估。即不应发银办理。乃江兰擅行动款。任意浮多。显有通同捏饰冒销情弊。著传谕梁肯堂、即行调查案卷。严切究讯。毋庸另派大臣前往查办。此案系梁肯堂查出参奏。且非该抚任内之事。自无所用其回护也。　　

○兵部议准、安徽巡抚陈用敷奏称、安省阜阳、亳州、六安、宣城、颍上、五河等处。事务殷繁。须酌设站马。请于南陵、贵池、练潭、三沟等驿。拨马五十六匹。夫四十三名。于阜阳等处安设。从之。　　

○旌表守正捐躯河南商邱县民赵胖妻王氏。　　

○乙巳。谕军机大臣曰、福康安奏报阮光平受封成礼一摺。并将该国王谢禀进呈。览其感忭欣幸悃忱。实出至诚流露。至禀内所称、明年三月间。亲来瞻觐祝厘。言词尤属坚确。毫无游移。前于孙永清奏到时。曾经降旨。以该国王已受封爵。亦系天朝臣子。与贡使不同。明岁来京。经过沿途地方。各督抚俱应以宾主之礼接见。酌定仪注。颁示该国。并赐御制诗章一律。用昭优眷。并令黎维祁、率其属下人户。全行来京。编入汉军旗下。黎维祁既离桂林。使该国心怀疑贰之人。无从藉端滋扰。该国王闻知。更可释其疑虑。又因该国王患病新痊。赏给珊瑚朝珠荷包等物。并以吴文楚、系该国得力之人。不便同来瞻觐。或致居守无人。应俟阮光平回国后。于下次贡期。再行赴阙。以示体恤。此旨、曾著孙永清、速即备文交付成林。令其面谕阮光平知悉。若成林离黎城已远。即交该国妥协镇目。赍交祇领。计算日期。孙永清早应接奉此旨。遵照办理。该国王见天朝屡次加恩。宠赉便蕃。体恤周至。自必益加感激。更足坚其向化之诚。今福康安己自粤东起身。前赴梧州。照料阮光显出关。而成林宣封事毕。回至内地。福康安谅于途次遇见。即可面询该国王如何感戴欢悦情形。先行由驿奏闻。如续有接到该国王节次加恩谢表。及呈递谢禀。一并迅速具奏。将此由四百里传谕福康安、并谕孙永清知之。　　

○又谕曰、昨据梁肯堂参奏、考城县工程银两。藩司江兰、并未具详。擅行动款。任意支给一案。朕以该抚查出参奏。必系实有情弊。是以即交梁肯堂从严审办。本日适臬司陈奉兹来京陛见。召见时、面加询问。并令军机大臣、将此案情节。详细传询。据称江兰于未经题估之工。辄行朦混具详。擅发银两属实。而陈士骏所领银两。作何侵冒之处。经梁肯堂严加诘讯。以质证无人。坚不吐实等语。是此案、江兰与陈士骏、通同捏饰朦混。情弊显然。殊出朕意料之外。昨已降旨。令全德委员将江兰解豫质讯。但江兰现在原籍。到豫尚需时日。陈士骏、系承办工程之人。江兰所发银两。皆其请领。所有修建工程。已据该抚查明。实属草率。是其中显有侵冒情弊。无难一望而知。祇须严诘该员。即可得实。不得因江兰现未到豫。任其狡展。著传谕梁肯堂、即先向陈士骏严切根究。务得确情。迅速先行覆奏。勿得稍有袒庇。　　

○丙午。上幸瀛台。　　

○谕曰、乌梁海散秩大臣总管乌尔图纳逊病故、所遗散秩大臣总管。著伊长子布延德勒克承袭。布延德勒克、年幼未能办事。著派和通、协同帮办。　　

○又谕曰、伍拉纳奏、审拟邵武营备弁滥扣兵饷一案。内称办理台湾军务时。运送军装。请领饷银。及公用路费等项。该营革备余朝佐、革弁林云照、擅于公费内滥行支用。将各兵月饷摊扣归补。虽系因公使用。尚无入己情事。但以例不准销之项。滥扣兵饷。即与侵盗钱粮无异。请将余朝佐、林云照、问拟杖流。从重发往新疆。充当苦差。已革参将张潮、守备查城、不即究办。亦应与余朝佐等同罪。从重发往新疆。效力赎罪。字识符章、官嵩、甯元镐、不行禀阻。问拟杖徒等语。余朝佐等、支用公费。摊扣兵饷。如有藉端浮冒。分肥染指情事。自当从重治罪。今既审明。所扣月饷。俱系因公实用。并未入己。况办理台湾军务之时。所需路费。及修补号帽等项。均关急用。若得详请给发。转致迟误。即各营例支夫脚。亦不无随时加贴。革备余朝佐等、当军兴之际。通融办理。实与擅扣兵饷。侵冒入己者迥异。伍拉纳所拟罪名。实属过当。守备余朝佐、千总林云照、及未经查出之参将张潮、守备查城、业经革职。已足蔽辜。俱著免其治罪。字识符章等、听从本官办理。尚无不合。所拟杖徒之罪。亦著宽免。朕办理庶务。权衡至当。不稍存畸重畸轻之见。闽省营伍废弛。绿营官弁等、如有玩纵营私之事。无不从严究办。以示惩创。今此案事属因公。既审无别项情弊。自应量予从宽。不使稍有屈抑。以昭允当。　　

○又谕曰、伍拉纳等奏、革职副将李长庚、自留闽协缉以来。前后获犯八十九名。尚属出力等语。李长庚、准其留于福建。如果始终奋勉。遇有游击缺出。著该督酌量奏补。　　

○丁未。上诣寿康宫行礼。　　

○谕军机大臣等、据巡城御史穆克登额等奏称、拏获葛大、李二、两犯。究出葛大之侄葛二、于七月内在景州偷盗饷鞘。十月内来京。带回元宝三个。交葛大收藏。将元宝二个。换当钱文使用。葛二又将元宝一个。同李二、葛四等、往京南夥做买卖。行至雄县地方。葛二被该县拏获。葛四逃逸等语。景州地方。饷鞘被窃。迄今已阅五月有余。并未据该督具奏。现在正贼葛二、已被雄县差役拏获。并有景州差役来京。在阜城门外缉访。亦未据该督奏明审办。或竟系地方官规避处分。讳匿不报。希图将就了事。著传谕刘峨、即行据实查明。迅速覆奏。毋稍回护。所有已获之葛二一犯。著解京交刑部归案审办。其未获之葛四、苗大、周黑子等、仍交该督通饬各属。严缉务获。毋任漏网。　　

○旌表守正捐躯河南上蔡县民张廷印女张氏。　　

○戊申。上幸瀛台。　　

○谕军机大臣等、河南臬司陈奉兹、来京陛见。召对时。询以淮扬道赵载元、在豫省日久。居官若何。据称赵载元在豫时。属员颇多抱怨。虽无劣迹。但其人究不可深信等语。赵载元、系河员出身。于河工尚为熟悉。是以用至道员。淮扬系紧要之缺。地方河务。均资经理。必须实心办事之人。方克胜任。赵载元、前在豫省知府任内。属员既多抱怨。陈奉兹又称其人不可深信。是否属实。著传谕书麟、兰第锡、密为留心访察。其居官究竟如何。即行据实覆奏。毋稍徇隐。　　

○调直隶正定镇总兵苏宁阿、为天津镇总兵。以江宁城守营副将海亨、为正定镇总兵。　　

○己酉。上幸瀛台。　　

○谕军机大臣曰、穆和蔺、著来京陛见。有旨训谕。该处既有宜兴。穆和蔺接奉此旨。即速起程前来。　　

○改陕西汉阴通判、为抚民通判。沔县黄沙驿驿丞、为汉阴巡检。均为在外调缺。从陕甘总督勒保请也。　　

○庚戌。谕、据惠龄奏、江西委员乐平县县丞徐宝麟、管解云南饷银五十鞘。行至钟祥县地方。该县知县叶治、赴乡相验。经典史黄宝璋、佥差拨夫。至荆门州交替。查点失去一鞘。现在提集兵役等、严审定拟。请将典史黄宝璋、委员徐宝麟革职。至知县叶治、是否先已赴乡。容俟查明参奏等语。江西解滇饷鞘。经过湖北钟祥县地方。该典史黄宝璋、并不慎重佥差。委员徐宝麟、亦不小心管押。致被中途串窃。非寻常疎玩可比。黄宝璋、徐宝麟、俱著革职拏问。交该抚提同案犯。严行确审具奏。知县叶治、虽因公出。但平时不能约束差役。致有疎虞。及失去饷鞘。又不能即时拏获究办。咎实难辞。湖北政治。废弛已久。若不从严惩治。不足示儆。叶治、亦著一并革职拏问。其该管道府。及疎防武职各官。著该抚即行查参。照例议处。　　

○谕军机大臣曰、陈用敷奏、阜阳县知县张护、差役盘获山东历城县越狱案内逸犯杨二、审明正法一摺。已批交该部知道矣。历城县监犯越狱。系五十一年之事。迄今已逾三载。今陈用敷摺内称、讯问杨二、据供、越狱时。同许四妮等九人。先后跳出监墙。各自逃散等语。此案越狱人犯。已经拏获者几人。未经拏获者几人。著传谕长麟、即行查明。其未经拏获之犯。即严饬所属。实力躧缉。务须按名弋获。不可久而生懈。以致要犯潜匿漏网。所有盘获杨二之阜阳县知县张护、著该抚给咨送部引见。以示鼓励。将此并谕陈用敷知之。　　

○河东河道总督李奉翰奏、运河应挑工段。饬各地方雇夫。与河工额夫。分段挑挖。其应挑处所。先经签钉志桩。工完量验。今各处底水。已掣入不估挑之河内储蓄。河底显露。一切挑工器具齐全。日来天气晴霁。人夫踊跃。可期依限完竣。得旨、妥实为之。又奏、济宁以南。两岸排桩土石等工。历年完固。其微山湖水势。颇为旺盛。该湖为第一要紧水柜。兼济江南运道。宁使存蓄有余。时饬该厅等、将湖口闸填土严闭。以利来年漕运。所有济宁以北两岸工程纤道。应行修理处。已次第修做。务期堤堰普律平整。得旨、好。勉为之。　　

○旌表守正捐躯四川富顺县民田如志妻李氏。　　

○辛亥。上幸瀛台。　　

○谕军机大臣曰、陈用敷、于前年冬底在京陛见。迄今已逾两载。现在安徽亦无紧要事件。且届封篆之期。著传谕陈用敷、即来京陛见。该抚接奉此旨后。即将巡抚印篆。交书麟暂行兼署。迅速起程。于年底到京。将此并谕书麟知之。　　

</div>
    <div class="pagination">
<a href="清实录乾隆朝实录_page1700.html">上一页</a><span>...</span><a href="清实录乾隆朝实录_page1696.html">1696</a><a href="清实录乾隆朝实录_page1697.html">1697</a><a href="清实录乾隆朝实录_page1698.html">1698</a><a href="清实录乾隆朝实录_page1699.html">1699</a><a href="清实录乾隆朝实录_page1700.html">1700</a><span class="current-page">1701</span><a href="清实录乾隆朝实录_page1702.html">1702</a><a href="清实录乾隆朝实录_page1703.html">1703</a><a href="清实录乾隆朝实录_page1704.html">1704</a><a href="清实录乾隆朝实录_page1705.html">1705</a><a href="清实录乾隆朝实录_page1706.html">1706</a><span>...</span><a href="清实录乾隆朝实录_page1702.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
