<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1015 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1015 页/共 1860 页
  </h1>
  <div class="content">
   ○吏部议奏、前任江苏巡抚。今升刑部尚书协办大学士庄有恭。题参苏州府同知段成功。并不据实严参。巧为解怨市恩之地。应照例革职。两江总督高晋。扶同审结。应照例降调。得旨。庄有恭于题参重案。巧为解怨市恩。如此居心。岂可复留纶扉之任。著革去协办大学士。余俟四达等审明到日。再降谕旨。高晋著革职从宽留任　　

○辛卯。兵部奏、侍郎五福家。炭户领票烧炭。前于雍正元年。停止王公炭票时。既已朦混未经革除。及五福身为大臣。明知炭票不应请领。又不报停以致领票办炭之人。藉端滋事。应交部严议其炭票长远停止。谕曰。五福身为工部堂官。乃于早应革除之炭票不行停止。以致匪徒认充炭户。影射生事甚属不合。五福革去工部侍郎。降为头等侍卫管理圆明园茶膳房等处事务。仍著严察议奏寻议。头等侍卫兼佐领五福应照溺职例革职。得旨、五福留头等侍卫之任。俟八年无过准其开复　　

○调吏部侍郎程景伊、为工部侍郎。刑部侍郎何逢僖、为吏部侍郎。以服阕甘肃布政使吴绍诗、为刑部侍郎　　

○壬辰谕曰、吴绍诗现在补授刑部侍郎。伊子郎中吴坛、例应回避。但吴坛办事颇属明敏勉力。为刑部好司官。著毋庸回避。谕军机大臣等、据刘藻等奏、木匪潜匿孟连界内。该应袭刁派先捏饰欺朦。现饬提讯一摺。系在刘藻十二月二十六日所发。进剿莽匪。参将何琼诏等被伤。及常钧二十七日所发奏查木匪并刁派先与缅夷往来二摺之前。此摺到京甚迟。所奏情形已可毋庸置议。业令杨应琚前往办理此事。前经降旨传谕该督等。先将现办之莽匪。尽力进剿。捣其巢穴务使根株尽绝。其木匪一案。若于此时并办。恐致彼此勾连。难于速结。自当于莽匪剿定后。次第办理。著传谕杨应琚。令其仍遵前旨。悉心妥办。至现获素领散撰之婿施尚贤。系内地民人。为莽匪姻党。胆敢探听消息。实属汉奸不法之尤并令该督等严行根究。自可得莽匪滋衅情形。著将刘藻摺一并钞寄杨应琚阅看并谕刘藻常钧等知之　　

○癸巳。以户部侍郎王际华、兼署工部侍郎　　

○甲午。谕、前因朱奎扬、孔传炣、原审段成功婪赃一案。一任该员捏病狡饰。其中必有授意指使之人。当经降旨四达等。令其严行究讯。务得实情具奏。今四达等。讯据孔传炣供。段成功参后饬审时。曾经庄有恭面谕。如果他家人书役。不供出段成功知情得赃。也就罢了又朱奎扬供。面见庄有恭。曾面谕段成功一案府审止系家人书役得赃。段成功不知情。可照此揭参窃窥庄有恭意在从宽。遂亦不加深究各等语。此实出情理之外。深可骇异矣。朕初意庄有恭不过因离任在即。为解怨市恩之巧计。然亦不过隐跃其言。后任审虚。伊固可市恩。即使审实伊可居救而弗得之名。此尚外省所素有之恶习耳是以吏部议将庄有恭革任时。仅将伊协办大学士革去。俟四达等查奏到日。再降谕旨。今阅四达等所奏。此案之上下相朦。俱由庄有恭授意指使。以致臬司知府扶同欺混。其居心欺诈若此。实非意料所及。庄有恭从前学政任内。接收大逆丁文彬逆书。不行奏办一案。巡抚任内。将应拟缳首之朱＜?日冉＞、擅行准罚外结一案。已叠获重罪。皆经弃瑕录用。复加恩升授尚书。协办大学士。朕之施恩于庄有恭者有加无已。苟稍有天良。自应实心图报。乃于将次离任之时敢于参审重案授意属员。巧为欺蔽深负朕恩。此皆朕之不能以德感人。以明识人。深用为愧若再姑息其过。何以董正天下督抚哉。庄有恭、著革职拏交刑部军机大臣会同该部严审定拟具奏　　

○又谕曰、庄有恭前在学政任内。有应罚未完银两曾经加恩宽免。今庄有恭于段成功一案如此丧心负恩。所有从前宽免之项。仍著照数追缴　　

○谕军机大臣等、据刘藻参奏、何琼诏等、轻率渡江以致败衄。现将游击明浩拏讯究拟。并请将伊及提臣一并治罪等语。非此时应行急办之事。莽匪一案尚未明发宣布若遽将明浩等交部治罪。迹涉张皇。于办理机宜转未妥协且绿营积习。专以虚谎捏饰为事若不切实根究。难以定其真伪。即如前报何琼诏。与外委陶国兴。俱没于贼今陶国兴复又回营。则前此之捏报可见。至何琼诏之死据伊家人将关防赍交自无疑义但何琼诏是否打仗阵亡。抑系窘迫自尽。或因既经失事。回营后畏罪自戕。皆未可定。种种情节。刘藻等均未经细心查讯。亦难定此案情罪。应俟杨应琚到彼。该督会同逐一查讯确实。再行奏闻请旨。至现在添兵二千并力攻剿自属要务。刘藻即应迅速相机前进。不必等候杨应琚以致徘徊误事。如能于三月瘴盛之前。克期扫荡。更为妥善即杨应琚到彼。莽匪业已办竣。尚有木匪滋扰一事。应须接续查办。以净根株。或其时适当瘴盛。难于剿捕亦不妨缓至秋冬收瘴时。再行酌量妥办。著将此传谕杨应琚。刘藻知之　　

○又谕曰、庄有恭参奏段成功科敛累民一案。经四达审讯。朱奎扬等供称。系庄有恭授意该员。从宽了事。庄有恭深负朕恩。已降旨拏交刑部治罪。所有广东原籍。及苏州寓所赀财。著该督抚等。速即委员严行查封。毋任稍有隐匿寄顿　　

○都察院奏、遵旨查北城文案。存贮书吏家中。请即饬该城查明。收存公署。得旨。都察院查奏此事。甚属糊涂。著军机大臣询问明白。另行办理具奏。寻奏、五城案卷。向不存贮公署。具呈人等。俱在汉御史家呈递。实属相沿陋习。此次闻有查办之信遂听书吏等潜行运送。是因循复加掩饰。应将该御史等交部议处。嗣后都察院堂官。务饬各城案卷。俱贮公所。每日进署理事。接收呈词。公同查办。或遇昏夜紧急事件。始准在私宅接收。次日仍须赴署会办。从之　　

○署内阁学士徐以烜、以衰病奏请回籍调理。得旨。准其解任回籍　　

○乙未。谕、向来各省督抚办理案件。瞻徇欺朦。上下通同舞弊。习气最为恶劣。前岁湖北盗犯张洪顺一案。经朕彻底查办。严加惩治。以为各省督抚。自应涤虑洗心。奉法惟谨。乃未及三年不意又有罔上行私毫无顾忌如庄有恭之甚者可见各省督抚之锢习相仍。牢不可破段成功诈扰累民。赃迹显著庄有恭身任巡抚。不思秉公参究转授意臬司知府。令其委罪家人书役。巧为开脱。以遂其解怨市恩之计。居心欺诈。骩法负恩。莫此为甚。此而不痛加惩创。其何以饬吏治而正人心故将伊革职拏交刑部令军机大臣会同审拟。外间无识之徒。未必不以此案较之湖北案情为轻。而处之则同。不知张洪顺祇系细民犯盗。爱必达等并非有意袒徇。乃因回护已过。遂将后案延搁。然究未敢公然授意属官。乃属官承其意指。相与颟顸了事耳。若段成功则身为职官索诈部民。情节可恶。庄有恭惟知官官相护。罔知法纪于查参段成功时。辄先授意承办之臬司知府。令其从宽开脱遂尔隐跃其词。以患病被朦参劾。若非朕留心详阅洞烛其奸则贪黩扰民之段成功。几致幸逃法网。是此案之挟私舞弊。实倡于庄有恭。其罪更浮于爱必达矣且爱必达已经发遣伊犁。并不稍为宽贷今朱奎扬、孔传炣、供词具在。案情历历如绘稍有知识者阅之。尚能为庄有恭置一词乎。昨四达等奏到。即令军机大臣将朱奎扬等亲供。交庄有恭阅看。伊惟俯首认罪。并不置辩。其意不屑与属员对簿。自为得体。不知实小人之尤。岂有如此重案。听其含糊认罪。而遂可成信谳之理。因命军机大臣等复行传旨讯问。则又供朱奎扬等承查月余。延挨观望。直至庄有恭自行访有款单。札司转府拘审。伊等始将家人书役勒乍得赃情弊具揭。又不将段成功自己标判厅票回明送看等语。所供情节。亦系一面之词难于凭信即日朱奎扬等拏解到京。彼此质证。自可得其底里。设稍有支吾掩饰亦何难加以严鞫使之水落石出耶。外省吏治弊坏。皆由督抚不能正已率属。专以上下和同。联为一气。以行其朦蔽欺诈之伎俩。各省皆所不免而江南为尤甚。在伊等相习成风。恬不为怪。不思此等鬼蜮形迹。断难逃朕洞鉴一经败露。惟有力加整顿。执法不挠。务在廓除积习。俾吏治肃清该督抚等。各宜猛省自爱毋得以身试法。将此通谕各直省督抚等知之　　

○又谕曰、托恩多著兼管工部尚书事务。兵部事务。现有尹继善兼管。托庸到任后。托恩多不必兼管。调署工部尚书李侍尧、署刑部尚书。礼部尚书董邦达、为工部尚书。以左都御史张泰开、为礼部尚书。吏部侍郎范时绶、为左都御史。调兵部侍郎陆宗楷、为吏部侍郎。以服阕广东布政使史奕昂、为兵部侍郎　　

○丁酉。谕军机大臣等、四达等审拟段成功诈扰婪赃一案。请将从前保举堪胜知府之上司。查明交部议处等语。和其衷从前滥行保举段成功。按例自有应得处分但闻段成功在阳曲县任内。鲁有亏空当升用同知离任时。上司代为弥补。若果有此等情节。则是和其衷因曾经保举。遂为回护掩饰其咎更甚。不止于滥举匪人矣是否确实。著传谕彰宝即行详悉查明据实覆奏。若彰宝以为事已既往不行细究以沽美名。他日或经发觉。恐彰宝不能任其咎外省彼此掩护之锢习今正力除之际。彰宝当自审　　

○和硕怡亲王弘晓母兆佳氏薨。予祭如例　　

○戊戌。上诣长春仙馆、问皇太后安。奉皇太后居畅春园、　　

○谕、朕于二月初十日启銮。恭谒东陵。礼成。回次圆明园。恭请皇太后安。于二十二日。前诣易州、祇谒泰陵。所有应行典礼。各该衙门照例敬谨办理　　

○礼部题。朝鲜国王李昑、遣使表贺万寿、冬至元旦、三大节。及进岁贡方物。赏赉筵宴如例　　

○以阿巴噶郡王索诺木喇布坦子奈布坦昌中、袭封扎萨克多罗郡王　　

○己亥。上诣畅春园、问皇太后安　　

○庚子。谕军机大臣等、今日刑部奏未获遣犯刘八案内之解役杨铭等、分别治罪一摺。已降旨将该解役仍行收禁。再勒限一年缉拏。刘八系发遣乌噜木齐重犯。前在江西境内脱逃。至今经年未经弋获。谅必仍在江西一带地方。潜行藏匿。该抚明山。其饬属一体密速严拏。务期就获。不得视为缉通具文。致该犯幸逃漏网。著将此传谕知之　　

○是月。浙江按察使图桑阿奏、杭、嘉、湖、宁、台、温所属各县。多系滨海近湖之区。窃匪恃有舟楫可通。朝东暮西踪迹靡定。地方官防范稍疎即乘机出洋。结夥抢窃。现在严饬各属。遴选干捕。会同汛兵。不时出洋协力躧缉。至浙省州县。每以窃赃无几。率多杖责完结并不照例刺字。故再犯三犯之人。无可稽查。俱以初犯计赃科断。殊非惩恶安良之道。现饬各属。务遵初犯刺臂。再犯刺面之例办理。得旨嘉奖　　

○河东河道总督李清时奏、上年冬南旺闭坝后。汶水过多。曾奏明于何家坝支河导汶入运。由五空桥洩入大清河。以消入湖水势。嗣于开放后。汶水由支河宣洩。甚为迅利。民埝俱各稳固。田无妨碍。查节年运河挑竣。南旺启坝铺水以待新运。因汶水一派。两路分流。铺水恐有迟缓。故于柳林闸北。开关家大闸。放南旺湖水以助北行。柳林闸南。开安居斗门。放马场湖水以助南行。今汶河既减水由何家坝入运。而捕河上河两厅挑工。业于岁前全竣。乘南旺大坝未开。将五空桥照旧堵闭。即将何家坝导入之汶水。先为铺灌。南旺迤北长塘各河。现委干员前赴临清。自北而南。挨次铺灌。不患不足。其关家大闸。可以毋庸开放。至将来南行铺水俟南旺大坝开时。北行水势已足。应将十里闸下板。使全汶之水。汇注而南。以铺南行水势。汶水既不分流。运河铺灌亦易。安居斗门亦可不开。盖此时湖水。多一分储蓄之功。将来重运经临。即多收一分挹注之益得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十三


大清高宗法天隆运至诚先觉体元立极敷文奋武孝慈神圣纯皇帝实录卷之七百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌二月辛丑朔遣官祭关帝庙　　

○旌表守正捐躯之云南宁州民孙元妻尹氏　　

○壬寅。谕前据刘藻等奏莽匪不法侵扰土司边界曾降旨令其严行剿捕。勿以姑息了事。嗣据奏报攻剿九龙江橄榄坝诸寨。已获全胜惟参将何琼诏游击明浩等。派赴整控江防御该弁等不遵军令。冒昧渡江。以致遇贼失事彼时即疑所奏未必尽系实情今据奏、何琼诏明浩前后回营因将伊等参奏审拟治罪已交军机大臣会同法司核拟具奏。第该督办理此案情节甚属含糊纰缪何琼诏明浩等委赴整控防堵莽匪。前至猛往遇贼败逃又复谎报身死此其法所难宥处该督乃奏称冒昧前进致失事机是伊等反觉可嘉。何罪之有夫伊等所谓贪功轻进并非实情不过绿营虚诳欺饰故智耳。况该督所讯供词。于紧要情节全未问及。即如该督初报何琼诏等俱殁于贼。及伊家人呈缴关防时即应详究其是否打仗阵亡抑系窘迫毕命或回营后畏非自戕以定情罪乃惟任弁兵张皇谎报。信为实事一切概置不究及何琼诏等陆续逃归。该督又不究从前谎报情由治以畏葸退缩之律尚信其一面虚词谓系轻进失事。其何以申军律而惩欺罔乎即如何琼诏所供架著藤牌扑杀并称被莽子刀戳其马连马滚跌入江之语试思马上岂能使用藤牌。此其支吾捏饰。难以欺三尺之童者而刘藻竟坐受其朦混而不觉。不更可笑乎又如前此所报官兵六百人过江遇贼被伤约剩二百余人陆续回营者一百余人。而此次奏称现回思茅兵丁高士德等四百五十五名。则合之前此回营之兵固所伤无几。且安知此未回之一百余兵亦非败逃藏匿则从前所谓遇贼被伤之说。更不可尽信矣。又前摺称明浩等兵器皆驮载行装。猝遇贼人不及措手以致败衄而此次摺内称两相对敌因火药已尽势不能支前后自相予盾该督于此等吃紧关键处全不悉心根究。何愦愦乃尔。刘藻本属书生军行机宜非所娴习故朕不肯责伊以所不能。至于调度赏罚诸事。尚可力为筹办乃于审讯此案情节竟舛谬若此。岂堪复胜总督之任刘藻著降补湖北巡抚。达启身为满洲。何至蒙懂画诺。伊二人皆交部严加议处总兵刘德成。著交杨应琚查明再降谕旨现令杨应琚前往接办军务。杨应琚未到之先刘藻须实力经理。若稍存五日京兆之见以致贻误事机。必更重治其罪向因绿营积习浮诞不堪。故西陲用兵全未藉此辈也今云南一案如此可见伊等锢习全未能悛改各该督提等务须实力整顿。毋稍姑息将此通行晓谕知之谕军机大臣等。刘藻前后奏报攻剿莽匪一案惟任绿营捏饰。据禀具奏办理全未允协已将伊降补巡抚。并将办理错谬之处降旨宣谕矣此种莽匪窜迹山野鼠窃狗偷原属不成事体何至令其肆行侵扰敢于抗拒官兵。跳梁边境皆由该督等平日不能实力整顿遇事严惩。遂致匪徒积玩无忌。酿成事端然此必非一朝一夕之故。大约滇省诸务废弛已久不独刘藻现在办理不善即从前吴达善等所办恐亦未能妥协著交与杨应琚到任后。详晰查访务得确情据实奏覆倘有不实不尽之处经朕别有访闻或经发觉惟杨应琚是问。本日所降谕旨并刘藻各摺。并著钞寄杨应琚阅看著将此传谕知之　　

○镶红旗蒙古都统奏、领催委署护军校额琳臣在科布多地方打仗阵亡赏给云骑尉世职。应令伊子阿玉尔扎布承袭。查阿玉尔扎布现在驻防伊犁。距京甚远。应停其引见照例准其承袭。得旨额琳臣之云骑尉。著阿玉尔扎布承袭　　

○命陕甘总督杨应琚。以大学士管理云贵总督。调湖广总督吴达善为陕甘总督。以福建巡抚定长为湖广总督调湖南巡抚李因培。为福建巡抚云南巡抚常钧为湖南巡抚。湖北巡抚汤聘为云南巡抚　　

○癸卯。上诣畅春园。问皇太后安　　

○还宫　　

○遣官祭昭忠祠　　

○谕、向来绿营兵弁。专以欺诳捏饰为事。积习相沿。不知悛改在伊等平时不过随营差操其选愞狡诈之故态。尚无由败露。间或遇有调遣之事不惟恇怯无能且一味张皇虚憍以掩饰其畏首畏尾之情。如刘藻等办理剿捕莽匪一案何琼诏等奉委赴整控江防堵贼匪乃将兵器捆载行装。将弁等徒手散行遇贼冲出败溃奔逃复又谎报阵亡。希图隐饰。是其咎无可逭处刘藻不问其懦怯失机之罪。转谓其贪功轻进以致失事与此案情罪全属相反。此于军伍士心大有关系试思何琼诏等。如果希冀邀功轻率前进犹近于奋勇者之所为。即使猝遇败衄。其心尚觉可嘉方且为之怜悯。又何罪之有。前此办理西陲之事官兵等勇往向前稍著劳绩者朕必特加奖赏。初不仅以成败为功罪即如兆惠明瑞未尝不因轻进失挫然当日不惟不加之罪。且更录叙其功盖胜负为行军之常非可逆料。而勇往锐进。乃将士克敌致果之方军律当视此为赏罚刘藻即未娴军旅岂于临敌励勇之大义。亦未之前闻乎。乃刘藻初报。以为冒昧前进俱殁于贼继乃奏其不备失机之状。继又参其潜行逃归而终以贪功轻进定罪天下岂有贪功轻进之人。而甘心逃窜者乎。即如何琼诏供架藤牌扑杀。所骑马被贼刀砍。连马跌入江内藤牌非马上之器。不可以欺三尺童子。且人与马皆跌入江即不溺死。亦应被马压致重伤。尚能无恙逃归乎其无耻诞妄可知则前此所谓贪功轻进等语。悉出于诡饰此实绿营欺罔恶习。不可不大加惩创。是以将何琼诏。明浩。杨坤等。立正典刑。并将办理错谬之总督刘藻降补巡抚。与懵懂画诺之提督达启。一并交部严加议处若不明白宣谕恐绿营军士狃于锢习不知何琼诏等获罪之由。相率而以轻进为戒。退缩不前。以遂其苟免自安之计将绿营惰窳之风从而益甚。其所关于军政者更大朕素知绿营习气不堪。是以平定准夷回部俱选用满洲索伦蒙古厄鲁特。以致克奏肤功并未尝少藉绿营兵力但内地各省皆系绿旗标营。平日豢养此辈原以备征调之用如任其诡谲相沿。不加整顿又岂能概令其安坐营汛置之不用。徒尔虚糜廪饷乎绿营锢疾至此。若复听其故智诪张。何以肃军纪而饬武备著再通谕各省督抚提镇等。一体严饬各营痛加湔洗一矫从前浮诈之弊。倘仍视为奉行故事不实力振作断难逃朕洞鉴。必当重治其罪勿谓言之不豫也　　

○谕军机大臣等。刘藻已降补湖北巡抚俟杨应琚到滇交代后即赴湖北新任彼时定长如尚未到楚刘藻可暂摄总督事务令吴达善前往陕甘总督新任。吴达善到任后和其衷仍回西安汤聘再赴云南巡抚之任杨应琚现在办理军务所有巡抚应办地方事宜。自难兼管汤聘未到任之前。或须仍留常钧在滇办理。著杨应琚酌量行之李因培此时亦不必即赴福建俟常钧交代到任后再自湖南起程赴任　　

○以刑部尚书舒赫德署步军统领　　

○甲辰。以举行仲春经筵遣官告祭奉先殿传心殿上御文华殿讲官暨侍班之大学士九卿詹事等行二跪六叩礼分班入殿内序立。直讲官四人出就讲案前行一跪三叩礼复位直讲官蕴著彭启丰进讲论语无适也无莫也义之与比三句。讲毕上宣御论曰此孔子训君子以应一下之事而有天下之责者。尤当拳拳服膺不执一已之见惟以义为权衡而弗失也。孔子尝云无可无不可。而此云无适无莫者何。盖孔子圣之时。从心不踰发皆中节以言乎仕止久速。犹其小焉者。若夫君子之于天下。其晰理或未纯精义或未当而亦欲信心应变。则谢氏所谓猖狂自恣矣故主于必为则是适宋神宗之于王安石是也主于必不为则是莫汉惠帝之于曹参是也虽清静之略胜滋扰然其不比于义而有所偏。则一也吾故曰有天下之责者尤当拳拳服膺不执一已之见惟以义为权衡而弗失也。讲官暨侍班官跪聆毕。兴直隶官观保。王际华。进讲尚书皇建其有极敛时五福。用敷锡厥庶民三句讲毕上宣御论曰。建极敛福不必定指寿富康宁之类且九畴已对言之何独于五而又引而未发也盖五既为皇极。有君道焉。君者为人伦之极五伦无不系于君则五伦之叙即为君者之能建极。而敛时五福以锡庶民也其或风俗浇漓君臣父子夫妇昆弟朋友之间不能尽其道而协其伦则是皇极之建有未臻夫极以期天下之治其难矣天下大矣。兆民众矣以此之大以此之众而有一不能叙其伦者皆人君之责也叙是五伦敛是五福以建皇极岂易言哉岂易行哉。讲官暨侍班官跪聆毕大学士尹继善刘统勋奏曰皇上垂训以宋王安石为适汉曹参为莫皆不比于义而有所偏。仰见圣心精义入神。直契尧舜允执厥中之旨矣。至论皇极之五福。不必定指寿富康宁五者而直提五伦之叙。即为皇极之建此在汉宋诸儒。未曾有窥见及此者。臣等幸侍讲筵亲承圣训不胜荣幸之至。奏毕。诸臣出就拜位。行二跪六叩礼礼成上还宫　　

○遣官祭先医之神　　

○谕、此次扫雪步军千总步兵。景山等处闲散乐善园等处园户匠役等俱照前例赏赐　　

○乙巳。谕、前因各省奏报动用耗羡章程各摺批交该部知道者。仍令户部按例查核办理不得仅以动支各数存案了事并令将办过准驳各案。于年终汇奏至于吏部甄别教职佐杂兵部之千总俱定以六年俸满。分别保荐留任勒休并令各督抚于年终汇奏原恐督抚等或曲意姑容。致有衰庸恋栈。是以批令该部知道。以便比较查核若一概存而不论则亦无庸批交该部矣盖此等甄别年满员弁。其列入保荐者。合例与否俱由部核议请旨。惟例应留任之员该部祇照督抚等所议存案向未复加察核。但各员弁分别留任初次定以六年迨下次再行甄别时。前后已有十余年之久。其中岂无衰迈龙钟年岁已逾定例之人若该督抚等或因循姑息。不行裁汰。该部又以向无查核之责。听其朦混滥竽。殊非核实官方之道。嗣后著各该部遇有此等照例汇奏事件。及一切督抚等题奏经朕批交该部知道者。将应否准驳之处。俱于年终详查核议具奏　　

○谕军机大臣等、熊学鹏奏、书役黄模在监自缢一摺。已降旨将典史拏问。知县革职。暨该管各上司交部严加议处矣黄模系侵蚀钱粮应斩重犯。理宜严加看守留心防范何至令其乘间自戕狱卒人等。有无知情贿纵情弊。固应详晰严究。至此等狡狯奸吏积惯舞弊鬼蜮伎俩。何所不至。安知非闻有定罪之信妄思李代桃僵觅人替死潜行兔脱。著传谕熊学鹏。令其详加覆验是否该犯身尸并确实访查。有无顶替脱逃等弊据实覆奏不可胜胧了事。寻奏黄模在仁和县监内。先与诸暨案犯同禁一处。嗣于正月十一日。该犯腹泻污秽。别犯呕吐不堪。参革典史孙良奕。将该犯另禁一房。至十三日五更。禁卒睡熟。致被自缢。讯无贿纵及顶替脱逃等弊。得旨。览　　

○是日起。上以祭社稷坛。斋戒三日　　

○丙午。谕蒙古内元清吉斯汗之裔均系博尔济吉特氏而元史内称元帝为奇渥温氏。以汉字译蒙古文间有语音不合处。然亦不至如此河汉现在校正史书。书内舛误甚多。而污蔑蒙古之语。亦不一而足。不可不为之湔雪。成衮扎布系喀尔喀旧人。或伊得自传闻。或该处旧有记载。著传谕令其查明具奏外。并交理藩院。亦行文内扎萨克。查伊等有无传闻记载之处。令其各自声明报部。由部汇题奏闻　　

○礼部议准。浙江学政钱维城奏称。贡监执照详载履历藉以稽查。而从前工部水利及营田等旧例。无年貌三代且仅有实收并无部照甚至有康熙四五十年执照。尚持以赴考者。殊难凭信。请敕部通行直省。将此等远年执照。限一年内呈缴由州县汇送学政。咨部换给逾限除名。至生员加捐贡监。例应验照开除近来多有不行呈验。以致积欠三考斥革者请以领照半年为限。如逾一年即行注销再浙省各寺庙。均有生监主持名为檀樾。缘伊祖先在寺曾有创助。以致彼此争据。甚至合寺田产。皆归掌握。请敕部禁除檀樾名色。以端士习而清讼源从之　　

○琉球国中山王尚穆。遣使表贡方物颁敕宴赉如例　　

○丁未。祭先师孔子。遣和亲王弘昼行礼　　

○谕曰。尚书舒赫德。现在命往甘肃合水县。有查办事件。著驰驿前往。所有随带司员俱著一并驰驿
  </div>
  <div class="pagination">
   <a href="清实录乾隆朝实录_page1014.html">
    上一页
   </a>
   <span>
    ...
   </span>
   <a href="清实录乾隆朝实录_page1010.html">
    1010
   </a>
   <a href="清实录乾隆朝实录_page1011.html">
    1011
   </a>
   <a href="清实录乾隆朝实录_page1012.html">
    1012
   </a>
   <a href="清实录乾隆朝实录_page1013.html">
    1013
   </a>
   <a href="清实录乾隆朝实录_page1014.html">
    1014
   </a>
   <span class="current-page">
    1015
   </span>
   <a href="清实录乾隆朝实录_page1016.html">
    1016
   </a>
   <a href="清实录乾隆朝实录_page1017.html">
    1017
   </a>
   <a href="清实录乾隆朝实录_page1018.html">
    1018
   </a>
   <a href="清实录乾隆朝实录_page1019.html">
    1019
   </a>
   <a href="清实录乾隆朝实录_page1020.html">
    1020
   </a>
   <span>
    ...
   </span>
   <a href="清实录乾隆朝实录_page1016.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
