<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 310 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 310 页/共 367 页</h1>
    <div class="content">　　○革四川总兵侯国弼职级候勘宁越守备刘世兆越隽卫指挥方泰陈其略提问以番夷烧劫建昌巡按御史奏国弼逡巡不前致启疑衅世兆以失事泰其略以不设备御论兵部覆请从之
　　○兵部主事王以梧以内监侮辱驸马都尉冉兴让于东安门该管千户伍长不行驰报巡视等官因言皇城禁地守卫久弛倘有意外如往岁南都故事不几以疏纵之卒伍束手于仓皇欤谨条整饬之议卫弁大半龙钟蓝缕反不如一豪猾之伍长何以服士心而听约束则冗员宜汰即于京卫并武科中选才力优裕或外卫所衙门廉其勤劳素著者升补俱以三年考成果有贤劳者千百户升授指挥掌理各军卫衙门印务指挥升授守备分司其玩愒不肖轻者住俸甚者降革则赏罚宜立也又可叹者承平日久军士逃绝者多空闲余丁利其月米每为充补游惰之夫多不赴直猾长觅人代点因以胁吓军人并其月米而侵焉今宜严加清查或祖军或召募验其铜牌系何人应役月米系何人支领查实根究仍计赃论罪老弱不堪者汰之开其月米以补丁壮士心庶有所儆而法令自伸乎则军法宜严也
　　○乙巳礼部左侍郎翁正春等言今第一要务无如皇太子讲学乃一辍八年百＜锍-釒＞不报或以睿质天成宫中不废讲习臣恐貂珰未必周召讽诵未必典谟即使＜执曰＞御皆正终不若前凝后丞之观摩燕居皆学终不若抽关启钥之耸悟况转盻秋老又复冬初乞即举行并点用阁臣所推侍班讲读等官不报
　　○丙午升文选司主事赵士谔为验封司员外
　　○命行人佘令中往沈阳王府典丧
　　○以瑞王婚礼钱粮不敷命该部于原进外添用
　　○原任狭西总督顾其志卒其志苏州府长洲县人隆庆五年进士为长兴令升南昌府贰守历部郎藩臬迁都察院右副都御史巡抚狭西值矿税二珰为虐久其志加意调剂民间赖之寻晋兵部左侍郎总督三边御虏有法驭将有威烽为少息以捷叙功累荷赉荫升兵部尚书掌南京都察院事加太子少保以守制归至是卒其志恬淡寡营剔历多＜监-皿立＞所履皆见思祭葬皆如例给
　　○戊申予武靖伯赵祖荫彭城伯张守忠各祭葬如例
　　○吏科给事中张延登言古人有言台谏当论天下第一事臣任吏言吏莫急于言官阁臣二者  陛下静摄二十年来谏臣无繇引裾所恃以干旋旃厦之上者独辅臣是赖乃近日感格无术闭阁引疾直至呼嵩之际方点一二大僚为辅臣出门张本而止因循聊且已成颓废之端委附浸淫渐开旁落之窦补谏员举枚卜诚今日之要也因请录用废弃诸臣主爵者宜程材拟职汇＜锍-釒＞总题阁部同心汲引务期转圜无但修补牍故事而已
　　○己酉辅臣李廷机叶向高题秋爽将尽转盻严寒臣等谨再择九月二十四日二十七日请命皇太子讲学并乞允补侍班讲读等官不报
　　○是日大学士叶向高言臣入春杜门乞归无复再入纶扉之望延至  圣节伏蒙  皇上谕令入贺臣之私情亦不能已故复黾勉一出比嵩呼之日  皇上发下考选及释放王邦才等疏令臣拟上中外闻之欢声动地臣亦自庆谓可藉此少宽罪责不意  圣心复转诸疏中留臣虽谆谆请之不能得也顷科臣范济世张延登皆云一言再言不听当流涕苦诤忠爱恳恻之意皆出于无可柰何但臣自少诵读诗书大臣之道只在去就不可则止不能则止舍此之外圣贤亦无必行其志之法今考选枚卜二事臣请之皆将百疏不但一言再言而已也  皇上终不听臣则臣之去固已晚矣臣闻之长歌之悲甚于痛哭岂但流涕如  皇上竟不以为然臣惟有挂冠而出国门以谢天下而已不报
　　○庚戌兵科给事中林僖言建南自邓家湾焚掳之后广洪等寨梅子等处虽稍奏捕剿之功而近又有南关前所屯之烧劫朝廷置抚臣道将于度外抚臣道将置军吏有司于度外军吏有司与蛮夷酋长群一方赤子玺丝而鱼肉之官斯地者既非名流异品至于世胄武夫又不足言不一整饬之疆事之坏未有极也莫若亟下新抚之命专以责成别推总兵官往代侯国弼而道臣蔡守愚亦宜明正其失事之罪勿致再误
　　○巡漕御史孙居相言往时漕臣恒以八月差遣九月莅任十月开仓十一十二月开兑开帮运完复命又在次年八月差遣一蚤则无所不蚤数年来乃至仲冬或岁杪方差一迟则无所不迟盖  祖制三月过淮四月过洪政为入秋水涨动虞漂没有风波之险且一舟过溜三四百人行泥淖中多至陷没有捝拽之劳抵坝既迟势必阻冻履雪卧冰防盗防火一有不测身家随之有守冻之苦冻粮百万计船三千日饷三万军费粟六百石加以盗卖插和种种皆耗蠹之窦既已守冻明春必须雇船运官以是剥削旂军以是刁勒粮里转转皆朘削之弊至于递迟之极必误一年之运害且移之国家今台员虽乏然候命有人乞即点用以料理新运
　　○命锦衣卫官访寻驸马冉兴让伴回请旨仍禠兴让父官职夺教习主事贾之凤俸一年兴让以被掌家宫人梁盈女内官彭进朝等殴辱具奏  上命中官卢受问状进朝等群诟之于东安门内之凤以闻公主三奏皆不得达  上怒系其家人  中宫传旨诘责礼臣及科臣请  上召问公主正群小之罪不报兴让乃挂冠长安左门去给事中范济世言驸马  上之婿也无故而辱则何人不可辱公主  上之爱女也控诉不得上闻则何人可以上闻总之  皇上静摄有年圣子神孙不能常侍膝下宫中礼法森严固所以防微杜渐而情意阔绝亦易于起衅生谗故义莫重于夫妇而宋仁被惑于阎文应情莫真于母子而曹后见构于任守忠不可不亟塞其源也时台省勋戚俱以为言至是上览东厂奏事见兴让去愈益怒遂有是命辅臣言戚臣蒙恩重擅行非是  圣裁允当臣可无言惟是驸马廷辱万目共睹若置不问纪法陵夷非所以服人心重国体乞重加惩戒□□臣复合词以请而翁宪祥言驸马已蒙严谕凶恶未闻处分可见两旬以来其入御览者东厂之事件耳诸臣章奏达不达皆未可知壅蔽已甚处置失平俱不报
　　○辛亥大学士李廷机前谢疏有期于奉旨而行语省台意其濡滞复交章赞决于是廷机复再＜锍-釒＞乞归辅臣向高亦为恳请  上犹遣中官温旨勉留第云调理全可着先生去廷机度  上终无意放乃以丙午具＜锍-釒＞言臣不才不肖误特达之知不能副孤罔极之恩不能报负非常之眷不能留臣真天地间罪人顾臣钟鸣满尽之年病攻其内人攻其外易所谓系于徽缠寘于丛棘困于石据于蒺藜者臣兼有之而臣不安自臣为部以至入阁论列臣者章＜锍-釒＞纷沓而臣复以求去哀鸣屡蒙  天语慰留勤敕使宣谕穆清之上为臣絮扰者六七年而  圣主不安臣心又大不安故臣虽耐性至今日不得不放  圣谕常以大义国体为言不知臣未去而大义晦去则明矣臣未去而国体伤去则全矣臣一出国门而人安臣安  圣主亦安夫父母爱子子恋父母最不能割之至情然义之所在父母有以舍其子为慈子有以辞其亲为孝者臣情迫词穷慨然放归此其时矣遂以庚戌陛辞  上乃发廷机疏至阁仍谕辅臣拟留向高言廷机业已行矣谕留无益惟望  皇上念其累年恭谨之心原其今日万不得已之情早赐温纶俾得安心前去以尽君臣始终之义翌日得旨卿直亮忠清朕所简用杜门日久尚望勉出赞襄今情词愈切不忍再留加太子太保驰驿回籍调理以俟召用还赐路费银一百两纻丝四表里遣官护送
　　○是日廷机上＜锍-釒＞辞朝有臣之不肖当其在位尚不能少效涓埃今去不敢作余忠＜锍-釒＞他日亦无遗表语报闻廷机复言临去辩诬以明士节臣自被论劾止是求去即有污臣之言臣能自信中外士绅亦颇信臣臣不辩也惟是有言郑国泰王之祯为臣播清名于禁中以此议臣始进不正臣与二人本无私交又且平日硁硁自守不知何为而虚得名  皇上何所闻而误以臣为清此在  圣心自明无容臣辩伹恐如宋唐介言文彦博以灯笼锦得宰相至今为不白之事今言者皆唐介而臣不及彦博故临去一白其冤耳固不敢烦  皇上为臣昭雪也廷机又有感赐骸辞加衔＜锍-釒＞俱不报
　　○升左通政罗朝国为南京都察院右佥都御史提督操江
　　○吏部以副都御史许弘纲疏辞署掌刑部印信候旨未下诸务壅滞请批发前疏有旨该部印务已着许弘纲署掌如何又来推辞邦禁事重朝审在迩着遵旨即出不得再辞
　　○壬子升礼部郎中林茂槐为浙江参政
　　○升江西建昌府知府邬鸣雷为本省副使
　　○升户部郎中杨莹钟为江西赣州府知府
　　○癸丑调考功司主事郭士望为文选司主事
　　○命原任御史方大镇巡按河南
　　○  上以盐监鲁保故遣内官刘逊驰往会同抚按等官验收一应钱粮方物起解来京原管三省岁造着归并刘成盐课税务着归并马堂各带管　　○兵部奏蔺事横议愈长乞亟遣按臣以便会勘时周敦吉奢崇明各疏辩张大策嫁祸漏网并改属造端部言大策前疏臣部已驳其议仍侯彼中奏报盖必抚按身历地方而后知耳今神武等又以揭至其喙弥长议弥乱请亟差贵州巡按御史驰去勘结
　　○甲寅起原任验封司郎中周应秋补文选司郎中
　　○起原任淮徐兵备河南副使冯盛明为山东副使
　　○吏部覆云南抚臣周嘉谟留临安等府州县贵州抚臣胡桂芳留思南等府州县各正官免觐从之
　　○调叠茂游击张世臣管宁越守备事
　　○光禄寺卿赵徤以巡视久缺  上供难迟臣等不得已权宜开放坏  屡朝之令甲自今日始臣五疏请差科道未奉  俞旨势处两难有旨命都察院吏科查委
　　○御史杨州鹤疏参辽东巡抚杨镐不宜私庇总兵李如梅累行荐用请赐罢斥以安全辽
　　○乙卯礼部言近因户部议覆福王奏请养赡田地奉之国有期之旨仰见  皇上深谋远虑为王贻燕翼而树鸿图者至详且切即王自求之国所为尊  祖宗而顺人心者良豫且周但就国诸务如辅导佐理之员护卫随侍之选传玺圭册之制仪仗车骑之属皆难取必临时乞先示吉期速催预办
　　○都察院左副都御史许弘纲言臣以台差无措补牍词穷故杜门席藁讵意复被  严命署掌刑曹不得再辞臣谨以是日遵旨供职矣然臣观刑部司官尚存三十三人臣院则只有四御史耳十三司之与十三道何天渊至此  祖制各道御史共五十二差今考选候补实止五十五员一＜锍-釒＞题差台员立尽谨列职衔上请若更置之臣有一完朝审仍复乞身而已科臣亦以为言越二日吏部又言俱不报
　　○丙辰吏部覆河道总督刘士忠言黄水冲决徐州缕堤长二百八十丈玄字遥堤口阔一百四十丈荒字遥堤口阔四十丈藜林铺以下二十里正河悉为平陆邳睢河水陡耗司道议开韩家坝堤外小渠引水归河繇是坝以东河流渐深可通舟楫大约挽回水十分之三惟玄字决口尚浅政须版筑请留徐邳宁睢宿迁桃源等属州县正官免觐共襄河事从之
　　○户部覆巡按徐鉴言民屯均属国计文武参例宜同议自今始本年银两有拖欠不及格者州县印粮官管屯官以所欠分数住俸降级革职有差各戴罪督催务完九分以上方许开俸复职得旨依拟严行申饬
　　○丁巳升广西副使黄流芳为本省参政分守苍梧
　　○升南京刑部郎中陈禹谟为四川佥事整饬叙马泸
　　○戊午霜降节遣隆平侯张炳临淮侯李邦镇怀远侯孙承荫灵璧侯汤国祚宣城伯卫时泰武进伯朱自洪兴安伯徐汝孝东宁伯焦梦熊新宁伯谭懋勋祭长陵等陵武平伯陈如松祭  景皇帝陵都督同知杜惟忠祭哀冲  庄敬二太子陵园
　　○遣行人郭湸往沈府典丧
　　○己未前是甲寅辅臣叶向高言臣数年来恳补阁臣亦至烦渎而  皇上不行犹以有廷机在也廷机虽求去日久然臣每有要务必与筹画所以支撑五年得无颠蹶者亦以有廷机在也今廷机去矣四海之大万几之烦安危成败之所系乃以一庸臣备员充位而不亟为之计匪但臣不能一刻安于此地窃恐  祖宗神灵亦有所不安也今海内元老名臣勋猷未究者当亟召用以秉揆端高贤大良登庸未及者当亟简用以资佐理祈命吏部与廷臣集议上请至是  上谕辅臣向高曰朕览卿奏情词恳切具见忠爱朕已悉知今国事多艰卿为辅弼重臣亦当任劳任怨辅臣廷机不候君命辄以己私急于迳去忠君爱国之心安在正赖卿匡襄佐理岂忍因事遽萌去念欲朕孤立于上其如国体何考选等疏少俟朕次第简发卿宜安心赞治勿得效尤轻率有失朕眷倚至意特谕卿知向高疏谢复言今天下事当行者甚多臣皆不能赞理只考选一事苦已如此何况其他任劳任怨臣不敢辞至于留神政务加意人才使股肱耳目得举其职而毋使臣孑然一身丛天下之罪戾则终不能不仰望于  皇上除目前推补阁臣最紧最急臣已另＜锍-釒＞恳请外其考选等疏屡蒙许以简发伏望即赐允行
　　○以宣府巡抚薛三才升兵部右侍郎兼右佥都御史总督蓟辽
　　○以山西左布政樊东谟为右副都御史巡抚山西
　　○以湖广左布政董汉儒为右副都御史巡抚本省　　○起升原任山西左布政张偲为右佥都御史巡抚贵州
　　○调稽勋司主事郭存谦为考功司主事
　　○升户部郎中赵元吉为江西建昌府知府
　　○户部覆条陈漕政补救事宜除芜关额税比杭关径解不必先解南工部未覆外一预佥运军以省扰弊一增设船袋以速剥运一严察回空以稽迟留一补铸粮斛使河南山东无两省一斛之差池俱请如漕运总督言
　　○礼科都给事中周永春请令钦天监择定福王之国瑞王婚礼吉辰所有应用仪物应行礼节并敕诸司及早修明以光盛典
　　○庚申工部郎中侯嘉采为江西饶州府知府
　　○吏部覆江西抚按题裁革南安会昌二所吏目从之
　　○南京福建等道御史等官疏言  万寿庆典既成分封断宜亟举请择福王之国吉期立遣就国且引嘉靖三十九年命景王之国夜半传旨京都士民踊跃称庆亦以人心久望故不觉忻慰若是云
　　○南京御史王万祚奏  宸衷忽悟忽迷纶綍难下难信首言考选票红不发场期参错非体及王邦才满朝荐李嗣善卞孔时等之久锢代藩之案庋阁不结门工箭楼荒圮不修又云惟上疑下故下亦疑上或屡旨催促而不前或感时坚意以求退惟上侮下故下亦侮上或匿迹以激怒  宸严或假手以惑乱  圣聪不报
　　明神宗显皇帝实录卷之四百九十九
明神宗显皇帝实录卷之五百
　　万历四十年十月辛酉朔享
　　太庙遣武定侯郭大诚恭代
　　○钦天监进万历四十一年大统历颁行天下
　　○兵部覆建越在边外延袤三千里九种之夷实环居之自土官安世隆被弑之后统御无人或因部曲勾引或自猓夷突犯抢杀劫掳殆无虗日若欲大加征讨则穷荒极域不胜其诛若复宽假斧钺则流毒地方亦何可言抚臣悉心会议以兵马议之永宁土司钱粮转之附近州县兵限期年剿抚互用参于盈虗之势以为征进之宜此诚御夷之至计也请行四川抚按等官调集兵马振扬武威相机雕剿务使夷猓畏我兵威歛迹远遁妖氛永绝斯称完局至于失事将领已经提勘斩级有功员役候事完总议有旨夷猓狂逞这雕剿事宜依议行地方官用心料理不得怠忽
　　○户部覆漕运总督以清厂乏银造船请那借淮课十余万两部议谓额课压欠已多各镇需饷尤亟势难移借有旨命工部再行议处
　　○广东等道御史等官＜锍-釒＞言迩来见  皇上深居高拱凡政事机宜往往传托于中涓之口此辈安得有贤者自矿税繁兴海宇腾沸一变而闾阎竭破人家掘人墓剽掠人财而貂珰之祸中于天下矣再变而缙绅忧县令逮郡佐逮青衿之族无不逮而貂珰之祸中于士类矣三变而京师空□役之赔累角□羊纳之需索细至奔走服供亦有刀俎鱼肉之苦而貂珰之祸中于辇毂矣四变而懿亲辱即驸马冉兴让亦横被凌殴群击于朝累诉不达计无复之而貂珰恣肆之祸不可胜言矣闻公主亦数日不得进见如此壅蔽殊甚寒心  皇上天纵聪明无所不照何不召公主问焉因戚臣之被辱便可知闾阎缙绅之如何困苦及京师之如何空虗矣
　　○命万历三十八年考选过科道官李成名等十七员各授吏科等科给事中潘汝祯等五十员各授河南等道各试御史黄建中等三员各授南京户科等科给事中郭一鹗等八员各授南京河南等道各试御史诸臣候命数年屡催不发省台缺员甚多旷废益极至是始下中外欢然
　　○壬戌  孝洁肃皇后忌辰命惠安伯张庆臻祭  永陵
　　○大学士叶向高奏昨朝颁历满朝臣工皆谓  皇上御极四十一年为从古帝王盛事臣等奇遭薄暮遂蒙发考选本至阁令臣看发臣喜值宝历新颁之辰仰见  圣主用贤之至意即发该科抄传都门之内欢声如雷以为  皇上迟之数岁行之一朝神圣作为信非常情能测自今以往朝端济济治象日新顾臣窃有感者年来争竞成风喧嚣已极说者谓此番考选久停半繇臣下自取理亦有之今被命诸臣皆阅历已久老成练达必能以爱君忧国为心协恭和衷为法将从前门户藩篱一切破除以毋负  皇上之任使臣愿  皇上省览奏章嘉纳忠谠凡有条陈必下部议定其可否择善而从使诸臣得效其款款之衷向来留中壅隔之毙为之一洗是亦上下相成之至谊也
　　○升山东道御史钱桓为太仆寺少卿以考九年满从都察院催请也
　　○命礼部主事朱懋芳护送大学士李廷机回籍
　　○予山西巡抚李景元父祭葬母麻氏以军功并得给半葬如例
　　○癸亥大学士叶向高奏  皇上昨发考选＜锍-釒＞耳目之地一朝得七八十人可谓盛矣惟是阁中只臣一人供事五载自辅臣廷机去后益复孤危业已＜锍-釒＞请推补未蒙允发我  皇上神圣聪明岂不知辅弼重任必非一人所能肩虽使长才异能处之犹且颠覆顾忍以此而苦臣也因言从来政本诸臣虽称共济而主张统率全在首臣其任犹重昔吕蒙正三入中书文彦博以耄年平章军国重事皆为千古羙谈岂以  圣明之世而独少此愿  皇上并下廷臣首行推举亟赐召还使臣犹得黾勉追随以免愆戾实天下国家之大幸也
　　○户部覆应天巡抚题言太仓拆银以充军饷内库本色以备御供仅云京边未明本拆故此外如绢布蜡茶颜料等项一概迟缓请自今本拆通论并入考成从之
　　○以光禄寺迟误上供月膳夺该寺官俸各一年仍着遵旨上紧进用故事月进御膳等银俱巡视科道同本寺少卿或寺丞轮放自科臣以典试去科道一时并缺寺卿赵健屡请巡视八月中旬钱粮期迫遂同寺丞王象蒙等开库支送随具＜锍-釒＞催请至六上始令院科查委然以乏员卒无所遣而象蒙又有事山  陵健言前月之权宜难免专擅今不可再以速人言请俟巡视至日乃补上供盖科臣张延登曾指及之云辛酉尚膳监传  上谕着该寺暂行支放后如旧健方遵旨行旋被罚
　　○改南京吏部右侍郎史继阶为礼部右侍郎
　　○升左庶子沈＜氵隺＞为少詹事纂修  玉牒
　　○升右谕德孙如游为右庶子管理清黄
　　○升四川左布政林梓为太仆寺卿
　　○调礼部员外孙鼎相为稽勋司员外兵部主事涂一蓁为稽勋司主事
　　○升山东副使陈亮采为广东参政
　　○升宁夏游击王承业为延绥清平参将
　　○甲子  中宫千秋免命妇朝贺
　　○丁卯汝安王继妃李氏发引
　　○兵部覆山东巡按张五典奏八月二日虏以六千骑入镇远堡掳去军丁三百余名牲畜无筭参道臣孙敦化游击李向日罗拱极报不以实请敕勘惩科臣麻僖亦以为言并乞申谕抚镇疏忽严治职官欺隐之罪拟将敦化罚俸三月向日拱极充为事官戴罪管事仍行巡按御史作速严勘具奏从之
　　○升中都留守佥画戈仁恭为四川叠茂游击
　　○戊辰升南京兵部右侍郎卫承芳为南京户部尚书
　　○升应天府府尹汪道亨为右副都御史巡抚宣府
　　○升庐州府知府李克敏为江西副使
　　○予原任右副都御史兼兵部右侍郎沉思孝祭葬如例
　　○己巳升四川叙州府知府经世文为广西副使
　　○调狭西参政常守信为山西参政
　　○庚午通政使司条奏纳言四事一遵典制以正＜锍-釒＞式先经大学士高拱之请繁词有禁近俞科臣萧近高礼臣冯琦之奏深文华词有禁匿情浮谈驾虗失实有禁甚者君前臣名自有定礼今则阁部诸臣姓名匿不露章而米□女江吴门四明归德富平等号信笔挥毫无复人臣事上之礼论事论人自有定体今彼攻此击不胜不休而秽言詈谑漫陈于黼扆之前一屏谗邪以肃纲纪隆古盛时命令涣于朝堂献纳出于百辟见有异同何妨互正即执艺以谏之百工无非以公心陈公事世降不古藉口公议阴济私谋浸淫陵替甚则罢弁亦以发奸之名为代辩之地今已伏辜再恳纶音严谕垂之功令岂非善类之幸一重驳正以防伪妄六科职主参驳臣衙门职司纳言宣德达情岂容嘿嘿串名封牍而已先奉  宣宗章皇帝旨通政司各处进来的本常有差错不用心的记着参奏拏问  世庙初年再一申谕请自今以往除抚按司府等官胪列地方事件循例封进外其它如注议冠绅有倡言惑众假公洩忿者有＜锍-釒＞未入投或投不准先行发抄者及各王府土司为棍徒谋煽纷纷渎扰者是亦谗说殄行之流重则具＜锍-釒＞明参轻则驳稿立案务令公议伸而邪谋寝也一惩奸宄以息刁风民本一节大叚诪张诳诞据其娓娓情词似属亏枉大变究其隐隐衷曲实繇斗忿私情甚至号泣引刀希图一准檄行郡县万一轻信是朝廷法令此辈得借之以凌驾官司恐吓乡党贻害不浅且本章多系都会积猾交通衙役代草缮书厚利入己任其虗驾先经科臣许弘纲条议诏旨申谕严切后来再犯并逮越奏积歇参送法司究罪剔蠹厘奸是亦恪脩职守之一端也奉旨是近来章奏烦多汗漫琐亵尊君敬上之意何在且逞臆行私公犯明禁纲纪陵夷流毒何极这所奏深有禆政体俱依拟严行申饬违的着从重参奏处治不得纵容
　　○兵科给事中张键上言自古及今未有无是无非之天下一经分剖则有是有非者竟成公是公非一任溷淆则无是无非者竟成多是多非事舛乖当此之时收歛太多渐成习惯纷嚣之毙未涤英雄之气已摧异日遇国家大利大害谁肯折槛引裾批鳞触讳哉伏愿  陛下大张圣听一切章奏俱发阁臣拟票下诸司议确覆奏因言核事因事核官庶言无虗妄事有实效
　　○吏科都给事中等官曹于汴等＜锍-釒＞言累年来满朝陈请者枚卜考选大僚数事今圣意转圜大僚渐次点用考选一旦尽发惟是枚卜万不可缓因请无限衙门惟贤是举　　○辛未升山东参政靳于中为本省按察使整饬武定兵备
　　○覆狭西靖边道副使李维翰加升本省按察使管事如故
　　○宣府巡抚薛三才奏辞蓟辽总督新命且言辽东抚臣杨镐材略勋望百倍于臣即后先巡抚之资亦十余年于兹矣顷者会推以臣先镐度廷议必谓东事方殷辽抚尤急臣窃谓蓟辽声势相接用镐于蓟正可以左右顾而东西援为蓟即所以为辽有旨着上紧到任不准辞并命王象乾交代作速回部管事
　　○壬申大学士叶向高＜锍-釒＞请推补阁臣
　　○起补原任湖广左布政谢诏为四川左布政
　　○升辽阳西路副总兵李芳春为南京后军都督府佥书管事兼提督神机营
　　○升湖广行都司佥书曹震学为浙江都司起原任都司佥书吕佾为中都留守佥书升五军营坐营王心任为河南都司佥书升圣顺川守备程一麟为狭西都司佥书
　　○户科给事中孙振基因本章发抄需印亟请委署且言吏部会推遇大僚及边方总镇尝苦乏人并请亟起用废弃诸臣
　　○刑科给事中陈伯友＜锍-釒＞言臣窃窥朝政总之私情胜而公法斁谨按职掌为  皇上陈之一言寺臣以巡视无人权应上供科臣言之始而谢罪继而催请犹庶乎得守官之体乃罚俸不责其擅动而责其稽迟此窦一开若谓守藏者有不必循之法而中涓一事动指称数万一工动浸渔数十万恐消耗者不独上供胡可不为之堤防也一言北闱以文理悠谬经义不明之两生俱入魁选同出邹之麟之手宜严为勘究一言驸马冉兴让贰室懿亲贵至尚主而反为群小所殴萋菲先入浸润得行必执罪人服之上刑然后可以正法一言各宗室英嫶蕴钫等被囚良吏满朝荐王邦才等在狱世共冤之今幽囚衡困历有年兹者朝审将行又含冤待泽之会也诚慨然脱之戴更生者岂特二三累臣而已
　　○癸酉起补原任浙江右布政窦子偁为福建右布政
　　○起补原任山西参议袁和为山西参议
　　○工科都给事中周曰庠＜锍-釒＞言南直闽浙等处岁造叚疋旧制属之有司初不闻有内使之兼督者自机户王一卿有羡银八千两之奏力荐鲁保以司其事遂得报可此明以八千之利动  皇上而实阴以济其渔猎之私耳近者该监物故舆情快然咸谓旧制之复其在今日乃  明旨犹以督理三省岁造归并刘成带管各处抚按有公＜锍-釒＞有单＜锍-釒＞一切兼督不便之故言之甚详且昔年叚疋造之有司即美者犹以为恶近日专之盐监即恶者亦以为羙散之夷人哗然谓不堪用乞赐复  祖制追回新旨
　　○甲戌升湖广右布政周传诵为本省左布政
　　○吏部奏言路幸已＜锍-釒＞通部堂尚自寥落言户礼刑工俱缺尚书都察院左都更属久缺乞亟简用其侍郎等官并请陆续简发
</div>
    <div class="pagination">
<a href="明实录神宗实录_page309.html">上一页</a><span>...</span><a href="明实录神宗实录_page305.html">305</a><a href="明实录神宗实录_page306.html">306</a><a href="明实录神宗实录_page307.html">307</a><a href="明实录神宗实录_page308.html">308</a><a href="明实录神宗实录_page309.html">309</a><span class="current-page">310</span><a href="明实录神宗实录_page311.html">311</a><a href="明实录神宗实录_page312.html">312</a><a href="明实录神宗实录_page313.html">313</a><a href="明实录神宗实录_page314.html">314</a><a href="明实录神宗实录_page315.html">315</a><span>...</span><a href="明实录神宗实录_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
