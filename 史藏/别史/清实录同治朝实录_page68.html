<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 68 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 68 页/共 505 页
  </h1>
  <div class="content">
   ○又谕、郑元善奏、军需浩繁请饬催长芦山东积欠豫省料价银两一摺。河南省河工□山戊不□料帮价。本系长芦山东各盐商应解之款。乃积欠至数十万十余万两之多以致该省借款垫发转碍军需。关系非轻。著文煜、谭廷襄、分别严催各该运司。勒令长芦盐商先缴前项生息银二十万两。山东盐商先缴银十万两。均限一个月迅速委员。解交河南藩库。以资接济。其余欠解银两。并著于一年内埽数完解。以清款项。将此由五百里各谕令知之。　　

○河南巡抚郑元善奏、驻防满洲乡试人数。不足十名。例不取中。本年乡试七人。系两科并行。应否取中。得旨、著取中一名。　　

○以江苏邳州扼剿捻匪获胜。予总兵官黄开榜优叙。赏把总高占魁守备衔花翎。外委谢大魁蓝翎。余加衔升叙有差。　　

○戊寅。谕内阁、前因候选道白让卿、在浙江玉环厅任内有失守处分。奉旨饬查。尚未奏结。吏部不将该员扣选。于奏补汉黄德道员缺时。又不随摺声明。恐承办司员等另有情弊。当经降旨。令该部明白回奏。兹据奏称、在任候选人员。挨选到班。如有处分行查该省。未据咨覆。例无扣选明文。其各项推升人员。有关处分。尚未定议。向不夹叙等语。白让卿一员。未经扣选。及未随摺声明之处。该部既系查照成案办理。著无庸议。嗣后遇有奉旨饬查事件。尚未奏结。该员推升到班。应否扣选之处。著该部随摺声明请旨。以昭慎重而示区别。　　

○又谕、前因御史曹登庸、奏参河南上蔡县知县黄行□真贪污不法。当经奉旨交英桂严讯定拟具奏。兹据郑元善奏称、该革员曾就前上蔡县知县周煦徵之馆。办理笔墨事件。并无管帐渔利。与生监往来情事。嗣因报捐知县。题补上蔡。适值确山县捻匪滋事。经抚臣劄调该革员前往署理。绅民高凤鸣等恐其迁升他处。赴抚臣英桂行辕保留。该革员并不知情。公呈内亦无革生丁相成姓名。时绅民王化南等、以该县未被粤逆窜扰。共凑集香赀三千余串唱戏酬神。并修理城隍等庙。委非该革员借端敛钱。咸丰三年闲。该革员与署令彭凤高倡捐团练经费。共收过钱三万七千余串。除修城动用外。俱经支发团练经费。因捐项尚未缴齐截数。以致请奖迟延。王全仁系属病故。并不因该革员勒捐罚跪所致。至上蔡县徵收钱粮。及河工加价银两。向系花户分项完纳。既无谕令先完加价实据。欠解正项。亦已如数完解。请将该员开复原官。仍交部议处等语黄行□真被参各款。虽讯系均无其事。惟因捐项未齐。遂将已经完缴之户。亦不请奖。办理实属迟延。黄行□真著开复原官。仍交部照例议处。至此案系咸丰五年奉旨之件。至今始行具奏。虽据该抚声明。系因前抚臣驳饬覆审。尚非无故稽迟。惟以特旨交查之件。时逾六七年之久。方能完结。实属颟顸。著将咸丰五年后历任各巡抚交部议处。嗣后各督抚于交查各事。务须赶紧办结。毋得视同具文。致干咎戾。　　

○又谕、耆龄奏、请将漏洩军情之知府革职一摺。福建候补知府张其曜、建甯府知府张文斌、于耆龄拟裁练勇。未经宣布以前。辄敢知会带勇官员。致令军心惶惑。几至激成事端。实属漏洩军情。张其曜、张文斌、著一并先行革职。该二员均有被参案件。并著解省归案确审从重究办。用昭炯戒。　　

○谕议政王军机大臣等、京畿地面。五方辐凑。良莠不齐。叠经谕令步军统领衙门都察院于所属地面。严拏奸宄。编查保甲。迄今数月。未见实力奉行。实属疏懈。现在陕西回民滋事。该教人数众多。处处暗通消息。其散布于京师内外城者尤属不少。风闻该教人出有传单。约期议事。未知所议何事。恐有外来奸回。意图构衅。宜就稽查门牌之时。明察暗访。如有滋生事端之人。即惟该头人是问。并著步军统领衙门密为捕拏。毋得姑息贻患。其外来客民。在寺观客店杂院居住者。往往朝夕迁移。行踪无定。最易藏奸。必须责成房主。须有切实可靠保人。方准收留。遇有形迹可疑之人。随时赴该地面衙门送信。五城御史责任巡防。务须亲历各处。严密编查。随时办理。并督同司坊各官实力奉行。违则严行参办。至来历不明之人往往黏贴门封告条。冒充官员住宅禁城内外。难保必无。著步军统领衙门五城御史一体设法严密访察根究毋令奸宄溷迹。经此次密谕之后。如各该衙门于地面公事仍不认真经理。设有奸匪溷迹。必将该管地方官从重惩处。决不宽贷。懔之。将此密谕知之。　　

○又谕、前因京仓需米孔殷。谕令盛京将军于沿海仓存粟米。筹拨二十万石。迅速解京。并著直隶总督雇备船只。派员押赴奉天装运。严禁停船待米情弊。所有贩运米石至津及来京售卖者。所过关卡。概免纳税抽厘。兹有人奏、访闻头批船只。已于五月内抵奉。奉省故为留难勒齐开兑。其小船剥运海口锦州府县。又不妥速筹备。惟勒令船户自行垫办。船户赔累不及以致装运迟滞。迨米船到津天津道仍复勒掯规费并不赶运赴通。又闻天津道李同文张贴告示惟粳米稻米粟米免税。黍米玉米仍照常纳税抽厘。遂有米免粮不免之说。致商贩裹足不前等语京仓米石。需用甚殷。赴奉船只岂容留难阻滞。致误要需。著玉明、和润、严饬各该地方官、于运船抵奉后。即随时装载。毋得阳奉阴违。该锦州府县。因勒令船户自行垫办。致误装运所言断非无因。并著查明严参惩办。商贩运米业经奉旨免税抽厘何得妄为区别名目。收纳税项。致令商贩裹足。所称李同文勒掯规费。区别米色实属大干法纪。著文煜查明严参不准回护讳饰。本日据文煜奏、海关米税。请自三月免税起。至七月截止。以后仍照常徵税等语。即系出自李同文所禀。尤恐有影射侵蚀。营私肥已情事。李同文在直隶历有年所。平日官声如何并著详查具奏。原摺均著钞给阅看。将此各谕令知之。寻文煜奏、遵查李同文并未勒掯规费。其分别徵免及免税以三月为期。均系查照成案办理。平日居官。亦无陋劣声名。得旨、嗣后仍当随时察看。不准稍有回护。　　

○又谕、文煜奏、请添设马勇。缉捕骑马贼匪一摺。据称贼匪骑马驰骋行踪飘忽。各州县营。壮役汛兵无多。且系徒步。不能力追。拟设立马勇。遴员统带。何处有贼。即往何处捕拏。所需买马造器。及口粮马乾薪水等项。分别捐办拨款各等语。所奏尚属可行。所有直隶省城及各府厅州县。应设马勇名数。及分班查巡之处。均著照所拟办理。惟招勇流弊不一而足。文煜当严饬承办各员。认真挑选所雇各勇。均须年力精壮。确有身家。取具的保及连环互保。既不准以老弱充数。复不得令逃兵遣勇滥充。鸟枪等技。教演必须习熟。庶几募一勇可得一勇之力不至虚应故事。自此次添募马勇之后。该督仍须严饬各该地方文武员弁协同捦拏。以期有犯必获。若日久懈生。有名无实。仍惟该督是问。将此谕令知之。　　

○又谕、前据庆端奏耆龄行抵浦城。将闽省援浙各军。移交接统。兹据耆龄奏、叠次婉商拨勇会剿。庆端坚执不允。总兵秦如虎等并不遵调前赴汤溪。号令纷歧。镇将无所适从。恐滋贻误等语。庆端于耆龄到浦后。即有将援浙兵勇。移交接统之奏何以耆龄与该将军筹商进剿。庆端未能和衷。殊不可解。耆龄身任兼圻。责无旁贷。著檄饬闽省援浙各路兵勇。统归该督调度以一事权。惟庆端自出省防剿以来。克复郡县不少。此次又克处州。并能固守闽疆。不被该匪窜扰。不得谓其所办尽属非是。今耆龄既称意见不符。所有援浙军务。即专责耆龄督办毋庸庆端襄赞调度。如耆龄久而无功较之庆端尚有不逮。必当重治耆龄之罪勿谓宽典可幸邀也。至耆龄奏军营积弊。亟宜力图整顿。革员廖士彦等所带练勇既查有虚名冒饷情弊。著即彻底根究。从严参办。闽省兵勇援浙。屡克城池。奋勇善战者。谅亦不少。如林文察、秦如虎等、尤为庆端部下得力之将。该督将廖士彦、秦如虎、张铨庆等、所带练勇。概行遣散。庆端本日亦经陈奏。第闽省兵勇。裁汰过甚。该督所恃以冲锋杀贼者。势不能全仗广勇。康国器亦非超群出众之材。广勇多强悍不法。且往往有通贼情事。耆龄膺兹重任。务当筹画万全。毋得豫存成见。谓闽勇尽不可用。任令广勇恣意横行。转至不可收拾。台州等郡。甫经克复。亦须加意守御。绅士苏镜蓉等、亦必须设法笼络。俾士民鼓舞。乐为我用。左宗棠巡抚全浙。耆龄督军前来。专为援浙。温处等郡军情。左宗棠仍应主持其事。如有与耆龄会剿之处。务当随时商搉。以期互相策应。并著将闽省援浙军情。据实陈奏。其处州余姚克复详细情形。著耆龄、左宗棠、迅速查明具奏。据庆端奏、洋盗颜马登等投诚。充为水勇捦获盗匪多名。恳请免其治罪。并著耆龄、左宗棠查明。如果真心悔悟立功自赎。即著饬令支方廉妥为安插。毋令滋生事端。台湾彰化县会匪。以县城为巢穴。分股围扑嘉义县城。官军分路攻剿。城围立解。并攻复大甲土城。曾玉明督同官兵义勇。进军彰化。接仗数十次。叠获全胜。著耆龄、徐宗干、严饬各路带兵将领。迅解斗六之围。克日攻取彰城。务将此股匪徒。悉数歼除。毋留余孽。总兵林向荣迁延不进。坐耗饷需。亦经降旨暂行革职。仍责令会合嘉彰两县士民联庄堵剿。以观后效延属地方。每值采茶之际。棚民麕集。最易滋事。此次顺昌境内民人。械斗启衅。著徐宗干妥为查办。毋任酿成巨案。九龙山匪首李阿四等、窜踞沙县顺昌两县交界之八字桥一带。经通判饶步程等迎击。毙匪多名。李阿四受伤脱逃。匪徒尚潜匿山谷。并著耆龄、徐宗干、责令带兵文武跟踪摉捕。以期捦渠捣穴。悉拔根株。将此由六百里各谕令知之。　　

○又谕、毛鸿宾奏、官军防剿黔匪。叠获大胜。并筹办粤西股匪情形一摺。黔匪首逆姜映芳、纠约苗教各匪。袭踞青溪。经毛鸿宾饬令副将赵连玉、道员赵焕联等督兵进剿。立将青溪收复。两日之内。连破大寨三处。小寨十四处。其天柱另股屯匪夺船抢渡。亦经各路兵团击退。乘胜攻毁贼巢。剿办尚属认真。即著毛鸿宾严饬赵福元等军。由贡溪进规天柱。滕加洪等军。会合思州兵练。由青溪进规邛水瓦寨。熊兴柏等军。由平亚横出。为两路策应。克日出境会剿。务令积年巨匪。净绝根株。以靖疆圉。惟楚南兵勇越境剿贼。而黔省并无一兵一将会合兜剿不知韩超所办何事。该署抚以道员擢任封圻宜如何激发天良。力图报称。乃于分内应办之贼。邻省尚畛域之不分。而本省则安坐而不顾。实堪痛恨著即遴派得力将弁会合楚省兵勇。将姜逆等股匪实力剿洗净尽稍赎前愆。江忠义前已寄谕毛鸿宾饬令赴黔署理提督篆务。此时自难复令赴粤。著毛鸿宾即饬速赴贵州提督署任。其邓子垣一军。著照毛鸿宾所议。饬令前进剿贼。毋失事机。粤匪窜扰阳朔。虽经粤西兵勇击退而首逆张羔友尚踞莲塘老巢该处地僻山深。有田有险若不及早歼除终为楚粤边患著毛鸿宾仍遵前旨。饬令在籍臬司陈士杰、记名道赵焕联等、驻扎楚粤交界。以剿为防。并著刘长佑饬令派出将弁。会合楚师。迅速进捣。一鼓埽平。毋许迁延贻误。将此由五百里各谕令知之。　　

○以进兵迟延。暂革福建总兵官林向荣职。　　

○予河南汝阳阵亡把总龚祥麟祭葬世职。　　

○己卯。谕内阁、僧格林沁奏、官军迎剿北窜捻匪。大获胜仗一摺。捻匪大股。窜至鱼台县属之罗家屯地方滋扰经僧格林沁派令暂革副都统色尔固善督队迎击未能得手僧格林沁亲督马步各军由夏邑驰赴东境。自金山迤东满家洞一带进剿。该逆列队抗拒。我军分路攻击。侍郎国瑞复督中路马队冲入贼阵该逆腹背受敌始行败溃乘势掩杀。毙贼千余名。我军追过山梁适援贼万余。麕集迎敌。我军奋勇冲杀。又毙贼四五千名。将步贼歼除殆尽。余匪向东奔窜。复经官军追杀。捦斩无算。共计毙贼七八千名。救出被胁难民千余名。夺获旗帜器械牲畜。不可胜计。著即饬令派出各队跟踪追剿。将败残余匪。悉数歼除。毋留余孽。所有此次在事出力各员弁。著僧格林沁即行择尤保奏。候朕施恩。　　

○又谕、胜保、瑛棨奏、官军途次遇贼。接仗获胜。省城解围一摺。胜保由临潼督师前进。行抵斜口镇。该逆分股来迎。胜保指挥后队。分两路包抄。更番轮战。贼众奔溃。官军追杀二十余里。毙匪不计其数。生捦三十余名。该逆向渭北狂奔大堡三辅行者桥等处回巢悉行洗荡灞桥一带贼营。亦闻风逃遁。官军直抵西安省城。城围立解剿办尚属奋勉。在事出力员弁兵勇。著胜保择尤保奏。毋许冒滥。　　

○谕议政王军机大臣等、僧格林沁奏剿办西窜捻匪。并追剿北窜捻匪情形各摺片此次大股捻匪窜入东境色尔固善接仗失利。若非僧格林沁亲督各军迅埽狂氛则东省地方。又遭蹂躏。该大臣调度有方。实堪嘉尚。该营各起马队。冲锋陷阵。叠次破贼。甚属得力。著于前次发去山西解京饷银十万两内。提出银一万两。传旨赏给马队以示鼓励至此次出力员弁。该大臣所称查取衔名归入杞县等处获胜案内存记。虽系为慎重名器起见。惟该将士等经年苦战。立功不为不多此次以少击众。毙贼至七八千名之多若不量予保奏一次。未免向隅想该大臣必能仰体朝廷轸恤戎行之意也僧格林沁现已回军夏邑。其永城李大个等巢穴。即著督饬富和等迅速进剿。务拔根株。恒龄一军。现经折回东击。其西窜镇平一带捻匪。若被楚豫官军击败。势必东窜回巢著僧格林沁相机迎剿。毋令饱扬苗沛霖意存观望。经该大臣劄饬实力助剿能否恪遵。仍著随时具奏本日据英桂奏、捻匪窜近陕州并于茅津渡上下游抢渡。均经官军击退。惟兵单将寡。请饬僧格林沁派兵会剿等语。僧格林沁大营兵勇。徵调四出。恐无可拨之兵。惟山西为畿辅右臂。且为饷源所出。现在捻氛偪近河干。该处渡口林立。防不胜防。若得一旅节制之师。直趋陕州。与多隆阿一军。会合夹击。俾该匪腹背受敌。不特晋省可以保全。即秦豫亦实获其福。于大局殊有关系。所有豫省防剿事宜。及能否派兵会剿之处。仍著僧格林沁斟酌情形。相机妥办。将此由六百里谕令知之。　　

○又谕、都兴阿奏、察看江防形势。变通办理。并请停调广东师船一摺前谕都兴阿严饬黄彬等师船巡查沿江冲要。都兴阿接奉此旨。谅已严饬黄彬等遵办该将军现会同吴全美、察看上下游形势。择要分泊巡防。认真整顿。所筹均属周妥著即照所拟办理。广东红单船。昨据劳崇光奏、除飓风沈失四号外。所存三十六号。悉行修好放洋。势难再令折回。该将军即可仍遵前旨办理。曾国藩前奏有太湖水师尚未办成黄翼升不可离沪之语。是黄翼升所部。一时尚未能调至江北。而江阴一带。贼船既多。恐其别有诡谋。里下河防务紧要仍著都兴阿督同黄彬实力巡防毋稍松懈。将此由五百里谕令知之。　　

○又谕、都兴阿奏、江防船只损坏。请改造炮划一摺据称江防船只。多有损坏。与其筹款修整。莫若多造炮划。较为灵便。拟派员备款。前赴湖北。赶造大中小号炮船。或百只。或数十只。即由湖北招募勇丁一二千人。顺流东下各等语。现在江防吃重都兴阿军营炮船。不敷分布。著官文、严树森俟该处委员到楚。即派员妥为照料。筹给经费并给发一月饷银。俾得赶紧造就随时派拨水师护送东下毋令阻滞。所发经费饷银等项。准其作正开销。将此由五百里谕令知之。　　

○又谕胜保等奏、官军由临潼进省。遇贼接仗获胜一摺逆回巢穴繁多。胜保督师进省。虽将大堡三辅等处贼巢洗荡。而临潼之普陀原、咸甯之沙河渭南之仓头王阁村等处。为该匪总汇之所攻剿尤属不易。且泾阳被围。已逾一月。更应迅速救援。同州一带。兵力过单。亦恐不敷堵剿。胜保督办全陕军务。责任綦重。自当统筹熟计。以肃清陕境为已任。现在省围已解该逆叠受惩创。谅不敢遽行回扑省垣。著胜保克日督师出省。或径攻沙河。或先救泾阳。务当乘此军威。相机剿办。毋得以居中调度为词安坐省城任令外属居民。惨遭荼毒。同朝一带。为晋省西路屏蔽关系甚钜节经谕令胜保、督兵先顾同朝何以屡次奏报从未提及可见不以军务为重但欲急于到省为自便计。虽谕旨亦若罔闻知殊负朝廷专任之意著胜保恪遵前旨。将同朝防务。妥为布置。如稍有疏失。或该匪渡河东窜。定将胜保从重治罪。另片奏瑛棨居心行事。不愧贤能请饬帮办军务等语瑛棨身为陕抚。既不能力扼商南。遏贼西窜迨汉回仇杀。又不能妥为驾驭。一味株守胜保岂未之知若令其帮办军务。于胜保有何裨益。本日已降旨命雷正绾帮办该大臣军务。并将甘肃毗连陕西一带防务。责成胜保雷正绾督办雷正绾所部仅留三营。虽由胜保酌拨一二千人。归其管带。兵力仍不甚厚。仍著酌量添调得力兵勇俾雷正绾得以独当一面。于军务方有起色回匪扮作难民。由北山图窜归化城。胜保请饬归化绥远两城将军及在籍总兵郑魁士派兵兜截等语。归绥两城。兵不可用。胜保岂不知之郑魁士告病在籍。复有何兵可派。胜保此奏。不过豫为卸责地步。本日业经寄谕德勒克多尔济等严密防范。胜保既膺督办之责。所有甘肃毗连陕西一带地方。及同朝一带毗连晋省防务。均著妥筹兼顾毋令该匪乘闲他窜。致干罪戾。雷正绾部下。素称骁劲。此次既膺帮办重寄。惟宜与胜保同心协力通筹大局。毋得稍存成见致有贻误。将此由六百里各谕令知之　　

○又谕、英桂奏、发捻屡扑河岸。图扰晋疆。及备陈兵单将寡各摺片多隆阿驻扎商南迎剿窜犯荆子关之大股粤逆。又须堵剿窥陕豫捻。兼顾武关防堵事宜。责任甚重。势难分兵四顾。是以英桂前次请饬多隆阿直趋陕州之奏。即谕以断难照办。此时捻窜阌乡县境。晋省芮城永济等县所辖各渡。万分吃重。该省防兵单弱又乏将才。而西备逆回。南防发捻。设有疏虞。大局殊不可问。多隆阿一军。迎击发逆。想己痛加剿洗。力挫凶锋。胜保虽已驰抵西安。惟潼关一带。防守空虚。甚属可虑。多隆阿驻扎商南。相距潼关不远。即著酌量情形。或亲督兵勇。迎头扼剿。或选派劲旅实力严防。庶回匪捻匪。不至句结。秦中免腹背受敌之虞。晋省亦获终始保全之益。该将军素顾大局。想自能妥筹兼顾也。将此由六百里谕令知之。　　

○又谕、英桂奏、发捻大股盘踞河洛。图扰晋疆。请饬僧格林沁派兵驰赴洛阳援剿等语。多隆阿一军。现已驻扎商南。本日已谕令该将军酌调兵勇。赴潼关防剿。至僧格林沁甫由山东剿办捻匪。回军夏邑。并分派将弁追剿东省窜捻。该抚请饬该亲王选派劲旅。由洛阳径趋陕州之处。亦恐难行。已寄谕僧格林沁酌量办理。惟现在永济之永乐渡及附近芮城之曲里等渡。最关紧要。仍著英桂严饬总兵和昌等、督饬在防兵勇。激励民团。协力守御。毋得稍有疏虞。据胜保奏陕省回匪。扮作难民。往北山纷窜。请饬绥远归化两城派兵截剿。业经谕令德勒克多尔济等严密防范。著英桂随时与该将军将防守事宜。妥筹布置。并著饬令大同镇庆德将所部官兵。勤加训练。听候调遣。如回匪假装难民。溷入晋境。即饬令地方官督率兵弁。并力兜拏。以期有备无患。将此由六百里谕令知之。　　

○又谕、胜保奏、回匪有扮作难民。由北山一带。图窜归化城等语。绥远归化两城。向设土默特官兵。多系未经战阵。设有缓急。恐不足恃。著德勒克多尔济、塔清阿、饬令该两城弁兵。勤加训练。实力堵遏。遇有假扮流民。形迹可疑之人。立即密速查拏。毋令贼匪偷窜。傥该将军等虑带兵乏人。本日已寄谕文煜、饬令在籍总兵郑魁士前赴该城。帮同管带。著俟该总兵到城时。饬令各弁兵懔遵约束。力筹守御。务须慎之又慎。不得稍有疏虞。再山西大同镇近在接壤。已寄谕英桂饬知该镇＜??闲＞练精锐。听候调遣。郑魁士到时。并可酌量咨调统带也。将此谕令知之。　　

○又谕、英桂奏、发捻各匪。连日于茅津渡上下游抢渡。均经官兵击退。请饬多隆阿由潼关迎剿。并请令僧格林沁赴洛援应各等语。多隆阿驻军商南。己谕令酌派兵勇。防守潼关。僧格林沁追剿东省败匪。恐不克分兵径赴洛阳该匪窜扰豫境。郑元善责无旁贷。著懔遵前旨督饬诸军迅赴河洛。探明何路紧急。即向何路攻剿。傥攻剿不力。任令逆匪阑入晋疆。该抚恐不能当此重咎也。本日据僧格林沁奏、恒龄追剿姜台淩王怀义等股贼匪。杀毙过半。余匪窜入山内。马队不能深入等语。并著郑元善督饬洪贞谦等率领步队。入山摉剿。毋留遗孽将此由六百里谕令知之　　

○又谕、胜保奏、回匪由北山图窜归化。请饬在籍总兵防范等语陕西回匪被击后。穷无所归。难保不因归化绥远等城空虚冀图阑入德勒克多尔济等、均系未经战阵之人。恐其不谙操防。郑魁士告病在籍。前因其宣力行闲。特令来京候＜??闲＞。该总兵籍隶宣化。距绥远归化两城。均不甚远。谅该总兵病已痊愈。著文煜传谕郑魁士迅赴该两城。将额设官兵。与大同调拨之兵。一并勤加训练。俾成劲旅。以备缓急。并会同德勒克多尔济等协力守御。毋令回匪乘虚纷窜。将此谕知文煜、并传谕郑魁士知之。　　

○又谕、刘长佑奏、官军收复阳朔。及浔州近日军情一摺。荔浦逆匪张羔友由莲塘分股。窜踞阳朔。经藩司张凯嵩、与候选道易元泰、副将陈有胜等分路攻剿。阳朔县知县忠庆等督团奋击。该匪窜往高田一带。当将阳朔县城收复。著刘长佑乘此声威。督饬各军。务将高田窜匪。迅速歼除。忠庆著先行撤任。并著刘长佑将如何失守情形。查明具奏。至贵县登龙桥等处浔匪。附近大墟之龙安岩等处土匪。均著督饬郑金华蒋泽春各军。力图埽荡。毋留余孽。其退泊贵县鲤鱼港艇匪著即督饬主事梁炳汉等约会各军迅速剿灭毋令纷窜。致贻后患。将此由五百里谕令知之。　　

○江甯将军都兴阿奏、请将丁忧总兵官王万清留营差委。允之。　　

○命陕西提督雷正绾帮办钦差大臣胜保军务。　　

○实授马德昭甘肃提督。　　

○以齐齐哈尔协领苏克金为福州副都统。　　

○西安左翼副都统保庆休致。以黑龙江佐领穆图善为西安左翼副都统。　　

○以陕西磁冡击退回匪。予都司徐尚高升叙。　　

○以山东鱼台剿贼失利。革副都统色尔固善职。　　

○予陕西平利阵亡在籍翰林院庶吉士邢景周、千总陈钰、祭葬世职加等。　　

○予陕西洋县阵亡守备罗忠余祭葬世职加等。入祀汉中府昭忠祠。　　

○庚辰。秋分。夕月于西郊。遣定郡王溥煦恭代行礼。　　

○谕议政王军机大臣等、吏部奏、遵议职官承办事件迟延处分一摺。前据恭亲王等奏、前任浙江运司潘仕成之子分发湖北试用通判潘国荣。于咸丰十年冬闲。呈请回粤捐办洋炮二十尊。炮子五千斤。炸炮十尊。炮子一百枚。力木炮架三十座。当经奉有谕旨。令劳崇光饬令潘仕成率同伊子办理呈缴。迄今一年有余。并未办齐报解。叠次行文催办。亦未声覆。请将该员先行交部议处。兹据吏部以潘国荣照承办事件迟延例。议以降一级留任。例准抵销。潘国荣系自行呈请回籍捐办炮位。事经钦奉谕旨。饬令该督抚责令伊父潘仕成督同办理之件迨经回籍。遂敢任意耽延年余之久。屡催罔应。尚复成何事体。仍著劳崇光将潘国荣捐办炮位等件。严饬伊父潘仕成督同该员。迅速如数捐办。呈缴该督验明演放。据实具奏。听候拨解。其所捐办价值。仍照原奏。由该督查明具奏请奖励。傥敢仍前再行任意延宕。即将该员之父潘仕成一并从严参办。毋稍姑容。将此谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之三十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。闰八月。辛巳朔。上诣绥履殿问慈安皇太后安。平安室问慈禧皇太后安。至己酉皆如之。　　

○谕内阁、步军统领衙门奏、团防练勇进城。管门官兵。未能详查具报。请交部严议一摺。据称八月二十八日夜。翼尉永恰哈带兵巡夜。于总布胡衕地方。见有五六十人。均白布蒙头。手持鸟枪器械。恐系贼匪聚众。当经禀知署提督存诚等派兵查拏。并饬南营署游击赵清等前往详查。旋据赵清等面禀。前往总布胡衕户部郎中邵维城家。询据该郎中声称。有职亲兵部主事督办梁家园团练吴承恩派委守备衔鹏展等带领团勇五十名。由正阳门进城拏案。赴宅借住等情。经存诚等查明属实。当饬练勇归队。所有正阳门门领等官于团勇入城。并不实力详查。即时呈报任意疲玩。请交部严加议处等语。门领等官。有稽查出入之责。何以于此项练勇多人结队进城。并未盘诘详报。实属职守有乖。正阳门城门领瑞禄、门吏顺庆、均著交兵部严加议处。以示惩儆。其正阳门外费延吉官厅。例有官兵该班。何以亦未经认真稽查。著该旗都统查明惩处。至外城团勇。查拏奸宄。原系分所应为。惟未经知照营汛地方。遂令人心惊疑。几至误认为贼。酿成事端。亦属办理不善。此项练勇。是否经团防处派令进城拏案。所拏何案。何以辄向邵维城家借住。抑系该带勇官藉词搪塞。并著该团防大臣查明据实具奏。嗣后外城团勇。如或进城查拏案件。著该团防大臣先行密为知照步军统领衙门。以便该衙门饬知各地面官协同查拏。毋得稍有疏忽。致干咎戾。寻团防大臣奏、八月二十八日。有素作眼线之王三。至练勇局禀称。土匪杜瞎虎、石报儿等、欲在东城行劫。带勇司员吴承恩、即时派队进城查拏。惟未经回明行文知照营汛地面。实属不合。请将吴承恩交部议处。从之。　　

○谕议政王军机大臣等、有人奏、请将江南粮台。归并江北办理。据称江北地方。现设南北两台。当此经费支绌之时。南台一局。大可归并北台办理。不独撙节度支。即将来北岸肃清。各营渡江会剿。粮台事权归一。呼应尤灵等语。所筹系为慎重饷糈起见。于现在情形。亦相符合。著李鸿章、吴棠、详细筹商。据实具奏。又据冯子材奏、镇营现已裁并军额。厘减饷章。从前积累。一体埽除。惟南台陆营饷项。进款短缺尚多。前办粮台江清骥曾经奏明。在江北各州县劝捐镇营兵米。当兹收成丰稔。大可循案劝捐。此项兵米有著。即以上海米价。解营充饷等语。并著李鸿章、吴棠、遴委江北大员。督饬各州县认真办理。毋许稍存观望。贻误军糈致干罪戾又片奏、镇江西南逆匪。窥伺镇防。每于六七摆渡口往来。欲偷越鲇鱼套各圩。窜偪金山。另股由炭渚出窜江边。有由柿叶洲偷渡大江之意。该处本无水师。虽经冯子材派令副将秦礼国酌拨炮船。前往泊防。殊恐船只太单。不能得力。著都兴阿察看情形。转饬水师总兵黄彬酌拨炮船十只。前往协守。冯子材仍督水陆各营。将镇防战守。严密妥筹。当此饷章新定。尤须加意拊循。恩威并济。以收实效。并将丹阳句容解散胁从。妥慎办理。投诚难民等。亦当妥为赀遣。毋稍大意。将此由五百里各谕令知之。　　

○又谕、明绪奏、现办会勘地界。未能前赴伊犁审案一摺。明绪现在塔尔巴哈台。会同明谊与俄国使臣议勘地界。势难前赴伊犁。与常清会讯案情。所有巴哈善、三音珠等互讦之案。著即专交常清审办。将此谕令知之。　　

○承修定陵工程大臣周祖培等、奏报金券合龙。得旨、敬悉。　　

○以江苏江浦等处解围出力。赏提督倪文藻、董占品、朱元兴、总兵官李明富封典。按察使李元忠二品封典。副将陈玉安、游击陈广俊、巴图鲁名号。副将邵德培等花翎。运同袁鸿祐等蓝翎。余升叙有差。　　

○调大凌河官马五百匹。赴陕西军营备用。　　

○壬午。上诣观德殿几筵前供奠。　　

○谕内阁、宗人府奏、已革亲王甲数。请分别裁撤一摺。另片奏、田产应否裁撤。例无明文。请旨遵行等语。已革郑亲王端华、怡亲王载垣、获罪甚重。其红白蓝甲并田产等项。即悉行裁撤。亦属咎所应得惟念伊等先人。以贤亲之谊。功在旂常。若因子孙不肖。致令乃祖乃父。祀事阙如。并本支族人。因之困乏。眷怀勋旧。良用恻然。已革郑亲王端华、仅有原领红甲数目。其蓝白甲名目当时并未分清。除端华名下分内月领外。照定额不敷裁撤。查系早年即分与众宗室等支领。著将端华名下应裁甲数。照例裁撤。余均加恩免其按名摊扣缴还。与现在伊族中人等所分之各项甲数。仍留给该族众。作为养赡之用。已革怡亲王载垣、除红白甲照例裁撤外。所有蓝甲。著加恩无庸裁撤。其浮于定额之蓝甲五分。亦著一并赏给。仍分拨各房宗室支领。至郑献亲王、怡贤亲王、分封时所得田产。并著无庸裁撤。留为各该后裔□山戊不□时奉祀之需。以示笃念宗勋。有加无已至意。　　

○谕议政王军机大臣等、耆龄等奏、克复处州郡城。并收复缙云县详细情形一摺。处郡业经克复。温台等处。防务稍松。乘此军威。与左宗棠所部联络。进攻金华各属。自不难次第廓清。惟此次攻克处州。总兵秦如虎、林文察等、实属异常出力。即各营练勇。亦均能奋勉效命。杀贼立功。现当规取金华。正须厚集兵力。该督当恪遵前旨。无论粤勇闽省。断不可豫存成见。稍有区分。其廖士彦等等所募勇丁。既据该督查有虚名冒饷等弊。自应量加裁汰。以昭核实。此外屡次打仗出力。克复城池。各营将弁兵勇。该督仍当加意拊循。俾该军士等踊跃用命。林文察、秦如虎、皆得力战将。当善为委任。以收指臂之助。左宗棠现在攻克油埠。进图兰溪。该督应由何路进兵策应。著与左宗棠酌度机宜。以期节节埽荡。迅拔坚城。将此由六百里谕令知之。
  </div>
  <div class="pagination">
   <a href="清实录同治朝实录_page67.html">
    上一页
   </a>
   <span>
    ...
   </span>
   <a href="清实录同治朝实录_page63.html">
    63
   </a>
   <a href="清实录同治朝实录_page64.html">
    64
   </a>
   <a href="清实录同治朝实录_page65.html">
    65
   </a>
   <a href="清实录同治朝实录_page66.html">
    66
   </a>
   <a href="清实录同治朝实录_page67.html">
    67
   </a>
   <span class="current-page">
    68
   </span>
   <a href="清实录同治朝实录_page69.html">
    69
   </a>
   <a href="清实录同治朝实录_page70.html">
    70
   </a>
   <a href="清实录同治朝实录_page71.html">
    71
   </a>
   <a href="清实录同治朝实录_page72.html">
    72
   </a>
   <a href="清实录同治朝实录_page73.html">
    73
   </a>
   <span>
    ...
   </span>
   <a href="清实录同治朝实录_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
