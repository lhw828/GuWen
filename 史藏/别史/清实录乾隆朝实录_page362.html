<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 362 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 362 页/共 1860 页</h1>
    <div class="content">
○遣官祭历代帝王庙。　　

○以陕西潼关协副将金贵、为河州镇总兵官。　　

○戊寅。军机大臣等议覆、川陕总督大学士公庆复、密陈瞻对情形、并续调官兵一摺。据称上下瞻对。在打箭炉口外。地既险阻。人复凶顽。上年初剿。提臣李质粹、调遣尚属合宜。将士亦各奋勇。是以上瞻对应袭肯朱、即交印投诚。下瞻对贼酋班滚、虽言词不逊。而心胆怯懦。亦属乞降。邻近各土司。俱畏威不敢附和。不料军营提镇。始而玩忽。继而捏报。号令不一。赏罚多不严明。兵丁病孱者、不知裁退。器械锈坏者、不知更换。将弁气沮。士卒离心。现在贼势益张。夹坝四出。而我兵因循株守。或言待其枪药已尽。自必困穷。或言阻其春耕。自必缺乏。细访该地原产硝黄。贼番多用原根等草为食。且邻近附和土司、及野番等、亦有暗相遗赠。要皆揣度之词。岂可执为困贼之计。提臣亦自知其误。始连请添兵。另行妥办。臣今既出口。访悉前情。急为筹办。所有各将士、查核向来功过。分别奖斥。有患病孱弱者、查验发回调养。以前功绩。仍行备录。原调时有老弱充数、并未立功绩者、即行发回。器械锈钝废坏者、即于彻回兵丁内挑换。其无可挑换者。即于邻近营分选拨。但揆厥形势。即班滚就擒。办理善后。亦属不易。而现兵不无劳疲。自宜酌添。以备更换差遣。况今班滚后路、虽有防兵。尚属单薄。须遥为接应。而西宁等处、为其后路接壤。自应即调西兵协济。惟是添兵又须筹饷。查现在军粮。仅可支至三月间。续议筹办。宁使有余。除先后所调汉土各兵外。今拟就近密调川省松潘、川北、重庆、三镇所属、共兵一千名。先赴军营进攻。并调甘省提标兵一千名。西宁镇标兵一千名。作为后劲。约计三月杪。俱可到齐。总期五六月间。剿办蒇事等语。应照所请调拨兵丁。酌办粮饷。得旨、依议速行。　　

○吏部等部议准、山东巡抚喀尔吉善奏称、惠民县、为附郭首邑。地阔政繁。须设佐贰分治。查有乐陵县旧设县丞一员。应裁归惠民县。其官俸役食。仍照原额。应得养廉。亦于各该县耗羡项下扣除增添。毋庸另给。衙署应于惠民县另买民地建盖。从之。　　

○工部议准、直隶河道总督高斌奏称、查办直属水利工程。应乘春融兴举各事宜。一、天津塌河淀之东。有旧河形一道。至宁河县七里海。长三十里余。七里海之东。亦有河形一道。长十九里余。直达蓟运河。应一并开挖。引流归海。一、津城东北一带沥水。由高家嘴、经宜兴浦、燕家口、贾家口、入于海河。年久淤塞。请就旧有河形开挖。一、静海县芦北口一带。地势低洼。雨多苦潦。土性斥卤。乾旱又苦无水。请于芦北口、接挑河渠。庶村庄沥水。俱有去路。一、南运河捷地汛。宜改挑引河。以免减坝分溜过多之患。得旨、依议速行。　　

○以湖南靖五协副将薛堧、为浙江黄岩镇总兵官。　　

○予故一等侯朱震祭葬如例。　　

○奉恩将军霄格故。以其子庆善袭职。　　

○己卯。谕、朕爱育黎元。特降谕旨。将直省钱粮。轮年通免。使之均沾惠泽。查浙江温台二府所属玉环山地方。从前弃置海外。雍正六年。设立文武官弁。招徕开垦。现在田地山场、每年额徵本色谷、一万六千四百九十余石。又海宁县有钱塘江海口、南大亹、中小亹之间。天涨沙地、给佃承种。每年应徵银五千五百二十余两。以上二顷。与腹内地丁无异。因名为租谷租银。是以不在所蠲之内。彼边海之地。土瘠民贫。自当一视同仁。俾免输将。以安作息。丁卯年、系该省轮免之期。著将此二项、一体蠲免。该部即传谕该督抚知之。　　

○庚辰。谕曰。乌拉齐索伦新满洲、侍卫、前锋、护军、拜唐阿、长枪、台站人等、内有身材好、马上步下皆精者。著各该处保举。令军机大臣挑选四十名。交护军统领塔尔玛善、副都统职衔努三、带领。驰赴总督庆复驻劄处所。听伊拨往瞻对军营。庆复所带成都满兵。如可拨往。即同此兵一体酌拨。至李质粹等、虽迟缓不前。但塔尔玛善、努三、不知绿营兵丁情性。难以专管。既留李质粹在彼效力。可否仍令李质粹管理之处。交庆复斟酌办理。俟瞻对事竣后。塔尔玛善、努三、即由彼前赴北路军营换班。伊等所带之官兵。仍著回京。此次前往。塔尔玛善、努三、各赏银四百两。侍卫等各赏银一百五十两。护军、拜唐阿等、各赏银一百两。俾资治办行装。作速起程。　　

○辛巳。清明节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕、朕子惠元元。将直省应徵钱粮。轮年蠲免。查滇省有官庄地亩一项。向系文武各官。招佃开垦。收租取息。又有各营生息田亩、及义田等项。著照湖南城绥入官田亩之例。俱免租十分之三。使农民均沾恩泽。今岁系滇省免赋之年。该部即遵谕速行。　　

○又谕、据云南总督张允随奏称、昭通镇总兵董芳、现在丁忧。例应回籍守制。开化镇总兵赛都、患病。呈请解任调理等语。赛都、著准其解任回旗调理。所遗开化镇总兵员缺。著临元镇总兵郑文焕调补。其临元镇总兵员缺。著湖南永绥副将徐启新补授。昭通镇总兵员缺。著楚姚镇总兵冶大雄调补。其楚姚镇总兵员缺。著广西新太副将张廷柱补授。　　

○又谕、太原镇员缺紧要。冯吉品、不能胜任。著天津总兵罗俊调补。其所遗员缺。著冯吉品前往。革职留任。效力赎罪。　　

○又谕、护军统领塔尔玛善、现在患病。著派内大臣班第前往。所有照管李质粹效力之处。俱遵照前谕办理。俟瞻对军务告竣。班第带领官兵回京。著赏银六百两、以资治装。其塔尔玛善痊愈时。著即赴北路军营。　　

○江西道监察御史范宏宾奏、各省未完之案甚多。若不清厘。日积月累。官更吏易。必致久悬无考。且不肖者得就中舞弊。请敕六部。将各省未完案件。造册奏明。行令各督抚。严行催办。各部将一切移咨之案。令各该司、每月造册详记事由、及行文日期。随完随销。仍于每月注销。照例分送科道查核。其未完积案。遵照各省州县奉到部文查审事件定限办理。如不能依限完结。督抚声明题请展限。逾限不完。又不声明缘由。该部即行参处。若该部不行查出。或被科道参奏。将该部一并察议。得旨允行。下部知之。　　

○工部议准、直隶河道总督高斌议覆、漕运总督顾琮奏称、添设垡船、疏浚北河各事宜。一、北运河挖浅。系用刮板。所刮仍复漾归河槽。请排造垡船一百二十只。与刮板兼用。一、淀河衩夫。每月给银五钱。遇捞浅之月倍给。照北运河饷银之例。一、北运河、既经添造垡船。衩夫浅夫。俱需员督率。应照东西两淀之例。添设千总二员。一、北运河、长三百六十里。河宽流漫。水无正槽。应照束水坝之法。束水归槽。于支汊漫滩横浅之处。层层截障。用通仓变价旧米袋。囊沙紧扎。三路层铺坝外。水大时听其漫坝畅行。每袋需变价银八分。先备用二万条。试行有效。再请加增。若有余剩。留备下年之用。一、每年额徵红剥银一万四千五百余两。今应动用置造垡船器具。支给夫役工食标竿。买备米袋。共需银九千八百三十余两。余银四千七百余两。仍留为旗丁起剥之用。从之。　　

○予故二等子兼佐领班代、致祭如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十


大清高宗法天隆运至诚先觉体元立极敷文奋武孝慈神圣纯皇帝实录卷之二百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。三月。壬午。上诣皇太后宫问安。　　

○还宫。　　

○御紫光阁大幄次。赐准噶尔使臣哈柳等宴。上召见哈柳。谕曰。朕览尔新台吉奏章、欲效法伊父、体朕宣扬黄教、奠定苍生之意。冀承恩典。朕甚嘉悦。尔老台吉比年以来。甚属恭顺。遵循朕旨。是以屡加恩眷。今已病故。深为轸惜。尔新台吉、又为伊父、恳请遣人往西藏念经行善事。乃理所应为。朕自当准其所请。但作为两次朕往。事觉繁琐。且尔等进藏之人。艰于跋涉。当已深悉。不若作一次前往为妥。朕仍加恩、照前赏给牲畜口粮。中途资助。且为尔老台吉作布施礼。及施恩赏赉之处。现交大臣等查办豫备。俟尔回时赍往。哈柳跪奏、大皇帝之旨。大人等先经晓谕。今又面聆圣训。俟回时、当告知我台吉。敬谨遵行。上特赐玉如意一枝。谓哈柳曰。此名如意。乃克遂心愿之谓。特赐与尔新台吉者。尔可赍往。并命赏哈柳玉如意一枝。哈柳叩头祗领。上亲赐酒三爵。哈柳跪饮而退。　　

○户部议准、甘肃巡抚黄廷桂疏称、库贮官茶。除兰州厅所管之甘司。并无番族。本地居民。食茶无几。毋庸易粮外。其西庄河三司地方。番民错处。惟茶是赖。自乾隆八年、奉文以粮易茶。共计用过茶六万五千五百余封。易获杂粮三万八千一百余石。试办已有成效。嗣后遵照办理。从之。　　

○癸未。谕曰。工部侍郎范璨、现告假回籍。伊年力就衰。即来京亦不能办理部务。著以原品休致。　　

○又谕曰。田懋、朕因其为大学士田从典之子。加恩擢用至吏部侍郎。乃秉性轻浮。语言不谨。在朕前所奏之事。常洩漏于外。且嗜酒务博。不自检点。少年而不老成。纨裤之习。至今未除。岂可以居卿贰之首。著解任回籍。令其闭户读书。交与该省巡抚管朿。不许出外生事。倘日后改过自新。朕再加恩录用。　　

○又谕曰。刑科给事中程盛修一摺、内称六部司员、有从州县行取推升者。其中不无可用之才。俾以理繁治剧。似属驾轻就熟。请于此等人员内、简用知府等语。夫知府一官。承上接下。最关紧要。朕无时不加意选择。至于行取知县一途。朕留心体察。大抵偏僻小邑。并无参罚案件。以及中等谨慎人员。该上司遂尔保送者居多。其实有卓越之才者。现在必膺繁剧之任。转未免有处分案件。而该督抚亦必留于本省。以备臂指之使。此等情形。朕知之最悉。年来并不以行取为要者。职此之由。余著该部议奏。　　

○谕军机大臣等。据李绳武奏、夷使哈柳来时。向都司阎相师云。此次回去时。求与将军一见等语。李绳武、自调补安西提督以来。尚未奏请巡阅边界。可传谕令伊约计夷使回巢之时。前往哈密等处巡视。哈柳回巢经过。欲求见面。不妨与之相见。备饭款待。酌量给与物件。一切相见仪节。务存体统。不可草率从事。　　

○甲申。上诣奉先殿、寿皇殿、行礼。　　

○诣皇太后宫问安。　　

○谕、朕日理政务。不时召见文武大臣。面加咨询。以期或有禆益。前因九卿奏事到乾清门。朕正在召见诸臣之际。而续降旨召见之臣。以为已事既毕。竟不候而归。是朕心机务维勤。不敢暇逸。而大臣则已退食自公。优游闲适矣。比经降旨申饬。并令奏事官员、俟朕办事毕。传谕各散。然后退直。近闻得九卿中、有因祗候稍久。而以为劳苦含怨者。夫以候朕理事之顷。不能等待。而急遽若此。古人事君之道。夙夜匪懈。诸臣独不知之乎。为此特行训饬。诸臣思之。当自愧于心也。　　

○赐准噶尔台吉策妄多尔济那木扎尔敕书。曰、朕总理天下。无分内外。一视同仁。惟期普天生灵。各得其所。台吉尔奏称遵照尔父、仰体朕广教安生之意。朕甚嘉悦。前尔父仰知朕意。定界以来。敬谨遵奉谕旨。朕屡次加恩体恤。今闻溘逝。深为轸惜。尔奏称遣人往西藏讽经。先轻骑减从前往忏悔熬茶。回时令讽大经人等续往讽经等语。为尔父忏悔讽经。理所当行。岂有不准。但分作二次。徒觉繁琐。尔之人行走艰难。尔亦知之。当一次全往为妥。朕仍照前施恩。派人照看。赏赐牲畜路费。又为尔父作布施礼。特恩赏银满达、茶桶、察喇、各一。红黄香一百朿。交与使臣哈柳带往。又大手帕百条。小手帕千条。茶叶千包。令尔讽经之人、往藏时、由边界支取。应往人数、何时起程。何日可至边界。先期豫行报明。又尔使臣哈柳口奏、延请西藏喇嘛。及今年例应来京贸易之人、祈就近在肃州贸易二事。延请西藏喇嘛。前据尔父奏请时。朕即以不便准行、明白降旨矣。至今岁货物、欲于肃州随便贸易。此可行之事。准尔所请。交与该地方官、照看贸易。台吉尔一切事务。惟当遵照尔父。仰体朕广教安生之意。敬慎奉行。互相和好。愈敦信实。俾边氓永享安乐。特敕交使臣哈柳赍回。随敕赐尔各色缎十端。蟒缎糚缎各八端。玻璃磁器珐琅器皿十八事。尔其祗领。　　

○乙酉。谕、吏部左侍郎员缺。著蒋溥转补。吏部右侍郎员缺。著归宣光补授。兵部侍郎员缺。著内阁学士王会汾补授。工部侍郎员缺。著尹会一补授。俟服阕来京赴任。　　

○谕军机大臣等、广东正黄旗协领王文敏、来京引见。朕看其人尚明白。才具亦属可用。若只就本任升用副都统。犹觉可惜。可传谕策楞于参将副将等缺。酌量奏请转补。俾得及时效用。　　

○吏科掌印给事中钟衡奏、候补候选八品以下等官。近奉部议、于本籍地方验看。应谕直省督抚。照月选官例。详慎甄别。庶佐杂皆堪效用之人。得旨允行。下部知之。　　

○江西巡抚塞楞额疏报、南昌、新建、进贤、万载、新喻、龙泉、玉山、弋阳、鄱阳、乐平、等十县、乾隆九年分、开垦老荒续荒、及额外新生田地塘、共二十一顷六十六亩。又赣县开垦赣州卫老荒屯田、六十一亩零。　　

○命翰林院侍读学士朱兰泰、以原衔充日讲起居注官。　　

○丙戌。谕军机大臣等、瞻对一事。前因庆复、纪山、奏请用兵、以为一劳永逸之计。朕是以允行。今遣发兵丁。已陆续增至二万有余。兵饷已拨至百余万两。自去年七月进剿。至今春已历九月。兵众粮多。旷日持久。尚未奏厥肤功。先次奏报焚毁碉楼。杀伤贼徒。及庆复出口。密加体察。知李质粹等所报之处。并不著实。多系捏饰。庆复不为隐讳。据实参奏。此处可嘉。但现据庆复又以添兵为请。并奏称五六月间。务期必克。不知庆复果有真知灼见否。近有人奏称贼番所居碉楼。或在山顶。或居山腰。地势险恶。墙垣坚固。藉此抗拒官兵。我兵难施技勇。不知现在彼地情形。果如此否。朕思瞻对不过一隅小丑耳。即尽得其地。亦无改为郡县之理。可密传谕与庆复、彼地现在情形。果能如伊所奏、五六月间、全竣军务否。如若不能克期奏功。又将如何布置。著伊通盘筹画。悉心计议。一一具奏。不可勉强一时。亦不可回护前说也。寻庆复奏、查瞻对恃其碉楼礌石。肆无忌惮。前此官兵初到。未谙攻法。近日仰仗天威。攻克兆乌石、甲纳沟等处。势如破竹。俟纳洪多沟口碉寨一克。即可直趋如郎。逆酋班滚、势已穷蹙。其毕母弟俄木丁、并从前投诚之上瞻对头人骚达邦、喇嘛甲尔温布、俱愿效用。暗为向导。臣已密令土守备汪结、由茹色过江。接应大兵。捣其巢穴。五六月间。必能克取。再臣出口以来。留心访查。番类不一。地方辽阔。事平后、驻兵设营。亦属无益。臣当仰遵训谕。尽心筹画。以期久远宁谧。得旨、卿所见自有成竹。足慰朕怀。然善后之事。不可不豫筹也。　　

○吏部议奏、各省督抚陆续奏到成效事件、虽胪列分明。实无确据。应令嗣后凡奉行案件、现在行有实效者。实力举行。不使终懈。现虽奉行、而急切未见效者。则黾勉以期有济。其每年陈奏之例。改为三年一次。分别缮本具题。不必用摺。其酌量地方、不甚相宜者。随时声明具奏。至大学士公讷亲原奏内、所称兴学校。端士习。振民风。及农桑树艺。河渠水利。诸政之应行兴举。造麴烧锅。赌博健讼。及盗窃打降。崇尚邪教。诸事之应行禁饬者。务令督抚将各州县境内、某事某事、向日情形若何。今自某年月起至某年。兴举禁饬若何之处。逐州逐县。按款分晰。造册登注。祇须简明切当。无事铺张。至各省提镇、向有应具题成效事件。亦令就所辖协营、奉行事宜。一体按款分别具题。再部院转行各省之案。今既责成督抚。其本衙门每年成效事件本章、不必复题。从之。　　

○丁亥。上耕耤。诣先农坛行礼。更服至耤田所。躬耕三推。复加一推。御观耕台。从耕三王各五推。九卿各九推。毕、顺天府府尹率农夫终亩。赏赉耆老农夫如例。　　

○诣皇太后宫问安。　　

○军机大臣等议覆、四川巡抚纪山、具奏军营粮运事宜。一、据称军营粮务。已飞饬地近雅郡之州县。赶碾军米一万五千石。飞运打箭炉接济。至口外炒面、去秋采买几尽。倘有不敷。势必暂给全米。需米又多一倍。尚须碾米二万石、赶运备支等语。应如所议速行。一、奏称各路乌拉缺少。若内地采买骡马运粮。势必不及。内地民夫出口搀运。亦恐纷扰。请将运粮蛮夫。按照部落大小。均派人夫。摆列台站。改长途为转运。或在炉地稍远之各土司、及各喇嘛寺内。发银买备乌拉。交现在之运夫。管押驮运。现饬粮道妥议。详到酌办等语。应令于详到时。斟酌地方情形。务使便于搀运。军食可以接济。人夫不至苦累。即行酌定。作速儧办。得旨、依议速行。　　

○戊子。上御乾清门听政。　　

○大学士等议覆、江南总督尹继善等奏称、上下两江河道、应行疏浚改挑。并堆筑子堰、修补缺堤、酌建涵洞桥梁各事宜。查洪沟河现在宽深。无庸议挑。惟自毛城铺起、东至萧县之张家湾。西至宿州界止。应于两岸离河稍远处。坚筑子堰各一道。层层泼水。夯硪坚实。并将旧有之沈家堤。缺处修补完固。仍于堰内酌建涵洞闸座。使民田积水、得洩入河。过此则为濉河。崖高河低。无庸议挑。惟河形弯曲。两岸淤滩。应行挑浚。自灰谷堆至坝王城。地愈卑洼。两崖高不过一二尺。且有与水面平者。汛至即溢。应于两岸各筑子堰一道。至两岸内地。若湖、若洼、若沟、若坡、若渠、或上接豫省永、夏、等邑来源。或旁纳下江铜、萧、等处支流。并本境各路山泉河渠之水。均汇聚于濉。通河口门。在在皆塞。以致民田积水。日久不消。应疏浚深通。并视口门宽窄。分建涵洞斗门。相机启闭宣洩。其北则萧县之王家山天然闸河。亦由濉溪口入濉。前因形势不顺。每虞倒灌。将闸河尾闾。另于大山头南挑河。出彭家沟入濉。今查大山头下、地系礓石。河底高仰。出水不畅。仍致灌淤。水从洼地东漫。若再加挑深。则礓石难凿。应于闸河旧尾。向南改挑。使水仍由濉溪口汇流下行。将旧尾口门筑坝。堵截倒灌。大山头、下河头、与漫水东注之洼地。并筑坝筑堰。彭家沟入濉口门。亦应疏通。并将天然闸河、朱家祠堂上下新淤之处。一律疏通。其下则杨疃、陵子、土山、孟山、崔家、等五湖。原为受水之区。现在宽深。无庸置议。至睢宁之峰山四闸。其减纳之水。亦趋五湖。闸下引河。由小朱营、至富家窰、入孟山湖。河势弯曲多淤。水从小家营漫刷沟槽。直趋崔家湖。形势颇为直捷。应就漫刷沟槽之处。再挖宽深。以挑河之土。培筑两岸子埝。并将闸下旧埝。一并修筑。至五湖以下之谢家沟。由汴河出临淮口、归洪泽。从前虽经挑浚。底尾仍高。应将谢家沟再加挑挖。使入汴顺利。五湖下流益畅。若颍州府淝河。出河南之花子坡。由鹿邑、经上江之亳州、太和、等州县入淮。年久淤塞。夏秋漫溢为患。应择浅窄处。间段挑挖。改建高大木桥十七座。并将分洩淝水入茨河之宋汤河。一并挑浚。两岸筑土埂。以卫民田。遇田间积水。听民开放。随令堵筑。又蒙城县南乡有黄河。北乡有北淝河。乃通县坡水所会。淤浅不能容纳。应挑挖深通。此上江水利之宜办理者也。至下江水利、亟应修者。莫如六塘河。上承宿迁县骆马湖。至沭阳县钱家集。分二股。俱入盐河归海。从前将上游、及南股河岸。均筑子堰。但未建涵洞。一遇雨多。积水无出。北股河未筑子堰。遇水辄淹。应补筑子堰。并各建涵洞。但查骆马湖发水时。奔腾浩瀚。六塘一河。宣洩不及。查六塘上游、有港河一道。自桃源县河头集、分承六塘河之水。年久淤浅。应照旧挑通。仍建闸座。酌减三分之水。即将挑河之土。筑成两岸子堰。至淮属之山阳、盐城、阜宁、清河、桃源、安东、等六邑。滨临黄运两河。重坝叠障。民田积水。无路宣洩。虽旧有河沟。又多淤浅。查山阳之吉家桥河。盐城之九曲河。阜宁之横沟河。放生河。清河之民便河、史家荡古河。安东之尤家荡河。桃源之刘老涧河、学城积水河。俱应挑通。重堤格碍者、酌建闸座涵洞。相机启闭。筑子堰以资收束。建桥梁以便行走。又徐属之邳州沂河。上承东省郯沂诸水。两岸旧堰卑薄。应加高培厚。其海州一属。大川惟沭河为最。发源于东省之马耳等山。至沭阳县龙王庙。分为前后二河。前沭河由十字桥出陆家口、归涟河入海。后沭河由孙家口滥泥洪、归涟河入海。前虽估筑子堰。但前沭河十字桥以下。未经估筑。后沭河向无子堰。应一律接筑。并建涵洞桥梁。再将汤家沟、滂沟荡、酌量疏浚。其次则海州之青伊湖。上承沭河及诸山之水。下由蔷薇河至洪门口入海。但蔷薇河浅窄。应大加挑挖。仍于洪门口。改建三洞闸座。以御海潮。并将通湖各口挑浚。此下江水利之宜办理者也。此外尚有支河小港、应添修者。另请续办。其沟渠圩埝。有应用民力。自行经理者。饬地方官督率料理。其分员管理。以及酌定官修民修之处。亦即令该督详悉妥议。再查协办大学士高斌。久任南河。熟悉河务。现在奉差江南。请将臣等所议。交与高斌再行酌核。分别定议具奏。得旨、依议速行。　　

○又议覆、江南总督尹继善等奏称、海州境内盐河。分洩运河之水。由武障、义泽、六里等河、归北。潮河入海。因济运盐柴。俱行筑坝。每遇水涨。致南乡一带。频年被灾。应于武障、义泽、六里、三河口。各设石滚水坝数十丈。以高于河底五尺。低于盐河西岸民田一尺为度。水满则滚。水平则止。有利民田。无妨盐运。令海州州同就近管理。至赣榆县之三公河。系分承县境小沙河之水。由县城北入海。年久堵塞。致各镇时有被灾。应一律挑浚。均应如该督所请。至所称沭河发源于山东莒州马耳等山。分为二支。入海州涟河归海。请于马陵山、并沙河两岸、开挑引河。诚为永除海沭水患起见。但查分洩沭水。俱由赣邑入海。利沭妨赣。应将马陵山等处引河无庸议。惟赣榆之围子河。上段淤浅处。应开挑深广。再大沙河两岸低洼处。须加筑子堰。以上各工。应请一并交与高斌。就近查议覆奏。得旨、依议速行。　　

</div>
    <div class="pagination">
<a href="清实录乾隆朝实录_page361.html">上一页</a><span>...</span><a href="清实录乾隆朝实录_page357.html">357</a><a href="清实录乾隆朝实录_page358.html">358</a><a href="清实录乾隆朝实录_page359.html">359</a><a href="清实录乾隆朝实录_page360.html">360</a><a href="清实录乾隆朝实录_page361.html">361</a><span class="current-page">362</span><a href="清实录乾隆朝实录_page363.html">363</a><a href="清实录乾隆朝实录_page364.html">364</a><a href="清实录乾隆朝实录_page365.html">365</a><a href="清实录乾隆朝实录_page366.html">366</a><a href="清实录乾隆朝实录_page367.html">367</a><span>...</span><a href="清实录乾隆朝实录_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
