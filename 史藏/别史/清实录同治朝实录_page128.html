<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 128 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 128 页/共 505 页</h1>
    <div class="content">○追予湖北阵亡道员王寿同谥忠介。子恩晋暨家人义勇等一并附祀专祠。　　

○　　
大清穆宗继天开运受中居正保大定功圣智诚孝信敏恭宽毅皇帝实录卷之七十九　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。九月。乙卯谕内阁、前因玉明等奏、盛京礼部侍郎双福家人郎顺有勒索商税情事。当经先后降旨。勒令只福迅将郎顺交出。并照部议将双福降调。兹据玉明等奏、审办勒罚商税家人郎顺。畏罪潜逃。久未缉获。现在铺商各安生业。先就在案人证。按律定拟一摺。此案税局贴书冯帼详、皂役王义、与郎顺查验牲畜。扶同附合。虽讯无夥同得财等弊。究属未能力阻。著照拟杖责革役。家人郭城、于郎顺藉端勒罚。虽无知情分肥情事。惟未能先事查出。亦有不合。著照拟笞责。署承德县知县文景、于承审漏税之案。辄将罚商王广云责后管押。以致郎顺得以藉端吓诈。殊属办理失当。著交部照例议处。降调侍郎只福、于家人郎顺勒索商税。毫无觉察。及至事发。又未能立时送案。以至逃逸。日久无获。著再行交部照例议处。即令回旗听候部议。逃犯郎顺勒罚众商。几酿事端。为此案要犯。著与在逃之革书田钟璧一并严拏务获。归案审办。不得以案已讯结。稍涉疏纵。　　

○谕议政王军机大臣等、多隆阿奏、收复高陵县城。泾河迤北。一律肃清。及雷正绾攻拔永乐店等处贼巢各摺片。现在军威大振。该逆自必闻风胆落。亟宜乘胜进攻。以收破竹之效。著多隆阿督饬诸军移营前进。节节埽荡。迅将咸阳迤西乾邠等处贼巢削平。并严杜该匪往西北奔窜之路。期于聚而歼旃。廓清全陕。以副委任。马升一军。曾否驰抵咸阳。如敢任意迁延。即著从严参办。凤翔被围已久。望援急切。著赴救再迟。恐蹈汉中覆辙。该大臣当严饬陶茂林速将曹逆殄除。克日直达凤翔。以拯倒悬之急。多隆阿亦当亲督大军。由高陵节节前进。为之声援。汉中失守以后。贼势若何。溃败兵勇。能否招集成军。仍著该大臣速饬毛震寿就现有兵力。扼要堵御。毋令再行窜扰完善。该处兵将无所统属。事权不一。多隆阿仍当妥筹兼顾。其子午谷一带。为省垣门户。关系甚重。著督同张集馨豫为布置。毋稍疏虞。洛阳捻匪。虽由东南窜去。惟该逆匪奔突靡定。且张总愚一股。势甚慓悍。潼商等处防务。未可稍松。如有四窜信息。即速拨劲旅前来截剿。毋稍大意。将此由六百里谕令知之。　　

○又谕、多隆阿奏、陕省精华之地。已成焦土。饷银无出。全赖各省协济。以裕军食。山西湖北。尚陆续解饷。惟直隶山东河南应解该营协饷。从未批解。请饬迅解等语。该将军入关后。叠挫凶锋。力图埽荡。现当攻剿吃紧之际。复届冬令。饷项缺乏。兵勇深虞哗溃。著刘长佑、阎敬铭、张之万、迅将应解该营饷需。速行拨解。以济军糈。毋得迟延干咎。将此由五百里各谕令知之。　　

○又谕、张凯嵩奏、剿击东西两省股匪。筹办容岑军务情形。暨严防李逆窜越边境各摺片。范逆盘踞容岑。负嵎自固。叠经官军移营进偪。势渐穷蹙。遂以重赂招致信宜贼酋郑金等、由南渡趋援。益以附近土匪。众逾二万。经蒋泽春等叠击获胜。而兵力尚单。未能大挫贼锋。著张凯嵩督饬该道员力督兵练。迅将信宜援贼击退。埽平附近土匪。赶紧规取县城。为捣穴捦渠之计。现在高州军务大有起色。著张凯嵩咨会昆寿等同时进取。以分贼势。覃塘首逆黄三率党跧伏平天寨地方。并分党上窜横州。业经刘坤一分投围剿。即著饬令该藩司分派将士。实力进攻。以期捦斩首恶。歼除丑类。石逆余党李幅猷窜入湖南麻阳县境榆市地方。恐其仍循熟径。回窜粤省。自应分路严防。以免窜越。著张凯嵩咨会萧荣芳侦探贼踪。扼要堵截。并檄饬各该地方文武员弁厚集团练。实力防堵。毋稍疏虞。将此由五百里谕令知之。　　

○命乾林院编修吕朝瑞提督湖南学政。　　

○以克复陕西高陵县城。泾河迤北肃清。予总兵官余文科等加衔升叙有差。　　

○以陕西攻克永乐店塔底贼巢。予总兵官成禄等升叙有差。　　

○以福建省城办团出力。赏在籍知府王有树花翎。道员林士傅等加衔有差。　　

○以福建汀州办团出力。予在籍道员罗上桢等加衔升叙有差。　　

○予浙江永嘉等处阵亡武举吴希璘等九百六百赏恤如例。　　

○予山东黄县阵亡殉难贡生赵有恬等绅民妇女二千九百四十四名口分别旌恤如例。并予建祠。　　

○句到湖广上年情实罪犯。停决斩犯三人。余二十人予句。　　

○丙辰。谕内阁、童华著授孚郡王读。　　

○又谕、前因穆腾阿奏参奏保马德昭。先后不符。迨奉旨明白回奏。犹未明晰。降旨交部拟处。兹据兵部奏请将穆腾阿照溺职例革职。实属咎有应得。姑念穆腾阿曾在军营。著有劳绩。著革去将军。加恩赏给副都统衔。作为巴里坤领队大臣。即由西安驰驿前往。文永著俟穆腾阿到任后。照例驰驿来京当差。　　

○调荆州将军多隆阿为西安将军。以正红旗汉军都统富明阿为荆州将军。　　

○旌表守正捐躯山西凤台县民妇韩贺氏。　　

○丁巳。谕内阁、前据胜保奏、访查陕西州县。请将陇州知州邵辅、署郃阳县事候补同知方鼎录、富平县知县江开、署咸阳县事升用同知直隶州知州邵玉琳等、分别奖励。当经降旨允准。嗣经吏部以所保各员。并未声明何案劳绩。奏请饬令该省督抚详查覆奏。再行分别办理。兹据张集馨奏称、该员等或临敌折冲。或先事防范。均有微劳足录。请仍照原保给奖等语。除邵辅业经阵亡。江开业经病故。无庸议外。方鼎录邵玉琳二员。于各该署任内。防守既尚出力。自未便没其微劳。惟原保奖叙。究属过优。方鼎录著改为以知府尽先升用。邵玉琳著改为赏加知府衔。　　

○谕议政王军机大臣等、本日议政王军机大臣呈览僧格林沁信函。内称宋景诗败窜至张秋镇。驶过黄河逃走。官军追剿另股马贼于广平属境各情形。与阎敬铭所陈大略相同。逆贼宋景诗分遣其党。窜踞于运河东西直东各境。牵掣官军。而自率死党。由张秋抢船。驶过黄河逃遁。固在意中。既据僧格林沁咨行山东河南各巡抚饬属兜拏。阎敬令总兵保德等带队跟追。东阿知县吴树声亦踰山追捕。此贼亡魂漏刃。所带领不过数十人。当亦无难捦拏就获。惟贼踪诡异。犹恐所至潜行煽结。余烬复然。即著阎敬铭严饬保德、吴树声等、紧蹑跟追。使贼不得喘息。并飞饬东阿山南各地方。四面兜捕。毋任远扬僧格林沁亦即饬国瑞就近自邹县酌派马队。驰往肥城东平一带。探踪摉剿。如果宋逆确由此路遁走。非欲于兖沂等处。句串教匪余党。即图窜越豫境。与各捻股结连。及投入苗沛霖夥内。以为藏身之固。宋逆现在弃舟翻山。去当不远。务须跟踪设法购线拏获。以绝后患。东阿阳谷。与曹属毗连。为从前贼扰豫东熟径。著张之万严饬所属。于曹考等处交界沿河各地面严密截拏。以防该逆乘闲窜越。现在运河东西两岸。贼首杨淀一、朱登峰、各带股匪窜扰。著刘长佑、阎敬铭、严督所部。务将各该股匪就地歼除。僧格林沁函内声称大兵所追。系朱登峰一股。如果苏克金等马队紧蹑其后。刘长佑现驻衡水。督率诸军迎头拦击。并催令李明惠之军。由河北前进。与苏克金等马军。联络兜剿。谅能聚歼。不至再虞纷窜。其盘踞运河以北之杨淀一、夥党仅数百名。务即赶紧歼除。毋使再行滋蔓。著阎敬铭催督各军。刘长佑分饬所部。与东省之军互相策应。迅速办理。至宋景诗过河逃走。既未的实。尤恐贼计狡谲。声言弃众南窜。而仍潜伏近处。或仍在贼股内另作诡图。均属不可不防。谅该大臣督抚等必能计及。阎敬铭另片奏、平毁莘县所属延家营教匪巢穴。首夥捦戮等语。直东各境。似此伏莽。恐复不少。著刘长佑、阎敬铭、随时督令带兵文武及各地方妥筹办理。将此由六百里各谕令知之。　　

○又谕、唐训方奏、陈国瑞攻克王圩等处各情形一摺。该逆并力围攻蒙城。志在必得。陈国瑞兵力较单。精锐被伤较多。恐未能制贼死命。富明阿已督率所部。由扬州起程。此时计已行抵临淮。著迅遵前旨。带兵驰赴蒙城。督同陈国瑞、并姚广武英翰各军。疏通粮道。力解城围。以固大局。仍须审察路径形势。谋定后动。不可稍有疏失。并著吴棠饬令姚广武与陈国瑞联络声势。合力攻剿。以厚兵力。毋得退守宿西。各不相顾。唐训方现饬王万清等进扎淮北洪家圩。并令王才秀、何绍彩等军。分扎南北两岸。规取小蚌埠等处。攻贼必救。图牵逆势。又令克蒙额等军。于涡北一带驰骤雕剿。以乱贼志。能否掣动蒙城逆众。回顾怀远。尚无把握。此时蒙邑危在呼吸。自当先聚全力。以解倒悬。临淮现在兵力较厚。如富明阿兵力不敷剿办。即著唐训方抽拨兵将。助解蒙围。本日据阎敬铭奏、宋景诗股匪。被剿穷蹙。翻山奔逸。此股逆匪。系官兵装束。风闲有宋逆在内。或乘闲南窜淮徐。或窜赴皖北。句结苗逆。均未可定。吴棠、唐训方、务当督饬地方文武严密稽查。实力巡缉。如遇该匪窜至。即行悉数歼捦。毋稍疏纵。将此由六百里各谕令知之。　　

○又谕、英桂奏、皖捻势将西犯。晋省沿河州县吃重。现在防守情形一摺。皖捻纷扰豫境。如抢渡过河。自新渑至陕州灵宝等处。多与晋省连界。平陆县茅津渡以上。官私渡口。不一而足。在在须防。现派副将罗承勋楚勇五百名。暂留平郡候调。选省标兵五百名。往平定州。交钟秀择要布置。并令移扎茅津渡之和昌、确探贼踪进剿。著英桂督令派出各军实力防御。如捻逆偪近晋疆。即饬各该将弁迅速渡河。两面夹击。以图聚歼。该抚惟当实事求是。认真办理。毋得徒托空言。若专事粉饰。一经贼到。又以兵单匪众为词。任令该省完善之区。被贼蹂躏。必惟英桂是问。本日据阎敬铭奏、宋逆股匪。在黄河上流抢船偷渡。虽据贼供。向东西张秋镇逃窜。惟山西为该逆熟径。恐伪作南窜之势。而暗中乘我不备。仍由晋省遁逸。尤不可不豫为之防。著英桂实力防守。如宋逆分股由直扰晋。即严饬各军迎头截击。悉数殄除。以保完区。至宋景诗曾否由晋省逃逸。并著严密访拏。毋任首恶漏网。前任翰林院编修刘熙载、闻现在寓居山西。主讲书院。著英桂查明。即饬该员迅速来京。将此由六百里谕令知之。　　

○派署兵部右侍郎桑春荣知武举。吏部左侍郎孙葆元为武会试正考官。翰林院侍读学士孙锵鸣为副考官。　　

○以都察院左都御史载龄兼正红旗汉军都统。　　

○以山东张秋镇堵截窜匪不力。巡抚阎敬铭下部议处。摘通判锡龄顶带。革千总张祖荣职。遣戌军台。　　

○戊午。谕议政王军机大臣等、有人奏、山东署黄县知县崔迺翚贪婪劣迹。实有可据。该县与山西人田娃结为兄弟。带赴署任。田姓遂与该处吏胥朋比为奸。以致民怨沸腾等语。知县为亲民之官。若如所奏各情。实为地方之害。著阎敬铭按照所参各款。逐一查明。据实参奏。毋稍徇隐。所称田姓。有无其人。并如何串通骨□凡法之处。一并查明具奏。原摺著钞给阅看。将此谕令知之。　　

○四川总督骆秉章奏援陕之向导桂字湘果等军。均已行抵汉郡。得旨、现在刘蓉已到汉南。该督当饬派出各军。听刘蓉调遣。仍随时与之筹商。迅图克复。所筹添调勇丁。力顾川北完善。均著照办。如匪踪由阶文窥伺川境。即饬周达武等出境迎剿。毋稍疏懈。　　

○豁免直隶沧、南皮、盐山、庆云、天津、静海、青、衡水、山东海丰、九州县暨严镇、海丰、丰财、三场节年未完灶课。　　

○己未。谕议政王军机大臣等、基溥等奏、遵旨勘办要工。据实陈奏一摺。据称详勘永陵神树倾斜。与前奏相符。并未续出情形。此树系宝顶南面自生树株。无关风水。拟将树身吃重处所。俱用径尺柱木。搘架稳固。已断曹□少朽之枝。略为清理。宝顶甎土。现被树根掀露之处。敬谨设法培修圆整。择于九月十六日兴工。豫于初八日取土等语。所筹均尚妥协。著即敬谨照办。务使出土树根。不至有妨宝顶。南倒树枝。亦不至埽及殿檐。方为妥善。至启运殿后坡瓦片。有压伤走错情形。既系本年来年方向不宜。著即从缓兴修。连日修理情形。仍照例由驿续行具奏。将此谕令知之。　　

○又谕、富明阿奏、到临日期。并遵旨力顾淮北一摺。富明阿现已行抵临淮。与唐训方会商。拟赴长淮卫一带。查勘地势。驻扎前敌。先将附近要隘贼营贼圩。妥为剿抚。再行相机进取。所筹尚属周密。著懔遵前旨。督同王万清等军。迅将涡河怀远一带贼营克期埽荡。与陈国瑞联为一气。俾声势可壮。力保要区。唐训方仍派得力兵弁。随同富明阿前往攻剿。庶客兵得有向导。方不至贻误戎机。至淮南北贼营贼圩。被苗偪胁者居多。临以大兵。当知畏惧。如其归诚效顺。即须乘机招致。以孤苗逆之势。富明阿致议政王等信函。业由军机处呈览。所称苗沛霖党与众多。必须设法解散。剿抚兼施。方可较有把握。及临淮各营兵饷放款。须归画一等语。均系实在情形。即著与唐训方酌度情形。妥筹办理。另片奏、行抵盱眙。该邑士民环递禀呈。请留知县李金庚暂缓调任等语。盱眙屡遭兵燹。民不聊生。有此深得民心之地方官。自应仍留该处。以顺舆情。著唐训方酌核办理。将此由六百里各谕令知之。　　

○庚申。谕议政王军机大臣等、刘长佑奏、败贼穷窜。分合靡常。经兵团截击南奔。兼筹防剿。及催提李明惠一军前进兜剿各摺片。所陈贼分两股。东西窜扰于直东各境。并扰及河南滑浚等县地方。东路股匪。据称系杨淀一。而于西路股匪。未据声称贼首何人。是否即朱登峰一股。所称都司陈定邦等捦获贼供。宋景诗已于开州太平庄率党百余人。乘船遁逸。与前日僧格林沁信函。阎敬铭奏报内。所称宋逆自张秋镇下驶。弃船翻山。带领数十人逃走等语。又复小异。殊恐获贼所供均非确实。该逆狡计。故为声扬弃众逃走。而实则仍在贼股内。或别图窜扰。均属不可不防。各股贼窜分合之处。摺中声叙。亦尚多未明晰。嗣后务须将何股贼首何人。窜由何路。一一侦探确实。分别另单＜??闲＞明开载。方能一目了然。僧格林沁前称大军所追。系朱登峰一股。此次刘长佑亦称西路股匪。屡经恒龄等马队追及钜鹿等境。现在此股北窜定州。复由新乐回窜稿城。著僧格林沁严饬恒龄、苏克金等马队。既即探踪追剿。毋再迁延。刘长佑督令直省各军。及各地方文武严扼北窜之路。并豫备迎头截击。与恒龄等马队。会合夹攻。尽歼丑类。稿城地近晋边。前经叠谕英桂于平辽一带严防窜越。著即饬令钟秀严督所部兵勇。实力设防。以保完区。该省防兵颇单。直省诸军。果能前截后追。贼不得越获鹿井陉。自可无虞犯及晋疆。刘长佑现驻满城。即分饬诸军妥筹兼顾。其分股零星余匪。向濮州窜去者。仅有四五十人。该地方文武实力捕拏。即可全数歼捦。著刘长佑饬令所属认真办理。杨淀一一股。由枣强南窜。现又已至何处。并著刘长佑、阎敬铭、各督直东两省各军。联络兜剿。务将败残余匪。克日殄除。毋许遗孽复行滋蔓。贼踪窜至滑浚等境。河北镇道。何以均未在防。杨长春遇贼于张官屯。何以未及接仗。屡经谕令张之万督饬该镇道等严密设防。究系如何办理。著再行申谕该抚。严饬该防文武痛加振刷。毋再玩延。致干咎戾。李明惠一军。著刘长佑再行提催。或即饬令驻扎豫省要路。与直省官军会合夹击。毋致与贼相左。宋景诗究系逃往何处。有无另作诡图。著该大臣督抚等严切确查。随时具奏。将此由六百里各谕令知之。　　

○又谕、麟兴奏、侦探俄人。并防范乌梁海等处办理情形一摺。俄人在伊犁卡外。屡次扑犯官兵营盘。均经我兵击退获胜。乌里雅苏台地处北边。自应一律严防。麟兴现饬坐卡侍卫实力侦探。务当督令该员等随时留心。访察俄人动静。豫行呈报。以期有备无患。毋得视为具文。所派侦探乌梁海之协理台吉贡济勒多尔济。著麟兴饬令慎密查访。有无与俄人句结情事。迅速呈报。务须处以镇静。妥为驾驭。不可稍涉张惶。所称选择营员恳给虚衔以备差委之处。即著照所拟办理。其劄调备操蒙古兵。并各路官兵粮饷一节。务须临时酌量缓急情形办理。不可先事糜费。亦不可临时贻误。前因分界一事。总以早行了结为宜。叠经谕令明谊等。令其行文知照西悉毕尔。准照该使臣议单定议分界。约期会勘。该国接奉明谊等知照后。谅可不至藉端寻衅。著麟兴随时咨询明谊、明绪、酌度情形。相机办理。所有乌城防守及沿边卡外侦探各事宜。仍须严密筹备。毋稍疏懈。将此谕令知之。　　

○兵部以武会试中额请。得旨、满洲蒙古取中二名。汉军取中二名。奉天取中一名。直隶取中十名。陕甘取中一名。广东取中十一名。河南取中四名。山东取中七名。山西取中五名。湖北取中二名。湖南取中二名。四川取中一名。广西取中一名。福建取中一名。江西取中二名。　　

○辛酉。谕内阁、多隆阿奏、请将发遣大员暂留军营效力等语。已革都察院左副都御史王履谦、虽系在籍帮办团练绅士。惟前据瑞昌、王有龄密摺。称其与地方官种种掣肘。以致贻误全浙军务。瑞昌等并有死不瞑目之语。其罪已无可逭。且于绍兴失守后。苍黄远遁。又复饰词诿罪。前经降旨将该革员发往新疆效力赎罪。已属法外之仁。该革员现在行抵陕西。岂得藉口道途梗阻。希冀逗遛。多隆阿请将该革员暂留军营之处。著不准行。　　

○谕议政王军机大臣等、多隆阿奏、官军叠破贼巢。大获全胜。现仍督军西进。并陶茂林由郿县进剿情形各摺片。逆回由渭河至泾河。绵互十余里。排队抗拒。经多隆阿亲督各营。分左右两路进攻。将苏家沟渭城贼巢先后攻破。渭城余匪。夺路奔逸者。马贼不过五六百人。步贼不过一千余人。此时贼势穷蹙。难保不窜扰近省一带。以图牵掣大军之势。著张集馨会同德兴阿严密防范。相机截剿。雷正绾统带所部各营。仍由泾阳渡河。曹克忠现赴咸阳。即著该署提督等择要驻扎。力扼该逆西窜之路。其咸阳之白起营马家埠贼巢。及醴泉邠乾等贼党。著多隆阿节节进剿。以期迅就肃清。派援凤翔之陶茂林一军。由省取道盩鄠郿县一带前进。沿途遇有贼匪。经该总兵整队截杀。屡破贼垒。现在槐芽镇至郿县四十里。尚有余逆肆扰。即著饬令陶茂林统率所部。乘胜进攻。埽除零匪。疏通粮路。俾官军畅行无滞。得以速抵凤翔。庶可力解重围。凤翔望援甚急。多隆阿严饬该总官赶紧前进。毋得稍涉迁延。正在寄谕闲。据穆腾阿奏、训练旗兵。及防守出力并应行遣撤各员。请分别办理各摺片。所称挑选精壮旗民二千名。时加操演各事宜。系西安将军应办之事。著多隆阿即饬管带各员。勤加训练。以备防剿。其所请各员奖励等情。并著多隆阿覆加查核。如果实有劳绩。再行奏请奖叙。穆腾阿原摺片。著钞给多隆阿阅看。王履谦虽系在籍办团绅士。惟种种贻误取巧。厥咎甚重。本日已明降谕旨不准留营。该大臣嗣后遇有似此获咎偾事之员。断不可轻率奏留。致启徼幸趋避之渐。前据多隆阿节次奏请将胜保案内阎丕敏、施鹏、窦型、汪曜奎等、解交爱仁等审讯。均经降旨允准。除阎丕敏施鹏二员。爱仁欲俟赴陕查办外。其窦型一员。何以本日据爱仁奏称。并未奉旨交讯。岂该大臣未将奏准降旨之件。钞录行知。此后又何以不将该革员解晋。江曜奎一员。亦何以至今尚未解晋。卷宗亦未移交。此等奉旨交审要证。办理何以如此参差迟误。著多隆阿查明覆奏。将此由六百里谕知多隆阿、雷正绾、并传谕张集声知之。　　

○以陕西官军攻克苏家沟等处贼巢。赏委参领奇普松武、常福、佐领善山保、巴图鲁名号。余加衔升叙有差。　　

○句到山东、江西、上年情实罪犯。停决山东斩犯二人。绞犯一人。江西斩犯二人。余二十八人予句。　　

○壬戌。以黄河上游各工修防平稳。颁东河河神庙扁额。曰茨防永祜。　　

○谕议政王军机大臣等、爱仁奏、遵查特旨交办事件一摺。据称革员阎丕敏施鹏案内人证。均在陕省。纷纷调晋。转滋拖累。窦型一员。并未奉旨交办。汪曜奎一员。至今尚未解到。卷宗亦未移交各等语。前据多隆阿奏、先后请将阎丕敏、施鹏、窦型、汪曜奎等、一并解至山西。交爱仁等归案审办。均经降旨允准。窦型一员。何以多隆阿未将奉到批谕知照。江曜奎一员。多隆阿何以至今未解晋省。并未移交卷宗。以致彼此歧误。昨已寄谕多隆阿。令其查明覆奏矣。至阎丕敏施鹏二员。人证俱在陕省。为数较多。现在由潼关至西安。道路已通。著爱仁酌度情形。如可在晋审结。即著酌提要证数名。并全案卷宗。认真研鞫。如必须亲往查勘。即督同随带司员。驰驿前赴陕西。秉公查办。其窦型及汪曜奎等案。亦即可就近讯结。以免延宕。将此谕令知之。　　

○又谕、有人奏、请严缉匪徒。以靖地方一摺。据称河闲以北。屡有骑马盗贼。抢劫之案。不可枚举。任邱大城河闲三县。著名棍匪孙幅等、句通各该县班役。伤害良民。各踞巢穴。蔓延三县。请饬严拏等语。畿南重地。该匪等胆敢纠众酿乱。串通蠹役。扰害地方。无怪近畿各处抢劫之案。层见叠出。该地方官平日隐忍徇庇。漫不关心。蔓延日久。必至酿成巨患。著刘长佑迅派明干妥员。按照摺内所指首夥匪犯姓名。会同各该地方官设法购线。严密查拏。务期悉数弋获。尽治惩治。毋任一名漏网。以清奸宄而靖地方。原摺著钞给阅看。将此谕令知之。　　

○癸亥。谕议政王军机大臣等、曾国藩奏、援师大捷。青阳县城解围。并陈奏近日各路军情各摺片。青阳虽已解围。而太平石埭旌德甯国四县。尚为贼踞。徽郡防务。仍未可稍松。左宗棠现因富阳新复。劄调刘典回浙。想系因徽州防兵较前单弱。势不能出岭会剿。惟徽郡所属地方。为江浙两省屏蔽。设或复被窜扰。则剿办又重烦兵力。左宗棠现在驻军富阳。距徽防稍远。但关系浙师后路。亟须妥筹兼顾。仍著左宗棠随时策应。与皖南诸军联络声势。迅埽妖氛。毋稍大意。太平石埭旌德甯国四县城。于何时失陷。现在是否均沦于贼。著曾国藩查明具奏。江忠义、席宝田各军。业经曾国藩分饬进攻石太等县。现今秋气已深。军营疾疫当已尽痊。著该大臣严饬带兵员弁。激励军士。鼓勇前进。会同鲍超一军。将皖南被陷各城次第攻克。期于达达东坝。会师金陵。或进取广德。为苏浙各军后路援应。以收聚歼之效。朱品隆因病请假回籍。曾否定有日期。该总兵平日带兵得力。一俟假期将满。即当催其迅速来营。毋得似张运兰之一经回楚。遂不回皖也。陈国瑞进援蒙城。叠破贼圩。近复谕令富明阿相机援剿。兵力渐厚。蒙城当可解围。苗党倘贯金句结丑类。分窜余家集三觉寺等处掳掠。据曾国藩奏称、不至遽谋深入。但该逆诡诈多端。声东击西。是其惯技。仍著该大臣檄饬蒋凝学等以剿为防。俾何绍彩蚌埠之师。得以乘势进攻。该逆应援不暇。则剿办自可得手。谅该大臣必能统筹全局。毋误事机。将此由六百里各谕令知之。　　

○又谕、李云麟奏、兵抵郧西。与贼偪近。探闻汉中失守。现筹防剿各情形一摺。蓝逆句结回逆。分扰楚陕交界之湖北口。系在何县地方。句结何路回匪。约计贼数多寡。李云麟谅已督军迎剿。军情贼势。均著官文等随时驰奏。李云麟援剿迟延。以致汉中城固。相继失陷。咎无可辞。所请严议之处。著加恩改为交部议处。该京堂即当激励部将。将镇安股匪痛加剿除。毋任阑入楚境。仍迅即取道兴安。节节进剿。随时与刘蓉会商妥办。毋稍大意。周有全炮船。前经谕令留泊茶镇。该京堂复派张殿甲率该营水师。由郧阳上驶。即著饬令认真防剿。梁作楫一军。前经官文等调驻郧阳。固鄂西门户。系在汉中等城未失之先。现在汉中城固不守。傥该逆乘势下窜。兴安空虚。甚属可虑。李云麟请令梁作楫分凯字三营驻兴安。亲统两营扎茶镇。并调度两营水师。严行防御。著官文、严树森、即饬该道员力顾兴安。毋庸退扎郧阳。以资控扼。如镇安贼众。李云麟兵力不敷。仍著官文等妥筹调派。以壮声援。刘蓉谅已由川入陕。著懔遵前旨。星速前进。严饬毛震寿等绕赴西乡。防堵北面。并督饬张由庚等力图规复郡县。以赎前愆。兴安为楚陕门户。其地险峻易守。该抚当督饬地方文武及楚省援军。极力固守。以剿为防。毋使再有疏失。李云麟一军。剿办镇安股匪之后。应由何路会剿。著随时知照办理。川中援陕之师。前因统率无人。号令不一。致有挫败。该抚到后。务当申明禁令。一新壁垒。自能所向有功。不负朝廷破格擢用之意。勉之。将此由六百里各谕令知之。寻吏部议、李云麟照不应重公罪降二级留任。事关军务。无庸查级纪议抵。从之。　　

○以侵渔玩误。革江南记名总兵官周保清职。永不叙用。　　

○以安徽青阳县城解围。赏提督黄仁遗、徐生德、一品封典。副将林志金、喻荣升、巴图鲁名号。提督江忠义等加衔升叙开复有差。复阵亡已革参将李殿华原官。暨都司许和山等十五员。均予祭葬世职加等。　　

○蠲缓河南临漳、桐柏、汝阳、正阳、新蔡、确山、信阳、罗山、光、光山、息、十一州县被扰地方新旧额赋杂课有差。　　

○甲子。谕内阁、兵部奏、请荫迟延。可否赏给。请旨遵行一摺。另片奏、请嗣后明定限期办理等语。向来满汉大员子孙。例准与荫。乃朝廷锡类推恩之旷典。该大员等自应及时呈请承荫。以昭慎重。岂容日久稽延。此次原任一等公盛桂、前于道光三十年在吉林副都统任内。恭逢恩诏所得荫生。至今已隔十余年。始据该旗咨行兵部。请给盛桂之子联璧承荫。并声明当时未经呈报。殊属不成事体。所有盛桂之子联璧请给荫生之处。著不准行。嗣后给荫之典。如何明定限期以昭画一之处。并著吏兵二部妥议章程。会同奏明办理。其有逾限始行呈请者。即著毋庸置议。寻议、文武承荫。拟自咸丰十一年十月颁诏之日起。准以三年为限。其限内已经呈请。旋遇事故应行补荫者。仍照定例办理。至统兵各员。因办理军务。未及依限呈请。仍准展限一年。从之。　　

○又谕、前因吏部议奏、原任漕运总督袁甲三奏保克复庐州出力各员。应行驳正。当经降旨允准。兹据唐训方奏称、此案所保各员内有免补免选者。系在未定新章以前。且袁甲三督兵临淮。当饷需支绌之时。将士皆能用命。克拔坚城。不无微劳足录。请将部驳各员。仍照原案给奖等语。所有单开之两淮候补盐知事楼葆泰等。均著准其仍照袁甲三原请给予奖叙。以昭激劝。　　

○又谕、徐宗干奏、查明捐务积弊案内应追应赔银两。已未完清各官吏。开单呈览一摺。此案已革道员章琮、已革库大使朱仁、虽于部饭火耗等项。业已清缴。惟章琮于库大使任内。胆敢将部饭火耗等项。创议分用。以致后任相率效尤。著与朱仁一并交部分别议罪。已革知县曹学伟、未完丁耗银三千一百六十两零。应照那移库银五千两以下按律定拟罪名。仍一面监追。已革山东候补知府李鼐、扶同蒙抵。已革知府陈谦恩、不候查办。辄遣抱告赴京渎控。均有应得之罪。虽赔项业已缴完。仍著该部将李鼐、陈谦恩、应得罪名。核拟具奏。革员来堉、与已革书吏林玉堂等应缴银两。迄未清完。殊属胆玩。应得罪名。著该部按律定拟具奏。寻议、章琮应照例发往新疆充当苦差。朱仁应发往军台效力赎罪。曹学伟拟总徒四年。仍勒限监追。李鼐应勒限监追。著落代赔。陈谦恩应照例治以诬告之罪。至来堉与林玉堂等。应照前奏所定罪名办理。从之。　　

○谕议政王军机大臣等、刘长佑自方顺桥驰奏、贼股窜至清风店。为官军拦截。复由新乐稿城渡滹沱河。南窜之后。此两日来未据续报军情。现在风闻有刘长佑带兵前赴易州之信。未知是否确实。该督刻下带兵。究系驻扎何处。其前由稿城渡滹沱河南窜之贼。复窜何所。各路官军前截后追。剿办如何。著刘长佑即将详细情形迅速驰奏。易州地方。与紫荆关倒马关切近。均可直达晋省。该处毫无豫备。尤应妥为防范。即著刘长佑严加堵御。毋稍疏忽。晋省所属。与易州一带亦多毗连。并著英桂妥筹兼顾。随时侦探贼踪。毋任匪党乘闲窜扰。刘长佑前奏此股贼匪。败残余党。不过数百人。如果官军前后夹击。无难聚歼。恒龄、苏克金等马队。是否前后追剿。著刘长佑飞檄严催。并著僧格林沁饬令与直省各军。联络兜剿。迅图蒇事。毋得迁延观望。致该逆肆行铤走。到处诱煽。又成燎原之势。王榕吉现在驻扎何处。剿办何路。近闻其带兵甚不得力。刘长佑前次摺报。称其在馆陶尖庄一带防剿。嗣后并未提及该员带兵剿贼情形。著该督即行饬知该员。令其督率官军。与恒龄等马队实力剿贼。毋得远驻无贼之地。自干罪戾。如实意存观望。不听调遣。即著刘长佑严行参奏。至直省带兵各员。有不能得力者。著刘长佑一并严参惩办。该督于治军驭将一节。亦不得一味宽厚。致将玩兵疲。贼势永无了期也。将此由六百里各谕令知之。　　
</div>
    <div class="pagination">
<a href="清实录同治朝实录_page127.html">上一页</a><span>...</span><a href="清实录同治朝实录_page123.html">123</a><a href="清实录同治朝实录_page124.html">124</a><a href="清实录同治朝实录_page125.html">125</a><a href="清实录同治朝实录_page126.html">126</a><a href="清实录同治朝实录_page127.html">127</a><span class="current-page">128</span><a href="清实录同治朝实录_page129.html">129</a><a href="清实录同治朝实录_page130.html">130</a><a href="清实录同治朝实录_page131.html">131</a><a href="清实录同治朝实录_page132.html">132</a><a href="清实录同治朝实录_page133.html">133</a><span>...</span><a href="清实录同治朝实录_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
