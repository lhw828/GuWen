<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1263 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1263 页/共 1860 页</h1>
    <div class="content">○户部议准、浙江布政使王亶望奏称、浙省满洲绿营、暨织造匠粮。向例闰月、支给折色银一两二钱。查米价秋冬较平春夏常贵。倘闰月适当春夏。未免不敷购籴。请嗣后、不拘何季闰月。总以仲冬月支给折色。兵民悉皆宽裕从之　　

○命大学士舒赫德、兼管吏部事务　　

○壬申。谕曰梁国治著来京。在军机处行走。湖南巡抚员缺著巴延三调补。仍署理山西巡抚敦福著调补湖南布政使。护理湖南巡抚事其湖北布政使员缺。即著吴虎炳调补毕沅著补授陕西巡抚。其陕西布政使员缺。著富纲补授　　

○又谕曰、淑宝、著以布政使衔、往喀什噶尔、更换苏尔德。所遗广西布政使员缺。即著苏尔德补授。德文、著赏给按察使衔、往喀什噶尔、更换暻善。明琦、著赏给道衔、往哈密、更换佛德。伊等到各该处。俱著自备资斧。效力三年。双顶、驻哈密业已五年。仍照前例。著军机大臣、将应派之人。带领引见。发往更换　　

○命大学士于敏中、为尚书房总师傅　　

○命大学士于敏中、歉翰林院掌院学士　　

○以协办大学士吏部尚书程景伊、为国史馆副总裁　　

○以内阁学士索琳、署理藩院侍郎　　

○以江苏苏松道孙含中、为陕西按察使　　

○命青海办事大臣伍弥泰、前往西藏办事换莽古赉回京　　

○癸酉。上幸瀛台　　

○谕、据明亮等奏、大兵攻克河南北山梁后。贼番俱至僧格宗死守。官兵将贼人所占山梁之上。夺其更高处。向下压击。山下官兵。又奋勇向上夹攻。遂克复僧格宗等处。得粮一千数百石。火药五十余包。并接到阿桂收复美诺之信。即统兵前往会合等语。所办甚合机宜。前据明亮等节次奏报、克复河南北山梁等处。业经降旨、将将军、参赞、及在事出力之将弁兵丁。交部议叙。所有此次收复僧格宗、奋勉官兵等。并著查明交部并案议叙　　

○谕军机大臣等、阿桂克复美诺等处。声势甚盛。其底木达、布朗郭宗等处。想亦可即时收复。是小金川全局已定。自当迅速分路攻剿金川。且我兵连胜之后。人皆鼓勇直前。正当乘其锐气。相机直进。或金川贼众。仓猝未及坚拒。或见我兵所向克捷。慑我先声。不能如前固守。官兵竟得乘势冞入。亦未可知。且番地冬三月。尚有晴霁之日。交春以后。雨雪渐多。至夏不止。阿桂等进兵。趁此天气晴暖。进攻更易为力。即我满洲劲旅。固属可恃。然亦当乘其新胜用之。其勇锐自可一以当百。实为事半功倍。即绿营兵众。离家远调。谁不愿成功速还。久则心懈而气亦馁。所谓兵贵神速也。各路将军等、均当深体朕意。上紧赶办。伫望捷音。至明亮等所称、已得各处。俱派妥干之员驻守等语。自应如此筹办。即阿桂处、有应派兵防御者。令富勒浑、王进泰、带兵妥办。已屡降谕旨。阿桂等、即当遵照筹酌而行　　

○又谕曰、梁国治、昨已有旨。令其来京。在军机处行走。其员缺已令巴延三调补。仍署理山西巡抚。并将敦福、调补湖南布政使。就近护理抚篆矣。军机汉大臣。现在祇有于敏中一人。而应办之事甚多。著传谕梁国治、于奉到此旨后。速即起程驰驿来京。务于岁内赶到。并谕敦福、迅速前往湖南。迎见梁国治、即行接印护理　　

○军机大臣等议准、乌什办事大臣绰克托等奏称、哈喇沙尔所属之察罕通格地方。有通辟展旧路数处。台站马、俱在左近牧放。恐有不肖之土尔扈特、和硕特等、私行偷盗。殊属未便。请驻防绿营官一员。兵十名。设卡稽察。从之　　

○以奉宸苑卿金简、为总管内务府大臣　　

○甲戌。谕、据伊勒图奏称、伊犁种地绿营兵丁。今岁每人收获粮米二十八石有奇。请照例将官员从优议叙。兵丁等赏给两月盐菜银两等语。著照所请。官员交部从优议叙。兵丁著赏给两月盐菜银两　　

○又谕、据永瑺、扎拉丰阿奏、侍卫泰来、为人诚实安静。自正月以来。实患疮疾。仅告假二十余日。侍卫世玉、则自五月以来。告假五十余日。是世玉之假。较泰来尤多。丰讷亨、应将世玉严加参奏。而何以反将泰来奏革侍卫。此内不无情弊。著丰讷亨明白回奏。泰来、不必革退侍卫。亦照世玉罚俸二年。丰讷亨、不可复管理宗人府事务。著永瑺管理。　　

○谕军机大臣等、现在小金川均经收复。自当乘胜进攻。但进兵应用何路至今未据阿桂奏到前旨曾计及美卧沟、与木果木之后。皆系贼人潜出之路或可由彼进攻。出其不意似为便利曾经谕商阿桂、令其熟筹妥办。阿桂接奉前旨。自必斟酌办理。但各路地利宽窄。及贼番守拒虚实。均不可不因其形势。相机进取。著传谕阿桂一面筹度速办。一面奏闻再攻剿金川。未必能如克复小金川之易。或因官兵所向克捷。贼番慑我先声。不复似前此之固守。官兵仍可乘胜进取。亦未可知。但恐贼番诡诈多端。见新添满洲劲旅。勇锐百倍。不敢撄我之锋。官兵所至。贼留空碉遁去。让我深入。贼乃逞其故智。从后抄袭。所关甚为紧要。阿桂等各路进攻金川。如遇有贼众弃碉奔溃之处。察其情涉诳诱者。当慎之又慎。整队以次续进。使后路仍有策应之兵方为妥善。再明亮等、在南路连次得胜。海兰察等在西路亦甚奋勉。均属可嘉。明亮、富德、奎林、海兰察、普尔普、均赏给御用黑狐冠各一顶。随军报发去　　

○四川总督富勒浑奏、大兵乘胜冞入。各路军粮。自应一体赶运。查达木巴宗距美诺百余里中间急需设立台站马夫。其资哩沃克什明郭宗、美诺、均系旧站三处各安夫六百马十六。美诺、为西南总汇之地。且须分运粮米。应增夫一千二百。马三十。前桃关、日隆、各站。豫备过兵人夫。今兵行已竣。尽可抽彻。或有不敷。将原派西路未到之夫催趱添补马匹一项。查西路之卧龙关、向阳坪、每站四十内。饬各站员先调拨二十应用庶免迟误。谕军机大臣等、富勒浑奏、筹设台站。抽拨马夫。所办甚好。大兵攻克美诺之后。布朗郭宗等处。现又全行收复。即日乘胜冞入。粮运防护。最关紧要。前经传谕富勒浑等、加拨兵夫严密巡防。因思运粮夫役。为数甚多。自不乏年力精壮之人。若于其中拣选强壮夫役。练习器械护行。如州县之设立民壮亦足以资捍卫。著传谕富勒浑、除各台派兵防护外。仍饬各站员、于派拨粮夫时。慎加选择。并晓谕各夫、现在官兵声势壮盛。克日扫荡贼巢贼匪断不敢复出滋扰。即遇有小贼。正可合力击杀。转可得功受赏。切勿惊惶退怯。致干罪戾。如此明切剀谕。各夫役自能气壮。弗致疎虞　　

○总管满洲火器营大臣定郡王绵恩奏请令新建满洲火器营、移驻之鸟枪护军等。每月操演二十次。得旨、此奏是。兵丁固当操演鸟枪。骑射等艺。亦甚关紧要嗣后每月、十五日试枪。十五日试射　　

○豁除江苏太仓、震泽、二州县。坍没田荡。并捐置义冢田、七顷九十五亩有奇额赋　　

○乙亥。上诣畅春园、问皇太后安　　

○幸圆明园　　

○吏部议奏、江西领运之卓异千总王大勇、勒索旗丁银两一案。请将原保官、及失察属员不行揭报之各上司、照例降革得旨、高晋、欧阳永裿、俱著从宽免其革任。仍注册。海成、灵泰、钱策、俱著从宽改为降三级留任。其押运通判王焘、系专司押运之员理应将领运各员。稽查弹压。乃千总王大勇、索诈多赃。王焘毫无觉察。并未据实揭报。其咎实无可逭。与兼辖失察者不同。王焘、著照部议降调。此案同一处分。而或留或降皆就其情节为权衡。恐不知者、妄以朕为未经详览。致有偏枯。兹特分别降旨。通谕知之　　

○丙子。豁除湖北汉阳县冲塌田地山场、五百五十一顷六十六亩有奇额赋　　

○丁丑。上奉皇太后还宫　　

○诣皇太后宫问安　　

○谕军机大臣等、前经谕令丰昇额、带兵赴党坝一路进剿。当即传谕陈辉祖、于备调楚兵内。拨二千名。速赴宜喜。并谕文绶、妥速料理。催趱前往。今阿桂等、乘胜进攻金川党坝一路。甚关紧要。业谕丰昇额、迅即督兵协剿。著文绶、即速飞檄迎催楚省带兵各员。将此二千兵遄赴宜喜。文绶于此项兵丁赴宜喜之路。即速料理妥当。随到随令前进。毋稍阻滞。并将何日过省前进。即行覆奏　　

○定边右副将军尚书公丰昇额、参赞大臣副都统舒常奏、遵旨拨楚兵二千交臣带领。为党坝一路进剿添兵之用。惟是分兵党坝。尚需时日此时自应设法牵缀以期各路收复小金川之兵。得以乘胜冞入。谕军机大臣等、丰昇额等所奏、尚未知阿桂收复小金川之信。昨因阿桂等将小金川地方。全行克复。已谕令酌定进兵之路。迅速进攻。并谕令丰昇额、即同伍岱等、带兵前往党坝。现又谕文绶、于楚兵经行各站。沿途飞檄传催。计楚兵于十一月初一、二、等日自宜昌起程。计期早已入川。再行催趱。行程自更迅捷　　

○戊寅。上诣皇太后宫问安　　

○幸瀛台　　

○谕曰、胡文伯、年近八旬。念其居官尚无大过。著加恩赏给按察使衔。令其休致回籍　　

○谕军机大臣等、阿桂奏、收复大板昭、曾头沟、并汗牛番人降顺。小金川全境荡平。又筹降番事宜。所办甚妥。但兵贵神速。官兵早进一日。贼人守御。尚未甚坚或能攻其无备乘势得手。亦未可定。至凯立叶谷噶等处与大板昭相近。阿桂在日隆、未收小金川之前。自难探其详细今大板昭既已克复则询访尤易得实。亦当及早查明。如可作为正路。阿桂即于此进兵。至收复小金川。所向克捷实由新添满洲劲旅。声势甚盛其先声已足令贼怖詟。今阿桂等、统兵进剿金川。必择形势便利可以打仗得手之处。将贼众多加歼戮。使皆望风丧胆。各路攻剿。自更易为力　　

○又谕曰、索诺木策凌奏称、巴里坤驻防弁兵。现饬德云、令其不时操练。俟明年亲往阅看等语。巴里坤、乌噜木齐、驻防满兵原为伊犁、塔尔巴哈台而设。非内地可比尤宜精锐。以壮军威。著传谕索诺木策凌、此项官兵。不惟教导清语。一切武艺。亦须训练精熟。倘苟且塞责。经朕闻知。惟索诺木策凌是问　　

○己卯。上诣皇太后宫侍膳　　

○谕、据俞金鳌奏、镇彝营游击罗尔博多、前在伊犁跟随办理屯务。又随乔照办事。本年冬底。例应换班彻回。该员先经豫保。应赴部引见。恳请暂留乌噜木齐帮办屯务等语。罗尔博多、著暂留乌噜木齐。随同俞金鳌、帮办屯务。俟一年后。办有就绪。再行给咨赴部又据称、革职游击富昆、革职参将王希曾、均系发往伊犁效力之员。俱能实心不辞劳瘁等语。富昆、咎因失察。尚无大过。著加恩赏给守备衔。在乌噜木齐、专司屯务。一二年后。如果奋勉出力。再行奏闻请旨。至王希曾、前因修理衙署箭道。侵冒银两。以致经手之守备。情急自戕。其情节较重。与富昆不同未便与富昆一体赏衔。但据称该员现在效力奋勉。业已三年。著加恩量给千总虚衔。调赴乌噜木齐、协理屯务。该提督仍留心察看。如果实在感奋出力。俟二三年后。再行据实具奏请旨　　

○庚辰。皇太后圣寿节。遣官祭太庙后殿　　

○上诣寿康宫、行庆贺皇太后礼王大臣于慈宁门众官于午门、行礼　　

○奉皇太后幸寿安宫、侍宴　　

○辛巳上诣皇太后宫侍膳　　

○谕军机大臣等、据勒尔谨奏、移驻凉州二起官兵。行至会宁县翟家所地方佐领阿克敦布、因所备饭食。不能如意。喝令兵丁、将该县长随贾奎、赵棠等、各打七八十棍。贾奎、因伤身死。赵棠、伤亦甚重。现在移咨凉州副都统、将阿克敦布、革去顶带。并查明下手兵丁。一并交地方官、锁解来省严讯。从重定拟等语。自应如此办理。阿克敦布、身为佐领。于所带兵丁。尚应沿途约束。勿使滋事。乃因饭食细故。竟敢喝令兵丁。将该县长随、横加棍责。以致一毙一伤。情罪甚为可恶。阿克敦布解省后。即交勒尔谨、严加审讯定拟。一面具奏一面即于该处正法。以为将领不安分者之戒。其下手兵丁。并著讯明。一并重治其罪。再今年自京调赴川省军营之满洲、吉林、索伦等兵、及带兵将弁。俱各踊跃遄行。极为安静。曾降旨嘉奖。不意带领驻防兵丁之员。乃敢于滋事妄行若此。实出意料之外。今甘省既有此不法败类。恐经由各省时。亦难保其必无。著传谕驻防兵经行各督抚、所有此项官兵经过之处。如有藐法生事者。即照勒尔谨此奏。随时奏闻办理。将此一并传谕知之　　

○又谕、京城八旗满洲蒙古兵丁。擕眷派往庄浪、凉州、西安等处驻防者。盖念旗人生齿日繁。得粮不易。如此办理。自应倍加感激。沿途行走安分。不得妄滋事端。况官员章京。均有约束兵丁之责。乃敢以沿途备饭不周。殴毙人命。如阿克敦布者。既系自取罪戾。国法又何能曲贷。除将该犯正法、另行降旨外。著再通谕各队带兵行走之协领、佐领等官。各宜安静。并严行约束兵丁。毋蹈阿克敦布之前辙　　

○又谕、前经车布登扎布奏称、舍楞之次女、聘与阿尔台乌梁海之散秩大臣乌尔图那逊等语。伊等俱朕所属。互相结姻。并非不可。惟乌梁海与俄罗斯接壤。由此结姻。久之不无直通消息殊有关系。今舍楞、已将次女聘与乌尔图那逊、毋庸复究。嗣后遇此等事。瑚图灵阿等、务须详细留意　　

○兵部议准、熟河副都统三全奏称、现在左翼蒙古协领缺出。例应补放。查该处满洲协领四佐领十六。除协领各兼一佐领缺外。实各管辖佐领三。而八旗蒙古协领二。佐领四。每协领亦各兼一佐领外。仅管辖佐领一。办理未归画一。请于蒙古协领内裁一。其一令与满洲协领、一体管辖佐领三。改铸管辖八旗蒙古协领关防。从之　　

○壬午。上诣皇太后宫问安　　

○幸瀛台　　

○谕军机大臣等、本日礼部议驳、四川学政吴省钦奏请、科考文生时。将录取二三等卷。一体榜示坐号一本。所驳甚是。已将该学政饬行矣。此等考试之事自有成例可遵。即或该省有略须通融之处。亦止可随地随时妥协筹办。亦岂宜因一省而轻议纷更。看来吴省钦、为人不甚晓事。于考试未免过于琐碎。虽边省尚可无虞舛误。恐其充此以往。诸务稍涉乖张。即于学政有碍。著传谕文绶、留心访察。将该学政年来办事如何。秉公据实覆奏。毋稍瞻徇。寻奏、吴省钦性情拘迂。尚无任意乖张。致碍学政。惟近因潼川府学生黄定献、妄控军需。例有处分现请交部察议。得旨、听部议可也。亦非可惜之材。亦无可恶之处　　

○缓徵直隶天津、青县、静海、武清、四县。本年水淹地亩额赋　　

○癸未。上御乾清门听政　　

</div>
    <div class="pagination">
<a href="清实录乾隆朝实录_page1262.html">上一页</a><span>...</span><a href="清实录乾隆朝实录_page1258.html">1258</a><a href="清实录乾隆朝实录_page1259.html">1259</a><a href="清实录乾隆朝实录_page1260.html">1260</a><a href="清实录乾隆朝实录_page1261.html">1261</a><a href="清实录乾隆朝实录_page1262.html">1262</a><span class="current-page">1263</span><a href="清实录乾隆朝实录_page1264.html">1264</a><a href="清实录乾隆朝实录_page1265.html">1265</a><a href="清实录乾隆朝实录_page1266.html">1266</a><a href="清实录乾隆朝实录_page1267.html">1267</a><a href="清实录乾隆朝实录_page1268.html">1268</a><span>...</span><a href="清实录乾隆朝实录_page1264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
