<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1773 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1773 页/共 1860 页
  </h1>
  <div class="content">
   ○大学士等议覆、山西巡抚觉罗长麟奏称、县府考录送童生额数。与其防弊而弊愈多。不若严定处分等语。定例滥送至百本以上者。将府县参处。尚不足以示儆。臣等酌议。除系徇情贿嘱。并听幕友舞弊等事。据实严参。其有荒谬不通之卷。录送至五十本以上者。听学政咨督抚察核。将原送之州县。照混行收考例议处。滥送之府州。一并议处。又称、府县有滥送者。并将延请之人。查究治罪等语。查府县中延请阅卷之人。如祇系限于才识。校阅未当。无关弊窦。应免治罪。仍将延请失人、致有滥送之府县议处。从之。　　

○以告休土尔扈特郡王舍楞子策伯克扎布、袭爵。　　

○庚申。谕、据内务府议驳穆腾额奏长芦商人、本年应交帑利。不准分限缓交一摺。固属照例办理。但念长芦商众。赀本微薄。本年雨泽愆期。麦收稍歉。引盐不能畅销。以致商力拮据。该盐政所奏。尚属实在情形。此次姑从所请。将本年应交帑利银三十五万六千余两。著加恩缓至本年奏销起限。分作三年带交全完。以纾商力。嗣后不得援以为例。　　

○谕军机大臣等、工部题销四川省新疆五营修建教场药局库局等项、核减款项一本。细阅册内。该省原题用过工料、银四千六百余两。工部准销、银止二千五百余两。竟系对半核减。向来办理工程。核减不过十之一二。多者亦不过十之二三。从无对半核减之事。所有川省修建教场等项。如果承办之员。不照定例估报。任意浮开。于例价多至一倍。该部即当参奏。不应仅以核减了事。向来工部于外省奏销事件。书吏人等、得有使费。即为照例核销。其不得使费者。往往吹毛求疵。任意驳减。今川省此案工程。竟减至对半。或系索费不遂。有意从刻。亦未可定。著传谕留京王大臣、会同该部、即将此案核减银两。是否照例办理。有无别情。及若应核减属实。何以不将该省浮报官员参奏之处。详细查明。秉公具奏。勿稍回护。　　

○辛酉。谕军机大臣曰、庆成奏、查勘玉田县迤西。因知州傅修、带领知县。于初见飞蝗。立即捕捉。未致停落。所伤无几等语。该知州于飞蝗初起。即带领所属。扑打全净。且禾稼毫无践踏伤损。防护尚为得宜。该州自己禀报。何以未据梁肯堂具奏。又庆成奏、自蓟州赴永平府、途次经过道旁堆拨塘汛房屋墩台。大率倾圯。兵丁不能栖止。询系五十五年水浸后。并未修盖等语。各处塘汛。为兵丁栖宿巡警之所。况蓟州、永平一带。为山海关大道。朝鲜贡使往来。商贾络绎之区。尤属观瞻所系。今该处堆房等项。被水倒坏。年久未修。成何体制。此尚属阎正祥任内之事。是否阎正祥未移知该督。因而未办。抑系阎正祥业经移知。该督置之不问。以致延误。并曾否报部准修有案。著梁肯堂即查明据实速奏。　　

○又谕、据穆和蔺奏、各属续得雨泽情形。摺内称、彰德府属之安阳、内黄、得雨二寸。怀庆府属之原武、得雨一寸等语。本年豫省河北三府。该抚节次所奏。雨泽总未沾足兹据奏安阳内黄、原武等县。于七月初四五等日。得雨仅止一二寸。是河北三府所属。仍未能一律优沾。朕心甚为廑念。著传谕穆和蔺、将得雨一二寸之处。是否成灾。于田禾有无妨碍。即查明据实速奏。毋得稍事讳饰。　　

○壬戌。谕、给事中温常绶、奏酌筹兴修城垣。以工代赈一摺。本年直隶省被旱较广。经朕先事绸缪。截漕缓徵。并借粜煮赈。所有救荒之策。已无不豫行筹备。今保定、天津、河间、以及顺、广大等府。既有应修城垣。该给事中请乘此兴修。俾工程得以早完。而贫民趋事赴功。藉工代赈。免致外出。其事正属可行。著交梁肯堂、即查明各该州县城工。如有应行急修之处。一面赶紧勘估。一面奏明办理。以资贫民佣工口食。至该给事中所奏、天气渐寒。可否敕下顺天府、于空旷地面。搭建席棚。以资栖止一节。各厂就食贫民。来去无常。若搭盖席棚。不特于观瞻有碍。且冬令风燥。火烛尤属可虞。其事不可行。　　

○谕军机大臣曰、朱圭奏。请修凤阳县临淮乡西土坝中段五孔石桥一摺。内称、该处原系土坝埂一道。乾隆初年。叠被淮水冲坍。二十年。将中段顶冲处所。添建五孔石桥。二十五年内。倒塌一孔。拆去石板。于桥面铺钉楞木。以草垫土垒筑。三十六年。又换木填土。五十一、五十三等年。两次被水冲塌。桥身急需兴修等语。五十三年。至今五十七年。此四年之间。作何办理。何无一语。令人不晓。且各省水利工程。皆当有保固年限。今凤阳五孔石桥。甫于乾隆二十年添建。何以二十五年。即至倒塌改筑。而三十六、五十一、五十三等年。又复连塌三次。即云淮流湍急。自临淮以下。沿河桥梁。又不知凡几。若皆如此屡圮屡修。岂不劳费更多。况该处如果顶冲迎溜。亦应相度地势。或设法改办。或另立渡船。亦足以济行旅。何必专资桥座。自系地方官修建时。不能如法办理。又不加意保护。转借此以为常川开销地步。本欲令书麟前往查勘。但书麟人本拘谨。且曾任安徽巡抚。从前题估兴修。系其任内之事。究未免意存回护。著传谕长麟、接奉此旨。即将巡抚印务。交蒋兆奎护理。其乡试监临。亦著蒋兆奎代办。该抚轻骑减从。由驿前赴凤阳。会同朱圭、确加履勘。将五孔桥向来修建。有无保固。及此次冲塌。是否承办之员。不能如式。以致塌卸。如查明前任各该地方官、办理不善。该管上司、亦不加查核。率行据报题修。即据实参奏。著落分赔修筑。以示惩儆。　　

○又谕、据朱圭奏请修驿路桥梁一摺。已降旨令长麟、由驿前往该处。会同朱圭勘明矣。各省题报估修桥梁工程。俱有保固例限。此项桥梁。旋修旋塌。屡次题请动项兴修。该部何以并不查明保固定限。率行覆准。阿桂曾经督办南河工程。于淮水情形。较为熟悉。金简系工部尚书。于该省题报估修。系属专办。著将此项桥座工程。何以修建后屡被淮水冲塌。及如何遽行覆准兴修之处。会同查明。并将五十三年题估之巡抚、系属何人。将各原案一并查奏。韩鑅亦曾办理河工。且曾任工部侍郎。于水利工程。亦所谙悉。并著阿桂等、将以上情节。询问韩鑅。将该处桥座。何以屡被淮水冲塌之处。一并覆奏。　　

○癸亥。谕军机大臣曰、庆桂奏查勘涿州至保定、正定、一带禾稼情形一摺。内称、安肃、清苑、满城、望都等四县。本年雨泽稀少。迨补种晚谷杂粮。亦无透两接济。未能一律长发等语。同日又据阿精阿奏、保定一带。于七月二十一日戍时得雨起。至二十二日卯时止。入土沾足等语。与庆桂所奏不符。庆桂此摺。系二十三日在正定拜发。或系庆桂已过保定之后。二十一二两日。始得透雨。亦未可定。著梁肯堂即将安肃、清苑、满城、望都四县。二十一二等日。曾否普被甘膏。补种之晚禾荞麦。是否尚足资长发。查明据实速奏。又据梁肯堂奏、仍请以三河县知县李培荣、升署通州知州一摺。本年直省被蝗处所。前据丰绅殷德奏、天津一带。并无蝗蝻。本日庆成奏、正定、保定等处禾稼。并无被虫蚀伤之处。其永平一带。亦据庆成奏、查无蝗蝻。但虫孽之生。必有始起之处。断非从空而降。看来此次蝗孽。竟系起自蓟州、遵化、三河一带。昨据蒋赐棨等奏、查至三河地方之张各庄、燕口、段家岭等处。晚谷间有被蚀。俱扑打净尽等语。是该县境内。现经查有虫患。如竟起自三河。则该县系获咎之员。安望复邀升擢。是以该督奏请以李培荣升署摺。不复批交部议。著传谕梁肯堂、蒋赐棨等、遵前降谕旨。将此次蝗蝻。究系起自何处。不可颟顸混过。终无起处。将从空中所生耶。因何不及早搜捕。以致蔓延他境。必有一地方。即将该地方官、严参示儆。并查明李培荣、是否在应参各员之内。一并具奏。　　

○又谕曰、孙士毅等、奏趱运粮饷军火情形各摺。称察木多以西。系达赖喇嘛等所管地方。呼应甚难。经福康安、和琳、节次派员催赶方得将前此拥积。陆续起运。而驼运。一二起后。或称乌拉疲乏。或背运糌粑。即行彻去。疏通后又不免略有停滞等语。内地至军营万有余里。春间又值牛病。乌拉未免掣肘。一切军需。鞭长莫及。不无拥滞。节经孙士毅、和琳、雇夫分安各站。亲自往来督率。陆续军送军营。其孙士毅前此督运迟缓之处。不复再问。惟当倍加奋勉。勿再懈缓贻误。又称、自拉里至藏。和琳所派催趱之孜仲。极为得力等语。前因孙士毅奏、里塘夹坝。回头乌拉被劫。已谕观成、带兵搜捕。并令孙士毅速回里塘、督同办理。又据奏、察木多番民、闻官兵过境之信。相率避去。经和琳出示劝谕。已有陆续归农者。应即令归农番户。晓谕察木多以西、拉里以东避去之番民。速回本寨耕种。而粮运亦可资其背运。岂不两有裨益。和琳奏、军需自设法劝惩后。东路俱已疏通等语。所办俱好。鄂辉奏、自宗喀至胁噶尔、聂拉木一带。粮运络绎。并无迟误。想鄂辉到济咙、与惠龄会晤后。自即速回前藏。替换和琳。前赴后藏至济咙一带。催查督运。伊等惟当迅速趱催。毋致稍有迟缓。至福康安等、自攻克东觉山梁后。已阅旬余。未据速奏。或已乘胜深入。或尚在相机进剿。孙士毅、和琳、鄂辉三人。现在前藏。及济咙一带。该处运送军需员役。常川往来。自必得有信息。何妨即据所闻。附摺具奏。何以并未提及。宁不知朕盼望军报。昼夜焦劳。无时或释耶。此后孙士毅等、如遇军营文报。尚未过境。总当将探问信息。随时具奏。以慰廑念。将此各谕令知之。　　

○甲子。谕、据保宁奏、请将土尔扈特汗策凌纳木扎勒等之子嗣。量给职衔等语。著照所奏。土尔扈特汗策凌纳木扎勒长子霍硕齐、著赏给公衔。郡王车凌德勒克长子巴特玛乌巴什、著赏给头等台吉职衔。贝子恭坦次子巴勒丹阿尔锡、奇布腾长子玛尔噶什哩、和硕特贝子鄂齐尔长子巴特玛策楞、土尔扈特公拜济瑚长子策伯克扎布、均著赏给二等台吉职衔。　　

○又谕、据保宁奏、主事衔讷清额年满。所遗塔尔奇城仓官员缺。请将废员富喜那、赏给主事职衔。令其管理仓务等语。昨因郭世勋请将庄兆奎调补肇庆府知府。当交军机大臣、查明该员系发往伊犁之员。历经保举。由同知擢授知府。兹保宁又请将富喜那、赏给主事职衔。管理仓务。此等发遣人员。皆系身获重罪。如到配后。果能悔过自新。奋勉出力。亦不过年满令其回籍。若俱纷纷保举。赏给同知主事等职衔。是并非将伊等治罪。反予以升用之阶。况富喜那、前由乌噜木齐改发伊犁。嗣因办事贻误。经保宁参奏。复留三年。尤不应从优保荐。保宁此奏。殊属瞻徇。著严行申饬。嗣后遇有此项同知仓官缺出。著由该部照例拣选发往。现在塔尔奇城仓官遗缺。该部即遵旨办理。　　

○谕军机大臣等、直省顺德、大名、广平三府属。今春雨泽短少。麦收歉薄。经朕早经降旨。截漕三十万石。以备接济之用。该三府属、入夏以后。节次得有雨泽、可望薄收者。所截漕米。似已敷用。况该三府属。与河北三府境壤毗连。缺雨次数较多。人情相安已久。地方官办理抚恤事宜。均有旧定章程。较易措施。但保定、天津一带。得雨稍迟。被旱较重。河间、景州、为尤甚。且各该府向年雨水。尚属调匀。未经乾暵为患。今骤罹旱灾。民情或不免窘迫。虽亦已赏截漕米二十万石。但被旱处所较广。恐不敷用。向来各省散赈。原属银米兼放。不知直省库项。是否足资散给。著传谕梁肯堂、即通盘筹画。如库项不敷。另须拨帑支放。即据实奏闻。候朕拨给库帑。倘截留之米石。不能足用。亦即酌定数目。迅速陈奏。再行酌拨。朕于加惠灾黎。从不稍事靳惜。该督惟当确核情形。据实速奏。以副朕轸念灾区。有加无己至意。　　

○乙丑。谕曰、吉庆奏、德州等二十四州县卫。得雨较少。补种之晚秋。未能一律饱满。收成虽有五六分。民力不无拮据。又武定府属海丰、乐陵、沾化三处。因夏秋雨泽未能调匀。秋收止五分有余等语。德州等州县。前因得雨稍迟。秋收不无歉薄。已降旨令该抚查明乏食贫民。赏借一月口粮。仍俟秋后。察看收成分数。再行启徵。兹据奏、查明各该处收成止有五六分。所有德州、德州卫、平原、恩县、武城、夏津、邱县、临清、高唐、馆陶、历城、齐河、禹城、陵县、临邑、德平、聊城、茌平、博平、清平、莘县、濮州、范县、观城二十四州县卫。本年应徵新旧钱粮仓谷。俱著加恩。缓至来年麦熟后徵收。其海丰、乐陵、沾化三县。本年应徵新旧钱粮仓谷。亦著缓至来年麦熟后徵收。并赏给一月口粮。俾资接济。又据奏、德州、平原、恩县、邱县、夏津、武城、濮州、临清、高唐九处。连岁未获丰收。本年收成又复较减。各该州县有五十五六两年。因灾缓徵漕粮。应于本年并徵。民力稍觉竭蹷等语。所有德州等七州县新旧漕粮。均著缓徵一半。临清、高唐、二州旧欠漕粮。亦予缓徵。统于来岁冬间。一并徵收。以纾民力。该抚务须董饬所属。实心妥办。俾灾黎均沾实惠。以副朕廑念民依。有加无己至意。该部即遵谕行。　　

○以故四川松茂道车木塘寨土百户旺亲布木子泽楞扎什、磨下寨土百户阿旺进巴孙旺岂吉、休致贵州黎平府属洪州正长官司土官李铨子之纲、各袭职。　　

○丙寅。谕军机大臣等、据永琅等、奏查勘乾清宫等处。渗漏曹□少朽处所。请率领司员妥协修理一摺。此次渗漏曹□少朽各处所。如从前并未修理。自应准其按例整修。若曾经派员粘补。年分未远。复有漏损之处。即应著落承办司员赔修。著交内务府大臣、再行确切查明。奏闻办理。将此传谕知之。　　

○军机大臣议奏、热河副都统保成奏、喀喇河屯兵房。请著落官兵修理。得旨、此项兵房。虽应照议著落兵丁赔修。但伊等俱系穷兵。若于应得项内坐扣。不无拮据。著加恩交巴宁阿照估修理。以示朕轸恤旗仆至意。　　

○吏部议奏、顺天府府尹蒋赐棨等、于所属清河、密云一带。生有蝗蝻。并不查明参奏。均应照例降三级调用。不准抵销。霸昌道同兴、驻劄密云。既不迅速扑捕。又未呈明转奏。实属溺职。应请革任。得旨、吏部具题、将顺天府属生有蝗蝻、并不先行奏报之府尹、暨霸昌道、分别降革一本。蝗蝻萌生。最为田禾之害。从前节降谕旨。令该上司等、务宜督饬各州县、及早搜挖。勿留余孽。该管地方官、遇有飞蝗之时。自当一面奏报。一面实力扑捕。使庄稼不致损伤。方为无忝厥职。其有扑捕不力。以致滋蔓者。此等处分。缘系玩视民瘼。非寻常疎懈可比。向来俱从重办理。未尝稍事宽贷。近年以来。因地方久无蝗孽。未经降旨查询。而该地方官等、遂不以事为事。以致顺天府属。又有飞蝗蚀伤禾稼。直待朕降旨严饬。派员查勘。始行上紧搜捕。即将该管府尹、及霸昌道等、照部议降革。俱属咎所应得。但念蒋赐棨、莫瞻菉等、究系统辖之员。其蝗蝻伤稼。由于各州县不早详禀扑捕所致。蒋赐棨、莫瞻菉、姑著从宽改为革职留任。同兴虽属本道。因念伊数年以来。夏间驻劄密云。于大雨时行之后。防护河道桥梁。照料文报。尚无贻误。亦著加恩。免其革任。仍注册。俟八年无过。方准开复。此案朕格外施恩。若州县等身任地方。其应得处分。自不能稍从宽宥。蒋赐棨等、当自知愧奋。于地方事务。倍加实心经理。勿再稍有玩误。致干重咎也。　　

○是月、漕运总督管干珍奏、回帮趱空。全过天津。现在山东闸内水势充足。必须启板畅放。方能早出东境。现驰赴临清以南。克期督趱。臣惟有廉以励志。严以率属。不敢姑息养奸。不敢因循贻误。得旨、此自汝所能。但当识见开豁。勿徒自谨。　　

○闽浙总督觉罗伍拉纳奏、予告大学士蔡新、重赴鹿鸣宴。得旨、佳事也。　　

○河南布政使吴璥奏报到任。得旨、毋自满。益加慎。勉之。　　

○山西巡抚觉罗长麟奏、现在设厂平粜。每日每口以一升二升为率。则所拨仓谷。即可多延时日。官厂多设一日。贫民即多沾一日之惠。得旨嘉奖。　　

○调任贵州巡抚陈淮奏、江西兼辖兵民。非臣才力所能副。惟有尽心民事。励志官方。得旨、不致无才力。但勉实心耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九



大清高宗法天隆运至诚先觉体元立极敷文奋武孝慈神圣纯皇帝实录卷之一千四百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。八月。丁卯朔。祭先师孔子。遣仪郡王永璇行礼。　　

○谕军机大臣等、本日庆桂至行在复命。询以沿途情形。据称、经良乡、涿州一带。询之土人云。曾见蝗虫从东北飞至西南等语。此次蝗蝻滋生。保定、正定一带。既据庆桂查明。并无虫孽。天津、永平等处。前据丰绅殷德、庆成、分路查勘。亦无飞蝗。而良乡一带之蝗蝻。又系由东北而来。至涿州以南。则无踪影。以良乡而论。东北地方。自系在蓟州、三河、遵化等处。遵化近山。不长蝗蝻。沿海等处。亦不生长。是蝗孽之生。必在蓟州。三河。该州县不及早扑捕。以致延及他境。方有应得之咎。该督前此何得尚将三河县知县李培荣、奏升通州。前已有旨、令梁肯堂等查明具奏。总之蝗孽萌生。断非止在空际往来。其有飞集之处。自必有始起之处。不可不核实查办。现在顺天府尹、及霸昌道、俱经分别议处。梁肯堂身任总督。未经一并交部。已属幸免。至其该管州县。断无可邀宽贷。著再传谕该督、务即查明此次蝗虫。实在始起处所。将该地方官。据实参奏革职。以示惩儆。毋得稍有颟顸。希冀混过。自干重戾。仍即速回奏。　　

○戊辰。祭大社、大稷。遣怡亲王永琅、恭代行礼。　　

○上御卷阿胜境。赐扈从王公大臣、及蒙古王贝勒贝子公额驸台吉等食。至辛未皆如之。　　

○兵部议覆、湖广总督毕沅奏称、沅州府属罗旧驿。为滇黔通衢。饷鞘解犯所必经。向未设有墩铺汛兵。难资弹压。请将该县属之榆树湾外委一员。带兵五名。移驻该驿。其榆树湾汛地二十五里。并非专驿。原有该县县丞分防。且存兵四名。足敷守护。无庸添拨。应如所请。从之。　　

○己巳。遣官祭关帝庙。　　

○谕军机大臣等、据蒋赐棨等奏、察看顺天所属田禾被蝗蚀伤情形。三河、蓟州、较他处为多。三河又较重于蓟州。是蝗孽蠕生、竟系由三河一带所起等语。此事前据丰绅殷德、庆桂、庆成、分路查勘。先后奏到。朕即以蝗蝻断非从空而降。以丰绅殷德等所奏情形。互相核对。当在三河、蓟州一带。今据蒋赐棨所奏。竟与前降谕旨相合。该县知县李培荣、于所管地方。蝻孽萌生。未能及早扑捕。以致蔓延他境。方有应得之咎。梁肯堂非惟不将该员参奏。转以之请升通州知州。殊属非是。况李培荣调署他处之后。亦应另委候选知县、或明干县丞。接署三河。以重地方。何得仅委微末州判。任令玩视民瘼。致滋贻误。看此情形该督竟系欲将李培荣调往通州。为该员规避处分之计。其咎俱卸与微末州判。以完此局。能逃朕洞鉴乎。是此事皆系梁肯堂一人之咎。著该督将各情节。逐一明白速行回奏。毋得回护干咎。　　

○又谕、据阿桂等查奏、凤阳五孔石桥。节次题报估修一摺。内称、询问韩鑅、据称于三十八九年、在頴州府任内。往来凤阳。桥座尚属完整。五十四年奉差江西。经过该处。见桥身塌卸。往来文报。俱用船摆渡等语。此项桥座。五十四年被水冲塌。自必重加修葺。否则五十四年至今。此四年内。行旅何以往来。若果重修坚固。甫及三年。又复塌卸。明系该地方官办理不善。借此为开销地步。著长麟到彼后。确切查勘。所修曾开销几何。即将该地方官、及承办之员。据实查参。著落赔修。并将彼时巡抚系属何人。一并查明参奏。　　

○庚午。遣官祭昭忠祠。　　

○谕曰、哈当阿等奏、督标水师千总黄理生、外委许宝国、管带换回班兵齐宝等回厦。船只在洋被浪。击沉该船弁兵共八十六名。据报捞救仅有二十八名等语。该弁兵等驶船回厦。遭风被溺。情殊可悯。所有未经捞救各弁兵。著哈当阿查明咨部。交该部照例从优议恤。其业经捞救之各弁兵等。亦著查明酌赏。　　

○陕甘总督勒保奏、安西州属普城山厂。铅苗旺盛。开采有效。请令采办四十万斤。分贮安西、肃州、以备各营构运。仍令马莲井州判、就近赴厂管理。下部知之。　　

○辛未。谕曰、福康安等奏、前经特派候补道承勋、驻劄宗喀、龙安府知府重光、驻劄噶喀。专司起运军饷。乃承勋一筹莫展。不能随到随运。重光办运。尤为怠玩。积压较多。承勋、重光、均业已摘去顶戴。并将重光枷号。请旨均即革职等语。宗喀、噶喀等处。为后藏运粮紧要台站。承勋、重光、经福康安等特派在彼专司起运。竟不以事为事。致军饷多有停积。非寻常贻误可比。承勋、重光、均著即革职。至向来外省督抚。遇有道府贻误地方事务。不过参奏革职。并无枷号办理者。若军行之际。赏罚必应严明。不容稍事姑息。福康安于此等贻误粮员。并不拘泥请旨。即先将该二员摘去顶戴。并将积压较多之重光、即行枷号。俾粮员共知儆惕。所办甚为得当。福康安、著交部议叙。　　

○谕军机大臣曰、福康安等奏、贼酋拉特纳巴都尔、将上年裹去之兵丁王刚、第巴塘迈等送出。并呈递福康安、暨官员、官兵、禀各一件。此次贼匪赍呈禀帖。仅令裹去兵丁等前来投递。禀内祇妄想乞降。尚未自行认罪。至沙玛尔巴唆使贼匪。诱执兵丁噶布伦、及抢掠后藏。罪不容诛。即服毒身死。已属幸逃显戮。该犯虽无应袭封职。未知藏内尚有父叔子侄否。著和琳、鄂辉、于事竣后。查明现当何差。概行斥革。以抒众忿。又据奏、成德一路官兵。攻克多洛卡、陇冈等处。俟续调川兵到时。酌拨一千名前往等语。聂拉木一路。虽成德等带兵进攻。亦能连次克捷。但利底、山寨等处。贼匪守御尚坚。究属偏师牵缀。未能直抵贼巢。计此旨到时。续调之彭承尧等、所带川兵。已可早抵军营。著福康安等酌量。如所拨一千兵。尚未派往。不如仍留于福康安等军营。更足以资调遣而壮声威。　　

○又谕、据福康安等参奏玩误军需之候补道承勋、龙安府知府重光、均即革职。先行摘去顶戴。并将重光、枷号示儆。深为可嘉。已降旨将福康安交部议叙。其承勋所办粮运如查明亦有似承光之贻误情节。著一并枷号示儆。不必姑息。现在粮运。经福康安大加整顿。粮员兵丁等。自不敢仍前弊混。福康安因鄂辉办事稍软。和琳能驾驭番民。认真振作。飞咨和琳、即赴济咙一带督办。所见甚是。适和琳奏到。恳赴济咙内外一带。帮同惠龄办理粮运。与福康安所奏适合实属可嘉之至。孙士毅行抵德庆。距藏只有七十里。和琳与孙士毅会商一切后。接到福康安咨文。自己前往济咙一带。但前藏为粮运总汇。不可无大员督办。前因里塘有夹坝之事。令孙士毅即回里塘查拏。并令观成带兵搜捕。观成俟孙士毅到后。仍回成都弹压。今观成已奏到起程前往。竟著即在里塘驻劄。该处夹坝。足资料理。孙士毅即应在前藏驻劄督查。此旨到时。孙士毅业经起程回途。著仍速赴前藏办事。至济咙以外粮运。据惠龄奏筹办背夫。于东觉、普东寨等处添设等语。所办亦好。今和琳又赴济咙一带帮办。自更周妥。其济咙距前藏。尚有四千余里。亦恐鞭长莫及。著和琳酌量。如鄂辉查催粮运。尚为得力。莫若令彼于前后藏适中之地。往来照料。更为有益。如不能得力。即令竟回前藏。办理一切。亦无不可。　　

○又谕、据梁肯堂奏、蝗蝻多起自湿下之区。所有蓟州、玉田等州县。业经飞饬通永道索明阿、亲往确查等语。直省蝗孽。前据蒋赐棨等奏称、竟系由三河一带所起。是该县知县李培荣、实有应得之咎。昨已降旨询问。令该督严查参劾。并令李培荣离任。听候部议。该州知州员缺。已另放有人矣。兹梁肯堂奏到摺内。仍属含混其词。未将三河一路提出。确实奏明。显系心存回护。是诚何意。著梁肯堂再行明白回奏。毋得始终瞻徇。致干咎戾。再前以保定、天津、一带被旱较重。河间、景州、尤甚。因思向来散赈。原属银米兼放。谕令该督通盘筹画。如库项不敷。另须拨帑支放。即据实奏闻。候朕拨给库帑。倘截留米石。尚有不足。亦即酌定数目陈奏。再行降旨。今尚未据该督覆奏。著传谕梁肯堂、迅即确核情形。据实速奏。以副朕轸念灾区。有加无己至意。又梁肯堂另摺称、保定、所间、天津等属。于七月二十一二等日。各得雨二三寸、至深透不等等语。此时节候已迟。不能赶种秋禾。即得透雨。亦岂能于民田有济耶。总应尽心办理灾赈可也。　　

○壬申。谕、前因直隶顺德、广平、大名、三府属。雨泽短缺。麦收歉薄。早经降旨截漕三十万石。以备接济。又因保定、天津一带。得雨稍迟。被旱较重。而河间、景州、为尤甚。虽已赏截漕米二十万石。但恐被旱处所较广。尚有不敷。特令梁肯堂通盘筹画。如放赈银米不能足用。即行据实陈奏。再行拨给。今据该督奏、悉心核计成灾分数。及应赈户口。尚不敷米二十万石。银八十万两等语。著照所请。即于通仓内、再行赏拨漕米二十万石。户部库帑内、拨给银八十万两。交该督收贮。以备赈济之用。梁肯堂务须督饬所属。严加查察。毋使吏胥等、稍有克扣浮冒。俾小民均沾实惠。不致一夫失所。以副朕轸念灾黎。有加无己至意。该部遵谕速行。　　

○又谕、据托伦奏、雨水农田情形一摺内称。南昌、新建、进贤、都昌、鄱阳、余干、德化、湖口等县。滨河傍湖。因江水涨发。低洼田亩。间有被淹。现在积水未退。恐杂粮不及赶种。应查明分别办理等语。南昌、新建、等县傍水低田。被淹后积水不能速退。以致杂粮不及赶种。著托伦详悉查明。分别酌借耔种口粮。统俟明年秋收后。免息还仓。所有应徵粮银。并著缓至来岁麦熟后徵收。俾傍湖贫民。得资接济。该护抚务须确切查勘。实心经理。以副朕轸念民依至意。　　

○又谕曰、蒙古王公等奏、今岁值有闰月。哨内已降霜雪。且过哨鹿之时。请暂停进哨等语。山庄气候早凉。该王公等以朕年过八旬。诚心吁恳。且驻跸此处。伫待红旗捷报。道路较近。尚可早到数日。著照所请。停止进哨。但随围人等、业已远来豫备。不无需费。著加恩仍照例各减半赏给。即令回京。其御前乾清门行走之额驸、及众闲散蒙古王公等。俟十六日在惠迪吉门瞻觐后。均令各回游牧。其由京前来之前＜釒夅＞护军等各营官兵。亦著无庸前赴热河。以示体恤。　　

○又谕、前因顺天府所属蝻孽萌生。经派往大臣等分路查勘。核对所奏情形。当起自三河一带。梁肯堂非惟不将该县李培荣查参。转以之请升通州知州。所有三河县缺。仅令州判陈馨洲接署。显为李培荣规避处分起见。将其咎卸与微末州判。以完此局。本日据梁肯堂奏、李培荣已先委署通州。如虫患竟起自三河。自应将陈馨洲参奏等语。果不出朕所料。朕知梁肯堂必如此办理。早经降旨将李培荣离任。其通州员缺。另将景祥简补。梁肯堂身任总督。乃徇庇属员。曲为开脱处分。实大不是。著交部严加议处。　　

○又谕、据梁肯堂覆奏、查蓟州至永平一带营房墩台。被冲倾圮。州县营员。均未具报请修。前任提督阎正祥、亦未移会有案。致未修理等语。塘汛为兵丁防守之地。自当修理齐整。以壮观瞻。乃该处文武各员。并不随时报修。阎正祥亦并不移会总督。任其倾圮。所有蓟州、永平、一带塘房墩台。即著落阎正祥分赔一半。该地方官分赔一半。勒限速修。以示惩儆。
  </div>
  <div class="pagination">
   <a href="清实录乾隆朝实录_page1772.html">
    上一页
   </a>
   <span>
    ...
   </span>
   <a href="清实录乾隆朝实录_page1768.html">
    1768
   </a>
   <a href="清实录乾隆朝实录_page1769.html">
    1769
   </a>
   <a href="清实录乾隆朝实录_page1770.html">
    1770
   </a>
   <a href="清实录乾隆朝实录_page1771.html">
    1771
   </a>
   <a href="清实录乾隆朝实录_page1772.html">
    1772
   </a>
   <span class="current-page">
    1773
   </span>
   <a href="清实录乾隆朝实录_page1774.html">
    1774
   </a>
   <a href="清实录乾隆朝实录_page1775.html">
    1775
   </a>
   <a href="清实录乾隆朝实录_page1776.html">
    1776
   </a>
   <a href="清实录乾隆朝实录_page1777.html">
    1777
   </a>
   <a href="清实录乾隆朝实录_page1778.html">
    1778
   </a>
   <span>
    ...
   </span>
   <a href="清实录乾隆朝实录_page1774.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
