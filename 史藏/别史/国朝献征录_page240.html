<!DOCTYPE html>
<html>
<head>
    <meta charset="UTF-8">
    <title>国朝献征录 - 第 240 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 240 页/共 245 页</h1>
    <div class="content">　　●焦太史编辑国朝献征录卷之一百十七 

　　寺人 

　　◆寺人 

　　赠司礼监太监云公奇墓碑铭（何孟春） 
　　沐敬传 
　　阮安传 
　　御用监左少监赠御用监太监阮公浪墓表（李贤） 
　　内官监太监成公敬传（乔世宁） 
　　栢玉传 
　　金英传 
　　兴安传 
　　陈准传 
　　阿丑传 
　　太监怀恩传 
　　太监怀恩事迹 
　　司礼监太监葵庵覃公昌墓志（徐溥） 
　　覃吉传 
　　钱能传 
　　何鼎□ 
　　黄赐传 
　　司礼监太监张公永墓志铭（杨一清） 
　　崔和传 
　　司礼监太监梅东萧敬墓表（杨一清） 
　　司礼监太监掌监事兼督东厂麦公福墓志（徐阶） 
　　司礼监掌监事太监滕公祥墓志铭（陈以勤） 
　　司礼监太监兼督东厂黄公锦神道碑（徐阶） 
　　司礼监太监张公宏墓表（王家屏） 
　　玉振本求 
　　曹吉祥传（永平志） 
　　汪直传 
　　南京御马监太监汪直 
　　梁方 
　　刘瑾传 

　　○赠司礼监太监云公奇墓碑铭（何孟春） 

　　何孟春 
　　南京太平门外钟山西有内官享堂一区我　太祖高皇帝所赐今加赠司礼监太监云公奇葬地也按旧碑公南粤人洪武间内使守西华门时丞相谋逆者居第距门甚迩公剌知其事冀因隙以发未几彼逆臣言所居井涌醴泉邀　上往幸銮舆当西出公虑必与祸会走冲跸道勒马衔言状气方勃崪舌駃不能达意　上怒其不敬左右挝捶乱下公垂毙右臂将折犹奋指贼臣第弗痛缩　上乃悟登城俯顾则见彼第内壮士衷甲伏屏帷间数匝亟返椶殿罪人一一就缚召公息绝矣　上追悼公死非罪忠弗白宜申恤典遂赠某监左少监赐葬兹地命有司春秋致祭仍给六人备岁时洒扫役于戏此我　高皇帝所以天下臣民主而当祚及万世者也公受累朝祠祀若干年正德庚辰守备南京司礼太监黄公伟高公隆芮公景贤尝一新其亭台兵部尚书乔公宇寔记堂壁嘉靖乙酉王公堂守备之明年偕高公廵视　孝陵垣墙道经公墓感厥忠义咨诸同守备秦公文复请于朝加今赠致祭公获报身后久而葢彰如是哉祠堂视制颇闳深前有门廊后有池有桥百余年来中官之没而旁祔者咸得墉护庀南京内官监太监杨君顺寔募厥役高王二公既公获兹新命欲树碑茔域衷委君而问铭于春春惟云公忠义皎然冬霜秋日　高皇帝洎　今上显扬之以感厉天下后世臣子于是乎在诸公秉彝好德之兴感于是乎在铭曷敢辞公所遭谋逆者旧状以胡蓝二党夫胡惟庸之不车丸在洪武十三年蓝玉在二十六年胡被诛后　诏不设丞相至蓝十四年矣春敢定以胡是以补旧碑之缺备他日史官之考证于戏公之灵弗泯其将大慰矣夫 

　　○沐敬传 

　　太监沐敬建文时入禁中貌魁伟敢慷慨直言永乐中从征漠北行逾月不与虏遇人马困顿　上意犹未巳谏者皆被谴敬谏至再四　上詈之曰反蛮敬曰固不知孰反蛮也　上怒命曳出斩之敬辞色不动　上徐曰我家养人若皆得此人岂不诚有益邪释之寻亦跸人称其忠 

　　○阮安传 

　　阮安交址人清介善谋尤长于工作之事北京城池九门两宫三殿五府六部及塞杨村驿诸河凡诸役一受成算而巳后治张秋河道卒平生赐予悉上之 

　　○御用监左少监赠御用监太监阮公浪墓表（李贤） 

　　李贤 
　　公姓阮讳浪世家交趾永乐中　太宗皇帝因安南作乱遣将征之众悉归附时公甫十余岁特俊爽被选入掖庭　太宗见而奇之冀成其才命读书于内馆公颕敏好学孜孜不倦遂博通羣书颉颃儒者然德性惇笃能以礼自持与物无竞辈行莫不折巳加敬焉用是　太宗命理尚衣监事公益敬谨小心克勤所事洎侍　仁宗尤爱其才将有宠任之渐　宣宗初遂擢奉御俾掌宝钞司时官军直禁卫者宜置金牌特委公督治事不日而完宣德三年西洋诸国进御船抵广南有司驰报　宣宗以封褚宝物必得其人命公驰往处置周密而还所历秋毫无犯　宣宗甚喜赏赉殊厚五年　宣宗念丑虏弗率亲帅六师出塞以振威武公扈征有功升御用监右监丞正统改元之初　今上以公先朝旧臣多效劳勚特升左少监侍　上十有五年恭慎不懈如一日及　上居南宫公复以老成端谨入侍左右事无大小悉姿委之时景泰巳易太子奸臣觊图爵赏构辞加害言公欲纠众复立正统又欲公旁引内外勋旧织成罪状百端拷掠极其惨毒未肯承服遂忍恨而死终不累人闻者莫不酸辛呜呼公能之死不变以息内外勋旧之祸视古之剖心明诬者亦何让哉公生于洪武某年九月九日卒于景泰三年七月十二日春秋若干今　上复位改元天顺首诛奸恶深悼公之诬枉特赠公御用监太监赐以秘器如礼敛之复令所司择地营冢圹遣官谕祭以妥其灵公虽弗克享高爵于生前而所以表公之节白公之心伤公之亡宠眷巳极则公之死不徒死所谓有重于泰山者也司设监丞贾公安犹虑公之行实未尽暴于世属予表刻石墓道以示不朽云 

　　○内官监太监成公敬传（乔世宁） 

　　乔世宁 
　　成敬字思恭永乐甲辰进士选翰林庶吉士改　晋府奉祠宣德时以晋府事尽系王府官悉论死以敬不与事议永远军敬自以遗累子孙不如死乃自乞就死　宣庙矜怜者久之下腐刑觊天幸不死后果不死始　景皇在郕邸时敬以典宝侍讲读既即位升内官监太监甚亲信任事敬逊避不招权宠又不乞恩泽　上尝欲官其亲属数问亲属在京者几人敬对曰亲属俱在籍里且俱田夫不可以官未几　上又问敬又对如初　上益多其让乃命即其籍与吏目一人是时吏目越者于敬从孙人号土吏目云景泰四年敬乞省墓　上赐敕及墓祭费更赐诗宠行越二年卒　上悲悼甚遣官护丧修坟给葬祭　恩典殊优一时以奇遇云敬有子曰凯字舜卿景泰辛未进士始第后即病病无何死　上以敬故知凯闻其病且死谕敬曰凯平时志欲何官敬泣谢对曰凯愿出入禁闼以犬马自効顾福薄柰何　□叹曰信薄福薄福遂授吏科都给事中□闻□□□时年未三十也凯俊才善诗赋亦时作金元□词曲人多传之诸诗文能立就巳即焚毁不留藁泾阳人御史李锦与凯善每见凯作辄其藁藏之积成集余后问其孙举人瑗瑗欲检故藏书报余会瑗以事系狱余从其家求之无有矣 

　　○栢玉传 

　　中贵栢玉在宣府尝有所干于刘侍郎琏琏一切执法不从人谓玉必衔之其后刘公卒玉乃悼惜不巳每对人言辄追念刘公以好人难得询其故曰玉每有事干之无一从者然我至今思之葢侍郎所执是其不从我者我非是也及卒语不及私惟云此大同我国家后门我乃死矣夫后来者何人勿坏我家事也可谓能以义自断而乃心国事云 

　　○金英传 

　　金英不知何所人官内侍当薛瑄王振所陷既放免复起南京大理寺卿时英奉使至南京及还公卿俱饯于江上瑄独不往英还至京言于众曰南京好官惟薛卿一人耳寻被召命　景帝既嗣位意欲易储一日语英曰七月二日东宫生日也英叩头曰东宫生日乃十一月二日　帝默然葢帝所言谓怀敏英所对谓　宪庙也实与魏征献陵之对相似其当己巳之变人心汹汹徐元玉□□□名英趋往问计元玉以南迁对又往问成山侯王通通以挑筑京城外壕对二人大英所鄙乃慨然宣言于众曰此时当竭力固守召勤王之师于四方足以捍虏有以迁都言者　上必诛之无赦众心乃定卒以选将练兵婴城固守悉付于于肃愍公竟能以亡存传业无穷者英之决策岂可少也哉 

　　○兴安传 

　　景泰七年春尚书于谦以病在告　帝遣太监兴安舒良日往视之谦持身严甚一毫不苟取位至孤卿先世室庐其弟惟市屋数间以居正室董氏卒时年未五十不再娶以王事多艰穷年不还私第居止朝房留一养子以侍食无重味非公燕不置酒当在告时安与良更番来视见谦自奉过于简朴叹息而去因以闻特计所资用一切上方制之至辍尚膳酰酱蔬菜之属赐药需竹沥驾幸万岁山亲伐竹沥以和药丸言官有言柄用太重者兴安言只说日夜与国家分忧不要钱不爱官爵不问家计者更有何人朝廷正要用人似此等寻一个来换却于公可也众默然 

　　○陈准传 

　　陈准不知何许人人清俭平恕先是东厂大阉尚铭怙宠弄权纵官校骚扰无辜缙绅大所罗织一事辄连自变量十人黩货无厌一日事觉夺职因以准代之准下令曰凡事系大逆不道者告我非此则有司之事我无与焉京师始得安枕而卧矣 

　　○阿丑传 

　　阿丑事　宪庙侍中善诙谐每于　上前打院本颇有方朔风时汪直专恣势倾中外人屏息不敢语丑思有以折之一日于　上前作醉人骂酒者一人曰某官来骂如故复曰驾来又骂如故复曰汪太监来矣骂者惊怖帖帖傍一人曰天子驾至不惧而惧江太监何耶对曰今但知有汪太监不知天子也自是直宠少衰时两都御史王钺陈钺者交媚直结死党丑于　上前作直状貌持双斧趋跄而行旁一人问故直荅曰吾将兵惟仗此两钺耳问钺何名曰王钺陈钺也　上颔而笑时有勋戚掌团营私役兵二千营造居室丑垓下之戏口称六千兵散楚歌声或人争曰当八千丑曰尔不知耶此二千人某侯家造房未回也　宪庙密遣尚铭侦之侯家即彻工矣一日于　上前作六部差遣状命精择其人既得其人问姓名曰姓公名论主者曰公论如今无用次一人问其姓名曰姓公名道主者曰公道如今难行最后一人问其姓名曰姓胡名涂主者忻然曰胡涂如今尽去得　上微哂而巳梁方卖官鬻爵动以传奉名一日设宴丑设主客二人相见状主曰客从何来曰从船上来曰船行安稳否曰止苦水虱扰人不得安眠耳曰何不将被褥日中曝晒之可除也曰不然都钻入船缝中去矣其人沉吟曰除是斫却梁方自无船缝矣闻者双然又设病者问医曰我胸前肿起无头无脑痛不可言何以疗之医曰我有方不费一钱病者问何药曰此无名肿毒但得五更不语唾涂其上则自消矣病者曰此□难得医曰汝弗知邪今五府六部黄门乌台职常言路者都是不语之人何谓难得哉嗟乎今之仕者有愧此寺人之言多矣 

　　○太监怀恩传 

　　弘治元年闰正月赐故司礼监太监怀恩祭葬祠额曰显忠恩直隶苏州府人本姓马宣德间入禁中赐□□累升至太监掌司礼监事其人公廉直谅识义理通典故在　宪宗朝左右承弼动必以　祖宗准直言正色无所避忌一闻万安刘吉彭华尹直入阁办事叹曰内阁用此四人可谓无人矣　宪宗雅重恩至于谋断大事扶植国本不惑羣议人不敢于以私晚罹谗谮司香　祖陵天下以诎　上在东宫时巳悉知之及　即位驿召至京仍掌司礼其于新政多所裨益未久而卒　上震悼不置特隆赙恤内臣建祠赐额者自王振刘永诚之后恩实与焉葢朝廷希阔殊特之典此外如覃士覃昌韦泰辈皆有之越是以来祠额寝广祭葬尤众不能悉记矣 

　　○太监怀恩事迹 

　　林俊之劾继晓也丁之诏狱事且不测怀恩叩首诤曰不可自古未闻有杀谏官者我　太祖太宗之时大开言路故底盛治今欲杀谏官将失百官心柰何臣不敢奉诏　上大怒曰汝与俊合谋讪我不然彼安知宫中事举所御砚掷之恩以首承砚不中复怒仆其卓恩脱帽解带于御前号哭不起曰不能复事　陛下矣　上命左右扶出至东华门使谓镇抚司曰若等谄梁芳合谋倾俊俊死若等不得独生乃还归卧于家曰中风矣不复起视事　上无可柰何命医调治使者旁午于道俊狱得解时星变黜传奉官御马太监张敏请于　上凡马坊传奉不复动敏袖疏来谒跪于庭恩徐曰起起病足不能礼问来何曰巳得旨马坊传奉不复动恩大言曰星之示变专我辈内臣坏朝廷之法也外官何能今甫欲正法汝又来坏之他日天雷将击汝首矣指其坐曰吾不能居此汝来居之汝兄弟一家徧居权要又欲居我位乎敏素骄贵又老辈也闻其言不敢吐气归家中气而死章瑾以贡宝石进镇抚司命怀恩传旨恩曰镇抚掌天下之狱极武臣之美选也柰何以货得之不肯传　上曰汝违吾命乎恩曰非敢违命恐违法也不得巳乃命覃昌传之恩曰倘外廷有谏吾言尚可行也时俞子俊兵部尚书恩讽之曰第执奏吾汝从中赞之俞谢不敢恩叹曰吾固知外廷之无人也时都御史王恕屡上疏切直恩力扶之卒免于祸每恕疏至恩叹曰天下忠义斯人而巳及弘治初言路大闲进言者过激切或指内臣刀□之余覃昌大怒恩曰彼言是也吾侪本刑余之人又何怒焉初内藏积金凡十窖窖凡若干万葢累朝储之以备边未尝轻费景泰末颇事奢侈　英宗在南内闻之叹曰累世之积其尽乎甫复位即往视之则金皆在缺其一角耳旋节他费补完之成化中梁芳韦兴等用事奇技淫巧祷祠宫观宝石之事兴于是十窖俱磬悬久之　上一日指示芳等曰帑藏之空皆尔二人之兴惧不敢言芳仰言曰臣　陛下造齐天之福何谓虚费因子三官庙显灵官之类曰此皆　陛下后世齐天之福也　上不怿起曰吾不与汝计后之人必有与汝计者盖指　东宫也芳等退而惧寝食俱废时　上钟爱兴王或芳计曰不如谋午昭德劝　上易之立兴王是昭德无子而有子兴王无国而有国如此可保富贵于无穷岂直免祸哉芳大以然言于昭德劝　上易储时怀恩在司礼监曰此事只在怀恩　上间召怀恩微露其意恩免冠叩头曰奴死不敢从宁　陛下杀恩无使天下之人杀恩也伏地哭不起　上不怿而罢恩退闭门不出诏往凤阳守陵恩既去次及覃昌昌曰以怀太监之力量尚不能支我何能忧不知所出或之谋曰不如谋之阁下使分其责昌以然于是各赐金一箧乃诣阁下言之万安默然不对次刘吉亦默然　上又质责昌昌无以容屡欲自经死会泰山震内台奏曰泰山东岱应在东朝得喜乃解　上曰彼亦应天象乎曰　陛下即上帝　东朝即上帝之子也何谓无应　上首肯始诏东驾选妃不易太子矣 

　　○司礼监太监葵庵覃公昌墓志（徐溥） 

　　徐溥 
　　高皇帝当平定天下之后建官分职以理庶务又□周礼即御府设监局库以内臣分理之若司礼监其一也自宣德正统以来司礼之选益重盖其职专掌礼仪参预机务非积学制行通达政事鲜克当之若太监覃公其可谓称其职矣公讳昌字景隆别号葵庵世家庆远府宜山县广右着姓父讳敬才娶韦氏生公兄弟姊妹八人正统丁卯岭表兵扰公避乱山谷间及事平兄弟辈俱先亡独遗公与弟旺及季妹莲而巳时悉送诣京师公时年幼而姿甚美乃选入内庭被旨与旺同学书馆而受业于古尚书文安刘公学士恒简林公巳而公复被拔进学于文华殿之东庑特命故学士文懿吕公少保文僖倪公教之天顺丁丑　英宗复位　宪宗时在东宫讲学命公伴读甲申　宪宗嗣位擢奉御再擢针工局右副使管局事成化乙酉始进司礼监右少监乙巳命掌本监印丁未　今上嗣位乞侍山陵不允弘治戊申求退愈切　上重其老成数勉留之癸丑十月公疾作遣医视且使人存问不绝及疾笃门下尚衣监太监宁公诚具奏始命归私第是夜竟卒寔乙卯正月九日距生宣德癸丑九月十二日享年六十有三没之日上闻悼惜不巳特命本监太监李公华率宁公等经纪丧事所赙甚厚三遣礼部谕祭工部给棺营坟坟有祠赐额曰褒德恩数稠迭皆出常等　圣慈仁寿太皇太后　皇太后　中宫亦皆致赙内外之人相率吊祭有善人巳矣之叹可谓难得也公人孝行□其先恩义周于族弟旺官承运库奉御以卒言及必流涕季妹择壻归于腾骧右卫指挥使陈宽封淑人笃于故旧久而不忘及与人交重信义持巳谦恭惟以盈满戒不自骄侈事上忠诚而不欺待下１慈厚而不刻至于御前议处大事默赞圣政慎密周详而人不知者盖多矣惟朝廷大礼多公掌行其次第可纪者选吉王妃一封宸妃捧册二尊上　圣慈仁寿皇太后徽号充内副使捧册三皇子五位冠相礼四封兴王等五王充内副使五封贵妃等十妃宣册六尊加　圣慈仁寿太皇太后徽号捧册七附　宪宗神主于太庙奉主八选兴王妃九封寿王等五王充内副使十立　皇太子充内副使奉册节十一新建太庙夹室□奉安　懿祖皇帝皇后神主十二此其大者也平生蒙　列圣恩宠有御食厩马之命蟒衣玉带之颁庄田禄米之给至于金帛奇物时有赏□不可胜计又尝赐象牙图书二其文曰忠诚不怠谦亨忠敬金石图书各一其文曰才华明敏补衮宣化皆所以表着公之才德云 

　　○覃吉传 

　　覃吉不详其出成化间东宫典玺局郎温雅诚笃识大体通书史议论执方辅道　东宫动作举止悉矢见以正学庸论语皆其口授暇则开说诸司要务及民情土俗农桑军旅以至宦立专权蠧政之由尽悉其态曰吾老矣何心富贵但得天下有贤主足矣每　东宫出讲必使左右往迎讲官讲毕即语讲官曰先生吃茶局丞张端以过礼吉曰尊师重傅当如此也　上赐东宫皇庄吉晓以不当受曰天下山河皆主所有何以庄徒劳民伤财左右之利而巳竟辞之一日　东宫尝随他宦念事上经吉适至　东宫骇曰老伴至矣即取孝经自携吉跪曰主得无念经乎曰吾读孝经耳其见畏如此 

　　○钱能传 

　　□原王公既回钱塘吴公诚代之太监钱能遣指挥胡亮迎宴于平夷回问曰亮比王某何如曰亮甚好知敬重公公与王某不同能微笑曰王某只不合与我作对不然这样廵抚只好与他提草鞋耳夫以能之怨王公而本心不泯如此士大夫者可胜慨乎 
</div>
    <div class="pagination">
<a href="国朝献征录_page239.html">上一页</a><span>...</span><a href="国朝献征录_page235.html">235</a><a href="国朝献征录_page236.html">236</a><a href="国朝献征录_page237.html">237</a><a href="国朝献征录_page238.html">238</a><a href="国朝献征录_page239.html">239</a><span class="current-page">240</span><a href="国朝献征录_page241.html">241</a><a href="国朝献征录_page242.html">242</a><a href="国朝献征录_page243.html">243</a><a href="国朝献征录_page244.html">244</a><a href="国朝献征录_page245.html">245</a><a href="国朝献征录_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
