<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 445 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 445 页/共 848 页
  </h1>
  <div class="content">
   ○以荆州协领顺格、为成都副都统。　　

○癸未。谕内阁、御史陆尧松奏、开放甲米迟延。米车赶不进城。请旨饬催一摺。京仓开放甲米。自应按日早放早完。以杜弊端。据该御史奏称、本月十六七等日。俱系太平仓开放甲米之期。该仓距崇文门不过十数里之遥。乃甲米赶不进城者。十六日竟有一百十石。十七日九十六石有零。自系该仓开放迟延所致。著仓场侍郎即严饬各仓监督。务令每日早放早完。毋任米车逗留城外。致滋弊窦。如再有迟延。惟该侍郎等是问。决不宽贷。　　

○谕军机大臣等、前因有人陈奏、四川总督鄂山署内。有门丁杨姓、幕友杨姓、并内署仆妇马氏等交通作弊。案关职官营私谋缺。当降旨交鄂山明白回奏。并自行确查究办。兹据奏上。年十一月间。闻有刁徒假称熟识衙门、招摇撞骗之事。当经饬令两司严查究办。旋据该府吴秀良、以段崇善在府首告马边厅同知赵岳兰等用银谋缺等情。随即饬司亲提审办。究出曾在该督署内打杂跟役高五等知情。并因高五已回陕西原籍。密拘到案。讯系缘民人郑瑞闻有调剂州县之说。起意诓骗。托词谋缺。商允段兴等假立银票一万两。意图诓令赵岳兰写立借约。并称高五等知情。段崇善闻知此事。即向雷尔＜?马虞＞等挟制索诈。在府具控。经该司等严讯各犯。实止诓骗未成。并因高五等听从杜兴荣嘱探信息。实无夥同撞骗情事。已经按例从严惩办。罪止拟徒。是以据详咨部。未经奏明回避。现因接奉谕旨。即将杨升、马氏、专交新任藩司提案严鞫。仍遵旨自行确查究办等语。案关职官营谋署缺。嘱托探信。既有厮役人等招摇生事。无论情事大小。总当奏明办理。方能服众而免私嫌。乃鄂山见不及此。将就了事。以致人言远播。实该督自启之也。即以此事而论。在该督无非咎止失察。有何紧要。乃如此含糊结案。反中一私字。朕为该督惜之。现在全案人证。既据提集从严讯鞫。不难彻底根究。著交瑚松额督同藩司李羲文、秉公严审。务得确情。按律定拟。李羲文系新任藩司。到任未久。又非原审之员。无所用其回护。该将军近在同城。谅有听闻。此事自应究悉原委。务当悉心研鞫。以期水落石出。不准稍有讳饰。意存消弭。致有不实不尽。案内情节。虽据该督审拟罪名。照例咨部。仍应研究明确。执法严惩。无枉无纵。将此谕令知之。　　

○两广总督庐坤奏报、查阅南韶营伍。得旨、果能营伍改观。悉成劲旅。方为不负委任。但不可徒作侈言也。总在一实字。　　

○以銮仪卫冠军使锡麟、署銮仪使。　　

○以拏获盗匪多名。予广东道员蒋明远等升叙有差。　　

○甲申。上诣绮春园问皇太后安。　　

○谕内阁、瑚松额等奏、遇有成都协领缺出。可否不计两翼满蒙旗分。一体拣选之处请旨一摺。协领有统办旗务之责。若计两翼旗分拣选。佐领无多。不甚得人。自系实在情形。兹据瑚松额等奏、请照盛京各省之例办理。尚属可行。著照所请、嗣后成都协领缺出。即不计两翼满蒙旗分。由八旗佐领内一体拣选。送京带领引见补放。　　

○命刑部左侍郎恩特亨额、太仆寺卿卓秉恬、驰往陕西查办事件。　　

○乙酉。谕内阁、宝兴等奏、恭谒永陵。敬谨确查鹿角被冲情形一摺。本年盛京地方。山水陡发。永陵鹿角木植。间被冲失。经宝兴等敬谨查得启运门。西配殿。俱有渗漏。椽头亦有曹□少朽。方城西北角城身臌闪一段。其前下马牌以南。自东至西。冲出水沟一道。长一百八十丈。鹿角冲失五百六十八架。护堤河柳。间段冲倒六百余株。并陵西泊岸。共冲刷一百六十丈。鹿角以外地面。亦有冲刷沟坎之处。各项被冲情形。必须敬谨估修。以昭慎重。惟陵寝重地。风水攸关。著钦天监即行选择吉期具奏。交该将军等敬谨兴修。俟选择定期后。即遴派通晓堪舆之员。前往相度取土方向。其鹿角以外冲刷沟坎之处。著即饬旗民地方官赶紧平垫。至备修清宁宫木植。现据捞获八十件。究竟官封木植。被冲若干件。有无续行找获。现存木植。是否足敷应用。如须添备。著宝兴等详细查明。即行采办备用。此外东堡旗民住房被冲。及附近田禾补淹之处。著地方官查明照例办理。又另片奏、西堡以西一里余曹家屯地方。山水骤发。靠南河身淤塞。水势北冲。将泊岸并御路经过之处。冲刷成河。如再平垫砌筑。所费浩繁。著于御路以北毗连旗地一段。改设御路。并著通晓堪舆之员。详慎相度。于风水有无妨碍。其被冲刷处所。即妥为镶安。仍将靠南河身挑浚。以期巩固。　　

○谕军机大臣等、据吴荣光奏、坐选湘潭县丞胡潆、以曾之馥等诬告该员得受私盐陋规。勾串李青云、尹本和、捏造谳语。贿串盐道丁幕傅石柱等陷害一案。督臣不为据实奏办等情。赴该抚衙门呈递禀揭一件。案内登覆亲供等四件。前经降旨交讷尔经额提讯。已将曾之馥等分别问拟军杖。胡潆违例擅受。交部议处。该县丞于结案后已将半年。忽又具禀呈告。其呈内所称湖北李粮道委赴湖南。行提该员来省面讯。并单开案情。令该员一一登覆。该员到湖北省后。武昌府知府裕谦等。始则劝伊改换供情。继则用言吓唬。并将伊差押武昌府官厅。冻饿三日。内署造出避重就轻化大为小化有为无各假供。勒令画押。并允许不将伊处分。及总督过堂时。云我留你功名。不可多事。不料讷总督前在湖南臬司任内。与胡盐道换帖相好。以致委审各官。偏袒胡盐道及其丁幕。并不查讯伊亲供原案实情。按律治罪。反将前湘潭县魏棨批讯尹本和告莫如学之案。为伊擅受。交部议处。伊认真办事。不合宪意等语。该员既经画擅受民词之供。处分岂能宽免。如有屈抑。当时何肯听问官逼勒。是否系被参情急。妄思造言反噬。希冀开复原官。抑系实有冤抑。若不彻底究明。不足以折服其心。著昇寅、赛尚阿、于广东审案完竣后。即驰赴湖南省城。提集全案人证卷宗。秉公研讯。务得确情。毋任稍有讳饰。致有不实不尽。以成信谳。吴荣光原摺。并胡潆原禀。俱著钞给阅看。将此谕令知之。寻奏、盐道胡鏻、委无听受丁幕怂恿。及恃势抑勒等情。武昌府知府裕谦、承审此案。并未劝勒画供。该督亦并无瞻徇情面之处。湘潭县县丞胡潆、讯无得规包庇。其违例擅断莫如学控案。业经该督奏明议处。复又列款禀揭。本应治以诬告加等之罪。惟该员被诬被饬。旋即告病。不无冤抑。虽禀词不尽得实。究出于情迫难已。盐道胡鏻、虽无抑勒胡潆告病等情。而于门丁傅石柱抗差滋事。漫无觉察。又未能督缉曾之馥等究办。致令复出窝匪扰害。咎实难辞。胡潆、胡鏻、应请一并交部议处。余均应照该督所奏拟结。下部议。从之。　　

○又谕、有人奏、湖南湘潭县知县灵秀、前署龙阳县时。曾娶捕快之妻为妾。及到湘潭任后。凡命案呈报。并不及时亲赴尸场相验。往往迟至十余日。尸身腐烂。擡至城外就验。该县民人陈德猷、陈青山等塘内。有人失足溺毙。亲属领埋月余。该县忽将保甲拘案。严刑勒取有伤供给。旋拘地主到案。责押班房。诈银二千两。寝息其事。其他田土钱债。一经控告有案。靡不勒索赃私。如此贪劣之员。不知该省上司。何以列入卓异保荐。又湖南候补通判署攸县知县叶起鹏、到任后即以生日为名。派令城乡保正代为散帖。横索绅民寿礼。敛费至数千余两之多。收纳漕米。每石折价大钱五六千文不等。有余谭二姓情愿完米。不肯折价。即以抗漕阻饷毁破公堂。通禀上司。及委员赴攸查讯全虚。竟罚令出银五千两。该员又复亲自下乡。以催徵钱粮为词。随带书役多人。按户索钱。谓之过山礼。复纵令夫役勒索钱文。谓之草鞋钱。稍不遂欲。即遭销拏等语。州县为亲民之官。必应洁己奉公。方为无忝厥职。若如所奏。该二员贪污酷虐。劣迹累累。于吏治民生大有关系。著昇寅、赛尚阿、于广东审案完竣后。回至湖南。提集案卷人证。秉公查讯。如果属实。即著据实严参。毋稍瞻徇。以惩贪墨而肃官箴。原摺著钞给阅看。将此谕令知之。　　

○赏贝勒奕絪、三眼花翎。命仍在散秩大臣上行走。　　

○旌表守正被戕直隶大兴县民李长兴妻刘氏。　　

○丙戌。上幸静明园。诣龙神庙拈香。　　

○以吏部右侍郎奕纪、兼总管内务府大臣。　　

○丁亥。命吏部右侍郎奕纪、礼部右侍郎文庆、兵部左侍郎嵩溥、查勘京城内外护城河道工程。　　

○旌表守正被戕河南上蔡县监生任殿元女娟姐。　　

○戊子。仁宗睿皇帝忌辰。遣官祭昌陵。　　

○上诣安佑宫行礼。　　

○谕军机大臣等、本日据钟祥奏、卫水异涨。临清坝口扪阻。惟有蓄汶敌卫。以利漕行。因河汛朱家湾官堤矬蛰过水。难资蓄汶。现在派员勒限赶紧堵合。俟漫口合龙。即责成运河道敬文、督同河闸各员。设法蓄汶。其闸口现经该州等尽力疏浚。但得卫水稍低。即可放船无阻。至朱家湾堤工。经修之员。是否已逾固限。由河臣吴邦庆查明核参。博平县知县、与有防守之责。能否于限内帮同堵筑。另行照例分别参办等语。本年重运渡黄。较常年已逾例限。现据查明未出临清闸粮船。尚有三十七帮。其卫河异涨。据称设法蓄汶敌卫。即可放船无阻。并届时随到随放。不致有稽回空。该抚务相度情形。设法办理。俾重运尾帮。届时出闸期无阻滞。并回空军船南行。亦不致稍有稽迟。其朱家湾漫口之处。著该抚即亲往督饬各员。勒限严催。赶紧妥办。克日堵合。不准稍任迟缓。致有贻误。至朱家湾堤工。著即行知吴邦庆查系何员经修。是否已逾固限。据实核参。博平县知县杨祖宪、与有防守之责。现饬帮同堵筑。如限内不能完工。著该抚一并据实参奏。将此谕令知之。　　

○旌表守正捐躯直隶安平县民崔服女辰姐。　　

○修直隶永定河旱口堤埽各工。从总督琦善请也。　　

○己丑。上奉皇太后幸观澜堂。进膳。　　

○谕内阁、恩铭奏、全漕尾帮。催入山东境日期一摺。据称全漕湖南三尾帮催入山东境。尚俱跟接。不任片刻滞延。现在八闸水虽溜急。帮船加纤挽行。可期连络。其滕县境内之十字河。最易淤垫。现饬该管河员竭力疏浚。并饬地方官雇备剥船起用。该漕督前赴该处相机筹趱等语。本年南漕尾帮。埽数渡黄。较常年已逾例限。现既催入东境。其朱家湾漫口之处。已谕令钟祥妥办。克日堵合。所有帮船。必应赶紧迎提。设法筹趱。以速补迟。不可再有稽滞。著山东巡抚、直隶总督、及该漕督等严札该管河员。于浅涩处及早疏浚。并督饬催漕各员弁。上紧提催。俾各帮船衔尾前行。不准脱帮在途停泊。况本年三进漕粮。全数在天津迎剥。以速回空。较往年抵通起卸。已属省力。必须严紧催趱。加倍遄行。俾重运交卸回空。各帮及早归次。庶新漕办理。无误开兑之期。傥漫不经心。任令在途延缓。及停泊脱帮。回空守冻。致误期限。惟琦善、钟祥、恩铭等是问。决不宽贷。懔之慎之。　　

○以南河抢险出力。赏同知祝豫知府衔。予淹毙经制效用徐祥祭葬恤荫、如实缺人员例。　　

○庚寅。谕内阁、御史尚开模奏、佐杂擅讯酿命。请通饬严禁一摺。国家设官牧民。各省自督抚以至州县。俱有教养之责。自当实心爱民。廉平为政。凡遇民间词讼。各大吏应严饬地方正印官衡情剖断。岂容佐杂微员。擅行收审。道光元年。曾经降旨通谕。自应恪遵办理。兹据该御史所奏、所日擅受滥刑之案。层见叠出。总由正印官性耽安逸。不知慎守牧民之义。即寻常讼狱。不为速行审结。辄批发佐杂丞倅等官。以致肆意摉求。滥差横索。迨酿成命案。州县先规避处分。意存袒护。上司复曲为开脱。讳饰瞻徇。玩法虐民。莫此为甚。其由各大吏认真查出。诣名参办者。民命已受其荼毒。此外含糊了结。未经发觉者。不知凡几。他省似此等劣员。违例擅受者。又不知凡几。酷烈成风。草菅人命。深堪痛恨。嗣后著各省督抚务严饬所属地方官。遇有词讼案件。恪遵前降谕旨。虚衷听断。不准佐杂等官擅行收审。致酿人命。如有仍前擅受酿命者。将该佐杂等官照例治罪。并将该地方正印官一并据实参办。傥各省督抚不将正印官一并参奏。著吏部于此等案件议处时。核实查参。以肃功令而重民命。将此通谕知之。　　

○又谕、前据御史陆尧松奏、太平仓开放甲米迟延。米车赶不进城。请旨饬催。当经降旨著仓场侍郎严饬各仓监督认真办理。兹据铁麟等奏称、各仓领放甲米。向有限定时刻。稍有迟延。将该监督等分别照例议处。并于道光九年通饬各仓。于黎明时开仓。随时放给。片行稽查御史查核。惟该监督等开放有无迟滞。该章京等支领是否稽延。稽查御史未能悉知。若不明定章程。必致互相推诿。嗣后著仓场侍郎严饬该监督等、遇开放甲米之日。于黎明开仓时。先将于某日某时刻开仓门之处。片行御史查核。再将本日放米确数。并该旗领米章京等何时何刻到仓。米石何时何刻放竣。一并片行稽查御史查核。以专责成。至各该仓并无派役催提押送之责。所有各该旗领米。务须及早到仓。领米后迅即按时陆续进城。著各该旗都统严饬办理。又另片奏、太平等仓甲米进城。行走各城门。请嗣后夏秋间开放城外各仓甲米。太平仓、万安西仓、进东直门。万安东仓、储济仓、裕丰仓、仍进崇文门。免致稽延。著照所请行。　　

○谕军机大臣等、前据宝兴等奏、永陵鹿角木植。间被冲失。并各项应办工程。必须敬谨估修。以昭慎重。当降旨著钦天监选择吉期具奏矣。至取土方向。必需通晓堪舆之员。已派户部郎中万贡珍、驰驿前往。俟该员到彼。著宝兴即带领敬谨相度。务臻妥善。将此谕令知之。　　

○给湖南武陵、龙阳、沅江、益阳、安乡、华容、六县及岳州卫被水军民一月口粮。并房屋田亩修费。　　

○辛卯。上诣绮春园问皇太后安。　　

○江西巡抚周之琦奏、查明龙南县设厂平粜。奸民钟茂仔等滋事情形。得旨、切实从严根究。断不可稍有含混。被人蒙蔽。以挽颓风。是为至要。寻奏、钟茂仔等十九人。同赴米局肆抢。该署县程鼎会营往拏。钟茂仔拾石掷伤兵役。均各逃散。路过县署。见素识之康献仔、李遇明、枷号署前。毁枷放逃。经程鼎督拏。钟茂仔等复将程鼎掷伤。钟茂仔拟斩立决枭示。余按律问拟。下部议。从之。　　

○命前任齐齐哈尔副都统敦良、以原品休致。　　

○壬辰。孝慎皇后殡宫月祭。遣官行礼。　　

○谕军机大臣等、前据瑚松额等奏、该省峨边厅十三支赤夷内雅扎等支夷。因夷地荒歉乏食。并因所管娃子窃穵汉民竹笋。致被殴毙。藉图报复。胆敢出巢滋衅。勾结马边厅支夷。纠集焚抢。杨芳既经亲往督饬该署参将樊丰年等赶紧查拏。此等寻常抢掳夷案。谅不难将首从凶夷。按名弋获。克日蒇事。该提督启程驰往。迄今已一月有余。何以尚未见办理全竣之奏。朕思峨边等境。汉夷杂处。全在该地方官抚绥得力。措置有方。设办理失宜。以致出巢滋事。地方官具有控制之责。所司何事。且上年杨芳奏报三厅地方。一律肃清。峨边二十四地。皆所亲历。并称抚其驯服。诛其犷悍。不致复行滋事。何以未及半年。即有此等焚抢之案。著该将军等务将此案迅速办竣。其遁入巢穴尚未就获之首从各凶夷。必须按名弋获。赶紧及早惩办。不准稍有迟延。尤不准将就了事。傥或办理草率。将来该夷匪等再有勾结滋扰、抢劫逞凶情事。惟瑚松额等三人是问。该将军等其各谨懔。毋得自干咎戾。将此各谕令知之。　　

○又谕、本日据都察院奏、己革福建候补县丞秦师韩、以恃权袒酷任性欺朦等词。遣抱告李百禄赴京控告。赵盛奎接奉此旨。著即由浙江驰驿前往福建。会同张鳞提集人证卷宗。将秦师韩所控各款。逐一确查。秉公严讯。是否该革员果有屈抑之处。抑系逞刁妄讦。计图挟制。均须彻底根究。务得确情。不准稍存含混。致有不实不尽。所有都察院原摺。暨钞呈并秦师韩原禀清摺。均著发给阅看。将此谕令知之。　　

○两广总督卢坤奏报、节次查办鸦片烟情形。得旨、实力查办。断不可任听属员奉文了事也。　　

○广东学政王植奏报到任日期。得旨、朕看汝品学皆好。不可染于习俗。得人难。汝其勉之。　　

○调广东琼州镇总兵官陈步云、为浙江温州镇总兵官。温州镇总兵官谢得彰、为琼州镇总兵官。　　

○以故广西南宁府属归德土知州黄学浚子为锦、袭职。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百五十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。八月癸巳朔。　　

○甲午。上御勤政殿听政。　　

○遣官祭文昌帝君庙。　　

○谕内阁、程祖洛等奏营弁串改失事洋面。请将授意之护理总兵解任质讯一摺。浙江镇海县船户黄泰昌舵工杜良元、赴福建烽火门营。呈报在浙江三星洋面被盗行劫拒伤水手朱家泷落水身死一案。嗣经讯明舵工杜良元指认失事处所。实在烽火门营所辖之大山□俞山北首七星山之西。离三星洋尚远。系外委龚发等串改。令其呈报。复经诘讯龚发等改写三星洋面。系参将潘世标授意。并又究出潘世标因水手朱家泷被杀。家有老母。曾赏给番银。为伊养胆。又因杜良元求索盘费。亦给番银。此中情节可疑。不可不彻底根究。护理福宁镇总兵事前任烽火营参将升补澎湖协副将潘世标、著即解任调省。交该督归案质讯。如实有授意贿串情事。即行奏参惩办。寻奏、潘世标讯无授意串改。亦无赏给番银情事。惟于洋面失事。属弁营书。设计诿卸。不能先事查出揭报。实属失察。请交部议处下部议。从之。　　

○谕军机大臣等、卢坤等奏、暹罗国本年届当例贡之期。该国王郑福、如期遣使恭赍表文方物入贡。并谢上次赏赐如意缎匹之恩现已行抵粤东等语。暹罗国王恪共藩服。如期遣使入贡。诚悃可嘉。该贡使现已抵粤。著即派委妥员。伴送使臣令其于本年封印前到京。其带来压舱货物。照例免税至该国大库所请。将贡船先行回国修整之处。著照所请行。将此谕令知之。　　

○命翰林院侍读学士吴文镕、提督顺天学政。兵部右侍郎龚守正、提督江苏学政。内阁学士史评、提督浙江学政。翰林院侍讲学士许乃普、提督江西学政。太仆寺卿吴孝铭、提督福建学政。翰林院编修朱兰、提督湖北学政。编修龚维琳、提督湖南学政。户科给事中赵光、提督河南学政。兵科给事中李振庸、提督四川学政。翰林院编修李嘉。端、提督云南学政。编修贾克慎提督贵州学政。安徽学政沈维鐈、山东学政季芝昌、山西学政杜受田、陕甘学政罗文俊广东学政王植、广西学政池生春、奉天府府丞兼学政田嵩年、仍留任。　　

○乙未。贵州巡抚裕泰奏、查明外来流民。分别办理。得旨、悉心妥议奏办。不可存自前苟安之见。以致积重难返。责有攸归矣。懔之。
  </div>
  <div class="pagination">
   <a href="清实录道光朝实录_page444.html">
    上一页
   </a>
   <span>
    ...
   </span>
   <a href="清实录道光朝实录_page440.html">
    440
   </a>
   <a href="清实录道光朝实录_page441.html">
    441
   </a>
   <a href="清实录道光朝实录_page442.html">
    442
   </a>
   <a href="清实录道光朝实录_page443.html">
    443
   </a>
   <a href="清实录道光朝实录_page444.html">
    444
   </a>
   <span class="current-page">
    445
   </span>
   <a href="清实录道光朝实录_page446.html">
    446
   </a>
   <a href="清实录道光朝实录_page447.html">
    447
   </a>
   <a href="清实录道光朝实录_page448.html">
    448
   </a>
   <a href="清实录道光朝实录_page449.html">
    449
   </a>
   <a href="清实录道光朝实录_page450.html">
    450
   </a>
   <span>
    ...
   </span>
   <a href="清实录道光朝实录_page446.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
