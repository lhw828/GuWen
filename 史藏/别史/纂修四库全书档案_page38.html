<!DOCTYPE html>
<html>
<head>
    <meta charset="UTF-8">
    <title>纂修四库全书档案 - 第 38 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纂修四库全书档案 - 第 38 页/共 196 页</h1>
    <div class="content">　　臣前奉谕旨求书，曾据臣按试安徽所属闻见著录十余种，先行奏明在案。续经抚臣裴宗锡汇列臣衔，开奏所购八十二种，俱就各府县所呈送本省近人撰着。臣现在复札商抚臣，设法购访古本旧书，务期该备，又面谕诸生，令其转相咨问，果有佳书，径送学政，开局录写，给还原书，庶以仰答圣人念典勤求之至意。江南人士，应令欣然，颇有呈送略可观采者。臣于岁试讫，暂旋太平，稍为检校次第。如此办理，似较便易。卽臣行箧所携旧书，外间颇稀者，如唐开元礼许嵩《建康实录》、《韩愈集五百家注》、宋《中兴馆阁续录》、杜大圭《琬琰集》、洪适《隶释》、张敦颐《六朝事迹》、元苏天爵《名臣事实》、张铉《金陵新志》、宋范祖禹《太史集》、郭祥正《青山续集》、金赵秉文《滏水集》、元耶律楚材《湛然居士集》等书十余种，悉付缮写，汇入安徽所购书内，一并进呈。
　　又，臣自幼授书，籍隶辇下，岁时喜购旧刻逸编，积之三十年，家中间有善本。恭逢我皇上求书盛典，亦愿以蠡酌管辉，上资海日。臣自奉命来南，家中故籍，现嘱臣门人吏部主事程晋芳、礼部主事史积容两家收贮。臣程晋芳现在四库全书馆与充纂校之事。臣谨即记忆所有经史之外，宋元集部略多，凡得四十余种，开单呈览，伏祈皇上可否即以臣所开单付馆，令臣程晋芳等检取校录，其可用者附入全书，缮录进呈，俾陈册幽光，彰发轩露，臣所抱献，与有荣施。至其录讫原本及无用者，仍发交程晋芳等领收。臣谨据所知所见，不敢自秘，据实入奏，伏祈睿鉴。无任惶悚之至。谨奏。
　　朱批：知道了。
（宫中朱批奏折）

七三　寄谕浙江巡抚三宝所有范懋柱等书籍解京抄毕仍发还令其领取收藏
　　乾隆三十八年五月十七日
　　协办大学士 尚书于<敏中>字寄浙江巡抚三<宝>，乾隆三十八年五月十七日奉上谕：
　　前经三宝奏，据鲍士恭等愿〔以〕家藏旧书上充秘府，并先缮书目进呈，曾传谕该抚以外省进到之书，大小长短不齐，留之无益，将来办竣后，仍给还各本家，自行收藏，无藉伊等恭进。今复据三宝续购遗书，开单具奏，并称天一阁后人范懋柱等，俱呈请抒诚愿献等语。该抚想尚未接奉前旨，是以复为此奏。现已明降谕旨，凡各省解到之书，抄录已竣，概令给还本家珍守。所有范懋柱等呈出各书，着三宝先行传谕伊等，将来解京抄毕，仍发回浙省，令其领取收藏。
　　再，该抚折内又称，范氏藏书中，有与前奏单内各书重复者破（颇）多，已经检除等语。此项检出书籍，自应先行给还。着传谕三宝，卽将检存各书，点明若干部，每部若干本，开列清单，派委妥员赍交范懋柱收领，并留心稽察，毋使承办之员从中扣留缺少，及胥吏等藉端需索。其余各家有似此者，并一体办理。将此通谕知之。钦此。遵旨寄信前来。
（军机处上谕档）

七四　谕内阁着总裁等将进到各书详核汇为总目并妥议给还遗书办法
　　乾隆三十八年五月十七日
　　乾隆三十八年五月十七日，内阁奉上谕：
　　前经降旨博访遗编，汇为四库全书，用昭石渠美备，并以嘉惠艺林。旋据江浙督抚及两淮盐政等奏到购求呈送之书，已不下四、五千种，并有称藏书家愿将所有旧书呈献者，固属踊跃奉公，尚未能深谕朕意。方今文治光昭，典籍大备，恐名山石室，储蓄尚多，用是广为搜罗，俾无遗佚，冀以阐微补阙。所有进到各书，并交总裁等，同《永乐大典》内现有各种详加核勘，分别刊钞。择其中罕见之书，有益于世道人心者，寿之梨枣，以广流传，余则选派誊录，汇缮成编，陈之册府。其中有俚浅讹谬者，止存书名，汇为总目，以彰右文之盛。此采择四库全书本指也。
　　今外省进到之书，大小短长，参差不一，既无当于编列缥缃，而业已或刻或钞，其原书又何必复留内府？且伊等将珍藏缮（善）本，应诏汇交，深可嘉尚，若因此收存不发，转使躭书明理之人，不得保其世守，于理未为公允，朕岂肯为之？所有各家进到之书，俟校办完竣日，仍行给还原献之家。但现在各省取进书已属不少，日后自必陆续加多，其如何分别标记，俾还本人，不致淆混遗失之处，着该总裁等妥议具奏。仍将此通谕知之。钦此。
（军机处上谕档）

七五　大学士刘统勋等奏遵议给还遗书办法折
　　乾隆三十八年五月十八日大学士臣刘统勋等谨奏：
　　臣等恭译谕旨，仰见我皇上表章典籍，嘉惠士林，既令四库广集羣编，仍以善本复归原璧，凡属薄海操觚之士，更无不感激欢欣。伏查盐政李质颖交馆之书已七百七十余种，现在派令纂修等分别校查。而浙省奏报之书又二千七八百种，江南所采亦不下千百种，日积日多，若不预定章程，诚恐将来归还时，难于分别。臣等酌议刊刻木记一小方，印于各书面页，填注乾隆三十八年某月、某省、督抚某、盐政某送到，某人家所藏，某书计若干本，并押以翰林院印，仍分别造档存记。将来发还之日，卽按书面木记查点明白，注明底文件，开列清单，行文各督抚等派员领回，按单给还藏书之家，取具收领存案。如有交发不明，惟该督抚是问。如此则吏胥等既无从私自扣留，而藏书家仍得全其故物，且有官印押记，为书林增一佳话，宝藏更为珍重，盖戴圣主右文公好之仁于无既矣。
　　是否有当，伏候训示遵行。谨奏。
　　乾隆三十八年五月十八日奉旨：依议。钦此。
（军机处上谕档）

七六　江苏巡抚萨载奏再陈苏州书局续购书目及蒋曾罃献书折
　　乾隆三十八年五月二十日
　　江苏巡抚臣萨载谨奏，为再陈续购书目，仰祈圣鉴事。
　　窃臣凛遵谕旨，实力设法采访遗书，业将先后购得书籍，开列目录，三次奏进在案。
　　今臣督属广为搜罗，并于传是楼、述古堂旧藏书目内摘出所佚之书，另开目录，分饬委员及山塘书贾到处踪觅收买。仍宣播明旨，剀切晓谕，俾令藏书之家，争先呈献。除江宁续购书籍，由督臣汇核会奏外，所有苏州书局续又购到遗书共一百三种，理合会同督臣高晋，缮折具奏，并开列书目，恭呈御览。
　　再，绅士中有将藏书送局采择，卷帙无多者，已同购到各书，汇开目录奏进。兹有苏城捐职监生蒋曾罃将家藏书目，赴臣衙门具呈，据称：伊故父蒋重光在日，所藏古书佳本，恭逢圣主文思光被，念典勤求，情愿呈献等情。并将各书呈送到局。臣当饬书局委员检阅，计共一百九十九种。内有九十七种臣先经购得，已于前三次清单内汇奏，系属重复，已经发还。其余一百二种，似系旧书，现在另缮目录，一并恭进，仰恳皇上勅交四库全书总裁大臣核定，饬取到日，委员解送。
　　臣仍督饬上紧设法购觅，随时开单具奏，伏乞皇上睿鉴。谨奏。
　　朱批：知道了。
（宫中朱批奏折）

七七　两江总督高晋奏呈续购遗书目录折
　　乾隆三十八年五月二十一日
　　太子太傅 内大臣 大学士仍留两江总督统理河务革职留任臣高晋谨奏，为续购遗书，仰祈圣鉴事。
　　窃臣钦遵谕旨，购觅遗书，叠经奏蒙圣鉴。兹臣督同所属，实力体访，设法购觅。现据苏松、常镇、淮扬、徐海各府州县陆续呈送前来。所有附近苏州各府州，就近赍送苏局，由抚臣萨载核定汇总，同自购各书会奏。其附近江宁各府州，就近赍送江宁。臣又另委教官并读书渊博之人，在于各处借抄价买。今共集有八十种，理合开列书目，恭呈御览，仰祈皇上勅交四库全书总裁大臣核定饬取，卽行解送。
　　为此缮折，会同抚臣萨载具奏，伏乞皇上睿鉴。谨奏。
　　朱批：知道了。
（宫中朱批奏折）

七八　直隶总督周元理奏续得遗书六十六种并进呈书目折
　　乾隆三十八年五月二十四日
　　直隶总督臣周元理谨奏，为钦奉上谕事。
　　窃臣准部咨奉上谕，采访遗书，先据各属送到赵南星《学庸正说》、《范景文诗文集》、成克巩《伦史》崔维雅《河防刍议》四种，经臣于上年十一月内开列书目，具奏在案。
　　本年闰三月十九日，又钦奉上谕，予以半年之限，实力妥办。臣查直隶附近京畿，名流辈出，或其家旧有藏书，或本人自为撰着，仰蒙圣谕严明，不必寻摘瑕疵，惟在兼收并蓄，当经通饬各属，徧行出示，务使家喻户晓。如原有刻板者，该地方官备纸刷印，抄本照录发还。倘有以所藏之书，呈送到官，量给往回盘费，以期人人乐从，毋使稍有扰累。并咨会学政臣李宗文一体饬办。兹据布政使杨景素转据各属陆续送到书六十六种，具详请奏前来。臣逐加翻阅，内有阐明经义、发挥传注等书，立说似有可采，其余文集诗集各种，或体格未备，或论议不纯，既已裒然成集，且多久经刊刻者，自应钦遵谕旨，一体汇送，以备甄择。臣谨开列书目，摘叙书中要旨，另缮清单，敬呈御览，恭候勅交廷臣检核，行知取进。
　　除现据各属具禀尚未送到各书，俟催取另奏外，所有已送到书六十六种，合先恭折具奏，伏乞皇上睿鉴。谨奏。
　　朱批：知道了。
（宫中朱批奏折）

七九　河南巡抚何煟奏续购获遗书二十二部并进呈书目折
　　乾隆三十八年五月二十六日
　　河南巡抚臣何煟跪奏，为钦奉上谕事。
　　窃臣钦奉谕旨，购访遗书，业将委员分路采访及先后送到书目，节次恭折奏闻。
　　兹复据委员并各地方官恪遵圣训，随处实力访求，而各绅衿士庶，亦无不感激欢欣，将可备采择之书，陆续呈送。仍照前分别其已刻者，给予刷印工费，钞本则照录副本，给还本家，将原书汇送前来。除饬委员及各府州县，再加广为购觅，务使陈编旧帙，尽登天府，以仰副圣主稽古右文、博采勤求之至意。
　　所有续据购获各书共计二十二部，臣谨缮折恭奏，并摘开目录及著述姓氏、书中指要，另缮清单，进呈御览，伏祈皇上圣鉴。谨奏。
　　朱批：览。
（宫中朱批奏折）

八○　巡视南城监察御史胡翘元奏请停纂修提调等官自行保举誊录等事折
　　乾隆三十八年六月初二日
　　巡视南城监察御史臣胡翘元跪奏：
　　臣窃惟四库全书，皇上开馆纂集，用昭石渠美备，并以嘉惠士林，典至巨也。比闻督抚大吏遵旨呈送遗书，不下四五千种，将来缮写，必需多人，始克蒇事。现经纂修、提调诸臣，各令自行保举誊录，约有四百余名，陆续充补在案。
　　恭惟我皇上轸念单寒，慎惜名器，疏通仕途，停止捐例，士子知幸进无路，一闻开馆恩旨，无不踊跃争先，厕名誊录，冀邀议叙，以为仕进阶梯。在保送诸臣，秉公汲引，固不乏人，其中保无居奇受贽，致能书之士或以无力向隅，而书法平常者，转得挟赀充选。且此项誊录，多系应举之人，而纂校诸臣，亦均有司衡之责。此时既以保举而认作师生，久且固结绸缪，奔竞夤缘，潜滋弊窦，不可不防其渐。伏思此项誊录，俱是自备资斧効力行走，其能书者，不皆有力，其有力者，不尽能书。今保举之途一开，其能书而无力者，固不得与其数，而有力不善书者，既须雇倩书手，又先多一保举之费，未免竭蹶从事。臣愚以为在京士子，有愿充誊录者，毋庸仍令纂修、提调等官保举，准其自行具呈总裁官，验其人颇通晓字无舛讹者，当堂收录，取具同乡官印结，记名档册，挨次充补。其京员随任子弟，有情愿到馆効力者，准令该员由本衙门具文呈送。在该员身登仕版，必能训督勤勉，而其子弟得以窥秘府之藏，沐浴文化，赞勷盛典，亦属乐从。书成之日，一体照例议叙。现今在馆誊录，如有字画潦草，不中程序，将原保官分别议处。嗣后士子若有携赀钻营及居间招摇撞骗者，应令步军统领衙门严行查拏。庶于公事有益，而亦足以息奔竞而正士风。
　　臣愚昧之见，未知有当，伏祈皇上训示。臣谨奏。
　　乾隆三十八年六月初三日奉旨：九卿议奏。钦此。
（军机处原折）

八一　浙江巡抚三宝奏续获遗书二百二种并进呈书目折
　　乾隆三十八年六月初七日
　　浙江巡抚臣三宝谨奏，为敬陈续获遗书，恭折奏闻事。
　　窃臣遵旨购觅遗书，业将历次觅获各书，缮具书目，节经奏报，恭候勅交四库全书处核定饬取。并以尚有各属开报购得之书，容俟解局成数，随时开单具奏。
　　兹催据浙省各属地方官及各敎职陆续解到采访续获各书，并于湖州贾客书船买购遗书，现已俱行交局，集有成数。经在局委员逐加清点，除将先经访得重复送局并寻常习见之书无足采录外，现共实有续获遗书二百二种。谨开具书目清单，恭呈御览，伏候勅交四库全书总裁大臣核定饬取，卽行一并解送。
　　理合专折奏闻，伏祈皇上睿鉴。谨奏。
　　朱批：知道了。
（宫中朱批奏折）

八二　浙江巡抚三宝奏遵旨传谕鲍士恭等及书局向办章程折
　　乾隆三十八年六月初七日
　　浙江巡抚臣三宝谨奏，为遵旨传谕，恭折具奏事。
　　窃臣购觅遗书，前据鲍士恭等愿以家藏旧书呈进，臣据情转奏。承准大学士刘统勋字寄四月二十八日奉上谕：外省进到钞本，大小长短不齐，与现写陈设本不能画一，留之亦属无益，将来办竣后，仍须给还各本家自行收藏，无藉伊等恭进。将此传谕三宝，转饬鲍士恭等知之。等因。钦此。钦遵。寄知到臣。臣随饬传鲍士恭、吴玉墀、汪启淑、孙仰曾、汪汝瑮等到署，臣遵旨宣示。鲍士恭等跪聆之下，咸以只取抄存，无须呈进，仰见圣主曲体下情，无微不至，同声感戴，实出诚悃。
　　第臣于未经接奉谕旨之先，据宁波府县禀据天一阁后人范懋柱等呈缴旧书，覆行据情恭奏。兹于六月初五日承准协办大学士 尚书于敏中字寄五月十七日奉上谕：今复据三宝续购遗书，开单具奏，并称天一阁后人范懋柱等俱呈，请抒诚愿献等语。该抚想尚未接奉前旨，是以复为此奏。现已明降谕旨，凡各省解到之书，抄录已竣，概令给还各本家珍守。所有范懋柱等呈出各书，着三宝先行传谕伊等，将来解京钞毕，仍发回浙省，令其领取收藏。再，该抚折内又称，范氏藏书中，有与前奏单内各书重复者颇多，已经检除等语。此项检出书籍，自应先行给还。着传谕三宝，即将检存各书，点明若干部，每部若干本，开列清单，派委妥员赍交范懋柱收领。并留心稽察，毋任承办之员从中扣留缺少，及吏胥等藉端需索。其余各家，有似此者，并一体办理。将此谕令知之。钦此。遵旨寄信前来。臣跪聆之下，遵卽飞行宁波道府，传唤范懋柱等，谨将钦奉上谕，卽令该道府就近宜示，俾使仰戴圣主鸿慈，愈知世为珍守。
　　至原检出书籍，现已檄行藩司派员解赴宁波眼同府县，亲交范氏各后人收领，仍取领报查外，至于浙省书局向办章程，原系派分收掌登号清检，各有专员，其购买与访借，分列簿籍登记，将部数、本数、系某员经手、某家之书，逐一详登簿内。除将业已入奏听候饬取者，另行敬谨收贮外，若退还之书，悉系查明簿内原经手访借之地方官暨敎职绅士人等，开列书目部数清单，卽令解回交还本人收领，取领报查销号，上下悉有稽考。诚如圣谕，不令承办之员扣留缺少，及吏胥藉端需索等弊。现在书局检退之书，正在陆续饬发。臣惟有凛遵圣训，时刻留心稽察，以仰副圣主惠爱体恤之至意。
　　所有遵旨传谕及书局向办章程，理合恭折具奏，伏祈皇上圣鉴。谨奏。
　　朱批：好。知道了。
（宫中朱批奏折）

八三　两淮盐政李质颖奏专差赍送第四批书籍折
　　乾隆三十八年六月初八日
　　奴才李质颖谨奏，为钦奉上谕事。
　　窃奴才前奉谕旨，访觅遗书，当即钦遵圣训，于商人马裕家选取，并令总商等善为购觅。初次呈进书二百九十一种，第二次呈进书三百九十四种，均经奏明在案。又准督臣高晋、抚臣萨载钦遵谕旨，将前在马裕家选去之书一百三十三种，移交奴才办送。经奴才将原书赍送四库全书总裁处核办，并查明马裕家选剩之书，无可再采，惟饬江广达等因亲及友，广为访觅呈送等情，缮折恭奏，亦在案。
　　今据该商等将觅得书籍陆续送阅前来，奴才细加查检，凡通行共见之书，不敢充数进呈。谨就奴才鄙陋之见，择其未尝经目者二百四十种，专差赍送四库全书总裁处，听候查选外，敬缮书单，恭呈御览。现在仍设法搜求，悉心购觅，一有所得，卽行奏呈。
　　所有已得书籍专差赍送缘由，恭折奏闻，伏乞圣明俯鉴。谨奏。
　　朱批：知道了。
（宫中朱批奏折）

八四　谕内阁着于敏中等编《日下旧闻考》
</div>
    <div class="pagination">
<a href="纂修四库全书档案_page37.html">上一页</a><span>...</span><a href="纂修四库全书档案_page33.html">33</a><a href="纂修四库全书档案_page34.html">34</a><a href="纂修四库全书档案_page35.html">35</a><a href="纂修四库全书档案_page36.html">36</a><a href="纂修四库全书档案_page37.html">37</a><span class="current-page">38</span><a href="纂修四库全书档案_page39.html">39</a><a href="纂修四库全书档案_page40.html">40</a><a href="纂修四库全书档案_page41.html">41</a><a href="纂修四库全书档案_page42.html">42</a><a href="纂修四库全书档案_page43.html">43</a><span>...</span><a href="纂修四库全书档案_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
