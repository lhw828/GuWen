<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 14 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 14 页/共 505 页
  </h1>
  <div class="content">
   ○谕议政王军机大臣等、寄谕钦差大臣僧格林沁。田在田奏、仓里宋疃两圩。业经攻克。拟赴僧格林沁军营面商。俟续股窜匪击回。即与该大臣分兵南下等语徐州军务。现当办理得手之时。自宜乘此声威。分兵南下。直抵临涣老巢。迅速埽荡。为永除后患之计。现在曹县东昌。固须分兵兼顾。而徐宿进兵机宜。亦不可失。如果兵力尚能分顾。著即分拨马队。交田在田管带进攻。乘此破竹之势。迅拔浍南老巢。以期一鼓荡平。谅该大臣必能统筹全局。不至坐失机宜也将此由六百里谕令知之。　　

○又谕、田在田奏、仓里宋疃两圩。均经攻克。并拟面商僧格林沁乘势大兵南下等语。此时东省军务。甚形吃紧。僧格林沁势难亲督全军前赴徐宿。惟徐郡剿匪。正当得手之时。亦宜乘此声威。直捣浍南老巢。本日复谕令僧格林沁酌量情形。分拨马队。交该总兵官管带前往进攻矣。该总兵系专办徐宿军务之员。亦宜就现有兵力。联络乡团。先行设法进取。一面解散胁从各圩。以孤贼势。一俟僧格林沁兵到。即可会合直捣老巢。将此由六百里谕令知之。　　

○又谕、田在田奏、军粮告罄。各省协饷。自八月至今。丝毫未到。屡催罔应等语。徐宿官兵。现已攻克仓里宋疃两圩。军威颇振。田在田拟进军浍南。直捣捻逆老巢。为永除后患之计。设因军饷告竭。未能即时进剿。岂不坐失机宜。著谭廷襄、英桂、严树森、瑛棨、懔遵前旨。将应解饷银。迅速按期筹解。毋稍延缓。傥再因循贻误。致徐宿饥军或形哗溃。朕惟该抚等是问。将此由六百里各谕令知之。　　

○又谕、瑞昌、王有龄奏、浙省贼势狓猖。请饬左宗棠督办浙江军务等语。逆首李秀城大股。及江西湖坊等贼。尽驱入浙。加以伪侍王李侍贤大股。盘踞金华一带。现已攻陷严州府城、及浦江义乌东阳余杭新城等县。势必直扑省城。旁窜甯绍。几于全浙糜烂。浙省不保。则金陵苏常甯广之贼。得以进退自如。且徽州广信必遭肆扰。其患曷可胜言。本日已明降谕旨。令曾国藩节制浙江全省军务。并令江苏安徽江西浙江巡抚提镇以下各官。悉归节制。该大臣自不能不统筹兼顾。况安庆已经克复。湖北江西军情。亦有起色。自不至有顾此失彼之虞。著曾国藩即饬左宗棠带领所部。兼程赴浙。督办军务。以图挽救东南大局。至都兴阿现在江北剿办粤匪。袁甲三现在皖北剿办捻匪。遇有紧要军务。已谕令该将军等会商曾国藩办理。其江北皖北地方文武。该将军等谅亦时有调遣之处。并著曾国藩谕令该文武等。仍遵都兴阿等调遣。不得因已归该大臣节制。致于都兴阿、袁甲三、派办公事。稍涉玩视。左宗棠入浙之后。所需粮饷军火。浙江力难猝办。著毓科先后筹拨银十万两。解交应用。于浙省代垫江西援军口粮项下如数划还。并著庆端、瑞瑸、按月筹银十万两。同军火等项。一并源源接济。毋许迁延推诿。致误事机。将此由六百里各谕令知之。　　

○又谕、前经皇考大行皇帝授袁甲三为钦差大臣。剿办捻匪。都兴阿督办江北军务。剿办粤逆。该大臣等驻兵日久。尚无成效。此次朕特＜??闲＞曾国藩统辖四省军务。皖北江北。仍责成袁甲三、都兴阿办理。该大臣等务当督同李世忠、贾臻、黄彬、于地方应剿应防事宜。相机妥办。不得稍涉推诿。该大臣等受国厚恩。惟当共济艰难。力图埽荡。毋许各存意见。致误事机。将此由六百里各谕令知之。　　

○又谕、瑞昌、王有龄奏、浦江义乌东阳严州余杭等城失守。请饬左宗棠赴浙督办军务各摺片。浙省军情。日形危急。总由瑞昌等于带兵将弁。不能破除情面。认真督饬。以致临敌溃退。城池相继失守。现在左宗棠能否赴浙。尚在未定。该将军等惟当就现有兵力。妥为分拨。严行扼截。毋任贼匪再得深入。张玉良屡次偾事。因念其从前克复杭城之功。姑照瑞昌等所请。准予免议傥再不知奋勉。致有挫失。定当重治其罪。不能宽贷。将此由六百里谕令知之。　　

○又谕、前因浙江军务吃紧。叠经谕令庆端拨兵援救。并令该督亲往督剿。嗣据庆端等奏称、援浙诸军。除道员张启煊、冯席珍等、业已抵浙外。现复派员雇募台湾北勇二三千名候调。仍恐缓不济急。复派都司许忠标等挑募诏安等壮勇一千名。克日驰赴金华。至该督能否赴浙。尚未据覆奏。现据瑞昌等驰奏、严州浦江义乌东阳等府县城池。相继失守。情形危急。自须速筹援应。著庆端等即饬都司许忠标等星驰前进。并将台湾壮勇速行调募。毋再迟缓。张玉良等屡战屡溃。万无足恃。尤须得力大员前往统率。总兵曾玉明、林文察二员。前据该督等奏称因顺昌沙县土匪复炽。未能赴浙。如现在情形较松。即著于该二员中。派一员星驰前往浙江。以资剿办。庆端兼辖浙省。责无旁贷。能否亲往督剿。并著斟酌办理。浙省面面皆贼。各省协饷。无路得达。惟闽粤两省。尚有海道可通。著文清、庆端、瑞瑸、将闽海欠解饷银八万两。劳崇光、耆龄、将粤海关拨解银两。均即如数筹拨。克日派委妥员。由海道解赴浙江应用。毋得稍涉迟延致滋贻误。将此由六百里各谕令知之。　　

○以内阁学士载崇为繙译乡试正考官。都察院左副都御史富廉为副考官。　　

○调直隶陕甘官兵各一千名。赴江南军营剿贼。　　

○甲戌。谕内阁、王梦龄奏、拏获诈降贼匪。并亲将迟延不首之游击革职发遣一摺。江北管带炮船之候补游击尹作宾、被贼掳至金陵后。贼党哈帼祥同该游击逃回本营作探。诈为投诚。经该管总兵黄开榜查讯明确。将哈帼祥即行正法。该游击虽讯无通谋情事。惟既见哈帼祥形迹可疑。未能密速首报。厥咎甚重。尹作宾著即革职。发往新疆充当苦差。以示惩儆。　　

○谕议政王军机大臣等、胜保奏、苗沛霖以抚之为宜。果由该大臣一手经理。可保不生枝节。惟须先降恩旨。方能著手等语。苗沛霖居心叵测。本难驯伏。第因皖豫正值多事之秋。既据翁同书代为剖明心迹。则乘机笼络。未始非因时制宜之策。胜保既称一手经理。可无枝节。自较袁甲三为有犯握。第北路防剿。至关紧要。现在大名等属。曾否肃清。东省窜匪。能否不至再有蔓延。胜保离营以后。如有得力大员。可以暂统诸军。无误防剿。即著该大臣速赴颍寿。将安抚苗练事宜。妥为办理。所有前交袁甲三谕旨一道。即照缮寄交该大臣收存。果使苗沛霖心悦诚服。可无反侧。该大臣即将此旨宣示。并将详细情形驰奏。该练人数不少。应如何遣散以免后患。即著豫为筹画。不可令其再有反覆。傥苗沛霖藉求抚之名。多方要挟。亦须顾惜大体。不容迁就。该大臣谅能斟酌尽善。无待谆谕。此行系为议抚。惟须带亲军小队前往。部下马步各军。均著留营。以重北路军务。将此由六百里谕令知之。　　

○又谕、王履谦奏、浦江义乌东阳等县。相继失限。绍兴危急。现分派练勇扼要堵御一摺。浙江贼势狓猖。金华兰溪被踞未复。浦江等县又陷。甯绍亦岌岌可危。王履谦等布置均尚妥协。昨因瑞昌等奏浙省情形紧急。已谕庆端等将前派出之都司许忠标等所募壮勇千名。星驰前进。并将台湾壮勇速行调募。此项勇丁到后。声威较壮。剿办当有起色。现惟当就现存兵勇。分拨布置。一面联络绅团。齐心守御。保卫郡城。毋使逆匪扰及腹地。是为至要。将此由六百里谕令知之。　　

○以守御不力。摘江苏都司唐安邦等顶翎。　　

○乙亥。上诣观德殿几筵前供奠。　　

○谕内阁、前据睿亲王仁寿等遵议皇考大行皇帝郊祀配位。与廷臣所议歧异。本日礼亲王世铎等奏、遵议郊祀配位典礼一摺。仁寿等又复列衔。事关大典有无迁就之处。著睿亲王仁寿、醇郡王、定郡王溥煦、尚书绵森、伊勒东阿、侍郎伊精阿、左副都御史富廉、另行具奏。以昭慎重。　　

○谕议政王军机大臣等、昨据严树森奏称、苗练于破寿城后。拟分党西窜。贾臻株守颍城。已成坐困。现在楚境肃清。请饬官文等或拨随州兵勇。取道豫境。由信罗光固前进。或拨黄州兵勇。取道麻城。由商固前进。均由三河尖驰援颍郡。规复寿州。并令彭玉麟亲统而行各等语。苗沛霖自破寿州后。意图西窜。若颍郡有失。则楚豫均受其害。严树森虽派兵前往。尚未能迎头截剿。如果苗沛霖以求抚为名。冀缓我师。自当合力痛剿。岂可坐失事机。若真悔罪输诚。亦当解散党与。以孤其势。庶操纵得以在我。不至任其要挟。著官文、曾国藩、彭玉麟、李续宜等悉心筹商。彭玉麟现在安庆。是否能由楚境援颍。黄郡随州之师。是否可以分拨。务当统筹大局。商酌覆奏。不可稍涉大意。致有贻误。将此由六百里各谕令知之。　　

○又谕、严树森奏、请将豫省河岸。责成该抚严督沿河道府州县认真扼防。如有疏失。即将该地方官严行参处。并治该抚以应得之咎。筹办甚合机宜。因思直隶山东山西等省。均有沿河州县。自应一体严防。各固疆圉。著文煜、谭廷襄、英桂、体察河岸分隶各该省要隘处所。选派精锐兵勇。督同各该地方官实力堵御。如防守不力。任令该匪抢渡偷渡。贻误事机。除将该管道府州县从重惩办外。并将该督抚等一并严加惩处。文煜等接奉此旨。即将如何筹办情形。及有无把握之处。迅速据实驰奏。将此由六百里各谕令知之。　　

○又谕、联捷等奏、濮范股匪。势甚狓猖。请饬下毛昶熙移军河北。亲历各处查看办理等语。河北地方紧要。浚淇等县。为直豫南北往来大道。严树森接奉前寄谕旨。谅即赶紧派兵剿办。其河北各属团练。当此警报频闻。本镇牛浩然调赴河南。彰卫两营。存兵无几。自应一律兴办。藉资民力。以卫地方。毛昶熙驻军宋郡。当皖豫之交。群捻纵横。现在情形。是否能即移军河北。著严树森、毛昶熙、妥筹办理。毋致顾此失彼。稍有疏虞。河北团练。著即设法饬令地方妥办。浚滑淇汲等处窜匪。并著派拨兵勇。速筹剿洗。迅即驰奏。以慰廑怀。正在寄谕间。据严树森驰奏、濮范股匪。由东境窜扰豫疆。现派兵勇迎击。并联捷所带防河之师。不能御贼。请旨裁撤各一摺。严树森身膺疆寄。原应督率沿河地方官吏。严行防剿。以专责成。所称豫省河岸。责成该抚严督沿河道府州县认真扼防。遇有警报。由该抚随时简派劲旅。相机调度。览所奏情形。似系确有把握。谅必不以空谈塞责。本日业经寄谕直隶山东山西三省。均著照该抚所陈。各责成沿河一带各地方官认真防守。毋得再有一贼偷渡黄流。致干重咎。俟三省覆到。再将专设防河之员裁撤。以一事权。嗣后河防。即惟各该疆吏是问。将此由六百里各谕令知之。　　

○又谕、联捷、段晴川奏、濮范股匪。窜由内黄至滑县浚县等处。联捷已抽拨练勇。激励乡团。藉资弹压。并请饬毛昶熙移军河北等语。当即寄谕严树森、毛昶熙、妥筹办理。并令将河北团练。妥为举行。以卫地方。河北地当孔道。汲淇延津等县。均地属滨河。联捷防河。是其专责。仍应就所有兵练。实力堵剿。毋令贼踪延蔓。以固藩篱。将此由五百里谕令知之。　　

○予山东兰山等处阵亡千总李恩临、把总马昌图、祭葬世职加等。　　

○缓徵山西萨拉齐厅被水村庄新旧米石有差。　　


大清穆宗继天开运受中居正保大定功圣智诚孝信敏恭宽毅皇帝实录卷之八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加三级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。十月。丙子。谕内阁、本日大学士九卿会同议上康慈皇太后尊谥。敬请升祔太庙。并据请将前上尊谥。敬谨改拟。并请加至十二字。以表尊崇。本日朕奉母后皇太后圣母皇太后召见议政王奕?、军机大臣大学士桂良、尚书沈兆霖、侍郎文祥、宝鋆、鸿胪寺少卿曹毓瑛、惠亲王绵愉、惇亲王奕誴、醇郡王奕譞、钟郡王奕詥、孚郡王奕譓、睿亲王仁寿。肃亲王华丰。御前大臣奕山、贝勒载治、奕劻、贝子绵勋、公载岱。大学士贾桢、周祖培、尚书瑞常、倭什珲布、麟魁、万青藜、佥称应晋徽称。媲隆三后。并申配庙之仪。用展承先之志。因思我皇考大行皇帝。仰承康慈皇太后抚育。十有余年。备荷恩勤。固已叠晋尊封。阐扬盛美。今以冲人缵绪之初。勉思继述。缅怀圣孝之无穷。宜极追崇之盛典。今廷臣所拟。详慎公允。不独于康慈皇太后懿德。洵相符合。实足以慰皇考在天之志。此天下万世之公论。非朕一人显扬之私。亦非臣下尊亲颂美之私情也。谨据所奏。恭上尊谥曰孝静康慈端惠弼天抚圣成皇后。升祔太庙。永极尊崇。所有应行典礼。该部敬稽成例以闻。仍将尊谥恭拟加至十二字。以符旧制而表隆称。寻大学士桂良等奏、恭拟加上孝静康慈皇后尊谥。曰孝静康慈懿昭端惠弼天抚圣成皇后。得旨、是。　　

○又谕、前因郊祀配位。于道光三十年。奉有皇祖宣宗成皇帝朱谕遗命二条。又奉皇考大行皇帝谕。照礼亲王全龄等议。仍行郊配祔庙。并明降谕旨。嗣后郊礼配位。以三祖五宗为定。仰见皇考曲体皇祖遗训。圣谟洋洋。允宜遵守。惟我皇考功德昭著。洽被寰区。薄海臣民。咸深钦仰。虽奉圣谕升配典礼。不复举行。朕实不敢遽从。亦不敢遽定。当经降旨。令王大臣会同大学士九卿翰詹科道敬谨详议。据礼亲王世铎等、睿亲王仁寿等、前任侍郎黄宗汉、及载垣等、各据所见。分别覆奏。迨朕恭奉梓宫回京后。复据大理寺少卿潘祖荫等奏、以议礼大典。请饬廷臣再议以昭详慎。并据恭引大行皇帝圣制甲寅孟夏斋宫即事成什诗句。有以后无须再变更之谕。因降旨令诸臣敬谨再行妥议。昨据礼亲王世铎等集议以闻。乃以仁寿等原议本与诸臣歧异。而此次集议亦复列衔。恐有迁就之处。饬令该亲王等另行具奏。兹复奏称、前次另衔会奏。并非别有意见等语。粤自成周郊祀后稷以来。历汉唐宋明。或一帝或二帝至三帝升祔而止。未有如我朝之圣圣相承。动德并茂。郊坛配位。水极尊崇。足惬乎天下万世之人心而无异议者。惟配位递增无穷。而坛壝规制有定。我皇祖遗训。恐世世视为成例。率行无已。不独有背于古训。亦难示信于后人。圣训精微。度越往古。所以为万世虑者。义正辞严。允无遗议。我皇考圣孝。仍欲绍修配祀。用展显扬。敬绎朱谕。未敢遽行。特诏群臣集议。始如礼亲王全龄等所请举行。又恐后世子孙。视先帝训诫为寻常谦德。煌煌圣谕。等若具文。用特垂训。嗣后郊坛配位。历亿万年。总以三祖五宗为定。并恭录皇祖朱谕首条。及此次谕旨。悬奉南郊斋宫。垂示久远。世世遵循罔斁。不准再议更张。又于甲寅孟夏。郊祀斋宿。形诸篇什。训注周详。至精至当。顾我皇考功德之崇。若遽弗获比隆列祖。朕心实有难安。而事关明禋大典。天下万世观瞻所系。两朝遗训。远大精深。又何敢不懔思志事。是用博采周咨。特命廷臣再三集议。今据世铎等所奏、礼贵制宜。孝当承志等语。朕奉母后皇太后圣母皇太后召见议政王奕?、军机大臣大学士桂良、尚书沈兆霖、侍郎文祥、宝鋆、鸿胪寺少卿曹毓瑛、惠亲王绵愉、惇亲王奕誴、醇郡王奕譞、钟郡王奕詥、孚郡王奕譓、礼亲王世铎、睿亲王仁寿、肃亲王华丰、顺承郡王庆恩、御前大臣奕山、贝勒载治、奕劻、贝子绵勋、大学士贾桢、周祖培、尚书瑞常、倭什珲布、麟魁、万青藜、赵光、详加垂询。均称宣宗成皇帝遗训。大行皇帝谕旨。准古酌今。洵足垂为万禩法守。非徒用示谦冲。若不敬谨遵循。非惟无以彰美至德。于心更有难安。亦恐无以垂法则于天下万世。不得已。勉从诸臣所议。谨遵皇考谕旨。郊坛配位。历亿万年。总以三祖五宗为定。世世子孙。永为法守。凡此务求得乎天理人情之至。以承先志而慰在天之灵。天下后世。必能共仰先帝之善继善述。及朕万不得已之苦衷也。仁寿等、载垣等、及黄宗汉前摺。均毋庸议。至皇考功德超迈。允宜称宗祔庙。百世不祧。自应恪遵成宪。恭俟山陵礼成。祇奉神主升祔。以致孝享而尽尊崇。所有应行典礼。该衙门届时敬谨详察具奏。将此宣谕中外知之。　　

○又谕、皇祖宣宗成皇帝嫔御。前经加崇位号。以申敬礼。因思常嫔侍奉皇祖最久。谨尊封为常妃。祥嫔诞育惇亲王。谨尊封为祥妃。所有追封应行事宜。著该衙门察例具奏。　　

○又谕、予告大学士祁寯藻忠清亮直。学问优长。著即来京听候简用。　　

○又谕、予告大学士翁心存守正不阿。学问淹博。前任太常寺少卿李棠阶学养深邃。方正老成。朕当御极之初。亟应延访耆儒以资辅翼。翁心存尚未出京。著即销假。听候简用。李棠阶现在河南办理团练。亦著即行来京候旨。以副朕侧席兴贤人惟求旧至意。　　

○又谕、三品卿衔翰林院修撰刘绎学优品正。告养回籍有年。现在养亲事毕。办理本籍团练。著俟服阕后。即行来京听候简用。寻沈葆桢奏、接准刘绎呈称、精神短乏。心血衰耗。恳请据情代奏。得旨、刘绎年力衰颓。即著无庸来京。　　

○又谕、前因已革吏部尚书陈孚恩、阿附载垣端华肃顺。业经明降谕旨。将陈孚恩革职永不叙用。昨日因睿亲王仁寿等、前次遵议皇考大行皇帝郊祀配位。与廷臣所议歧异。而此次礼亲王世铎等遵议典礼摺内又均列衔。恐有迁就。因命仁寿等另行陈奏。乃本日据仁寿等覆奏称、前在热河会议时。陈孚恩声称道光三十年。大行皇帝以三祖五宗为定之旨。系原任协办大学士工部尚书杜受田所拟。又称在京王大臣等会议摺内。吁恳恪遵遗训。无庸举行郊配典礼。系因大行皇帝去秋巡幸热河起见各等语。郊坛配位。大典攸关。为臣下者。宜如何援据礼经。敬慎详拟。乃陈孚恩率以荒诞无据之词。冀耸众听。揣其意不过欲掇合仁寿等一同列衔。以便其谄媚载垣等之计。谬妄卑污。至于此极。又查抄肃顺家产。内多陈孚恩亲笔书函。中有闇昧不明之语。朕新政颁行。务从宽大。姑勿深究。慎其与肃顺交往密切。已属确有证据。若不从严惩办。何以示儆将来。陈孚恩仅予革职永不叙用。不足蔽辜。著派瑞常、麟魁、前往。将陈孚恩拏交刑部。即将该革员寓所赀财严密查抄。并著派大学士周祖培、军机大臣文祥、会同刑部定拟罪名具奏。　　

○又谕、前据御史洪昌燕奏、请禁崇文门税务需索。当经降旨。谕令崇文门监督严饬各门差役不准勒索稽留。并乡会试士子随时验放。兹复据给事中王宪成奏、请将应行上税货物实数。在各门明白晓示等语。所有上税章程及应行晓示之处。著崇文门监督妥议具奏。其巡役人等勒索诸弊。仍著严行禁止。一经察出。立予重惩勿贷。寻奏、崇文门向有木牌税则。应申明旧章。仍于署前晓示。至海巡散役。人数众多。不免滋弊。应立名册以杜冒充。其书差及官店需索。应严予禁革以省扰累。报闻。　　

○又谕、谭廷襄奏、请调京员来营差委等语。刑部候补员外郎刘锡鸿。现已回京在部当差。所请前往山东差委之处。著不准行。　　

○谕议政王军机大臣等、有人奏、山东巡抚谭廷襄、本系弃瑕录用之员。并不愧励图报以赎前愆。藩司清盛性尤贪鄙各等语。僧格林沁久驻东省。自应确有见闻。著将所参各节逐一详查。据实具奏。原摺著钞给阅看。将此谕令知之。　　

○又谕、前因张亮基奏参徐之铭种种谬妄各情。当将节次寄信刘源灏、并明发谕旨。及张亮基等摺片等件。钞给福济阅看。谕令该督秉公查办矣。本日有人奏、徐之铭声名狼藉。在署时常演戏宴客等语。封疆大吏。有整躬率属之责。似此劣迹昭著。何以整饬官方。著福济遵照前奉寄谕。一并确切查明。据实具奏。毋稍徇隐。原摺著节钞阅看。将此由五百里谕令知之。　　

○又谕、前因有人奏、河南商城县知县任正训性情贪酷。纵役害民。曾经有旨谕令严树森严密查办。本日有人奏、任正训自被参以来。不惟不少敛戢。反益肆其贪婪等语。州县为亲民之官。岂容贪员久任。扰累地方。著严树森即将该员撤任。认真查办。如有贪酷确据。即行从严参办以儆官邪。原摺单著钞给阅看。将此谕令知之。　　

○又谕、穆克德讷等奏、英法两国遵照前议。于九月初一等日次第撤兵出城。将省城各门交还。十八日一同登舟。由黄浦向香港而去。均属安静等语。该两国兵丁撤退后。一切善后事宜。攸关紧要。所有省城空旷地方。防守更宜严密。其新城老城所需炮位。并派拨看守之旗营官兵。以及城楼兵房应行修葺各工。大黄＜?氵窖＞炮台应行安设炮位。并城乡内外清厘户口编查保甲等各事宜。均著照该将军督抚所议。迅速妥为办理。以靖奸宄而备不虞。耆龄身任巡抚。不宜久住省外。应即回省。会同穆克德讷、劳崇光、经理地方一切事务。将此由五百里谕令知之。　　

○礼部以繙译乡试中额请。得旨、取中三名。　　

○以克复安徽无为州城。赏布政使衔按察使曾国荃头品顶带。副将郭明鳌巴图鲁名号。余升叙有差。　　

○以克复湖北随州城。予道员刘岳昭以按察使用。都司刘维桢以游击用。　　

○以山东东昌守城出力。赏知府李德增等花翎。参将宗权等蓝翎。余升叙有差。　　

○以广西横州生捦首逆陈开。予知县陈璚以同知用。并赏花翎。监生赖联桂等以知县用。并赏蓝翎。　　

○予故理藩院尚书赓福祭葬如例。　　

○蠲缓山东东平、邹、泗水、滕、汶上、泰安、莱芜、东阿、安邱、昌邑、金乡、城武、沂水、益都、临淄、昌乐、潍、清平、菏泽、邹平、淄川、长山、新城、长清、肥城、平阴、曲阜、甯阳、峄、兰山、莒、博山、寿光、临胊、诸城、高密、临清、日照、滋阳、嘉祥、四十州县暨德州、临清、东昌、济甯、东平、五卫被扰被灾地方新旧额赋租课有差。　　

○丁丑。谕内阁、我皇考大行皇帝御极之初。以臣工习尚因循。御制诗篇垂戒。嗣后御制书事文。颁示廷臣。勖以共济时艰。弗启恬嬉之渐。当时在廷诸臣。犹能仰体圣训。慎勤共矢。乃日久懈生。或遇事摸棱。不思拨作。任听司员蒙混具稿。年来经皇考大行皇帝降旨申饬。严切批示者。不可枚举。尔大小臣工。受皇考大行皇帝简用之恩。朕侧席求贤。殷殷思治。若复仍前玩泄。固无以上酬知遇。且清夜自思。能无内愧。嗣后尔诸臣务各振刷精神。勤求政事。于兴利除弊之事。必须认真讲求。其有特旨交议会议或令速议之件。均宜妥速办理。其各衙门寻常事件届期应行题奏者。亦须逐日清厘。毋任积压。以期纲举目张。官无废事。经此次明白晓示之后。傥敢性耽安逸。旷玩公事。朕必立予严惩。以为遇事因循者戒。尔诸臣其敬懔之。　　

○又谕、已革吏部尚书陈孚恩、前在署理山东巡抚任内。经皇祖宣宗成皇帝赏给御书清正良臣扁额。已革吏部右侍郎黄宗汉、前在浙江巡抚任内。经皇考大行皇帝赏给御书忠勤正直扁额。现在陈孚恩业经革职治罪。黄宗汉已革职永不叙用。所有前经御赏扁额。均著即行恭缴。　　

○谕议政王军机大臣等、前因有人奏、景州知州高锡康有侵吞地丁勒捐肥己情事。当经奉旨谕令直隶总督文煜查明参奏。兹复有人奏、该州于所属河滩之地。有串票重徵之事。复藉团练为名。下乡勒捐。将举人刘如霂拷打等语。州县为亲民之官。果如所奏违例滥押。假公济私。实属贪劣不法。著文煜先将高锡康撤任。按照所参各节严密访查。如确有侵吞入己情弊。即行从严参办。原摺著钞给阅看。将此谕令知之。　　

○命吏部尚书朱凤标、礼部尚书倭什珲布、兵部尚书麟魁、万青藜、吏部左侍郎李菡、户部右侍郎宝鋆、内阁学士恒祺、镶白旗满洲副都统载岱、在紫禁城骑马。　　

○戊寅。谕内阁、繙译正考官载崇、监临灵桂、监试御史富稼等奏、考官擅带私人入闱各一摺。本年繙译乡试副考官富廉于入闱时。擅将伊孙及通晓繙译之张二私带入闱。实属大干例禁。富廉著交部严加议处。伊孙二小子及张二、均著交刑部照例治罪。　　

○又谕、昨降旨将陈孚恩拏交刑部。派大学士周祖培、军机大臣文祥、会同刑部定罪一案。著添派沈兆霖、万青藜、公同定拟。
  </div>
  <div class="pagination">
   <a href="清实录同治朝实录_page13.html">
    上一页
   </a>
   <span>
    ...
   </span>
   <a href="清实录同治朝实录_page9.html">
    9
   </a>
   <a href="清实录同治朝实录_page10.html">
    10
   </a>
   <a href="清实录同治朝实录_page11.html">
    11
   </a>
   <a href="清实录同治朝实录_page12.html">
    12
   </a>
   <a href="清实录同治朝实录_page13.html">
    13
   </a>
   <span class="current-page">
    14
   </span>
   <a href="清实录同治朝实录_page15.html">
    15
   </a>
   <a href="清实录同治朝实录_page16.html">
    16
   </a>
   <a href="清实录同治朝实录_page17.html">
    17
   </a>
   <a href="清实录同治朝实录_page18.html">
    18
   </a>
   <a href="清实录同治朝实录_page19.html">
    19
   </a>
   <span>
    ...
   </span>
   <a href="清实录同治朝实录_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
