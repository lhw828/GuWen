<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 231 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 231 页/共 505 页</h1>
    <div class="content">
○以陕西克复吴旂镇等处出力。赏同知鄢太愚等花翎。外委谭亮彩等蓝翎。余加衔升叙有差。予阵亡武举宗扬清祭葬世职。如千总例。　　

○予贵州绥阳阵亡参将李方元等五十七员祭葬世职加等。　　

○追予陕西殉难知州金玉麟、知县周蕃寿、巴彦善、于汉中府城合建三烈祠。　　

○释遣戍吉林已革阿克苏办事大臣绵性回旗。　　

○豁免四川松潘厅被扰地方积欠额赋。　　


大清穆宗继天开运受中居正保大定功圣智诚孝信敏恭宽毅皇帝实录卷之一百五十九　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十一月。壬戌朔。上诣绥履殿问慈安皇太后安。平安室问慈禧皇太后安。至辛卯皆如之。　　

○谕内阁、前据崇厚查明永年县知县谢恕有纵贼殃民情事。奏请先行革职。当经降旨允准。兹据刘长佑奏称、审明已革知县谢恕、于该县练勇拏获形迹可疑之赵选等。系因亲族奉调出征。先后往探。适值官兵击贼获胜。拾得贼遗零物。携带回家。并无不法情事。经谢恕递交原藉讯办。亦非在县释放。其于练董拏获捏称办团之赵名奎。讯出私自招勇。假冒顶带。即属有罪之人。看押候讯。亦属正办各等语。此案已革花翎知州衔直隶州升用前任直隶永年县知县谢恕、既据刘长佑查明实无纵贼殃民情事。且平日居官。颇著勤能。即著准其开复原官。仍留直隶补用。惟该员于团练获送赵选等。递籍查办。并未申详。究属不合。仍著交部照例议处。　　

○又谕、刘长佑奏、甄劾知县教佐各员。请旨分别惩办一摺。直隶抚甯县知县孙康、寿高阳县知县王垲、怀来县知县翟文光、于各本任地方。俱不甚相宜。著即撤任。留于该省。遇有相当缺出另行酌补。永定河北岸同知唐郁、身弱多病。正定府训导刘砚田、精力就衰。均著勒令休致。保定府训导崔顾行、任性浮躁。定州学正王焴、酗酒谩骂。行止不端。香河县教谕范鸣珂、人品卑污。干预公事。唐山县教谕顾学纯、性情贪鄙。不洽士论。霸州北六工州判金嘉琴、不谙河务。遇事张惶。宣化府经历童鹤龄、性情狡猾。善于营私。武清县河西务主簿袁振纲、干预地方公事。修防亦不得力。青县杜林镇巡检史恩寿、任性妄为。遇事粗率。曲周县典史萧荣、藉端生事。意图索诈。均著即行革职。以肃官方。　　

○添设湖北汉口镇陆路千总一员。把总二员。经制外委二员。额外外委四员。移原设中军守备于汉阳府城。右哨水师千总暨额外外委于江汉关。水师三司外委于蔡甸。从湖广总督官文等请也。　　

○以甘肃庆阳剿贼获胜。赏总兵官欧得胜、参将朱光斗、巴图鲁名号。副都统巴克坦等花翎。同知麟祥等蓝翎。予阵亡参将张保安等二十二员祭葬世职加等。　　

○蠲缓直隶丰润、安、青、静海、沧、南皮、盐山、庆云、鸡泽、元城、大名、衡水、深、永年、束鹿、沙河、肥乡、广平、十八州县被水被旱被雹地方新旧额赋。并各项地租。暨民借仓谷。　　

○癸亥。谕内阁、前因定陵工程告成。特降旨将承修大臣原任大学士彭蕴章之子前任通政司参议彭祖贤、俟补缺后。遇有应升缺出。开列在前。兹据吏部奏、据彭祖贤呈称。该员前因承办军需出力。业经得有应升之缺开列在先奖叙。可否将此次奖叙。移奖该员胞弟彭祖彝等语。彭祖贤著加恩以四品京堂候补。所请移奖胞弟之处。著毋庸议。　　

○又谕、前据工部题奏、湖北新关税务。应令实缺道府督办。以符定例。当经降旨依议。兹据官文奏称、新关建于新堤。与实缺道府所驻地方。相离甚远。该道府等不能躬亲其事。势将假手胥役。弊窦丛生。必须监司大员。驻关督办。方足以资弹压。请仍由候补道府中遴员经理等语。所奏系属因地制宜。即著照该督所请。仍于该省候补道府内。遴选结实可靠者。奏委一员。驻扎新关。督收税课。以专责成。一年期满。另请更换。傥该委员办理不善。或人地不宜。即著随时撤换。如所委之员得力。接替乏人。届期准其奏明留办。另片奏、候补道刘建德委办新关税务。日有起色。请再留驻关一年等语。刘建德著准其再留一年。督办新关税务。以资熟手。俟一年期满。再行遴员接办。　　

○谕军机大臣等、伯彦讷谟祜奏、驰抵盛京。沿途马贼情形一摺。奉省马贼。著名股匪已多。在附近省城一带烧掠。甚形猖獗。并将八面城占踞。前据恩合屡次奏陈。已谕令督兵剿办。并酌拨神机营劲旅。谕令尚书文祥等统带出关督剿。约计月杪可到。伯彦讷谟祜现在商同达尔汉亲王索特那木彭苏克、挑选马队千名。听候调遣。即著相机办理。索特那木彭苏克本年年班。即无庸进京。以期会商进剿现在剿贼吃紧。伯彦讷谟祜如不能抽身来京。俟昭乌达卓索图两盟长到京时。再行传旨调拨蒙古官兵。一体防剿。如伯彦讷谟祜有必须来京与该两盟长面商之处。并著奏明办理。另片奏、管带昌图厅勇丁之通判奎寿、畏葸不前。坐误事机。于地方抢案。率多隐匿不报。以致民怨沸腾。盗风日炽等语。著恩合、恩锡、查明严参惩办。以靖盗源而肃吏治。毋稍徇隐。此旨著恩合钞录一分。迅速知照伯彦讷谟祜钦遵办理。并著赶紧覆奏。候旨遵行。将此由五百里各谕令知之。寻奏、奎寿于马贼入境。或督勇往拏。或请兵会剿。尚非有意因循。惟任内抢案。多未呈报。实属隐匿。已于疏防案内革职。应否从重治罪。得旨、奎寿业经革职。著免其治罪。　　

○又谕、前据吴昌寿奏称、捻踪由襄城叶县扰及舞阳。后股由临颍郾城窜至西平遂平等处。当经谕令官文、郑敦谨、饬令防边各军。越境赴豫迎击。兹据官文等奏称、贼众西窜召鲁。严饬诸军夹击一摺。所陈情形。尚在吴昌寿奏报以前。现在贼匪既已绕窜舞阳。后股又由徐州归德一带。西窜郾城西平遂平一带。与张总愚前股合并。势焰益张。湖北应山黄安麻城等县。距贼较近。该逆有欲往湖北掳粮之说。尤应防其窜入。惟近防不如远剿。与其株守本境。不如越境赴豫迎截。著懔遵前次谕旨。严檄成大吉驻扎麻罗之军越境迎剿。与吴昌寿所派各军。会合夹击姜玉顺等军。由西路转向东北。探贼所向。与豫军两面夹攻。以期速殄狂氛。鄂省近来办理会剿。颇形迟滞。官文、郑敦谨、务当振刷精神。实力整顿。不可徒事敷衍。有名无实。致干咎戾。姜玉顺等军。既经赴豫援剿距鄂较远。所有进止机宜。即著由吴昌寿节制调遣。以一事权。安襄郧汉黄德等府属团练。即著官文等饬令唐协和悉心经理。务臻妥善。安文等另片奏、请将拨解都兴阿成禄两款饷银。统归协济甘饷每月三万五千内核计等语。都兴阿成禄等处军营缺饷甚久。需用紧急。前据该大臣等奏请将甯夏月饷。暂缓拨解。经户部议驳。当经谕令官文等仍照前议筹拨。著该大臣等仍遵前谕。按月接济。不准迁延推诿。贻误事机。其杨岳斌军营应解之月饷三万五千两。系属专拨之款。并著按月照数拨解。不准以解都兴阿成禄之款。在内核计抵算。以杜牵混。将此由六百里各谕令知之。　　

○又奉天锦州办理垦荒出力。予佐领依勒通阿等升叙有差上以冬至祀天于圜丘。自是日始、斋戒三日。　　

○甲子。遣官祭先医之神。　　

○谕军机大臣等、阎敬铭奏、据探豫省贼势。并筹办河防情形一摺。逆匪窜至尉氏一带。仍恐合股东趋。著即檄饬王心安等军分投扼剿。毋稍疏懈。濮范一带河防。因天寒冰结。贼骑恐乘间偷越。阎敬铭现饬沿河各州县营汛。分段敲冰。以杜窜越即著督饬卫荣光等认真赶办。傥该员弁等承办不力。以致有名无实。即行从严参处。兖沂曹济道员缺已放文彬。并以长赓补授沂州府知府。该二员热悉地方情。形是以特加＜??闲＞擢。仍著阎敬铭饬令该员等力图报称。将此方防守事宜。妥为布置。以资得力。将此谕令知之。　　

○命刑部右侍郎谭廷襄在总理各国事务衙门行走。　　

○乙丑。调刑部右侍郎谭廷襄为工部右侍郎管钱法堂事。户部左侍郎吴廷栋为刑部右侍郎。礼部右侍郎汪元方为户部左侍郎管三库事。工部右侍郎宜振为礼部右侍郎。未到任前以都察院左副都御史潘祖荫署理。　　

○补铸陕西汉中府知府、经历、洋县裦城泾阳华阴盩厔等县知县、临潼县县丞、洋县裦城高陵盩厔南郑略阳镇安等县儒学、甯陕厅江口主簿、定远厅黎坝巡检、佛坪厅司狱、各印信条记。从巡抚刘蓉请也。　　

○以山西太原等府办团出力。赏候补三口京堂徐继畬二品顶带。余加衔升叙开复有差。　　

○丙寅冬至。祀天于圜丘。遣豫亲王义道恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

○谕内阁、户部奏、遵议江苏减免漕粮章程数目一摺。江苏苏松常镇太五属。编徵米二百二万余石。原系汇同漕赠行月南恤局粮等款。一串惩收。自应如李鸿章等所奏。无分起运留支。一体并减。至以科则之重轻。地土之饶瘠。为减成之多寡。办理亦尚妥协。加恩著照所请。所有苏州府属额编米豆八十七万七千五百六十四石零。著减三十二万六千六百三十二石零。松江府属额编米四十二万七千四百六十一石零。著减十一万六千五百四十四石零。太仓州属额编米豆十五万三千四百三十二石零。著减四万二千八百七十七石零。常州府属额编米三十五万五千九百八十石零。著减三万五千五百九十八石零。镇江府属额编米二十一万四千七百三十五石零。著减二万一千四百七十三石零。统计原额编徵米豆二百二万九千一百七十四石零。共减米豆五十四万三千一百二十六石零。仍应徵米豆一百四十八万六千四十八石零。著自本年为始。照减定数目徵收。其各属派减米豆数内。尚有留为沿海瘠区加减之数。并著照章分别核派。应减科则。另行造报。经此次派减后。该督抚等务当督饬所属。认真徵解。不准再有官垫民欠名目。非实在旱潦为灾。不准请蠲请缓。如有捏报灾歉蒙混呈报者。即著严参惩办。其把持浮收等弊。并著永远革除。以裕民生而重赋课。该督抚即刊刻誊黄。遍行晓谕。务使实惠均沾。毋任吏胥舞弊。以副朝廷破格施恩至意。另片奏、请将江苏省实徵数目。明定章程等主。江苏省各属浮收。现在既经裁减。著该督抚将各属向办徵收情形。除应行酌留外。各计核减浮收若干。仿照浙江章程。勒为成规。分晰奏报。以免影射浮勒之弊。　　

○赏还已革内阁学士恩承顶翎。派充神机营翼长。　　

○丁卯。谕军机大臣等、曾国藩奏、官军击贼叠胜。现筹剿办情形一摺。逆匪分扰豫疆。经周盛波、刘铭传等军。于甯陵扶沟等处迎头拦击。大获胜仗。该逆不敢东窜。现在麕聚襄叶舞阳一带。谋扰湖北。曾国藩现派刘铭传一军。作为游击之师。随贼所向。跟踪追剿。并令李昭庆赶办马队。驰赴河南。与刘铭传之军相机追逐。使贼不得休息。所办甚属妥协。具见老成谋国。深合机宜。即著督饬派出马步各军。迅速前进。与豫省官军。前后夹击。以期迅殄贼氛。其济甯徐州临淮周家口四处之兵。即著照旧驻扎。以备贼匪流窜时迎头截击。前有旨令曾国藩酌度军情。移营进扎。本日该大臣摺内。亦有不复拘泥十二府州之说。与前旨适相吻合。仍著该大臣斟酌情形。相机前进。庶居中调度。呼应可以灵通想曾国藩必能因时制宜也。贼匪窥伺鄂疆官方当懔遵前旨。派兵迎击。痛加剿洗。不得稍涉因循。致形滋蔓。曾国藩另片奏、鲍超鉴于金口军叛。不敢轻收降卒。若令少统数营。赴豫剿捻。必于大局有裨。并称进兵之路。须以襄阳为老营。乃能北控南汝。西蔽郧陕。凡银米军械等件。应由湖北粮台作主。所筹尚妥。年来捻匪出没楚豫之交。皆由无得力之兵。痛加剿洗。以致任其去来。总未大受惩创。鲍超带兵。素称勇往。若令＜??闲＞练精锐。申明纪律。即可成节制之师。该提督现在虽已赴江。而豫省军情。较之江粤尤为紧要。即著曾国藩檄调鲍超。统带新募各营。驰赴湖北。由襄阳一带。相机进剿。一切进止机宜。仍著曾国藩妥筹调度。其鲍超留江旧部。仍令归娄云庆统带。剿办粤贼。并著传知该提督遵照办理。至鲍超既赴楚豫剿捻。必须宽筹饷项。俾无缺乏。所有银米军械等项。即著官文督饬湖北粮台筹定数目。按月拨解。不准稍有推诿。江南月协之饷。即由曾国藩咨商李鸿章酌定成数源源接济。将此由六百里各谕令知之。　　

○又谕本日据曾国藩奏、撤遣各起马队官兵回旗等语。色尔固善、托伦布、高福等、各起马队。除挑留外。计应撤官兵。吉林二百六十六员名。黑龙江一百六十员名。察哈尔四百八十二员名。均于九月初间。陆续自徐州起程回旗。乌尔图那逊、春寿、所带吉林黑龙江土默特各起马队。除挑留外。撤防官兵一百四十三员名。于十月十五日起程回旗。此项马队。虽经曾国藩撤遣回旗。惟该官兵等曾经出师各省。熟习军情。未便即令归伍。现在奉天剿办马贼。兵勇不敷分布。即著恩合于此项撤遣吉林黑龙江官兵到奉省时。全数截留该处。以备调遣。其察哈尔土默特撤遣官兵本不由奉省经过。即著毋庸咨调。并著刘长佑于吉林黑龙江官兵过境时。饬令迅境前往奉天。毋任逗遛。曾国藩另片奏前按察使龄椿病故。捐输存款五千九百十两有奇。现存河间府库。请饬直隶总督查照由该大臣派员领取等语。即著刘长佑饬令河闲府府。将此项银两。交该营委员领解回营。以备采买战马之用。将此由五百里各谕令知之。　　

○以镶黄旗蒙古都统明庆署正黄旗汉军都统。镶红旗蒙古都统景寿暂署镶红旗汉军都统。　　

○予积劳病故前任广东按察使龄椿祭葬恤荫。　　

○戊辰。谕军机大臣等、穆图善奏、甯夏攻剿吃紧。协饷不继。请饬山陕西川等省。速筹解济一摺。穆图善一军。自渡河以后。兵勇口分仅发三月。山陕两省解饷。既不足数。四川协饷。日久未据报解。新募两营月饷。晋省并未解过分毫。现当攻剿得手之际。傥兵勇因饥溃散。贻误非轻。著崇实、骆秉章、迅将协济该营饷银筹拨。派员星驰管解赴甘交纳。并著刘蓉、赵长龄、王榕吉各将该省应解穆图善营饷。赶办两月。迅速委解。其新募两营之饷。一并补解。毋得稽迟蒂欠。以收饱腾之效。穆图善一军。前经都兴阿奏请无庸赴陕。业经降旨允准。本日据穆图善奏未能骤行赴陕情形。大约相同。即著都兴阿、穆图善仍遵前旨相机进剿迅将甯夏攻拔以竟全功。毋再稽延时日。将此由五百里谕知都兴阿、穆图善、崇实、骆秉章、刘蓉、赵长龄、并传谕王榕吉知之。　　

○又谕前因云南军事方殷。亟须督抚大吏前往筹办。叠经谕令劳崇光、林鸿年、相机赴滇。嗣据林鸿年奏报多次。均托词兵饷不充。意存观望。现仅移扎叙州。仍未驰赴滇境。劳崇光屡奉谕旨严催。现在曾否由黔前进。亦许久未见奏报均属任意迁延。兹据有人奏称、滇省及东昭尚属粗安。惟久无大员镇抚。马如龙岑毓英等无所禀承。人心易涣。诚恐日久变生。请另＜??闲＞大员。迅筹妥办等语。林鸿年由知府摺任封圻。宜如何奋勉图报。乃竟迁延贻误。莫展一筹。即立予罢斥。亦属咎有应得。惟滇事艰危。多由于大吏之诿卸。使一经退黜。即可置身事外。转得遂其畏葸自便之私。著林鸿年懔遵前旨。迅即驰赴东昭。认真经画。与护昭通镇总兵杨盛宗筹拨兵练。随护入省。并可清理盐课厘金。以资军食。劳崇光曾否起程。即著星速前往。与林鸿年会筹迅办。傥再因循玩误。以无兵无饷。藉词延缓。致滇中以久无统属之故。又生祸变。必将该督抚从重治罪仍发滇省效力。不得妄冀朝廷予以斥革。转可藉以卸肩也。至滇省与四川毗连。滇垣一日不靖。即川防一日不能安堵。崇实、骆秉章、素顾大局。著仍懔遵叠交寄谕。酌筹饷糈源源接济。所有滇中应办事宜并著崇实、骆秉章、与劳崇光等随时筹办。前有人奏马如龙岑毓英、均尚可用。著劳崇光、林鸿年传知马如龙、岑毓英等。令其慎守疆土。共济时艰。毋得怀挟私忿。致有贻误至林鸿年前奏岑毓英与马如龙意见不合。未能浃洽恐系奸匪从中构煸各等语。著仍于羁縻之中。寓防范之意。是为至要。原摺著钞给阅看。将此由六百里各谕令知之。　　

○己巳。谕内阁、醇郡王等奏、管营副都统穆腾额不重公务。藉病请代奏开缺等语。并将该副都统禀函。封送军机处呈览。著派宝鋆会同管理火器营事务醇郡王等、确查办理。据实具奏。　　

○蠲缓山东历城、寿张、范、东阿、济甯、邹平、长山、齐河、齐东、济阳、禹城、临邑、长清、肥城、东平、平阴、惠民、阳信、滨、邹、泗水、滕、峄、汶上、阳谷、曹、郓城、观城、朝城、茬平、金乡、鱼台、聊城、商河、利津、甯阳、城武、章邱、清平、海丰、沾化、兰山、郯城、费、平度、昌邑、莱阳、临清、陵、泰安、乐陵、平原、蒲台、滋阳、曲阜、堂邑、博平、莘、冠、馆陶、高唐、恩、夏津、邱、日照、益都、临淄、诸城、掖、潍、昌乐、七十一州县。暨德州、东昌、临清、济甯、东平、五卫被水被旱被虫被扰地方新旧额赋有差。　　

○庚午。以办理粮台出力。予山东道员卢朝安等升叙有差。　　

○辛未。谕内阁、钟岱、宋晋奏、到通漕粮。全数验收完竣一摺。并另片奏、请将验收督运弹压各员奖励各等语。本年海运漕粮抵通。并山东已到米石。经吴廷栋、钟岱、于六月内验收。其山东续到米石。由宋晋会同钟岱一律验收完竣。所有在事出力之坐粮厅等员。尚属著有微劳。自应量予奖励。至所称朱毓霖、本系截取知府。前保分拨省分。转成候补人员。未免向隅。请销去分发保案。仍留本部归截取知府本班尽先选用。并赏加盐运使衔等语。朱毓霖前于海运出力案内。经吴廷栋、钟岱、奏保以知府分发省分。业经降旨允准。甫经数月。兹复请销去分发。另行改奖。实属前后两歧。任意渎奏、所请著不准行。　　

○谕军机大臣等、杨能格奏、营员狡诈把持。侵匿帑项。请旨严行惩。办并请饬驻泾各营。迅速前进各摺片。据称陕西甯陕营参将周显承、经雷正绾派办营。务支放饷需。辄敢遇事把持。与知州林发深狼狈为奸。致溃军纷至泾州索饷。该员复恐雷正绾参办。辄架词陷害。诬以叛逆重情。嗣见朝廷洞悉其枉。复以饷绌兵哗。雷正绾泣谕截回各实情。四路上禀。自相予盾。情节显然。林发深庸懦无能。惟周显承之命是听。是以同词禀报。周显承又截回饷银欲使各军激变。以实前言。雷正绾奉命整顿诸军。周显承谓廷寄系属假造。且以泾州粮饷有著。不肯前赴平固。该参将经手饷项。数逾钜万。辄称固原兵变。文案遗失。掌管文案之知县孟树森查无下落。藉词捏饰。豫为冒销地步。又咨称拨解饷银一万二千两。送至泾州二十里铺。被回匪抢失无存。而查询并无其事。平日收支册籍。均交子侄收用。委员不敢过问。周显承复带兵摊派甯州百姓捐解麦粮。民情惶惑。将致变端各等语。周显承办理营务粮饷。既敢狡诈把持。侵蚀帑项。复敢带队勒捐。实属大干法纪。著赵长龄暂缓前赴山西。先赴庆泾一带。将此案秉公查办如果讯有端倪。即著据实具奏。将周显承革职归案严行审讯。其知州林发深有无通同侵捏情。弊亦著一并查明。请旨办理。该抚甫抵陕西。无所用其回护。务当核实审办。以成信谳。原摺著钞给阅看。至知县孟树森。据杨能格奏称于溃营之先。已赴兰州。并未遇害。亦无遗失文案情事。著杨岳斌饬令孟树森迅赴庆泾一带。听候赵长龄查办。不得任其逗遛。周显承招集溃勇。前已有旨仍归雷正绾统带。著杨岳斌刘蓉严催泾州各营迅速前赴雷正绾军营听候调遣。雷正绾一面另拣妥员。接办营务。该提督受朝廷如此厚恩。傥再不痛自湔。洗奋勉立功。则国法具在。不能屡邀宽典也。将此由六百里谕知杨岳斌、刘蓉、赵长龄、并传谕雷正绾、杨能格知之。以验收漕粮完竣。予坐粮厅监督昆厚等优叙。　　

○旌表割臂疗治祖病江苏长洲县原任大学士彭蕴章孙女员外郎蒋凤藻故妻彭氏。　　

○旌表守正捐躯山西阳曲县民妇王史氏。　　

○赏通州王恕园煮赈粟米三百石。　　

大清穆宗继天开运受中居正保大定功圣智诚孝信敏恭宽毅皇帝实录卷之一百六十　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十一月。壬申。谕内阁、长善奏、请将帮操认真之骁骑校奖励等语。山海关教练马步兵丁镶红旗委署骁骑校塔克兴额、经长善派同专操章京等随时操演。该员管辖严明。众兵悦服。实能任劳任怨。为可靠可用之员。即著照所请。塔克兴额著免补骁骑校以防御遇缺即补。先换顶带。以示奖励。仍著长善责令该员认真训练。毋得始勤终怠。此系因操防得人起见。嗣后不得援以为例。　　

○谕军机大臣等、前因恩合等奏请领东三省丙寅年官兵俸饷银两。当令户部速议具奏。兹据该部奏称、查明各款备抵。尚须另行筹拨。除应领制钱一千八百串。仍由盛京户部金银库拨给外。通共实应拨银二十九万四千九百三十四两零。拟拨长芦。丙寅年应徵盐、课银十四万四千九百三十四两零。山东地丁项下未解咸丰十一年京饷银五万两。山东盐课项下未解咸丰十年京饷银五万两。直隶丙寅年旗租银五万两。以充东三省丙寅年俸饷之需等语。著刘长佑、阎敬铭、遵照指拨银数。悉心筹画。迅速解赴盛京户部交纳。其应领制钱一千八百串。著由盛京户部金银库拨给。原摺著钞给恩合阅看。即著恩合与吉林将军、黑龙江将军、均照议定折放章程。核实办理。并将用过银钱各数。于奏销时照例题报。如有赢余。于下年请领俸饷摺内声明备抵。此次所奉谕旨及原摺。并著恩合知会吉林将军、黑龙江将军、一体遵照办理。另片奏、山东等省欠解节年俸饷银两。屡催未解。请旨饬催等语。著刘长佑、阎敬铭、赵长龄、吴昌寿、刘蓉、王榕吉、各照该部奏催银数。竭力筹措。赶紧解赴奉省。以济要需。原片著钞给刘长佑、阎敬铭、赵长龄、吴昌寿、刘蓉、王榕吉阅看。奉省剿办马贼。需饷正殷。该督抚务当星速报解。源源接济。毋再推诿迟延。致误大局。将此由五百里谕知恩合、刘长佑、阎敬铭、赵长龄、吴昌寿、刘蓉、并传谕王榕吉知之。　　

○又谕、恩合等奏、查明贼匪股数窜扰情形。请饬热河等处调兵堵剿。并徐占一投诚。相机办理。德英等奏、捕盗官兵。不敷遣用。请将神机营留演吉林官兵五百名调回。遵查王起一股。未至吉境各摺片。协领恩科等所带兵勇在流涯失利。该匪等沿边窜赴西北边外哈立套力改旧道肆扰。复有匪股闯入新民厅。裹胁狱犯土匪。向西北窜去。此股贼匪来历。是否在东边散出之王起大股。由八面城一带绕过。抑由哈立套力改窜回之周荣等。恩合等未得其详。皮子窝海口地方。现又有贼匪四五百人在彼扰害。亦未悉匪首何名。足见平日剿捕尽属虚文。侦探毫无实际。实堪痛恨。著即饬丰恩等队及穆锦等。各就现有兵力实力剿洗。不得专待京兵。致滋延蔓。匪首徐占一现在既已投诚。即著恩合责令海盛妥为笼络。徐占一现随扎朗阿等赴西北边外拏红旗贼匪。能否出力报效。并著查明具奏。恩合所请招募练勇猎户俟京兵到后并力攻剿之处。著即赶紧办理。不可有名无实。尚书文祥所统京兵。不日即到盛京。将来与奉省各兵合剿。贼必向热河之朝阳建昌赤峰窜去。著麒庆即派马队数百名。并朝阳一带练勇。在该处地面扼要堵截。并著刘长佑、徐廷楷、迅调沿边各兵防守隘口。不得令其阑入。马贼现有三股。兵分力单。恐难制其死命。著崇厚即将洋枪队拣派。豫备调遣。并著伯彦讷谟祜遵奉前次寄谕。督率备调之蒙古官兵严加防范。理藩院传谕各王旗一体派兵堵截。不得任令此拏彼窜。致成不了之局。德英等著即就派出兵力认真会剿。该署将军等所请将神机营留演吉林官兵五百名尽数调回以资助剿之处。著俟文祥到奉省后。酌量情形。再行妥筹办理。王起一股。仍著德英等查明。随时防范。将此谕知理藩院。并由六百里谕知伯彦讷谟祜、恩合、德英、刘长佑、麒庆、崇厚、庆春、并传谕徐廷楷知之。　　

</div>
    <div class="pagination">
<a href="清实录同治朝实录_page230.html">上一页</a><span>...</span><a href="清实录同治朝实录_page226.html">226</a><a href="清实录同治朝实录_page227.html">227</a><a href="清实录同治朝实录_page228.html">228</a><a href="清实录同治朝实录_page229.html">229</a><a href="清实录同治朝实录_page230.html">230</a><span class="current-page">231</span><a href="清实录同治朝实录_page232.html">232</a><a href="清实录同治朝实录_page233.html">233</a><a href="清实录同治朝实录_page234.html">234</a><a href="清实录同治朝实录_page235.html">235</a><a href="清实录同治朝实录_page236.html">236</a><span>...</span><a href="清实录同治朝实录_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
