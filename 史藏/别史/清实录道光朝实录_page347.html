<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 347 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 347 页/共 848 页
  </h1>
  <div class="content">
   ○庚子。谕内阁、耆英等奏、直隶汤泉营、巩华营、因鸟枪损坏。运至京城修造。德胜门门领珠林泰。在门值班并不遵例查报。实属疏忽。著交部议处德胜汛都司赵永泰、虽询明系属官物。惟不即时申报。亦属不合。著交部察议。所有汤泉等营应修。鸟枪一百九十七杆。一面即饬令赶紧修造。一面咨查直隶总督。嗣后直隶各营军器如遇有应运京修理者。著先行知照步军统领衙门。进城时、该班门领及营汛地方。随时申报。以备查核。　　

○又谕、御史徐培深奏参、山东阳信县知县恩福。巧夺民财。行同市侩各款。当派宝兴、戴宗沅、前往查办。兹据奏、行抵山东省城后、即将恩福劄调赴省。派员前往阳信寿光二县访查。所参攫取民间骡头一节。阳信并不产骡。据绅民等佥称、该令所畜骡马。均系自置。系为解饷解犯。拉载漕米煤炭。及下乡相验所用。并无向民间攫取、及减价派买草料情事。亦未闻将骡头贩京售卖。复查明县署马厩内。并无七十余头之多。所参前在寿光开渠科派勒缴布匹二款。调查原卷。该令系据乡民呈恳计亩摊费。因被人控告。经该抚饬令停止。奏明将该令撤任开缺。询之该县乡民。俱供称停止后、并未缴出摊派钱文。实无向民间减价买布转卖情事。是该御史奏恩福各款。均属毫无影响。著毋庸议。御史原准风闻言事。惟该御史摺内。称特参县令贪黩营私。实属措词失当嗣后科道等遇有应奏事件。务当详加审察毋得以捕风捉影之谈。遽行入奏。亦不得因有此旨。概行缄默。致失朕听言从实察吏安民之本意也。　　

○户部议准、福建巡抚韩克均疏报、闽、侯官、长乐海澄、福安、宁德、六县开垦地十顷九亩有奇。照例升科。从之。　　

○辛丑。上诣黑龙潭神祠拈香。　　

○谕内阁、户部奏、查出山西司道光二三两年题咨文案二百二十件。漏未办稿。除应行存部备查各件外。有户科正钞八件。系年例核议应行具题之案。遗漏未办。虽当时仅止。遗漏。尚无别项弊端。惟该司承办司员。于应题之案并不依限题结其无庸咨覆之件。亦不汇总办稿存案实属咎无可辞。所有道光二三两年户部山西司掌印主稿司员。著交部严加议处该年失察之户部堂官。并督催所掌印司员。一并交部分别议处。其经手书吏蒋济泰业经役满。著吏部查明议叙何职。即行斥革以示惩儆。至各司处霉烂不全稿件。著饬各司员。调取存贮号簿。逐一详查钞录补存以备稽核。　　

○又谕、苏成额奏、遵旨查禁湖南省种卖鸦片烟一摺。鸦片烟流毒最甚。湖南为数省通衢。五方杂处。奸民种植偷卖。事所必有自应设法严查。著照所议。即通饬珞属。责成各道府州。督饬所属各厅州县。每年于春秋两季编查保甲之时。亲赴各乡。认真查察。如有将田地种植鸦片烟者。立即拔毁严拏本犯到案。照例问拟充军。田地入官。并于关津要隘多派诚实兵役。随同汛员。常川严密巡缉遇有外省奸商。失带洋烟。即行捦拏。按律究办。如弁拴得规故纵。亦即分别革究。其拏获食烟之人。务根究烟之来历。严拏奸贩一并。治罪。毋得仅将本犯枷责。颟顸了案仍剀切出示。遍行谕禁。俾愚民咸知猛省。各州县于春秋两次巡查之后。出具切实印结。禀报该道府。加结送司核详。由该抚于每年年终具奏一次。务当实力查禁。杜绝弊端。不可日久生懈。视为具文。致干重咎。　　

○壬寅。谕军机大臣等、张井奏、湖水异涨堤工危险。现在分别筹防。尽力保护一摺。本年春间洪泽湖水势积涨。四月以后。陆续递消。现据张井奏、连旬大雨。湖水长存二丈七寸。来源方旺。其势似尚未巳。临湖石工。高者出水尺余。矮者不过数寸。其平水入水之段。则两厅合计不下六千余丈。仅恃石工上数尺高之土堰。以为捍御情形极为危险。必须开放林家西滚坝。并接放高邮四坝。方可减湖涨而保运堤。惟下河七州县田亩。一经放坝。则全被淹没。该河督现已函致陶澍、来清江浦会办。并严饬道将。督率厅营。于坝盱两厅大堤。设法妥慎防护等语。湖水现当盛涨之时。固应急筹宣洩保护堤工而启放各坝。关系下游民田庐舍亦应加意慎重。著该河督会同陶澍体察情形妥为筹办。如水势加长。堤工著重。陶澍尚未赶到。该河督即自行酌量。将防守宣洩事宜。通盘筹画。总期计出万全。斟酌缓急。慎重妥办。不可稍事拘泥。致有疏虞。至现在该处用项。需费甚多。前拨大汛工需银一百五十万两。目前尚不缺乏。恐工险费繁。必需接济请于就近藩关各库。酌量借拨著该河督。与陶澍会同商酌。奏明办理。不可稍有冒滥。将此谕令知之。　　

○又谕、据李鸿宾具题、广东省署南雄协副将事罗定协副将德方、自缢身故一本。内称札委南雄州陆向荣。会同该协中军都司杨立震。提到该副将平日跟兵邓洪超龚献魁等。讯据供称。该副将委系染患风痰病证。时发时愈。本年二朋初九日。旧病复发。初十日进房看视。业已自缢身死。并无别故照例题报等语。副将等官因病出缺。例应题报。该副将德方、死由自缢。非寻常病故可比。自应查明确情具奏。何以该督札委陆向荣杨立震查询。仅据跟兵邓洪超龚献魁之供。即行禀覆题报。该副将身系二品武职前往署事。即不携带眷属。何以除跟兵外。并无家丁一名。在署伺候。情节殊属可疑。其中恐有虽情。不可不确切查讯。李鸿宾此刻计已起程来京陛见。著朱桂桢、即提到跟兵邓洪超龚献魁等。并此外应行传讯人证。将该副将德方因何轻生缘由详细查明如有别项情节。即行严切根究。务得确情据实具奏。毋许稍有徇隐含混。将此谕令知之。寻奏、副将德方。因痰发自缢。并无别情。报闻。　　

○癸卯。上诣绮春园问皇太后安。　　

○遣官祭火神庙。　　

○以刑部右侍郎特登额、顺天府府尹徐镛、监临顺天乡试。　　

○以翰林院修撰林召棠、为陕西乡试正考官编修侯桐、为副考官。吏部右侍郎申启贤为江南乡试正考官。福建道御史郑瑞玉为副考官。　　

○赏休致凉州副都统伍尔衮布全俸。　　

○甲辰。谕军机大臣等、有人陈奏、近日书吏为害莫甚于汀州、龙岩、漳州、泉州。官与民言语不通任听值堂之书办。信口传述。黑白不分。是非倒置。官长明受其欺而不觉。差役之殃民。如闽县侯官。则有土地堂遇有应讯之人先行拘押。行贿者与以乾净之所。若勒索不遂则锁禁于污秽黑暗之处。同安晋江各县。则有班馆无论原被告。每押至八九百人竟二三年不得见本官之面。一遇暑严寒。无辜死者不少。生员贡生。有事到官无论曲直。并不发学。概行锁禁。前年同安县生员吕鸣。竟押毙馆中而未闻究办至厦门地方。则又有私馆。俗呼为间仔。在本地之瓮菜河户部街等处该役等终年在通衢要路截拏乡民以欠粮为词押入馆中。多方吓诈常有数年不得回家者漳泉各府。每遇命案本官辄带领书役百余人到处摉索。甚则故意延宕任纵差役私讲班礼。竟有先将尸身用盐泡浸。以便索诈之事。近又有虎药名色。害民尤惨一有命案。不准尸亲指告正凶。先罗列各富户之名。每出一票。少则三十余家。多则五六十家架词株累。贫富均受其害。如厦门民人陈全。被差私押十七个月。至卖一妇。将银贿差。始行放回。是虎药之明验。至如书役强横之尤。无如安溪县之书办吴珍厦门厅之陶亨陈意身当总差。日在厅署把持公事。历任官长。无不倚为心腹。是以名虽为役。而家资积至三四十万之多等语书役骫法营私。最为地方之害。必应严行惩办。若如所奏。汀州等处书吏传。述口供。曲直不分。并闽县等处。有土地堂各名目。罔法横行。该管官受其欺朦。并有意纵容。殊属大干法纪。著孙尔准魏元烺督同臬司光聪谐、查明各该处。是否实有书役横行并各项名目。按律严行惩办并将所称同安县生员吕鸣押毙馆中。及厦门民人陈全被押卖妇贿差二案。一并查明据实具奏。至吴珍陶亨陈意。三犯尤应迅速拏究。魏元烺现已起程进京陛见。著孙尔准接奉此旨。即行严密查办。并将该地方官参处示惩。其吴珍等三犯。饬属严拏务获。毋任闻风远扬。将此谕令知之。　　

○乙巳。遣御前侍卫载铨、诣密云县白龙潭神祠祈雨。　　

○谕内阁、前因广东崖州黎匪。抢劫滋事。总督李鸿宾、檄饬琼州镇总兵孙得发、带兵剿捕各匪闻风窜匿。该总兵合兵摉拏。焚其巢窟。正当探明途径进师。迅就肃清。乃辄暂回州城。并于偏僻不应行走之茅草岭前进。以致弁兵间被伤毙。现经李鸿宾驰赴雷州。督饬摉捕。将黎匪首要各犯。拏获正法。黎人佥知畏惧。不敢再出滋扰。各村耕作如常。崖境安堵。查明办理不善之文武员弁。据实参奏。广东琼州镇总兵孙得发。于带兵查办黎匪。始而轻率继复迁延。殊属任性乖违。著交部严加议处。署海口协副将龙门协副将邓旋启。于孙得发带兵率向茅草岭行走之时。并不阻止又不认真摉拏匪犯。亦属委靡迟延。惟该员系水师出身。尚为熟习。著降为千总。以观后效署崖州营参将海安营游击李耀扬。缉匪是其专责乃仅随众往来。毫无出力。且年已就衰著即勒令休致。感恩县知县兼理崖州知州印务袁斯熊。将黎匪夥抢已获到案之犯监毙数名。又不早为申报根究酿成巨案胆玩已极。该员业经撤任。著革职。交该督抚提同禁役人等。严行究讯。因何隐匿不报是否有心玩纵。及有无淩虐情弊。务得确情。按律定拟具奏。寻奏袁斯熊承审迟延。实属错谬。尚非有心隐匿。仍遵前旨革职从之。　　

○谕军机大臣等、前因有人陈奏、广东贸易夷人日增桀骜。＜?口英＞咭唎动违禁令各款。曾经降旨交朱桂桢逐款严密访察。据实具奏。兹据该抚查明上年＜?口英＞咭唎国大班部楼顿回国该国二班盼师接充大班。即将眷口妇人。带至省城夷馆。并坐小轿登岸进馆。故行违例。又心疑官兵要用炮轰击。并将船上所用炮械。潜运至馆。自为保护。经该督李鸿宾会同将军庆保等派兵防范。该夷人等始知畏惧潜将炮械运回。妇女亦均陆续搬回。皆系盼师主使所致其延不开舱一节。该国夷商。并各国夷商亦皆归怨。因所带羽毛大呢等货。不能即时起卸。致经潮湿。半多虫蛀亏折本钱该国王已撤回惩治。近所换之大班罗治臣人尚恭顺。一切买卖。均属安静现在严饬弹压稽查使不敢再违禁令。已往之事不复苛求至新砌临水马头。较旧日马头宽出十余丈实属违例。旋经该抚亲往查看。饬令拆卸净尽一律如旧。该夷亦并无违抗。并据该抚查询夷人只知求利。不过受人唆使。曾经该督将私送绿呢小轿之谢五严办至地方官与夷商贸易货物。向无交涉。尚无苛虐情弊惟通事买办引水各项人等。良莠不齐。难保不勾引串唆。至匪徒练习快蟹船只。为夷人运私偷税。兵役朋比为奸。自应拏办。嗣后该督等总当随时稽查。妥为防范。并著水师员弁。会同州县认真巡缉。如有快蟹船只走私漏税者立即查拏究办。毋得稍涉疏懈将此谕令知之。　　

○以大学士卢荫溥、署管理顺天府府尹事。户部右侍郎李宗昉、署吏部右侍郎。兵部左侍郎张鳞、署工部右侍郎。兼管钱法堂事务。　　

○丙午。谕内阁、前据琦善奏、管头村应迁民户。及旧办章程。当交穆彰阿等查议具奏。兹据穆彰阿等查明。红白桩内。圈入旗民各地七顷六十余亩。暨应留树株果木等项。均援照旧案。照数拨给官地分别赏给银两。无庸加增外。其应迁居民。距从前办理时。已阅百年生齿日繁。物价昂贵。请将中等。瓦石板房。每间加银四两。下等瓦石板房。每间加银三两中等下等草房。每间加银二两。共加赏银一千六十两零。著照所请办理。所有赏给银两。并加赏银两。著穆彰阿等届时带往。俟该州传齐民人。亲自按名放给。俾得均沾实惠。　　

○又谕、阮元等覆奏、查禁鸦片烟章程一摺。滇省沿边夷民。向有私种罂粟。收取花浆煎膏。名为芙蓉。以充鸦片。内地民人。亦复栽种渔利。自应设法查禁。兹据该督等奏称、民间私重罂粟。缘费工少而获利多。积习已久。该省又多深山穷谷。若不竣立其防。则奸民易犯。惟所称每年冬令。罂粟出土之时。该地方官会同营员。亲往躧查锄毁一次。次年春末。开花结苞之时。再躧查铲毁一次等语。该处深山穷谷较多。若令种植之家锄铲。是必不可信之事。若豫带多人。以备锄铲之用。又无此查办之法。且据称饬各地方官。于关津要道税口。加派诚妥胥役。不时督率稽查行旅商脚贩带之弊。试思胥役之中。焉有诚妥可信者。若添派多人。责令稽查。不但有名无实。且转滋纷扰。无非多增一弊。所议皆不过纸上空谈。于事何济。此事惟当责成该地方官。随时留心访查。不必拘定月日。或于稽查保甲之便。前往躧查。或于猝不及防之时。亲往查察。如有奸民私自种植。即行拏究惩办傥查无私种。将来因案发觉。该督等派员前往。查出弊端。即将该地方官严参惩处并著该督等、于每年年终具奏一次至土境夷民。栽种罂粟系在迤西迤南边外。著照所议。责成该管道府。严饬土司。晓谕夷民毋得栽种。并于每年冬间。由土司亲查。娟私种。即令目练拔毁。照例枷责。田地归土司招练承种以为练田。如该土司不能认真查察。即行参究示惩。毋许宽纵。　　

○云贵总督阮元覆奏、黔省跬步皆山。不通舟楫。凡有差使。不能不役使民苗。各府厅州县。办法虽有异同。而行之百年。官民相安。请嗣后黔省夫役之法仍就各处情形办理。其有驿各处设立夫头。如有滥索多派情弊。及书役扶同科敛。一经查出即照蠹役吓诈例。严行治罪。从之。　　

○户部议准、前任四川总督琦善疏报、盐源县开垦田二十三顷三十八亩。照例升科从之。　　

○给江苏上元、江宁、句容江浦、六合、高淳、仪徵、江都八县被水。灾民一月口粮。并采买奉天、河南、四川、湖广、等省米麦免各关津米税。　　

○丁未。遣定亲王奕绍、诣天神坛。睿亲王仁寿、诣地祇坛。肃亲王敬敏、诣太岁坛。祈雨惠郡王绵愉、诣宣仁庙。凝和庙。庆郡王绵慜、诣昭显庙。时应宫。拈香。　　

○谕内阁、宝兴奏、卸任知县。因争执交代。持刀致伤。审明定拟一摺此案已革兰山县知县张希哲、因改简卸事本应交代清楚。乃因与接署县事之王枚系儿女姻亲。辄写立合同令王枚先为出具无亏单结。已属有心弊混。迨王枚卸事后。邀伊同往核算。该革员又屡次推缓刁难以致王枚恐担赔累。情急动刀拚命。自行划伤小指受风身死。其女因恸父情切自缢殒命。是该革员于激毙一命后。又另酿一命。若仅比照威逼人致死律杖一百。殊觉情重法轻。张希哲著发往军台。效力赎罪。以示惩儆。张希哲应交正杂银两。据现任兰山县知县杨煃供称。现已算明交清。并无亏短。著该抚即饬藩司责成该道府。督同监交之员。按款核实照例造册报部办理。莒州知州德恩、系属监交。因王枚与张希哲。欲将交代款目统归后任清算。写立合同。该员并未催令算清。率行画押殊属不合。费县知县蔡发甲、虽非监交之员。惟代为作证画押。亦属不合。德恩蔡发甲著交部分别议处。饬令回任听候部议。失察之该管各上司。著吏部查取职名照例察议。余著照所拟完结。至所称王枚之女妞姐、恸父情切。忿志捐躯。应请旌表。著礼部查明照例办理。　　

○又谕、前据阿勒清阿奏、已革外委张万洪。控告太原镇总兵李白玉、听信千总阎庆挟嫌挑唆。将其斥革并赴阎庆家拜寿挂扁。及阎庆曾经犯罪枷杖。今复拔补千总等款。当经降旨、交该抚提集严讯。兹据奏、讯明张万洪所控各情属实。咨询该总兵。尚复饰词狡辩。其具摺奏参参将魏光德旋因魏光德将张万洪详革。复行追回奏摺一节。亦难保无另有别情。自应严行质讯以期水落石出。太原镇总兵李白玉、著解任交该抚提同全案人证。严审明确。按律定拟具奏毋稍徇隐。　　

○又谕、多尔济纳木凯、业经赏给帮同库伦大臣办事之职。若仅给以盐菜银两。伊当差未免拮据。多尔济纳木凯、著加恩每年赏给养廉银五百二十两。其差役所拴马匹。亦著与库伦大臣一骨办给。该院知道。　　

○以吉林驻防协领图明阿。为西安右翼副都统。　　

○户部议准、前任湖北巡抚杨健疏报江夏县原坍复淤地十顷五十亩有奇。照例升科。从之。　　

○暂缓山西、河东盐务应徵河工经费银。　　

○戊申。上诣大高殿行礼。　　

○还宫。　　

○遣定亲王奕绍、睿亲王仁寿、肃亲王敬敏、惠郡王绵愉、庆郡王绵慜、分诣天神坛。地祇坛。太岁坛。宣仁庙。凝和庙。昭显庙。时应宫。谢雨。　　

○遣密云副都统布勒亨、诣白龙潭神祠谢雨。　　

○谕军机大臣等、琦善奏、遵旨访查在前任直隶总督署内办事各员一摺。据称查访濮城何焕绪等虽小有材干。皆非淳品。如原奏所云。与外府州县暗通消息。及在外招摇声势赫赫之处。诚不能保其必无。第既无实迹可指。不便遽行参劾。现在高应元、因邢台县民妇贾娄氏京控一案。审系该县办理过当。奏请交部严加议处。先行撤任。其濮城、何焕绪等。俱各饬回本任。俟留心察看。如有实在劣迹。即从严参办等语。该鬲濮城等。在前任总督衙门充当内委。虽查无暗通消息在外招摇等项实在劣迹。惟既称皆非淳品。则其平日居心办事未必尽属可靠。著该督再行严密访查。如该员等从前实有各项劣迹。即据实参办并将现在各本任内。随时留心察看。不可稍有姑容。以清吏治而副委任。将此谕令知之。　　

○又谕、张井奏、湖水异涨。堰盱堤工。保护平稳。及扬河马棚湾等处过水各缘由一摺。前据张井奏、洪泽湖水异涨。当经降旨、谕令体察情形妥为筹办。兹据奏、湖水又长三寸。截至二十一日。高堰志桩存水二丈一尺堰盱两厅岌岌可虞。里河扬河扬粮等厅东岸堤工。尤属处处著险。该河督飞咨陶澍。并饬扬河厅营及高邮州、赶将四坝启放旋据禀称、正欲启除埽戗间。突有农民数千人。阻挠开放。该河督因马棚湾等处。业经过水而扬粮厅报长五寸。似大溜尚未掣动。一面专委河标中营副将秦攀萼。星赴高邮。赶放四坝。以平水势。所有堰盱堤工危险情形。百倍下游。防守尤关紧要。该河督务当督率道将。小心抢护。毋稍疏懈。惟湖堤情形著重。固应加意防守。而黄河水势。据奏自本月十六日以后。报长三尺余寸。外南顺黄坝志桩。现存三丈八寸。各处堤工。尤须先事豫防。不可致有意外之虞。至马棚湾等处。据奏如果竟至掣溜。则下注之水。与启放四坝。同一淹没田禾。而洩水较畅。不特里河扬粮两厅险工。稍得轻减。即山盱林家西坝。亦可酌量启放。该河督前已函致陶澍、来清江浦会办。此时自已赶到。著即与该河督熟商妥办。并将漫水地方。应行抚恤之处。一面委员确切查勘办理。一面据实具奏。勿令一夫失所。将此谕令知之。　　

○直隶总督琦善奏、粮价情形。得旨、京师不雨。已近二旬。酷暑难当。秋禾难望。朕日夜焦急。于本月二十七日。先行简派王等、叩祷三坛。是日午刻。得雨二阵。虽未优沾。云阴广厚。或可续获甘霖。以苏万姓。曷胜企望之至。　　

○以直隶磁州上年地震歉收。粮价昂贵。贷营兵一季饷银。　　

○以孟秋时享太庙。自是日始。斋戒三日。　　

○己酉。谕内阁。山东孔颜曾孟四姓子孙。例设四氏学。每届乡试另编耳字专号。原为优待圣商起见。若将应编官卷。不归耳字专号。转失专设四氏学本意。所有贵州藩司孔昭虔之子孔宪恭乡试。著仍归耳字专号办理。　　

○又谕、李鸿宾等奏、查明会匪情形一摺。据称广东匪徒。结拜纠抢。近来未能尽绝根株。并无三点会名目。其香山等县沿海一带棍徒刻木戮堂名盖用纸单。向耕户勒索钱文。名曰打单。如勒索不遂。即将田禾扰害。自道光四年奏定治罪专条。迄今已获打单匪徒四百余名。逐案严办。此风犹未尽息。著饬属随时访拏有犯必惩。毋许稍涉宽纵。并刊刻告示。遍行晓谕。令愚民改过自新。如有被诱结拜打单者自知悔悟。将首匪姓名指告。引拏到官。准照自首律免罪。其被胁勉从之人。自行投首或父兄代首。概准照律免罪。交保约束傥敢再犯加倍治罪。胥役兵丁。如有交结为奸者。严行究办。傥各属文武员弁。意存讳饰。并不认真查办。即著据实严参以示惩儆。至该督等奏称广州一带人民稠杂。家鲜恒产游手坐食之民。素无依赖。遂致作奸犯科。今欲杜其邪慝之渐。当筹所以养其廉耻之源。所有广州、惠州、潮州、肇庆、韶州、嘉应、罗定、南雄、连等府州属山场荒地。小民虑恐开垦升科。率多抛弃。请嗣后该处山头地角。悉听本地无业贫民。报官给照垦植。成熟之后。作为世业。永不升科。庶粒食有资。不至流于匪僻等语。粤东高、雷、廉、琼、等府山场荒地。听民开垦概不升科。并令地方官给予印结。永为世业。乾隆年间。曾经叠奉谕旨施行。今援照该四府成例免其升科。俾贫民均有恒业。事属可行。著照所议办理。惟此事原系善政。若地方官不能实心经理。一任胥役需索扰累。或影射舞弊。贫民被累实多。转不得沾实惠。是在责成该地方官。认真妥办。严察弊端毋稍疏玩。至所称饬地方官认真教导。择里中通晓文义老成醇谨之人。充当党正乡约。令其于朔望日。在本乡宣讲圣谕。并令各村广设义学延师训迪该地方官又于坐堂判断。或因公下乡时与小民谆谆告诫。俾父诫其子兄勉其弟。日进善良。如该督等所奏。地方官果能实力奉行。董劝兼施。化民成俗。蒸蒸然俱为礼乐之邦。岂不甚善总之有治人无治法。惟在该督等督饬所属。尽心教养。俾小民不至流于匪僻。以副朕除莠安良之至意。　　

○又谕、李鸿宾奏广东南海番禺两县。有匪徒抢窃炮械。旋经将匪犯拏获。并起获炮械等语。番禺县属乌猪冈地方炮台。虽民间捐建。业经拨兵防守。该匪犯胆敢将八百斤炮位一门窃去。显系意图出洋滋事。非寻常盗贼可比。现据称将匪犯梁亚牛等九名并炮械起获著朱桂桢即饬司提犯严讯实情。从重定拟。此等枪窃炮械匪犯。该督抚及水师陆路两提督均应派员缉捕。著即督饬营弁。会同地方官。将此二案逸犯。加紧勒限缉拏。务期全获归案究办。嗣后该督抚及提督等。务当认真防范。不得稍有疏懈。无谓诰诫之不豫也。懔之。　　

○又谕、李鸿宾等奏、查禁鸦片烟章程一摺。鸦片烟来自外洋。内地奸民。近亦有罂粟花栽种熬膏。贩卖渔利。前已屡降谕旨。通饬各直省督抚。各就地方情形。妥议章程。严行查禁兹据李鸿宾等奏、粤省惟潮州府属。间有种植罂粟花之事。已饬地方官随时铲拔。以杜萌糵。正恐潮州府属之外。栽种者亦复不少至夷商夹带入口。奸民辗转兴卖。广东一省。向为尤甚。若不杜绝来源。以净根株。是以内地有用之财。易外洋害人之物。流毒方来。伊于何底。著该督抚等严饬所属州县。如有奸民偷种私制等事。责令保甲人等首报。勘明将地入官。并拘犯即照贩卖鸦片烟例治罪。并将徇隐之地保乡约及族长人等。分别枷责。兵役得规包庇。从重惩办。各州县因公下乡。及抽查保甲之便。随时认真察访。按季申报该管道府。即委员分往覆查。于年终出具所属并无种卖鸦片烟切实甘结。详报督抚。每年具奏。一次。傥地方官暨各委员查办不力。致僻壤荒坳。尚有私种制作烟坭。一经查出。即将该员等严参惩治。至外洋夷商。夹带烟坭进口。及内地奸民。私贩销售。尤当设法查拏。从严惩究。务使弊端永绝。方为正本清源之道。不可有名无实。日久仍视为具文致干重咎。　　

○又谕、广东琼州镇总兵孙得发、于黎匪抢劫滋事。带兵剿捕自当探明路径进师迅就肃清。乃辄回州城。并于偏僻不应行走之茅草岭前进。以致迁延贻误实属不职。革照部议革职。其所兼云骑尉世职。著准其存留该部照例办理。　　

○修浙江仁和、海宁、二州县东西海塘。从巡抚富呢扬阿请也。　　

○展缓河南延津、滑、浚、中牟、封邱、睢、祥符、陈留、祀、兰仪、商邱、鹿邑、内黄武陟、阳武、原武、十六州县被风被雹村庄新旧额赋。　　

○庚戌。谕内阁、卢坤等奏、请将私开子店收买脚私恃符狡供之职员革审一摺。此案汉岸盐商巴怡裕即巴树蕃。以捐纳知府大员。不思奉公守正。辄与张逢员私开子店。收买脚私。以致官引滞销。迨经该督等访闻传讯。复敢捏造亲供合同。饰词狡赖。又将代为捏写亲供之陈玉恭、匿不交出。种种可恶。必应严行审讯。巴树蕃著即革职。交该督等饬令将陈玉恭交出。提集全案人证。研讯确情。按律惩办不准任听狡展。以肃鹾政。　　

○谕军机大臣等本日都察院奏、直隶大名府开州民人萧光弼、以纵盗殃民等词。赴京具控。已明降谕旨。交该督亲提审讯矣此案据该民人控称、该州田家楼村。有窝主田凤等、窝藏盗匪二百余人。昼则藏匿。夜则赴近处各村。肆行抢夺凡有盗案。本州概置不问。以致群盗益无忌惮上年滹沱村薛培元家。小寨村张世安家本年刘家拐村刘见文家。均被抢劫骡马牛只勒钱取赎甚。至李多见之幼孙李双生亦被抢去用大钱五十千始得赎回九年十一月内。伊家被盗撞门入室。有雇工卢三。眼见贼众手持利刃。将伊按住。硬将骡四头马二匹牵去次日控州。本州勒令改报窃案。随令捕役杨振东缉贼。查赃。扬振东旋将牲口六个找回。向九索银五十两。伊未允给。即将牲口暗下毒药。仅賸一头。杨振东身充捕役。实与田凤等串通一气。坐地分赃。并闻田凤私造擡枪大炮。又在广平府邀来贼匪安领公教习拳棒等语。开州向多盗贼。如该民人所控。田凤等窝藏盗匪。扰害地方。并私造枪炮。纠集匪徒。实属大干法纪。且该州知州有讳纵情弊。养奸贻患于地方更有关系。著琦善接奉此旨。即行派委妥员。前往该处严密访查。如果所控属实。即将田凤等按名查拏务。严行惩办并将讳纵之知州一并参处。以除奸宄而靖闾阎。将。此谕令知之。寻奏、田凤即田更。先经听从已获正法之李景一行劫。依强盗已行律斩立决。杨振东依窝藏强盗例发近边充军。知州张良志。尚无抑勒讳饰情事。照失察例议处。下部议。从之。　　

○安徽巡抚邓廷桢奏、堂涂、巢、庐江、五河、凤阳、繁昌、青阳、凤台、含山、怀远、合肥、寿、滁、休宁、夥、十五州县续报被水情形。并拨附近各州县常平仓谷。解往无为。芜湖。二州县平粜。得旨、急速妥办。勿致流离失所。查明后据实具奏。　　

○以湖北嘉鱼、汉阳、黄冈、沔阳、监利、江夏、蒲圻、武昌、蕲水、黄梅、黄陂、孝感、汉川、安陆、云梦、石首、潜江、荆门、咸宁、兴国、二十州县被水。命平粜仓谷。免各关津米税。
  </div>
  <div class="pagination">
   <a href="清实录道光朝实录_page346.html">
    上一页
   </a>
   <span>
    ...
   </span>
   <a href="清实录道光朝实录_page342.html">
    342
   </a>
   <a href="清实录道光朝实录_page343.html">
    343
   </a>
   <a href="清实录道光朝实录_page344.html">
    344
   </a>
   <a href="清实录道光朝实录_page345.html">
    345
   </a>
   <a href="清实录道光朝实录_page346.html">
    346
   </a>
   <span class="current-page">
    347
   </span>
   <a href="清实录道光朝实录_page348.html">
    348
   </a>
   <a href="清实录道光朝实录_page349.html">
    349
   </a>
   <a href="清实录道光朝实录_page350.html">
    350
   </a>
   <a href="清实录道光朝实录_page351.html">
    351
   </a>
   <a href="清实录道光朝实录_page352.html">
    352
   </a>
   <span>
    ...
   </span>
   <a href="清实录道光朝实录_page348.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
