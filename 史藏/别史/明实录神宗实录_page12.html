<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 12 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 12 页/共 367 页</h1>
    <div class="content">　　○忻城伯赵祖征有罪夺禄米半年永不推用
　　○差广西道御史王琢玉督理两淮盐课江西道御史解学礼巡视长芦山东等处盐课俱兼管河道
　　○丙申升大理寺右少卿罗凤翔为本寺左少卿鸿胪寺左少卿王之垣为大理寺右少卿
　　○诏在京四品以上及科道官在外总督镇巡等官各举将材其人树功偾事赏罚坐连举主从科臣刘铉议也
　　○以互市胡马不服水草令变价贮太仆寺遂罢内地寄养胡马之例从御史梁许议也
　　○丁酉升礼科左给事中张楚城工科右给事中刘浑成吏科右给事中郑岳各为左给事中楚城吏科浑成户科岳刑科
　　○升山西道监察御史王时举为尚宝司少卿
　　○治辽东抚顺东州等堡失事官发遣提问贾汝翼白守清及赵完等凡十员
　　○授故安平伯方承裕子世荫锦衣卫带俸都指挥同知世荫  孝烈皇后懿亲欲仍袭伯爵部以例格之
　　○戊戌吏部覆御史李栻＜锍-釒＞言  祖宗创制立法酌古准令极其尽善虽法久不无偏弊止宜随事补救不当任意纷更迩来内外法司条陈兴革靡有定画以一人之言而遽行以一人之言而遽罢远者不过数年近者仅及数月如六部三法司诸条例方新修会典不必繙阅章奏以滋多事至于在外督抚巡按并各差御史岁更一官人各一见条约纷纭吏民无所适从诚如李栻所论以后但有建议者各该部院务要上稽  祖制下体人情遵奉  明旨仔细讲究必其永终无弊方许如议覆讲不宜徒事依违因取变乱之罪仍通行各该督抚巡按及各差御史将历年条约及条陈事件督同司道参酌停当具揭本院议覆裁定分发各差永为遵守不得炫奇立异夕易朝更
　　○改太仆寺少卿屠羲英为鸿胪寺卿
　　○复除原任山西按察使王世贞于湖广升湖广副使徐学谟为江西左参政
　　○户部尚书王国光题将蓟州镇淮盐易换大同镇芦盐发两淮常股二万一千九百九十九引一百九十斤存积九千四百二十八引一百一十斤长芦常股八千六百六十三引七十五斤存积三千七百一十三引一百七十五斤报闻
　　○令昌平兵备佥事张廷弼＜锍-釒＞浚巩华城外旧河廷弼原勘河道可省陆运费岁八千金及运船至而淤塞不前穵运司官杨可大以为言户部奏行廷弼速浚之
　　○改分守蓟镇墙子岭参将孙朝梁克提调宣府南山地方参将
　　○差河南道御史李栻贵州道御史马三乐湖广云南各巡按
　　○己亥户部覆王崇古吴百朋各议屯田在宣府者照旧听各道分管山西屯田道仍归该省兼管三关屯务其大同屯田查照先年事体亦分属兵备守巡各道管辖各给专敕行事仍敕山西宣大各巡按御史督同各道一体遵行报可
　　○以大同旱荒量蠲民屯本折以客饷积余补给主饷之不敷者仍酌灾伤轻重随宜赈济
　　○颁送番经于虏酋顺义王从王崇古奏也
　　○庚子升刑部郎中马顾泽为湖广副使福建右参政宋仪望为太仆寺少卿
　　○漕运都御史王宗沭奏漕粮三百一十万一千五百石一斗尽数过淮去岁三月过淮已为早然尚有闰月今则二月甫尽漕政更新大计修整宗沭以为明良合德所致云
　　○赐故巡抚湖广右副都御史徐南金阮文中各祭葬二人并未考满文中以前抚黔有军功独得全葬焉
　　○升广西总兵官李锡实职二级为新安卫都指挥同知赏府江功也
　　○辛丑豁免应天高淳县边湖淹田存留米八百六十余石仍令查各府豪占江湖洲荡及新涨田亩清理起科以补前额
　　○以山东都司佥书未嘉谟诠注云南都司掌印管事
　　○听民徙巩华城居住即以输官地价建修城隍庙并户部分司以通河设仓有生理也
　　○壬寅升四川副使顾言为福建右参政
　　○凤阳抚臣王宋沭荐境内人材侍郎陈尧绩参议常三省二人
　　○河道侍郎万恭奏江南粮运开帮期于岁十二月在江楚长江大河则可至若吴浙之舟阻于京口闸必待季春开闸方可开帮今年早运实繇诸臣挑浚京口所致顾事必专官而后善计必远虑而后成江南河道水利原设有都水司郎中一员后革郎中令兵备道带管权阻于遥制力分于他务三江运道遂至湮滞今宜比照惠通北河南河事例复设郎中驻劄镇江以其余力兼治三吴水利工部言三吴水利积弊已极非工部郎中所能任已责成应天巡按督理其京口闸挑浅事务仍旧分责各道而亦统领于督臣便  上从部议
　　○癸卯新升狭西副使刘永宁以病致仕
　　○户部题总督王崇古＜锍-釒＞将宣大山西三镇主兵马匹料草除正支外每岁马加给一个月以资餧养俱照该镇时估于客饷内支给其宣府原有支给贴料银六钱今止照该镇时佑通共补足一月之数不得另行全给以后调遣按伏支领行料草前加给之数即行住支至于夷马入边起俵料草照议支给兑给者不许重复冒支报可
　　○荫赠光禄寺少卿沈炼子沈衮入国子监读书衮兄襄应承荫以岁贡选安乡知县奏移荫衮
　　○令沿海卫所春班京操官军存留地方防守海运从山东抚按请也
　　○以原任古北口参将罗瑞补墙子岭参将
　　○乙巳升吏部文选司员外郎欧希稷兵部职方司郎中李承式为四川狭西各副使
　　○丙午追封庆成王慎钟故父新堤为庆成王母李氏妻裴氏各追封为王妃
　　○释凤阳高墙庶人约踖仲孙邦＜艹闾＞三人初约踖以欧伤乡民拘禁十七年邦＜艹闾＞因未得名封越关陈奏仲孙附从越关为兄所累故抚按为请释之
　　○南京吏科给事中史朝铉等条奏考察事宜一曰慎题覆以俟考察一曰催册籍以稽吏治一曰酌地方以定去留一曰均核实以处卑职一曰饬旧例以寓旌别湖广道御史陈堂等条奏七事一曰崇实政一曰重质问一曰稽钱粮一曰重方面一曰简教职一曰重远方一曰惜人才章俱下吏部
　　○宴海西古城等卫进贡都指挥同知等员役
　　○升涿州守备署指挥佥事汤悌为署都指挥佥事铨注山东都司佥书管事
　　○兵部奏永平镇堵截功次总督刘应节巡抚杨兆总兵戚继光兵备孙应元参将张拱立等各升赏有差
　　○戊申户部据各镇年终奏报钱粮数目开具简易揭帖进呈御览宣府大同山西蓟镇永平密云昌平易州井陉辽东隆庆五年分用过粮九十四万六千九百八十六石五斗七升料六十万三千四百九十四石八斗五升煤炒一千九十九石三斗五升草六百九万五百四十二束布五千一百三疋银四百二十万九千一百九十二两六钱二分催过民屯盐粮米豆一百四万八千三百九石五斗草三十一万八千七百四十六束银二百三十九万三千五百一十一两五钱七分隆庆六年分用过粮一百一十三万七千六百九十二石二斗三升料六十万一千六百七十八石八斗煤炒七百八十八石六斗八升草七百四十五万九千五百四束布八千八百八十一疋银四百四十六万二千八百五十六两七钱六分催过民屯盐粮米豆一百五万四千三百二十七石二斗一升草一百五十二万一千九十三束银二百七十七万八千三百六十八两五钱三分每镇各开数目及节省催督缘繇下附督抚司道姓名以著其功本前尚书张守直所建议也奏上诏赏督抚银币有差郎中兵备等亦各有赏其狭西三边等镇尚未奏报
　　○户部尚书王国光题该镇年例除收过事例银一千九百两外发银二十六万七千七百三十八两总督王崇古题宣府兵马驻劄阳和用过钱粮应于宣府镇客兵银内拨发大同专听军门标兵支用尚书王国光覆准拨发宣府镇银一万两仍将大同镇原议年例银一十四万停发银三万两止发银一十一万两报闻
　　○是月减释江南狭西重囚二十二名
明神宗显皇帝实录卷之十一
明神宗显皇帝实录卷之十二
　　万历元年四月庚戌朔  上享  太庙
　　○云南巡抚邹应龙＜锍-釒＞荐逸贤佥都御史严清参政万文彩行太仆卿邵惟中副使张烈文凡四人
　　○兵部覆提督殷正茂＜锍-釒＞言广东沿海地方十余年来倭患接冲民不聊生盖繇防守不严以致乘虗肆毒虽间有擒斩实无补伤残今正茂定立章程率作将士水陆之备既周赏罚之令又肃汛期既毕警报绝无虽无擒斩之功实多保障之绩总兵张元勋副使刘稳等摅忠效劳宜纪录优叙正茂方督师荡平惠州山寇待捷书至日一并查核特请优叙从之
　　○辛亥  上御经筵
　　○诏褒奖鲁王颐坦新乐王载玺钜野王府奉国将军健根安丘王府镇国中尉观烄山东巡抚傅希挚＜锍-釒＞称颐坦忠孝敬义其居丧守礼孝行久著健根雅志超群文行迈俗乐善亲贤且其子观熰克绍父志芳躅继羙尤人世所难观咬嗜学能文重义好施有东平之懿行元振之高风皆所当表扬以风诸藩故有是命
　　○诏旌黎山王府辅国将军定炯孝行定炯镇国将军誉棅之子也幼夫怙事母霍氏孝母病危割股故岷王奏乞旌之
　　○再铸钦天监历日印信一颗
　　○靖江王府奉国中尉经谕杀小功侄邦廿□传纵火烧其庐广西巡抚以闻诏赐死
　　○福建巡抚殷从俭＜锍-釒＞荐遗逸太仆少卿朱天球副使陈纪参政张英凡三人
　　○壬子武清伯李伟奏讨修理房屋工价  上诏工部查例工部言皇亲房屋不载会典累朝赐给系出特恩并无修理事例所称陈万言方锐事体俱各不同万言辞居而更给方锐屋狭而增买皆非修理今伟先次所给楝宇焕然安居岁久后次所给爽垲闳邃间数甚多方陈二家难援为例  上以伟房屋旧敝量给修理银四千两不为例工部执奏科臣朱南雍亦谏阻之俱不从
　　○癸丑  上御文华殿讲读
　　○赠原任巡抚湖广右副都御史阮文中兵部左侍郎荫一子入监读书吏部言其安定之功潜消默夺优于俘获也
　　○勒狭西按察使徐愆祚致仕按臣吴从宪论愆祚降调吏部言其衰迟恣肆更重处之
　　○赐原任南京吏部尚书杨行中祭葬如例
　　○准原任南京兵部尚书李遂补谥遂子御史栻言父以抗直前后忤夏言严嵩至下狱削籍庚戌之变倡义勤王及平倭难抚叛军诸劳乞赐补谥礼部覆从之
　　○祀前礼部尚书章懋于正学祠
　　○礼部议应否常朝官定规除兵部协理戎政侍郎遇开操日免朝户部总督仓场管东官厅禄米仓银库大通桥崇文门礼部提督四夷馆工部管修京通仓户刑二部照磨各部司务俱朔望日朝参刑部提牢主事暂免其余在京差管仓场厅厂官俱常朝其差出城者临时填注门籍
　　○升定州游击王禄为太平寨参将大安口提调以都指挥体统行事王之宇为喜峰口守备
　　○□寅日京师大风是夜四川叙州府地震
　　○乙卯荫总理河道兵部左侍郎万恭子万允位入监读书吏部言恭虽经纶未效于行简无碍近科臣刘伯爕奏荐起用具见公论故用给繇予荫焉
　　○蜀王宣折奏定藩礼礼部覆庆贺筵宴礼载在会典者所当遵行其出入承运门原不载会典宜仍旧制毋为纷更滋扰诏如议
　　○兵科给事中刘铉奏国家养兵半藉屯田屯田之弊莫甚宁夏查该镇实徵田一万五千二百五十七顷三十九亩额徵粮一十七万二千六百八十余石谷草二十二万五千六百余束地亩银一千三百三十余两年例采打青草一百五十八万七百有余较之各镇独处其重义年来黄河迁徙靡常良田岁被冲没或淤沙奔压水泽不通膏腴之地日渐荒芜废为硝鹻之场半成不毛之土又视师者计利遗本创法愈新加派之行日甚一日额粮一石以一斗二升为科法已不凉谷草地亩逐年增起其压荒芜硝鹻之土及墩台营堡占用之地约粮五千余石谷草五千七百有零地亩银三十三两有奇照丁摊撒令人望空赔纳至嘉靖四十五年差宪臣清理屯田反以增粮为务该镇议增可耕余田一千三百七十余顷增粮四千谷草三千六百地亩银照例岁遂为常说者谓宁夏额田存者十五宁夏额粮增者十二其他力役之征千溪万径尤未易更仆用是军苦于力屯日见耗则藉余丁顶之苦于并役岁以逋亡则按粮数派之顶田之令行则在伍者愈耗派粮之术立则余丁愈逃臣谓实在田亩起科既重则止令其办纳正粮而谷草地亩之徵当议河崩沙压荒芜硝鹻台堡占用一切无徵之田止当量派谷草地亩而一斗二升之额当议至于四十年所增田粮万万当革如虑有奸豪隐占之弊宜令督抚委官逐一丈勘必使有田方有粮有丁方有役上不取盈以病民下不为增以病国亟罢派田之法务求老弱之苏使人人坚首丘之心则全镇有维垣之赖及照该镇原额并召选军兵共三万八千有奇今逃折已过八千每催科所得仅完八分之数剂量之下似足相当又不必别增帑费然则朝廷何吝此无徵虗名不一蠲去坐耗在伍之士乎＜锍-釒＞下户部
　　○礼部覆山东抚按奏鲁王颐坦忠孝兼全懿德久著及新乐王载玺等敦伦好学各贤行状请赐敕旌奖从之
　　○浙江道御史张简奏查刷过光禄寺本年三月分实用各项品物除本色不给价外该银一万二千二百四十三两七钱
　　○四川金川寺演化禅师差都纲头目进贡珊瑚等物赏彩叚表里绢纱银两如例
　　○兵部覆张宏擅止营操事言春秋操期载在会典诚不宜有所改易但天时人事出于或然亦不容无所变通如京营值风雨之时总协大臣径传免操况南京数千里之远当天雨连绵岂宜拘泥科臣所奏盖欲恪守成宪体乾等所查颠末是亦体恤人情且宏与世忠等称系公同传放即非自专因请行内外守备等官开操止操务遵照会典毋得擅有更易间遇事当从宜者必湏公同酌处毋得偏执致滋别议从之
　　○增筑蓟昌二镇敌台二百座先是阅臣汪道昆言蓟昌延袤二千里之遥京师距塞外二百里而近必设险以守然后廉远堂高先今督抚诸臣沿边筑空心台一千二百余座宿兵贮器戍守有常凡诸要害部署已周独滦河以东居庸以西若松棚诸路中稍有间缺请申命在事诸臣及今相地宜合兵力增台二百计值不过四万两目前分拨班官先事力作期以来春一举毕事台工既竣主客官军专习武事班军精壮者一体就练次者不隶戎行使之专任力役境内大小工役必关白军门檄下主将调发诸司毋得仍前专行致政出多门有妨边务至是兵部奏请行之
　　○新设山西楼子营守备官一员唐家会操守官一员河曲县罗圈堡各防守官一员分发募兵一千七百俱属河西营参将管辖分投操练以备防御从阅臣吴百朋议也
　　○升羽林前卫指挥使李锦以都指挥体统行事守备涿州地方
　　○兵部覆户科给事中领容舒等参＜锍-釒＞言禁门重地防范当严近以奸人事发申饬门禁奉有钦依通行钦遵屠户张五非应直之人擅入禁门已属有罪挟带屠刀尤为非法守长安门监丞刘廷真不能与守卫千户阎梅公同禁阻已于职守有乖乃复贪图小利蔑视明禁党护屠户欧辱职官在法所当重处但过门之赃见无佐证应从末减阎梅被欧之苦实出奉公被参之情皆属虗餙乞将廷真罚治阎梅免究并廷真宥之
　　○通山王府奉国将军华垄有罪高墙禁住并罚住其兄华埨禄米半年以华埨纵弟稔恶也
　　○丙辰设山东海运哨船海道初通淮安等处已各立有兵船哨暸防御其经山东者二千余里议分三叚立为三哨每哨用船二十只水手行粮每月各四钱
　　○顺义王俺答请给印荣示诸部礼部议依本王封号铸给镀金银印一颗差官赍送总督官处听俺答祗领
　　○遣医视衡王厚燆疾以世子载圭为请故也
　　○甘肃巡按暴孟奇条陈地方利弊十事一专责成以兴屯田一严互察以重边饷一谨盖藏以杜侵欺一议官支以苏里甲一均徭役以祛宿弊一平徵输以绝奸诡一豁包赔以除民患一重将权以御番夷一革冒滥以正冠裳一编安置以清户口该部俱覆从之
　　○丁巳升山东副使孙应元为山西左参政
　　○顺义王俺答奏选得金字番经并剌麻僧为传诵经典礼部题行顺天府造金字经三部旧金字经四部黑字经五部选得番僧坚日早回毋淹迟生衅报可
　　○广西道监察御史任惟一患病回籍
　　○女直都督等官来贡马匹给赏彩叚银两衣物靴袜等物如例
　　○选净身男子三千二百五十名分拨各监局应役
　　○诏增兵进剿广西怀远县猺贼先是抚臣郭应聘等言诸猺杀官夺印稔恶已极今原失印信虽已取还而杀官之罪终不可贷但因雨雪阻进暂尔休兵又原议进剿近县数村猺贼耳所调之兵不过三万今猺寇转多非少增益恐非万全请将该省应调诸兵再加徵调及调湖广钩刀手三千浙江鸟铳手五千相机督进兵部覆如应聘等议仍令应聘等计议钱粮师期
　　○戊午四川左参议胡汝嘉乞终餋吏部以其才识年力可惜暂令回籍遇附近员缺改调从之
　　○己未调山东副使宋守约整饬永平
　　○南京粮储侍郎栗永禄条陈五事一查勘水荒一查参岁办一申明部运一专课有司一量减罪赎户部覆行之
　　○以原任管领保河二府民兵游击丁添福充定州领军游击
　　○庚申吏部覆南京科道奏考察事宜言庶官臧否全凭抚按举劾若使在任既荐其贤离任又搜其过是非何繇而定宜严行所属不分见任升任评隲允当明注考词见任者不得曲为狥庇升任者不得过有搜求朝廷设官原无分别但地方有边腹则人之劳逸不能尽同监司有多寡则荐之疏数未免互异宜查照远近难易详为拟议至于边方则量其注措之难守未甚坏稍为曲全示爱惜人才之意至来朝正官必先定其人品心术然后面相质问以为印正义方面官员事体隆重各该抚按宜分别性行才识或可坐镇雅俗或可剸理繁剧或文学优长堪督学之司或边情练习堪封疆之任另揭送部以参订酌处其他催册籍钱粮简教职惜人才及覆北科　　○差官角□羊马价银八万八百六十二两于宣大军门
　　○禁博野王府辅国将军充毯于高墙
　　○辛酉禁各布政使司上纳诸冠带官不得委巡捕等差并有司官亦不得擅授冠带从御史暴孟奇奏也
　　○起补回避在籍原任广东右参议杨文明于四川
　　○升江西广信府知府钱藻为山东副使整饬霸州
　　○南京粮储侍郎栗永禄奏各衙门卫所仓场及凤阳滁和等府仓粮通关实屯岁支岁用奏青二册繁琐无禆徒恣科歛并乞裁省从之
　　○兵部覆山东巡按朱文科勘宁前失事＜锍-釒＞言虏众兵寡各官罪虽难掩情亦可矜仍行文科勘处张学颜先事预防李成梁临时疾应使万余虏骑不能大逞一带城堡赖以保全请量加赏赉  上是之两人各赏银币
　　○差贵州道御史王恩民巡视皇城
○工部尚书朱衡覆科臣朱南雍＜锍-釒＞言治河之法杜萌销患者上次则随时补弊或筑堤岸以防其奔溃或建闸堰以严其畜洩或导合流以荡其壅滞或探上源以遏其冲突此外更无奇策今防溃决则徐邳之遥堤当举丰河之长堤当加严畜洩则境山之石闸当复吕孟等湖减水闸当建荡壅滞则茶城之合秦沟清江口之合淮水当分布官夫大加＜锍-釒＞浚遏冲突则武家口炼成铜瓦厢等处之倒湾当布列大料预筑埽台河南山之太黄堤与缕水南堤当增高厚盗决之禁乞申饬河道诸臣悉心经理多方区画务图经久之计毋恃目前之安从之
</div>
    <div class="pagination">
<a href="明实录神宗实录_page11.html">上一页</a><span>...</span><a href="明实录神宗实录_page7.html">7</a><a href="明实录神宗实录_page8.html">8</a><a href="明实录神宗实录_page9.html">9</a><a href="明实录神宗实录_page10.html">10</a><a href="明实录神宗实录_page11.html">11</a><span class="current-page">12</span><a href="明实录神宗实录_page13.html">13</a><a href="明实录神宗实录_page14.html">14</a><a href="明实录神宗实录_page15.html">15</a><a href="明实录神宗实录_page16.html">16</a><a href="明实录神宗实录_page17.html">17</a><span>...</span><a href="明实录神宗实录_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
