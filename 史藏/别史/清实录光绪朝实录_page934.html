<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 934 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 934 页/共 1316 页</h1>
    <div class="content">
○谕军机大臣等、徐树铭奏、请讲求蚕桑。并呈进蚕桑萃编一摺。自古桑政与农政并重。蚕桑之利。为今日本务。徐树铭呈进直隶候补道＜目辟＞行＜匧心＞口＜韦未＞＜夗贝＞杰所辑蚕桑萃编。著裕禄广为颁发。并咨行各直省分给各府厅州县。实力奉行。分别年限。严定功过章程。以利民生而收实效。原摺著钞给阅看。书并发。将此谕令知之。现月　　

○大理寺少卿盛宣怀奏、电报局历年推广。屡有报效。余利无多。官报碍难概不收费。又奏、汉阳铁厂赔累情形。报闻。　　

○直隶总督裕禄奏、长芦盐斤。自咸丰八年至今。业经四次加价。官引滞销。此次碍难再行加价。下部知之。摺包　　

○山东巡抚袁世凯奏、筹堵滨州张肖堂家漫口。请截留京饷十万两。以济工需。如所请行。　　

○以大理寺少卿孚琦为内阁学士。兼礼部侍郎衔。　　

○命山海关副都统苏噜岱留神机营当差。以前三姓副都统富顺为山海关副都统。　　

○以积谷足额。予直隶署香河县知县何展采等六员议叙。

摺包

　　

○壬辰。孝哲毅皇后忌辰。遣官祭惠陵。　　

○以当差勤奋。予出使德国随员内阁候补侍读李德顺以知府选用。并给三品封典。　　

○癸巳。春分。朝日于东郊。遣顺承郡王讷勒赫恭代行礼。　　

○谕内阁、前据御史李擢英奏倢■＜曰融＞■＜石木＞、河南西华县知县孔庆筠、暨捐升道员前河南舞阳县知县张庆麟、贪劣各款。当经谕令裕长确查。兹据查明奏称、孔庆筠藐视先师。及词讼纳贿各节。均无其事。惟于王松岭等隐漏税契一案。辄令捐罚银钱。迨交卸有期。始行补禀。奣＜虘阝＞亦近弥缝。孔庆筠著交部议处。张庆麟于徵收钱粮。尚无勒派情弊。惟业经丁忧。尚复以清理帐目为名。沿途逗遛。不知赶紧回籍守制。实属利欲薰心。有亏孝道。张庆麟著即行革职。现月　　

○甲午。谕军机大臣等、有人奏、湖南辰州府属税厘关卡。分设太多。亟宜裁并等语。著俞廉三按照所指处所。确查情形。奏明办理。另片奏、候选道陈明远办理贵州青溪铁矿晶

■宜次禀请于湖南洪江设立转运各局。用心诡诈。请撤去矿务差使等语。著俞廉三一并确查。据实具奏。原摺片均著钞给阅看。将此谕令知之。现月　　

○又谕、御史陈璧奏、各省印信糢糊。请饬查明换铸等语。著礼部行查各省。咨覆办理。仍毋任吏胥需索积压。现月　　

○盛京将军增祺等奏、开放养息牧荒地。业经勘定。宜添设官兵。分司治理。并妥筹开放善后事宜。下部议。摺包　　

○又奏、部驳经徵税厘人员。补用知府德麟等七员。请按新章照异常劳绩给奖。得旨、著仍遵前旨给奖。毋庸再议。摺

包

　　

○乙未。谕内阁、世续等奏、报效钱局节省银两一摺。工部宝源局。经该管堂官英年等饬令该监督严加整顿。核减浮费。历年积存节省银二万八千余两。提存八千余两。留备办公之需。其余二万两。报效归公。即著赏收。英年经管最久。办事认真。著交部从优议叙。世续、华金寿、暨监督延清、署监督王振声、均著交部议叙。以为洁己奉公者劝。现月　　

○丙申。谕军机大臣等、文海奏、出藏所带勇丁委员薪水等项。费用甚钜。且办理善后事宜。更须另行筹款。请饬川省豫拨银二万两。以资接济等语。著奎俊即行如数筹拨。迅速运解。以应要需。原片著钞给奎俊阅看。将此各谕令知之。现月　　

○又谕、前据盛宣怀条陈、请将各口进出货物税则。照时价另行核估。当经派令盛宣怀、聂缉规、查明条约。迅速筹办。兹据盛宣怀等奏、遵旨筹议增税事宜。并酌拟税厘兼顾办法一摺。现在金贵银贱。较之咸丰十年初定税则之时。不啻倍蓰。又值十年修约之期。实属机不可失。该京卿等按照时价。另行核议一节。并未详悉议及。第筹议进口洋货。税厘并徵。并将出口土货。向完半税者。改完厘金。以抵亏厘之数。如与各省内地厘金。毫无窒碍。即责成盛宣怀、聂缉规、认定宗旨。次第开议。然亦必确有把握。方可改章。傥因此别滋流弊。转致厘金大绌。或统计所入。得不偿失。事关饷项大局。务当慎之又慎。设有贻误。恐该京卿等不能当此重咎也。将此谕令知之。现月　　

○又谕、御史许祐身奏、筹办垦务。宜示劝惩。并各省厘银。宜酌提归公各摺片。著户部一并核议具奏。现月　　

○盛京将军增祺等奏、牛庄等处苇塘余地。勘明开垦。酌拟起科丈放。不究前租各条。缮单呈览。得旨、所拟章程。尚属妥协。即著督饬委员认真勘办。仍须随时变通。奏明办理。　　

○以收抚博番上中下三巢。大道肃清。赏驻藏办事大臣文海头品顶戴。予四川补用知县曹铭等五员。升叙有差。　　

○丁酉。召见山东候补知府徐世光。得旨。著仍以知府发往山东遇缺即补。并交军机处存记。　　

○以詹事府少詹事文海为詹事。阁钞　　

○戊戌。孝昭仁皇后忌辰。遣官祭景陵。　　

○谕内阁、袁世凯奏、特倢■＜曰融＞■＜石木＞河工劣员一摺。山东河工上游。收支委员候补知县徐瑞麟、办事糊涂。师心自用。支发款项。物议沸腾。帮办收支委员曲阜县典史张继业、品行不端。性情浮动。好为结纳。不知远嫌。均著即行革职。管带凤字河防营补用都司花凤魁、浮夸矜伐。修防不实。苛待营勇。结怨于民。著即行革职。发往军台效力赎罪。以示惩儆。现月　　

○总理各国事务衙门奏、与墨西哥国订立通商招工、各设专使领事、约款二十条。请旨批准。如所请行。摺包　　

○山东巡抚袁世凯奏、登莱青沂各属办理春赈情形。得旨、著即督饬官绅。认真赈抚。务期实惠及民。摺包　　

○又奏、东省赈需紧要。筹款维艰。请将现办三成赈捐。再行展办一年。以资接济。如所请行。摺包　　

○又奏、英人卜克斯在肥城县被戕。请将保护不力之知县金猷大、千总邱扶盛、议处从之。摺包　　

○以记名总兵冯义和为广东南韶连镇总兵官。　　

○以查无徇隐情弊。复已革云南盐法道钟念祖原官。现月　　

○以勋勤卓著。予故浙江按察使李光久优恤。并将政绩宣付史馆。附入其父李续宾传。兼附祀其父专祠。现月　　

○己亥。谕军机大臣等、有人奏、英人自威海以外。圈占文登、荣成、两县地方。张贴告示。令界内居民。向彼完粮。并强派华绅四人。充当粮总。代为催收。此次画界。请饬审定疆界以固人心。毋蹈从前覆辙等语。著袁世凯详审地势。据理力争。毋得迁就了事。致起效尤。另片奏、高密县属濠里地方。洋人修造铁路。阻塞田闲水道。有碍小民生计。因向拦阻。洋人枪毙数人。日照县地方。亦有德人击死农人情事。请饬责问等语。并著该抚详晰查明。认真办理。原摺片均著钞给阅看。将此谕令知之。现月　　

○又谕、李鸿章电奏、探闻香港衣局。承做勇衣战裙等件。名为新党勤王。实欲袭城起事。已密商港督查禁。惟虑激则生变。平毁康坟。似宜稍缓等语。此等叛逆之徒。狼心思逞。正复何所不至。惟地方百姓。明晓大义者多。应知顺逆。即闲有被其煽惑者。该署督当设法解散。一面密饬严拏。妥筹布置。毋任酿成巨祸。至所称平毁康坟。恐致激变。语殊失当。康逆罪大恶极。如直欲乘机起事。岂留一逆坟所能遏止。该署督身膺疆寄。惟当不动声色。力遏乱萌。傥或瞻顾彷徨。反张逆焰。惟李鸿章是问。将此谕令知之。现月　　

○又谕、前据盛宣怀等覆陈筹议增税事宜。当以该京卿等所筹进口洋货。税厘并徵。并将出口土货。向完半税者。改完厘金。以抵亏厘之数。于内地各省厘金。有无窒碍之处。寄谕该京卿等详慎办理矣。事关饷项大局。著总理各国事务王大臣、户部、将盛宣怀、聂缉规、所筹各节。利弊若何。会同详细筹议具奏。毋稍迁就。盛宣怀等原摺一件。单二件。均著钞给阅看。现月　　

○以前内阁学士陆宝忠为内阁学士。兼礼部侍郎衔。现月　　

○庚子。谕内阁。钦奉慈禧端佑康颐昭豫庄诚寿恭钦献崇熙皇大后懿旨。本日委散秩大臣承恩公熙俊呈递遗摺。殊堪悯恻。著广储司发给银五百两。交四格格祗领。以示体恤。现月　　

○以政绩卓著。予故署浙江温处道宗源瀚、事迹宣付史馆立传。从浙江巡抚刘树堂请也。摺包　　

○辛丑。以救护遭风难船出力。予浙江游击刘贤斌等十二员奖叙。摺包　　

○壬寅。谕内阁、连顺奏、遵旨查明大臣互劾各情。据实覆陈一摺。前因宝昌、禄祥、互相倢■＜曰融＞■＜石木＞揭。先后谕令连顺确查。兹据查明覆奏、所倢■＜曰融＞

■＜石木＞各节。或事出有因。或查无实据。惟宝昌将所存赃罚银两充公。虽未入己。究属不能正己率属。开缺科布多参赞大臣宝昌、著即行革职。理藩院候补主事麟镐、通贿营私。声名恶劣。著革职永不叙用。所得贿银。并著镶蓝旗蒙古都统勒限该家属如数追缴。笔帖式松祥、外委沙玉福、分贿招议。著一并革职。松祥并著咨回原旗。沙玉福、及家丁周瑞、均著解交原籍。严加管束。不准逗遛滋事。禄祥违例派人行走台站。系迫于情急所致。粮饷章京笔帖式荣泰、所管粮石。尚无出入情弊。均著免其置议。现月　　

○谕军机大臣等、寿山奏、黑龙江地方要缺需人。请饬副都统迅赴新任等语。调补黑龙江副都统凤翔、著俟钮楞额到阿勒楚喀接印后。即行速赴调任。毋稍延缓。将此谕令知之。摺

包　　

○以缉捕拳匪不力。革直隶枣强县知县淩道增职。摺包　　

○以差操懒惰。不守营规。革浙江驻防云骑尉春福职。摺包
</div>
    <div class="pagination">
<a href="清实录光绪朝实录_page933.html">上一页</a><span>...</span><a href="清实录光绪朝实录_page929.html">929</a><a href="清实录光绪朝实录_page930.html">930</a><a href="清实录光绪朝实录_page931.html">931</a><a href="清实录光绪朝实录_page932.html">932</a><a href="清实录光绪朝实录_page933.html">933</a><span class="current-page">934</span><a href="清实录光绪朝实录_page935.html">935</a><a href="清实录光绪朝实录_page936.html">936</a><a href="清实录光绪朝实录_page937.html">937</a><a href="清实录光绪朝实录_page938.html">938</a><a href="清实录光绪朝实录_page939.html">939</a><span>...</span><a href="清实录光绪朝实录_page935.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
