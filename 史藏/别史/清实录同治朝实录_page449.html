<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 449 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 449 页/共 505 页
  </h1>
  <div class="content">
   ○以镶蓝旗满洲副都统兴林为正黄旗护军统领。　　

○调正蓝旗漠军副都统思承为正黄旗满洲副都统。以刑部右侍郎常恩兼正蓝旗汉军副都统。内阁学士绍祺署正白旗蒙古副都统。　　

○赏故銮仪卫銮仪使一等承恩公德懋银三百两治丧。　　

○予甘肃安西阵亡游击杨文岚祭葬世职。如副将例。　　

○庚寅。谕军机大臣等、成禄奏、请饬筹办车马及后路转运各事宜。并请饬采买粮石各摺片。据称上年劝捐之粮。大半未交。旋改为发价采买。因将已捐未收之粮。出示停止。萧宗干指给之金塔高台两处粮共五千石。惟高台已交一千余石。金塔尚不及十分之一。粮食仍形缺乏。需用车马。亦未解到等语。成禄现须拔队西进。需用粮石。自应宽为筹备。且现在关外安敦玉等处。叠遭蹂躏。户鲜盖藏。更难就地采办。其不得不藉内地之转运。亦系实在情形。著左宗棠饬令署甘凉道萧宗干、署安肃道何元普、转饬各厅州县。代为采买粮数千石。按地分派。仍由成禄发给价值。并将前准截留之十年分张掖运省仓粮三千五百石。筹款补交。一并运往成禄行营应用。至需用车马及后路转运事宜。左宗棠务当严饬该地方官赶紧筹备。妥为应付。不得稍存膜视。致误军行。成禄现赴金塔。著即迅速部署一切。克日出关。亦不得藉口于军粮不继。任意迁延。肃州踞匪。必须早图廓清。方免梗阻。著左宗棠檄令徐占彪严密布置。相机攻剿。毋存轻敌之见。致为所乘。将此由五百里各谕令知之。　　

○癸巳。谕军机大臣等、左宗棠、穆图善奏、官军偪攻肃州。大获胜仗。左宗棠奏、截剿北路窜匪。歼灭殆尽。暨阶州白马关被匪阑入。旋经击退各摺片。肃州踞逆。经徐占彪督队痛剿。连战皆捷。杀毙悍贼死党甚多。城央恟惧。左宗棠等即饬令该堤督乘此声威迅拔坚城。尽歼丑类。惟该逆负固有年仍当稳慎进攻。不可稍涉大意。甘肃北路零匪经官军节次截剿。歼灭殆尽。惟狗齿牙及马二利木。尚在脱逃。该逆皆百战之余熟谙地势亡命铤走。自在意中。左宗棠等仍当檄饬各防营分道摉捕。务将狗齿牙等逆悉数弋获。净绝根株。甘南阶成一带窜匪。阑入白马关。经官军截剿窜逸。余党无多。该督等仍严饬各将领联络一气。探踪摉剿。以靖地方。署白马关州判罗映霄。疏防汛地。被匪阑入。惟因捕贼远出。闻信即将关收复。著加恩免其置议。将此由六百里各谕令知之。　　

○又谕、左宗棠奏、成禄糜饷迁延。举动乖张请简派大员接统该军等语。据称该提督奉旨西进。七载以来战绩无闻。肃州虽报收复。旋被贼踞。肃回陕回分窜乌里雅苏台及甘凉各处成褖均不能制。于实心就抚之陕回冯均幅。不肯资以兵力。致该回为马四所害。又将护送窦型之陕回二十余名杀尽。陕回马长顺、遂疑惧不回西甯就抚。徐占彪一军赴肃。成禄遇事不与相商。阻挠牵制。道员萧宗干、于高台等处代成禄定买粮石。成禄不如数发银。该军十二营。现存实数仅五六营。久驻高台。拉运妇女小孩。蓄养戏班。并遣人赴都接取伊妾赴高台等情。朝廷以西事孔亟。叠饬该提督星速出关剿贼。若如所参各节。殊属措置乖谬。亟应确切查办。著穆图善按照左宗棠参奏各款。严密访察。迅速据实具奏。毋稍徇隐。原片著钞给阅看。将此由五百里密谕知之。　　

○又谕、金顺奏、赴任未能迅速。拟请效力前驱一摺。金顺简任乌里雅苏台将军。自应遵旨迅赴本任。以重职守。惟据奏称、选带所部得力队伍。尚不下六七千人。需用驼只甚多。无从筹备。遣撤兵勇。清厘积欠。需费又钜。是以积迟至今。未克成行。并以乌城窜匪。多系河狄西甯等处回逆。由肃州甘凉沿边北犯。拟请暂统全军。进扎甘凉镇番一带。邀截贼匪来路。藉保乌城等语。该将军驻军包头。徘徊观望。于大局毫无裨益。姑允所请。迅带所部驰赴甘肃。于甘凉镇番一带扼要驻扎。遇有贼匪奔突即行截击。毋任纷窜出边。以遏窜乌之路。金顺接奉此旨。即当赶紧部署。将应撤勇丁设法遣撤。拔队日期先行奏报。毋再藉口于饷需不继。任意迟延。到甘后并当激励诸军。力图报称。将甘谅镇番一带窜匪。埽荡廓清。毋留余孽。傥再藉词延宕。不能力图振作。致匪徒铤走出边。使乌城等处又遭寇警。定将该将军重处不贷。金顺拔队启行。应需军装转运费用。著鲍源深、邵亨豫、各于该省应解军饷内。先行筹拨银十万两。克期如数解交金顺军营。以资应用。其各省应解金顺军饷。仍著户部分催迅解。源源接济。毋令缺乏。将此由六百里各谕令知之。　　

○以剿贼不力。摘甘肃军营提督左日昇、总兵官熊道滨、副将王云孚顶翎。　　

○以甘肃白马关被匪窜陷。革把总周德职。不准留营。予殉难副将孙万荣、知县李舒萼、县丞郭怡、祭葬世职。　　

○予甘肃肃州阵亡都司贺洪山等十一员祭葬世职加等。　　

○予甘肃定边等处阵亡游击秦正明等十三员祭葬世职。　　

○甲午。谕内阁、前因安徽署天长县知县冯至沂投水自尽一案。情节较重。当派何璟亲提研讯。兹据奏称、此案前署盱眙县知县路玉阶、于被控禀留冯至沂帮办考差架词倾陷等情。坚不承认。饬传经办考差之家丁杨玉。延不交解。显有狡饰庇纵情事。路玉阶著暂行革职。勒令将家丁杨玉交出。归案审讯。以成信谳。　　

○谕军机大臣等、前据英翰奏、安徽奉拨江苏传办缎?银十万两。请于皖南茶厘款内抵拨。当经降旨允准。兹据何璟奏称、此项银两。实系江省本有之银。并非皖省协济之款。除划解皖省额派长江水师饷银十万两。及添拨火药经费一万两外。每年收银十八万余两。均解交金陵军需总局。按月凑拨甘饷。并无余賸。现在传办缎?。需款甚急。请于江苏应解皖省之盐课盐厘内划扣等语。即著英翰于淮北盐课盐厘项下划出银十万两。由何璟等提拨应用。以资协济。该抚毋再藉词推诿。致误要需。将此谕知何璟英翰、并传谕恩锡知之。　　

○署两江总督何璟奏、莅任未及三月。请将本年军政展缓举行。从之。　　

○乙未。谕内阁、李瀚章、王文韶奏、援黔各军。攻破贼巢。苗疆平定。曾璧光、周达武奏、下游官军会剿大股苗匪情形各一摺。览奏实深欣慰。贵州苗匪张臭迷等、自咸丰五年倡乱以来。啸聚党众。叠陷城池。贵东贵西。蹂躏殆遍楚蜀边境。亦为不靖。嗣经记名布政使席宝田统带楚军。入黔援剿。贵州提督周达武、亦率所部由蜀前进。黔楚各军。节节埽荡。叠将清水南岸开怀香炉山等处贼巢攻克。该逆窜踞乌牙坡一带。负嵎死守。本年三月间。提督唐本有等分路进剿。连克牙塘马遂猴子＜?土幻＞等处逆巢。提督龚继昌等会合黔军。进攻乌堡冷水沟等处踞匪。捦斩收降者甚众。该逆乘雨出窜。官军截击于挂灯地方。阵斩逆酋九大白。遂将乌牙坡二十余里内贼巢悉数蹋毁。四月间。提督苏元春等分率队伍。由雷公坪等处摉剿而前。复斩巨酋岩大五于阵。并将逆首伪大元帅张臭迷、伪平杨王杨大六、及姜老拉、潘老冒等、先后捦获。逆苗全股荡平。其逆首包大肚。金干干等股。盘踞平茶牛角坡等处。经黔军提督钟开兰、邓有德等攻破。斩馘无算。并生捦包大肚、金干干、及悍党多名。均经正法。此次黔楚各军。戮力同心。连战克捷。遂使积年巨寇。悉就歼除。苗疆厎定。洵足彰天讨而快人心。所有张臭迷一犯。尤为苗逆渠魁。著王文韶即将该逆就地正法。传首犯事地方。以昭炯戒。湖广总督李瀚章。署湖南巡抚布政使王文韶。贵州巡抚曾璧光、贵州提督周达武、均能和衷共济。克竟全功。著一并交部从优议叙。记名布政使席宝田、总统楚军。调度得宜。著赏给骑都尉世职。　　

○谕军机大臣等、李瀚章、王文韶奏、援黔各军。攻破贼巢。苗疆平定。捦获逆首张臭迷应否解京。曾璧光、周达武奏、下游官军。会剿大股苗匪情形各摺片。本日业经明降谕旨宣示。此次黔楚各军。合力围剿克定苗疆。著名逆首。悉数就捦。览奏之余。实深欣慰所有张臭迷一犯。业经解送湖南省城。即著王文韶将该逆就地正法。传首犯事地方。以昭炯戒。无庸槛送京师。其逆首金大五。伏匿香炉山白水洞。并有数百人窜伏香炉山顶著王文韶饬令唐本有等克日歼捦。毋任铤险他窜。致贻后患。曾璧光等摺内所称。凯里渡河之贼。分投向镇远之路逸去。此股贼匪尚有若干人。著即饬令宇文秀等会合楚军。前截后追。迅速歼除。毋留余孽。现在苗疆既经平定。楚省援军。应如何分别遣撤及择要扼扎之处。著李瀚章、王文韶、会商办理。黔省地方。叠遭寇乱。疮痍满目。殊堪矜悯。现下游一带。甫就肃清。当以绥辑闾阎为急务。曾璧光务须遴派廉能明干之员。认真经理。以期地方日有起色。黔省饷项本缺。现有各营。除酌留下游择地扼防及剿办上游兴义贼匪外。其余即可酌量裁减。以节经费。著曾璧光、周达武、悉心会商。妥为筹办。贵东道一缺。有抚辑苗疆之责。必须得人而理。李德茂现在有何别项差委。该员于此缺人地是否相宜。著曾璧光据实具奏。将此由五百里谕知李瀚章、曾璧光、并传谕周达武、王文韶知之。　　

○又谕、曾璧光奏待饷孔殷。请饬催专饷一摺。据称上年江西奉拨贵州专饷五十万两。派员提解。仅据该省拨银五万两。现在黔省军务。正当吃紧。士卒待饷甚殷。且新抚苗众。已逾十数万家。应办善后事宜。尤须钜款。请旨饬催专饷以济急需等语。所奏自系实在情形。即著刘坤一饬令藩司。将该省奉拨贵州专饷。除已经拨解外。其余银两。迅速如数筹拨务于本年六月内。发交贵州委员提解回黔。毋稍延缓。将此由五百里谕令知之。　　

○以四川官军防剿陕西回匪。并剿办贵州上游股匪出力。予提督李辉武优叙。赏总兵官赖锡光、副将郑学德、巴图鲁名号。同知李辉联参将贺曙堂等花翎。守备谈嘉祥等蓝翎。余加衔升叙开复有差。　　

○以湖南贵州官军剿平苗匪。赏提督龚继昌、唐本有、苏元春、云骑尉世职。总兵官邓祖兴一品封典。提督苏元章、道员谢兰阶、戈鉴、黄马褂。道员易鼎臣、副将陈嘉、参将邓兴标、游击苏年春、唐占寅、何玉祺、都司阳肇祥、龚盛禄、蒋得标、巴图鲁名号。同知衔知县郑以蒸等花翎。教谕宋必昌蓝翎。余加衔升叙开复有差。予阵亡副将洪石斋等十一员祭葬世职加等。　　

○予贵州定南阵亡副将李锦贵等十七员祭葬世职加等。　　

○丙申。遣官祭关帝庙。　　

○以神灵显应。颁陕西邠州城隍庙扁额。曰西陲永赖。　　

○谕军机大臣等、豫师奏、现筹办理陕回就抚情形等语。道员冯邦棅由平番进抵碾伯。陆续将陕回宋全德等呈缴马匹枪械户口册籍。分别点验。其军功马振凤等带到回夥于海潮、马世魁、禹召林等、均经饬回原处。听候查办。著豫师随时会商左宗棠。督饬冯邦棅妥实办理。不得稍涉迁就。致贻后患。回情狡诈。诚恐各营因办抚或形疏懈。转为该逆所乘。左宗棠务当懔遵叠次谕旨。体察情形。将河州西甯各回抚局。妥慎筹办。并严饬前敌后路各军。加意防范。毋稍大意。近日办理情形。并著随时详悉具奏。将此由五百里各谕令知之。　　

○署陕西巡抚邵亨豫奏、到任未久。请将上年大计缓至本年夏季后办理。从之。　　

○以故不入八分镇国公绵寿子奕贺袭爵。　　

○以甘肃西甯等处防剿回匪出力。赏总兵官李占超正一品封典。游击周兴禄巴图鲁名号。知府德荫、都司陈洪泰等花翎。从九品刘永龄等蓝翎。余加衔升叙有差。　　

○以江西靖安剿匪出力。予加县汪以诚以同知用。并赏花翎。余加衔升叙有差。　　

○予伊犁殉难已革尚书陈孚恩眷属四名口分别旌恤加等。　　

○上以夏至祭地于方泽。自是日始、斋戒三日。　　

○丁酉。谕军机大臣等、瑞联、清凯奏、边外贼匪滋扰。兵勇迎击获胜一摺。边外大东沟。突有由上江窜来贼匪五百余名。虽经兵勇在榆树房东甸子地方迎击。捦斩多名。惟边外地面辽阔。逆踪出没靡定。仍恐去而复来。著都兴阿、瑞联、清凯、严饬凤凰城城守尉及带兵各员。在沿边一带勤加侦探。实力防剿。毋稍疏虞。此次出力员弁兵勇。准其择尤酌保。毋许冒滥。此股贼匪。系由海洋窜来。弃船登岸。分股肆扰。嗣后尤应严防海口。绝其登岸之路。瑞联等前调福建轮船。已谕文煜等酌拨小号轮船一只。驶赴牛庄海口听调。此项船只到后。即著都兴阿等遴派得力弁兵。随时出洋。认真巡缉。遇贼即击。毋任逆踪登岸。以靖游氛。将此各谕令知之。　　

○又谕、张廷岳等奏、遵查贼股分窜。暨防务情形一摺。贼情狡变无定。现虽避兵远扬。难保不去而复来。乘虚窜突。张廷岳、阿尔塔什达、仍当督饬各军严密布置。随时确切侦探。不得以现无贼。稍涉疏懈。致有贻误。将此由四百里各谕令知之。　　

○广州将军长善等奏、旗营会哨洋面。窒碍难行。得旨、所称洋面滋事旗营一同查参之处。即属窒碍难行。即著仍照向章办理。无庸出洋会哨。以符定制。　　

○派工部右侍郎钱宝廉恭勘东陵风水围墙应修工程。　　

○戊戌。谕军机大臣等、前因德英等奏、请饬催各省欠解整装银两。当交户部速议具奏。兹据奏称、黑龙江节次调赴各省军营官兵。需用整装银两。前经该部于直隶河南两省拨给。仅据河南解到银七千三百余两。其余银八万三千六百余两。迄未报解。又本年调赴肃州官兵。由河南省拨给整装银一万一千八百余两。请一并饬催等语。黑龙江历次需用整装银两。均向铺商借垫。亟应早日归还。前经降旨饬催。各该省仍复延不报解。实属怠玩。著李鸿章、钱鼎铭、严饬各该藩司。按照部拨数目。赶紧筹款。即行陆续起解。以济要需。不得再涉迟缓。将此由四百里各谕令知之。　　

○追予山东各属阵亡殉难州吏目邵文燡等绅民妇女一千四百十三员名口分别旌恤如例。　　

大清穆宗继天开运受中居正保大定功圣智诚孝信敏恭宽毅皇帝实录卷之三百三十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。六月。甲寅朔。上诣钟粹宫问慈安皇太后安。长春宫问慈禧皇太后安。至壬午皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等都兴阿等奏、查勘边地情形一摺。据称查明鹼厂门外。已垦熟地十二万五千余亩。俟北二边地段查勘完毕。再行报部起科。边外河岸。山厂。关系捕渔采蜜地方。游民耕种多自。未便封禁。若于河渠山岩讲旬闲荒处所。从权采办。于贡物山场两无窒碍等语。边外地方。现当夏苗盛长。未能全行丈量。著都兴阿等督饬委员。俟秋成后续行勘丈。妥筹办理。至此项熟地。游民恳种已久。历年呈进鱼蜜等项。尚无不敷采办之处。且游民人数甚多。若今将河岸山厂等处概行退出。该人众无处安插。殊不足以示体恤。既据该将军等奏称山岩讲甸河渠闲荒处所。足敷采捕贡物之用。即著照所请办理。并著知照盛京礼部内务府。责成承办之员。于各项贡物照常呈进。毋任有所藉口。致误需用。将此各谕令知之。　　

○又谕、景廉奏、筹办兵饷各事宜。并探闻乌噜木齐军情。请饬黑龙江马队全数赴营。哈密采办军粮各摺片。乌噜木齐沦淊已久。现在逆回与安集延互相攻击。机有可乘。自应厚集兵力。迅图克复。景廉所部官军仅十余营。不敷分布。刻下秦晋边防较松。著定安于绥远城防军内酌拨马步劲旅二千名。并派得力大员统带。前赴景廉军营。以资攻剿。景廉现拟采买驼只及筹拨军装等项。需款甚急。著李鸿章、吴棠、钱鼎铭、丁宝桢、鲍源深、邵亨豫、李瀚章、郭伯荫、于各该省欠解新疆军饷及景廉协饷内。无论如何为难。各先行筹拨银六七万两。迅速解至察哈尔收存。景廉拟于此项银两内提银十万两。买驼五千只。以一半为口北归绥两道运送米面之需。其余一驼只。即于新调兵勇出口旱。驮运军火口粮。乘便解至景廉军营。并再提银十万两。作为官兵出口制办军装裹带之用。其余银两。分起解交景廉应用。均著照所请办理。该都统所部需用粮石。请由口北归绥两道每月各运解京斗粟米四百石。著李鸿章、定安、督饬该道照数筹办。至所请在察哈尔设立粮台。在蒙古地方采买驼只。转运军粮。及征兵出口事宜。责成一手经理等语。著李鸿章、额勒和布、会商办理。乌噜木齐回逆约会乡团徐学功同攻安集延。是否该逆有悔罪投诚之意。如果真心向化。献出城池不妨赦其前罪。予以自新。著景廉相机妥办。所请将徐学功等分立营名。仍著饬令张玉春等妥为钤束。以资得力。科城截留黑龙江马队。前据奎昌等奏到。未经允准。此项马队。著奎昌、多布沁扎木楚、志刚、常顺、保英、饬令吉尔洪额星速统带前进。毋稍迟延。景廉军营需粮甚多。不能尽由内地运解。若就给哈密一带采买。自较便捷。著文麟遇有景廉委员赴哈采粮。或左宗棠派员出关。即行妥为料。督饬设法赶办。不得稍存膜视。致误军糈。将此由六百里各谕令知之。　　

○丙辰。以举行大婚典礼。封皇后阿鲁特氏父翰林院侍讲崇绮为三等承恩公。母宗室氏、宗室氏、瓜尔佳氏、均为公妻一品夫人。　　

○丁巳。谕军机大臣等、常顺、保英奏、遵查科布多办台员弁等保案。请旨办理。暨酌加防兵口粮。请饬山西解饷各摺片。文硕前请撤销科城办台员弁保案。现经常顺等查明。主事托莫尔欢。总办各台。应差迟误。咎有应得。姑念其查办后尚知愧奋。著撤去保案。免其参处。骁骑校玉昆、派办乌梁海等处台务。未能妥善。著撤销保案。以示薄惩。委署主事祥庆、笔帖式萨拉哈本、锡拉布、扎伦布、拴德等、暨台吉克什克布彦、章盖克什克图、鄂尔哲依达什等三员。均著照常顺等所请。免其撤销前次保案。科城驻扎之大同兵五百名。口粮不敷。业经常顺等酌量增加。难于支垫。著鲍源深转饬所属。迅将此项防兵口粮及科城采买之项。星速递运。以资接济。嗣后办理该军粮食。米仍旧章。面则以一斤八两核计。并著鲍源深饬属照办。山西奉拨科城饷银五万两。著该抚迅即发交归绥道库。由常顺等委员支领应用。毋再延缓。将此由五百里各谕令知之。　　

○移甘肃平庆泾道驻扎平凉府城。改甯夏水利同知为甯灵抚民同知。从总督左宗棠请也。　　

○追予巡徽庐州阵亡护总兵官游击何朝亮谥勇烈。　　

○戊午。谕军机大臣等、曾璧光等奏、饷需奇绌。主有饬催协饷一摺。据称贵州指拨各省协饷。每月十四万两。自上年二月起。至本年四月止。除四川及江西九江关尚能如数拨解外。其福建山东浙江湖北江苏等省。均解不足数。湖南广东。则分厘未解。统计欠解银一百六十四万余两。现在下游军务府竣。各营勇丁。分别撤留。亟需拨解钜款。方能清厘积欠。开单恳请饬催等语。黔省历年饷需短缺。士卒情形困苦。现在下游苗匪渐次荡平。所有应撤各军。自应清给欠饷。所留各军。尤须饷项接济。以资饱腾。即著瑞麟、李瀚章、文煜、何璟、丁宝桢、杨昌浚、王凯泰、郭柏荫、王文韶、张兆栋、恩锡、于各该省欠解贵州协饷。饬令藩运各司。无论何款。赶紧筹拨。于接奉谕旨后。限一月内埽数解清。不得稍涉迟缓。谅各该督抚等必能力顾大局。不至意存膜视也。其江西指拨专饷。前经降旨饬催。著曾璧光、周达武、随时咨催拨解。以为筹办善后之用。原单著分别钞给瑞麟等阅看。将此由五百里谕知瑞麟、李瀚章、文煜、何璟、丁宝桢、杨昌浚、王凯泰、郭柏荫、王文韶、张兆栋、曾璧光、并传谕周达武、恩锡知之。　　

○己未。谕军机大臣等左宗棠、穆图善奏、马步兵勇。剿贼获胜。邵亨豫奏、零匪窜越陕境。派军追剿等情各一摺。兰州附近防军。在黄羊川等处。截击回匪。均有捦斩。著左宗棠、穆图善、督饬该将弁等摉捕窜贼。悉数歼除。并随时确探严防。不得稍涉疏懈。甘省零股贼骑。越入陕境。由中部宜君界内直窜白水。经谭仁芳等军进剿。由澄城县西遁。其窜扰红流河一带贼匪。经延榆绥镇道派队击散。著邵亨豫严饬谭仁芳等。会同曹克忠驻扎王家角等营。将窜陕匪股痛加剿洗。毋任日久蔓延。致地方又遭蹂躏。并著左宗棠饬令甘境防军实力堵截。以收夹击之效。河州回众投诚。曾否将马匹器械依限缴齐。就抚回户。已否编查。约有若干。著左宗棠将现办情形详细奏闻。以慰廑系。其陕北赈垦事宜。邵亨豫当慎选贤能牧令。尽心经理。务臻妥善。以期地方日有所起色。将此由五百里各谕令知之。　　

○予甘肃黄羊川阵亡都司黄林贵祭葬世职加等。
  </div>
  <div class="pagination">
   <a href="清实录同治朝实录_page448.html">
    上一页
   </a>
   <span>
    ...
   </span>
   <a href="清实录同治朝实录_page444.html">
    444
   </a>
   <a href="清实录同治朝实录_page445.html">
    445
   </a>
   <a href="清实录同治朝实录_page446.html">
    446
   </a>
   <a href="清实录同治朝实录_page447.html">
    447
   </a>
   <a href="清实录同治朝实录_page448.html">
    448
   </a>
   <span class="current-page">
    449
   </span>
   <a href="清实录同治朝实录_page450.html">
    450
   </a>
   <a href="清实录同治朝实录_page451.html">
    451
   </a>
   <a href="清实录同治朝实录_page452.html">
    452
   </a>
   <a href="清实录同治朝实录_page453.html">
    453
   </a>
   <a href="清实录同治朝实录_page454.html">
    454
   </a>
   <span>
    ...
   </span>
   <a href="清实录同治朝实录_page450.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
