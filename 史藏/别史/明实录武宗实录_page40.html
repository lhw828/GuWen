<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 40 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 40 页/共 127 页</h1>
    <div class="content">　　○己丑榆木岭关地方被贼入境虏掠兵部请治失事官得旨百户徐鸾等巡按御史逮治参将刘玉待前事问结并奏守备监丞高柰分守太监高永镇守太监王宏总兵官吴玉仍令戴罪杀贼
　　○是月狭西鄠县渭南县嘉禾生巡抚都御史黄宝以闻
　　明武宗毅皇帝实录卷之五十三
明武宗毅皇帝实录卷之五十四
　　正德四年九月庚寅朔升江西布政司右参政陈镐为湖广右布政使令云南按察使李端澄闲住湖广缺布政使吏部＜锍-釒＞两人名以请内批以端澄不谨黜之
　　○升山西布政司右参政臧麟为狭西右布政使
　　○辛卯升刑部署郎中张澜为狭西按察司佥事
　　○以督理稽察宣府等处粮储欠严罚巡抚都御史邓璋分巡佥事黄伟总理郎中李诚各米五十石监收指挥佥事曹琮等各百石指挥使徐瑄枉法情重仍逮问以闻
　　○壬辰吏部奏巡按山西监察御史马昊尝旌举平阳知府张忠未几查盘御史张禴劾忠盗官银及匿赃罚银凡八千八百余两俱有实迹昊妄旌荐宜加黜谪以为后戒时昊已迁山东佥事命以原品调外任而谪忠戍肃州其赃银角□羊京平阳所盘出官银八万发贮狭西以备边饷禴以公于论劾升俸一级
　　○改守备洮州署都指挥佥事于英于汝宁
　　○土鲁番速坛满速儿王等遣使贡马驼请还其弟真帖木儿兵部议上得旨真帖木儿且令居甘州厚抚之以俟后命
　　○癸巳  孝恭章皇后忌辰  奉先殿行祭礼遣驸马都尉崔元祭  景陵
　　○甲午升楚雄府知府董朴为江西布政司右参政
　　○升广东按察司副使王倬为云南按察使
　　○乙未升河南道监察御史杜旻为山东按察司佥事
　　○分守松潘副总兵都指挥同知昌佐请兴兵出剿石坝子等寨番夷六科给事中赵铎等劾其轻率  上责佐生事要功而姑宥之既而镇守太监罗籥巡按御史陈钟奏言松潘有黑白二塞其中番夷亦有善恶之分佐欲一概进兵既已谬矣况兵粮不足在我无全胜之谋各番恃险在彼无可乘之隙是远夷未服而内地先困矣  上是之令佐尽心计处相机抚剿以靖番夷如有失事镇巡官参究以闻
　　○丙申改云南右参政张贯以山西而以山西右参议黄白□皋代之
　　○先是革罢安宁宣抚杨友与其弟播州宣慰爱有隙发保宁府城中覊管后逃回知府崔侃等以覊管不严逮问且欲系之候获友具狱以请至是四川守臣奏友难遽获诏复侃等职各输赎罪米二百石仍命抚拘友到日并以闻后友纵兵攻劫播州镇巡官奏请会剿竟以四川鄢蓝盗起而寝其事
　　○给宣府各墩堡夜不收官军一万二千三百四十二名衣鞋银凡一万七千二百两有奇
　　○丁酉升狭西按察司佥事来球为云南布政司右参议命既下会狭西参议有缺总制都御史才宽荐球弭盗有方欲留治汉中遂改狭西右参议
　　○兵部以京操官军不到数多请下领班都指挥马振等于法司如例治罪因言今后领操官无故脱班军士七分以上不到者宜降级调卫其本身脱班军士六分以下不到及本身到营军士八分以上不到者宜降级免调卫其余不及数者仍如例送问诏从之且令巡按御史查究各都司卫所掌印官未到官军其亟角□羊部送操
　　○裁革四川松叠游击官兵从镇巡官议也
　　○戊戌重阳节赐百官宴于午门
　　○升湖广按察司佥事陶照为江西布政司右参议
　　○兵部左侍郎胡汝砺奏覆丈量过公侯伯指挥等官张懋等庄田地共一千八百一十八顷七十余亩欲将无粮者照例起科诏以公侯伯等官既有常禄在外庄田徒使利归佃户家人即今边储缺乏各官岂无忧国足边之心查出地土宜照例起科革去管庄人役各家愿自种者听不愿者拨与附近空闲舍余种纳还量地利厚薄以定则例依顷亩粮数以立案册仍令各边查出地土视此令行之
　　○革宣宁王成钴禄米三之二隰川王聪羡禄米三之一仍逮泽州知州师礼教授邵良佐等治罪谪拨置人张雄等戍边方以成钴聪羡出城游戏包占乐妇故也
　　○己亥升云南按察司佥事陈怀为布政司右参议
　　○授翰林院庶吉士安邦为吏科给事中
　　○黜左副都御史韩福福先理湖广军储继清辽东屯田并以徵歛为务所在惊扰至是为给事中徐仁等所劾乃黜之
　　○礼部言乌思藏袭封阐化王阿吉汪束劄失劄巴坚参巴藏卜及袭职完渴都指挥暖精藏卜进贡方物及遣人数多出于例外意图厚赏今宜准其多者为次年贡数如例给赏指挥无年贡者裁其赏赉之半其狭西河州卫指挥使王锦等违例起送俱当究治诏从之仍令今后违例进贡夷人俱拘留在边不许滥放违者治罪
　　○赐管庄浪土官军余都指挥同知鲁经大红织金飞鱼文绮一袭从其乞也
　　○给永和王府故镇国将军表枨庶妾幼男养赡米岁五十石
　　○庚子户部议覆兵部左侍郎胡汝砺奏踏勘过宣府内外镇守协守守备等官庄田共九百二十八顷七十余亩乞要量为裁减召人承佃诏以内外镇守官朝廷重托俱准以水旱地各十顷副总兵半之分守监枪游击各旱地十顷守备半之免其徵税其余愿自佃种者照例起科多余田地拨与空闲舍余人等承种纳租明立文册敢有奏讨并吞并者科道官查记重罚之仍行各边镇视此令行之
　　○弘化等寺番僧都纲锁南藏卜等来朝贡佛像马驼等方物赐彩叚钞锭有差壬寅太监陶锦给事中蔡潮查奏福建司府州县贮库赃罚等银开报错漏与成色不足支销未明俱合究问诏以指挥冯琇等任情作弊行巡按御史逮问右布政车玺都指挥龚顺各罚米三百石致仕参议黄华佥事潘珏陈大玘闲住副使陆偁佥事院宾罚半之
　　○庆成王府奉国将军表桄欲独据其祖所买宅第妄称其父奇湍所私置者也而其叔辅国将军奇滔启王均分将入居互斗成讼遂至京具奏下抚巡官勘问以奇滔妄奏私出表桄妄争致衅皆违  祖训诏各革禄米三之一赐书切责
　　○癸卯升兴化府同知曹璞武定军民府同知晁必登俱为按察司佥事璞湖广必登云南
　　○吏部奏后库所贮部黄及文卷簿籍数多积久浥烂欲送内府收贮命工部运贮内府千步廊时尚书张彩建此议司属官无敢违者验封郎中杨子器以为言大忤彩意由是  累朝法例具在卷籍者遂湮没不存惟验封及考功卷籍犹余十之二三云
　　○乙巳升湖广右参政张翼为都察院右佥都御史巡抚甘肃等处
　　○磁州知州白辅以给由枉道还家久不赴任吏部廉得以闻命巡按御史械至京下诏狱并究知府守巡官及巡按御史失觉之罪
　　○以孔承夏为曲阜知县初曲阜知县孔承泗卒族人举孔公统代之有孔承章承周者赴京奏其过恶吏部乃举承夏可用而罢公统因劾承章等二人意欲徇私荐其族承懿也乃执付巡按御史究治既而承章等复与承懿潜至京为侦事者所发俱谪戍海南仍赐衍圣公闻韶敕曰先圣之道朝廷用之以为治天下之法在尔辈守之则为治家之法承章等首开讼端毁诬宗子以朝廷名爵为私家争夺之具是先圣不肖子孙也谪之边戍小惩大戒正用先圣遗法为之教不肖子孙耳且先圣尝言其身正不令而行尔闻韶尚佩服先训进学修德与族长管束族人令读书循理以称朝廷崇重至意今后再有恃强挟长朋谋胁制不守家法为圣门玷者尔即指名具奏必不轻恕故敕
　　○丙午铨注领班备御大同署都指挥佥事钱清于山西都司
　　○六科十三道奏两广江西湖广四川狭西等处自本年正月以来群盗纵横大肆焚掠如内丘羊房务沙任丘定兴临清漷县永清峄县高密店等处往往劫去角□羊户银两杀伤角□羊人奸污妇女其余未经奏闻若蓟州大坝等处其被害有不可胜计者各处守土巡捕等官既不能防御于无事之日又不能筹策于有事之时俱宜惩治以警将来诏以盗贼纵横所在军卫有司掌印巡捕官并镇巡三司官不能防守督捕或隐匿不奏或奏有不尽以致贻患地方都察院即通行巡捕御史并镇巡官查所司官员职名分别情罪轻重奏闻处置不得互相容隐镇巡官其令自劾仍榜谕各贼听自相首告擒捕并窝主邻佑人等递相连坐俱查近日敕旨内事理斟酌议行
　　○丁未秦府故郃阳惠恭王无嗣其孙辅国将军秉檄奉祀至是秉檄卒亦无嗣辅国将军秉橘请奉祀礼部议伦序相当从之橘檄母弟也
　　○夜月犯天街南星○戊申宜兴大长公主庆阳伯夏儒锦衣卫千户王敏所赐庄田在武清县之尹儿湾水＜氵甸＞庄等处者以地界相连互有侵夺刑科给事中等官李学曾等奉命往勘奏儒初请止三百六十余顷今可垦者实二千二百二十八顷而敏所赐田亦在其中公主所请初为一千八十顷今仅有六百三十一顷诏其地以千顷畀主管业敏于主地傍给与十分之二余尽给儒
　　○赐守御延绥地方游击将军都指挥佥事时源大红飞鱼文绮一袭从其请也
　　○义男卫舍余闻秀妻产三男诏给养如例
　　○升湖广布政司右参议夏暹为本司右参政
　　○己酉升翰林院侍讲学士毛纪为学士左春坊左中允传圭为侍讲学士初有旨翰林院官缺会九卿科道推举至是吏部具缺请会多官乃改命惟会内阁
　　○夜月犯六诸王东二星○四川播州宣慰使司土官杨斌遣人贺  万寿圣节贡马匹方物赐钞锭彩叚等物有差
　　○罢镇守贵州总兵官怀柔伯施王□赞镇守广西副总兵张勇俱闲住支半俸以言官劾其通权纳贿玩寇殃民罪也革晋府襄阴王表楗禄米三之二逮教授郭鉴等治罪谪拨置人孙江等边远充军以表楗妄拏平人取财轻出令谕纵恶害民故也
　　○致仕南京户部右侍郎王珩卒珩字美器真定赵州人成化乙未进士授工科给事中累迁都给事中通政使司左右参议右通政改太仆寺少卿进光禄寺卿改太仆寺卿调南京太仆寺卿正德改元进南京户部右侍郎时逆瑾窃权任情黜陟会南京工部尚书缺廷荐以珩名上遂令仕至是卒祭葬如例珩立朝三十余年方严有执取与不苟乡人能道其事然亦碌碌自守无大建明
　　○朝鲜国王李怿遣陪臣金俊孙等来贺  万寿圣节进贡马匹方物赐宴并金织衣彩叚等物有差
　　○辛亥升吏部郎中杨子器为湖广布政司右参议
　　○给鲁府故辅国将军当潄夫人王氏妾陈氏等养赡米岁五十石
　　○后军都督府都督同知郭鋐卒鋐字彦和其先庐之合肥人初嗣指挥使成化乙酉以广西荔浦功进都指挥佥事己丑中武举进都指挥同知戊戌备倭扬州丙午充漕运参将壬子升副总兵镇广西永安诸路时苗獞攻掠府江鋐请兵进剿俘斩甚多乙卯升署都督佥事充总兵官总督漕运兼镇守淮安复进都督同知正德丁卯被召还理府事至是卒赐祭葬如例鋐深沉有将略总漕时凡官兵利病为陈请必罢行乃已又奉命浚通州官河廿余里置减水坝令浅船般运岁可省数万缗但颇不拘小节傲物自雄人以是短之
　　○壬子以明日  万寿圣节遣驸马都尉蔡震崔元林岳祭  长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○癸丑  万寿圣节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼免群臣宴赐以节钱钞
　　○甲寅监察御史张瓛等劾奏长宁伯周瑭礼部主事许廷弼朝贺失仪俱当究治  上以瑭初遇朝贺姑免廷弼不谨令锦衣卫挞而释之
　　○命南和伯方寿祥充总兵官镇守贵州永宁伯薛勋南京前军都督府管事管理操江
　　○命署都督佥事张文渊充副总兵镇守广西地方
　　○丙辰升户部右侍郎储巏为本部左侍郎光禄寺卿乔宇为户部右侍郎
　　○丁巳勒旧任湖广按察司副使刘逊致仕初逊为御史劾奏权贵降沣州判官既又沮抑岷府降四川行都司都事数为抚按官论荐迁至按察副使后裁革至是吏部请以补广东整饬琼州兵备乃命究逊得罪之由罢其官
　　○巡按直隶监察御史贺锐题虏之入拏子谷关也军民被杀掠者一百八十二人把总指挥徐世隆等失于防御而又不以实报宜逮问因劾太监王宏总兵官吴玉参将刘玉俱不能无罪诏令宏戴罪杀贼总兵玉即彼闻住参将玉侍他罪狱具以闻世隆等下巡按御史逮问○宁夏地震
　　○戊午巩昌府阶州地震声如雷
　　○己未升大理寺左少卿杨潭为光禄寺卿
　　○以提督四夷馆太常寺少卿李逊学兼翰林院侍讲本院办事
　　○罚监察御史杨仪米二百石输宣府仓坐委官失当也
　　○命武定侯郭勋神机营五千下坐营管操镇远侯顾仕隆领围子手上直侍卫
　　明武宗毅皇帝实录卷之五十四
明武宗毅皇帝实录卷之五十五
　　正德四年闰九月庚申朔升广东布政司右参议吴廷举为按察司副使
　　○辽东金州等卫达官指挥王刚等原支半俸弘治间乞全俸命巡抚官勘之公文沉匿正德二等年刚等复奏仍命巡抚都御史邓璋勘之后璋以升任去刘瓛代焉复致仕去至是都御史李贵勘报言刚等俸粮例不宜改兵部因劾前任都御史张鼐马中锡沉匿公文宜查究而璋瓛违慢宜罪之得旨达官俸粮仍旧公文令巡按御史查究有碍抚按官者参奏以闻于是璋瓛以延绥各罚米璋百石瓛半之
　　○辛酉升赏延绥镇靖等堡地方杀贼有功官军旗舍三百七十八人有差阵伤回营死者四人给其家银五两米一石仍赏太监刘保总兵官吴江巡抚都御史徐以贞各银二十两纻丝一表里副总兵侯勋参将田琦王勋游击将军时源潘浩各银十两纻丝一表里
　　○敕前军都督府署都督同知马澄充总兵官镇守蓟州
　　○以协同分守宁夏西路署都指挥同知蓝海充延绥游击将军
　　○壬戌以云南按察司佥事刘用中罢软曲靖军民府知府林堪年老贵州普安州知州朱易重听俱勒致仕时刘瑾岁遣旗校觉察天下官罪过所至声势赫然郡县馈赠少不如意輙怒詈无忌下至遭捶挞归则肆其谤诬瑾多从之用中等以是被黜吏部奉行文案而已
　　○夜西方流星赤色发光如盏起自天津西北行至天棓星坠声震如雷
　　○癸亥升山东按察使周东为大理寺左少卿监察御史蔡中孚为右寺丞
　　○升广东按察司佥事胡恩为广东布政司右参议大理寺左寺副张继为湖广按察司佥事
　　○泰宁等卫都督孛来罕等遣头目纳挨等贡马赐彩叚金织衣等物有差
　　○贵州宣慰使司土官右参政安贵荣遣舍人安居等贡马贺  万寿圣节赐彩叚宝钞有差
　　○给事中熊纪等奏点视大同镇并偏头关马匹中间瘦损倒失数多而买补又复违限因劾各营把总坐营都指挥等官姜义等九百余人并山西行太仆寺卿茆钦分守太监何名左少监韦祥副总兵叶椿马昂游击将军潘浩参将陈勋许鉴守备都指挥左信卢英孙福镇守太监侯能总兵官温恭巡抚都御史熊伟罪各有差兵部议上得旨以义等连及者众免逮问马匹如数追补钦夺俸六月福等各三月伟致仕能取回鉴革任并祥等俱宥之仍令关镇自后宜加整饬毋致废弛
　　○昏刻月犯木星○甲午授进士邢寰为南京刑科给事中推官谢国表高公韶王尧封知县王镗进士朱冠杨淳袁宗儒俱为试监察御史国表河南道公韶广东道尧封贵州道镗福建道冠广西道淳宗儒俱江西道行人徐盈胡训太常慱士李鼐进士毛汝乾贾运王崧杨琠俱为南京监察御史盈福建道训云南道鼐狭西道汝乾江西道运广东道崧广西道琠山西道
　　○升福建漳州府地方有功官军旗舍七百二十七人有差仍赏镇守太监梁裕银二十两纻丝二表里巡按御史韩廉佥事汪获麟知府罗列各银十两纻丝一表里都指挥许清参政熊达苏葵副使陆偁各银五两纻丝一表里通判周谔知县徐恂指挥刘杰阚珍侯汴各纻丝一表里
　　○迁文思院于安仁厂隙地以旧院空僻尝被盗兼近日成造军器数多故也
　　○乙丑四川布政司右参政马騆乞致仕诏升右布政使致仕騆狭人也
　　○初有例凡军官千户以下纳级者不许管军管事会有榆林卫百户李永定者纳级为正千户以赍本至京见刘瑾瑾奇其貌曰是不可为将官乎于是巡抚延绥都御史徐以贞等因荐其才可用兵部议于例虽违而人才难得宜听之遂升为署指挥佥事后官至参将然其人无他能竟以贪酷败云
　　○以旱灾免狭西延安等处夏税一万一千六百四十余石户部议狭西各边见今累有警报请仍行巡抚官量徵一分或一分五厘以济边饷  上是之
　　○巡按狭西御史胡王□赞以镇静堡等处地方达贼杀虏军马及神器数多劾狭西纳粟都指挥佥事崔镗陈王□赞千户胡定马聪闲住左参将纳粟都指挥佥事田琦镇守太监刘保总兵官都督吴江失机罪有差诏巡按御史逮镗等问琦降级仍闲住罚米百石输京仓保江戴罪杀贼
　　○丁卯升山东按察司佥事吴世忠为光禄寺少卿
　　○戊辰升广东按察司副使盛洪为山东按察使真定府知府胡道宗为四川布政司右参政
　　○录故韶州府同知韩铣子为国子生正德二年正月兴兵剿连山獞贼众未集铣率民兵先至营近贼巢贼以夜冲营势孤无援战而死至是广东佥事吴廷举上其事请加恤典故有是命
　　○命狭西署都指挥佥事孙隆协守宁夏西路
　　○己巳兵科给事中屈铨奏辽东地方虽称边境其分巡分守等官以至钱粮吏役俱出山东近年巡抚都御史多山东人土壤相连行事不便后宜推别省人万一边情重大急于用人即不在回避之例吏部覆议从之
　　○升南京御史夏璲南京刑部署郎中刘吉俱为按察司佥事璲广东吉云南　　○巡按狭西御史叚豸胡王□赞各劾奏左参政童瑞右参政彭桓副使唐希介先任延安府知府王彦奇巩昌府知府唐臣或贪或懦俱可罢黜下巡抚都御史黄宝刷卷御史张祐覆勘皆言桓彦奇臣之才尚可策励惟瑞希介不任理剧而希介尤怠弛误事  上乃令希介致仕而留桓等调瑞于事简地方
　　○命翰林院撰上清宫碑文先是太监李文奉敕往江西贵溪建造上清宫工完奏请碑文礼部议上清宫设既久儒臣撰文故事无考  上特命翰林院撰之
　　○旌表孝子李瑟节妇杨氏等十三人及烈妇刘氏之门瑟直隶新城县学生父亡庐墓表其门曰孝行杨氏山西朔州卫举人郝纪妻王氏狭西鄠县民朱威妻石氏直隶临成县民武用才妻邵氏直隶永平卫舍余李文妻丁氏直隶东胜卫舍余董暹妻杨氏直隶昆山县民张元甫妻赵氏直隶庆云县民田袭妻张氏直隶河间生员胡敏学妻陈氏浙江上虞县民张廷赐妻刘氏直隶汝宁所舍余郭贺妻张氏直隶长洲县民尤渊妻武氏直隶清苑县民王镔妻刘氏直隶太仓州民顾金妻俱夫亡守节表曰贞节刘氏狭西绥德卫军余陈宽妻夫死自经表曰贞烈
　　○庚午吏科给事中许天锡奏福建福州府在城设有闽候官怀安三县乞并侯怀为一县以节民费至是巡按御史韩廉报民不便户部请县治仍旧但移文守臣视县之粮里数少者革丞簿各一员而并其儒学于一处从之
</div>
    <div class="pagination">
<a href="明实录武宗实录_page39.html">上一页</a><span>...</span><a href="明实录武宗实录_page35.html">35</a><a href="明实录武宗实录_page36.html">36</a><a href="明实录武宗实录_page37.html">37</a><a href="明实录武宗实录_page38.html">38</a><a href="明实录武宗实录_page39.html">39</a><span class="current-page">40</span><a href="明实录武宗实录_page41.html">41</a><a href="明实录武宗实录_page42.html">42</a><a href="明实录武宗实录_page43.html">43</a><a href="明实录武宗实录_page44.html">44</a><a href="明实录武宗实录_page45.html">45</a><span>...</span><a href="明实录武宗实录_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
