<!DOCTYPE html>
<html>
<head>
    <meta charset="UTF-8">
    <title>钦定续通志 - 第 33 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 33 页/共 284 页</h1>
    <div class="content">　　布尔罕皇后巴约特氏驸马图埒实之女元贞初立为皇后大徳三年十月授册宝时帝多疾后居中用事信任相臣哈喇哈斯大徳之政人称平允皆后处决后尝谋贬顺宗妃塔济与其子仁宗出居怀州十一年帝崩时武宗在北边恐其归必报前怨乃取安西王阿南达实哩来京师谋立之仁宗自怀州入迎武宗于北边乃诛安西王并废后出居东安州寻杀之
　　武宗母昭献元圣皇太后名塔济鸿吉哩氏阿禅孙呼图克特穆尔之女裕宗居燕邸及潮河顺宗俱在侍稍长世祖赐女实古氏后乃纳后为妃生武宗及仁宗大徳九年成宗不豫布尔罕皇后秉政遣仁宗母子出居怀州十年十二月后至怀州十一年正月成宗崩时武宗总兵北边左丞相达尔罕哈喇哈斯隂遣使报仁宗与后奔还京师即遣使迎武宗还以五月即位先是太后惑于隂阳家言遣近臣托尔谕旨武宗曰汝兄弟二人皆我所出岂有亲疎术家所言运祚修短不容不思也武宗闻之黙然进喀喇托克托而言曰我捍北边十年又次居长太后以星命为言茫昧难信使我设施合于天心民望虽一日之短亦足名万世何可以隂阳家言而乖祖宗之法哉托克托以闻太后愕然曰吾为太子逺虑所以深爱太子也既如是言当速来耳武宗既立即日尊太后为皇太后立仁宗为皇太子三宫协和十一月帝朝太后于隆福宫上皇太后玉册玉宝至大元年三月帝为太后建兴圣宫二年四月立兴圣宫江淮财赋总管府以司太后钱粮三年二月以上皇太后尊号告祀南郊十月帝率皇太子诸王羣臣朝兴圣宫上皇太后尊号册宝月仪天兴圣慈仁昭懿夀元皇太后诏赦天下四年仁宗即位延祐二年三月帝率诸王百官奉玉册玉宝加上皇太后尊号曰仪天兴圣慈仁昭懿夀元全徳【后妃表作合徳】泰宁福庆皇太后七年英宗即位十二年奉玉册玉宝加上尊号曰仪天兴圣慈仁昭懿夀元全徳泰宁福庆徽文崇祐太皇太后丙辰太后御大明殿受朝贺戊辰告太庙太后见明宗少时有英气而英宗稍柔懦诸羣小以立明宗必不利于已遂拥立英宗及既即位太后来贺英宗即毅然见于色后退而悔曰我不拟养此儿耶遂饮恨成疾至治二年九月崩三年三月升祔顺宗庙【按英宗纪后崩及祔庙年月不同原传并系之三年今改正】后性聪慧歴佐三朝教宫中侍女皆执治女功亲操井臼然不事检饬自正位东朝浊乱朝政无所不至及英宗立羣幸伏诛而后势焰顿息焉
　　武宗宣慈惠圣皇后名珍格鸿吉哩氏托里子班巴尔之女至大三年四月册为皇后泰定四年十一月崩諡曰宣慈惠圣皇后升祔武宗庙
　　苏喀实哩皇后阿禅哈尔吉之女珍格皇后之从妹也伊竒哩氏钮抡公主之女实生明宗天厯二年追諡仁献章圣皇后【按顺帝纪至正六年改明宗母徽号曰庄献嗣圣皇后本传失载附识于此】唐古氏生文宗天厯二年追諡昭圣皇后
　　仁宗庄懿慈圣皇后名阿南达实哩鸿吉哩氏生英宗皇庆二年三月册为皇后上册寳遣官祭告天地于南郊及太庙英宗即位上尊号曰皇太后至治二年崩【按后妃表云延祐七年上尊諡与本传先后异时】諡庄懿慈圣皇后升袝仁宗庙英宗庄静懿圣皇后名苏喀巴拉伊竒哩氏昌国公主伊勒噶雅女也至治元年册为皇后泰定四年六月崩諡曰庄静懿圣皇后
　　泰定帝巴拜哈斯皇后鸿吉哩氏阿禅孙鄂兰彻尔之女【后妃表作兖王迈珠罕女】泰定元年册为皇后
　　妃二人一曰必罕一曰苏喀达哩皆鸿吉哩氏兖王迈珠罕之女也文宗天厯初俱安置东安州
　　明宗贞裕徽圣皇后名玛勒岱生顺帝而崩至元二年【按顺帝纪至元二年追尊生母为贞裕徽圣皇后原传作文宗误今改正】追諡为贞裕徽圣皇后
　　班布尔实皇后夀宁公主女也【按后系鼐玛锦氏见元史编】侍明宗潜邸生宁宗天厯二年立宁徽寺掌皇后宫事至顺元年四月崩
　　文宗布达实哩皇后鸿吉哩氏父驸马鲁旺多阿克巴拉母鲁国公主僧格嘉勒帝居建业后亦在行及即位立为皇后天厯二年授册宝至顺元年四月与宦者拜珠谋杀明宗后班布尔实三年八月帝崩后导敭末命申帝初志立明宗次子伊埒哲伯是为宁宗十一月奉玉册玉宝尊为皇太后宁宗崩大臣请立太子雅克特古斯后曰天位至重吾子尚防明宗长子托欢特穆尔在广西理当立之于是迎至京师即位是为顺帝元统元年【顺帝纪作至元元年】尊为太皇太后仍称制临朝六年诏去尊号安置东安州寻崩
　　寜宗塔哩雅图黙色皇后鸿吉哩氏至顺三年立为皇后至正二十八年崩升祔宁宗庙
　　顺帝喇特纳实哩皇后钦察氏【顺帝纪作巴约特氏】太师太平王雅克特穆尔之女至顺四年【按至顺秖有三年次年即元统元年也但顺帝于是年六月即位十月改元而立后则在八月故仍称至顺年号】立为后元统二年授册宝三年后兄御史大夫腾吉斯以谋逆诛弟塔喇海走匿后宫后以衣蔽之因迁后出宫丞相巴延鸩后于开平民舎
　　巴延呼图克皇后鸿吉哩氏宣慈惠圣皇后珍格侄毓徳王博啰特穆尔之女也至元三年立为皇后生皇子珍戬二岁而夭后性节俭不妬忌动以礼法自持第二皇后竒氏【按本传作第三皇后据竒氏后传改】素有宠居兴圣西宫帝希幸东内后无几防怨望意从帝巡上京次中道帝遣内官传防欲临幸后辞曰暮夜非至尊往来之时内官往复者三竟拒不纳帝益贤之居坤徳殿终日端坐未尝妄逾户阈至正二十五年八月崩年四十二逾月皇太子自冀宁归哭之甚哀
　　鄂勒哲呼图克皇后竒氏高丽人生皇太子阿裕实哩逹喇家防因后贵三世皆追封王爵初进为宫女主供茗饮性颖黠日见宠幸后喇特纳实哩皇后方骄妬数棰辱之喇特纳实哩既遇害帝欲立之丞相巴延争不可巴延罢相立为第二皇后居兴圣宫尝取女孝经史书访问歴代皇后之有贤行者为法四方贡献或有珍味辄先荐太庙然后敢食至正十八年京城大饥后命官为粥食之又出金银粟帛于京都十一门置冢葬死者遗骼十余万时帝颇怠于政治后与皇太子阿裕实哩达喇遽谋内禅遣保布哈谕意丞相太平太平不答复召至宫自申前请太平依违而已帝知后意怒而疏之两月不见初竒氏之族在高丽者怙势骄横高丽王尽杀之二十三年后谓皇太子曰汝何不为我复仇遂立高丽王族人留京师者为王以竒族之子三宝努为元子遣同知枢宻院事崔特穆尔为丞相用兵一万并招倭兵共往纳之过鸭緑水伏兵四起大败而还二十四年博啰特穆尔称兵犯阙皇太子出奔冀宁下令讨博啰特穆尔博啰特穆尔怒嗾御史武起宗言后外挠国政宜迁出于外帝不答二十五年遂矫制幽于诸色总管府至百日始还宫及博啰特穆尔死召皇太子还京师后传防令库库特穆尔以兵拥皇太子入城欲胁帝禅位库库特穆尔至城三十里外即遣军还营防巴延呼图克皇后崩中书省臣言后宜正位中宫帝不答又奏乃授之册宝命为皇后二十八年从帝北奔
　　公主附【按元史无公主传其见于表者诸王女居大半焉今依汉唐例专辑帝女取其可考者着于篇】
　　烈祖女【按唐宋辽公主传悉依郑志后汉书例冠以某宗几女元史纪载弗详疑多阙佚故称某宗女而不言其数云】
　　昌国公主托摩抡下嫁忠武王巴图蚤薨
　　太祖女
　　昌国公主色辰必济下嫁忠武王巴图为继室
　　伊埒哈屯公主下嫁伊都呼巴尔斯阿勒台徳济赵国公主阿喽罕必济下嫁赵武毅王巴喇噶公主明睿有智畧太祖征伐四出尝使留守军国大事谘禀而后行故师出无内顾忧巴喇噶未有子公主为进姬妾生三子视之如己出追封齐国大长公主加封赵国太宗女
　　苏尔噶汗公主下嫁纳克纳克托音色辰曾孙也定宗女
　　雅克黙色公主下嫁赵忠襄王准布哈追封赵国大长公主
　　巴克巴噶尔公主下嫁伊都呼呼实哈尔徳济
　　宪宗女
　　昌国公主巴雅尔下嫁昌忠宣王和琳
　　世祖女
　　乌尔戬公主下嫁和琳从弟布哈
　　鲁国公主囊嘉特章下嫁额埒春再嫁曼济台成宗初封大长公主
　　赵国公主伊埒下嫁赵武襄王阿布噶
　　齐国公主呼图克济延黙色下嫁高丽王愖【按高丽传愖后改名暙又改名昛】
　　成宗女
　　赵国公主阿尔黙色下嫁赵忠献王科尔吉斯科尔吉斯初娶裕宗女呼图克台黙色大徳九年并封赵国大长公主
　　昌国公主伊勒噶雅下嫁和琳子昌王阿实克
　　仁宗女
　　库库楞公主下嫁托音色辰孙托啰果为继室
　　明宗女
　　明慧贞懿公主布达实哩








　　钦定续通志卷八十
<史部,别史类,钦定续通志>
　　钦定四库全书
　　钦定续通志卷八十一
　　氏族畧【一】
　　总叙
　　【臣】等谨按氏族分合古今不同三代而上姓合而氏分男子称氏女子言姓故姬姓一也而周之子孙氏凡百数周官小史辨昭穆奠系世瞽蒙诵诗并诵系氏以诏于王侯国亦有国史掌其系牒良以姓氏分而难稽其制不得不详也自封建罢为郡县则氏族统而合于姓姓氏合而易识史官之牒亦畧矣然赐姓出宗避讳避仇之例起混淆紊错棼如乱丝北魏又以代北之氏更易汉姓世逺年湮后人往往有不能辨者故官有簿状家有谱系歴代有图谱局置郎令史掌之以备选格通婚姻唐世领以宰相其郑重犹然若此五季至宋谱牒之学畧而不讲郑樵通帝王以来迄于五季约书志之文而为畧其有功于氏族非浅鲜也若夫辽元起自朔陲金源兴于东徼风俗敦厖民情质朴合族而处因地而别贵有号而贱无氏辽世祗有耶律与萧二姓其余皆称部族犹然太古之遗也金源有白黑姓以别贵贱载百官志元代有防古色目姓以分内外载于陶宗仪辍耕録然考诸史传所见仅半而史传所载多有不在此数者则百官志辍耕録不足以该金元二代之氏族明矣又其中虽有以号以国以官以名如郑志所分之然寥寥数条不能据为典要故只就国语觧之例以部族姓氏分门可以包举而号国官名仅摘取标题于总论以备义例焉其百官志辍耕録附于论末加按以辨其疵误至于部统族分称谓有时小异有去族而从部者如元后妃传竒氏之为索隆噶氏巴约特氏之称钦察氏是也有合部族而称者如金史之诺延温都思忠元史之特尔格舒穆噜爱辛是也凡此之皆仍史文以为区别庶于二代史族有条而不紊矣夫班固之断代为书为郑氏所讥兹辽金氏族之见于元者不十数氏且译音互异反以滋后人之惑不若各从其代之为无也再郑氏着録汉姓以三十二别受姓命氏之源凡所不能尽者以四声收之其体例精而博矣而姑存其畧所遗尚多因考姓氏诸书择其典而确者依补之无则阙之间有郑氏不详所自而他书可补者亦不嫌于重载又四声韵中稀僻之姓所收不过三之一补之何可胜补今惟有人可据者録之空姓概从其畧窃以明代稀姓之多其故有三一金元之裔改汉姓者一革除之际变姓名者一苗蛮之族登仕版者倘不为之详载恐暨乞误呼话诸莫辨非所以资博闻矣故所补稀姓或古有今无者载古人或古今通有者载其源始而以宋明人继之或郑志已载而有宋明人可续者亦为摘録附于各韵之末使稀僻之姓可以了然指掌耳今纂辽金元氏族三卷总论一卷郑志补遗四卷省去总目一例而序述其大畧为书凡八卷云
　　辽
　　国族
　　达呼哩氏【炎帝之后曰葛乌莵者世雄朔陲居鲜卑号鲜卑氏慕容燕并取其地分其部为三曰宇文曰库莫奚曰契丹隋唐之际契丹地直京师东北五千里而赢东距髙丽西奚南营州北靺鞨室韦阻泠陉山以自固其君称达呼哩氏】
　　臣等谨按达呼哩氏始君辽世表不著名某但云唐武徳六年君长绰啰献名马丰貂贞观三年摩防入朝赐鼓纛由是有常贡太宗征髙丽奚契丹首领从军还过营州置元州以契丹大帅纥主据曲为刺史置松漠都督府以库克为都督改八部为州之又营卫志云唐达呼哩氏八部并元州松漠为十则达呼哩氏始君当是绰啰矣
　　约尼氏【唐武后时遣将攻契丹溃其众达呼哩氏防弱别部长过折代之过折寻灭天宝间徳哷勒部长聂哷立达年嘉哩为苏尔威汗更号约尼氏】
　　【臣】等谨按新唐书契丹传太宗时库克举部内属乃置松漠都督府以库克为使持节十州诸军事松漠都督封无极男赐姓李又天宝四载契丹大帅李怀秀降拜松漠都督辽史表达年嘉哩唐赐姓名李怀秀则达呼哩约尼唐时俱赐姓李氏郑志失载例应注于本氏之下因宋明两朝赐姓无可附録故别列赐姓一门而辽金元赐姓亦彚入焉兹不再注
　　锡里氏【徳哷勒部长聂哷之后左右约尼氏几百年国势复振至努尔苏之孙曰安巴坚功业勃兴号锡里氏】
　　耶律氏【唐咸通中锡里氏有安巴坚者母萧氏梦日堕怀而娠及产室有神光异香三月能行晬而能言知未然事及长身长九尺丰上鋭下目光射人智勇殊众累立战功哈陶津汗命总知军国事遗命立之是为辽太祖于是锡里与达呼哩约尼号三耶律并为耶律氏】
　　【臣】等谨按部族志苏尔威汗时分三耶律为七彼时达呼哩约尼析为六锡里合为一所以徳哷勒部强盛终代约尼则三耶律之称不始于辽太祖也
　　外戚
　　舒敏氏【本苏尔威汗时部因以为氏世为外戚】
　　伊苏济勒氏【苏尔威汗分二舒敏为五曰伊苏济勒氏国舅族也】
　　巴哩氏【苏尔威汗分二舒敏为五曰巴哩氏国舅族也】
　　舒噜氏【回鹘诺苏之后太祖后族】
　　萧氏【后族伊苏济勒氏巴哩氏世任国事太祖慕汉髙皇帝以伊苏济勒巴哩比萧相国遂为萧氏太祖娶舒噜氏太宗自汴将还留外戚小汉为汴州节度使赐姓名曰萧翰由是巴哩伊苏济勒舒噜三族皆为萧氏】
　　【臣】等谨按营卫志序云部落曰部氏族曰族契丹故俗分地而居合族而处有族而部者五院六院之是也有部而族者奚王室韦之是也有部而不族者特哩特黙实保哈准之是也有族而不部者约尼九帐皇族三父房是也此言部与族之分合也又曰其氏族可知者畧具皇族外戚二表是则辽之氏族止有耶律萧氏也即诸部中如诺延唐古等有入金元为氏者而辽时未着为姓与郑志氏族之例不符故着而不録第于金元姓氏内注明本辽部族云
　　列姓
　　大氏【唐初粟末靺鞨臣属于髙丽李勣破髙丽粟末保东牟山后为渤海王姓大氏辽南府宰相大康乂中京留守大公鼎皆渤海人又平王隆光母大氏】
　　【臣】等谨按唐武后时髙丽别种大乞乞仲象分王髙丽故地后其子荣中宗封为渤海郡王是粟末靺鞨之姓大氏在唐初已然而郑樵大氏注中失载今辽史列传内惟大氏与诸汉姓不同故为补入
　　属国之姓
　　【臣】等谨按辽属国五十有九其国姓絶无可考惟西夏氏族独详于金史交聘表中非五十八国者比因西夏起于唐末与辽金相为终始故以交聘表所载附録于辽后以从郑樵列代北闗西氏族于汉姓篇末之例而宋辽元三史所有西夏氏族亦备入焉
　　于弥氏【元史西夏国主李恒其先姓于弥氏唐末赐姓李】
　　【臣】等谨按辽金二史西夏传皆云夏主拓跋魏之后名思防唐僖宗末年赐姓李元史云其先姓于弥氏岂拓跋其总称而于弥其分姓耶因是西夏氏族故彚録于此
　　威赫氏【辽兴宗十九年正月遣使问罪于夏夏将旺布等攻之肃城耶律髙嘉努等破之旺布被创遁去杀威赫伊特凌结五月旺布来降】
　　巴哩氏【金交聘表夏巴哩公亮又殿前太尉巴哩昌祖押进□匣使巴哩直信武功大夫巴哩安仁巴哩庆祖】
　　【臣】等谨按巴哩以下皆见金交聘表不再注
　　察喇氏【夏御史中丞察喇公济】
　　额鲁氏【夏武功大夫额鲁元智又武功大夫额鲁世殿前太尉额鲁绍甫额鲁绍先】
　　威伊氏【夏武功大夫威伊执信】
　　纽鄂氏【夏武功大夫纽鄂文忠】
　　蔑布氏【夏武功大夫蔑布师道】
　　浑氏【夏武功大夫浑进忠武节大夫浑光中】
　　朗鄂特氏【夏左枢密朗鄂特进忠殿前太尉朗鄂特元智御史中丞朗鄂特文广参知政事朗鄂特徳光】
　　萨氏【夏武功大夫萨执直萨进徳】
　　威纽氏【夏武功大夫威纽执忠】
　　诺尔桑氏【夏武功大夫诺尔桑徳昌】
　　纳琳氏【夏知中兴府事纳琳思敬御史中丞纳琳思聪】
　　雅苏氏【夏武节大夫雅苏守节】
　　舒威氏【夏武节大夫舒威英】
　　巴沁氏【夏武节大夫巴沁师徳】
　　蔑莽氏【夏殿前太尉蔑莽友直】
　　锡鄂氏【夏武功大夫锡鄂绍昌】
　　威载氏【夏武功大夫威载师宪】
　　威明氏【夏武功大夫威明仁显武节大夫威明世安】
　　古沁氏【夏武功大夫古沁文昌】
　　罔氏【夏知中兴府事罔进忠御史中丞罔永徳武节大夫罔敦信】
　　穆纳氏【夏武功大夫穆纳好徳御史大夫穆纳光祖】
　　莽古氏【夏武功大夫莽古进徳莽古徳懋】
</div>
    <div class="pagination">
<a href="钦定续通志_page32.html">上一页</a><span>...</span><a href="钦定续通志_page28.html">28</a><a href="钦定续通志_page29.html">29</a><a href="钦定续通志_page30.html">30</a><a href="钦定续通志_page31.html">31</a><a href="钦定续通志_page32.html">32</a><span class="current-page">33</span><a href="钦定续通志_page34.html">34</a><a href="钦定续通志_page35.html">35</a><a href="钦定续通志_page36.html">36</a><a href="钦定续通志_page37.html">37</a><a href="钦定续通志_page38.html">38</a><span>...</span><a href="钦定续通志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
