<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 272 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 272 页/共 502 页</h1>
    <div class="content">○谕军机大臣等、前据赫特贺奏、聂拉木官军失利。当经谕令满庆、挑派土兵。驰赴后藏。并亲自前往。与赫特贺会筹剿办。此时谅已启程前进。本日据赫特贺奏、廓番投递夷禀。译出呈进。在该夷或以天气严寒。藉作缓兵之计。或藉探我军虚实。均未可知。惟阅夷禀内、于兴兵打仗。均以唐古忒为辞。不敢谓与天朝抗拒。并有恳求格外施恩之语。或因宗喀等处官兵屡胜。心存畏惧。亦未可定。赫特贺现已拣派番目。前往夷营。查探情形。满庆到后。即著与赫特贺、悉心筹酌。如该夷果知悔罪。即可乘机开导。谕以各卡均为我地。不当占踞。如果悔悟息兵。天朝亦必令唐古忒撤兵。不相侵犯。一面分派兵丁。扼守要隘。傥该夷按兵不动。切勿先行攻击。仍声言内地调兵甚众。即日可到。以震慑其心。若肯退出占地。并遵赫特贺前次剖断。即可向机办理。以息兵端。满庆奏、前藏汉土官兵。已准咨调派二千余名。其四川省土司兵丁。当亦拣派候调。该大臣于藏地情形。素为熟悉。廓番虽桀骜不驯。应如何驾驭。使就范围。即著与赫特贺、妥筹办法。以副委任。至内地调兵赴藏。劳费难支。该大臣等、谅必深悉也。此次侦探情形。即著迅速驰奏。以慰廑怀。将此各谕令知之。　　

○驻藏帮办大臣满庆奏、卫藏兵单。督饬汉民办理团练。得旨。所办甚好。著严行督饬操练。不可废弛。　　

○以克复安徽舒城县城。赏提督秦定三、骑都尉世职。总兵官珠克登、头品顶带。参将惠成、都司聂桂荣、守备吴士俊、巴图鲁名号。并花翎。总兵官郝光甲、音德布、都司庆瑞、五品衔曹远荣、花翎。　　

○予安徽阵亡守备罗大松、邓善珍、祭葬世职。　　

○甲申。谕内阁、前据刑部议覆御史毓禄、奏请变通办理秋审。当经谕令江苏、安徽等省各督抚、将各该省秋审人犯。查照直隶章程办理。兹据福济奏、遵旨变通办理一摺。所有安徽省、咸丰四年、及三年、停办秋审人犯。著福济督同臬司。遵照前旨。将例应情实者。立予正法。情有可矜、及例应缓决各犯。按照应减罪名。先行减等发配。至旧事情实免句。并新事例应情实、向俱免句各犯。即由该抚开单奏请减等。其议减各犯、及原犯军流以下。有年力精壮、投营效力者。准其酌量收录。如能杀贼立功。奏请免罪。傥或别滋事端。即著从重惩办。其余变通各条。著刑部速议具奏。　　

○又谕、容照奏、击贼大胜、宿州解围一摺。捻匪聚党。围扑宿州。屡经官兵缒城下击。叠有斩擒。本月十八日。参将塔思哈等、分队潜出各门。并力攻剿。先将贼中车营焚毁。该匪仓皇抵拒。塔思哈等、激励兵勇。锐气百倍。贼势不支。纷纷溃窜。官军合力追杀。计共毙贼二十余名。宿州城围立解。捻匪乌合数万。经此次剿洗。遏其凶焰。洵足寒贼胆而壮军威。所有出力员弁兵勇。著英桂确切查明。择尤保奏。候朕施恩。　　

○又谕、和春、福济奏、查明李兆受滋事案内、议恤各员。请旨更正等语。安徽署桐城县事候补县丞任春和、署英山城守营把总高长发、前据和春等、以该二员被捻首李兆受、同时戕害。奏请议恤。当经降旨允准。兹据该提督等、查明任春和手格捻匪。身受多伤。绝而复苏。高长发受伤甚重。遇救得生。所有该二员前得恤典。均著该部注销。任春和遗失县印。例有应得处分。惟该员挺身杀贼。曾受重伤。著将应得处分宽免。　　

○谕军机大臣等、本日据容照将宿州解围情形奏报。并另片奏称、捻匪现有五大股。分五色旗帜。一股盘踞雉河集。余四出分扰。其大股如夏白、李大喜、樊懋修、任乾等、俱屯聚宿境之南平孙町一带。必须先将此数股巢穴。痛加剿洗。则进攻雉河。方无后顾之虑。所奏不为无见。英桂于十三日驰抵归德。已越旬余。后起官兵。当已陵续到防。前奏所称、先清内患。不过本境土匪。自必易于□□穴□又□捕。不至牵掣军行。现在塔思哈等兵勇。在宿州剿匪。尚为得力。郑魁士亦克日到宿。著英桂迅速调度。先将夏白等股剿办。节节进攻。以孤雉河集贼匪之势。进剿自易为力。该匪为数虽多。然不过乌合之众。一经痛剿。当必解散。现在萧县、永城、鹿邑等处。均有匪踪。渐已蔓延北路。皖省兵勇赴援。皆系由南而北。不能遏贼之前。英桂既总司会剿。须通筹大局。迅速派兵。与皖省兵勇。会同进剿。毋许迁延观望。致误事机。将此由六百里谕令知之。　　

○朝鲜国王李□日□廾□、遣使表贺万寿、冬至、元旦、三大节。并进贡方物。赏赉如例。　　

○以克复安徽英山县城。赏同知廖新等蓝翎。余升叙有差。　　

○予安徽庐州等处殉难知府陈源兖、知县杨昌拔、顾榆、训导万汝渊、盐大使郑大荣、鸿胪寺序班顾蓉徵、都司陈步云、千总玉福、把总于璪元、徐昌、胡全寿、朱占春、祭葬世职。贡生赵君弼等、六十八名口赏恤如例。　　

○丙戌。谕内阁、阿彦达、李菡奏、请饬催河南帮船依限抵通一摺。河南省应运漕粮。前经户部奏明。限于三月初旬。依限抵通。原因江浙两省海运沙船。不日可到天津。若同时抵坝。必致剥船等项。不敷轮转。兹据该侍郎等奏、该省应运米麦豆石。现尚未报起运数目、及开行日期。殊属延宕。著英桂即行查明报部。并饬该粮道严催帮船。及早开行。务于三月初旬。趱抵通坝。以期迅速而免壅滞。傥有藉词延缓。即著据实参奏。　　

○改铸广东提标右营游击、佛冈同知、增城、惠来、河源、长乐、封川、鹤山、花县知县、连州、河源、阳山儒学、葵潭、南津、苏州巡检、各关防印信条记。从总督叶名琛请也。　　

○丁亥。孝仪纯皇后忌辰。遣官祭裕陵。　　

○谕内阁、何桂清奏、海运米石开行日期、并请饬雇备船只一摺。浙江省海运头批米石。已于本月十六日开行。驶抵十滧。候风放洋。此后各批需用沙卫等船。据苏局报雇尚未足数。著怡良、邵灿、吉尔杭阿、督饬江苏局员。多为雇备。移送浙局。俾得迅速兑运。以免迟误。　　

○又谕、向荣、吉尔杭阿奏、逆匪接应上游援贼、截剿获胜一摺。逆贼困踞镇江。屡图冲窜。本月十一日。官军擒获贼探。知贼欲窜踞高资。吉尔杭阿、即饬各营严备。派游击伊经阿等、伏兵要隘。并饬高资带兵游击张汝琳等、整队夹击。十五日。贼二千余人。由镇江城潜出、分布银山等处。官军驰往截击。副将庆文等、用车炮轰毙贼约二百人。次日该逆千余人。由江边潜行至七里店地方。伏兵齐起。守备周天培、横冲贼队。贼众纷窜。复见瓜州贼党数千。分股而出。知府刘存厚等、分路堵截。适伊经阿等、自七里店追至。并用车炮环击。贼遂麕聚金鸡岭。刘存厚等、率勇抢上。杀毙黄衣贼目二名。官军鼓勇齐登。贼众大溃。是日鏖战五时。毙贼约四五百名十七十八等日。贼复在山梁诱战。吉尔杭阿、即饬刘存厚等、先将山坳伏贼击散。继以大炮向岭上轰击。该逆另股由山右抄出。均被兵勇截剿。斩馘二三百名。贼之由宝盖山合窜者。早经各路官兵拦杀数百。余贼鼠窜。此次镇江逆党。铤险困斗。经我兵截剿。贼计已穷。著向荣、吉尔杭阿、乘贼势窘蹙。迅复城池。毋稍延缓。　　

○又谕、前据已革道员石景芬奏、攻剿金柱关贼卡。焚烧贼船五只。毙贼三百余人。当经降旨。将该革员留于向荣军营。饬令随同邓绍良等、认真堵剿。以赎前愆。兹据怡良、何桂清、奏称上年十二月二十四日。逆匪直扑青山营盘。旋即退去。石景芬饬勇穷追。被逆匪从旁抄袭。以致委员杜时升阵亡。各勇伤亡九十余人。石景芬前奏。系捏报胜仗等语。已革道员石景芬、前令留营差委。原冀其自知愧奋。乃既轻率偾事。复敢掩败为胜。希图冒功。实属昧良。业经革职。著毋庸留营差委。所带各勇。即著怡良等、饬令江长贵、认真简汰。以节糜费而收实效。　　

○改铸山东平度州知州印信。从巡抚崇恩请也。　　

○予江苏阵亡守备王炳周、杨大兴、把总侯连科、谢都镇、外委李启秀、祭葬世职。　　

○戊子。上诣大高殿行礼。　　

○还宫。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣厢蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。二月。己丑朔。谕内阁、从前内外大员之兄弟子孙。每届五年。考查一次。挑补侍卫拜唐阿。其侍卫拜唐阿、系近御差使。必须通晓清语技艺。方为得人。前于咸丰元年考查后。今已届五年。又应查办之期。惟思该大员子弟。或身体软弱。马上平常。或自幼读书。不暇学习骑射。似此挑补侍卫拜唐阿差使。又安能得力。自应量为变通办理。嗣后在京文职三品以上。武职二品以上。在外文职自总督至臬司。武职自将军提督至总兵。该大员兄弟子孙内。年已及岁。堪挑补侍卫拜唐阿差使。如遇五年查办情愿赴挑者。该大臣等、仍遵前次查办、咨报本旗。该旗造册咨送军机处、汇总具奏。俟朕拟定。带领引见。傥身体软弱。素有残疾。或骑射平常。不堪挑补者。该大臣等据实报明该旗。转行军机处。均听其自便。该旗毋庸催取花名。以副朕教演旗仆之至意。　　

○庚寅。上幸圆明园。　　

○追予山西殉节举人苏廷直等四十七员名、恤荫世职。暨男妇一千八百四十八名口分别旌恤如便。　　

○辛卯。遣官祭文昌帝君庙。　　

○谕内阁、前因御史李鹤年奏、敬陈管见各条。当交军机大臣会同该部议奏。兹据文庆等会议具奏、向来月选拣发分发各员。原应依限赴省赴任。乃近来用兵省分、拣发人员。往往经本籍、乃经过地方督抚大臣、留营差委。或留办团练防堵等事。甚至持旨＜闲＞放之员。亦复观望徘徊。延不赴任。似此规避取巧。以致员缺久悬。尚复成何事体。著各省统兵大臣及各该督抚等、查明从前奏留各员、如有已著劳绩。保奏有案者。仍准留于该处差委。其余并无劳绩者。自奉旨之日为始。勒限饬赴本任本省。不得复行藉词奏留。仍一面报部查核。嗣后月选拣发分发人员。概不准经过地方督抚大臣奏留差委。其推升军务省分人员。应行引见赴任者。如原省本无军务。尤不准奏留展限。如有借端奏请者。即著该部查明奏参。至失守城池。罪名綦重。各省州县、贼至则称出城堵御。贼去又称带兵收复。纷纷开脱。何以申法纪而肃官常。嗣后失守城池各员。仍著照本例定拟罪名。必实系御贼接仗、身受重伤。或真能督率兵勇、随同克复城池。情节实有可原者。方准各省统兵大臣及督抚等、奏明请旨。不得概以功过相抵等词、曲为开脱。至前任河南开归陈许道周煦徵、被参各款。虽据英桂查明并无实在劣迹。请仍留该省另补。著送部带领引见。再降谕旨。　　

○谕军机大臣等、本日据容照、郑魁士奏、进剿南屏、歼毙贼首获胜一摺。又另片奏、英桂咨调马队官兵赴豫、请旨遵行等语。捻匪攻扑宿州解围后。尚踞宿境东西南三面附近村庄。容照等现已克复南屏集。正可乘势将附近匪巢、次第剿洗。不得株守宿州。若将容照所带马队、调赴豫省。恐该处兵力愈单。不敷剿办。永城鹿邑之匪、每股约二三千人。该抚已派王建泰等驰往鹿邑。并抽拨兵勇二千赴永城攻剿。邱联恩计已行抵陈州。以现在情形而论。皖境之匪、多于豫境。而河南所调之兵、数已不少。自少难肃清本境。所有宿州马队、著毋庸调至河南。英桂总司会剿。原当统筹大局。不应但防豫省。以致缓急失宜。节次谕令该抚、或自行统兵出境。或酌派兵勇赴皖、会同进剿。谅必遵照办理矣。容照带兵是否得力。仍著英桂查明酌量。或暂留剿匪。为伊兴额等后路策应。即令该侍卫毋庸回扬州军营。将此由六百里加紧谕令知之。　　

○壬辰遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、前据骆秉章奏、湖南凤凰厅剿匪出力之各苗备弁、请准拨入绿营一摺。当交兵部议奏。兹据裕诚等奏称、现当黔匪滋事。窜扰该厅苗地。该苗备弁、尚能约束良苗。兼资剿捕。诚属深明大义。自应破格优奖。著准其于事竣后。将该苗备弁曾经赏给翎衔者。择其尤为出力之员、据实保奏。拨入绿营学习序补。嗣后不得援以为例。至其分营序补、如何限制章程。及补用后、能否钤束内地兵丁、杜绝苗匪句结之处。仍著该抚详悉体察。一并妥议具奏。　　

○谕军机大臣等、满庆奏、达赖喇嘛圆寂、将商上事务、暂交呼图克图掌管一摺。据称哷徵阿齐图呼图克图、人尚稳妥。从前曾代办商上事务数年。均无舛错。现因达赖喇嘛圆寂。该大臣已将一切事宜、令该呼圆克图暂行代管。惟以后商上事务、该呼图克图掌办、能否胜任。著满庆悉心察看。再行具奏。至唐古忒僧俗人等。现在是否照常安静。并著该大臣妥为弹压。毋令滋事。将此谕令知之。　　

○又谕、前因英桂督剿捻匪。不便停兵待饷。托明阿军营所派马队。已谕令由文煜粮台支应口粮。徐州派出兵勇。谕怡良传知王梦龄支应。现在各股捻匪仍踞雉河集。宿州虽经解围。近城尚多贼巢。萧县一带。亦复告警。徐州吃重。已谕令英桂、出境就近调度。惟豫省藩库十分支绌。所有江皖兵勇口粮。自应各路通筹。以免贻误。著怡良、吉尔杭阿、仍遵前旨。饬令文煜将伊兴额、德昌容照、先后派往之马队千名、应需饷糈。由扬州粮台、源源接济。虽河南本有前拨应解江北粮台银六万五千余两。可以由豫抵拨。亦须宽为筹备。以济不及。其清江设立捐局。本为协济军饷之用。徐州所派兵勇。除由王梦龄支给。并著邵灿随时酌拨。解往接济。毋使缺乏。至和春、福济、上年请拨江苏三关税银。每月共五万两。本日据该提督等奏、两月以来。惟淮关一万、如数拨解。江海关仅解二万。浒墅关未解丝毫。现在皖省需饷孔亟。著该督抚、仍饬各关按月照拨。不得延误。将此由五百里各谕令知之。　　

○又谕英桂奏、严催兵勇分援永城、夏邑、并徐州、萧县一摺。昨因宿州附近尚多贼巢。郑魁士等、尚须就近剿洗。谕令英桂统筹大局。不得但防豫境。兹据奏称、萧县告警。徐州防剿吃重。飞催郑魁士带兵救援。但现在宿州城围虽解。而贼巢未尽剿除。若令该总兵赴援萧县。恐宿州一路兵单。贼势复肆猖獗。著该抚仍遵前旨。饬令郑魁士等、攻剿宿州附近贼巢。一面严饬傅振邦、兴庆、王梦龄等、于徐州一带。严密防剿。如该处兵力不敷。即由归德拨兵救援。该处距徐州尚近。不致迂途。又前因徐州兵单、曾谕托明阿等酌调兵勇。驰往应援。现在徐州吃重。英桂即可赶紧催提。以资防剿。较之调郑魁士兵、更无顾此失彼之患。至归德道路渐次肃清。永城夏邑之贼。即饬邱联恩等督兵剿办。本日据和春等奏、正阳水陆要冲。为匪徒出没之区。张乐行老巢。尚在雉河集。一水可通。侍卫多慧、自应仍留正阳、扼要防守。毋庸调往河南。所有沈邱太和等处匪众。即令武隆额、会同该地方官实力堵截。如兵力不敷。并著另行筹拨。该抚总司会剿。叠次谕令出境督办。原以捻匪蔓延三省地方。各路军营、必须声息相通。方能随时策应。不致缓急失宜。即如伊兴额等已到宿州。而该抚尚未知悉。可见远驻归德。于一切军情。未能深悉。著即懔遵前旨。出境督剿。毋得株守一隅。致于全局未能控制。所请军饷一节。河南本有应解江北粮台银六万五千余两。可以抵拨。本日复谕令怡良、邵灿、吉尔杭阿、宽为筹备。该抚仍应先行垫拨。毋得专待邻省解款。致误要需。将此由六百里加紧谕令知之。　　

○又谕、和春等奏、军饷缺乏、请饬浙江酌量筹拨等语。皖省克复舒城后。亟须进剿桐庐。祇以饷银未能凑集。军行坐致迟延。现在贼势渐衰。正宜乘机进取。若因待饷之故。使军情不能踊跃。诚恐有误事机。著何桂清接奉此旨后。即行筹拨银十万两。或八万两。分起解皖。接济兵饷。务于二月内先解一半。其余俟三四月闲陆续解齐。以应急需。将此由五百里谕令知之。　　

○癸巳。谕军机大臣等、王懿德年终密考单内、奏称提督李廷钰、精力尚健。韬略素娴。惟二年之内。未经出洋等语。李廷钰、系浙江提督任内获咎人员。前因剿办本省匪徒。克复厦门。著有劳绩。是以弃瑕录用。巡查洋面。乃水师提督专责。何以该员二年以来。并未出洋。是否精力就衰。抑或性耽安逸。现当查拏艇匪、海防吃紧之际。李廷钰、于提督重任。能否胜任。著王懿德详细察看。据实具奏。毋稍徇隐。将此谕令知之。　　

○甲午。上诣大高殿行礼。　　

○还宫。　　

○遣官祭先医之神。　　

○谕内阁、向荣奏、请将已革道员留营效力等语。已革江苏苏松太道吴健彰、著暂留向荣军营效力赎罪。傥不能得力。即著仍遵前旨发往新疆。毋得稍涉回护。　　

○又谕、将霨远、孝顺奏、克复府厅一摺。贵州铜仁匪徒徐廷杰等、分股扑陷松桃厅、思南府等处。经署思南府知府福奎等、招集兵练。分路进剿。贼众溃窜。当将思南府城收复。其阑入松桃厅城匪徒。亦经该厅同知恩彬、督率绅士土官、纠约兵练进剿。贼势不支。开城逃散。当将松桃厅收复。其自湖南永绥厅败回之贼。亦经兵勇邀击获胜。此次克复两城。剿办尚为得手。著蒋霨远等、即饬该府厅□□穴□又□剿地方余匪。以期肃清。所有署思南府事石阡府知府福奎、署思南营游击富珠隆阿、署安化县知县吴云煦、松桃直隶厅同知恩彬、于失守城池后。即能迅图收复。尚知愧奋。著免其查办开缺。绅弁兵勇。著该抚查明请奖。　　

○又谕、蒋霨远、孝顺奏、思州石阡剿匪情形、请将失事员弁暂行革职。分别核办等语。贵州铜仁匪徒。窜入思州府、及青溪玉屏两县境内。虽经该府等派出文武、激励绅团、杀贼无数。即将三城收复。而防范不严。实难辞咎。思州府知府张瀚中、署玉屏县兼管青溪县事保升知县吴曾保、均著暂行革职留任。仍著该抚等、将收复日期。及该员弁有无逃避。仓库监狱有无损失各情。迅速查明办理。至石阡府地方失守。已将两月。该处官弁。并不力图克复。尤属延玩。署石阡府事坐补都匀府知府黄培杰、署石阡营都司黎平营守备陈定元、均著先行革职。暂留署任。责令戴罪自效。傥再不知愧奋。即行从严参办。　　

○谕军机大臣等、托明阿等奏、筹拨兵勇赴南岸助剿。并瓜州接仗情形一摺。瓜州蕞尔之区。被贼占踞。托明阿自督师以来。总未实力进攻。以致久稽克复。即如正月十四十九等日之战。皆系贼匪前来扑营。勉强开仗。英贵等虽有斩捦。而东南营盘被焚。游击王永等阵亡。实属可惜。且贼匪被击退去。官军并未前往追剿。并以连日大雪、途多泥淖、未能进攻为辞。似此懈弛迁延。实堪痛恨。现在南岸贼众、麕集窜扰。意图内犯。情形极为吃紧。但能北岸实力攻击。亦可稍分贼势。著托明阿等、督饬水陆各军。迅速进剿。务将瓜州贼巢克日埽除。毋再耽延。致干咎戾。将此由六百里加紧谕令知之。　　

○又谕、向荣奏、逆党意图下窜、现派官军分投堵剿一摺。逆党由洲地一路前窜。急思内犯。前据向荣奏、自东阳以至龙潭下蜀街。连营三十余里。堵扼周严。并调下游战船。分泊高资一带。添调兵勇。驻守丹阳。业经谕令向荣等、迅将栖霞石埠桥之贼。并力剿击。毋令内窜。乃览本日奏报、三汊河贼垒、尚未剿除。而该逆已由拦江牐等处、窜入仓头镇。仓头贼党尚未击退。而该逆已由顾家坝、窜越严巷。是其内窜之路渐偪渐近。且处处筑垒以阻我军声势。若不并力急攻。傥丹阳、句容、稍有疎虞。全局何堪设想。前此秦如虎欲过三汊河劄营。而河北先为贼踞。该大臣令余万清力扼仓头。而贼已先踞仓头河岸。李定太方欲由丁家边、进屯顾家坝。贼转从顾家坝窜过严巷。似此著著落后。则虽称夏家边亭子岗等要隘。均有屯兵。亦属有名无实。此时江南北别无可以添拨之兵。就该大臣现调兵勇计之。为数不少。但能分投截击。将最悍之贼。最坚之垒。剿除一二处。则贼锋渐挫。兵力自能施展。著向荣、吉尔杭阿、严督邓绍良等、务将三汊河、仓头、严巷等处贼垒、悉数埽除。应扼要隘。万不可再任该逆占踞。该大臣等、不能迅克金陵镇江。迁延已甚。若再不力图扼截。以致常州腹地、复有震惊。恐不能当此重罪也。将此由六百里加紧各谕令知之。　　

○钦差大臣托明阿等奏、筹拨兵勇驰赴南岸。堵截金陵下窜逆匪。游击王永等追贼阵亡。请饬优恤。得旨。瓜州贼匪屡次冲突。英贵等分投截剿。尚属奋勇。惟贼出可以接仗。贼退即无法进攻。徒作焦急之言。以掩迁延之咎。何日方可奏功。且屡伤勇弁。甚属可惜。即如王永、人颇去得。前经讷尔经额保举。曾蒙召见。朕不知者尚不知凡几。托明阿等、日久无功。不过时阅数旬。敷衍入奏。殊失朕委任之心。汝等自返而思。能无愧乎。　　

○以剿办贵州铜仁贼匪出力。赏都司杨家瑞等蓝翎。余升叙有差。　　

○予江南阵亡防御魁庆、游击王永、千总高启荣、伍元庆、把总雷万年、陈玉彪、外委陈遇恩、祭葬世职。　　

○予贵州阵亡教授张鸿逵、经历程镛、外委姜仲元、祭葬世职。　　

</div>
    <div class="pagination">
<a href="清实录咸丰朝实录_page271.html">上一页</a><span>...</span><a href="清实录咸丰朝实录_page267.html">267</a><a href="清实录咸丰朝实录_page268.html">268</a><a href="清实录咸丰朝实录_page269.html">269</a><a href="清实录咸丰朝实录_page270.html">270</a><a href="清实录咸丰朝实录_page271.html">271</a><span class="current-page">272</span><a href="清实录咸丰朝实录_page273.html">273</a><a href="清实录咸丰朝实录_page274.html">274</a><a href="清实录咸丰朝实录_page275.html">275</a><a href="清实录咸丰朝实录_page276.html">276</a><a href="清实录咸丰朝实录_page277.html">277</a><span>...</span><a href="清实录咸丰朝实录_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
