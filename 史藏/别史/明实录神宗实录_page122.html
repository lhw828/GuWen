<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 122 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 122 页/共 367 页</h1>
    <div class="content">　　○辛丑户部覆宁夏巡抚梁问孟等议处将官养廉等事曰查地土先是湖滩十座岁采草六万余束为各官养廉之资今总兵等官已愿退三座该采草一万八千九百三十束每年照数收贮各正支销余听各官照旧管业曰革屯田加收宁镇额设屯田每五十亩为一分每分纳地亩银五分谷草九束然须官为定置天平使银不加收印烙官验草每束重一十八斤使草不少纳乃为两便曰减修坝颜料每田一分或沙桩一束白茨七束红柳六束其椼条木每田二分朋纳一根在官既不缺用而屯丁亦免重徵之扰曰裁修墩牛车凡遇修理互市等项官物即于附近卫所城堡有车之家轮流借拨运送就时放归更不必分派有力屯余餧养以滋偏累曰裁徵麦穗凡城垣仓廒公廨之修理必资麦穗以防风雨剥落之患每年轮流一卫每田一分准纳麦穗二十五斤若遇灾伤之年即行免徵至于仓场之常例盐粮之折减□人之椽席铺行之叚疋一一厘革不得更生枝节以苦□民如议
　　○巡按直隶御史孙愈贤题臣按属大同府所辖十一州县应州未完钱粮六千九百三十七两怀仁未完三千七百九十七两十三年以前拖欠银两应将应州怀仁县逋赋尽数蠲免或量免五分其额徵岁粮马草脚价自十五年为始怀仁县量减三分应州量减二分朔州山阴马邑量减一分如平虏井坪马邑怀仁四卫所屯粮每每难完应与州县一并蠲免  上曰边方州县卫所既岁荒人逃民屯钱粮旧欠者依拟蠲免见徵粮照旧行
　　○户部覆广西抚按题右江所属怀远十寨二处善后饷银先年俱于大征支剩军饷及奏留银内支用今前银已尽要将该司见贮税亩缺官柴马□税鱼课酒税共银一万零四十二两二钱三分三厘二毫请留本省凑支夫粤西先年因用兵饷缺官各项银两屡经奏留近官地方宁谧营兵既减馈饷不繁况今太仓告匮边费难支前项银两原系解京济边钱粮似难准其尽留该布政司自万历十三年正月起至十四年十二月终止见贮岁亩银六千六百五十五两二钱二分六厘缺官栽马银二千二百二十八两七钱二分一厘八毫以上二项准留该省凑支怀远十寨兵食其□税银六百四十二两二钱一分九厘二毫七丝鱼课银二百三十八两九钱九丝七忽酒税银二百八十二两一钱六分六厘以上二项即行差官解部照旧充济边之用再照广西一省万历十四年以前寔徵秋粮米止三十六万九千二百二石五斗二升六合至万历十五年二月内据巡抚都御史吴善册报摘查过该省实徵秋粮米四十二万四千八百八十九石六升一合五勺零数目到部已经照数派徵较之近额每岁多米五万五千六百八十六石五十三升五合五勺零依数徵输自足充饷以后一应解部钱粮俱要尽数起解不得再议留用从之
　　○壬寅兵部题宁夏巡抚梁问孟条议佥发新军诚欲填实塞伍以裨战守至于拨给荒地垦种尤得寓兵于农之意狭西归德一堡地里孤悬又以募兵为苦欲将全狭河南充戍人犯悉遣本堡充实行伍查得花马池与套虏为邻实为冲要之地今参将所部兵不过千余实在操练者又仅止于数百璧垒空虚急缓何赖要将充发新军填实塞伍以后新军例应边遣者俱发归德堡花马池不许逃伍分拨荒地令其垦种永不起科从之
　　○癸卯改南京礼部尚书袁洪愈为南京兵部尚书
　　○户部覆刑科都给事中唐尧卿条陈银库封识等四议一曰银库封识二曰京粮出纳三曰官解批销四曰内用借办得旨岁增买办银两还照旧进余俱依拟
　　○户部题臣惟国家大计在边储而屯田盐法则皆边储之最要者近日各边年例曾至三百一十五万九千四百余两视弘治初且八倍方今诸虏款贡疆圉宁谧欲举屯额而垦复之将抛荒屯田随宜开垦至于狭西宁夏甘肃等镇地方孤远果有□人愿备工本赴彼开荒中盐者听其垦种输纳合通行各边督抚诸臣备查原额屯田今失额抛荒或额外尚有堪种余地尽数清出限本年十月内各具数造册如前地无人承种有□人愿备资本赴彼开垦者听巡抚衙门随其报认籍名于官计垦田之分数为中盐之多寡派籍垦田所入以资中盐之费杜今日占窝之奸  上曰召□垦田事宜看该督抚官着实举行以济边储
　　○甲申代州振武卫鴈门所太原阳曲徐沟交城同日俱地震
　　○乙巳夏至祭  地于  方泽遣官行礼
　　○丙午  穆宗庄皇帝忌辰遣官祭  昭陵
　　○丁未谕礼部雨泽未足朕衷深切兢惶日日在内虔祷其大臣轮祷坛庙各秉精虔务回天意
　　○己酉赐讲官礼部侍郎张位驰驿回籍仍路费银二十两纻丝二表里
　　○改南京刑部尚书姜宝为南京礼部尚书○以蓟镇春防已毕撤回山东河南北直隶及保定骑营各班军仍留本镇主兵南兵与延绥宣大各防夏兵马分布信地防守从总督王一鹗之请也
　　○升丁家泊堡官军姚太节等九百三十四员赏杨德秀等一千一十七员并领兵斩首阵亡伤故毋承宣等四百一十四员俱于太仆寺马价银内给发
　　○壬子吏部题中书黄仲春浮躁浅露例应降级王鸿唐应运田应璧愈守德童偕素行不谨例应斥逐乃亦止降一级概得存留非所以为平  上曰尔部中既如此说王鸿等降二级办事不必埶奏
　　○免石灰甎等项税银
　　○癸丑改原任南京工部尚书陆光祖为南京刑部尚书
　　○以成国公朱应祯庶长男鼎臣承袭仍优给如例
　　○赠原任总督蓟辽右都御史王忬为兵部尚书忬累树边功构罹谗祸至是其子世贞奏请故有是命
　　○斩南兵吴公泰陆文昌何天行叶子求四名枷号徐洪三月发极边卫分充军以讹言惑众擅离信地也仍谕军中但有捏造如公泰等许各军擒拿出首重加升赏容隐不举者坐
　　○丙辰遣定国公徐文璧祭  南北郊  社稷  山川  风云雷雨等坛谢雨仍赐三辅臣脯醢酒果
　　○户部覆巡抚福建贾待问题查盘过福建所属各府州县自万历十一年起至十三年止总计实在仓谷四十五万九千六百三十五石五斗零在库纸赎谷价银八万六千二百九十一两六钱零该折谷三十四万九千二百石三斗零亏折谷一千八百三十石九斗见今追倍其折谷各官除积贮合例及积多不及十石积少不及三分并丁忧罢革劣升考察降调去任等项与积少三分五分六分并任浅各开名以闻从之
　　○户部覆南京户科给事中吴之鹏奏国家设督粮水利道以总理于上设同知通判判官县丞主簿等官以分理于下而修筑＜锍-釒＞浚之以备旱劳迩来有司惟从事于簿书期会修筑圩岸＜锍-釒＞浚防塘等项事宜漫不经心一遇岁凶茫无措手今欲令有司劝农兼兴水利而抚按司道府州县等官相其原湿因势利导凡水利地利有裨农务者或殚力图之司种饷者务与水利各道共修农事因以殿最有司  上是之
　　○丁巳吏部覆吏科都给事中顾九思题蓟州道副使朱衣先任潞安郡中称治向会举边材列其名本部遇缺推用今筹边损于治郡非名过其实则用违其才合调腹里地方云南副使陈严之当蛮夷纳款之后而统驭乖方致猛密以强吞弱略无忌惮参政文作值罗雄底定之初而防御失策致遗贼就灭余烬复张虽专责带管为任稍异而启侮玩冠厥罪惟均相应依拟调处以示惩创  上曰以后抚按官荐举所属有才堪边用者令于荐语内明白开列以备擢用
　　○戊午刑部尚书舒化致仕
　　○升保定车营游击袁日章为统领蓟镇南兵游击
　　明神宗显皇帝实录卷之一百八十六终
明神宗显皇帝实录卷之一百八十七
　　万历十五年六月己未朔文书官李俊口传  圣旨问工部前抄没张居正房屋曾否有人居住何久不卖去
　　○户部题覆轻赍银两每年类解漕司分为三七三分给帮运本官以备沿途支费如遇盘剥俱要呈明督押参政或管理河闸仓钞部属及兵备等官批与执照方许动支然此天津迤南事也天津迤北设有官船船户各有专辖其脚价随地远近以为多寡载在议单运官不得另雇民船以滋糜费自桃花浅至王家摆渡等处俱呈请钞关主事自里二泗至西坝俱呈请通粮郎中不许奸顽旗军卖私货以图尽剥从之○光禄寺少卿谢杰题尚膳监传帖二次到臣东门令行户每日进凉粉二百块酪二十瓶分进旋传凉粉乳酪一分不用真菲饮食之盛心也今行□纷纷告苦钱粮进而不用无价可关然犹朝而擡进夕而回销臣知食之不可卖之不能徒有赔累而已始苦于取今又苦于取而不用计二项积至一月费银七十二两有奇贫民身家几何堪此破费恐不出一月彼之逃亡必所不免矣乞悯贫行亟将前项取讨钱粮尽行停止报闻
　　○总督尚书郑雒等题虏王嗣封之后所当传谕处置其切要有三一定马数大同一万匹宣府二万匹按臣题约以二万与兵部定额之议相同况青永打剌明安三大枝部落甚众有难以等诸他夷即欲减去一万徒烦议论势难必其听从或遇夷马之少即二万匹上下可如遇夷马之多即准以三万数亦可惟在撙节之中少寓通融一限赏额自隆庆来赏银辄至四万七千余两迄今若不限以赏额有限之财何以填无穷之壑今以万历十四年为准旧例原无不得轻为加添以恣其欲一切赏格务不出原议钱粮之外一明军令款久则玩玩则积衰而招寇务在我者马壮器利修险备粟以实军需能相机奋勇者无畏首畏尾务制狂虏跳梁之气部覆如议
　　○工部覆芦沟桥抽分事宜一议物价低昂难以预定板木丈尺可以先平凡应抽材物须酌量轻重议定中平价值以便遵守一议钱粮收贮该局原未设有官库欲于每月终令该局官吏将收过银两尽数解出赴巡视官验明解送本部发库收贮一议该局原有水手二十五名在于磨石等处专为推运  上用顺柴及□人筏木之用须行宛平县量拨数名给以工食专令看守一议公署倾颓久不修葺有原变价银二百余两本局本色可举一议钱粮必生弊窦俟差完交代之际查盘一次以稽实数如议行
　　○庚申升云南右参政姜忻为按察使云南副使杨标为右参政狭西右参议于达真为兵备副使各本省
　　○户科右给事中胡汝宁题京师民贫材尽有二大害曰知县差役倾破民家曰贵戚铺行侵夺民利  上曰内府库局铺垫等项屡经酌议裁减监收部官及贵戚家果有专利害民者自当依律究治尔等何不指名来奏却只含糊建白○升五军五营佐击梁宫为保定游击
　　○辛酉夜云阴雷电雨雹如栗子大从西北乾方来
　　○癸亥升江西副使宋尧武为云南右参政直隶永平府知府张世烈为山西兵备副使广西右参政丘浙为云南按察使
　　○赐应天府尹方良曙祭一坛
　　○敕封皇六妹为延庆长公主选南城兵马指挥司副指挥王鼎铉男王昺为驸马都尉
　　○升山西都指挥佥事郭懋忠为大同参将都指挥使王有翼为宣府右参将
　　○鲁王颐垣以先为观火□于等诬奏＜锍-釒＞辞管理  上曰王守礼奉藩贤名素著览奏朕已洞悉诬奏的已处分了王宜遵旨据法着实钤束宗仪毋自隳阻○武英殿大学士吕本卒本浙江余姚人嘉靖十一年进士改庶吉士历升少詹事入阁屡请册立东宫  裕王冠礼北虏入犯召见面对条画御虏之策议新戎政筑外城三年考满进阶光禄大夫勋柱国未几加少傅以母忧守制回籍至是卒赐祭九坛与故妻夫人夏氏开圹合葬如例
　　○乙丑赐三辅臣及日讲官鲜笋
　　○升广东副使陆万钟为广西右参政四川左参议李学一为广西副使福建参议金学曾为江西副使
　　○夜昏月犯火星测在轸宿度约离五十分余月在东
　　○丙寅大学士申时行等题今日文书官传  圣旨今三宫及各项赏赐外夷求讨俱不足用织造虽多原着陆续织进不是一时就完令臣等拟票始知派数甚多为费甚钜臣亦同有为国为民之责者若不为  皇上明之是不忠也  累朝定制岁造叚疋不过三万余疋  上用赏赐俱在其中虽有急缺题派不过间一举行未有如近年频数者前此各部钱粮颇有赢余各处库藏颇可摉括亦未如近年匮乏者今前项织造至十二万有余费以数千万计各部无从那借且前此织造尚未完期提督内臣尚未复命又加以此项织造恐地方必不能供故臣等亦以裁减数目为便万历四年减去三分之一万历七年奉旨减半织造今民穷财尽伏望特霈德音大加减省以弘惠下之仁  上曰财匮民穷朕非不轸恤但近来三宫岁用及赏赐等项不敷织造委非得已着查照原题减三分之一派造合用钱粮工部从长议处毋得困累小民
　　○改南京兵部尚书李世达为刑部尚书
　　○礼部题覆称  陵寝祭祀宜虔乞加申饬以肃臣纪  上曰陵祀重典着遵旧规行如有迟慢喧杂等项监礼御史及该管衙门各参奏拏问
　　○兵部覆巡按御史孙愈贤条陈边政一重边材以备缓急一恤边卒以重本根一核边军以实营伍一申边禁以责实效一储边器以资防御一置边将以保孤镇依议行之
　　○以蓟镇南兵营副总兵朱相先充五军八营参将
　　○丁卯升山东左参政陈瑛为广东按察使广东佥事来经济为四川左参议狭西右参议郜永春为山西副使
　　○调四川副使柴祥为福建副使○先是东虏麦力艮台吉等流住肃州要挟市赏我中拒堵因而跳梁时差官宣布恩威停封革赏责令调虏仍宣谕扯力克三娘子既声多罗土蛮西行生事之罪有碍袭封及得扯酋三娘子回书遵奉宣谕之辞旋发调虏之令几无事矣至是甘肃巡抚曹子登细陈诸虏情形除松山宾兔妻男等酋其在海上者又除威正恰因抢生番被箭射死各部落烧化尸骨久携回套外如市虏克具近来互市方以我僧大人命相讲夫我僧大既夜间为盗而又先杀我军姚二我官军亦追射杀之此歹言黄台吉义子克臭亲子也后来执我杀死台吉我中亦执曰尔先杀我提塘千户求以相抵原非一官彼亦语塞火落赤主持前来将尸烧化去讫此正麦力艮犯肃州求市赏时也道里日期原不相及而扯酋三娘子书执此为言此明是诸酋诳词以给扯酋三娘子存而不论可也歹火二酋投番文要我中为筑城修寺永不作歹我已严拒之而彼亦俪指退矣三酋与市虏丙兔阿拜台吉把都儿台吉把尔谷台吉且且台吉瓦剌他卜囊撒温等联络西海此虏在海上也抄胡儿青把都儿苦赛把汉剌叭矮木素阿机大兄弟叔侄并都儿他卜囊蟒速儿他卜囊古羊我尔六撒户俄胱罕台吉剌叭台吉把秃台吉歹奔阿卜害台吉虎动台吉哈坛把都儿歹牙乞青山他卜能威正他卜能王把都儿及歹成等枝与各部落近在嘉峪关七百里以外声抢瓦剌西去臣恐其胜则乘锐败则乘愤俱不利于我已严行防御外又报抄酋兄弟口称西抢得胜欲收水塘因命各将官率兵马协堵要口彼亦惩石峡口一击之力恳词哀求督臣遣官申谕延镇吉囊差其使画匠等亦来行调兄弟遂将部落置镇夷边外先至镇番昌宁湖边外会其母妻东回套矣母妻部落群然于西即使暂归而马壮复来皆不可必他酋仍散部肃镇边外此原系套虏人去西抢者然也麦力艮台吉舍剌乞炭同心而来遂生荆棘又遣官散其党与俱东回套讫其部落尚在肃州一带边外此旧抢肃州者然也以上虏情旦夕纷纭情固叵测而官军防御亦不懈怠且春间督臣振旅三千直部硖口渡河已有先声扯酋已宣谕于帐中恐亦不至猖獗也再照河西诸虏盘踞海上兼之去秋源源来者又不知其几顷令诸虏声势相倚特一时安静耳鸱枭不可以不鸣而谓之孔鸾豺狼不可以不噬而谓之良兽臣岂敢保诸虏之不生心惟有内饬边防使虏常不得窥我深浅外相机变使我有不可测之恩威虚示羁縻实整兵马选将决战明示以威正所以折虏之骄保我之市以固封强也唯  圣明采纳施行议下兵部
　　○辰时兖州平阴县天无云一星如斗形带火光起东南落西北忽西北震响如雷声一刻方止
　　○朝鲜国陪臣裴三益等三十五员赴京谢恩赐宴赏给如例
　　○戊辰总督尚书郜光先乞休不允
　　○给慎妃父原锦衣卫正千户魏承志祭葬银三百二十两
　　○敕两京各省文武官凡宫室舆马衣服以至婚冠丧祭之类务遵照合式不得踰制从给事中吴之鹏奏也
　　○己巳改南京工部尚书阴武卿为南京兵部尚书参赞机务○升山西参政麻永吉为四川按察使狭西佥事原一魁为本省左参议浙江宁波府知府蔡贵易广东右参议徐大任各副使贵易贵州大任广西
　　○工部题据承运库太监孙顺等题称  上用供用表里服色毡竹门帘一应家火等件及官旗夷人等项合用报疋动以百千万计派浙江直隶苏松等府织造纻丝纱罗绫布每疋长四丈二尺内膝襕长四丈五尺及袖襕十二个葫芦头长一尺六寸锦每叚长二丈二尺俱阔二尺务宜丝缕缜密颜色鲜明花样真正长阔如式腰封填写抚按等官职名内开坐派各色纻丝纱罗绫锦布共十二万七千三百十五疋叚通抄到部送司案查万历七年内至十年内不过十万七千余疋已奉旨戒以勿再加派致累小民然已一万八千余疋矣万历十一年至十四年止各省直岁造叚疋又欠二万六千余疋今该前因又约费银一百六十余万两新旧压徵实难措办今复以十二万余疋之织造坐派于水旱灾伤地方毋论百六十万金无所从出窃恐困敝之民徒有扶老携幼而窜耳此与  明旨所谓十分缺乏毋得辄题加派致累小民者不相悖乎是内度于内帑外观于地方民情而坐派之举诚可以已矣若谓赏赉浩繁备用宜预则岁造传派所拖欠节年不下四万疋督并通完以佐额解二三年间亦足以支盖与其新派而难完不若徵旧之为便与其重费而疲民不苦省费之为愈伏望前项派织叚疋暂赐停止拖欠之数容本部严行催并勒限解完以济急用  皇上将纻丝纱罗绫锦布等件大赐恩减山西潞尽行停免或俟豊年另题补造未几科臣常居敬亦以为言得旨已有旨减三分之一合用钱粮着所司从长计议派造
　　○庚午礼部覆南京刑科给事中徐桓奏国家取士必以圣贤理奥发明为佳近来士子忘正雅而务剽窃陋经传而尚佛老难僻子书偶一牵合遂称名家其于圣贤白文大义茫然不知所谓浅学之士多为时刻所惑欲将坊间时文板刻悉行烧毁以救时弊又恐坊间会文切理之文难以一概焚毁惟严禁于后除中试程墨外其时义有子书佛书险僻异怪悉令弃毁而文体正矣  上然之
　　○辛未升山东副使高尚忠为江西右参政山西副使乔严为本省右参政福建右参政石鸣珂为狭西按察使
　　○户部题臣惟国家设立钱法参酌古制与银货并行民甚便之故嘉靖金背每五文折银一分万历金背每八文折银一分遵行已非一日两月以来将嘉靖金背悉置不用而为万历金背专用之盖繇富□大贾设谋网利欲贵卖其所积以图目前之饶则偏重行之欲贱收其所弃以规日后之利则惑众阻之钱法不行率是之故也宜严行为禁止  上曰兹制钱依拟通行晓谕务要相兼行使如有阻挠壅遏的着厂卫衙门并五城御史严行缉拏枷号重治
　　○壬申命修理卿云宫宫在先年为  圣祖发祥之源在今日为  圣灵安寝之所擎柱抱柱蚁蛀朽坏不堪以工部之请故有是命
　　○癸酉升总督两广巡抚兼兵部右侍郎吴文华为南京工部尚书
　　○升湖广副使张葑为福建右参政
　　○甲戌赐永安王府已故奉国中尉华土□敖妻许氏牌坊价银名曰贞烈以风各藩许氏年一十七岁适土□敖家贫未及请封甫二年华土□敖病故无出氏代夫奉姑樊氏一十三年姑病瘿瘤十年亲为吮舐侍药敷膏朝夕不怠母兄怜其幼寡几欲夺节氏誓不移姑病笃乃焚香吁天代命至万历十二年八月二十一日姑亡即触棺自缢祖姑李氏亲叔华土□于等多方劝阻竟七日不食死
　　○乙亥升河南左参议李杜为湖广副使
　　○户部覆直隶巡按御史孙愈贤条议清边储以祛积弊沿边城堡置有仓廒先因虏患文官不敢亲临一应收支付之守操任其搀和甚至以谷充米支粮之军受制本官至于上纳粮米又在隆冬以水湿米一遇查盘亏折浥烂仓斗受累议令通判亲自监收非十月以前正月以后不许开仓严禁武官不许干预钱粮从之
　　○兵部覆狭西总督郜光先甘肃巡抚曹子登题称东虏麦力艮等要挟之后防抚最严见今住牧俱各安静仍乞酌势宣调并议制敌机宜大率谓虏王扯力克三娘子已将麦酋调回止有歹言黄台吉黑劳赤台吉在西住牧俟虏使至镇再行宣谕诸虏果皆移帐东归并止各部不西策之上也纵尔不归意在瓦剌趁牧水草照今安静策之次也傥扯酋等果能宣调诸虏东回后虽不回遵奉约束秋毫无犯事完量请恩赉以示优异如不服大酋之令则惟内饬边防外相机变应抚则抚应剿必剿斟酌行事以保孤镇  上曰驭虏事宜屡经督抚官条议着相机着实行毋事空言
　　○礼部覆太仆寺卿魏时亮题称时议当慎谓法之议也非议之难而难于行法之行也非善始之贵而贵有终我  祖宗立法经画于艰难之中博嵇逖采糜事弗慎其为后世法程至备也第时移势易不无少俟调停而怀忠竭智之士各出己见纷纷轻议成法矣而当事诸臣虑有异同卒多迁就题覆幸蒙俞允施行其中有法甫立而随弊生朝议可而夕报罢者致使国事纷然所关匪细请谕今后中外臣工凡所建白非真有大识见灼中利病不得摭饰沽名致滋琐渎其部院大臣议覆事体或虚心博访或大集廷议必其言出一人可协天下之公论行之一时足为万世之訏谟方与覆请不则亦须各列是非不必曲徇彼见惟求事理之允当无嫌人已之相形则庶乎法行无弊而纪纲益肃矣  上曰可
　　○丙子升南京工部右侍郎吴善为兵部右侍郎总督两广军务巡抚广东地方　○太子太保礼部尚书兼翰林院学士沈鲤引疾求去不允
　　○户部覆漕运御史杨一魁总兵怀宁侯孙世忠题一革通漕宿弊以苏运军一委把总长摧以便责成一设总兵公署以省冗费一处运官盘费以杜科扰一免参政入京以速新运命如议行之
　　○升游击职衔管辽东中固城备御事刘仲文为辽东沈阳游击南直隶福山港把总署指挥佥事裴采为凤阳军门中军都司通州张家湾守备指挥使罗希周为五军九营游击
　　○戊寅礼部题奉  圣谕施药救京师灾疫即于五城开局按病依方散药复差委祠祭司署员外郎高桂等五员分城监督设法给散随于五月三十日据中城等兵马司造册呈报五城地方给散银钱共散过患病男妇李爱等一万六百九十九名口共用银六百四十一两九钱四分钱十万六千九百九十文五城会齐俱于五月二十一日给散一切病民委沾实惠太医院委官御医张一龙等造册呈报自五月十五日开局以来抱病就医问病给药日计千百旬月之外疫气已解五城共医过男妇孟景云等十万九千五百九十名口共用过药料一万四千六百六十八斤八两相应住止仰惟  皇上仁无不覆施有所先遂使疲癃之民悉蒙再造之赐即今疫渐消减人遂安宁化愁叹为讴歌易扎瘥为仁寿不惟病惫瞻依实是蒸黎感悦至于给散银钱虽止一次而领药无算计其所费实数倍之不但贫民得生且于平民之家更益普济此  天地生成之仁也报闻
　　○己卯命礼部刻  大明会典颁行天下
　　○庚辰户部覆甘镇自万历十二年以来增兵加饷本部议改客盐并清出屯  □税拨抵站价等项计银一万三千余两岁增京运七万两比旧额已增八万三千余两又十五年四月督抚郜光先会题洪水水泉峡口镇羌四处共召兵二千名合酌发银一万两暂济紧急后不为例近进图说内兵额减少岁饷增多又往往请发内帑殊非备边久计今甘镇秋青湖草采办重困议将采草军丁酌量减派并各道请加主客军饷共银一十二万九千余两又查草束原额四百二十余万据十四年开除止支草二百七十三万四千二百七十一束既支用不尽不妨就中量减  上是之
　　○准给密云镇年例银一十八万五千五百六十八两六钱六分四厘八丝八忽蓟州镇银二十二万五千五百八十四两六分一厘八毫六丝四忽俱于太仓库贮折粮银内支给
　　○先是朝鲜国王李昖以前陪臣南馆失火及方物失盗遣官赴京陈情谢罪  上嘉其忠慎命写敕奖谕仍赏大红纻丝蟒衣一袭彩叚四表里
　　○辛巳大学士申时行等问  上万安
　　○赐秦府紫阳王谊漶曾祖母继妃林氏祭葬铭旌冥器等项
　　○癸未升国子监祭酒李长春为南京工部右侍郎
　　○追犯人余志道陈其第赃仍发回原籍为民志道坐因公擅私科歛其策坐监守自盗也
　　○甲申大学士申时行等遵旨将辛未丁丑二科进士题名记文撰完恭录进呈御览发工部刻石○总督南京粮储户部右侍郎方弘靖乞休不许
　　○调浙江副使赵耀为河南副使
　　○命各省抚按官将未解赃罚银两上紧查催解部济边不许违误
　　○户部覆巡仓御史傅霈题四事一定门税一增脚价一广船户一严举劾从之
　　○命临清钞关应徵船料□税自万历十五年七月初一日为始逐年本折兼收一半折色解银太仓其一半本色查照见年事例除七分扣二分外将应解钱钞责令经收库役照数买完每年分为两次解送广惠库交纳凡河西务浒墅九江淮安扬州北新等各关亦照此例
　　○户部覆工部咨称宁夏巡抚都御史梁问孟奉命修西岔河口横堤及拦沙顺水等堤共一千七百二十余丈准于附近各场积贮年例银那借应用务使河工军需两不相妨
　　○乙酉调分守蓟镇喜峰口参将抗大才为神枢二营练勇参将升真定车营游击董承祺为分守马水口参将
　　○丙戌升左谕德兼翰林院侍讲充王牒纂修官田一儶为国子监祭酒
　　○旌表孝子韩锡等二名节妇周氏等十二人烈妇贾氏等五人烈女张闇儿等三人从巡按直隶韩国祯奏也
　　○丁亥调广东副使万文卿为浙江副使
　　○户部覆礼科左给事中袁国臣等题条鞭之法有司分外又行增派扰民殊甚宜行各抚按查验除小民相安外或有未便于民中间应增应减酌议妥当务求官民两便如有分外复派里甲者听抚按官参治  上曰各处编审粮差于条鞭之外重派里甲系有司任情坏法扰害小民着抚按官严行禁约着实参治不许姑息纵容
　　○是时京师灾荒叠见六月间风雨陡作冰雹横击大雨如注官民墙屋所在倾颓人口被溺被压颠连困苦至不忍见闻  上命顺天府细查被害贫民每户量给银五钱米五斗压死男妇每名口给银一两米一石压伤男妇每名口给银七钱米七斗务令各沾实惠
　　明神宗显皇帝实录卷之一百八十七终
明神宗显皇帝实录卷之一百八十八
　　万历十五年七月戊子朔享  太庙  上遣长随三人于庙门外护视辅臣次日大学士申时行等奏谢
　　○以游击管山海关参将事谷承功为蓟镇喜峰口参将
　　○己丑升江西右参议龚一清为广东副使整饬南韶兵巡分管练兵事务
　　○吏部覆议行取之期节年或三年一取或一岁一取大率以科道题缺为准科臣杨廷相等念有司久任之劳酌以三年两取至人缺有多寡资俸有浅深又随时斟酌或间岁一行或一岁一行科臣之见与臣等同也又维往时科道员缺以部寺各属选改既惩一二夤缘遂停此举且以有司在外劳苦持以行取优之然部寺各属岂无自有司升者如以京官在内易于夤缘则博士中行等官独非在京者乎夫同为进士何独二甲不可为言官今二甲进士每厌薄知州而计图＜矢见＞避不过以其无行取之望人将以白眼待之耳使其升员外而又得改台谏人亦何惮而思避也今后科道有缺除照常行取外如有司资俸未及才望相应者少查照旧例以部寺各属间行改除有司资俸深而不遇行取之期即径升部属以待他日科道之选从之
　　○兵部覆浙江抚按题将标下左游击改管坐营与东营右游击改管西营各事务及裁总捕都司改设守备报可
　　○以保定总兵标下坐营中军李绳武为真定车营游击
</div>
    <div class="pagination">
<a href="明实录神宗实录_page121.html">上一页</a><span>...</span><a href="明实录神宗实录_page117.html">117</a><a href="明实录神宗实录_page118.html">118</a><a href="明实录神宗实录_page119.html">119</a><a href="明实录神宗实录_page120.html">120</a><a href="明实录神宗实录_page121.html">121</a><span class="current-page">122</span><a href="明实录神宗实录_page123.html">123</a><a href="明实录神宗实录_page124.html">124</a><a href="明实录神宗实录_page125.html">125</a><a href="明实录神宗实录_page126.html">126</a><a href="明实录神宗实录_page127.html">127</a><span>...</span><a href="明实录神宗实录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
