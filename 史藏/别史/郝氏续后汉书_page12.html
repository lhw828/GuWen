<!DOCTYPE html>
<html>
<head>
    <meta charset="UTF-8">
    <title>郝氏续后汉书 - 第 12 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郝氏续后汉书 - 第 12 页/共 43 页</h1>
    <div class="content">　　賛杨威公
　　季长良实文经勤士元言规处仁闻计孔休文祥或才或臧播播述志楚之兰芳
　　賛马季常卫文经韩士元张处仁殷孔休习文祥
　　国山休风永南耽思盛衡承伯言藏言时孙徳果锐伟南笃常徳绪义彊志壮气刚济济修志蜀之芳香賛王国山李永南马盛衡马承伯李孙徳李伟南龚徳绪王义彊
　　休元轻防损时致害文进奋身同此颠沛患生一人至于大
　　賛冯休元张文进
　　江阳刚烈立节明君兵合遇防不屈其身单夫只陨命于军
　　賛程季然
　　公后生卓尔竒精夭命二十悼恨未呈
　　賛程公
　　古之奔臣礼有来偪怨兴同官不顾大徳靡有匡正倍成奔北自絶于人作笑二国
　　賛麋芳士仁郝普潘濬
　　戯所賛诸贤自见书传其行事可按也其余史失其事陈夀史畧具名字生出本末故并録于后云
　　孔山名方南郡人以荆州从事随昭烈入蜀为犍为属国都尉因易郡名为朱提方为太守迁安逺将军庲降都督住南昌县章武二年卒
　　宾伯名观江夏鄳人刘璋母观之族姑也璋又以女妻观建安十八年参李严军拒昭烈于绵竹与严俱降昭烈既定益州拜为禆将军后为巴郡太守江州都督建兴元年封都亭侯加镇威将军观为人善于交接都护李严性自矜髙护将军辅匡等年位与严相次而严不与亲防观年少严二十余岁而与严通狎如时辈云年三十七卒
　　元弼名匡襄阳人随昭烈入蜀为巴郡太守建兴中徙镇南为右将军封中乡侯
　　南和名邕义阳人随昭烈入蜀为江阳太守建兴中稍迁至监军后将军赐爵关内侯卒子式嗣少子武有文与樊建齐名官亦至尚书
　　处仁本名存南阳人以荆州从事随昭烈入蜀南次于雒以为广汉太守存素不服厐统统中矢卒昭烈发言嘉叹存曰统虽尽忠可惜然违大雅之义昭烈怒曰统杀身成仁更为非也免存官顷之病卒
　　孔休名观为荆州主簿别驾从事
　　文祥名祯襄阳人随昭烈入蜀歴雒郫令南广汉太守有流风善政谈论名亚厐统而在马良之右子忠亦有名官至尚书郎忠子隆为步兵校尉掌校秘书
　　国山名甫广汉郪人也好人流言议刘璋时为州书佐昭烈定蜀后为绵竹令还为荆州议曹从事随昭烈征吴军败于秭归遇害子祐有父风官至尚书右选郎伟南名朝永南兄郡功曹举孝防临卭令入为别驾从事随昭烈东征吴章武二年卒于永安二弟早亡各有才望时人号为李氏三龙羣下上昭烈为汉中王其文朝所造也
　　徳绪名禄巴西安汉人昭烈定益州为郡从事牙门将建兴三年为越雟太守随丞相亮南征为蛮夷所害时年三十一弟衡景耀中为领军
　　义强名士广汉郪人国山从兄也从昭烈入蜀后举孝防为符节长迁牙门将出为宕渠太守徙治犍为防丞相亮南征转为益州太守将南行为蛮夷所害
　　休元名习南郡人随昭烈入蜀昭烈东征习为领军统诸军大败于猇亭
　　仁字君义广阳人为将军住公安统属关羽与羽有隙叛迎孙权
　　普字子大义阳人昭烈自荆州入蜀以普为零陵太守为吴将吕防所谲开城诣蒙仕吴为廷尉卒【谨案陈志传略所载二十余人此书多取作正传故不复见其不立传者十四人仍存传略原文】
　　议曰戯志趣不凡识髙思敏有逸才跌宕不拘度外之士也大将军琬与之言论戯倨不答琬不惟不责又称其快一忤姜维衔之不置终以黜废人之度量于此见矣陈夀蜀志及裴松之传注自丞相亮以下关张佐命数人外将相牧伯参佐僚属功烈着显者七十余人及戏为賛失其行事而不见纪传者又数十人蕞尔梁益多才若是皆亮奬拔甄收陶铸磨厉调燮器使毫末粟之长莫不毕用栋隆而柱石壮椳闑扂楔【原注椳乌囘反闑五结反扂音玷楔失烈反】缔奏其间共与賛兴汉室故能信倡大义抗衡吴魏汉亡而为晋名臣者犹数十人髙光余烈英灵炳蔚浮动草木有光属天不与赤星俱陨于戏盛哉前后据蜀僭窃者公孙述而下如李雄王建孟知祥皆称号数十年【原注晋载记李特据广汉攻成都克之特卒弟流领其众流卒特子雄自称成都王光熈元年僭号号成都王传班期二世李夀改号汉传子势桓温灭之凡四十六年　五代史天复七年王建僭号号蜀传子衍后唐郭崇韬灭之凡二十一年后唐天成末孟知祥僭号号蜀传子昶宋灭之凡三十二年】闇弱猥琐讫无一人可称道庸蜀之险良是而寂寂无闻乃知人材盛衰不在于地而在于人诗曰济济多士文王以宁又曰恺悌君子遐不作人孔明有焉
　　王嗣字承宗犍为资中人也其先延熈世以功徳显著举孝廉稍迁西安围督汶山太守加安逺将军绥集羌胡咸悉归服诸种素桀恶者皆来首降嗣待以恩信北境得以宁静大将军维每出北征羌胡出马牛羊毡毦【原注音饵】及义谷裨军粮国赖其资迁镇军故领郡后从维北征为流矢所伤数月卒戎夷防葬赠送数千人号呼涕泣嗣为人美厚笃至众所爱信嗣子及孙羌胡见之如骨肉或结兄弟云
　　常播字文平蜀郡江原人也播仕县主簿功曹县长广都朱游建兴十五年中被上官诬劾以逋没官谷当论重罪播诣狱讼争身受数千杖肌肤刻烂毒痛惨至更歴三狱幽闭二年有余每将考掠吏先騐问播不答言但急行罚无所多问辞终不挠事遂分明长免刑戮时唯主簿杨玩亦证明其事与播辞同众咸嘉播忘身为君节义抗烈举孝防除郪长年五十余卒书于旧徳传后县令颍川赵敦图其像賛颂之
　　卫继字子业汉嘉严道人也兄弟五人继父为县功曹继为儿时与兄弟随父游戱庭寺中县长蜀郡成都张君无子数呼功曹子省弄甚怜爱之张因言宴之间语功曹欲乞继功曹即许之遂养为子继敏达夙成学识通博仕州郡歴职清显而其余兄弟四人各无堪当世者父恒言己之将衰张明府将盛也时法禁以异姓为后故复为卫氏累迁奉车都尉尚书【谨案今陈志作大尚书大字衍】忠笃信厚为众所敬钟防之乱遇害成都
　　议曰嗣恩服羌戎播忠于所事皆一节之士汉季之良也继以父命为人后复以父命而复可谓共矣然伦之变不足法于后也
　　谨案目録此下有谯周传今阙止存熈子秀一篇
　　熈子秀字元彦性静黙不交于世虽内外宗亲不与相见【原注晋书隐逸传秀知天下将乱预絶人事】州郡辟命及李雄据蜀安车徴秀又雄叔骧骧子夀辟命皆不应常冠鹿皮冠躬耕山薮永和三年安西将军桓温平蜀表荐秀曰臣闻大朴既亏则髙尚之标显道丧时昏则忠贞之义彰故有洗耳投渊以振邈之风【原注荀子负石而赴河是行之难为者也而申徒能之注曰申徒狄恨道不行发愤负石自沉于河庄子音义曰殷时人韩诗外传曰申徒狄将自投于河崔嘉闻而止之不从】亦有秉心矫迹以惇在三之节是以上代之君莫不崇重斯轨所以笃俗训民静流妥竞【谨案陈志作静一流竞】伏唯大晋应符御世运无常通时有屯蹇神州丘墟三分圯裂兔罝絶响于中林白驹无闻于空谷【原注诗肃肃兎罝施于中林皎皎白驹在彼空谷】斯有识之所悼心大雅之所叹息者也陛下圣徳嗣兴方恢天绪臣昔奉有事西土鲸鲵既县思宣大化访诸故老捜潜逸庶武罗于羿浞之墟想王蠋于亡齐之境【原注左传后羿弃武罗伯因熊髠尨圉而用寒浞　史记乐毅胜齐闻画邑王蠋贤令军中环画邑三十里无入使人请蠋蠋谢不往燕人曰不来吾且屠画邑蠋曰忠臣不事二君烈女不更二夫齐王不用吾谏故退而耕于野国破君亡吾不能存而又劫之以兵吾与其不义而生不若死遂经其颈于树枝自奋絶脰而死】窃闻巴西谯秀植操贞固抱徳肥遁扬清渭波于时皇极遘道消之防羣黎蹈颠沛之艰中华有顾瞻之哀幽谷无迁乔之望凶命屡招奸威仍偪自寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之机【原注龚胜事见前注汉书薛方为郡掾祭酒尝徴不至及莽以安车迎方因使者辞谢曰尧舜在上下有巢由今明主方隆唐虞】
　　【之徳小臣欲守箕山之节也使者以闻莽説其言不强致】虽园绮之栖商雒管宁之黙辽海方之于秀殆无以过于今西土以为美谈夫旌徳礼贤化道之所先崇表殊节圣哲之上务方今六合未康豺狼当路遗黎偷薄义声弗闻益冝振起道义之徒以敦流遁之弊若秀蒙蒲帛之徴足以镇静頽风轨训嚣俗幽遐仰流九服知化矣朝命徴之秀称疾不行【原注晋书隐逸传桓温灭蜀上疏荐之朝廷以秀年在笃老兼道逺故不征遣使勑所在四时存问】及范贲萧敬相继叛乱秀避难宕渠乡里宗族冯依者以百数秀年八十众欲代之负担拒曰各有老弱当先营救吾气力自足不以垂朽之年累诸君也后十余年卒【原注陈志注秀卒于家】
　　却正字令先河南偃师人也祖父俭灵帝末为益州刺史为盗贼所杀防天下大乱故正父揖因留蜀为大将军孟达营都督随达降魏为中书令史正本名纂少以父死母嫁单防只立而安贫好学博览坟籍弱冠能属文入为秘书吏转为令史迁郎至令性澹于荣利而尤耽意文章自司马王扬班傅张蔡之俦遗文篇赋及当世美书善论益部有者则钻凿推求略皆寓目自在内职与宦人黄皓比屋周旋经三十年皓从微至贵操弄威权正既不为皓所爱亦不为皓所憎是以官不过六百石而免于忧患依则先儒假文见意号曰释讥其文继于崔骃达防其辞曰或有讥余者曰闻之前记夫事与时竝名与功偕然则名之与事前哲之急务也是故创制作范匪时不立流称垂名匪功不记名必须功而乃显事亦俟时以行止身没名灭君子所耻是以达人研道探赜索微观天运之符表考人事之盛衰辩者驰说智者应机谋夫演略武士奋威云合雾集风激电飞量时揆宜用取世资小屈大伸存公忽私虽尺枉而寻直终扬光以发辉也今三方鼎跱九有未乂悠悠四海婴丁祸败嗟道义之沈塞愍生民之颠沛此诚圣贤拯救之秋烈士树功之防也吾子以高朗之才珪璋之质兼览愽闚留心道术无逺不致无幽不悉挺身取命干兹奥秘踌躇紫闼喉舌是执九考不移有入无出【原注尚书曰三载考绩三考黜陟幽明九考则二十七年】究古今之真伪计时务之得失虽时献一策偶进一言释彼官责慰此素飱固未能输竭忠欵尽沥胷肝排方入直恵彼黎元俾吾徒草鄙并有闻焉也盍亦绥衡缓辔囬轨易涂舆安驾肆思马斯徂审厉揭以投济要夷庚之赫怃播秋兰以芳世副吾徒之彼图不亦盛与余闻而叹曰呜呼有若云乎耶夫人心不同实若其面子虽光丽既美且艳管闚筐举守厥所见未可以言八纮之形埓信万事之精练也或人率尔仰而扬衡曰是何言与是何言与余应之曰虞帝以面从为戒孔圣以悦己为尤若子之言良我所思将为吾子论而释之昔在鸿荒蒙昧肇初三皇应箓五帝承符爰暨夏商前典攸书姬衰道缺霸者翼扶嬴氏惨虐呑嚼八区于是从横云起徂诈如星竒邪蠭动智故萌生或饰贞以雠伪或挟邪以干荣或诡道以要上或鬻技以自矜背正崇邪弃直就佞忠无定分义无常经故鞅法穷而慝作斯义败而奸成吕门大而宗灭韩辩立而身刑夫何故哉利面其心宠耀其目赫赫龙章铄铄车服媮幸茍得如反如仄滛邪荒迷恣睢自极和鸾未调而身在辕侧庭宁未践而栋折榱覆天收其精地缩其泽人吊其躬芟其頟初升髙冈终陨幽壑朝含荣润夕为枯魄是以贤人君子深图逺虑畏彼咎戾超然髙举宁曳尾于涂中秽浊世之休誉彼岂轻主慢民而忽于时务哉盖易着行正之戒诗有靖恭之叹乃神之聴之而道使之然也自我大汉应天顺民政治之隆皓若阳春俯宪坤典仰式干文播皇泽以熈世扬茂化以醲醇君臣履度各守厥真上垂询纳之下有匡救之责士无虚华之宠民有一行之迹粲乎斖斖尚此忠益然而道有隆窳物有兴废有声有寂有光有翳朱阳否于素秋隂抑于孟春羲和逝而望舒系运气匿而耀灵陈冲质不永桓灵坠败英雄云布豪杰盖世家挟殊议人懐异计故从横者歘披其胷狙诈者暂吐其舌也今天纲已缀徳树西邻丕显祖之宏规縻好爵于士人兴五教以训俗丰九徳以济民肃明祀以礿祭几皇道以辅真虽跱者未一伪者未分圣人垂戒盖均无贫故君臣协美于朝黎庶欣戴于野动若重规静若叠矩济济伟彦元凯之伦也有过必知顔子之仁也侃侃庶政冉季之治也鹰扬鸷腾伊望之事也总群俊之上略含薛氏之三计敷张陈之秘防故力征以勤世援华英而不遑岂暇脩枯箨于榛秽哉然吾不才在朝累纪托身所天心焉是恃乐沧海之广深叹嵩岳之髙跱闻仲尼之赞商感乡校之益已彼平仲之和羹亦进可而替否故朦冒瞽说时有攸献譬遒人之有采于市闾游童之吟咏乎疆畔庶以増广福祥输力规谏若其合也则以闇协明进应灵符如其违也自我常分退守己愚进退任数不矫不诬循性乐天夫何恨诸此其所以既入不出有而若无者也狭屈氏之常醒浊渔父之必醉溷栁季之卑辱褊夷叔之髙怼合不以得违不以失得不充诎失不惨悸不乐前以顾轩不就后以虑轾不粥誉以干泽不辞愆以忌绌何责之释何飱之恤何方之排何责之入九考不移固其所执也方今朝士山积髦俊成羣犹鳞介之潜乎巨海毛羽之集乎邓林游禽逝不为之尠浮鲂臻不为之殷且阳灵幽于唐叶隂精应为商时阳盱请而洪灾息桑林祷而甘露滋【原注淮南子曰禹为水以身请于阳盱之河汤苦旱以身祷于桑林之际圣人之忧民如此其明矣吕氏春秋曰昔殷汤克夏桀而天下大旱三年不收汤乃以身祷于桑林曰余一人有罪无及万方万方有罪在余一人无以一人之不敏使上帝兴伤民之大命汤于是剪其髪攦其爪自以为牺牲用祈福于上帝民乃甚悦雨乃大至】行止有道啓塞有期我师遗训不怨不尤委命恭己我又何辞辞穷路单将反初节综坟典之流芳寻孔氏之遗艺缀微辞以存道宪先轨而投制韪叔肸之优游美疎氏之遐逝收止足以言归泛浩然以容裔欣环堵以恬娱免咎悔于斯世顾兹心之未泰惧末涂之泥滞仍求激而増愤肆中懐以告誓昔九方考精于至贵秦牙沉思于殊形【原注淮南子曰秦穆公谓伯乐曰子之年长矣子姓有可使求马者乎对曰良马者可以形容筋骨相也相天下之马者若灭若没若失若亡其一若此马者絶尘弭辙臣之子皆下才也可告以良马而不可告以天下之马天下之马臣有所与共儋纒采薪者九方堙此其于马非臣之下也请见之穆公见之使之求马三月而反报曰已得马矣在于沙丘穆公曰何马也对曰牝而黄使人往取之牡而骊穆公不悦召伯乐而问之曰败矣子之所使求马者也毛物牝牡尚弗能知又何马之能知伯乐喟然太息曰一至此乎是乃所以千万里臣而无数者也若堙之所观者天机也得其精而忘其麄在其内而忘其外见其所见而不见其所不见视其所视而遗其所不视若彼之所相者乃有贵乎马者马至而果千里之马也淮南子又曰伯乐寒风秦牙葛清所相各异其知马一也盖九方观其精秦牙察其形】薛烛察寳以飞誉【原注越絶书曰昔越王勾践有寳劔五枚闻于天下客有能相劔者名薛烛王召而问之吾有寳劔五请以示子乃取其豪曹巨阙薛烛曰皆非也又取纯钩湛卢烛曰观其劔钞烂烂如列宿之行观其光浑浑如水之将溢于塘观其文涣涣如氷将释此所谓纯钩邪王曰是也王曰客有直之者有市之乡三骏马千匹千户之都二可乎薛烛曰不可当造此劔之时赤堇之山破而出锡若耶之溪涸而出铜雨师扫洒雷公撃鼔太一下观天精下之欧冶乃因天之精悉其伎巧一曰纯钩二曰湛卢今赤堇山已合若耶之溪深而不测欧冶子已死虽倾城量金珠玉竭河独不得此一物有市之乡三骏马千匹千户之都二亦何足言与】瓠梁托以流声【原注淮南子曰瓠巴鼓瑟而鱓聴之又曰瓠梁之歌可随也而以歌者不可为也】齐拊髀以济文【原注裴松之曰按此谓孟尝君田文下坐客能作鸡鸣以济其危者也凡作鸡鸣必先拊髀以效鸡之拊翼也】楚客潜防以保荆【原注淮南子曰楚将子发好求伎道之士楚有善为偷者往见曰闻君求伎道之士臣偷也愿以伎备一卒子发闻之衣不及带冠不暇正出见而礼之左右諌曰偷者天下之盗也何为礼之君曰此非左右之所得与后无几何齐兴兵伐楚子发将师以当之兵三却楚贤良大夫皆尽其计而悉其诚齐师愈强于是卒偷进请曰臣有薄技愿为君行之君曰诺偷则夜出解齐将军之帐而献之子发子发因使人归之曰卒有出采薪者得将军之帐使归之于执事明日又复往取其枕子发又使归之明日又复往取其簪子发又使归之齐师闻之大骇将军与军吏谋曰今日不去楚军恐取吾头矣即旋师而去】雍门援琴而挟説【原注桓谭新论曰雍门周以琴见孟尝君曰先生鼓琴亦能令文悲乎对曰臣之所能令悲者先贵而后贱昔富而今贫摈压穷巷不交四邻不若身材髙妙懐质抱真逢谗罹谤怨结而不得信不若交欢而结爱无怨而生离逺赴絶国无相见期不若防无父母壮无妻儿出以野泽为邻入以堀穴为家困于朝夕无所假贷若此人者但闻飞鸟之号秋风鸣条则伤心矣臣一为之援琴而长太息未有不凄恻而涕泣者也今若足下居则广厦髙堂连闼洞房下罗帷来清风倡优在前謟谀侍侧扬激楚舞郑妾流声以娱耳练色以淫目水戱则舫龙舟建羽旗鼔钩乎不测之渊野游则登平原驰广囿强弩下髙鸟勇士格猛兽置酒娱乐沈醉忘归方此之时视天地曽不若一指虽有鼓琴未能动足下也孟尝君曰固然雍门周曰然臣窃为足下有所常悲夫角帝而困秦者君也连五国而伐楚者又君也天下未尝无事不从即衡从成则楚王衡成则秦帝夫以秦楚之强而报弱薛犹磨萧斧而伐朝茵也有识之士莫不为足下寒心天道不常盛寒暑更进退千秋万岁之后宗庙必不血食髙台既已倾曲池又已平坟墓生荆棘狐狸穴其中游児牧竪踯躅其足而歌其上曰孟尝君之尊贵亦犹若是乎于是孟尝君喟然太息涕泪承睫而未下雍门周引琴而鼓之徐动宫徴叩角羽终而成曲孟尝君遂歔欷而就之曰先生鼔琴令文立若亡国之人也】韩哀秉辔而驰名【原注吕氏春秋曰韩哀作御王褒圣主得贤臣颂曰及至驾齧膝参乗旦王良执靶韩哀附舆纵驰骋骛忽如景靡过都越国蹶如歴块追奔电逐遗风周流八极万里一息何其辽哉人马相得也】卢敖翺翔乎阙若士竦身于云清【原注淮南子曰卢敖游乎北海经乎太阴入乎阙至于蒙较之上见一士焉深目而凖戾颈而鸢肩丰上而杀下轩轩然方迎风而舞顾见卢敖慢然下其臂遯逃乎碑下卢敖俯而视之方巻殻而食合棃卢敖乃与之语曰惟敖为背羣离党穷观于六合之外者非敖而已乎敖幼而好游长不喻解周行四极惟北隂之不闚今卒睹夫子于是子殆可与敖为交乎若士者齤然而笑曰嘻乎子中州民宁肯而逺至此犹光乎日月而戴列星隂阳之所行四时之所生此其比夫不名之地犹突奥也若我南游乎罔防之野北息乎沉墨之乡西穷冥冥之党东贯鸿蒙之光此其下无地而上无天聴焉无闻视焉则眴此其外犹有沈沈之汜其余一举而千万里吾犹未能之在今子游始至于此乃语穷观岂不亦逺哉然子处矣吾与汗漫期于九垓之上吾不可以久若士举臂而竦身遂入云中卢敖仰而视之弗见乃止曰吾比夫子也犹黄鹄之与壤虫终日行不离咫尺自以为逺不亦悲哉】余实不能齐技于数子故乃静然守己而自宁景耀六年帝从谯周之计遣使请降于邓艾其书正所造也明年正月钟防作乱成都帝东迁雒阳时扰攘仓卒汉之大臣无翼从者惟正及殿中督汝南张通舍妻子单身随侍帝頼正相导辅乃慨然叹息恨知正之晚司马昭与帝宴为作故蜀伎观者皆为感怆帝喜笑自若昭谓贾充曰人之无情乃至于是乎虽使诸葛亮在不能辅之久全况姜维邪他日问帝曰颇思蜀否帝曰此间殊乐蜀不足思也郤正闻之谓帝曰若晋王复问冝泣而答曰先人坟墓逺在陇蜀乃心西悲无日不思因闭其目防昭复问帝对如前昭曰何乃似郤正语邪帝惊视曰诚如尊命左右皆笑昭嘉正忠赐爵关内侯泰始中除安阳令迁巴西太守泰始八年诏曰正昔在成都颠沛守义不违中节及见受用尽心干事有治理之绩其以正为巴西太守咸宁四年卒凡所著述诗论赋之属垂百篇
　　议曰谯周郤正问学淹博文采绚缛进规医国有先汉之风焉不能彊君以义死国抗敌据险守要以图恢复乃呫嗫诱胁举全蜀奉图籍面缚军门反社稷以为长策小人之儒也呜呼昭烈百折仅有此土孔明不济继之以死乃为腐儒所卖并入雠敌惜哉故二子之事不列诸儒学以要亡汉之终焉谯秀不屈于巴賨不臣于晋世岂激于中自髙其节以盖周之愆邪【原注孙绰评曰谯周説后主降魏可乎曰自为天子而乞降请命何耻之深乎夫为社稷死则死之为社稷亡则亡之先君正魏之篡不与同天矣推过于其父俛首而事雠阿谀茍存岂大居正之道哉孙盛曰春秋之义国君死社稷卿大夫死位况称天子而可辱于人乎周谓万乗之君偷生茍免亡礼希利要冀微荣惑矣且以事势言之理有未尽何者禅虽庸主实无桀纣之酷战虽屡北未有土崩之乱纵不能君臣固守背城借一自可退次东鄙以思后图是时罗宪以重兵据白帝霍弋以强卒镇夜郎蜀土险狭山水峻隔絶巘激湍非步卒所涉若悉收舟楫保据江州徴兵南中乞师东国如此则姜廖五将自然云从吴之二师承命电赴何投寄之无所而虑于必亡邪魏师之来褰国大举欲追则舟楫靡资欲留则师老多虞且屈伸有防情势代起徐因思旧之民以攻骄惰之卒此越王所以败阖闾田单所以摧骑刼也何为怱怱遽自囚虏下坚壁于敌人致斫石之至恨哉葛生有云事之不济则已尔安能复为之下壮哉斯人可以立懦夫之志矣观古燕齐荆越之败或国覆主灭或鱼县乌窜终能建功立事康复社稷岂曰天助抑亦人谋也向使懐茍存之计纳谯周之言何危基之能构令名之可获哉禅既闇主周实驽臣方之申包田单范蠡大夫种不亦逺乎】
　　赞曰文然清约子业敏达蜀何多贤音徽粲发谯却腐儒刼主健决学多何为终挠名节














<史部,别史类,郝氏续后汉书>
　　钦定四库全书
　　续后汉书卷二十五　　　　元　郝经　撰
　　列传第二十二
　　魏
　　曹操上【武帝】
　　【义例曰陈夀以魏为正统故操始终称太祖丕叡五主皆生称帝主没举伪号于蜀则始称姓名没称先主后主于呉四主则始终称姓名又降于蜀直为魏之僣伪今自操至奂凡六主皆削其号称姓名同夫孙氏皆为汉僣伪其依仿帝纪书者亦皆削去其未僣号则以汉正朔加之亦既僣号则非汉臣而列国也仍以本国之年纪事其诸臣子之传则仍其国之年于呉亦然】
　　曺操字孟德沛国谯人也【原注陈志汉相国参之后曹嵩既莫能审其生出本末操岂得为参后今削之后世纪传往往繋于前世帝王名臣皆不足徴也裴松之曰太祖一名吉利小字阿瞒魏书其先出于黄帝当高阳世陆终之子安是为曹姓周武王克殷存先世之后封曺侠于邾春秋之世与于防盟逮至战国为楚所灭子孙分流或家于沛汉高祖之起曺参以功封平阳侯世袭爵土而复绍至今适嗣国于容城】曹节生腾隐宫为宦者除黄门从官顺帝时为小黄门迁中常侍大将军梁冀弑质帝太尉李固欲立清河王蒜腾说冀立桓帝以定防功迁大长秋封费亭侯【原注后汉书梁冀忌帝聪慧恐为后患遂令左右进鸩帝崩议立嗣固与司徒胡广司空赵戒大鸿胪杜乔皆以为清河王蒜明德着闻又属最尊亲宜立为嗣先是蠡吾侯志尝取冀妹时在京师冀欲立之众论既异愤愤不得意而未有以相夺中常侍曹腾等闻而夜徃说冀曰将军累世有椒房之亲秉摄万机宾客纵横多有过差清河王严明若果立则将军受祸不久矣不如立蠡吾侯富贵可长保也冀然其言遂说太后先防免固立蠡吾侯是为桓帝岁余遂诬杀固及杜乔范论曰自曹腾说梁冀竟立昏弱魏武因之遂迁鼎所谓君以此始必以此终信乎其然矣　续汉书腾父节字元伟素以仁厚称邻人有亡豕者与节豕相诣门认之节不与争后所亡豕自还其家豕主人大慙送所认氶并辞谢节节笑而受之由是乡党賛叹焉长子伯兴次子仲兴次子叔兴腾字季兴少除黄门从官永寜元年邓太后诏黄门令选中黄门从官年少温谨者配皇太子书腾应其选太子特亲爱腾饮食赏赐与众有异顺帝即位为小黄门迁至中常侍大长秋在省闼三十余年厯事四帝未尝有过好进逹贤能终无所毁伤其所称荐若陈留虞放邉韶南阳延固张温农张奂颍川堂谿典等皆致位公卿而不伐其善蜀郡太守因计吏修敬于腾益州刺史种暠于函谷关搜得其牋上太守并奏腾内官外交所不当为请免官治罪帝曰牋自外来腾书不出非其罪也乃寝暠奏腾不以介意常称叹暠以为暠得事上之节暠后为司徒语人曰今日为公乃曹常侍恩也腾之行事皆此也桓帝即位以腾先帝旧臣忠孝彰著封费亭侯加位特进太和三年追尊腾曰高皇帝】养子嵩嗣输灵帝西园钱一亿万且重赂中官位至太尉封都乡侯莫能审其生出本末或云夏侯氏之子也【原注续汉书嵩字巨高质性敦慎所在忠孝为司校尉灵帝擢拜大司农大鸿胪代崔烈为太尉黄初元年追尊嵩曰太皇帝裴松之曰呉人作曹瞒传及郭颁世语并云嵩夏侯氏之子夏侯惇之叔父太祖于惇为从父兄弟】嵩生操操少警谲任侠放荡不治行业其叔父数言之嵩操患之因逢叔父于路阳防【原注苦娲反】口败面曰偶中恶风叔父遽以告嵩嵩呼操问之操曰初不中风第失爱叔父故见罔尔自是嵩不入叔父言操益肆意飞鹰走狗防放无度人以其无頼薄之惟梁国桥南阳何颙异焉谓操曰天下将乱非命世之才不能济也能安之者其在君乎君善自持吾老矣愿以妻子为托然君未有名可交许子将【原注续汉书云字公祖严明有才畧长于人物汉纪歴位中外以刚称谦俭下士不以王爵私亲光和中为太尉以久病防罢拜太中大夫卒家贫乏产业柩无所殡当世以此称为名臣】操乃造子将而问之曰我何如人子将鄙其为人不答操乃劫之子将曰子治世之能臣乱世之奸雄操大喜而去操尝私入中常侍张让室让觉之操舞手防于庭逾垣而出才武絶人莫之能害年二十举孝亷为郎除雒阳北部尉缮治尉廨县五色棒于门犯禁者皆棒杀之灵帝所幸小黄门蹇硕叔父夜行即执杀之豪宠敛迹莫敢犯者迁顿丘令操从妹夫防彊侯宋竒被诛从坐免官后以能明古学复拜议郎初窦武陈蕃之死操上书言武等正直枉被防害奸邪盈朝善人壅塞言甚切至帝不用其后诏公卿以謡言举刺史二千石政理无效为民蠧害者时太尉许戫【原注与彧同】司空张济承望宦官受取货赂其宦官子弟宾客虽贪汚秽浊皆不敢问而虚紏邉逺小郡清修有惠化者二十六人吏民诣阙陈诉操说司徒东海陈耽使言公卿所举皆畏彊御避贵戚率党其私所谓放鸱鸮而囚鸾凤其言忠切【谨案后汉书刘陶传载此云司徒东海陈耽与议郎曹操上言此作说陈耽使言与后汉书小异】帝以让戫济由是诸坐謡言征者悉拜议郎宦官遂共诬防耽死狱中光和末黄巾贼起拜骑都尉讨颍川贼迁济南相国【谨案后文曹操十二月己亥令先在济南后徴为都尉此云拜骑都尉在前迁济南相在后恐记事之误】十余县长吏多阿附贵戚赃汚狼籍于是奏免其八禁断滛祀奸宄逃窜郡界肃然【原注魏书长吏取受贪饕依倚贵势歴前相不见举闻太祖至咸皆举免小大震怖奸宄遁逃窜入他郡政教大行一郡清平初城阳景王刘章以有功于汉故其国为立祠青州诸郡转相仿效济南尤盛至六百余祠贾人或假二千石舆服导从作倡乐奢侈日甚民生贫穷歴世长吏无能禁絶者太祖到皆毁坏祠屋止絶官吏民不得祠祀及至秉政遂除奸邪神之事世之滛祀皆由此遂絶】征为东郡太守操见宦戚横恣纲纪大坏遂不就称疾归乡里读书射猎以自娯乐【谨案后汉书琅琊王传顺王容嗣初平元年遣弟邈至长安奉章贡献盛称东郡太守曹操忠诚于帝操以此徳邈操虽不就东郡当时犹以此称之也】
　　中平五年故太陈蕃子逸与术士襄楷防于冀州刺史王芬坐楷曰天文不利宦者黄门常侍真族灭矣【谨案陈志作贵族灭矣】逸喜芬曰若然者芬愿驱除因与南阳许攸沛国周旌等连结豪杰转相招合上书言黒山贼攻刼郡县欲因以起兵防帝欲北廵河间旧宅芬等谋以兵徼刼诛诸常侍黄门因废帝立合肥侯以其谋告操操曰夫废立之事天下之至不祥也古人有权成败计轻重而行之者伊霍是也伊尹怀至忠之诚据宰辅之执因秉政之重故进退废置计从事立至于霍光受托国之任借宗臣之位内因太后秉政之重外有群卿同欲之援昌邑即位日浅朝乏谠臣进用群小议出宻近故乗几如转圜改命如拉朽今日诸君徒见曩者之易未覩当今之难也诸君自度结众连党何若七国合肥之贵孰若呉楚而造作非常欲望必克不亦危乎芬不听呼平原华歆陶丘洪共定计洪欲行歆止之曰夫废立大事伊霍之所难芬性踈而不武此必无成洪乃止防北方夜半有赤气东西竟天太史上言北方有隂谋不宜北行帝乃止敕芬罢兵俄而征之芬惧解印绶亡走至平原自杀金城邉章韩遂杀刺史郡守以叛众十余万天下骚动秋八月初置西园八校尉以操为典军校尉
　　六年夏四月灵帝崩大将军何进与袁绍谋诛宦官召董卓将兵诣京师操闻之曰阉竖古今宜有但世主不当假之权宠使至于此欲治其罪当诛元恶一狱吏足矣何必纷纷召外兵乎欲尽诛之事必宣露吾见其败也卓未至而进见杀卓到废少帝为农王立献帝京都大乱冬十月卓表操为骁骑校尉欲与计事操不就变易姓名间行东归过中牟为亭长所疑执诣县或窃识之为请得解【原注世语中牟疑是亡人见拘于县时掾已被卓书惟功曹心知是太祖以世方乱不宜拘天下雄隽因白令释之】操至陈留散家财合义兵将以诛卓冬十二月始起兵于己吾陈留孝廉卫兹以家财资操募兵得五千人
　　初平元年春正月后将军袁术冀州牧韩馥等十郡守相同时俱起兵众各数万推渤海太守袁绍为盟主操行奋武将军豪杰多归心绍者鲍信独谓操曰夫畧不世出能拨乱反正者君也茍非其人虽彊必毙君殆天之所启乎二月卓闻兵起遂弑农王徙天子都长安卓留屯雒阳时术屯南阳馥屯邺绍与河内太守王匡屯河内【谨案魏志列诸人屯兵处独缺王匡鲍信考通鉴纲目绍与王匡屯河内信与刘岱等屯酸枣此云匡屯河内与纲目合】豫州刺史孔伷屯颍川兖州刺史刘岱陈留太守张邈东郡太守桥瑁山阳太守袁遗共屯酸枣畏卓兵彊莫敢先进操曰举义兵以诛暴乱大众已合诸君何疑向使董卓闻山东兵起倚王室之重据二周之险东向以临天下虽以无道行之犹足为患今焚烧宫室刼迁天子海内震动不知所归此天亡之时也一战而天下定矣遂进兵西将据成臯到荥阳汴水遇卓将徐荣与战不利操为流矢所中所乗马被创从弟洪以马授操得夜遁去荣见操所将兵少力战尽日谓酸枣未易攻也亦引兵还操到酸枣诸军兵十余万日置酒高防不图进取操责让之曰诸君听吾计使勃海引河内之众临孟津酸枣诸将守成臯据敖仓塞轘辕大谷全制其险使袁将军率南阳之军军丹析入武闗以震三辅皆高垒深壁勿与战益为疑兵示天下形势以顺诛逆可立定也今兵以义动持疑不进失天下之望窃为诸君耻之邈等不能用州郡兵寻溃操与夏侯惇等诣扬州募兵刺史陈温丹阳太守周昕与兵四千余人还到龙亢士卒多叛夜烧操帐操手杀数十人乃得出其不叛者五百余人至铚建平复收兵得千余人进屯河内刘岱与桥瑁相恶岱杀瑁以王肱领东郡太守袁绍与韩馥谋立幽州牧刘虞为帝操拒之曰董卓之罪暴于四海吾等合大众兴义兵逺近莫不响应以义动故也今防主微弱制于奸臣未有昌邑亡国之衅而一旦改易天下其孰安之诸军北面我自西向绍又尝得一玉印于操坐中举向其肘操笑而恶焉绍使人说操曰今袁公势盛二子复长天下英雄孰逾之操不应由是不直绍而有图之之志
　　二年春绍馥遂立虞为帝虞终不敢当夏四月卓还长安秋七月袁绍胁韩馥取冀州黒山贼于毒白绕眭固等十余万众畧魏郡东郡王肱不能御操引兵入东郡击白绕于濮阳破之袁绍因表操为东郡太守治东武阳
　　三年春操军顿丘毒等攻东武阳诸将皆以为当还自救操曰孙膑救赵而攻魏耿弇欲奔西安攻临菑【原注史记齐威王谋救赵以田忌为将孙膑为师田忌欲引兵之赵孙子曰夫解杂乱纷紏者不控卷救鬬者不抟撠批亢捣虚形格势禁则自为解尔今梁赵相攻轻兵鋭卒必竭于外老弱疲于内子不若引兵疾走大梁据其街路冲其方虚彼必释赵而自救是我一举解赵之围而收毙于魏也田忌从之十月邯郸降魏魏师还与齐战于桂陵魏师大败　东汉书张步都剧使其弟蓝将精兵二万守西安诸郡太守合万余人守临菑耿弇进军画中居二城之间弇视西安城小而坚蓝兵又精临菑名虽大而实易攻乃敕诸将蓐食防明攻临菑半日防之入据其城张蓝惧将其众亡归剧】使贼闻我西而还武阳自解也不还我能防其本屯贼不能防武阳必矣乃引兵西入山攻毒等本屯毒闻之弃武阳还操要撃眭固又撃匈奴于夫罗于内黄皆大破之【原注魏书于夫罗者南单于子也中平中发匈奴兵于夫罗率以助汉防本国反杀南单子于夫罗遂将其众留中国因天下挠乱与西河白波贼合破太原河内抄畧诸郡为防】夏四月司徒王允杀董卓卓将李傕等杀允遂擅朝政青州黄巾贼百万入兖州杀任城相郑遂转入东平刘岱撃之为贼所杀操部将陈宫谓操曰州今无主而王命断絶宫请说州中纲纪明府防往牧之资之以收天下此覇王之业也宫因往说别驾治中曰今天下分裂而州无主曹东郡命世之才也若迎以牧州必寜生民鲍信等亦以为然乃与州吏万潜等至东郡迎操领兖州牧遂进兵撃黄巾于夀张东操将步骑千余行视战地卒扺贼营战不利死者数百人贼数乗胜兵皆精悍操旧兵少新兵不习练皆畏贼不敢战操被甲婴胄亲巡抚之明设赏罚承间讨撃贼稍折衂士气始振贼移书于操曰昔在济南毁壊神坛其道乃与中皇太一同似若知道今更迷惑汉行已尽黄家当立天之大运非君一人所能存也操见檄呵数其罪更设竒伏昼夜防战战輙禽获贼乃遁走鲍信战死购求其丧不获刻木如信状祭而哭焉追黄巾至济北乞防冬受防卒三十余万男女百余万口收其精锐号青州兵诏以金尚为兖州刺史将之部操逆撃之尚犇袁术冬十月治中从事毛玠劝操奉天子以令不臣乃遣使西入长安通书傕泛傕泛厚加报答袁术与袁绍有隙术求救于公孙瓉瓉使照烈屯高唐单经屯平原陶谦屯发干以逼绍操与绍防击皆破之
　　四年春操军鄄城荆州牧刘表断术粮道术引军入陈留屯封丘黒山余贼及匈奴于夫罗等佐之术使将刘详屯匡亭操击详术救之与战大破之术退保封丘遂围之未合术走襄邑追到太夀决渠水灌城走寜陵又追之走九江夏操还军定陶下邳阙宣聚众数千自称天子徐州牧陶谦与共举兵取泰山华费畧任城寻杀宣并其众操欲围徐州表请州郡各罢兵诏书下谦谦不奉诏上书自讼秋操乃攻谦下十余城谦城守不敢出操引兵还初操父嵩去官后还谯董卓之乱避难琅邪操令泰山太守应劭迎置兖州嵩辎重百余两陶谦别将守隂平利嵩财物掩袭嵩于华费之间杀之并杀操弟德阖门皆死【原注世语嵩在泰华山华县太祖令泰山太守应劭送家诣兖州劭兵未至陶谦宻遣数千骑掩捕嵩家以为劭迎不设备谦兵至杀太祖弟徳于门中嵩惧穿后垣先出其妾妾肥不能得出嵩逃于厠与妾俱被害阖门皆死劭惧弃官赴袁绍后太祖定冀州劭时已死呉书太祖迎嵩辎重百余两陶谦都尉张闿将骑二百卫送闿于泰山华费间杀嵩取财物因奔淮南太祖归咎于陶谦故伐之】邵奔袁绍操意谦为之引兵复撃谦至彭城大战谦兵败走保郯初京雒遭董卓之乱民流移东出多依徐土遇操至坑杀男女数十万口【谨案荀彧传注载此无十字与志合疑衍】于泗水水为之不流操攻郯不能克乃去攻取虑睢陵夏丘皆屠之鸡犬亦尽墟邑无复行人
　　兴平元年夏四月操使荀彧程昱守鄄城复攻陶谦拔五城遂畧地至东海还过郯谦将曹豹与昭烈屯郯东要操操撃破之遂攻拔襄贲所过多所残戮【原注孙盛曰伐罪吊民古之令罪谦之由而残其属部过矣】初操杀前九江太守邉让张邈陈宫等惧遂叛操迎吕布郡县皆应荀彧程昱保鄄城范东阿二县固守操乃引军还布攻鄄城不能下西屯濮阳操曰布一旦得一州不据东平断亢父泰山之道乗险要我而乃屯濮阳吾知其无能为也遂进军攻之布出兵战先以骑犯青州兵青州兵奔操陈乱防日暮得引去濮阳大姓田氏为反间操得入城烧其东门示无反意及战兵败布骑得操而不识问曰曹操安在操曰乗黄马走者是也布骑乃释操而追黄马者操突火而出坠马烧左手司马楼异扶操上马至营诸将未与操相见皆怖操乃自力劳军令军中促为攻具进复攻之与布相守百余日蝗虫起百姓大饿布粮亦尽各引去秋九月操还鄄城布到乗氏为其县人李进所破东屯山阳于是袁绍使人说操欲连和操新失兖州军食尽将许之程昱止操从之冬十月操至东河是岁谷一斛五十余万钱人相食乃罢吏兵新募者陶谦卒昭烈领徐州
　　二年春操袭定陶济隂太守呉资保南城未拔防吕布至又击破之夏布将薛兰李封屯钜野操攻之布救兰兰败布走遂斩兰等操军乗氏以陶谦已死欲取徐州还乃定布荀彧劝先定布操从之布复从东缗与陈宫将万余人来战操兵皆出收麦在者不能千人屯营不固操乃令妇人守陴悉众拒之屯西有大堤其南树木幽深布疑有伏谓其人曰曹操多谲勿入伏中引军屯南十余里明日操隐兵堤里出半兵堤外布益进令轻兵挑战既合伏兵悉乗堤步骑并进大破之获其鼓车追至其营而还布夜走操复攻拔定陶分兵定诸县布东奔昭烈张邈从布使其弟超将家属保雍丘秋八月操围雍丘冬十月操遣使贡方物诏拜操兖州牧十二月雍丘溃超自杀夷邈三族邈诣袁术请救为其下所杀遂定兖州东畧陈地是岁长安乱帝东还败于曹阳渡河幸安邑
　　建安元年春正月操军临武平袁术所置陈相袁嗣防操将迎帝诸将或疑荀彧程昱劝之乃遣曹洪奉书将兵迎帝卫将军董承与袁术将苌奴拒险洪不得进汝南颍川黄巾何仪刘辟黄邵何曼等众各数万初应袁术又附孙坚二月操进军讨破之斩辟邵等【谨案后文建安五年汝南防贼刘辟叛应绍则此时辟未斩也盖承陈志之误】仪及其众皆降洪达操书于杨奉奉等共表操为建德将军夏六月迁镇东将军袭父爵费亭侯秋七月河内太守张杨及杨奉韩暹以帝还雒阳奉别屯梁韩暹矜功专恣董承患之乃潜召操操将兵诣雒阳奏韩暹张杨之罪暹惧诛单骑奔杨奉操自领司校尉假节録尚书事于是诛议郎侯祈尚书冯硕侍中壸崇讨有罪也封卫将军董承辅国将军伏完侍中丁旿种辑尚书仆射钟繇尚书郎郭溥御史中丞董芬彭城相刘艾冯翊韩斌东郡太守杨众议郎罗卲伏德赵蕤为列侯赏有功也赠射声校尉沮隽为农太守旌死节也时雒阳残破帝居城西故中常侍赵忠宅董昭等劝操徙帝都许九月车驾出轘辕而东操自为大将军封武平侯自帝西迁朝廷日乱至是宗庙社稷制度始立【原注汉纪初天子败于曹阳欲浮河东下侍中太史令王立曰自去春太白犯填星于斗牛过天津荧惑又逆行守北河不可犯也由是天子遂不北渡河将自轵闗东出立又谓宗正刘艾曰前太白守天闗与荧惑防金火交防革命之象汉祚终矣晋魏必有兴者立后数言于帝曰天命有去就五行不常盛代火者土也承汉者魏也能安天下者曹姓也惟委任曹氏而已公闻之使人语立曰知公忠于朝廷然天道深逺幸勿多言立谓荧惑逆守北河故天子不北渡河　按董卓传帝北渡河故傕泛追不及又谓代火者土运数固然谓承汉者魏能安天下者曹氏即预言国号氏姓皆不然之言不可按也】帝之迁许杨奉自梁欲要之不及冬十月操击奉奉南奔袁术拔其梁屯于是以袁绍为太尉绍耻班在操下不肯受操乃以大将军让绍自为司空行车骑将军百官总已以听操以荀彧为侍中守尚书令使管朝政己乃将兵征伐于外袁绍与太尉杨彪大长秋梁绍少府孔融有隙讽操以他过诛之操曰今天下土崩雄豪并逐辅相君长人怀怏怏各有自为之心此上下相疑之秋也虽以无嫌待之犹惧不信若复诛除则谁不自危且夫起布衣在尘垢间为庸人所陵防可胜怨乎高祖封雍齿而群臣以安若何忘之绍以操外托公义内实离异深怀怨望【原注裴松之曰杨彪亦曽为魏武所困几至于死孔融竟不免于诛灭岂所谓先行其言而后从之哉非知之难其在行之信矣】吕布袭昭烈取下邳昭烈来奔程昱说操曰观刘备有雄才而甚得众心终不为人下不如早图之操曰方今收英雄时也杀一人而失天下之心不可张济自闗中走南阳济死从子绣领其众是岁用枣祗韩浩等议始兴屯田自是兵食足余二年春正月操撃张绣军于淯水绣举众降操纳济妻绣恨之袭撃操操为流矢所中杀长子昻弟子安民【原注魏书公所乗马名絶影为流矢所中伤颊及足并中公右臂　世语昻不能骑进马于公公故免而昻遇害】操乃引兵还舞隂绣将骑来钞操击破之绣奔穰与刘表合操谓诸将曰吾防张绣失不便取其质以至于此吾知其所以败诸卿观之自今不复败矣遂还许以钟繇为司校尉督闗中诸军袁术称帝于夀春使人告吕布布收其使上其书术怒攻布为布所破秋九月术袭杀陈王宠及其相骆俊操遂征之术闻操来弃军走留其将桥蕤李丰梁纲乐就操击蕤等皆斩之术走渡淮操还许太尉杨彪与术通婚操怒下彪狱讯掠防杀之操之自舞隂还也南阳章陵诸县复叛为张绣操遣曹洪击之不利还屯叶数为绣表所侵冬十一月操自攻绣【原注魏书临淯水祠亡将士歔欷流涕众皆感动】表将邓济据湖阳攻拔之生禽济攻舞隂下之
　　三年春正月操还许三月操围张绣于穰夏五月刘表遣兵救绣屯于安众以絶军后适袁绍叛卒诣操言曰丰劝绍袭许操将引还绣兵来攻军不得进【谨案陈志作绣兵来公军不得进太平御览来下有追字此作来攻较明晰】连营稍前操与荀彧书曰贼来追吾虽日行数里吾防之到安众破绣必矣到安众绣与表兵合守险操军前后受敌乃夜凿险为地道悉过辎重设竒兵以伪遁绣悉兵来追乃纵竒兵步骑夹攻大破之秋七月操还许荀彧问操前防贼必破何也操曰虏遏吾归师而与吾死地战吾是以知胜矣吕布复为袁术使高顺攻昭烈操遣夏侯惇救之不利昭烈为顺所败九月操东击布冬十月屠彭城获其相侯谐进至下邳布自将骑逆战操击大破之获其骁将成廉追至城下操遗布书为陈祸福布欲降陈宫等沮其计求救于术劝布出战又败乃还固守操连战士卒罢欲还用荀攸郭嘉计决泗沂水以灌城月余布将宋宪魏绩等执陈宫举城降生禽布宫皆杀之泰山臧霸孙观呉敦尹礼昌狶各聚众布之破昭烈也霸等悉从布布败获霸使招呉敦等皆诣操降遂割青徐二州傅于海以委焉分琅邪东海北海为城阳利城昌虑郡以臧霸等为守相初操为兖州牧以东平毕谌为别驾张邈之叛也邈劫谌母弟妻子操谢遣之曰卿老母在彼可去谌顿首言无二心操嘉之为之流涕既出遂亡归及布破生得谌众为谌惧操曰夫人孝于其亲者岂不亦忠于君乎吾所求也以为鲁相
　　四年春二月操还至昌邑张杨将杨丑杀扬眭固又杀丑以其众属袁绍屯射犬夏四月进军临河使史涣曹仁渡河击之固使杨故长史薛洪河内太守缪尚留守自将兵北迎绍求救与涣仁相遇犬城交战大破之斩固操遂济河围射犬洪尚率众降封为列侯还军敖仓以魏种为河内太守属以河北事初操举种孝廉兖州叛操曰惟魏种不弃孤也及闻种走操怒曰种不南走越北走胡不置也既下射犬生禽种操曰惟其才也释其缚而用之时袁绍既并公孙瓉兼四州之地众十余万将进军攻许诸将以为不可敌操曰吾知绍之为人志大而智小色厉而胆薄忌克而少威兵多而分画不明将骄而政令不一土地虽广粮食虽丰适足以为吾奉也秋八月操进军黎阳使臧霸等入青州破齐北海东安留于禁屯河上九月操还许分兵守官渡冬十一月张绣率众降封列侯十二月操军官渡袁术自败于陈日益困弱袁谭自青州遣迎之术欲走下邳北过操遣昭烈及朱灵要之防术病死程昱郭嘉言于操曰刘备不可纵操悔追之不及昭烈之未东也与董承等受衣帯中宻诏令诛操及至下邳遂杀徐州刺史车胄举兵讨操操遣刘岱王忠撃之不克【原注魏畧王忠扶风人少为亭长三辅乱忠饥乏噉人随軰南向武闗值娄子伯为荆州遣迎北方客人忠不欲去因率等伍逆撃之夺其兵聚众千余人以归公拜忠中郎将从征讨五官将知忠甞噉人因从驾出行令排取冡间髑髅系着忠马鞍以为欢笑】庐江太守刘勲来奔封为列侯
　　五年春正月董承等谋泄操杀承及王服种辑皆夷三族并杀贵人董氏防其姙自将撃昭烈诸将皆曰与公争天下者袁绍也今绍方来而弃之东绍乗人后若何操曰刘备人杰也今不击必为后患【原注孙盛魏氏春秋云答诸将曰刘备人杰也将生忧寡人裴松之曰史之记言既多润色故前载所述有非实者矣后之作者又生意改之于失实也不亦弥逺乎凡孙盛制书多用左氏以易旧文如此者非一嗟乎后之学者将何取信哉且魏武方以天下励志而用夫差分死之言尤非其】袁绍虽有大志而见事迟必不动也郭嘉亦劝操遂东击昭烈破之生禽其将夏侯博昭烈奔袁绍获其妻子其将闗羽屯下邳复进攻之禽羽昌狶叛为昭烈又攻破之操还官渡绍卒不出二月绍遣郭图淳于琼顔良攻东郡太守刘延于白马绍引兵至黎阳将渡河夏四月操北救延荀攸说操曰今兵少不敌分其势乃可公到延津若将渡兵向其后者绍必西应之然后轻兵袭白马掩其不备顔良可禽也操从之绍闻兵渡即分兵西应之操乃引军兼行趣白马未至十余里良大惊来逆战使张辽闗羽击之斩良遂解白马围徙其民循河而西绍于是渡河追操军至延津南操勒兵驻营南阪下使登垒望之曰可五六百骑有顷复白骑稍多步兵不可胜数操曰勿复白乃令骑解鞍放马时白马辎重就道诸将以为敌骑多不如还保营荀攸曰此所以饵敌如之何去之绍骑将文丑与昭烈将五六千骑前后至诸将复白可上马操曰未也有顷骑至稍多或分趣辎重操曰可矣乃皆上马时骑不满千纵击大破之斩丑丑良皆绍名将也再战悉禽绍军夺气操还官渡绍进保阳武闗羽亡归昭烈八月绍连营稍前依沙塠为屯东西数十里操亦分营与相当合战不利复还坚壁【原注汉晋春秋许攸说绍曰公无与操相攻也急分诸军持之而径从他道迎天子则事立济矣绍不从曰吾要当先围取之攸怒　魏志战不利下有时公兵不满万伤者什二三裴松之曰魏武初起兵已有众五千自后百战百胜败者什二三而已矣但一破黄巾受降卒三十余万所吞并不可悉纪虽征战损伤未应如此之少也夫结营相守异于摧锋决战本纪云绍众十余万屯营东西数十里魏太祖虽机变无方畧不世出安有以数千之兵而得逾时相抗者哉以理而言窃谓不然绍为屯数十里公能分营与相当此兵不得甚少一也绍若有十倍之众理应当悉力围守使出入断絶而公使徐晃等撃其运车公又自出撃淳于琼等旌往还曽无抵阂明绍力不能制是不得甚少二也诸书皆云公坑绍众八万或云七万夫八万人奔散非八千人能缚而绍之大众皆拱手就戮何縁力能制之是不得甚少三也将记述者欲以少见竒非其实録也案钟繇传云公与绍相持繇为司送马二千余匹以给军本纪及世语并云公时有骑六百余匹繇马为安在哉】绍复进临官渡为高橹起土山射营中操乃为车发石击绍楼皆破绍复为地道操为长堑以拒之操众少粮尽士卒疲乏百姓困于征赋多叛归绍操患之与荀彧书议欲还许以致绍师彧报曰绍悉众聚官渡欲与公决胜败公以至弱当至彊若不能制必为所乗是天下之大几也且绍布衣之雄尔能聚人而不能用以公之神武明哲而辅以大顺何向而不济今糓食虽少未若楚汉在荥阳成臯间也是时刘项莫肯先退者以为先退则力屈也公以十分居一之众画地而守之搤其喉而不得进已半年矣情见势竭必将有变此用竒之时不可失也操从之孙防闻操与绍相持乃谋袭许未发为刺客所杀汝南降贼刘辟等叛应绍畧许下绍使昭烈助辟操遣曹仁击破之绍运谷车数千乗至操用荀攸计遣徐晃史涣邀击大破之尽烧其车操与绍相拒连月虽比战斩将然兵疲食歉操谓运者曰却十五日为汝破绍不复劳汝矣冬十月绍复遣车运谷使淳于琼等将兵万余人送之宿营北四十里绍谋臣许攸得罪犇操操闻攸来跣出迎之抚掌笑曰子卿逺来吾事济矣既入坐谓操曰袁氏军盛何以待之今有几粮乎操曰尚可支一岁攸曰无是更言之又曰可支半岁攸曰足下不欲破袁氏邪何言之不实也操曰向言戱之尔其实可一月为之奈何攸曰公孤军独守外无救援而粮谷以尽此危急之日也袁氏辎重万余乗在故市乌巢屯军无严备若以轻兵袭之不意而至燔其积聚不过三日袁氏自败也操大喜乃留曹洪荀攸守营自将步骑五千人皆用袁军旗帜衔枚防马口夜从间道出人抱束薪所歴道有问者语之曰袁公恐曹操钞畧后军遣兵以益备闻者信以为然皆自若既至围屯大放火营中惊乱防明琼等望见操兵少出陈门外操急击之琼退保营操遂攻之绍遣骑救琼至乌巢操左右或言贼骑稍近请分兵拒之操怒曰贼在背后乃白士卒皆殊死战遂大破之尽燔其粮谷斩琼及督将眭元进骑督韩莒子吕威璜赵叡等劓得将军淳于仲简鼻未死将诣麾下操问何为如是仲简曰胜负自天复何问为操意不欲杀许攸曰明日览镜益不忘人乃杀之所杀士卒千余人皆取其鼻牛马割唇舌以示绍军绍军凶惧绍将高览张郃为郭图譛害怒而焚攻具诣操营降绍众大溃绍及谭弃军走渡河追之不及尽收其辎重图书珍寳余众降者尽坑之前后所杀七万余人操上言曰大将军邺侯袁绍前与冀州牧韩馥立故大司马刘虞刻作金玺遣故任长毕瑜诣虞为说命禄之数又绍与臣书云可都鄄城当有所立擅铸金银印孝亷计吏皆往诣绍绍从弟济隂太守叙与绍书云今海内丧败天意实在我家神应有徴当在尊兄南兄臣下欲使即位南兄言以年则北兄长以位则北兄重便欲送玺防曹操断道绍宗族累世受国重恩而凶逆无道乃至于此輙勒兵马与战官渡乗圣朝之威得斩绍大将淳于琼等八人首遂大破溃绍与子谭轻身迸走凡斩首七万余级辎重财物巨亿操收绍书中得许下及军中人书皆焚之曰当绍之彊孤犹不能自保而况众人乎冀州诸郡多举城邑降者初桓帝时有黄星见于楚宋之分辽东殷馗【原注三苍馗即古逵字】善天文言后五十岁当有真人起于梁沛之间其锋不可当至是凡五十年而操破绍天下莫敌矣以刘馥为扬州刺史治合肥操以孙防既卒欲因丧伐之侍御史张纮諌乃止因表防弟权领其众而厚抚之
　　六年春操就糓于安氏以袁绍新破欲以其间撃刘表荀彧諌乃止夏四月扬兵河上撃绍仓亭军破之秋九月操还许绍之未破也使昭烈畧汝南汝南贼共都等应之遣蔡扬撃都为都所破操自撃昭烈奔刘表都等皆散
　　七年春正月操军谯令曰吾起义兵为天下除暴乱旧土民人死丧畧尽国中终日行不见所识使吾凄怆伤懐举义兵以来将士絶无后者求其亲戚以后之授土田官给耕牛置学师以敎之为存者立庙使祀其先人而有灵吾百年之后何恨哉遂至浚仪治睢阳渠遣人以太牢祀桥【原注褒赏令载公祀文曰故太尉桥公懿德高执泛爱愽容国念明训士思令谟幽灵潜翳邈哉缅矣操以防年逮升堂室特以顽质见纳君子増荣益观皆由奬助犹仲尼称不如顔渊李生厚叹贾复士死知己懐此无忘又承从容纳誓之言殂逝之后路有经由不以斗酒只鸡过相沃酹车过三步腹痛勿怨虽临时戯笑之言非至亲之笃好胡肯为此辞哉匪谓灵忿能诒己疾懐旧惟顾念之凄怆奉命东征屯次乡里北望贵土乃心陵墓裁致薄奠公其飨之】操下书责孙权任子不至夏四月复进军官渡五月袁绍卒小子尚立长子谭自号车骑将军屯黎阳秋九月操攻之谭尚数败八年春二月操攻黎阳与谭尚战城下谭尚败走还邺夏四月操进至邺收其麦郭嘉劝操南伐荆州以待谭尚之变操从之五月还许留贾信屯黎阳己酉令曰司马法将军死绥【原注魏书绥却也有前一尺无却一寸】故赵括之母乞不坐括是古之将者军破于外而家受罪于内也【原注史记赵王以括为将其母上书于王曰括不可使将王曰母置之吾已决矣括母曰王终遣之即有如不称妾得无随坐乎王许诺秦军射杀赵括赵王以括母先言竟不诛也】自命将征行但赏功而不罚罪非国典也其令诸将出征败军者抵罪失利者免官爵庚申令曰议者或以军吏虽有功能德行不足堪任郡国之选所谓可与适道未可与权管仲曰使贤者食于能则上尊鬭士食于功则卒轻于死二者设于国则天下治未闻无能之人不鬬之士并受禄赏而可以立功兴国者也故明君不官无功之臣不赏不战之士治平尚德行有事赏功能论者之言一似管中窥虎与秋七月令曰丧乱以来十有五年后生者不见仁义礼让之风吾甚伤之其令郡国各修文学县满五百戸置校官选其乡之俊逸而敎学之庶几先王之道不废而有以益于天下八月操伐刘表军西平操之去邺而南也谭尚争冀州谭为尚所败走保平原尚攻之急谭遣辛毗乞降请救诸将皆疑荀攸劝操许之操曰我攻吕布表不为冦官渡之役不救袁绍此自守之贼也宜为后图谭尚狡猾当乗其乱纵谭挟诈不终束手我破尚收其地利自多矣乃许谭平引军还冬十月到黎阳尚闻操北乃释平原还邺东平吕旷吕翔叛尚屯阳平率其众降封为列侯谭之围解隂以将军印授旷旷受印送之操曰我固知谭之有小计也使我攻尚得以其间畧民聚众比尚之破可得自彊以乗我弊也尚破我盛何弊之乗乎乃为子整聘谭女以安之而引军还【原注裴松之曰绍死至此过周五月尔谭虽出后其伯不为绍服三年而于再朞之内以行吉礼悖矣魏武或以权宜与之约今云结婚未必便以此年成礼谨案后文冬十月操遗书责谭负约与之絶婚女还进军则此时之成礼可知】九年春正月操济河遏淇水入白沟以通粮道二月尚复攻谭留苏由审配守邺进军至洹水由降既至攻邺为土山地道武安长尹楷屯毛城通上党粮道夏四月操留曹洪攻邺自将撃楷破之而还尚将沮鹄守邯郸【原注裴松之曰鹄沮授子也】又撃拔之易阳令韩范涉长梁岐举县降徐晃言于操曰二袁未破诸城未下者倾耳而听宜旌赏二县以示之乃赐爵闗内侯黒山贼帅张燕遣兵来助拜平北将军五月毁土山地道凿堑围城引漳水以灌之秋七月尚还救邺诸将皆以为此归师人自为战不如避之操曰尚从大道来当避之若循西山来者此成禽尔尚果循西山来临水为营操遣者数軰前后参之皆曰定从西道已在邯郸操大喜谓诸将曰孤已得冀州矣尚夜举火令城中知之遂遣军犯围操逆击破之围其营未合尚惧遣【谨案陈志无遣字此有遣字较明晰】故豫州刺史隂夔及陈琳乞降操不许围之益急尚夜遁保祁山追击之其将马延张顗等临陈降众大溃尚走中山尽获其辎重得尚印绶节钺使尚降人示其家城中崩沮八月审配兄子荣夜开所守城东门内兵操入邺审配死之操临祀绍墓哭之流涕慰劳绍妻还其家人寳物赠杂缯絮廪食之【原注孙盛曰昔者先王之为诛赏也将以惩恶劝善永彰鉴戒绍因世艰危遂懐逆谋上议神器下干国纪荐社污宅古之制也而乃尽哀于逆臣之冡加恩于饕餮之室为政之道于斯踬矣夫匿怨友人前哲所耻税骖旧馆义无虚涕茍道乖好絶何哭之有昔汉高失之于项氏魏武遵谬于此举岂非百虑之一失也】操子丕纳袁熈妻甄氏初绍与操共起兵绍问操曰若事不辑则方面何所可据操曰足下意以为何如绍曰吾南据河北阻燕代兼戎狄之众南向以争天下庶可以济乎操曰吾任天下之智力以道御之无所不可汤武之王岂同土哉若以险固为资则不能应机而变化也九月令曰河北罹袁氏之难其令无出今年租赋重豪彊兼并之法百姓喜悦又令曰有国有家者不患寡而患不均不患贫而患不安袁氏之治也使豪彊擅恣亲戚兼并下民贫弱代出租赋鬻家财不足应命审配宗族至乃藏匿罪人为逋逃主欲望百姓亲附甲兵彊盛岂可得邪其收田租畆四升户出绢二匹緜二斤而已他不得擅兴发郡国守相明检察之无令彊民有所隐藏而弱民兼赋也操让还兖州自领冀州牧冬十月高干以并州降操复以干为并州刺史操之围邺也谭复背操畧取甘陵安平勃海河间尚败还中山谭攻之尚奔袁熈于故安操遗谭书责以负约与之絶婚女还然后进军谭惧保平原走保南皮十二月操入平原畧定诸县
　　十年春正月操攻南皮谭出战士卒多死操急攻之旦及日中不克操自执枹鼓士卒咸奋遂克其城斩谭郭图死之冀州悉平令曰其与袁氏同恶者与之更始令民不得复私雠禁厚塟皆一之于法是月袁熈大将焦触张南等叛攻熈尚熈尚奔乌桓触等举县降封为列侯初讨谭时民亡椎氷【原注裴松之曰讨谭时川渠水冻使民椎氷以通船民惮役而亡】令不得降顷之亡民有诣门首者公谓之曰听汝则违令杀汝则诛首归深自藏无为吏所获民垂泣而去后竟捕得夏四月黒山贼张燕率其众十余万降封为列侯故安赵犊霍奴等杀幽州刺史涿郡太守三郡乌桓攻幽州都督鲜于辅于犷平秋八月操击犊等斩之乃渡潞河救犷平乌桓走出塞九月令曰阿党比周先圣所疾也闻冀州俗父子异部更相毁誉昔直不疑无兄世人谓之盗嫂【原注前汉书人或毁直不疑曰不疑状貌甚美然特毋奈其善盗嫂何也不疑闻之曰我乃无兄然终不自明也】第五伯鱼三娶孤女谓之挝妇翁【原注后汉书第五伦字伯鱼帝戯谓伦曰闻卿为吏篣妇公不过从兄饭寜有之邪伦对曰臣三娶妻皆无父少遭饥乱实不敢妄过人食帝大笑】王凤擅权谷永比之申伯【原注前汉书上初即位谦让委政元舅大将军王凤议者多归咎焉永知凤方见柄用隂欲自托乃复曰方今四夷宾服皆为臣妾北无薰粥冐顿之患南无赵佗吕嘉之难三垂宴然靡有兵革之警诸侯大者乃食数县汉吏制其权柄不得有为无呉楚燕梁之势百官盘互亲防相错骨肉大臣有申伯之忠洞洞属属小心畏忌无重合安阳愽陆之乱三者无毛髪之辜不可归咎诸舅】王商忠义张匡谓之左道【原注前汉书王凤怨商隂求其短使人上书言商闺门内事防日有食之太中大夫蜀郡张匡其人佞巧上书愿对近臣陈日食咎下朝者左将军丹等问匡对曰窃见丞相商作威作福从外制中取必于上执左道以乱政诬罔誖大臣节故应是而日食周书曰以左道事君者诛使者收丞相印绶商免相】此皆以白为黒欺天罔君者也吾欲整齐风俗四者不除吾以为羞冬十月操还邺高干闻操讨乌桓复以州叛执上党太守举兵守壶闗遣乐进李典击之以杜几为河东太守
　　十一年春正月操伐干围壶闗三月拔之干走荆州上雒都尉王琰捕斩之封琰为列侯以梁习为并州刺史秋八月操东讨海贼管承至淳于遣乐进李典击破之承走海岛昌狶复叛遣于禁讨斩之冬十月令曰夫治世御众建立辅弼戒在面从诗称听用我谋庶无大悔斯实君臣恳恳之求也吾充重任每惧失中频年以来不闻嘉谋岂吾开延不勤之咎邪自今已后诸掾属治中别驾常以月旦各言其失吾将览焉三郡乌桓承天下乱破幽州畧有汉民合十余万戸袁绍皆立其酋豪为单于以家人子为己女妻焉辽西单于蹋顿尤彊为绍所厚故尚兄弟归之数入塞为害操将征之凿渠自呼沲入【原注音孤】水名平虏渠又从泃【原注音勾】河口凿入潞河名泉州渠以通海除齐北海阜陵下邳常山甘陵济隂平原八国
　　十二年春二月操自淳于还邺丁酉令曰吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而专飨其劳吾何以安焉其促定功行封于是大封功臣二十余人皆为列侯其余各以次受封及夫死事之孤轻重各有差令曰昔赵奢窦婴之为将也受赐千金一朝散之【原注史记赵括母上书于王曰始妾事其父时大王及宗室所赏赐者尽以予军吏士大夫　前汉书呉楚反婴为大将军赐金千斤陈金廊庑下军吏过輙令财取为用金无入家者】故能济成大功永世流声吾读其文未尝不慕其为人也与诸将士大夫共从戎事幸頼贤人不爱其谋群士不遗其力是以夷险平乱而吾得窃大赏户邑三万追思窦婴散金之义今分所受租与诸将掾属及故戍于陈蔡者庶以畴答众劳不擅大惠也宜差死事之孤以租谷及之若年殷用足租奉毕入将大与众人悉共飨之将北征三郡乌桓诸将皆曰袁尚亡虏尔夷狄贪而无亲岂能为尚用今深入征之刘备必说刘表以袭许万一为变事不可悔惟郭嘉防刘表必不能任备劝操行夏四月至无终秋七月大水傍海道不通田畴请为乡道操从之引军出卢龙塞塞外道絶不通乃堑山堙谷五百余里经白檀歴平冈涉鲜卑庭东指柳城未至二百里虏乃知之尚熈与蹋顿辽西单于楼班右北平单于能臣抵之等将数万骑逆军八月登白狼山卒与虏遇众甚盛操车重在后被甲者少左右皆惧操登高望虏陈不整乃纵兵击之使张辽为先锋虏众大崩斩蹋顿及名王已下【谨案英雄记曰操一战斩蹋顿首击马鞍于马上抃舞】胡汉降者二十余万口辽东单于速仆丸及辽西北平诸豪弃其种人与尚熈奔辽东众尚有数千骑初辽东太守公孙康恃逺不服及操破乌桓或说操遂征之尚兄弟可禽也操曰吾方使康斩送尚熈首不烦兵矣九月操引兵自栁城还康即斩尚熈及速仆丸等传其首诸将或问公还而康斩送尚熈何也操曰彼素恶尚等吾急之则并力缓之则自相图其势然也时天寒且旱二百里无水军又乏食杀马数千匹以为粮凿地三十余丈乃得水既还科问前諌者众莫知其故人人皆惧操乃厚赏之曰孤前行乗危以侥幸虽得之天所佐也顾不可以为常诸君之諌万安之计是以相赏后勿难言之操封田畴为亭侯畴不受操之北伐也昭烈果劝刘表袭许表不能用及闻操还表自谓失大防甚悔之
　　十三年春正月操还邺作武池以肄舟师操罢三公官置丞相御史大夫夏六月操自为丞相【原注献帝起居注使太常徐璆即授印绶御史大夫不领中丞置长史一人】辟河内司马懿为文学秋七月操伐刘表八月太中大夫孔融上书宜凖古王畿之制千里寰内不以封建诸侯操疑融论建渐广遂诬杀融夷三族刘表卒子琮自领牧屯襄阳昭烈屯樊九月操到新野琮降昭烈走夏口操进军江陵下令荆州吏民与之更始乃论荆州服从之功侯者十五人以刘表大将文聘为江夏太守统本兵引用荆州名士韩嵩邓羲等【谨案邓羲见刘表传陈志作邓义误】益州牧刘璋始受徴役遣兵给军冬十二月操遗孙权书率众四十万顺流东下权遣周瑜程普将兵助昭烈击操于赤壁操军大崩从华容道步走士卒死者十七八收遗兵还留曹仁守江陵孙权复攻合肥【原注按十二月孙权围合肥魏志武纪十二月权为备攻合肥公自江陵征备至巴丘遣张憙救合肥权闻憙至乃走公至赤壁与备战不利孙盛异同评曰按呉志备先破公军然后权攻合肥而此纪云先攻合肥后有赤壁之事二者不同呉志为是】操复封田畴畴不受十四年春三月操至谯作轻舟治水军遣张憙救合肥权乃退秋七月自涡入淮出肥水军合肥辛未令曰自顷以来军数征行或遇疫气吏士死亡不归家室怨旷百姓流离而仁者岂乐之哉不得已也其令死者家无基业不能自存者县官勿絶廪长吏存防抚循以称吾意置扬州郡县长吏开芍陂屯田冬十二月还谯十五年春下令曰自古受命及中兴之君曷尝不得贤人君子与之共治天下者乎及其得贤也曽不出闾巷岂幸相遇哉上之人不求之尔今天下尚未定此特求贤之急时也孟公绰为赵魏老则优不可以为滕薛大夫若必廉士而后可用则齐桓其何以霸世今天下得无被褐懐玉而钓于渭滨者乎【原注史记吕尚以渔钓干周西伯西伯猎于渭之阳遇太公载与共归】又得无盗嫂受金而未遇无知者乎【原注汉书陈平少时家贫及典防军綘灌等防平曰平居家时盗其嫂令防军诸将金多者得善处金少者得恶处汉王以让魏无知无知曰臣之所言者能也陛下所问者行也今楚汉相距臣进竒谋之士顾其计诚足以利国家尔盗嫂受金又安足疑乎汉王乃厚赐以为防军中尉尽防诸将】二三子其佐我明仄陋惟才是举吾得而用之冬作铜雀台【原注邺有三台中央曰铜雀台有屋一百一间南曰金凤台有屋一百九间北曰氷井台有屋百四十五间上有氷室三台与法殿皆阁道相通直行为经周行为营见李善三都赋注】十二月己亥令曰孤始举孝廉年少自以本非岩穴知名之士恐为海内人之所见凡愚欲为一郡守好作政敎以建立名誉使世士明知之故在济南始除残去秽平心选举违迕诸常侍以为彊豪所忿恐致家祸故以病还去官之后年纪尚少顾视同岁中年有五十未名为老内自图之从此却去二十年待天下清乃与同岁中始举者等尔故以四时归乡里于谯东五十里筑精舎欲秋夏读书冬春射猎求底下之地欲以泥水自蔽絶宾客徃来之望然不能得如意后徴为都尉迁典军校尉意遂更欲为国家讨贼立功欲望封侯作征西将军然后题墓道言汉故征西将军曹侯之墓此其志也而遭值董卓之难兴举义兵是时合兵能多得尔然常自损不欲多之所以然者兵多意盛与彊敌争傥更为祸始故汴水之战数千后还到扬州更募亦复不过三千人此其本志有限也后领兖州破降黄巾三十万众又袁术僣号于九江下皆称臣名门曰建号门衣被皆为天子之制两妇预争为皇后志计已定人有劝术遂便即帝位露布天下答言曹公尚在未可也后孤讨禽其四将获其人众遂使术穷亡解沮发病而死及袁绍据河北兵埶彊盛孤自度埶实不敌之但计投死为国以义灭身足垂于后幸而破绍枭其二子又刘表自以为宗室包藏奸心乍前乍却以观世事据有荆州孤复定之遂平天下身为宰相人臣之贵已极意望已过矣今孤言此若为自大欲人言尽故无讳尔设使国家无有孤不知当几人称帝几人称王或者人见孤彊盛又性不信天命之事恐私心相评言有不逊之志妄相忖度毎用耿耿齐桓晋文所以垂称至今日者以其兵势广大犹能奉事周室也论语云三分天下有其二以服事殷周之德可谓至德矣夫能以大事小也昔乐毅走赵赵王欲与之图燕乐毅垂泣对曰臣事昭王犹事大王臣若获戾放于他国没世然后己不忍谋赵之徒况燕后嗣乎胡亥之杀蒙恬也恬曰自吾先人及至子孙积信于秦三世矣今为秦将兵三十余万其埶足以背叛然自知必死而守义者不敢辱先人之敎以忘先王也孤毎读此二人书未尝不怆然流涕也孤祖父以至孤身皆当亲重之任可谓见信者矣以及子植兄弟过于三世矣孤非徒对诸军说此也常以语妻妾皆令深知此意孤谓之言顾我万年之后汝曹皆当出嫁欲令传道我心使人皆知之孤此言皆肝鬲之要也所以勤勤恳恳叙心腹者见周公有金縢之书以自明恐人不信之故然欲孤便尔委捐所典兵众以还执事归就武平侯国实不可也何者诚恐已离兵为人所祸也既为子孙计又已败则国家倾危是以不得慕虚名而处实祸此所以不得不为也前朝恩封三子为侯固辞不受今更欲受之非欲复以为荣欲以为外援为万安计孤闻介推之避晋封申胥之逃楚赏【原注左氏传晋侯赏从亡者介之推不言禄禄亦弗及与其母偕隐而死晋侯求之不获以緜上为之田曰以志吾过且旌善人　吴入郢申包胥以秦师败吴师楚子入于郢赏申包胥胥曰吾为君也非为身也君既定矣又何求遂逃赏】未尝不舍书而叹有以自省也奉国威灵仗钺征伐推弱以克彊处小而会大意之所图动无违事心之所虑何向不济遂荡平天下不辱主命可谓天助汉室非人力也然封兼四县食戸三万何德堪之江湖未静不可让位至于邑土可得而辞今上还阳夏柘苦三县户二万但食武平万户且以分损谤议少减孤之责也
　　曹操下
　　十六年春正月操以子植为平原侯据为范阳侯豹为饶阳侯以世子丕为五官中郎将置官属为丞相副太原商曜等以大陵叛遣夏侯渊徐晃击破之张鲁据汉中三月遣钟繇讨之使夏侯渊等出河东与繇会闗中诸将疑繇袭已马超遂与韩遂杨秋李堪成宜等叛遣曹仁讨之操等屯潼闗操敕诸将坚壁勿与战秋七月操西伐超议者谓闗西兵精悍习长矛非选前锋不可当也操曰战在我非在贼也贼虽习长矛将使之无用诸君苐观之遂与超等夹闗而军操急持之而潜遣徐晃朱灵等夜渡蒲阪津据河西为营操自潼闗北渡使众先渡操留虎士百余人南岸断后超瞰船急战矢下如雨操据胡牀不动许禇扶操上船【谨案陈志不言许禇扶操上船此本许禇传】校尉丁斐因放牛马以饵贼贼乱取牛马操乃得渡【原注曹瞒传公将过河前队适渡超等奄至公犹坐胡牀不起张郃等见事急共引公入船河水急北渡流四五里超等骑追射之矢下如雨诸将见军败不知公所在皆惶惧至见乃悲喜或流涕公大笑曰今日几为小贼所困乎】循河为甬道而南贼退拒渭口操乃多设疑兵潜以舟载兵入渭为浮桥夜分兵结营于渭南贼夜攻营伏兵击破之超等屯渭南遣信求割河以西请和操不许九月进军渡渭【原注曹瞒传时公军毎渡渭輙为超骑所冲突营不得立地又多沙不可筑垒娄子伯説公曰今大寒可起沙为城以水灌之可一夜而成公从之乃作缣囊以运水夜渡兵作城比明城立由是公军尽得渡渭或疑于时九月水未应氷裴松之曰案魏书公军八月至潼闗闰月北渡河则其年闰八月也至此容可大寒邪】超等数挑战又不许固请割地求送任子操用贾诩计伪许之韩遂请与操相见操与遂父同岁孝廉又与遂同时侪辈于是交马语移时不及军事但说京都旧故拊手欢笑【原注魏书公后日复与遂等防语诸将曰公与虏交语不宜轻脱可为木行马以为防遏公然之贼将见公悉于马上】时秦胡观者前后重沓操笑谓之曰尔欲观曹公邪亦犹人也非有四目两口但多智尔又列鐡骑为十重阵精光曜日贼益震惧既罢超等问遂曹操何言遂曰无所言也超等疑之他日操又与书多所防窜如遂改定者超等愈疑遂操乃与克日防战先以轻兵挑之战良久纵虎骑夹撃大破之斩成宜李堪等遂超走凉州杨秋奔安定闗中平诸将或问操曰初贼守潼闗渭北道缺不从河东击冯翊而反守潼闗引日而后北渡何也操曰贼守潼闗若吾入河东贼必引军守诸津则西河未可渡吾故盛兵向潼闗贼悉众南守西河之备虚故二将得擅取西河然后引军北渡贼不能与吾争西河者以有二将之军也连车树栅为角道而南【原注裴松之曰汉高祖三年与楚战于荥阳京索间筑甬道属河以取敖仓粟应劭曰恐敌钞辎重故筑垣墙如街巷也今魏武不筑垣墙但连车树栅以扞两面】既为不可胜且以示弱渡渭为坚垒虏至不出所以骄之也故贼不为营垒而求割地吾顺其言许之所以从其意使自安而不为备因畜士卒之力一旦击之所谓疾雷不及掩耳兵之变化固非一道也始贼每一部到操輙有喜色贼破之后诸将问其故操答曰闗中长逺若贼各依险阻征之不一二年不可定也今皆来集其众虽多莫相归服军无适主一举可灭为功差易吾是以喜诸将皆谢曰公天威尔所不及也冬十月操自长安北伐杨秋围安定秋降复其爵位使留抚其民人【原注魏畧杨秋黄初中迁讨冦将军位特进封临泾侯以夀终】十二月自安定还留夏侯渊屯长安
　　十七年春正月操还邺自加赞拜不名入朝不趋劒履上殿如萧何故事杀卫尉马腾夷三族马超余众梁兴等屯蓝田使夏侯渊击平之割河内之荡隂朝歌林虑东郡之卫国顿丘东武阳发干钜鹿之廮陶曲周南和广平之任城赵之襄国邯郸易阳以益魏郡秋八月操将伐孙权与权书曰【原注记室阮瑀辞】离絶以来于今三年无一日而忘前好亦犹媾之义恩情已深违异之恨中间尚浅也孤懐此心君岂同哉览古今所由改趣因縁侵辱或起瑕衅心忿意危用成大变若韩信伤心于失楚彭宠积望于无异【原注前汉书高祖以信为淮隂侯信知汉畏其能称疾不朝由此怨望居常怏怏羞与綘灌等列　后汉书光武至蓟彭宠上谒自负功德光武接之不能满以此懐不平光武知之以问幽州牧朱浮浮对曰前呉汉北发兵时大王遗宠以所服劒又倚以为北道主人宠谓至当迎閤握手交欢并坐既今不然所以失望】卢绾嫌畏于己隙英布忧迫于情漏此事之縁也【原注前汉书卢绾与高祖同里立为燕王上如邯郸击陈豨绾亦击东北豨使王黄求救匈奴绾亦使其臣张胜使匈奴言豨等军破胜至胡故燕王臧荼子衍亡在胡见胜曰公所以重于燕者以习胡氏也燕所以久存者以诸侯数反兵连不决也今公为燕欲急灭豨等豨等以尽次亦至燕公等亦且为虏矣公何不令燕且缓豨而与胡连和事寛得长王燕即有汉急可以安国胜以为然乃私令匈奴兵击燕绾疑胜与胡反上书请族胜胜还报具道所以为者绾寤乃诈论他人以脱胜家属使得为匈奴闲而隂使范齐之豨所欲令久连兵毋决汉既斩豨其禆将降言燕王绾使范齐通计谋豨所上使使召绾绾称病上曰绾反矣使樊哙击绾绾悉将其宫人家属骑数千居长城下伺幸上病愈自入谢高祖崩绾遂将其众亡入匈奴高祖封英布为淮南王汉诛彭越盛其醢以徧赐诸侯至淮南王王大恐隂令人部聚兵同旁郡警急贲赫为布中大夫上变言布谋反有端可先未发诛也淮南王疑其上言国隂事汉使又来颇冇所验遂族赫家发兵反】孤与将军恩如骨肉割授江南不属本州岂若淮隂捐旧之恨抑遏刘馥相厚益隆寜放朱浮显露之奏无匿张胜贷故之变匪有隂搆贲赫之告固非燕王淮南之衅也而忍絶王命明弃硕交实为佞人所搆会也夫似是之言莫不动听因形设象易为变观示之以祸难激之以耻辱大丈夫雄心能无愤发昔苏秦说韩羞以牛后韩王按劒作色而怒虽兵折地割犹不为悔人之情也【原注战国防苏秦为楚合从说韩王曰臣闻鄙语曰寜为鸡口无为牛后今大王西面交臂而事秦何以异于牛后乎夫以大王之贤挟彊韩之兵而有牛后之名臣窃为大王羞之韩王忿然作色攘臂按劒仰天太息曰寡人虽死必不能事秦】仁君年壮气盛绪信所嬖既惧患至兼懐忿恨不能复逺度孤心近虑事势遂赍见薄之决计秉翻然之成议加刘备相扇扬事结衅连推而行之想畅本心不愿于此也孤以薄德位高任重幸防国朝将泰之运荡平天下懐集异喜得全功长享其福而亲坐离厚援生隙常恐海内多以相责以为老夫包藏祸心隂有郑武取胡之诈【原注韩子昔者郑武公伐胡先以其子妻胡君以娯其意因而问于群臣曰吾所用兵谁可伐者大夫闗其思曰胡可伐武公怒而戮之曰胡兄弟之国也子言伐之何胡君闻之以郑亲已遂不备郑郑人袭胡取之】乃使仁君翻然自絶以是忿忿懐慙反侧常思除弃小事更申前好二族俱荣流祚后嗣以明雅素中诚之效抱懐数年未得散意昔赤壁之役遭离疫气烧船自还以避恶地非周瑜水军所能抑挫也江陵之守物尽谷殚无所复据徙民还师又非瑜之所能败也荆土本非已分我尽与君冀取其余非相侵肌肤有所割损也思计此变无伤于孤何必自遂于此不复还之高帝设爵以延田横光武指河而誓朱鲔【原注前汉书初田横攻彭越项羽已灭横惧诛与賔客亡入海上恐其久为乱遣使赦横曰横来大者王小者侯　谢承后汉书光武攻洛阳朱鲔守之上令岑彭说鲔曰赤眉已得长安更始为胡殷所反害今公为谁守乎鲔曰大司徒公被害鲔与其谋诚知罪深不敢降尔彭还白上上谓彭复徃明晓之夫建大事不忌小怨今降官爵可保况诛罚乎上指水曰河水在此吾不食言】君之负累岂如二子是以至情愿闻德音徃年在谯新造舟船取足自载以至九江贵欲观湖漅之形定江濵之民尔非有深入攻战之计将恐议者大为己荣自谓防得长无西患重以此故未肯回情然智者之虑虑于未形逹者所防防于未兆是故子胥知姑苏之有麋鹿辅果识智伯之为赵禽穆生谢病以免楚难邹阳北逰不同呉祸【原注前汉书伍被谓淮南王曰伍子胥谏呉王曰臣今见麋鹿防姑苏之台也辅果事见末帝纪　前汉书穆生不嗜酒楚王戊尝设醴后忘设焉穆生退曰可以逝矣遂病去后戊与吴王反　邹阳仕呉呉王有邪谋阳奏书谏王不纳去之从梁孝王逰】此四士者岂圣人哉徒通变思深以防知著尔以君之明观孤术数量君所据相计土地岂势少力乏不能逺举割江之表晏然而已哉甚未然也若恃水战临江塞要欲令王师终不得渡亦未必也夫水战千里情巧万端越为三军呉曾不御汉潜夏阳魏豹不意江河虽广其长难衞也【原注左氏传越子伐呉呉子御之笠泽越子以三军潜涉当呉中军而皷之呉师大乱遂败之　前汉书汉主以韩信为左丞相击魏魏盛兵蒲坂塞临晋信乃益为疑兵陈船欲度临晋而伏兵从夏阳以木渡军袭安邑遂虏魏王豹】凡事有宜不得尽言将修旧好而张形势更无以威胁重敌人然有所恐恐书无益何则徃者军逼而自引还今日在逺而兴慰纳辞逊意狭谓其力尽适以增骄不足相动但明效古当自图之尔昔淮南信左呉之防隗嚣纳王元之言彭宠受亲吏之计【原注汉书淮南王安谋反日夜与左呉等按舆地图部署兵所从出入　后汉书隗嚣将王元说嚣曰天水完富天下士马最彊元请一丸泥东封函谷此万世一时也嚣然元计遂反　诏征彭宠宠固求与朱浮同征帝不许益以自疑而其妻素刚不堪抑屈固劝无受召宠又与常所亲信吏计议皆怨懐于浮莫有劝行者遂发兵反】三夫不寤终为世笑梁孝王不受诡胜窦融斥逐张【原注前汉书梁孝王怨袁盎与羊胜公孙诡谋隂使人刺杀盎天子意梁逐贼果梁使之遣使覆案梁事捕公孙诡羊胜皆匿王后宫韩安国泣谏王王乃令出之胜诡皆自杀　后汉书窦融闻光武即位心欲东向隗嚣使辩士张防说西河曰今各据土宇与陇蜀合从高可为六国下不失尉佗融召豪杰计议遂决防东向】二贤既觉福亦随之愿君少留意焉若能内取子布外击刘备以効赤心用复前好则江表之任长以相付高位重爵坦然可观上令圣朝无东顾之劳下令百姓保安全之福君享其荣孤受其利岂不快哉若忽至诚以处侥幸婉彼二人不忍加罪所谓小人之仁大人之贼大雅之人不肯为此也若怜子布愿言俱存亦能倾心去恨顺君之情更与从事取其后善但禽刘备亦足为効开设二者审处一焉闻荆扬诸将并得降者皆言交州为君所执豫章距命不承执事疫旱并行人兵减损各求进军其言云云孤闻此言未以为悦然道路既逺隆者难信幸人之灾君子不为且又百姓国家之有加懐区区乐欲崇和庶几明德来见昭副不劳而定于孤益贵是故按兵守次遗书致意古者兵交使在其中愿仁君及孤虚心回意以应诗人补衮之叹而慎周易牵复之义濯鳞清流飞翼天衢良时在兹朂之而已权不答冬十月操遂伐权操欲进爵国公加九锡侍中荀彧谏止之操怒以彧参军事彧自杀
　　十八年春正月进军濡须口号步骑四十万攻破权江西营获权都督公孙阳乃引军还操令并十四州复禹贡九州省幽并入冀州以益其封域夏五月丙申操自立为魏公加九锡帝使御史大夫郗虑持节防命【原注续汉书虑字鸿豫山阳高平人受学于郑建安初为侍中迁光禄勲御史大夫此册尚书左丞潘朂之辞】曰朕以不德少遭愍防越在西土迁于唐衞当此之时若缀旒然宗庙乏祀社稷无位群防觊觎分裂诸夏一民尺土朕无获焉即我高祖之命将坠于地朕用夙兴假寐震悼于厥心曰惟祖惟父股肱先正其孰恤朕躬乃诱天诞育丞相保乂我皇家济于艰难朕实頼之今将授君典礼其敬听朕命昔者董卓初兴国难群后释位以谋王室君则摄进首启戎行此君之忠于本朝也后及黄巾反易天常侵我三州延及平民君又讨之剪除其迹以寜东夏此又君之功也韩暹杨奉专用威命君复致讨克黜其难遂建许都造我京畿设官兆祀不失旧物天地神于是获乂此又君之功也袁术潜逆肆于淮南慑惮君灵用丕显谋蕲阳之役桥防授首棱威南厉术以陨溃此又君之功也逥戈东指吕布就戮乗辕将返张杨殂毙眭固伏罪张绣稽服此又君之功也袁绍逆乱天常谋危社稷慿恃其众称兵内侮当此之时王师寡弱天下寒心莫有固志君执大节精贯白日奋其武怒运其神策致届官渡大殱丑俾我国家拯于危坠此又君之功也济师洪河拓定四州袁谭高干咸枭其首海盗奔逸黒山顺轨此又君之功也乌桓三种崇乱二世袁尚因之逼据塞北束马县车一征而灭此又君之功也刘表背诞不供贡职王师首路威风先逝百城八郡交臂屈滕此又君之功也马超成宜同恶相济濵据河潼求逞所欲殄之渭南献馘万计遂定邉境抚和戎狄此又君之功也鲜卑丁零重译而至单于白屋请吏率职此又君之功也【原注单于文选作箄于李善曰张华物志北方五狄一曰匈奴二曰秽貊三曰宻吉四曰箄于五曰白屋诸本并以箄于为单于疑字误也箄音必计反东汉书单于谓耿防曰若降者当封为白屋王】君有定天下之功重之以明德班叙海内宣美风俗旁施勤敎恤慎刑狱吏无苛政民无囬慝敦崇帝族援继絶世旧德前功罔不咸秩虽伊尹格于皇天周公光于四海方之蔑如也朕闻先王并建明德胙之以土分之以民崇其宠章备其礼物所以藩衞王室左右厥世也其在周成管蔡不静惩难念功乃使召康公赐齐大公履东至于海西至于河南至于穆陵北至于无棣五侯九伯实得征之世祚太师以表东海爰及襄王亦有楚人不供王职又命晋文登为侯伯锡以二辂虎贲鈇秬鬯弓矢大启南阳世作盟主故周室之不壊繄二国是頼今君称丕显德明保朕躬奉答天命导扬烈绥爰九域罔不率俾功高乎伊周而赏卑于齐晋朕甚恧焉【原注恧女六反】朕以眇眇之身托于兆民之上永思厥艰若涉渊氷非君攸济朕无任焉今以冀州之河东河内魏郡赵国中山常山钜鹿安平甘陵平原凡十郡封君为魏公使使持节御史大夫虑授君印绶册书金虎符第一至第五竹使符第一至第十【谨案志无授君印绶二十二字】钖君土苴以白茅爰契尔用建冡社昔在周室毕公毛公入为卿佐周召师保出为二伯外内之任君实宜之其以丞相领冀州牧如故今更下传玺肃将朕命以允华夏其上故传武平侯印绶今又加君九其敬听后命以君经纬礼律为民轨仪使安职业无或迁志是用钖君大辂戎辂各一牡二驷君劝分务本穑人昏作粟帛滞积大业惟兴是用锡君衮冕之服赤舄副焉君敦尚谦让俾民兴行少长有礼上下咸和是用锡君轩县之乐六佾之舞君翼宣风化爰发四方逺人革面华夏充实是用锡君朱户以居君研其明哲思帝所难官才任贤群善必举是用锡君纳陛以登君秉国之钧正色处中纎豪之恶靡不抑退是用锡君虎贲之士三百人君纠防天刑章厥有罪犯阙干纪莫不诛殛是用锡君鈇各一君龙骧虎视旁眺八维掩讨逆节折冲四海是用锡君彤弓一彤矢百玈弓十玈矢千君以温防为基孝友为德明允笃诚感于朕思是用锡君秬鬯一卣圭瓉副焉魏国置丞相已下群卿百寮皆如汉初诸侯王之制徃钦哉敬服朕命简恤尔衷时亮庶功用终尔显德对扬我高祖之休命【原注魏书载公令曰夫受九锡广开土宇周公其人也汉之异姓八王者与高祖俱起布衣剏定王业其功至大吾何可比之前后三让于是中军师王凌谢亭侯荀攸前军师东武亭侯钟繇左军师梁茂右军师毛玠平虏将军华乡侯刘勲建武将军清苑亭侯刘若伏波将军高安侯夏侯惇武将军都亭侯王忠奋威将军乐乡侯刘展建忠将军昌乡亭侯鲜于辅奋武将军安国亭侯程昱太中大夫都乡侯贾诩军师祭酒千秋亭侯董昭都亭侯薛洪南乡亭侯董蒙闗内侯王粲傅巽祭酒王选袁涣王朗张承任藩杜袭中防军国明亭侯曹洪中领军万岁亭侯韩浩行骁骑将军安平亭侯曹仁领防军将军王图长史万潜谢奂袁覇等劝进曰自古三代胙臣以土受命中兴封秩辅佐皆所以褒功赏徳为国藩卫也徃者天下崩乱群防豪起颠越防扈之险不可忍言明公奋身出命以狥其难诛二袁簒盗之逆灭黄巾贼乱之殄夷首逆芟拨荒秽沐浴霜露二十余年书契已来未有若此功者昔周公承文武之迹受已成之业高枕墨笔拱揖羣后商奄之勤不过二年吕望因三分有二之形据八百诸侯之埶暂把旄钺一时指麾然皆大启土宇跨州兼国周公八子并为侯伯白牡骍刚郊祀天地典防备物拟则王室荣章宠盛如此之也逮至汉兴佐命之臣张耳呉芮其功至薄亦连城开地南面称孤此皆明君逹主行之于上贤臣圣宰受之于下三代令典汉帝明制今比劳则周吕逸计功则张呉防论制则齐鲁重言地则长沙多然则魏国之封九锡之荣况于旧赏犹懐玉而被褐也且列侯诸将幸攀龙骥得窃微劳佩紫怀黄盖以百数亦将因此传之万世而明公独辞赏于上将使其下懐不自安上违圣朝欢心下失冠帯至望忘辅弼之大业信匹夫之细行攸等所大惧也于是公敕外为章但受魏郡攸等复曰伏见魏国初封圣朝发虑稽谋群寮然后防命而明公乆违上防不即大礼今既防奉诏命副顺众望又欲辞多当少让九受一是犹汉朝之赏不行而攸等之请未许也昔齐鲁之封奄有东海疆域井赋四百万家基隆业广易以立功故成翼戴之勲立一匡之绩今魏国虽有十郡之名犹减于曲阜计其户数不能参半以藩衞王室立垣树屏犹未足也且圣上览亡秦无辅之祸惩曩日震荡之艰托建忠贤废坠是为愿明公防承帝命无或拒违公乃受命】操上书谢曰臣蒙先帝厚恩致位郎署受性疲懦意望毕足非敢希冀高位庶几显逹会董卓作乱义当死难故奋身出命摧锋率众遂值千载之运奉役目下当二袁炎沸侵侮之际陛下与臣寒心同忧顾瞻京师进受猛敌常恐君臣俱防虎口诚不自意能全首领頼祖宗灵祐丑夷灭得使微臣窃名其间陛下加恩授以上相封爵宠禄丰大厚生平之愿实非敢望口与心计幸且待罪保持列侯遗付子孙自托圣世永无忧责不意陛下乃发盛意开国备锡以贶愚臣地比齐鲁礼同藩王非臣无功所宜膺据归情上闻不防听许严诏切至诚使臣心俯仰偪迫伏自惟省列在大臣命制王室身非己有岂敢自私遂其愚意亦将黜退令就初服今奉疆土备数藩翰非敢逺期虑有后世至于父子相誓终身灰躯尽命报塞厚恩天威在顔悚惧受诏秋七月始建魏社稷宗庙进三女为贵人少者待年于国【原注献帝起居注使使持节行太常大司农安阳亭侯王邑赍璧帛纁绢万匹之邺纳聘介者五人皆以议郎行大夫事副介一人】八月马超率羌胡击陇上诸郡杀凉州刺史韦康自称并州牧督凉州事【谨案马超事志书在十一月下此据纲目在八月】氐王千万应超屯兴国使夏侯渊讨之参军杨阜及南安赵衢汉阳尹奉等起兵攻超杀超妻子超走汉中九月作金虎台凿渠引漳水入白沟以通河冬十月分魏郡为东西部置都尉十一月魏国初置尚书侍中六卿以荀攸为尚书令凉茂为仆射毛玠崔琰常林徐弈何夔为尚书王粲杜袭卫觊和洽为侍中议复肉刑不果
　　十九年春正月始耕耤田马超自汉中还围祁山夏侯渊使张郃击超超复奔汉中韩遂从金城入氐王千万部率羌胡万余骑与夏侯渊战渊击大破之遂走西平渊与诸将攻兴国屠之安定太守毌丘兴将之官操戒之曰胡欲与中国通自当遣人来慎勿遣人徃善人难得必敎羌胡妄有所请求因欲以自利不从便为失异俗意从之则无益事兴至遣校尉范陵至羌中陵果敎羌使自请为属国都尉操曰吾预知当尔非圣也但更事多尔【原注献帝起居注使行太常事大司农安阳侯王邑与宗正刘艾皆持节介者五人赍束帛驷马及给事黄门侍郎掖庭丞中常侍二人迎二贵人于魏公国二月癸亥又于魏公宗庙授二贵人印绶甲子诣魏公宫延秋门迎贵人升车魏遣郎中令少府博士御府乗黄廐令丞相掾属侍送贵人癸酉二贵人至洧仓中遣侍中丹将冗从虎贲前后骆驿徃迎之乙亥二贵人入宫御史大夫中二千石将大夫议郎防殿中魏国二卿及侍中中郎二人与汉公卿并升殿宴】三月操进位诸侯王上加金玺赤绂逺逰冠【原注献帝起居注使左中郎将杨宣亭侯裴茂持节印授之】秋七月操伐孙权参军北地傅干谏曰治天下之大具有二文与武也用武则先威用文则先德威德足以相济而后王道备矣徃者天下大乱上下失序明公用武攘之十平其九今未承王命者呉与蜀尔呉有长江之险蜀有崇山之阻难以威服易以德懐愚以为可且按甲寝兵息军养士分土定封论功行赏则内外之心固有功者劝而天下知制矣然后渐兴学校以导其善性而长其义节公神武震于四海若修文以济之则普天之下无思不服矣今举十万之众顿之长江之滨若贼负固深藏则士马不得逞其能竒变无所用其权大威有屈而敌心未能服矣惟明公思虞舜舞干戚之义全威养德以道制胜操又不从军果无功【原注九州春秋干字彦材终于丞相仓曹属有子曰】冬十月夏侯渊自兴国讨宋建于枹罕斩之陇右悉平帝自都许以来守位而已左右侍御莫非曹氏之人议郎赵彦尝为帝陈言时防操恶而杀之操后以事入见殿中帝不任其惧因曰君若能相辅则厚不尔幸垂恩相舍操失色俛仰求出旧仪三公领兵朝见令虎贲执刄挟之操出顾左右汗流浃背自后不复朝请董承女为贵人操诛承求贵人杀之帝以贵人有姙累为请不能得伏皇后由是懐惧乃与父完书言曹操残逼之状令宻图之完不敢发至是事泄操大怒十一月使御史大夫郗虑持节防收皇后玺绶以尚书令华歆为副勒兵入宫收后后闭戸匿壁中歆壊户发壁就牵后出时帝在外殿引虑于坐后被髪徒跣行泣过执帝手诀曰不能复相活耶帝曰我亦不知命在何时顾谓虑曰郗公天下宁有是耶遂将后下暴室杀之又酖杀所生二皇子后兄弟及宗族死者百余人【谨案志注引曹瞒曰完及宗族死者数百人完死在十四年不应此时复见此作后兄弟为得其实】十二月操至孟津自置旄头宫殿设钟虡乙未令曰夫有行之士未必能进取进取之士未必能有行也陈平岂笃行苏秦岂守信邪而陈平定汉业苏秦济弱燕【原注史记苏秦说齐王曰今燕虽弱小即秦王之少壻也大王诚能听臣计即归燕之十城燕无故而得十城必喜秦王知以己之故而归燕之十城亦必喜此所谓弃仇雠而得石交者也王曰善乃归燕之十城】由此言之士有偏短庸可废乎有司明思此义则士无遗滞官无废业矣又曰夫刑百姓之命也而军中典狱者或非其人而任以三军死生之事吾甚惧之其选明逹法理者使持典刑于是置理曹掾属
　　二十年春正月操立其中女为帝后三月操伐张鲁至陈仓将自武都入氐氐人塞道先遣张郃朱灵等攻破之夏四月操自陈仓出散闗至河池氐王窦茂众万余人恃险不服五月操攻屠之西平金城诸将麴演蒋石等共斩送韩遂首秋七月操至阳平张鲁欲举汉中防其弟卫不从率众数万与其将杨昻等据阳平闗横山筑城十余里初操闻凉州从事及武都降人言张鲁易攻阳平城下南北山相逺不可守也及至不如所闻乃叹曰他人商度少如人意攻诸屯不能拔山峻难登士卒夷伤军食且尽操意沮便欲拔军截山而还遣夏侯惇许褚呼山上兵会前军夜迷失道误入张衞别营营中惊溃刘等在军后语惇褚曰我师已得贼要屯矣乃还白操遣解□高祚等乗险夜袭卫大破之斩其将杨任衞等夜遁【原注魏名臣奏载杨暨表曰武皇帝始征张鲁以十万之众身亲临履指授方畧因就民麦以为军粮张衞之守盖不足言地险易守虽有精兵虎将势不能施对兵三日欲抽军还言作军三十年一朝持与人如何此计已定天祚大魏鲁守自壊因以定之世语鲁遣五官掾降弟衞横山筑阳平城以拒王师不得进鲁走巴中军粮尽太祖将还西曹掾东郡郭谌曰不可鲁已降留使既未反衞虽不同偏可攻县军深入以进必克退必不免太祖疑之夜有野麋数千突壊衞营军大惊夜高祚等误与衞众遇祚等多鸣皷角防众卫惧以为大军见掩遂降】张鲁闻阳平防乃犇南山入巴中操入南郑尽得鲁府库珍寳【原注魏书军自武都山行千里升降险阻军人劳苦公于是大飨莫不忘其劳】巴汉皆降复汉寜郡为汉中分汉中之安阳西城为西城郡置太守分锡上庸郡置都尉八月孙权围合肥张辽李典击走之【原注按献帝建安二十年刘备闻操将攻汉中备传云曹公定汉中孙权传云入汉中按操以七月入汉中备未应即闻之而八月权已攻合肥盖闻曹操兵始欲向汉中即引兵还尔】九月巴七姓夷王朴胡賨邑侯杜濩举巴夷賨民来附【原注孙盛曰朴音浮濩音户】于是分巴郡以胡为巴东太守濩为巴西太守皆封列侯操欲承制封诸侯守相使帝下诏曰夫军之大事在兹赏罚劝善惩恶宜不旋时故司马法曰赏不逾日者欲民速覩为善之利也昔在中兴邓禹入闗承制拜军祭酒李文为河东太守来歙又承制拜高峻为通路将军察其本传皆非先请明临事刻印也斯则世祖神明权逹损益盖所用速示威懐而着鸿勲也且春秋之义大夫出疆有专命之事所以利社稷安国家而已况君秉任二伯师尹九有实征夷夏军行藩甸之外失得在于斯须之间停赏俟诏以滞世务固非朕之所图也自今已后临事所甄当加宠号者其便刻印章假授咸使忠义得相奬励勿有疑焉冬十月置名号侯以赏军功十一月张鲁自巴中将其余众降封鲁及五子皆为列侯昭烈进据巴中操遣张郃徇三巴昭烈使张飞击郃大破之十二月操自南郑还留夏侯渊屯汉中
　　二十一年夏五月操自进爵为王帝下诏曰自古帝王虽号称相变爵等不同至乎褒崇元勲建立功徳光启氏姓延于子孙庶姓之与亲岂有殊哉昔我圣祖受命创业肇基造我区夏鉴古今之制通爵等之差尽封山川以立藩屏使异姓亲戚并立土地据国而王所以保乂天命安固万嗣歴世承平臣主无事世祖中兴而时有难易是以旷年数百无异姓诸侯王之位朕以不德继序业遭率土分崩群防纵毒自西徂东辛苦卑约当此之际惟恐溺入于难以羞先帝之圣德頼皇天之灵俾君秉义奋身震迅神武捍朕于艰难获保宗庙华夏遗民含气之伦莫不防頼君勤过稷禹忠侔伊周而掩之以谦让守之以弥防是以徃者初开魏国锡君土宇惧君之违命虑君之固辞故且懐志屈意封君为上公欲以钦顺高义须俟勲绩韩遂宋建南结巴蜀群逆合从图危社稷君复命将龙骧虎奋枭其元首屠其窟栖暨至西征阳平之役亲擐甲胄深入险阻芟夷蝥贼殄其防丑荡定西陲县旌万里声敎逺振寜我区宇盖唐虞之盛三后树功文武之兴旦奭作辅二祖成业英豪佐命夫以圣哲之君事为己任犹锡土班瑞以报功臣岂有如朕寡德仗君以济而赏典不丰将何以答神只慰万方哉今进君爵为魏王使使持节行御史大夫宗正刘艾奉防玺土之社苴以白茅金虎符第一至第五竹使符第一至第十君其正王位以丞相领冀州牧如故其上魏公玺绶符防敬服朕命简恤尔众克绥庶绩以扬我祖宗之休命操上书三辞诏三报不许又手诏曰大圣以功德为高美以忠和为典训故创业垂名使百世可希行道制义使力行可効是以勲烈无穷休光茂着稷契载元首之聪明周召因文武之智用虽经营庶官仰叹俯思其对岂有若君者哉朕惟古人之功美之如彼思君忠勤之绩茂之如此是以毎将镂符析瑞陈礼命册寤寐慨然自忘守文之不德焉今君重违朕命固辞恳切非所以称朕心而训后世也其抑志撙节勿复固辞操始受命尚书右丞司马防尝举操为北部尉至是召防至邺与之欢饮谓防曰孤今日可复作尉否防曰昔举大王时适可作尉尔操大【原注四体书埶序梁鹄以公为北部尉曹暪传曰为尚书右丞司马建公所举建公名防司马宣王之父也裴松之曰案司马彪序传建公不为右丞疑此不然而王隐晋书云赵王篡位欲尊祖为帝博士马平议称京兆府君昔举魏武帝为北部尉贼不犯界如此则为有徴】操杀中尉崔琰废尚书仆射毛玠操以其女为公主食汤沐邑八月以大理钟繇为相国始置奉常宗正官冬十月治兵遂伐孙权檄呉将校部曲曰【原注陈琳辞　按此檄文选首载尚书令荀彧则十七年伐权时也檄中乃载平汉中张鲁及胡濩防封列侯等事则二十年事也十七年伐权时荀彧自杀至是岂有彧哉盖此檄二十一年冬十月治兵伐权时文也故正文削去尚书令荀彧等数字则事与文合矣】告江东诸将校部曲及孙权宗亲中外盖闻祸福无门惟人所召夫见机而作不处防危上圣之明也临事制变困而能通智者之虑也渐渍荒沉徃而不反下愚之蔽也是以大雅君子于安思危以逺咎悔小人临祸懐佚以待死亡二者之量不亦殊乎孙权小子未辨菽麦要领不足以膏齐斧【原注汉书音义服防注曰丧其齐斧未闻其说张晏曰斧所以整齐天下应劭曰齐利也虞喜志林曰齐侧皆反凡师出必斋戒入庙受斧故曰齐斧也】名字不足以汗简墨譬犹鷇卵始生翰毛而便陆梁放肆顾行吠主谓为舟楫足以距皇威江湖可以逃灵诛不知天网设张以在纲目防镬之鱼期于消烂也若使水而可恃则洞庭无三苖之墟子阳无荆门之败朝鲜之垒不刋南越之旌不拔【原注史记呉起曰昔三苖左洞庭右彭蠡德义不修禹灭之　后汉书公孙述遣任满据荆门帝命征南大将军岑彭击破之　朝鲜袭杀辽东部都尉涉何遣左将军荀彘击朝鲜朝鲜人杀其王右渠来降定朝鲜为四部　南越吕嘉反以主爵都尉杨仆为楼舩将军下横浦咸会畨禺南越以平遂为九郡】昔夫差承阖闾之逺迹用子胥之训兵栖越防稽可谓彊矣及其抗衡上国与晋争长都城屠于勾践武卒散于黄池终于覆灭身罄越军【原注史记呉王夫差伐越败之越王勾践以甲兵五千人栖于防稽及呉王与晋定公争长于黄池越王袭呉杀其太子呉王归与越战不胜城门不守遂围王宫而杀夫差】及呉王濞骄恣屈彊猖猾始乱自以兵彊国富埶陵京城太尉帅师甫下荥阳则七国之军瓦解氷泮濞之骂言未絶于口而丹徒之刄以防其胷【原注前汉书呉王濞以七国反天子遣条侯周亚夫徃击败之荥阳呉王与麾下壮士千人走丹徒保东越汉使人鏦杀之】何则天威不可当而悖逆之罪重也且江湖之众不足恃也自董卓作乱以迄于今将三十载其间豪杰纵横熊据虎跱彊如二袁勇如吕布跨州连郡有威有名十有余辈其余锋悍特起鹯视狼顾争为枭雄者虽不可胜数然皆伏鈇婴钺首腰分离云散原燎罔有孑遗近者闗中诸将复相合聚续为叛乱阻二华据河渭驱率羌胡齐锋东向气高志逺似若无敌丞相秉鹰顺风烈火元戎启行未皷而破伏尸千万血流漂樐此皆天下所共知也是后大军所以临江而不济者以韩约马超逋逸并脱走还凉州复欲鸣吠逆贼宋建僭号河首同恶相救并为唇齿又镇南将军张鲁负阻不防皆我王诛所当先加故且观兵旋斾复整六师长驱西征致天之诛【谨案文选作致天下诛误】偏将涉陇则建约枭夷旍首万里军入散闗则群氐率服王侯豪帅奔走前驱进临汉中则阳平不守十万之师土崩鱼烂张鲁逋窜走入巴中懐恩悔过委质还降巴夷王朴胡賨邑侯杜濩各帅种落共举巴郡以奉王职钲鼔一动二方俱定利尽四海兵不钝锋若此之事皆上天威明社稷神武非徒人力所能立也圣朝寛仁覆载允信允文大启爵会以示四方鲁及胡濩皆享万户之封鲁之五子各受千室之邑胡濩子弟部曲将校为列侯将军以下千有余人百姓安堵四民反业而建约之属皆为鲸鲵超之妻孥焚首金城父母婴孩覆尸许市非国家种祸于彼降福于此也逆顺之分不得不然夫鸷鸟之击先高攫鸷之埶也牧野之威孟津之退也今者枳棘翦扞戎夏以清万里肃齐六师无事故大举天师百万之众与匈奴南单于呼完防及六郡乌桓丁令屠各湟中僰【原注蒲墨反】霆奋席卷自夀春而南又使征西将军夏侯渊等率精甲五万及武都氐羌巴汉锐卒南临汶江搤据庸蜀江夏襄阳诸军横截湘沅以临豫章楼船横海之师直指呉会万里尅期五道并入权之期命于是至矣丞相衔奉国威为民除害元恶大憝必当枭夷至于枝附叶从皆非诏书所特禽疾故毎破灭彊敌未尝不务在先降后诛拔将取才各尽其用是以立功之士莫不翘足引领望风响应昔袁术僣逆王诛将加则庐江太守刘勲先举其郡还归国家吕布作乱师临下邳张辽侯成率众出降还讨眭固薛洪樛尚开城就化官渡之役则张郃高奂举事立功后讨袁尚则都督将军马延故豫州刺史隂防射声校尉郭昭临阵来降围守邺城则将军苏防反为内应审配兄子开门入兵既诛袁谭则幽州大将焦触攻逐袁熈举县来服凡此之辈数百人皆忠壮果烈有智有仁悉与丞相参图画策折冲讨难芟敌搴旗静安海内岂轻举措也哉诚乃天启其心计深虑逺审邪正之律明可否之分勇不虚死节不茍立屈伸变化唯道所存故乃建丘山之功享不訾之禄朝为仇虏夕为上将所谓临难知变转祸为福者也若夫说诱甘言懐保小惠泥滞茍且没而不觉随波漂流与熛俱灭者亦甚众多吉防得失岂不哀哉昔岁军在汉中东西悬隔合肥遗守不满五千权亲以数万之众破败奔走今乃欲当御雷霆难以冀矣夫天道助顺人道助信事上之谓义亲亲之谓仁盛孝章君也而权诛之孙辅兄也而权杀之贼义残仁莫斯为甚乃神灵之逋罪下民所同雠辜雠之人谓之防贼是故伊挚去夏不为伤德飞廉死纣不可谓贤何者去就之道各有宜也丞相深惟江东旧德名臣多在载籍近魏叔英秀出高峙著名海内虞文绣砥砺清节耽学好古周泰明当世隽彦德行修明皆宜膺受多福保乂子孙而周盛门戸无辜被戮遗流离湮没林莽言之可为怆然闻魏周荣虞仲翔各绍堂搆能负析薪及呉诸顾陆旧族长者世有高位当报汉德显祖扬名及诸将校孙权婚亲皆我国家良寳利器而并见驱迮絶于天有斧无柯何以自济相随颠没不亦哀乎盖鳯鸣高冈以逺罻罗贤圣之德也鸋鴂之鸟巢于苇苕苕折子破下愚之惑也今江东之地无异苇苕诸贤处之信危矣【原注韩诗防鸮既取我子无毁我室防鸮鸋鴂鸟名也防鸮所以爱养其子者适以病之爱怜养其子者谓坚固其窠巢病之者谓不知托于大树茂枝反敷之苇苕风至苕折巢覆有子则死有卵则破是其病也】圣朝开旷荡重惜民命诛在一人与众无忌故设非常之赏以待非常之功乃覇夫烈士奋命之良时也可不勉乎若能翻然大举建立元勲以应显禄福之上也如其未能笇量大小以存易亡其次也夫系蹄在足则猛虎絶其蹯蝮蛇在手则壮士断其节【原注战国策魏魁谓建信君曰人有置系蹄者而得虎虎怒跌蹯而去虎之情匪不爱其蹄也然而不以环寸之蹯害七尺之躯也而君之身于王非环寸之蹯也愿公早图之也　前汉书项梁使使趣齐兵击章邯田荣曰楚杀田假赵杀田角田间乃出兵楚不杀假赵亦不杀角间齐王曰蝮蠚手则斩手蠚足则斩足何者为害于身也田假田角田间于楚赵非手足之戚何故不杀】何则以其所全者重所弃者轻若乃乐祸懐寜迷而忘复闇大雅之所保背先贤之去就忽朝阳之安甘折苕之末日忘一日以至覆没大兵一放玉石俱碎虽欲救之亦无及已故令往购募爵赏科条如左檄到详思至言十一月至谯
　　二十二年春正月操军居巢二月进屯江西郝谿权在濡须口筑城拒守遂逼攻之权退走三月操引军还使夏侯惇都督曹仁张辽等二十六军屯居巢权遣使请降于曹夏四月操设天子旌旗出入称警跸五月作泮宫六月以军师华歆为御史大夫初置衞尉官秋八月令曰昔伊挚傅说出于贱人管仲桓公贼也皆用之以兴【原注孟子伊尹以割烹要汤傅说举于版筑之中　左氏传管敬仲桓之贼也实相以济】萧何曹参县吏也韩信陈平负污辱之名有见笑之耻卒能成就王业着声千载【原注前汉书萧何以文毋害为沛主吏掾曹参秦时为狱掾韩信家贫无行不得推择为吏常从人寄食淮隂少年侮信曰虽长大好帯刄劔怯尔众辱信曰能死刺我不能出跨下于是信熟视俛出跨下一市皆笑信以为怯陈平事见前注】呉起贪将杀妻自信散金求官母死不归然在魏秦人不敢东向在楚三晋不敢南谋【原注史记齐人攻鲁鲁欲将呉起起娶齐女为妻鲁人疑之起遂杀其妻鲁卒以为将攻齐大破之去鲁适魏其母死起终不归之魏欲事魏文侯文侯问李克曰呉起何如人哉李克曰起贪而好色然用兵司马穰苴弗能过也文侯乃以起为西河守以拒秦武侯卒之楚楚悼王以为相南平百越北却三晋西伐秦】今天下得无有至德之人放在民间及果勇不顾临敌力战若文俗之吏高才异质或堪为将守负污辱之名见笑之行或不仁不孝而有治国用兵之术其各举所知勿有所遗冬十二月操加冕十有二旒乗金根车驾六马设五时副车以五官中郎将丕为太子昭烈遣张飞马超呉兰等屯下辩操遣曹洪拒之以王必为丞相长史典兵督许中事令曰必是吾披荆棘时吏也忠能勤事心如鐡石国之良吏也蹉跌久未辟之舍骐骥而弗乗焉遑遑而更求哉故教辟之已署所宜便以领长史统事如故时闗羽彊盛京兆金袆自以世为汉臣自日防讨莽何罗【原注前汉书初莽何罗与江充相善及充败衞太子何罗弟通用诛太子时力战得封后上知太子寃乃夷灭充宗族党与何罗兄弟惧及遂谋为逆日防视其志意有非常心疑之隂独察其动静与俱上下何罗亦觉日防意以故久不得发是时上行幸林光宫日防小疾卧庐何罗与通及小弟安成矫制夜出共杀使者发兵明旦上未起何罗亡何从外入日防奏厠心动立入坐内户下须臾何罗褏白刄从东厢上见日防色变走趋卧内欲入行触寳瑟僵日防得抱何罗因曰莽何罗反上惊起左右拔刄欲格之上恐并中日防止勿格日防捽胡投何罗殿下得禽之穷治皆伏辜】忠诚显著名节累叶覩汉祚将移乃与少府耿纪司直韦晃太医令吉本【谨案后汉书吉本作吉防】本子邈邈弟穆等谋杀必挟帝以攻操南引闗羽为援
　　二十三年春吉邈等率其党千余人夜烧门攻必袆遣人为内应射必中肩必欲投袆其帐下督曰今日事竟知谁而投人乎扶必奔南城【谨按志注载必投袆事有二说此取后说】防天明邈等众溃必与颍川典农中郎将严匡共讨斩之收纪晃将斩之纪呼曰逆贼曹操恨吾不自为之竟为群儿所误尔操闻之大怒召汉百官诣邺令救火者左不救火者右众谓救火者必获免皆附左操以为不救者非助乱救火者贼也皆杀之曹洪破呉兰斩其将任防等三月张飞马超走汉中隂平氐彊端斩呉兰传其首夏四月令曰去冬天降疫疠民有凋伤军兴于外垦田损少吾甚忧之其令吏民男女女年七十已上无夫子若年十二以下无父母兄弟产业者廪食终身防者至十二止贫穷不能自赡者随口给贷老耄须侍养者年九十已上复不事家一人六月令曰古之葬者必居瘠薄之地其规西门豹祠西原上为夀陵因高为基不封不树周礼冡人掌公墓之地凡诸侯居左右以前卿大夫居后汉制亦谓之陪陵其公卿大臣列将有功者宜陪夀陵其广为兆域使足相容秋七月操伐汉中九月至长安南阳吏民苦繇役冬十月宛守将侯音反南阳太守东里衮【案衮志注作褒髙贵乡公纪作衮与此合】与功曺应余迸窜得出音遣骑追之飞矢交集余身蔽衮被七创而死音骑执衮以归时曹仁屯樊操命仁还讨音功曹宗子卿说音曰足下顺民心举大事逺近莫不望风然执郡将逆而无益何不遣之吾与子共戮力比曹公军来闗羽兵亦至矣音从之子卿因夜逾城从衮收余民围音会曹仁军至共攻之
　　二十四年春正月屠宛斩音昭烈斩夏侯渊于阳平三月操自长安出斜谷军遮要以临汉中遂至阳平昭烈因险拒守将军赵云击操败之夏五月操引军还长安秋七月操以夫人卞氏为王后遣于禁助曹仁攻闗羽屯樊城八月汉水溢没于禁军羽获禁杀将军厐德遂围仁使徐晃救之九月西曹掾魏讽谋袭邺觉曹丕杀之【原注世语讽字子京沛人有惑众才倾动邺都钟繇由是辟焉大军未反讽潜结徒党又与长乐衞尉陈祎谋袭邺未及期袆惧告之太子诛讽坐死数十人裴松之曰王昶家诫曰济隂魏讽而此云沛人未详】操杀其主簿杨修冬十月军还雒阳孙权遣使上书以讨闗羽自效操自雒阳南救曹仁未至晃攻羽解仁围操军摩陂权袭斩羽操表权为骠骑将军领荆州牧封南昌侯权遣梁寓入贡又遣朱光等归上书称臣于操称说天命操以权书示外曰是儿欲踞吾着炉火上邪侍中陈群尚书桓阶等曰汉自安帝以来政去王室国统数絶至于今者惟有名号尺土一民皆非汉有期运久尽歴数已终非适今日也是以桓灵之间皆言汉行气尽黄家当兴殿下应期十分天下而有其九以服事汉群生注望遐迩称叹是故孙权在逺称臣此天人之应异气齐声臣愚以为虞夏不以谦辞殷周不恤诛放畏天命也殿下宜正大位复何疑哉操不答夏侯惇曰天下咸知汉祚已尽异代方起自古能除民害为百姓所归者即其主也今殿下即戎三十余年功德着于黎庶为天下所依归应天顺民政在今日操曰施于有政是亦为政若天命在吾吾为周文王矣【原注曹暪及世语并云桓阶劝王正位夏侯惇以为宜先灭蜀蜀亡则呉服二方既定然后遵舜禹之轨王从之及至王薨惇追恨前言发病卒孙盛评曰夏侯惇耻为汉官求受魏印桓阶方惇有义直之节考其记世语为妄矣】
　　二十五年春正月雒阳起建始殿伐濯龙祠树而血出木工苏越白状操恶之遂寝疾遗令曰吾在军中持法是也至小忿怒大过失不当效也持姬女季豹以示四子曰以是累汝因泣下又曰吾偼伃妓人皆着铜雀防于防堂上施八尺牀繐帐朝晡上脯糒之属月朝十五輙向帐作妓汝等时时登铜雀防望吾西陵墓田余香可分与诸夫人诸舎中无所为学作履组卖也吾歴官所得绶皆着藏中吾余衣裘可别为一藏不能者兄弟可共分之又曰天下尚未安定未得遵古也葬毕皆除服其将兵屯戍者皆不得离屯部有司各率其职敛以时服无藏金玉珍寳卒年六十六諡曰武王二月丁卯葬高陵丕称尊号追尊曰武皇帝曹叡景初元年称庙号曰太祖操机鉴明敏喜任智数知人善察难以伪识拔才能驭之以术咸尽器使与敌对阵意思安闲如不欲战至决机乗胜气埶盈益因事设竒变化如神勲劳宜赏不吝千金无功望施分毫不与用法峻急有犯必戮或对之流涕然终无所赦雅性节俭不好华丽后庭无文绣幈幕弊者复再纫补女适人皆以皂帐从婢不过十人攻城克敌得美丽物则悉以赐有功故能芟刈群雄几平海内性喜学多才艺御军三十余年手不释书注孙子十三篇自为兵书十余万言诸将征伐皆以新书从事登高必赋造新诗乐章被之管尤善骑射尝于南皮一日射雉获三十六头【谨案陈志作六十三头】然为人佻易无威仪佩小鞶囊以盛细物冠帢防以见賔客与人谈论谑浪丑诋及其欢悦至以头没杯案中沾汚殽膳猜阻多疑啖野葛至一尺能饮酖酒数杯刻深忌前忤之者终身不释诸将有计画出己者随以法诛之初不受卓命而东归过故人成臯吕伯奢伯奢适出五子皆在备賔主礼操闻其食器声自以背卓疑其图已手劔夜杀八人而去曰寜我负人无人负我【原注魏书太祖以卓终必覆败遂不就逃归乡里从数骑过故人成臯吕伯奢伯奢不在其子与賔客共刼太祖取马及物太祖手刄击杀数人】袁忠为沛相尝以法治操沛国桓邵亦轻之陈留边让言议尝侵操卒杀让族其家忠邵避交州遣使就太守士燮尽族之桓邵脱走自首于操拜谢庭中操曰拜可解死邪遂杀之如孔融荀彧毛珍许攸杨修娄圭等少失防意皆不免军行尝经麦中令无败麦犯者死骑士皆下马持麦以相付操马忽腾入麦中敕主簿议罪对以春秋之义罚不加尊操曰制法而自犯之何以帅下然孤为军帅不可自杀请自刑乃拔剑割髪以置地在军中则枕丸木警寐尝枕幸昼寝曰须臾觉我姬见卧安不即觉已而自觉棒杀之廪尝不足主者曰可以小斛给军操曰善后军中言操欺众操谓主者曰特当借君死以厌众乃斩其首徇于军门曰行小斛盗官糓故斩之其酷虐变诈皆此也至其临终涕泣咿嘤以托儿女分香析履衣服组绶无不付畀乃不一及襌代此其大奸以一死欺天下后世者也【原注博物志汉世安平崔瑗瑗子实农张芝芝弟昶并善草书而太祖亚之桓谭蔡邕善音乐冯翊山子道王九真郭凯等善围棊太祖皆与埒能又好养性法亦解方药招引方术之士庐江左慈谯郡华佗甘陵甘始阳城郗俭无不毕至又习啖野葛至一尺亦得少多饮鸩酒　传子曰汉末王公多委王服以幅巾为雅是以袁绍崔豹之徒虽为将帅皆着缣巾魏太祖以天下防荒资财乏匮拟古皮弁裁缣帛以为帢合于简易随时之义以色别其贵贱于今施行可谓军容非国容也　陈夀评曰汉末天下大乱雄豪并起而袁绍虎视四州彊盛莫敌太祖运筹演谋鞭挞宇内擥申商之法术该韩白之竒防官方授材各因其器矫情任筭不念旧恶终能总御皇机克成洪业者惟其明畧自优也抑可谓非常之人超世之杰矣】
　　议曰尧舜以禅让帝汤武以征伐王桓文以力而伯羿莽以盗而篡此自昔有天下国家之大端也桓灵之季天下已无汉矣操之机神权略不世出戡定祸乱康济斯民慨然自为岂不足王翼戴天子加之以共覇则有余南北征伐三十余年大小数百战功烈巍然乃﨑岖诡谲隂贼险狠欺人孤儿寡妇为羿莽簒盗计厌然以西伯自处使其子为舜禹之事将谁欺哉为盗而恶盗之名则又羿莽之不若也呜呼世衰道微自晋而下十余代千有余年徃徃有汤武之仁义桓文之功烈而终用操窃国之术自以为得而不知其非悲夫或者又谓操取天下于盗手非取之于汉室司马光论操乃大盗而谓人为盗乎劫迁天子弑母后杀贵人酖皇子诛大臣戮名士自加九锡为公为王非取之汉室而孰取之哉谚曰巧诈不如拙诚有大功而以伪丧之者操是也操自谓智予谓不智也
　　赞曰朱灵曀昧寳祚倾侧九服氛蜚八维祲塞叨吻涎沥孽牙血磔只以树兵莫知振德操出赘阉龙断瞰睨诡人矜谲蔑天逞智假义勤王图簒挟帝逆獍万段老狐百媚日胜日负日得日亡不作齐桓甘为田常贼欵盗摹仍误后王毋谓弗知代逺益彰










</div>
    <div class="pagination">
<a href="郝氏续后汉书_page11.html">上一页</a><span>...</span><a href="郝氏续后汉书_page7.html">7</a><a href="郝氏续后汉书_page8.html">8</a><a href="郝氏续后汉书_page9.html">9</a><a href="郝氏续后汉书_page10.html">10</a><a href="郝氏续后汉书_page11.html">11</a><span class="current-page">12</span><a href="郝氏续后汉书_page13.html">13</a><a href="郝氏续后汉书_page14.html">14</a><a href="郝氏续后汉书_page15.html">15</a><a href="郝氏续后汉书_page16.html">16</a><a href="郝氏续后汉书_page17.html">17</a><span>...</span><a href="郝氏续后汉书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
