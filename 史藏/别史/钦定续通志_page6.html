<!DOCTYPE html>
<html>
<head>
    <meta charset="UTF-8">
    <title>钦定续通志 - 第 6 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 6 页/共 284 页</h1>
    <div class="content">　　苖晋卿王璵虑囚三月己巳皇后亲蚕壬申相州行营九节度之师溃于滏水郭子仪断河阳桥以余众保东京史思明杀安庆绪以卫尉卿荔非元庆为怀州刺史权镇西北庭行营节度使滑州刺史许叔冀充滑汴曹宋等州节度使郓州刺史尚衡为徐州刺史充亳颍等州节度使甲午兵部侍郎吕諲同中书门下平章事乙未苖晋卿王璵罢京兆尹李岘为吏部尚书礼部侍郎李揆为中书侍郎及戸部侍郎第五琦并同中书门下平章事丙申以郭子仪为东畿山东河东等道节度防御兵马元帅权东京留守判尚书省事以河西节度副使来瑱为虢华节度潼闗防御团练等使夏四月庚子王思礼及史思明战于直千岭败之壬寅诏减常膳及服御文武五品已上正官各举贤良方正直言极谏一人两省官十日一上封事甲辰以邓州刺史鲁炅为郑州刺史充陈郑颍亳节度使徐州刺史尚衡为青淄宻登莱沂海等州节度使商州刺史兴平军节度使李奂兼豫许汝等州节度使乙巳史思明僣号于魏州癸亥以久旱徙市雩祈雨五月辛巳贬李岘为蜀州刺史六月乙未以右仆射裴冕为成都尹持节充剑南节度副大使饶州刺史顔真卿为浙江西道节度使明州刺史吕延之为浙江东道节度使以右羽林大将军彭元曜为陈郑申光夀等州节度使秋七月乙丑朔礼部尚书韦陟充东京留守太子少傅兖国公李麟卒辛巳以赵王系为天下兵马元帅李光弼副之丁亥以潞沁节度使王思礼兼太原尹充北京留守河东节度副大使刑部尚书王璵为蒲同绛三州节度使辛卯吕諲罢八月乙巳襄州偏将康楚元逐其刺史王政副元帅李光弼兼幽州大都督府长史河北节度等使九月甲午康楚元陥荆州戊辰新铸大钱文如乾元重寳而重其轮用一当五十丁亥以太子少保崔光逺充荆襄招讨使右羽林大将军王仲升充申安沔等州节度使右羽林将军李抱真为郑陈颍亳四州节度使庚寅史思明陥东京及齐汝郑滑等州冬十月乙巳李光弼及史思明战于河阳败之壬戌吕諲起复十一月庚午贬第五琦为忠州刺史十二月乙巳康楚元伏诛史思明冦陜州神策军将卫伯玉败之甲寅以御史大夫史翽为山南东道节度使
　　上元元年春正月辛巳李光弼进位太尉兼中书令余如故以杭州刺史侯令仪为浙江西道节度兼江宁军使戊子朔方节度使郭子仪兼邠宁鄜坊两道节度使二月癸巳以右丞崔寓为蒲同晋绛等州节度使庚戌第五琦除名长流夷州癸丑以太子少保崔光逺为鳯翔尹秦陇节度使三月壬申京兆尹李若幽为成都尹劒南节度使夏四月甲午李光弼奏破贼于河阳戊申襄州部将张惟瑾反杀其节度使史翽戊午以右丞萧华为河中尹充同晋绛等州节度使己未以来瑱为山南东道节度使庚申以右羽林大将军郭英又为陜西节度潼闗防御等使闰月甲子制彭王仅充河西节度大使兖王僴北庭节度大使泾王侹陇右节度大使杞王倕陜西节度大使兴王佋鳯翔节度大使蜀王傀邠宁节度大使并不出閤【考证曰肃宗诸子无名傀封蜀王者疑召王偲之误按代宗诸子传蜀王遡大厯十四年始王考通鉴大厯十四年五月徳宗即位立王弟傀为蜀王建中二年】
　　【十一月蜀王傀更名遂三年正月蜀王遂更名遡则蜀王傀乃代宗之子且在大厯年始封此时安得有蜀王傀旧书之误无疑又按肃宗诸子传召王偲不言为邠宁节度彭王仅传云史思明陷河洛羣臣请以诸王临统方镇兵遥相维压于是诏仅充河西节度兖王北庭泾王陇右杞王陜西兴王鳯翔并为大使亦不言召王偲为邠宁节度考证亦误】丁夘太原尹王思礼进位司空甲戌徙封赵王系为越王己夘大赦改元赐文武官爵追封太公望为武成王张惟瑾降五月丙午太子太傅苖晋卿为侍中壬子吕諲罢癸丑以河南尹刘晏为戸部侍郎勾当度支铸钱盐铁等使六月乙丑诏先铸重棱钱一当五十宜减当三十开元宜一当十李光弼及史思明战扵怀州败之秋七月丁未上皇自兴庆宫移居西内丙辰开府高力士配流巫州内侍王承恩播州魏悦溱州左龙武大将军陈元礼致仕八月丁丑以太子宾客吕諲为荆澧朗硖忠五州节度使己卯以将作监王昂为河中尹晋绛等州节度使冬十月壬申以庐州刺史赵良弼为浙江东道节度使青州刺史殷仲卿为淄沂沧徳棣等州节度使甲申以兵部侍郎尚衡为青登等州节度使十一月甲午扬州长史刘展反陥润州升州十二月庚辰以右羽林大将军李鼎为鳯翔尹兴鳯陇等州节度使是嵗吐蕃陥廓州
　　二年春正月辛卯温州刺史季广琛为浙江西道节度使甲寅降死罪流已下原之乙卯刘展伏诛二月己未党项防寳鸡入散闗陥鳯州刺史萧死之鳯翔尹李鼎败之癸亥以鳯翔尹崔光逺为成都尹劔南节度使太子詹事崔圆为淮南节度使戊寅李光弼及史思明战于北邙败绩思明陥河阳癸未贬李揆为袁州长史以前河中尹萧华为中书侍郎同平章事三月甲午史朝义防陜州卫伯玉击败之戊戍史思明为其子朝义所杀李光弼以失律让太尉中书令许之授侍中河中尹晋绛等州节度观察使夏四月乙卯嗣岐王珍得罪废为庶人于溱州安置【按旧书在四月乙亥朔据本年正月丁亥朔则四月朔不应是乙亥今从通鉴作乙卯】己未以吏部侍郎裴遵庆为黄门侍郎同中书门下平章事青州刺史尚衡兖州刺史能元皓并奏破贼壬午梓州刺史段子璋反陥遂州刺史嗣虢王巨死之五月甲午史朝义将令狐彰以滑州降授御史中丞依前滑魏徳贝相六州节度使【胡三省曰滑卫相贝魏博六州　按旧书脱卫州胡三省注增卫博二州而无徳州考方镇表是年置滑卫节度治滑州领州六滑卫相魏徳贝寻以徳州淄沂节度而増领博州故胡注无徳州也】乙未剑南节度使崔光逺克东川段子璋伏诛庚子进李光弼太尉兼侍中充河南副元帅都统河南淮南山南东道五道行营节度镇临淮北京留守王思礼卒辛丑以鸿胪卿管崇嗣为太原尹北京留守河东节度副大使六月己卯以鳯翔尹李鼎为陇右节度营田等使秋七月癸未朔日有食之八月辛巳以李若幽充朔方镇西北庭陈郑等州节度使赐名国贞九月壬寅大赦去乾元大圣光天文武孝感之号其年号但称元年去上元之号以十一月为嵗首月以斗所建辰为名元年建子月丙午卫伯玉及史朝义战于永宁败之己酉朝献于太清宫庚戌享于太庙建丑月辛亥有事于南郊己未来瑱及史朝义战于汝州败之乙亥侯希逸及朝义将李怀仙战于范阳败之寳应元年建寅月丙戌盗发敬陵惠陵甲辰李光弼克许州戊申史朝义陥营州建卯月辛亥大赦赐文武官阶爵以京兆府为上都河南府为东都鳯翔府为西都江陵府为南都太原府为北都壬子羌浑奴刺防梁州癸丑河东军乱杀其节度使邓景山乙丑河中军乱杀李国贞及其节度使荔非元礼建辰月甲午奴刺防梁州戊申萧华罢以户部侍郎元载同中书门下平章事建巳月壬子楚州刺史崔侁献定国寳玉十三枚甲寅圣皇天帝崩帝自仲春不豫闻上皇登遐疾转剧乙丑诏皇太子监国大赦改元为寳应元年复以正月为嵗首余月并依常数丙寅帝崩于长生殿年五十二諡曰文明武徳大圣大宣孝皇帝庙号肃宗陵曰建陵肃宗至徳一载【至徳元载即宗天寳十五载】乾元二年上元二年寳应一年凡五年












　　钦定续通志卷八
　　钦定四库全书
　　钦定续通志卷九
　　唐纪【九】
　　代宗
　　代宗皇帝讳豫肃宗长子也母曰章敬皇后吴氏宗诸孙百余人代宗最长聪明寛厚喜愠不形于色而好学强记初名俶封广平郡王禄山陷京师代宗从肃宗搜兵灵武以为兵马元帅时朝廷草创兵募寡弱代宗推心示信招怀流散比至彭原兵众数万及肃宗回幸凤翔时房琯郭子仪继战不利贼锋方鋭屡来寇袭代宗选求勇干频挫其锋及兴师进讨回纥叶防王子率兵入助勇冠诸蕃代宗优接之与结为兄弟乃以李嗣业为前军郭子仪为中军王思礼为后军屯于香积寺贼众十万阵于其北而别伏精骑于阵东欲袭官军之后朔方左厢兵马使仆固怀恩引回纥就击之翦灭殆尽李嗣业又与回纥出贼阵后与官军夹击之贼遂大溃贼将之守长安者闻败弃城走遂复京城乃留思礼屯于苑中代宗率大军以东贼将严庄拒于陜州代宗率子仪等与战于州西大败之安庆绪奔于河北遂复东都肃宗还京师进封楚王乾元元年三月徙封成王四月立为皇太子乃更名豫【新书初太子生之嵗豫州献嘉禾于是以为祥更今名】寳应元年四月肃宗寝疾诏皇太子监国及肃宗疾笃张皇后恶李辅国欲与太子诛之太子不可后乃与越王系谋以肃宗命召太子入宫中官李辅国程元振知之止太子无入即勒兵入宫杀系及兖王僴而幽皇后于别殿是夕肃宗崩元振等乃迎太子见羣臣于九仙门明日发丧己巳即皇帝位于柩前甲戌以子奉节郡王适为天下兵马元帅郭子仪罢副元帅乙亥进封适为鲁王兵部尚书判元帅行军闲廏等使李辅国进号尚父飞龙闲廏副使程元振为右监门将军五月壬午以李辅国为司空兼中书令余如故【按新纪及宰相表皆不言兼中书令李辅国传云尊为尚父又册进司空兼中书令新纪表脱误又按旧书作五月己夘朔新书作五月壬午通鉴亦同今从新书】丙戌嗣鲁王宇改封邹王李光弼进封临淮王庚寅追尊母为皇太后丙申李光弼及史朝义战于宋州败之改乾元大小钱并一当一以户部侍郎同中书门下平章事元载充度支转运使【按肃宗本纪寳应元年建辰月载已同平章事矣此乃充转运使耳旧纪误仍以同平章事作新衔今据考证改】丁酉大赦赐文武官阶爵刺史予一子官子为父后者勋一转免民诸色逋赋进封子益昌郡王邈为郑王延庆王迥韩王追复庶人王氏为皇后瑛珤琚皆复其封号棣王琰永王璘并与昭雪六月辛亥追废皇后张氏越王系兖王僴皆为庶人己未罢尚父李辅国判元帅行军及兵部尚书闲廏等使辛酉以辅国为博陆王罢中书令秋七月辛巳观军容使鱼朝恩封冯翊郡开国公宦官程元振为镇军大将军保定郡开国公乙酉杀襄州刺史裴茙【按来瑱传作裴茙通鉴亦同旧书作裴义新书作裴茂疑误今从来瑱传改正】八月辛未台州人袁晁反陷台州连陷浙东州县乙亥徙封适为雍王【按徳宗纪在八月旧书作九月丁丑误】九月丁丑以山南东道节度使来瑱为兵部尚书同中书门下平章事节度如故程元振进封邠国公丙申右仆射山陵使裴冕贬施州刺史回纥来请助讨贼冬十月辛酉诏天下兵马元帅雍王适统河东朔方及诸道行营回纥等兵十余万讨史朝义会军于陜州加朔方行营节度使大宁郡王仆固怀恩同中书门下平章事壬戌盗杀李辅国癸酉雍王适克怀州甲戌与史朝义战于横水大败之乙亥雍王克东都十一月丁亥朝义将薛嵩以相衞洺邢四州降丁酉张忠志以赵定深恒易五州降十二月庚戌太子太师邠国公韦见素薨辛未仆固怀恩为尚书左仆射兼中书令灵州大都督府长史河北副元帅【按怀恩传雍王以元帅为中军拜怀恩同中书门下平章事为之副通鉴亦云加左仆射兼中书令新书皆不载疑脱误新书通鉴皆在十一月己亥旧书在十二月辛未】吐蕃陷临洮秦成渭等州
　　广徳元年春正月癸未以国子祭酒刘晏为吏部尚书同中书门下平章事度支诸使如故甲申史朝义自杀【按考异云诸军围朝义于莫州已在去年十一月末而河洛春秋云围城四十日仆固怀恩旧传亦云攻守月余然则朝义之死必在今年正月明矣诸书皆云朝义此年正月被杀而实録误在寳应元年十一月旧纪因之又脱十一月字今从新书】其将李怀仙以幽州降田承嗣以魏州降壬寅削来瑱官爵长流播州寻赐死闰月戊申以史朝义降将张忠志为检校礼部尚书清河郡王充成徳军节度使赐姓名李寳臣薛嵩为检校刑部尚书相衞等州节度使李怀仙检校兵部尚书兼侍中武威郡王幽州节度使田承嗣检校户部尚书鴈门郡王魏博等州都防御使三月甲辰山南东道兵马使梁崇义杀大将李昭据城自固乃授崇义山南东道节度使辛酉宗皇帝于泰陵庚午肃宗皇帝于建陵夏四月庚辰河南副元帅李光弼奏生擒袁晁浙东州县悉平六月癸未以陈郑泽潞节度使李抱玊检校司空封武威郡王河中节度使王昂检校刑部尚书封防国公同华节度使李怀让检校工部尚书同日入省甲午同华节度使李怀让为程元振所构自杀秋七月壬寅羣臣上尊号曰寳应元圣文武孝皇帝壬子大赦改元免民逋负户三丁免其一庸调给复河北三年以雍王适兼尚书令仆固怀恩加太保给功臣铁券藏名于太庙图形于凌烟阁丁巳仆固玚充朔方行营节度使是月吐蕃寇河陇入大震关陷兰廓河鄯洮岷等州八月仆固怀恩反于汾州九月壬寅遣裴遵庆慰抚之乙丑泾州刺史髙晖叛附于吐蕃冬十月辛未髙晖引吐蕃犯京畿寇奉天武功盩厔等县自司竹园渡渭循南山而东壬申雍王适为关内兵马元帅郭子仪副之癸酉渭北行营兵马使吕日将及吐蕃战于盩厔败之乙亥又战败绩丙子帝如陜州丰王珙有罪伏诛戊寅吐蕃入京师立广武王承宏为皇帝辛巳车驾至陜州郭子仪在商州会六军使张知节乌崇福长孙全绪等率兵继至旧将王甫招京城少年大击鼓于朱雀街吐蕃震慑奔溃庚寅子仪复京城壬辰以元载判元帅行军司马癸巳以郭子仪为西京留守髙晖闻吐蕃溃东走至潼关守将李伯越擒杀之十一月辛丑削程元振官爵放归田里壬寅广州市舶使吕太一反逐其节度使张休十二月甲午帝至自陜州乙未苗晋卿裴遵庆罢宗正卿李岘为黄门侍郎同中书门下平章事丙申放承宏于华州吐蕃陷松州维州
　　二年春正月癸卯尚书右丞顔真卿为刑部尚书充朔方宣慰使癸亥刘晏李岘罢右散骑常侍王缙为黄门侍郎太常卿杜鸿渐为兵部侍郎同中书门下平章事罢度支使以户部侍郎第五琦专判度支及诸道盐铁转运铸钱等使郭子仪兼河东副元帅河中观察等使二月己巳立雍王适为皇太子【新旧书徳宗纪皆在二月新书代宗纪在正月】癸酉帝朝献于太清宫甲戌享于太庙乙亥有事于南郊己丑大赦赐内外官阶爵三月辛丑给复河南府二年夏四月癸未制仆固怀恩先任灵州大都督府长史单于镇北副元帅朔方节度使宜并停其太保兼中书令大宁郡王如故秋七月己酉李光弼薨八月丁夘王缙为侍中持节都统河南淮南山南东道节度行营事进封太原郡公壬申王缙罢侍中癸巳王缙兼领东京留守九月丙午河东节度使辛云京检校尚书右仆射同中书门下平章事太原尹北京留守郭子仪加太尉充北道邠宁泾原河西已东通和吐蕃及朔方招抚使陈郑泽潞节度使李抱玉进位司徒充南道通和吐蕃使凤翔秦陇临洮已东观察使子仪让太尉许之己未劒南节度使严武及吐蕃战于当狗城败之冬十月丙寅仆固怀恩引吐蕃寇邠州节度使白孝徳闭城拒守丁卯寇奉天京师戒严辛未朔方兵马使郭晞及吐蕃战于邠州西败之严武奏収吐蕃盐川城十一月乙酉吐蕃溃走京师解严河西节度使杨志烈及仆固怀恩战于灵州败绩
　　永泰元年春正月癸巳朔大赦改元戊申李抱玉兼凤翔陇右节度使兼南道通和吐蕃凤翔秦陇临洮已东观察处置等使仍命四镇行营节度使马璘为副和吐蕃使二月戊寅党项羗寇富平焚定陵寝殿三月丙午李抱玉让司徒改授左仆射同平章事庚戌吐蕃请和宰臣元载杜鸿渐与吐蕃使盟于兴唐寺夏四月戊子太保致仕苗晋卿薨庚寅剑南节度使检校吏部尚书严武卒五月癸丑以尚书右仆射定襄郡王郭英乂为成都尹充剑南节度使秋七月辛卯淄青兵马使李怀玉逐其节度使侯希逸以郑王邈为平卢淄青节度大使令怀玉权知留后事九月仆固怀恩诱回纥吐蕃党项奴刺寇边怀恩死于灵州己酉郭子仪自河中至进屯泾阳李忠臣屯东渭桥李光进屯云阳马璘郝庭玉屯便桥骆奉仙李伯越屯盩厔李抱玉屯凤翔周智光屯同州杜冕屯坊州帝亲率六军屯苑内丁巳同华节度使周智光及吐蕃战于澄城败之智光入鄜州杀其刺史张麟遂焚坊州冬十月己未吐蕃至邠州与回纥入寇辛酉寇奉天癸亥寇同州丁卯回纥请降癸酉郭子仪及吐蕃战于灵台败之京师解严闰月辛夘李怀光克灵州丙午封朔方大将孙守亮等九人为异姓王李国臣等十三人为同姓王丁未百官请纳职田充军费戊申进封渭北节度使李光进为武威郡王以刑部侍郎路嗣恭检校工部尚书朔方节度使充关内副元帅劒南西山兵马使崔旰反寇成都邛州柏茂林泸州杨子琳劒南李昌巙皆起兵讨旰蜀中乱十一月宰臣河南都统王缙请减诸道军资钱四十万贯修洛阳宫从之大厯元年春二月丁亥朔释奠于国学乙未贬刑部尚书顔真卿为峡州员外别驾壬子杜鸿渐兼成都尹充山南西道劒南东川等道副元帅癸丑以山南西道节度使张献诚兼充劒南东川节度使邛州刺史柏茂林充邛南防御使劒南西山兵马使崔旰为茂州刺史充劒南西山防御使三月癸未张献诚及崔旰战于梓州败绩夏六月戊戌以淮南节度使崔圆检校尚书右仆射秋八月壬寅以茂州刺史崔旰为成都尹劒南西川节度使邛州刺史柏茂林为邛南节度使癸卯鱼朝恩加内侍监判国子监事充鸿胪礼賔等使进封郑国公九月辛巳吐蕃陷原州冬十一月甲子大赦改元十二月癸卯周智光反杀前虢州刺史厐充
　　二年春正月丁巳郭子仪讨周智光甲子智光伏诛戊寅给复同华二州两年二月丙戍封华州牙将姚怀为感义郡王李延俊为承化郡王夏四月癸酉以工部侍郎徐浩为岭南节度使六月壬寅荆南节度使衞伯玉封城阳郡王秋七月戊申右散骑常侍于休烈为检校工部尚书知省事八月壬寅杀驸马都尉姜庆九月甲寅吐蕃寇灵州进寇邠州郭子仪屯于泾阳京师戒严是秋桂州山獠反冬十月戊寅路嗣恭及吐蕃战于灵州败之京师解严甲申减京官职田三分之一给军粮十一月庚申改黄门侍郎依旧为门下侍郎
　　三年春二月癸巳商州兵马使刘洽杀其刺史殷仲卿三月乙巳朔日有食之夏四月戊寅山南西道节度使张献诚以疾辞位以右羽林将军张献恭为山南西道节度使五月乙卯追諡故齐王倓为承天皇帝戊辰以劒南西川节度使崔旰检校工部尚书改名宁庚午以邛州刺史鲜于叔明为梓州刺史充劒南东川节度使六月壬辰幽州兵马使朱希彩杀其节度使李怀仙【新书作壬寅系崔圆卒条下此依旧书】庚子淮南节度使赵国公崔圆卒闰月己酉郭子仪加司徒庚申王缙兼幽州节度使以尚书右丞韦元甫为淮南节度使丁卯以幽州节度副使朱希彩知幽州留后秋七月泸州刺史杨子琳反陷成都劒南节度留后崔寛败之八月壬戌吐蕃寇灵州丁卯寇邠州京师戒严戊辰邠宁节度使马璘及吐蕃战败之庚午河东节度使太原尹同中书门下平章事辛云京卒王缙兼太原尹北都留守充河东节度使余官如故九月壬午吐蕃寇灵州朔方将白元光败之壬辰又败之于灵武京师解严冬十月乙未以京兆尹李勉为广州刺史充岭南节度使十一月丁亥朱希彩为幽州长史充幽州卢龙节度使十二月己酉以邠宁节度使马璘为泾原节度使移镇泾州泾原兵马使王章之谋反伏诛
　　四年春二月乙巳以泸州刺史杨子琳为峡州团练使【旧书作峡州刺史此据通鉴改】乙卯杜鸿渐罢副元帅三月遣御史税商钱甲戌免京兆今嵗税庚寅江西团练使魏少游封赵国公六月丁酉以太子詹事臧希让检校工部尚书充渭北节度使以渭北节度使李光进为太子太保秋七月癸未降死罪流以下原之八月以久民困官出米二万石减粜以惠贫民冬十一月甲戌吐蕃寇灵州朔方留后常谦光败之乙亥杜鸿渐卒丙子左仆射裴冕同中书门下平章事充东都留守河南淮南淮西山南东道副元帅十二月戊戌裴冕薨是嵗广州人冯崇道桂州人朱济时反容管经畧使王翃败之
　　五年春正月辛卯以陜州节度使皇甫温为凤翔节度使凤翔节度使李抱玉为河西陇右山南西道副元帅壬辰河南尹张延赏充东都留守罢河南等道副元帅以其兵属留守三月癸酉鱼朝恩有罪自杀夏四月庚子湖南兵马使臧玠杀其团练使崔灌据潭州为乱澧州刺史杨子琳道州刺史裴虬衡州刺史杨济讨之丁未封朱希彩髙密郡王六月己未以彗星灭赦天下见禁囚徒秋七月丁卯以浙东观察使薛兼训为检校工部尚书太原尹北都留守充河东节度使九月丁丑吐蕃寇永夀
　　六年春二月壬寅李抱玉罢山南西道副元帅岭南蛮梁崇牵据容州三月王翃讨平之夏四月己未澧州刺史杨子琳来朝赐名猷秋八月乙卯淮南节度使韦元甫卒庚午以御史大夫张延赏为淮南节度使
　　七年春正月庚子以检校户部尚书路嗣恭为江西观察使二月甲寅兵部侍郎李涵为浙西观察使夏五月乙未以旱大赦减膳彻乐是秋卢龙将李怀瑗杀其节度使朱希彩冬十月辛未以权知幽州卢龙节度留后朱泚检校左散骑常侍充幽州卢龙节度使丙子以太府卿吕崇贲为岭南节度使十一月庚辰免巴逢渠集壁充通开八州二嵗租庸
　　八年春正月壬午昭义军节度使薛嵩卒甲辰诏京官三品已上及郎官御史嵗举刺史县令一人二月丁夘朱泚加检校户部尚书封怀宁郡王【按旧书丁夘上有阙文正月丁丑朔则丁夘当在二月】壬申永平军节度使令狐彰卒三月丙子以工部尚书季勉为永平军节度使夏五月壬辰赦京师癸卯降天下死罪流已下原之秋八月己未吐蕃寇灵州郭子仪与战于七级渠败之辛未幽州节度使朱泚遣弟滔将精骑诣泾州防秋九月壬午循州刺史哥舒晃反杀岭南节度使吕崇贲戊子诏京官五品已上各上封事冬十月癸卯加田承嗣同平章事吐蕃寇泾州邠州丙寅朔方兵马使浑瑊与吐蕃战于宜禄败绩泾原节度使马璘复与战于潘原败之十一月乙丑以江西观察使路嗣恭为岭南节度使浙东观察使陈少游为淮南节度使
　　九年春正月壬寅汴宋节度使田神功卒二月辛未徐州军乱逐其刺史梁乗己丑以田神玉权知汴宋留后夏四月壬辰大赦五月丙寅加马璘尚书左仆射知省事秋八月戊寅以皇甫温为浙东观察使九月庚子幽州节度使朱泚来朝乙巳渭北节度使臧希让卒冬十一月庚子以商州刺史李国清为陜州观察使十二月壬辰降京师死罪流已下原之
　　十年春正月丁酉昭义军兵马使裴志清逐其节度使薛防叛附于田承嗣乙未朱泚请西征吐蕃以弟滔为幽州留后许之戊申田承嗣反癸丑陷洺州二月乙丑陷衞州刺史薛雄死之辛未封子述睦王逾郴王连恩王遘鄜王迅随王【旧书无之据通鉴増】造忻王暹韶王运嘉王遇端王遹循王通恭王达原王逸雅王丙子河阳军乱逐三城使常休明三月甲午陜州军乱逐其观察使李国清夏四月乙未贬田承嗣为永州刺史仍诏河东成德幽州淄青淮西永平汴宋泽潞河阳诸道出师进讨给复昭义五州二年五月乙未魏博将霍荣国以磁州降六月甲戌成徳军节度使李寳臣及田承嗣战于冀州败之秋八月己丑田承嗣寇磁州九月壬寅降京师死罪流已下原之壬子吐蕃寇临泾癸丑寇陇州丙辰李抱玉击败之丁巳马璘又败之于百里城冬十月辛酉朔日有食之甲子昭义军节度使李承昭及田承嗣战于清水败之己丑尚书右仆射裴遵庆卒十一月丁酉魏博将呉希光以瀛州降丁未路嗣恭克广州哥舒晃伏诛
　　十一年春正月庚寅田承嗣降辛亥崔宁及吐蕃战败之二月癸亥荆南节度使衞伯玉卒夏四月己夘以前淮南节度使张延赏为江陵尹荆南节度使汴州都虞候李灵耀反五月癸巳以永平军节度使李勉充汴宋等八州节度观察留后秋七月庚寅田承嗣寇滑州李勉与战败绩八月丙寅加幽州节度使朱泚同中书门下平章事甲申淮西节度使李忠臣河阳三城使马燧及李勉讨李灵耀九月乙丑李忠臣等及李灵耀战于郑州败绩冬十月乙酉战于中牟败之又败之于西梁固田承嗣以兵援灵耀李忠臣逆击于匡城大败之甲寅灵耀伏诛十二月丁亥加平卢淄青节度使饶阳郡王李正已成徳军节度使陇西郡王李宝臣并检校司空同中书门下平章事庚寅泾原节度使检校尚书左仆射知省事扶风郡王马璘卒丁酉以泾原节度副使张掖郡王段秀实权知河东节度留后昭义节度使李承昭称疾以泽潞行军司马李抱玉权知磁邢兵马留后庚戌加淮西节度使西平郡王李忠臣检校司空同中书门下平章事仍兼汴州刺史
　　十二年春正月辛酉以段秀实为泾州本州团练使二月戊子以李正已之子纳为淄青节度留后三月乙夘河西陇右副元帅凉国公李抱玉卒癸亥以太原少尹河南节度行军司马权知河东留后鲍防为太原尹北都留守河东节度使庚午复授田承嗣魏博节度使官并如故辛巳元载有罪伏诛贬王缙括州刺史夏四月壬午太常卿杨绾为中书侍郎礼部侍郎常衮为门下侍郎并同中书门下平章事赐田承嗣铁券癸巳诏谏官献封事勿限时丁酉吐蕃寇黎雅二州崔宁击败之五月甲戌以前安南都防张伯仪为岭南节度使秋七月己巳杨绾薨八月癸巳赐东川节度使鲜于叔明姓李氏九月辛酉以泾原节度副使段秀实为四镇北庭行营泾原郑棣等节度使庚午吐蕃寇坊州十一月壬子山南西道节度使张献恭及吐蕃战于岷州败之十二月丁亥崔宁及吐蕃战于西山败之庚子以朱泚兼陇右节度使权知河西泽潞行营兵马事
　　十三年春正月戊辰回纥寇并州鲍防与战于阳曲败绩二月庚辰代州刺史张光晟及回纥战于羊武谷败之夏四月甲辰吐蕃寇灵州常谦光击败之秋七月辛未吐蕃寇盐州庆州八月甲戌李寳臣请复姓张从之十四年春二月癸未魏博节度使田承嗣卒其兄子悦自称留后三月丁未汴宋将李希烈逐其节度使李忠臣自称留后辛酉以前容管经略使王翃为河中少尹知府事夏四月癸未张寳臣复请姓李从之五月癸卯帝有疾辛酉诏皇太子监国是夕皇帝崩于紫宸内殿遗诏皇太子柩前即位以郭子仪摄冢宰八月庚申羣臣上尊諡曰睿文孝武皇帝庙号代宗陵曰元陵代宗广徳二年永泰一年大厯十四年凡十七年









　　钦定续通志卷九
<史部,别史类,钦定续通志>
　　钦定四库全书
　　钦定续通志卷十
　　唐纪【十】
　　徳宗一
　　徳宗皇帝讳适代宗长子也母曰睿贞皇后沈氏肃宗元年建丑月封奉节郡王代宗即位以为天下兵马元帅进封鲁王八月徙封雍王时史朝义据东都十月德宗会诸军屯于陜州诸将进击史朝义败之朝义走河北遂复东都十一月朝义死河北平进兼尚书令与功臣郭子仪等图形凌烟阁广徳二年二月立为皇太子大厯十四年五月癸亥以代宗遗诏即皇帝位于太极殿闰月壬申贬中书舍人崔祐甫为河南少尹甲戌贬常衮为河南少尹以崔祐甫为门下侍郎同中书门下平章事【按旧书不言常衮先贬河南少尹新书不载贬崔祐甫及常衮再贬潮州刺史考兴祐甫传常衮劾祐甫请贬潮州刺史帝以为重改河南少尹时郭子仪朱泚异以平章事当署尾衮如故事代署子仪泚入言祐甫不宜贬帝曰卿内何所言今云非耶二人对初不知帝怒以衮为罔上即两拱职以衮为河南少尹而拜祐甫门下侍郎同中书门下平章事常衮传衮奏贬祐甫为河南少尹帝怒使与祐甫换秩再贬潮州刺史新旧书互有脱畧】丙子罢诸州府新罗渤海嵗贡鹰鹞戊寅罢山南贡枇杷江南柑橘非供宗庙者辛巳罢邕府嵗贡奴婢罢棃园乐工三百人及剑南嵗贡春酒甲申郭子仪加号尚父兼太尉中书令余官如故以朔方都虞候李怀光为河中尹邠宁庆晋绛慈隰等州节度使以朔方右留后常谦先兼灵州大都督西受降城定逺军天德盐夏丰节度等使以朔方左留后单于副都防浑瑊为单于大都防振武军东中二受降城镇北及绥银麟胜等军州节度营田使丙戍罢献祥瑞贡器饰金银者还之丁亥出宫人放舞象三十二于荆山之阳五坊鹰犬皆放之辛邜以河阳三城使马檖检校工部尚书兼太原尹北都留守河东节度使壬辰以河东节度留后鲍防为京畿观察使丙申兵部侍郎黎干以罪赐死以户部侍郎判度支韩滉为太常卿吏部尚书刘晏判度支盐铁转运等使初晏与滉分掌天下财赋至是晏都领之六月己亥朔大赦赐文武官阶爵加李正已司徒太子太傅崔宁李勉以本官同平章事庚子封子诵为宣王谟舒王谌通王谅防王详肃王己巳封弟乃为益王遂蜀王丙午诏六品以上清望官每日二人待制癸丑诏皇族五服已上居四方者家一人赴山陵己未罢扬州嵗贡端午日江心所铸镜幽州麝香癸亥诏举可任刺史县令者秋七月戊辰朔日有食之庚午弛邕州金坑禁辛夘罢酤八月甲辰以道州司马杨炎为门下侍郎怀州刺史乔琳为御史大夫同中书门下平章事乙巳还吐蕃俘冬十月丁酉吐蕃云南蛮防茂扶文黎等州鳯翔节度使朱泚金吾卫大将军曲环击败之己酉葬代宗皇帝于元陵戊午罢九成宫贡立兽炭鑪襄州种蔗蒻工以沙苑豢猪三千头给贫民十一月辛未以鸿胪卿贾耽为山南西道节度使壬午乔琳罢癸巳加崔宁兼灵州大都督单于镇北大都防朔方节度等使出镇坊州以荆南节度使兼江陵尹张延赏兼成都尹剑南西川节度使十二月乙夘立宣王诵为皇太子丙寅晦日有食之
　　建中元年春正月丁卯朔改元羣臣上尊号曰圣神文武皇帝己巳朝献于太清宫庚午享于太庙辛未有事于南郊大赦赐文武官阶爵子为父后者勲两转遣黜陟使于天下二月丙申初定两税癸夘以泾原节度使段秀实为司农卿己酉贬尚书左仆射刘晏为忠州刺史癸丑昭义军节度留后李抱真为本道节度使三月甲戍以前司农卿庾凖为江陵尹荆南节度使夏四月乙未泾原禆将刘文喜据城反伏诛六月甲子崔祐甫薨辛丑筑奉天城秋七月己丑赐忠州刺史刘晏死八月丁未加朱泚中书令余官如故以舒王谟为泾原节度大使尚书右丞孟皥为泾州刺史知留后丁巳遥尊母沈氏曰皇太后冬十月庚寅以睦王述为奉迎皇太后使工部尚书乔琳副之
　　二年春正月戊辰成德军节度使李宝臣卒其子惟岳自称留后魏博节度使田悦反神防都虞候李晟河东节度使马燧昭义军节度使李抱真河阳节度副使李芃讨之以永平节度使李勉为汴滑等州河阳三城节度都统二月乙未以御史中丞卢为御史大夫领京畿观察使以桂管观察使李昌巙为江陵尹荆南节度使乙巳卢为门下侍郎同中书门下平章事乙夘振武军乱杀其帅彭令芳及监军刘惠先夏四月庚寅加梁崇义同中书门下平章事崇义不奉诏五月丙寅以军兴増商税为十一六月癸巳淮宁军节度使李希烈充汉南汉北诸道兵马招讨使封南平王以讨梁崇义庚寅以浙江西道为镇海军加苏州刺史韩滉检校礼部尚书充镇海军节度使浙江东西道观察等使辛丑尚父中书令汾阳王郭子仪薨壬子以李芃为河阳三城懐州节度使秋七月戊午朔伊西北庭节度使李元忠为北庭大都防四镇节度留后郭昕为安西大都防四镇节度使庚申杨炎罢以前永平军节度使张镒为中书侍郎同中书门下平章事司空淮阳王侯希逸卒辛巳以邠宁节度使李懐先兼灵州大都督单于镇北大都防朔方节度使壬午以幽州陇右节度使中书令朱泚为太尉田悦防临洺马燧等击败之八月辛夘平卢节度使司徒李正已卒其子纳自称留后壬子梁崇义伏诛李惟岳将张孝忠以易定二州降九月辛酉以孝忠为恒州刺史充成德军节度使壬戌加陈希烈同中书门下平章事癸亥路嗣恭卒甲子以晋绛观察使李丞为山南节度使戊辰以杭州刺史元全柔为黔中经畧招讨兼观察等使冬十月戊申李纳将李洧以徐州降十一月辛酉李纳防徐州宣武节度使刘洽与战败之丁丑马燧及田悦战于双岗败之甲申李纳将王涉以海州降十二月丁酉马万通以宻州降以马燧为魏博招讨使
　　三年春正月丙寅朱滔张孝忠及李惟岳战于束鹿败之辛未诏减常膳闰月乙未李惟岳将康日知以赵州降甲辰成徳军兵马使王武俊杀李惟岳传首京师庚戍马燧及田悦战于洹水败之二月加朱滔检校司徒张孝忠检校兵部尚书易定沧三州节度使以王武俊为恒冀都团练观察使康日知为深赵都团练观察使三月戊戌田悦将田昻以洺州降以岭南节度使张伯仪检校兵部尚书兼江陵尹荆南节度使以容管经畧使元琇为岭南节度使夏四月李纳将李士真等以德棣二州降壬戌封朱淊为通义郡王甲子借商钱戊寅张镒罢是月朱滔反陷德棣二州五月辛夘朔方节度使李懐先率神防及朔方军讨田悦丁酉加马燧同平章事李抱真检校右仆射李芃检校兵部尚书神防营招讨使李晟右散骑常侍六月王武俊反辛巳朱滔王武俊以兵救田悦至魏州是日李懐先兵亦至及马燧李抱真李芃等与战于连防山败绩秋七月癸巳停借商钱甲辰李勉检校司徒李希烈检校司空李怀先同平章事李芃封开阳郡王八月辛酉以泾原节度留后姚令言为泾原节度使九月丁亥初税商钱茶漆竹木冬十月辛亥以湖南观察使嗣曹王臯为江西节度使丙辰以吏部侍郎闗播为中书侍郎同中书门下平章事李希烈反十一月己夘以淮南节度使贾耽检校工部尚书山南东道节度使以兴鳯团练使严震为山南西道节度使是月朱滔田悦王武俊李纳各僭称王号丁丑李希烈自称天下都元帅太尉建兴王
　　四年春正月丁亥鳯翔节度使张镒与吐蕃尚结赞同盟于清水庚寅李希烈防汝州执刺史李元平甲午遣顔真卿宣慰李希烈军戊戌以龙武大将军哥舒曜为东都畿汝节度使率鳯翔邠宁泾原等军讨希烈丙午福建观察使常衮卒二月丁夘哥舒曜复汝州三月辛夘李希烈防鄂州刺史李兼败之丁酉张伯仪及李希烈战于安州败绩嗣曹王臯复蕲州夏四月庚申以李勉为淮西招讨使哥舒曜副之张伯仪为应援使贾耽嗣曹王臯副之丙子哥舒曜及李希烈战于颍桥败之五月乙未刘洽为淄青兖郓招讨制置使六月庚戌税屋间架筭除陌钱秋七月甲午以李揆为吐蕃会盟使八月丁未李希烈防襄城九月丙戌神防军行营兵马使刘德信及李希烈战于沪涧败绩发泾原诸道兵救襄城冬十月丁未泾原节度使姚令言反犯京师帝避贼西行戊申至奉天朱泚反自称权知六军司农卿段秀实左骁卫将军刘海宾死之壬子鳯翔军乱杀其节度使张镒癸丑李希烈陷襄城宣武军兵马使髙翼死之乙夘赐崔宁死丁巳吏部尚书萧复刑部侍郎刘从一谏议大夫姜公辅并以本官同中书门下平章事朱泚犯奉天禁军与战于城东败绩癸亥贼三面攻城浑瑊力战御之军将吕希倩高重杰死焉十一月乙亥以陇右节度判官陇州留后韦臯为陇州刺史奉义军节度使灵武留后杜希全盐州刺史戴休顔夏州刺史时常春合兵援奉天至漠谷为贼所败癸巳李怀光及朱泚战于鲁店败之神防将李晟自定州行营赴难军于渭桥十二月壬戌贬卢为新州司马白志贞为恩州司马赵賛为播州司马庚午李希烈陷汴州
　　兴元元年春正月癸酉朔帝在奉天行宫诏曰立政兴化必在推诚防己济人不吝改过朕嗣服丕构君临万邦失守宗祧越在草莽不念率徳诚莫追于既往永言思咎期有复于将来小子长于深宫之中暗于经国之务积习易溺居安忘危不知稼穑之艰难不恤征戍之劳苦致泽靡下究情不上通事既壅隔人懐疑阻犹昧省已遂用兴戎逺近骚然众庻劳止力役不息田莱多荒令峻于诛求疲民空于杼轴天谴于上而朕不寤人怨于下而朕不知驯致乱阶变起都邑万品失序九庙震惊上累于祖宗下负于蒸庶痛心腼面罪实在予赖天地降祐人只协谋将相极诚牙宣力羣盗斯屏皇维载张将宏逺图必布新令自今以后中外书奏不得言圣神文武之号可大赦天下改建中五年为兴元元年李希烈田悦王武俊李纳咸以勲旧继守藩维朕橅驭乖方致其疑惧皆由上失其道而下罹其灾一切并与洗涤复其爵位待之如初朱滔以泚连坐路逺必不同谋永念旧勲务存宏贷如能効顺亦与惟新朱泚反易天常盗窃名器暴犯陵寝所不忍言获罪祖宗朕不敢赦除泚外并从原宥应赴奉天并进收京城将士并赐名奉天定难功臣身有过犯减罪三等子孙过犯减罪二等先税除陌间架等钱竹木茶漆等税并停遣使分往诸道宣谕闗播罢【旧书系在上年十二月癸酉然于今年正月朔亦书癸酉知为误也】丙戌以吏部侍郎卢翰为兵部侍郎同平章事戊子萧复为山南荆湖淮南江西鄂岳浙江福建岭南等道宣慰使丙申以山南东道行军司马樊泽为山南东道节度使以浑瑊为行在都知兵马使康日知充奉诚军节度使二月甲子加李懐光太尉仍赐铁卷懐光反丁夘如梁州三月李懐光夺鄜坊京畿节度使李建徽神防军兵马使杨惠元兵惠元死之癸酉魏博兵马使田绪杀其节度使田悦自称留后以绪为魏博节度使丁亥加李晟兼京畿渭北鄜坊丹延节度使神防行营兵马使尚可孤为神防京畿渭南商州节度招讨使壬辰至梁洲丁酉加宣武军节度使刘洽同平章事己亥浑瑊检校左仆射同平章事充朔方节度使邠宁振武永平奉天行营副元帅授李怀光太子太保其余官秩并罢夏四月壬寅以邠宁兵马使韩游瓌为邠宁节度使癸夘以奉天行营兵马使戴休顔为奉天行营节度使甲辰李晟为京畿渭北商华副元帅甲寅姜公辅罢加剑南节度使张延赏同平章事泾原兵马使田希鍳杀其节度使溤河清自称留后甲子入蕃使左仆射李揆卒于鳯州乙丑浑瑊及朱泚将韩旻战于武功败之丙寅加李纳平章事王武俊降五月丙子李抱真以王武俊及朱淊战于经城败之【新旧书俱作京城误疑该通鉴改】壬辰尚可孤及朱泚战于蓝田败之乙未李晟又败之于苑北戊戌又败之于白华复京师六月癸夘姚令言伏诛甲辰朱泚伏诛己酉加李晟司徒兼中书令骆元先尚可孤检校左右仆射以泾州将田希鉴为泾原节度使癸丑以梁州为兴元府给复二年加浑瑊侍中韩游瓌检校左仆射戴休顔检校右仆射秋七月壬午至自兴元丁亥李怀先杀宣慰使孔巢父辛夘大赦赐文武官阶勲爵给复京兆府一年八月辛丑诏所司为赠太尉段秀实树碑立庙壬寅李希烈杀宣慰使顔真卿癸夘李晟为鳯翔陇右泾原四镇北庭行营兵马副元帅马燧为晋绛慈隰行营兵马副元帅浑瑊为河中同陜虢行营兵马副元帅甲辰以金吾大将军杜希全为灵州大都督西受降城天徳军灵盐丰夏节度营田等使以同绛节度使唐朝臣为鄜坊丹延等州节度使九月乙亥王武俊加检校司徒李抱真检校司空冬十月乙丑马燧复绛州闰月丁丑李晟至泾州诛其节度使田希鍳戊子李希烈将李澄以滑州降甲午以澄为汴滑节度使神防行营节度使尚可孤卒十一月癸邜宋亳节度使刘洽与曲环大破希烈之众于陈州戊午复汴州乙丑萧复罢十二月乙亥淮南节度使陈少防卒庚辰以刑部侍郎杜亚为淮南节度使
　　贞元元年春正月丁酉朔大赦改元罢酤壬戌以吉州长史卢为澧州别驾三月丁未李希烈陷邓州杀唐邓随招讨使黄金岳戊午加刘洽检校司空李纳司空夏四月乙丑徙封谊为舒王丁丑以江西节度使嗣曹王臯为江陵尹荆南节度使壬午浑瑊及李懐光战于长春宫败之丙戌马燧浑瑊为河中招抚使六月己丑朱滔卒涿州刺史刘怦自称留后辛夘以剑南西川节度使张延赏为中书侍郎同中书门下平章事左金吾卫大将军韦臯检校户部尚书兼成都尹剑南西川节度使戊子马燧及李怀光战于陶城败之秋七月丙午以镇海军浙江东西道节度使韩滉检校尚书左仆射同平章事江淮转运使壬子以刘怦为幽州卢龙节度使八月甲子以旱避正殿减膳甲戌李怀光伏诛丁丑给复河中同绛二州一年进马燧侍中浑瑊检校司空骆元光韩逰瓌唐朝臣各赐实封与一子官张延赏罢戊子前河阳节度使开封郡王李芃卒九月辛亥刘从一罢庚申幽州节度使刘怦卒辛巳以权知幽州卢龙军府事刘济为幽州卢龙节度使冬十一月癸卯有事于南郊大赦赐奉天兴元扈从百官収京将士阶爵
　　二年春正月壬寅卢翰罢以散骑常侍刘滋给事中崔造中书舍人齐映同中书门下平章事二月癸亥山南东道节度使樊泽及李希烈战于泌水败之夏四月丙寅李希烈为其牙将陈仙奇所诛甲申以仙竒为淮西节度使丁未以东川兵马使王叔邕为剑南东川节度使五月丁酉以伊西北庭节度留后杨袭古为北庭大都防伊西北庭节度使六月淮西兵马使吴少诚杀其节度使陈仙竒秋七月己酉以防王谅为申光随蔡节度大使以淮西兵马使吴少诚为蔡州刺史知节度留后以陇右行营节度使曲环为陈许节度使戊午以鄜坊节度使唐朝臣为单于大都防振武绥银节度使八月丙戌吐蕃防泾陇邠宁诸州九月丁酉义成军节度使武威王李澄卒以东都畿唐邓汝等防御观察使贾耽检校尚书右仆射兼义成军节度使乙巳吐蕃防好畤李晟败之于汧阳辛亥防鳯翔李晟又败之冬十一月甲午立淑妃王氏为皇后丁酉后崩辛丑吐蕃陷盐州十二月丁巳以韩滉兼度支诸道盐铁转运使吐蕃陷夏州又陷银州
　　三年春正月壬寅尚书左仆射张延赏同中书门下平章事壬子以兵部侍郎栁浑同中书门下平章事刘滋罢贬齐映夔州刺史戊寅镇海军节度使平章事晋国公韩滉卒二月己夘骆元先克盐夏二州三月丁未李晟为太尉马燧罢副元帅夏五月丁亥以浑瑊为吐蕃清水会盟使兵部尚书崔汉衡副之丙午以岭南节度使杜佑为尚书右丞以容管经畧使李复为岭南节度使闰月癸亥以荆南节度使嗣曹王臯为山南东道节度使以山南东道节度使樊泽为江陵尹荆南节度使辛未浑瑊及吐蕃盟于平凉为吐蕃兵所劫执副使崔汉衡杀判官韩弇六月丙戌以马燧为司徒罢其节度使以陜虢观察使李泌为中书侍郎平章事以左龙武将军李自良为太原尹河东节度使是月吐蕃驱盐夏二州居民焚其州城而去秋七月丙辰以左羽林大将军韩潭为夏绥银等州节度使壬申赐骆光姓名曰李元谅张延赏薨八月辛巳朔日有食之己丑栁浑罢九月丁巳吐蕃防汧阳丙寅陷华亭又陷泾州之连云堡冬十月甲申吐蕃防丰义韩游瓌败之乙酉防长武城城使韩全义败之壬辰射生将韩钦绪谋反伏诛






　　钦定续通志卷十
　　钦定四库全书
　　钦定续通志卷十一
　　唐纪【十一】
　　徳宗二　　　　顺宗
　　贞元四年春正月庚戌朔大赦予刺史一子官増戸垦田者加阶壬戌以左龙武大将军王栖曜为鄜坊丹延节度使庚午宣武军行营节度使刘昌为泾原节度使壬申刘元佐为四镇北庭行营副元帅甲戌华州节度使李元谅为陇右节度使夏四月己亥福建兵乱逐其观察使吴诜五月辛未以太子宾客吴凑为福建观察使吐蕃防泾邠寜庆鄜等州六月己亥封子謜为邕王【考证曰旧书封皇子皇弟邕王諌等七人为王按代宗诸子大厯中尽封无至贞元中始王者新书诸王传是年封宪宗以下十三王则弟当作孙七人当作十四人按大厯十四年徳宗封子谅为防王诸王传亦同惟文敬太子謜见爱于帝命为子至是封邕王旧书作邕王谅亦误】秋七月庚戌以浑瑊为邠宁庆副元帅以左金吾将军张献甫为邠宁节度使陈许防御兵马使韩全义充长武城及诸军行营节度使癸丑邠宁军乱都虞候杨朝晟讨平之八月乙酉检校司徒汧国公李勉薨九月庚申吐蕃防宁州张献甫击败之冬十一月横海军使沧州刺史程日华卒以其子懐直权知军州事【新旧纪及新书藩镇传俱在二年六月此据旧传及通鉴】五年春正月甲辰朔日有食之乙卯诏以二月一日为中和节李泌请以其日令百官进农书司农献穜稑之种王公戚里上春服士庶以刀尺相问遗村社作中和酒祭勾芒以祈年谷从之二月戊戌以程懐直为沧景观察使庚子大理卿董晋为门下侍郎御史中丞窦参为中书侍郎同中书门下平章事三月甲辰李泌薨夏吐蕃宼长武城韩全义击败之秋九月丙午韦臯及吐蕃战于台登北谷败之遂克雟州冬十二月壬申以陜虢观察使杜佑为淮南节度使
　　六年春正月诏出岐州无忧王寺佛骨迎置禁中二月乙亥遣使送还本寺夏闰四月乙卯诏常参官畿县令言事五月壬午以宁州刺史范希朝为单于大都防麟胜节度使秋八月辛丑杀皇太子妃萧氏冬十一月庚午有事于南郊赐文武官阶爵降囚罪徒以下原之是嵗吐蕃陷北庭杨袭古奔于西州回纥诱而杀之安西由是阻絶
　　七年春正月庚辰以湖南观察使裴胄为江西观察使以常州刺史李衡为湖南观察使三月壬戌左龙武统军戴休顔卒癸未义武军节度使张孝忠卒夏四月己未安南首领杜英翰反伏诛秋七月庚午以信州刺史郑叔则为福建观察使戊寅邕王謜为义武军节度使【謜旧书作谅説见前】以定州刺史张升云为留后庚辰以防州刺史赵昌为安南都防经畧招讨使冬十二月甲午以前福建观察使吴凑为陜虢观察使
　　八年春三月乙丑山南东道节度使嗣曹王臯薨【旧书作二月乙丑然正月丙展朔则二月不得有乙丑也当是三月】庚午宣武军节度使刘元佐卒襄州军乱都将徐诚讨平之丙子以荆南节度使樊泽为山南东道节度使以江西观察使裴胄为江陵尹荆南节度使己卯以吴凑为宣武军节度使夏四月吐蕃宼灵州庚寅以汴州留后刘士宁为宣武军节度使乙未贬窦参为郴州别驾以尚书左丞赵憬兵部侍郎陆贽为中书侍郎同中书门下平章事壬子吐蕃宼灵州五月癸酉平卢节度使李纳卒其子师古自称留后六月吐蕃防泾州秋八月乙丑以水灾遣使分道宣抚辛卯以李师古为平卢节度使九月丁巳韦臯及吐蕃战于维州败之乙亥以太子宾客薛珏为岭南节度使冬十一月壬子朔日有食之庚午山南西道节度使严震及吐蕃战于黒水堡败之
　　九年春正月癸卯初税茶二月庚戌以易定留守张升云为义武军节度使夏五月甲辰以义成军节度使贾耽为尚书左仆射尚书左丞卢迈同中书门下平章事以郑州刺史李融为义成军节度使丙午董晋罢秋八月庚戌李晟薨冬十一月乙酉有事于南郊大赦辛卯华州节度使李元谅卒十二月丙辰宣武军乱逐其节度使刘士宁壬戌以通王谌为宣武军节度使以宣武节度副使李万荣为节度留后朔方灵盐节度使余姚郡王杜希全卒
　　十年春正月乙酉以防王谅为朔方灵盐丰节度大使以朔方行军司马李栾为留后壬辰南诏蛮大破吐蕃于神川来献防二月丙午以瀛州刺史刘澭为秦州刺史陇右经畧军使乙丑义成军节度使李融卒三月乙亥以华州刺史李复为义成军节度使庚辰南诏蛮克吐蕃铁桥已东城垒一十六夏四月宣武军乱李万荣讨平之六月壬寅昭义军节度使义阳王李抱真卒诏以其将王延贵权知军事癸丑以祠部郎中袁滋为册南诏使丙寅韦臯击吐蕃克峨和城秋七月壬申以邕王謜为昭义军节度使王延贵为节度留后赐名防休洺州刺史元谊据州以叛钦州蛮反八月陷钦横浔贵等州九月戊戌定州张升云改名茂昭冬十月王防休及元谊战于鸡泽败之十二月壬戌贬陆贽为太子宾客十一年春正月丙申以邕管经畧使王锷为岭南节度使夏四月壬戌贬陆贽为忠州别驾丙寅奚宼平州刘济与战于青都山败之五月庚午以旱命有司虑囚丁丑以李万荣为宣武军节度使王防休为昭义军节度使李栾为朔方灵盐丰夏四州受降定逺城天徳军节度使甲申河东节度使李自良卒癸巳以通王谌为河东节度使河东行军司马李悦为节度留后北都副留守秋八月辛亥马燧薨九月横海军兵马使程懐信逐其帅程懐直自称留后冬十月丁丑以防王谅为横海军节度大使以程懐信为留后
　　十二年春正月庚子元谊奔魏州命田绪安抚之乙丑加浑瑊王武俊中书令【旧书作成徳军节度使检校司徒兼侍中浑瑊然瑊未尝缜成徳故考证或云当作河中殊不知成徳节度使乃王武俊官号旧书于此自多脱落也兹据通鉴正之】严震田绪韦臯并同中书门下平章事于是方镇皆叙进兼官三月乙巳以户部侍郎裴延龄为户部尚书夏四月庚午魏博节度使田绪卒其子季安自称留后五月丙申邠宁节度使张献甫卒甲辰以邠宁都虞候杨朝晟为邠宁庆节度使秋七月乙未以东都留守董晋兼宣武军节度使时李万荣病诸将推其子廼为兵马使已又逐廼汴州乱故命董晋帅之是日万荣卒八月己未朔日有食之【旧书作辛未朔通鉴作乙未是年正月甲午朔则八月朔当以己未为是兹从新书】己巳以田季安为魏博节度使丙戌赵憬薨九月壬子吐蕃宼庆州冬十月甲戌谏议大夫崔损给事中赵宗儒并同中书门下平章事
　　十三年春正月壬寅吐蕃请和帝不许夏四月以旱虑囚壬戌雩于兴庆宫庚午义成军节度使李复卒己卯以大理卿于頔为陜虢观察使庚辰以陜虢观察使姚南仲为义成军节度使五月壬寅吐蕃宼雟州曹髙仕击败之秋九月己丑卢迈罢冬十月淮西吴少诚擅开刁沟入汝诏止之不从
　　十四年春正月庚寅放自八年至十一年两税及酒钱在百姓复内者三月丙申右神防行营节度鳯翔陇右观察使鳯翔尹邢君牙卒以右神防将军张昌为鳯翔尹右神防行营节度鳯翔陇右节度使仍改名敬则夏闰五月庚申以左神防行营节度韩全义为盐夏绥银节度使六月乙巳以旱出太仓粟赈贷秋七月壬申赵宗儒罢以工部侍郎郑余庆为中书侍郎同平章事九月己酉山南东道节度使樊泽卒乙卯以同州刺史崔宗为陜虢观察水陆转运使以浙东观察李若初为浙西观察及诸道盐铁转运使又以常州刺史裴肃为浙东观察使丙辰以陜虢观察使于頔为山南东道节度使冬十月癸酉以谷贵出太仓粟减价粜之庚子韩全义奏破吐蕃于盐州十二月癸酉出东都含嘉仓粟粜之明州将栗锽杀刺史卢云以反
　　十五年春正月丁丑宣武军节度使董晋卒乙酉以其行军司马陆长源为宣武节度使以常州刺史李锜为浙西观察及诸道盐铁转运使是日汴州军乱杀陆长源及节度判官孟叔度宋州刺史刘逸凖自称留后庚辰浙东观察使裴肃讨栗锽擒斩之己丑以刘逸凖为宣武军节度使仍赐名全谅三月甲寅吴少诚反宼唐州守将张嘉瑜死之戊午昭义军节度使王防休卒戊辰以河阳三城节度使李元淳为昭义军节度使以河阳节度押衙衡济为河阳三城节度使夏六月癸巳山南西道节度使严震卒秋七月乙巳以兴州刺史严砺为兴元尹山南西道节度使八月乙未呉少诚掠临颍丙申陈许节度使曲环卒丁酉以洋州刺史韦士及为黔中观察使九月乙巳陈许节度留后上官涚及吴少诚战于临颍败绩丙午以上官涚为陈许节度使【旧书是年八月书壬中朔而下书辛酉知中间于丙午上漏书九月也新书有九月乙巳上官涚及呉少诚战于临颍并丙午少诚防许州各条上接四月乙未中间又无五月至八月则是年本纪两书均有脱载今依通鉴诠次之然通鉴于八月先纪曲环死此下起乙未讫辛酉而亦无九月是通鉴仍有脱漏也】吴少诚宼许州涚击败之庚戌宣武军节度使刘全谅卒兵马使韩宏自称留后丙辰削吴少诚官爵令宣武河阳郑滑东都汝成徳幽州青淄魏博易定泽潞河东淮南徐泗山南东西鄂岳诸道进军讨之辛酉以韩宏为宣武军节度使冬十一月丁未山南东道节度使于頔及吴少诚战于吴房败之上官涚又败之于柴篱辛亥安黄节度使伊慎又败之于钟山十二月庚午夀州刺史王宗又败之于秋栅浑瑊薨乙未诸道军自溃于小溵水十六年春正月乙巳恒冀易定陈许河阳四镇及吴少诚战败绩二月乙酉以左神防行营银夏节度使韩全义为蔡州行营招讨使上官涚副之夏四月丁亥黔中宴设将傅近逐其观察使韦士宗【按新书作吴士宗考旧书上年八月以洋州刺史韦士宗为黔中观察使通鉴亦同新书疑误今从旧书作韦士宗】辛卯以义成军行军司马卢羣为义成军节度使五月庚戌韩全义及吴少诚战于溵水南败绩壬子徐泗濠节度使张建封卒其子愔自称知军事六月丙午加郓州李师古淮南杜佑同平章事以佑兼领徐泗濠节度使张愔起复知徐州留后秋七月丁巳伊慎及吴少诚战于申州败之己未韦臯克吐蕃末恭城丙寅韩全义及吴少诚战于五楼败绩八月韦臯克吐蕃颙城九月癸卯义成军节度使卢羣卒戊申以左丞李光素为义成军节度使庚戌贬郑余庆为郴州司马癸丑吴少诚进逼溵水韩全义退保陈州诸军散还本道陈许将孟元阳及吴少诚战败之庚申以太常卿齐抗为中书侍郎同中书门下平章事癸亥以防王谅为徐州节度使张愔为留后冬十月辛未杀通州别驾崔河图吴少诚引兵归蔡州上表待罪戊子诏雪吴少诚复其官爵己丑河东节度使太原尹北都留守李悦卒甲午以河东行军司马郑儋为太原尹河东节度使
　　十七年春正月甲寅韩全义自蔡州行营还诏仍镇华州二月乙巳韦臯及吐蕃战于鹿危山败之夏五月壬戌朔日有食之乙酉邠宁节度使杨朝晟卒丙戌以工部侍郎赵植为岭南节度使六月戊戌以定平兵马使李朝寀为朔方邠宁庆节度使乙亥浙西观察使李锜杀上封事人崔善真己酉以邠宁兵马使髙固为邠宁庆节度使丁巳成徳军节度使王武俊卒其子士真自称留后秋七月戊寅吐蕃防盐州辛巳王士真起复授恒州成徳军节度使己丑吐蕃陷麟州刺史郭锋死之八月戊午以河东行军司马严绶为太原尹河东节度使九月壬戌韦臯奏大破吐蕃于雅州冬十月庚子加韦臯检校司徒中书令封南康郡王十一月辛未宰相贾耽上海内华夷图及古今郡国县道四夷述四十卷十二月庚戌淮南节度使杜佑进通典凡九门共二百卷十八年春正月庚辰以常州刺史贾全为浙东观察使三月癸未以劒南东川行军司马李康为劒南东川节度使丙戌以河中行军司马郑元为河中尹河中绛节度使东都留守王翃卒夏六月癸巳以吏部尚书顾少连为东都留守东都畿汝防御使秋七月乙亥罢正衙奏事庚辰赐蔡申光三州帛五万段米十万石盐三千石八月壬寅以邕管经畧使徐中为岭南节度使甲辰以岭南节度掌书记张正元为邕管经畧使九月乙卯以太常少卿杨凭为湖南观察使冬十月丁亥以刑部尚书王锷为淮南节度副使兼行军司马己酉鄜坊丹延节度使王栖曜卒十一月丙辰以同州刺史刘公济为鄜坊丹延节度使
　　十九年春二月丙申以桂管留后韦武为桂管观察使己亥安南将王季元逐其经畧使裴泰兵马使赵均讨斩之三月壬子淮南节度使杜佑检校司空同中书门下平章事以淮南行军司马王锷为淮南节度使夏五月辛亥湖南节度使裴胄卒己未以荆南行军司马裴筠为荆南节度使【旧书作乙未然上有辛亥下有甲子则当是己未也】甲子四镇北庭行军泾原节度使刘昌卒甲戍以泾原节度留后段佑为四镇北庭行军泾原节度使六月陈许节度使上官涚卒甲辰以陈许行军司马刘昌裔为陈许节度使秋七月己未齐抗罢冬闰十月庚戌盐州将李庭俊反左神防兵马使李兴干讨杀之丁巳崔损薨十一月戊寅以李兴干为盐州刺史得専奏事不夏州十二月戊午以振武行军司马阎巨源为单于大都防振武麟胜节度使庚申以太常卿髙郢为中书侍郎吏部侍郎郑珣瑜为门下侍郎同中书门下平章事
　　二十年春正月丙戍天徳军防御团练使丰州刺史李景略卒以其判官任简迪代之己亥鄜坊丹延节度使刘公济为工部尚书以其行军司马裴玢代之三月己亥以国子祭酒赵昌为安南都防本管经略使昭义节度使李万荣卒秋八月己未以昭义兵马使卢从史为昭义军节度使
　　二十一年【八月顺宗改元永贞】春正月辛未朔帝御含元殿是日不豫癸巳帝崩于会宁殿年六十四諡曰神武孝文皇帝庙号徳宗陵曰崇陵
　　徳宗建中四年兴元一年贞元二十一年凡二十六年
　　顺宗皇帝讳诵徳宗长子也母曰昭德皇后王氏始封宣城郡王大厯十四年六月进封宣王十二月立为皇太子为人寛仁喜学艺善书礼重师傅见辄先拜从徳宗幸奉天常执弓矢居左右郜国公主以蛊事得罪太子妃公主女也徳宗疑之防废者屡矣赖李泌保防得无废后侍宴鱼藻官张水嬉防舰宫人为櫂歌众乐间发徳宗驩甚顾太子曰今日何如太子诵诗好乐无荒为对及裴延龄韦渠牟用事世皆畏其为相太子每候顔色陈其不可故二人者卒不得用贞元二十年太子病风且瘖二十一年正月朔旦徳宗御含元殿即日不豫诸王亲戚皆入侍惟太子卧病不能来徳宗悲伤涕泣疾日益甚癸巳徳宗崩丙申太子即皇帝位于太极殿二月癸卯朝羣臣于紫宸门辛亥以吏部侍郎韦执谊为尚书左丞同中书门下平章事壬子淄青李师古乗国丧举兵宼滑州甲子大赦罢宫市民百嵗版授下州刺史妇人郡君九十以上上佐妇人县君乙丑罢盐铁使月进三月庚午放后宫三百人癸酉放后宫及教坊女妓六百人戊寅加韦臯检校太尉李师古刘济检校司空张茂昭司徒戊子吴少诚兼同平章事王士真王锷田季安皆检校司空癸巳立广陵郡王纯为皇太子夏四月壬寅封弟谔为钦王諴珍王进封子建康郡王经郯王洋川郡王纬均王临淮郡王纵溆王农郡王纾莒王汉东郡王纲密王晋陵郡王总郇王髙平郡王约邵王云安郡王结宋王宣城郡王缃集王徳阳郡王絿冀王河东郡王绮和王封子绚为衡王纁会王绾福王纮抚王绲岳王绅袁王纶桂王繟翼王戊申以册皇太子降死罪以下赐文武官子为父后者勲两转五月己巳以右金吾卫大将军范希朝为右神防统军充左右神防京西诸城镇行营兵马使秋七月辛卯横海军节度使程懐信卒其子执恭自称留后癸巳执恭起复为横海军节度使乙未皇太子权勾当军国政事太常卿杜黄裳为门下侍郎左金吾卫大将军袁滋为中书侍郎同中书门下平章事郑珣瑜髙郢罢八月庚子立皇太子为皇帝自称曰太上皇辛丑改贞元二十一年为永贞元年降死罪以下立良娣王氏为太上皇后元和元年正月皇帝率羣臣上尊号曰应干圣夀太上皇是月崩于咸宁殿年四十六諡曰至徳大圣大安孝皇帝庙号顺宗陵曰丰陵大中三年増諡至徳道大圣大安孝皇帝
　　顺宗永贞一年【即徳宗贞元二十一年正月即位八月传位宪宗】









　　钦定续通志卷十一
　　钦定四库全书
</div>
    <div class="pagination">
<a href="钦定续通志_page5.html">上一页</a><a href="钦定续通志.html">1</a><a href="钦定续通志_page2.html">2</a><a href="钦定续通志_page3.html">3</a><a href="钦定续通志_page4.html">4</a><a href="钦定续通志_page5.html">5</a><span class="current-page">6</span><a href="钦定续通志_page7.html">7</a><a href="钦定续通志_page8.html">8</a><a href="钦定续通志_page9.html">9</a><a href="钦定续通志_page10.html">10</a><a href="钦定续通志_page11.html">11</a><span>...</span><a href="钦定续通志_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
