<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 49 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 49 页/共 681 页</h1>
    <div class="content">○遣官祭太岁之神　　

○壬辰。上诣太皇太后皇太后宫、问安　　

○癸巳。免江南长洲等十一州县、康熙四年分水灾额赋有差　　

○予故原任河南总督兵部尚书兼都察院右副都御史拜他喇布勒哈番刘清泰、祭葬如例　　

○河道总督朱之锡、奏销康熙三年岁修钱粮、得上□日、运河关系国家漕粮。水浅则疏浚。水大则预为堵筑。始称尽职。今据奏修理河工、所用钱粮、以数万计。乃于去年旱时。以水浅船不能行具奏。后又以水溢堤决、船不能行具奏、则前此修理者何处。原以朱之锡才堪任用、畀此重任、今并未躬亲严察、但草率委之属官、殊□简任之意。如果亲到工所、率领属员、力加坚修、岂至于浅阻冲决。本应从重议处、念系已往之事、姑从宽免　　

○甲午。授和硕承泽亲王硕色庶出子恩克布、和硕简亲王济度庶出子墨美、辅国公噶播拉之子秦布、俱为三等辅国将军　　

○丙申。上诣太皇太后宫、问安　　

○先是、八旗地土、各照左右翼次序分给。时因睿亲王多尔衮、欲住永平府、故将镶黄旗应得之地、给与正白旗、而给镶黄旗地于右翼之末、保定府、河间府、涿州等处、二十余年、旗民已各安其业。至是、辅臣鳌拜、与苏克萨哈、虽连姻娅、每以论事相争而成隙。且鳌拜、镶黄旗人、苏克萨哈、正白旗人、而镶黄旗应得之地、为正白旗所占。鳌拜故立意更换。索尼亦素恶苏克萨哈。遏必隆不能自异。因共附和之。鳌拜遂使八旗以地土不堪、呈请更换、移送户部。户部尚书苏纳海等奏、地土分拨已久、且康熙三年、奉有民间地土不许再圈之上□日、不便更换。请将八旗移文驳回、疏入、辅臣等欲构成其罪、称上□日、著议政王贝勒大臣、九卿科道、会议以闻　　

○戊戌。予故广西总督兵部右侍郎兼都察院右副都御史于时跃、祭葬如例　　

○以原任江西右布政使王庭、为山西布政使司右布政使　　

○庚子。兵部议、协镇广东将军沈永忠、以老病解任、所辖兵一千名、应撤回京。从之　　

○辛丑。谕户部、近闻内外奸棍、违禁妄称显要名色、招摇肆行、于各处贸易马匹紀疋、及各项货物、河路霸占船只、关津恃强妄为此皆该管官、瞻徇容留、疏忽怠玩所致。以后如有此等奸棍、仍前指称王贝勒辅政大臣、及内外大臣名色、招摇肆行者、地方官必严察拏获送部、从重治罪。如地方各官、仍踵故辙、瞻徇怠玩、不行缉捕、或别经发觉、或旁人出首、将其贸易经过地方、不行缉捕官、从重治罪。尔部即通行严饬　　

○壬寅。和硕康亲王杰书等议覆、沙压水淹地、十五万四千晌有奇、该佐领未经踏勘、难以悬议。应差部臣前往踏勘、明白造册再议、疏入、辅臣等称上□日、踏勘地亩、事情重大、著八旗满洲蒙古汉军都统、户部满汉尚书、及满侍郎一员、都察院左都御史、及满左副都御史一员、六科给事中、或满或汉、每科各一员、往勘具奏　　

○癸卯。上诣太皇太后皇太后宫、问安　　

○丙午。免直隶无极县、康熙四年分水灾额赋十之三　　

○丁未。福建总督李率泰遗疏言、闽海余氛、远窜台湾、奉上□日撤兵、与民休息、洵为至计。惟是将众兵繁。若撤之太骤、不无惊惶。太迟、又恐贻患。目下当安反侧之心。日久务防难制之势。红毛夹板船、虽已回国、然而往来频仍。异时恐生衅端。闽省兵马钱粮、专望协饷、倘若外解不周、即有意外之虞。至数年以来、海禁甚严、迁移之民、尽失故业、宜略宽界限、俾获耕渔、稍苏残喘。得上□日、李率泰原以才能、蒙世祖章皇帝特简浙闽总督、自任总督以来、克副简任之意、殚力报效、剿抚贼寇、多建功绩。且忠清素著、正资调度料理、今以久任岩疆、积劳病殒、深可悯恻。应得恤典、著察例具奏。余著该部议奏　　

○戊申。上诣太皇太后皇太后宫、问安　　

○平西王吴三桂疏言、云南迤东逆首、悉已擒戮。惟王朔党王伯、王龙等、李成林党李六九、李伯牛等、或窜匿深箐、或逃奔交趾。臣遣右都统吴国贵、总兵官马宁等、分路搜剿、今俱就诛擒。各路官兵、并撤回汛。下部察叙　　

○己酉。以原任江西总督张朝璘、为福建总督　　

二月。壬子朔。吏部都察院议覆、湖广道御史李之芳疏言、今考满已经停止、其各部院官、有才力不及、不称职者、请敕各堂官严察题参。如徇情故纵、一并治罪。应如所请。从之　　

○正蓝旗都统辅国公穆琛、以疾乞解任。允之　　

○以土司安坤故地比喇为平远府、大方为大定府、水西为黔西府、改比喇镇为平远镇、调云南曲寻武沾总兵官刘文进、为平远总兵官　　

○癸丑。免河南虞城等三县、湖广沔阳潜江等六州县、及沔阳一卫、康熙四年分水灾额赋有差　　

○增设云南开化镇总兵官、裁忠勇中营总兵官缺、所属官兵、归并开化镇统辖。以原任忠勇左营总兵官高启隆、为开化总兵官。调忠勇中营总兵官马宝、为曲寻武沾总兵官　　

○甲寅。上诣太皇太后皇太后宫、问安　　

○吏部议覆、平西王吴三桂疏言、贵州总督、旧驻安顺。云南总督、旧驻曲靖。今并为云贵总督宜驻贵阳。应如所请。从之　　

○丙辰。礼科给事中黏本盛疏言、旧例。急选行于单月、而推升大选、行于双月。其所出之缺、大选得八、推升得二。盖以大选之人、加倍于推升、故得缺多、而急选之人、有开复、还职、丁忧、起复、降补等项、故独占单月、均不致壅滞。乃今见行例单月所出之缺、归之推升一项。双月所出之缺、归之急选大选两项、则是人数少者、偏得缺多、而人数多者、偏得缺少、此急选大选壅滞之由也。臣愚以为推升、急选大选。似宜截日均分。如推升在单月者应止分二十日。急选大选在双月者、应各分二十日。如值急选人少、余缺仍归大选。参酌新旧例之中、定一经久可行之法。务期彼此均停、免选官守候之苦、庶铨政公平、即选法亦稍为之疏通也。伏乞敕部详加酌议、以垂永久。得上□日、凡补授官员、必使人缺相当、无致壅滞。或缺少人多、终身无见用之日、殊非良法。以后一切员缺、务酌人缺多少、俾获均平、以副朕用人至意。九卿科道、其确议以闻。寻九卿等议、大选、推升、急选。如各分二十日、不但事例繁多、且为期太近、易生弊端、不便准行。至所称见行例急选大选壅滞之处、应改照旧例。双月大选推升。二八分缺。单月急选。其京堂等官、应照见行例、按缺补授。从之　　

○丁巳。遣大学士成克巩、祭先师孔子　　

○钦天监监正杨光先疏言、今候气之法、久失其传、十二月中气不应。乞准臣延访博学有心计之人、与之制器测候。并敕礼部、采取宜阳金门山竹管、上党羊头山秬黍、河内葭莩备用。从之　　

○戊午。祭大社大稷。上亲诣行礼　　

○遣官祭先农之神　　

○己未。太皇太后圣寿圣。遵懿上□日、免行礼　　

○辛酉。免湖南零陵等四县、康熙四年分旱灾额赋有差　　

○升参领刘光、为镶红旗汉军副都统　　

○壬戌。孝康皇后三周忌辰。遣官祭孝陵　　

○甲子。上诣太皇太后宫、问安　　

○乙丑。吏部议覆、广西巡抚金光祖疏言、庆远知府李学礼、父母就养任所、相继病故、自请扶榇归旗、照汉官例守制二十七月。查定例、汉军文官外任者、父母在京物故、准回旗守制六月。其卒于任所者、守制一月、即起视事。李学礼所请、应不允行。得上□日、汉军官员父母至任所物故者、如不允离任守制、则返榇无期、难以寄厝外省。李学礼著离任守制。以后汉军、俱照此例行。且孝道至重、三年之丧、内外臣民共之。独将满洲汉军官、限以月日者、特因任内职事、不宜迟误、故定此制、原未禁其在家守制三年也。旧典具在。尔部何不明晰言之　　

○丙寅。春分。朝日于东郊。上亲诣行礼　　

○己巳。户部题、署通仓监督傅魁署京仓左右监督莽隹等、咸称受代日浅、前任监督、及仓役、见在羁部候讯、米数尚未交明。应将俸饷米石、暂停支领、俟原管各官事毕之日、核明再支。得上□日、官俸兵米、定限二月内支给。若俟原管各官事毕、为日迟久、迨至雨水、难以运致。今著及时支给。仍令仓场侍郎、一同亲阅　　

○庚午。上诣太皇太后皇太后宫、问安　　

○癸酉。命阿库里尼满等处居住阿思虎利等六姓进贡貂皮、如满朱纳例、就近在宁古塔收纳　　

○丙子。改授海上投诚左都督郑世袭、为精奇尼哈番。游击傅鼎、为阿达哈哈番、并给全俸　　

○丁丑。予故三等精奇尼哈番曹熙麟、祭葬如例　　

○戊寅。上诣太皇太后宫、问安　　

○己卯。礼部题、今岁安南国黎维禧、例当进贡。所受伪永历敕印、屡谕缴送、迟久未至、始称无缴送之例、今复欲委官临关、当面销毁、殊非尊奉天朝之礼。请敕广西督抚、移文再行晓谕、速将伪敕印送京。准其入贡。否则绝其来使。从之　　

○礼部又题、故广东廉州总兵官李永盛、在任时、有降级戴罪图功之处、其祭葬锡谥、应行请上□日。得上□日、著给予全葬、余俱停止　　

○直隶提督刘良佐、以年老乞休。允之　　

○庚辰。以平广东碣石卫逆贼苏利功、增给平南王尚可喜俸银一千两　　

○升正蓝旗副都统济世、为满洲都统　　

○刑部尚书龚鼎孳、请假葬亲。允之　　

</div>
    <div class="pagination">
<a href="清实录康熙朝实录_page48.html">上一页</a><span>...</span><a href="清实录康熙朝实录_page44.html">44</a><a href="清实录康熙朝实录_page45.html">45</a><a href="清实录康熙朝实录_page46.html">46</a><a href="清实录康熙朝实录_page47.html">47</a><a href="清实录康熙朝实录_page48.html">48</a><span class="current-page">49</span><a href="清实录康熙朝实录_page50.html">50</a><a href="清实录康熙朝实录_page51.html">51</a><a href="清实录康熙朝实录_page52.html">52</a><a href="清实录康熙朝实录_page53.html">53</a><a href="清实录康熙朝实录_page54.html">54</a><span>...</span><a href="清实录康熙朝实录_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
