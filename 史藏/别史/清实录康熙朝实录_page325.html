<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 325 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 325 页/共 681 页</h1>
    <div class="content">○免贵州黄平州、水冲沙压田亩本年额赋　　

○以辅国公绰克托、为奉天将军　　

○裁涿鹿、永平、真定、河间、保定等卫、守备千总员缺　　

○辛亥。上谒暂安奉殿。是日启行。驻跸三河县城内　　

○裁广西陀陵土知县缺。归永康州管辖　　

○壬子。上驻跸马伸桥　　

○癸丑。上自行宫启行。将至暂安奉殿。涕泪交颐。入殿内。痛哭良久、始出。寻诣孝陵行礼。举哀。复至仁孝皇后、孝昭皇后陵。举哀　　

○是日、上驻跸新城内　　

○甲寅。上诣暂安奉殿。哭泣良久、始出。回行宫　　

○是日、以恭上大行太皇太后尊谥、遣官祭天地、宗庙、社稷　　

○乙卯。恭奉册宝、上大行太皇太后尊谥。册文曰、坤顺承天、懿德肇兴夫鸿业。萃亨假庙、隆称永式于明禋。将崇升祔之仪。宜备显扬之典。钦惟皇祖妣大行太皇太后、徽音集庆。厚德凝符。同妫汭以钟灵。并洽阳而著范。归我太宗文皇帝、当金玺来嫔之日、正雕戈启土之年。内治克襄。帝图式廓。格精诚于九庙、化洽苹蘩。敷阴礼于六宫、祥徵穜稑。笃生世祖章皇帝、永清四海、本胎教之虔恭。协正三辰、奉母仪之雍肃。每纡睿照、眷青原蔀屋之艰。实沛洪仁、颁红粟太仓之赐。观腾扶杖。惠溢歌衢。爰逮眇躬、益彰慈训。秉三十年之圣善。克致太平。溥亿兆姓之和恒、长开景运。懿筐载绩、勤劳不替于重闱。大练垂裳、节俭每先于下土。万国共尊亲之戴。两朝备孝养之隆。寿考康宁、福骈臻于箕范。含弘光大、德莫罄于羲图。方承爱日之欢、遽遘升遐之痛。终天衔恤。率土均哀。深惟笃祜所由来。永念发祥之有自。爰咨舆论。请命于天。谨奉册宝、上尊谥曰、孝庄仁宣诚宪恭懿翊天启圣文皇后。于戏。周室展閟宫之祀、礼载升歌。汉廷表长乐之仪、史传新注。伏冀慈灵可接。陟降在兹。必得其名、垂休声于琬琰。克昌厥后、流余庆于球图。彤管常新。瑶函永焕。宝文曰、孝庄仁宣诚宪恭懿翊天启圣文皇后之宝　　

○是日、上回銮。驻跸蓟州城内　　

○丙辰。上驻跸三河县城内　　

○裁盛京、及山海关、迎送入贡官六员　　

○丁巳。上回宫。诣皇太后宫、问安　　

○兵部题、湖广省复设总督、应并设中营副将一员、左右营游击二员、守备三员、千总六员、把总十二员、兵二千名。从之　　

○都察院左都御史徐元文条奏、一、汉御史请照满御史例、不论掌道与否、分派各道协同理事。一、法司会勘重案、及各省揭帖、送到都察院时。应即今御史详阅全招。有无疑窦或行或驳、限三日内说堂。其见审重案、刑部定稿之前、即应移送口供、到各道御史、预期察核。一、五城地方、居住旗人甚多。旧例、巡城御史、于词讼内、值两造旗人、概不审理。请嗣后旗人控告词状、笞杖以下、准巡城御史审理完结。下部议行　　

○己未。升监察御史郭世隆、为内阁学士兼礼部侍郎　　

○吏部议覆、都察院左都御史徐元文、疏参兵部侍郎成其范、监试取中武举内、有王大猷等三人、于紫光阁皇上阅射时、不能开弓。皇上面问成其范、又饰称天寒弓劲。成其范、应照溺职例革职。得上□日、成其范、从宽免革职。著降五级调用　　

○庚申。以恭奉大行太皇太后神牌、升祔太庙、奉先殿。遣官告祭　　

○兵部题、杭州防御陈廷章、将承袭管佐领之子、□□隹冏□之任所。应罚俸一年。上曰、陈廷章免罚俸。此等承袭官、及管佐领之员、年幼未满□山戊示□者、若不随父之任、则无人教育、势必流为匪人。且生计困乏矣。向来上朝、俱有一定年□山戊示□。嗣后未满□山戊示□之幼子、皆许其随父任所。满□山戊示□后、送入京师。著为令　　

○以大理寺卿索诺和、为内阁学士兼礼部侍郎　　

○辛酉。遣满汉大学士各一员、恭点大行太皇太后神主。是日、恭奉神牌、升祔太庙、奉先殿。上亲诣行礼　　

○壬戌。以恭奉大行太皇太后神牌、升祔太庙礼成、颁诏天下。诏曰、朕惟礼先报本、推崇备极夫鸿名。孝重尊亲、追远特隆于庙享。载稽往牒、钜典维昭。钦惟皇祖妣太皇太后、至德弘宣。深仁溥被。光赞我太宗文皇帝、躬勤缔造、启式廓之鸿图。笃生我世祖章皇帝、统一寰区、懋永清之大烈。丕彰圣善、抚育眇躬。殚三纪之恩勤、绵万年之历祚。缅思罔极、俨承慈训于杯棬。衍庆无疆、敬晋徽称于琬琰。博询舆论。虔考隆仪。祗告天地、宗庙、社稷。于康熙二十七年十月十六日、率诸王、贝勒、文武群臣、恭奉册宝、上尊谥曰、孝庄仁宣诚宪恭懿翊天启圣文皇后。二十二日、升祔太庙。既展追崇之报、宜弘锡类之仁。于戏。荐九庙之馨香。孝思不匮。萃万方之爱戴。纯嘏弥昌。率土扬庥。普天被泽。布告中外、咸使闻知　　

○诏内恩款、十九条　　

○癸亥。喀尔喀厄尔得尼阿海台吉等、遣使进贡。赏赉如例　　

○甲子。升内阁学士董讷、为兵部右侍郎　　

○乙丑。升江南督标副将刘含高、为狼山总兵官　　

○丙寅。上诣皇太后宫、问安　　

○升庶子喇弼、为大理寺卿　　

○丁卯。谕兵部尚书、纪尔他布等、朕闻绿旗兵饷、兵丁照数得者甚少、皆由不肖武弁、扣克夤缘、馈送兵部。夫兵所恃者饷耳。若果全得、自然精强。今在外各弁、或将饷银私侵入己。又馈遗兵部。是以兵不聊生、以致鼓噪。而总兵副将等官、亦不能弹压。仓皇失措、惟有在通衢叩求而已。此等兵、将来如何可用。凡事当穷根本。此事根本、全在兵部。尔等应通行严饬　　

○赈济江南邳州等五州县、水灾饥民　　

○戊辰。以科尔沁故辅国公图讷赫之子布尼、袭爵　　

十一月。庚午朔。以扎鲁特故多罗达尔汉贝勒巴达里之子毕立克土、袭爵　　

○辛未。谕大学士等、兵部考武官射箭、合例者方记册录用。或有前在行间、显著劳绩。若以考校不合例之故、遂不得见用。事属可矜。朕已屡有谕上□日。且射而中者、人材皆优。射不中者、人材皆劣。不可以此一概论也。若执此用人、则人材优而有劳者、终身不得见用矣。又闻兵部阅射、有以中者为不中、以不中者为中、诸情弊。其饬兵部堂官、自是以后、其严之。其慎之　　

○上幸南苑行围　　

○兵部议覆、御史郭世隆疏言、山海关城守御章京等官、职司稽察。每多懈弛。嗣后失察私参之例、请加严定处分。应无庸议。上曰、偷刨人参、禁绝甚易。但人参为物、治病有益。且无甚关系。故朕于偷刨之人、亦未曾有一正法者。著如部议。山海关守御官兵、嗣后停止。令盛京将军管辖。照张家口例、一切事件、送部定夺　　

○癸酉。喀尔喀达赖台吉、遣使进贡。赏赉如例　　

○升太常寺卿郭琇、为内阁学士兼礼部侍郎　　

○丙子。工部议覆、尚书苏赫等疏言、臣等遵奉谕上□日、带领原任河道总督靳辅、往阅沙河南北两河水势。据靳辅奏称沙河城东吕阁庄、土沟庄、葛渠庄、及通州两河汇流之处、建立蓄水闸、可蓄水四百万方。其通州以下东岳庙等处、水势散漫。南营等处、因河中淤高、水分两道。应于散漫分流之所、筑建小堤、将水拦束。其所蓄之水、放洩时、可增两捺以济漕运。臣等公同详议、谨将建闸筑堤之处题明。应如所请。从之　　

○丁丑。上幸晾鹰台。讲武。阅火器营官兵、演放火器。又命设布侯。上率诸皇子、及裕亲王等射　　

○戊寅。升太仆寺卿王维珍、为都察院左副都御史　　

○己卯。以原任尚书胡昇猷、为太常寺卿　　

○旌表浙江烈妇洪尔文妻史氏。逼奸不从、完贞被戮、给银建坊如例　　

○庚辰。上自南苑、移驻畅春园　　

○以故一等阿思哈尼哈番尚世泰子杜泰、袭职　　

○壬午。谕兵部、彝陵总兵官严弘、年纪衰迈。闻武昌兵丁鼓噪时、乘轿而往。著原品休致。其员缺、以辰州副将郭忠孝升补　　

○甲申。侍卫阿南达喇嘛商南多尔济等疏言、噶尔丹谓七旗喀尔喀、非吾讐也。但土谢图汗。泽卜尊丹巴、杀扎萨克图汗、及得克得黑墨尔根阿海、尽俘其国。又侵掠我境、杀我弟多尔济扎卜。弃好构难。诚无地可容之人也。臣等令商南多尔济、滚楚克达尔汉囊素、转说之。噶尔丹曰、汝等谕我以礼法。我甚悦。我并无自外于中华皇帝、达赖喇嘛礼法之意。又噶尔丹以贸易事、遣滚楚克达尔汉囊素来告曰、厄鲁特从来进贡贸易、各自分行。今概不得往来。我国之人、殊为忧苦。今请照常行走。候上□日定夺。奏入。下议政王大臣集议。寻议、皇上轸念两国、原无异视。今土谢图汗等、背弃盟誓、杀扎萨克图汗、及得克得黑墨尔根阿海、又先犯厄鲁特、杀噶尔丹之弟多尔济扎卜。实系伊等之过。应遣人敕达赖喇嘛、命遣一有名大喇嘛、同本朝所遣大臣前往、召集噶尔丹、土谢图汗等、令土谢图汗等、自陈其过、大集会阅、永议和好。于未遣敕之前、以此等情节、先晓谕土谢图汗。如皆允服愿行、则约期于来年会阅。如别有推辞、俟到日再议。噶尔丹奏请贸易之事、应俟遣使大臣时再议。从之　　

○乙酉。喀尔喀故车臣汗之子吴默赫、遣使进九白年贡。宴赉如例　　

○丙戌。上自畅春园回宫　　

</div>
    <div class="pagination">
<a href="清实录康熙朝实录_page324.html">上一页</a><span>...</span><a href="清实录康熙朝实录_page320.html">320</a><a href="清实录康熙朝实录_page321.html">321</a><a href="清实录康熙朝实录_page322.html">322</a><a href="清实录康熙朝实录_page323.html">323</a><a href="清实录康熙朝实录_page324.html">324</a><span class="current-page">325</span><a href="清实录康熙朝实录_page326.html">326</a><a href="清实录康熙朝实录_page327.html">327</a><a href="清实录康熙朝实录_page328.html">328</a><a href="清实录康熙朝实录_page329.html">329</a><a href="清实录康熙朝实录_page330.html">330</a><span>...</span><a href="清实录康熙朝实录_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
