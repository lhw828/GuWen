<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 440 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 440 页/共 523 页</h1>
    <div class="content">
○命庄亲王绵课、大学士曹振镛、协办大学士尚书章煦、尚书英和、留京办事。　　

○免跸路经过地方本年额赋十分之三。　　

○免河南宁陵县、水灾历年额赋漕粮。并展缓宁陵、睢、二州县、旧欠丁耗加价银。　　

○是日。驻跸南石槽行宫。　　

○丙寅。赏密云县接驾兵丁、半月钱粮。　　

○是日。驻跸密云行宫。　　

○丁卯。驻跸要亭行宫。　　

○戊辰。赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○己巳。以故云南永宁土知府阿良辅子会元、袭职。　　

○缓徵安徽宿、灵璧、怀远、凤阳、凤台、五州县、江苏铜山、宿迁、邳、睢宁、丰、沛、萧、砀山、八州县、水灾本年额赋。并给宿、灵璧、怀远、沛、四州县、灾民一月口粮。　　

○是日。驻跸常山峪行宫。　　

○庚午。驻跸喀喇河屯行宫。　　

○辛未。上至热河。诣文庙瞻礼。关帝庙城隍庙拈香。　　

○诣永佑寺行礼。　　

○以詹事府少詹事汪守和、为内阁学士。兼礼部侍郎衔。　　

○旌表守正被戕山东临清州民万起志妻吴氏。　　

○赏热河绿营兵丁、一月钱粮。　　

○是日。驻跸避暑山庄。至八月辛卯皆如之。　　

○壬申。谕内阁、章煦等奏、查覆给事中石承藻参奏吏部郎中温启鹏一摺。前据御史卿祖培参奏温启鹏、纵容家人、殴辱职官。当即降上□日将温启鹏解任。交刑部审讯。据刑部提集全案人证。审明具奏。温启鹏实属无干。众供确凿。并非刑部稍有偏袒。乃定案之后。石承藻、随即摭拾温启鹏他事。列之弹章。甚至将伊寓所筑一假山亭子。俱指为款迹。其所参吏部从前违例将员外郎谢凝道题升郎中、豫为温启鹏补缺地步、及本年京察记名、违例呈请亲老、仍留京职二款。特派章煦等秉公确查。现据查明覆奏。均无与例不合之处。是石承藻因卿祖培劾参温启鹏未伸其说。复为此奏。以罗织其罪。似此迭相攻击。岂不渐类明季门户党援之习。此风断不可长。该御史等因朕不加罪言官。故敢哓哓渎奏。经此次训饬之后。若有仍前尝试者。定行治罪不贷。　　

○癸酉。以詹事府少詹事和桂、为詹事。　　

○甲戌。旌表守正被戕河南光州民郭明妻雷氏。　　

○乙亥。上御如意洲。赐扈从王、公、大臣、蒙古王、贝勒、贝子、公、额驸、台吉等食。并赏赉有差。　　

○谕军机大臣等、吴璥奏、查勘漕河工程即驰赴微山湖一带筹办一摺。本年微山湖水长至一丈八尺四寸。为近年所未有。该处系潴蓄之水。可无冲决之患。然亦不可使之漫溢出岸。致沿湖地亩。或被淹浸。吴璥等当督率工员。相度情形。镶护堤堰。一律稳固。节近秋分。湖水自亦日渐消退也。又李逢亨所奏拆修彭口闸座一摺。彭口闸年久损坏。准其拆修。其于闸背上面普律加高三层。并将南北两岸雁翅、量为接长之处。亦俱照所请办理。吴璥于筹办微山湖事竣。即往豫省将南北两岸堤工。遍加查看。现在南河工程平稳。不必前往江南。吴璥履勘豫省各工均各平宁。即回京供职可也。将此各谕令知之。　　

○赏热河及额鲁特兵丁、一月钱粮。　　

○是月。江苏布政使陈桂生奏、＜口英＞咭唎国使臣过境。防范谨严。不许逗遛停泊。得上□日。怀远以德。不必慑以兵威。沿途晓行夜宿。岂可不容停泊。所奏过犹不及矣。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十一年。丙子。八月。丁丑朔。祭先师孔子。遣大学士曹振镛行礼。　　

○戊寅。祭大社大稷。遣仪亲王永璇、恭代行礼。　　

○己卯。秋分。夕月于西郊。遣顺承郡王伦柱行礼。　　

○谕内阁、先福奏、审拟残伤父尸图赖人之民人潘春芳一案。因例无专条、比照诬告他人谋害致父母尸身经官蒸检者斩监候例、拟斩监候、请上□日即行正法。残伤父母尸身图陷害人。比之诬告人致父母尸身经官蒸检者。情罪较重。嗣后著刑部定为专条。凡将父母尸身装点伤痕。图赖他人。无论金刃手足他物成伤者俱斩立决。此案潘春芳一犯。即照此例。即行正法。　　

○又谕、衡龄奏、审明误伤父命、按律定拟、请上□日办理一摺。此案张发财、随同伊父张治、纵令弟媳王氏卖奸。本系无耻之徒。因王喜等纠抢王氏。该犯持刀抵拒。以致误扎伊父毙命。较之从前白鹏鹤、拾取土坯掷殴伊嫂误毙伊母白王氏者、情罪不同。张发财一犯。著即按律凌迟处死。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济龙王之神。　　

○谕内阁。从前热河所属地方。凡关系蒙古案件。屡次迟延。甚至经年不能剖断。经朕召见历任都统道府。据称蒙古案件咨行该盟长等拘传人证、该盟长等藉端推诿、以致经年迟延等语。此次朕至常山峪。降上□日令理藩院行文土默特旗。咨查该处办事人员系何王公家护卫。嗣复令军机大臣面传谕上□日饬催该盟长等。迄今尚未传到。是其废弛推诿。已属显然。除再严催令其迅速传到暂免置议外。嗣后特上□日交办及咨取案件。俱著迅速办理。不得任意迟延。傥再迟延。定行治罪。并著理藩院按其程途远近定限。遵照内地迟延逾限之例。将该盟长扎萨克等处分酌议具奏。　　

○以广东阳江镇总兵官孙全谋、为水师提督。调山东登州镇总兵官马建纪、为阳江镇总兵官。以前任山东盐运使二品顶带刘清、为登州镇总兵官。　　

○辛巳。遣官祭文昌帝君庙。　　

○谕内阁、本年盛京射靶官兵。并无中五箭人员。其排列第一之佐领绪英、既未中箭。并将箭枝堕地。绪英、著降一级作为防御。毋庸赏给缎匹。其未中箭之官员等。均不必赏给缎匹。未中箭之兵丁。各赏给半月钱粮。其中箭官兵著照例赏给。盛京将军晋昌、平日不加训练。著交宗人府议处。以示儆戒。副都统和福、甫经到任。著从宽免其议处。　　

○壬午。遣官祭关帝庙。　　

○谕内阁、前据御史秦绳曾、参奏托津擅管覆校实录。当经降上□日令留京办事王大臣。传到该御史。及承办覆校之员。查明原委覆奏。本日据留京王大臣等奏称、询据该御史以十九年议叙摺内。系董诰托津联衔。而摺内未将奉上□日派托津接管之处声叙。是以参奏。询之承办覆校之礼部员外郎军机章京王凤翰、则称十八年庆桂休致后、内阁所进红绫本、有指出错误之处、均系董诰、托津、传上□日覆奏、是以十九年覆校完竣摺、系董诰托津联衔画稿等语。朕恭阅皇考高宗纯皇帝实录。内有错误之处。即令军机大学士敬谨更正。如汉字则令董诰、托津、承办。清字本则令托津承办。此系随时降上□日交办之事。向不降上□日特派。托津既承办其事。则与曹振镛不同。于覆校完竣奏请议叙时。一同列衔。并无不合。乃该御史辄以此参奏。加以专擅重词。该御史曾充军机章京。久知此事。如心以为非。则于擢用御史后。即应参奏。乃该御史奏事二次。均未及此。兹于八月初二日＜闲＞放顺天乡试考官之期。忽为此奏。自因伊本年曾考试差。有此弹章。冀朕见其公正、用为同考官。伊本年考差。本未录取。即先经录取。朕亦断不将伊点用。似此借事妄言。实属取巧。本应斥革。姑念系属言官。若示罚过重。恐科道等又相率缄默。秦绳曾、著革去御史。以吏礼兵工四部主事补用。终其身不准升转。以示薄惩。　　

○以前任陕西西安镇总兵官阎俊烈、为湖北提督。　　

○以内阁学士常英、光禄寺卿甘家斌、监临顺天乡试。大学士董诰、为正考官。户部右侍郎黄钺、都察院左副都御史陆以庄、为副考官。　　

○癸未。遣官祭昭忠祠。　　

○甲申。旌表守正被戕湖北孝感县民吴胜全妻金氏。　　

○乙酉。太宗文皇帝忌辰。遣官祭昭陵。　　

○谕内阁、阮元奏、前任江西粮道张溶、以控案解任、审明后奉上□日仍赴江西候补、该省道员仅止四缺、现有候补者四人、请将张溶改归吏部照开复人员、一律办理等语。张溶系奉上

□日开复、仍赴江西补用之员。自应俟该省出有道员缺后。尽先补用。阮元现已调任河南。乃于将次交卸之时。率为此奏。为候补各员亟于得缺地步。殊属冒昧。阮元著传上□日申饬。仍交部察议。张溶仍遵前上□日。留于江西尽先补用。　　

</div>
    <div class="pagination">
<a href="清实录嘉庆朝实录_page439.html">上一页</a><span>...</span><a href="清实录嘉庆朝实录_page435.html">435</a><a href="清实录嘉庆朝实录_page436.html">436</a><a href="清实录嘉庆朝实录_page437.html">437</a><a href="清实录嘉庆朝实录_page438.html">438</a><a href="清实录嘉庆朝实录_page439.html">439</a><span class="current-page">440</span><a href="清实录嘉庆朝实录_page441.html">441</a><a href="清实录嘉庆朝实录_page442.html">442</a><a href="清实录嘉庆朝实录_page443.html">443</a><a href="清实录嘉庆朝实录_page444.html">444</a><a href="清实录嘉庆朝实录_page445.html">445</a><span>...</span><a href="清实录嘉庆朝实录_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
