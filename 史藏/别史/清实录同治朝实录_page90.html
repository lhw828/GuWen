<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 90 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 90 页/共 505 页</h1>
    <div class="content">○命陕西提督雷正绾帮办钦差大臣多隆阿军务。西安将军穆腾额会同巡抚瑛棨办理省城防守事宜。　　

○予陕西同州阵亡参将徐明德祭葬世职加等。建专祠。　　

○旌表守正捐躯奉天吉林厅民李昆妻王氏。山西祁县民张玉太妻安氏。　　

○丁亥。谕内阁、前因御史裘德俊奏、请将营汛营汛。并归地方官兼辖。兵丁壮役。一体操防。当经降旨交该部妥议具奏。兹据吏部等部奏称、武职官员。向归督抚提镇分别管辖。无庸再由地方官兼辖。惟千总把总以下等官。恃非地方官管束。有任意妄为情事。请饬下各督抚严饬地方官剔除弊端各等语。营汛与郡县并设。所以保卫地方。自应相助为理乃近来营规日坏。于应行派兵巡缉守护等事。漫不经心。遇事袒护。与文员龃龉。种种弊端。于营制殊有关系。亟应大加整顿。著照该部所议。嗣后文员关会营员调兵防剿。傥敢迁延推诿。著该督抚即行严参。兵丁不法滋事。经地方官关会。或武职各官袒庇。或奉行不力。照失察容隐例参处。监狱城池营汛不派兵协守。遇有缓急。不随地方官同行。均准地方官据实禀揭。至抢劫重案。州县会营缉拏。往往营弁并未获案。捏报协同。著各督抚饬令各州县。于月终将营汛有无获案。详报备查。如互相捏报。均照瞻徇例参处。以昭平允。　　

○又谕、英桂奏、宋景诗不遵调遣。率众渡河一摺。参将宋景诗、经多隆阿饬赴三原剿贼。该参将不遵调遣。潜行渡河。实属跋扈恣肆。著即革职。以示惩儆。多隆阿调度失宜。英桂督办河防。未能拦截。均属疏忽。多隆阿、英桂、均著交部议处。仍即迅饬该管将弁等妥为兜截。毋任纷窜。山西白马渡防河外委郭亮、并未询明原委。辄听宋景诗遣散回籍之言。率行放渡。尤属糊涂草率。郭亮著即行革职。留营效力。其余疏于防范各员弁。著英桂查明参奏。寻兵部议、多隆阿、英桂、均降二级留任。得旨、准其抵销。　　

○又谕、前因胜保被参贪污欺罔多款。降旨革职拏问。查抄京寓赀财。并令多隆阿将胜保在陕西侵吞饷项。及寄顿财物。一并查抄。分赏军士。兹据多隆阿奏称、胜保赀财衣箱等件。均在侍卫祥恩处寄顿。当派协领同庆、笔帖式安成、前往密查。被恩祥捆殴。身受重伤等语。胜保军营财物。寄顿恩祥寓所。多隆阿遵派同庆等往查。祥恩胆敢将该员等捆殴多伤。实属目无法纪。祥恩著即革职。交多隆阿严行审讯。将胜保在陕另寄他处赀财要件。逐一根究。不准有丝毫隐匿。祥恩前在周口。为胜保护送女眷入陕。其为胜保信任之私人。已无疑义。且据多隆阿访查。该革员平日无恶不作。所有祥恩京寓赀财。著派步军统领存诚、总兵熙拉布、前往查抄。　　

○谕议政王军机大臣等、近因封疆藩臬。在在需人。叠谕曾国藩等、胪举人才。以备任使。现在皖省司道。如江忠浚、马新贻、蒋凝学、叶兆兰、均阅历戎行。其材器如何。谅该大臣知之有素。即著详细奏闻。此外有职分较卑。而器识甚远。将来可以登用者。并著一并具奏。从前楚省人材极盛。谅该省仍不乏人左宗棠、李续宜、均知以得人为急务。该大臣生同里闬。著即函商加意延访。随时奏闻。用备他日任使。将此由六百里谕令知之。　　

○又谕、僧格林沁等奏、遵覆并无拨队赴直追剿贼匪。及现在捻匪情形一摺。据称张逆等现欲窜向东北。与李城合夥。或往汝甯一带。与陈大＜?氵喜＞合夥南窜等语。现在李城一股。已窜入东境。如张落弄前往句合。势必由徐宿一带经行。著唐训方、吴棠、选派得力将弁。确探贼踪。迎头截击。毋令窜越。汝甯踞匪。剿办正当得手。著张之万、毛昶熙、严饬在事各军。豫防张逆南窜。与之句合。加意侦探截剿。庶陈大＜?氵喜＞匪众。可期迅速殄灭。毋得稍涉大意。贻误事机。僧格林沁现在督队进攻韩楼。计可克期攻毁。仍著激励马步兵勇。将涡河迤北贼圩。次第埽荡。以期直捣老巢。殄除巨憝。营总富和、带领马队跟追窜捻。会合黄开榜。毙匪二千余名。余匪凫水过河。黄开榜因东岸棍教各匪猖獗。辄将马勇撤回。富和遂亦撤队回扎永城。退缩不前。均堪痛恨。富和现经僧格林沁等奏参革职。责令戴罪自效。若再不知奋勉。即著从严参办。带领马勇追剿李城股匪者。是否确系黄开榜。抑系黄国瑞追剿吃紧之际。急将马勇撤回。何以未据吴棠参奏。实属不知振作。著吴棠将黄开榜退缩贻误情形。据实严参。毋稍瞻徇。清淮各营。本归僧格林沁节制。嗣后如再有畏葸偾事员弁。著该大臣随时参办。以肃军令。将此由六百里各谕令知之。　　

○又谕、都兴阿等奏、遵覆李世忠剿贼。及通海等处防堵情形各摺片。李世忠现在进攻九洑洲。既据都兴阿奏、该提督尚无不肯出力之意。著曾国藩传谕李世忠。督饬所部。迅将九洑洲一带贼垒。克期攻拔。毋稍畏难。并著都兴阿饬令副将马步云等并力助剿。该逆惯于乘虚。尤当加意严防。毋令北窜。贼踪偪近通海等处。图由福山北窜。都兴阿等虽已派郭定猷等师船。严密防范。第该处关系江北大局。恐师船尚形单薄。著都兴阿等再行抽调师船。认真防范。至李鸿章招募扬勇。原因沪上兵力未厚。第江北各营。月饷仅止三两。且须五六十日。始能一关。必至该处得力之勇。改名应募。相率引去。于江北军务。大有关系。著李鸿章饬知委员。即行停止。该抚籍隶皖北。庐凤一带。民风强悍。若派员前往招募。必可训练成军。并著酌量办理。上海月饷。何以每名有七八两至十两十二两之多。恐有常胜军潜赴江北招募之事。尤当严行禁止。扬防饷项未充。如上海尚能宽裕。著李鸿章酌量接济。再本日据中允钱宝廉片奏、请官运淮盐。以裕军饷等语。淮南鹾务。废弛日久。现在运贩楚北者。劣员奸商居多。曾国藩虽设卡抽厘。而所得未多。前据户部奏、请饬该大臣酌提成本。由官督运。则利权操之自上。而于皖浙军饷。必能稍资接济。兹据该中允所奏。与户部前奏。是否可行。著曾国藩一并悉心议奏。钱宝廉片著钞给阅看。将此由六百里各谕令知之。寻奏、淮南引盐。体察现在情形。碍难改归官运。应请从缓办理。下部知之。　　

○又谕、英桂奏、参将宋景诗。不遵调遣一摺。据称多隆阿饬宋景诗赴三原防剿。该参将中途改变。由白马渡过河。多隆阿现派兵追杀。英桂亦派与宋景诗素识之副都统常海、赴荣河一带追寻。善为笼络。并派拨马步追剿。已咨多隆阿添派得力马步队数百名。交德兴阿星夜跟追等语。前因胜保所部。降众叛卒。杂出其中。谕令多隆阿妥为驾驭。乃竟派宋景诗防剿三原。已属调遣失宜。且宋景诗于初四日抢渡。该大臣于初五日发报。何以一语不及。实属疏忽。宋景诗由荣河东渡。该省防河各员。所司何事。甚可痛恨。现在多隆阿攻剿同州回匪老巢。恐有窜逸偷渡情事。著英桂严饬防河各员。认真防范。宋景诗狼子野心。屡次滋事。莫若乘此机会。派兵歼除。免生后患。所部人众。未必尽甘心为乱。著英桂派委妥员。传旨晓谕。如有愿杀贼立功者。即派员带领赴陕。交多隆阿调度。其愿回原籍者。即令将马匹器械呈缴。酌给川资。妥为遣散。多隆阿既未能驾驭于前。必应除患于后。著即添派马步。渡河追剿。务期聚而歼旃。宋景诗如回原籍。必由河北行走。且恐阑入直境。著文煜、张之万、侦探贼踪。迎头截击。该马勇素无纪律。不难立即歼除。傥任令滋蔓。必当重治其罪。再据僧格林沁奏称、并无派马队赴直之事。文煜何以率行陈奏。恐有逆众假冒情事。该省探报之不实。亦可概见。文煜身任畿疆。而漫不经心至此。实为可愧。著即查明具奏。将此由六百里加紧各谕令知之。　　

○又谕、劳崇光奏、高州等处。剿办贼匪情形各摺片。张凯嵩奏、攻克老县桂岭等处贼巢。进规莲塘一摺。逆首陈金缸自陷信宜后。令其党郑金、刘超等、扼扎大井石骨两路。以阻我师。经劳崇光派令参将方耀、卓兴等、分路进剿。叠挫贼锋。惟自本年八月以后。营中疫病盛行。贼匪乘虚攻袭。致卓兴一军。溃于车田。其分股窜扰化州罗定一带之匪。虽经官军击退。而贼势并未少衰。陈逆本系积年猾贼。兼以匪党众多。高州勇粮。积欠至数十万。兵力难支。以致未能痛剿。参将卓兴、方耀、据劳崇光奏称、皆系粤东百战健将。而卓兴尚有车田之败。则其余将士。不能得力。已可概见。若再迁延不振。贼势必更蔓延。刘长佑计可自浔起程。即著兼程前进。接受督篆。迅将高州等处军务。妥为筹画。严饷参将卓兴等、选募精壮。裁汰伤病。重整军威。务将陈逆一股。悉数歼除。并著该督设法筹措勇粮。毋令缺乏。至西甯县城。为西匪张澕洸六等乘虚攻陷。劳崇光已令德庆州知州郝有金、兼署西甯县事。激励兵团。迅图克复。并调水陆兵勇。前往援应。著刘长佑严饬在事员弁。实力剿办。毋得稍有迁延。封川开建土匪。经刘式恕督兵歼毙多名。该处已渐臻绥靖。著刘长佑督令该地方官。将余匪实力摉剔。毋令一名漏网。至恩平等县。土客互斗。经劳崇光派委官绅。悉心劝导。并将顽梗之徒。慑以兵威。驱除出境。其势已渐解散。现惟新兴阳江。尚有客民屯聚。嗣后各地方官。果能分别良莠。得其要领。自不至再行构衅。刘长佑于到任后。务当督饬官绅。妥为办理。使小民早登衽席。两造永息争端。是为至要。莲塘踞匪。以老县桂岭为门户。业经张凯嵩派兵攻克。并派教谕韦鹤扬等赍示往谕各猺。助顺攻逆。一面安抚难民。所筹均尚妥协。即著饬令派出各员。和衷协力。迅速蒇功。傥该员等始勤终懈。或至功堕垂成。即著严参治罪。逆首张羔友身受重伤。所称已经伤毙之语。是否属实。并著张凯嵩查明具奏。此时逆巢未克。总当鼓行而进。实力剿办。万不可以逆首受伤。稍涉大意。将此由六百里各谕令知之。　　

○又谕、前因贵州教民案件。尚未办结。叠谕劳崇光迅赴贵州。会同崇实等秉公办理。现在该前督谅已起程。著即兼程前进。不得稍涉迁延。张亮基前令署理黔抚。该前督到黔。张亮基必已先到。即著商同办理。务须权中外之势。斟酌妥善。总期于明年二月内办结。将此由六百里谕令知之。　　

○山西巡抚英桂奏、遵查王榕吉自查勘汾州形势后。即赴河东茅津渡防堵。本拟令其赴直助剿。缘晋省平定州所属各县。多与直隶毗连。防务未敢稍松。拟请将王榕吉移驻平定。以固本省藩篱。从之。　　

○以追贼不力。革吉林协领富和职。仍留营。　　

○以广东西甯县城被匪窜陷。革守备钟文彩、典史程有壬职。仍戴罪效力。　　

○予广东军营病故道员刘式恕祭葬恤荫加等。　　

○予广东高州阵亡千总庄英才、把总沈惠等、祭葬世职加等。被戕把总仇家骏祭葬世职。　　


大清穆宗继天开运受中居正保大定功圣智诚孝信敏恭宽毅皇帝实录卷之五十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十二月。戊子。孝和睿皇后忌辰。遣官祭昌西陵。　　

○谕内阁、兵部奏、遵查特普钦请由在京应升人员。＜??闲＞放呼伦贝尔总管员缺。该部无案可循。援例请旨一摺。著比照补放陵寝总管及察哈尔总管员缺之例。由该部转行直年旗。照例拣选应升人员。带领引见。候旨补放。　　

○又谕、御史刘庆奏、各省题本到阁后。每多积压。请申严进本限期一摺。各省督抚具题本章。先由通政使司转送内阁。俟票签进呈奉旨后。各部始能核覆办理。近来内阁呈进各省题本。每多积压稽延。甚或移前抽后。百弊丛生。至外省官员补缺题本。内阁接到后。并不依限进呈。以致吏部无从题覆。往往应补人员。有经年累□山戊不□。等候部覆。不能赴任者。其余各项本章。积压正复不少。内阁为诸曹总汇之区。似此因循玩愒。积弊相沿。殊属不成事体。著大学士严饬承办各员。嗣后各省督抚题本到阁。按照日期编立册档后。即挨次繙写呈进。其各部院题本。或清汉字□□羕偶误。亦即立时更正进呈。如仍前积压。或移前抽后。不按到阁日期呈进。致滋弊端。即行查明严参惩办。毋稍徇纵。　　

○又谕、御史刘庆奏、军务省分新选人员。请严定到省限期等语。据称选授军务省分人员。往往延不到省。实属规避取巧。著吏部严定章程。于新选人员领凭后。即由部另文声明何日领凭。扣至何时满限。知照该省督抚。如逾限不到。即由该督抚咨部核办。以免员缺久悬。其从前凭限久逾。且有未经缴凭者。并著该部查明参办。　　

○又谕、御史胡庆源奏、请饬改放囚粮。并禁止滥收人证一摺。据称监狱囚粮。例放内仓粳米。自改放粟米后。狱囚每不得一饱。以致饥瘦困苦。监毙不少。情殊可悯。著户部仓场衙门于囚粮一款。仍照旧例发放粳米。以示体恤。至问刑衙门收禁人犯。尤应详审慎重。叠经谕令于应办案件。迅速审结。不得株连无辜。第恐日久懈生。承审各员。仍不免有积压案牍。滥收人证等弊。著刑部步军统领衙门堂官严饬司员。务须斟酌案情。其案内无关罪名之人。有应行传质者。随时开释。不得滥行收禁。致多株累。至吏役人等。需索陵虐。是其惯技。尤应严行禁止。各该堂官务宜实力稽查。如有前项滥收勒索等情。即著分别严参惩办。　　

○谕议政王军机大臣等、文煜奏、遵由南路进遏匪踪一摺。张锡珠股匪。前据遮克敦布奏称窜回馆陶。直境业已肃清。该督前奏亦谓该匪由钜鹿南遁。何以此次复称甯晋钜鹿新河。尚有贼踪游弋。深州与甯晋新河相距非遥。其于贼数多寡。竟不能探悉确情。以总督大员出省督兵。于所属地方贼情。愦愦若此。尚安望其用兵制胜。究竟贼踪现在何处。为数尚有若干。殊增悬系。文煜著痛加儆省。即将确探实在情形。明白具奏。如果直境贼踪未净。兵力仍形不足。即仍遵前旨。迅速奏闻。再行酌量调派。均著相机妥筹。务得确实。以凭防剿而靖畿疆。毋得回护前奏。稍涉欺饰。懔之慎之。将此由五百里谕令知之。　　

○又谕、谭廷襄奏、费县追剿捻匪。沂州攻克匪围。并办理淄川踞匪情形各摺片。沂州土匪。经同知奎芳等、将城前庄等处匪巢攻毁。不过小有斩捦。谭廷襄仍当督饬该地方官竭力埽除。毋令与外匪句结为患。李城一股。由费县窜向峄县之石城山□固。经该处团练击退。转窜费县之蒙山。图越九女关。都司杨通、廉县令王成谦等、带队扼截。该匪虽未窜越。而贼众兵单。官军势难持久。黄国瑞兵勇。尚无驰抵兰山信息。著谭廷襄迅速催提。并著吴棠严檄该总兵速赴沂郡。会合堵剿。富和一军。现在已抵峄县。著僧格林沁、谭廷襄、饬令该营总与德楞额跟追拦截。德楞额日久无功。傥再纵贼窜过关隘。即著将该革员严参治罪。至东省股匪众多。兵力止有此数。不敷分拨。僧格林沁仍当酌量情形。力筹兼顾。淄州官军。围城日久。未经攻克所穵地道。屡未得手。是陈显彝带兵之不能得力。已可概见。已革知府吴载勋办理此事。始终贻误。前据毕道远等联名奏参。谕令谭廷襄查办。迄今未据覆奏。谭廷襄既将该二员误用于前。岂可复回护于后。著即严申纪律。饬令在事文武克期进攻。克复城池。其从前贻误各员。即行参撤。以肃军律。胜保所统宋景诗一军。本系莘冠等县降匪。现因胜保革拏解京。宋景诗心怀疑惧。冒称遣撤兵勇。由同州率众渡河入晋。昨已谕令文煜、英桂、张之万、侦探该降众经过地方。派兵截剿。并著谭廷襄于莘冠一带。豫筹堵截。傥该匪众窜回本籍。即著实力剿洗。毋令漏网。将此由六百里各谕令知之。　　

○又谕、阎敬铭奏、恳请赏假营葬。并陈山东贼势各摺片。所奏宗族流徙。亲葬万难停待。亦系实在情形。而山东棍教捻幅。群匪纵横。谭廷襄办理军务。本属竭蹶。此时呼应不灵。益觉左右枝梧。东省屏藩畿辅。关系紧要。著阎敬铭赶将葬事办理。即迅速驰赴署任。以纾廑念。至教捻各匪。及团练流弊情形。均须该署抚亲加察度。方能洞悉筹办理。两湖募勇。叠经寄谕官文。严树森、毛鸿宾、豫为选募。遴派妥员带赴山东。该署抚于湘鄂两省。如有素悉文武员弁。才略优长者。均即函商官文等豫为筹调。以资臂助。另片奏一件留中。将此由四百里谕令知之。　　

○又谕、多隆阿奏、接统各起兵勇。分别去留。并宋景诗渡河东归。泾阳被陷各摺片。宋景诗以匪首投诚。经朝廷赦罪录用。乃屡思逃窜。其为心怀叵测无疑。即其不遵调遣一节。多隆阿自应赶紧拏办。岂必待其沿途滋事。始行截杀。办理实属轻纵。著即懔遵昨日谕旨。赶派精壮马队。渡河追击。毋任脱逃。英桂所派之常海等。是否追及。仍著饬令德兴阿绕前截击。若纵令一名东归。惟英桂德兴阿是问。多隆阿所请饬山东抚臣设法翦除。已谕令谭廷襄派兵拦截。惟山东贼众兵单。甚不可靠。仍以就地殄除为要。该大臣军律素严。若不将宋景诗追捦正法。以后纷纷效尤。又将何以制之。著即飞咨英桂会筹迅办。毋稍姑息。泾阳被围已久。雷正绾未能先事豫防。成禄近在三原。未能救应。均著交部先行议处。仍责令雷正绾迅即克复。毋任久踞。西安省城紧要。著多隆阿即飞催穆腾阿赴任。严密布置。毋稍大意。另片有胜保途中患病在郃阳就医之语。著多隆阿严饬该委员。如胜保病体略可支持。即行押解起程。毋许逗遛。将此由六百里加紧各谕令知之。　　

○又谕、前据奕梁等叠次奏到甯夏回氛四起。郡城平罗灵州。在在危急。飞咨鄂尔多斯、阿拉善、东西两盟蒙兵。赴甯援救等语。甯夏回众滋事。非厚集兵力。刻难殄除。而甯夏满兵。徵调频仍。存营无几。甘肃兵力。复因东南一带筹防筹剿。分拨维艰。甯夏密迩蒙古地方。已由该将军飞咨该王等就近援救。谅能朝发夕至。痛埽贼氛。著理藩院由六百里传谕阿拉善亲王贡桑株尔默特、迅速调派阿拉善、鄂尔多斯、各盟精兵数千。即日率领由贺兰山口。径趋平罗甯夏。与内地兵练。觇贼所在。合力剿办。以期节节埽荡。谅该王等必能踊跃从事。不至迁延观望。贻误兵机也。将此谕令知之。　　

○又谕、太常寺少卿王拯奏、甘肃甯夏回匪滋扰。请饬蒙古藩兵赴援一摺。蒙古阿拉善等部落。与甯夏地方密迩。前据奕梁等奏、调取鄂尔多斯、阿拉善、东西两旗蒙兵。来甯协剿。未知曾否到防。甯夏军情紧要。本日业由理藩院传谕该王等。迅率所部赴援。著奕梁再行传旨。饬令阿拉善亲王等率领精兵数千。即由贺兰山口。径抵平罗甯夏。与内地兵练。觇贼所向。合力剿办。并著该王等于各盟遴选得力将弁。一并带往。以利攻剿。前据恩麟奏灵州贼匪。被官兵剿击。大获全胜。与该将军等所奏平罗危急甯夏被围各情。迥不相符。因何歧异之处。著奕梁确切查明。据实具奏。将此由六百里谕令知之。　　

○予山东淄川阵亡都司姜顺祭葬世职加等。　　

○己丑。孝德显皇后忌辰。遣官祭暂安寝殿。　　

○谕内阁、前因直东交界降众张锡珠滋事。据文煜奏称、接据肥乡邢台等县禀报。僧格林沁派拨马队。由威县一带追剿。当以事涉可疑。谕令查明是否属实。并经查询僧格林沁。旋据覆称并无其事。兹据文煜奏称、遵查前项马队。系由僧林沁派赴山东营总富和一起。探役误听讹传等语。文煜于本省紧要军情。奏报不实。实属颟顸。著交部议处。其禀报不实之肥乡邢台等县各员。并著文煜查明参奏。　　

○谕议政王军机大臣等、文煜奏、贼氛仍未少衰。请速拨马队等语。本日已令神机营调派马队一千名。派成保、萨萨布统带。径趋深州束鹿。会同该督相机剿办。京兵未到以前。文煜仍当就现有兵力。饬属堵剿。毋任蔓延。新河被匪冲入。仓库钱粮。有无被劫情事。该县带勇收复。有无捏饰。著文煜查明具奏。伊绵阿前在新河接仗。此次匪窜新河等处。何以仅据地方绅团阻截。伊绵阿现在何处。并著查明具奏。遮克敦布前奏、贼匪步队。已被击散。马队已不满千。且有回窜馆陶。直境肃清之语。现在马步各匪。为数尚多。足见前奏全属虚妄。即以窜回馆陶之马贼。数既不多。该副都统现驻馆陶。何以不闻派一旅之师。从而迎击。坐令已散之贼。凶焰复张。实属形同聋瞆。著遮克敦布即查明此股贼匪实在下落。首犯张锡珠现在何处。据实具奏。并与文煜会筹办理。如该匪被击南窜。该副都统即派兵截剿。以期迅速殄除。若再不知奋勉。专以粉饰为事。定即从重治罪。文煜另片奏、接奉寄谕、并僧格林沁咨文。始知并无马队到直。系因营总富和一起马队。派赴东省。以致误传。尚无贼匪冒充情事。军营侦探。最关紧要。文煜等、嗣后务当遴委干员。申明军律。事事从实奏报。毋得稍涉欺罔。致干重咎。将此由六百里各谕令知之。　　

○又谕、官文、严树森奏、恳免筹东省军饷。现就襄黄二属。募勇千人。派员带赴山西。及遵筹多隆阿援陕军饷各摺片。楚省近年于各省筹兵筹饷。均能不分畛域。竭力援济。兹阅所奏。自系实在情形。山东省应募新勇。著即暂免代筹。仍俟楚省力量稍纾。亦即设法接济。顾全大局。袁复清等带领襄黄新勇。并著饬传迅赴山西。交英桂调遣。仍著英桂察看袁复清、罗承勋二员。如其才略足当一面。所募勇丁。洵属精壮。即令再行添募。以厚兵力。多隆阿所部楚军。严树森拟照瑛棨原奏。由楚省每月筹解一半银三万五千两。真能力顾大局。此外尚有英桂每月协济三万两。计所部月饷已敷。如有一时短绌。瑛棨仍当随时就近接济。其多隆阿接管胜保旧部。每月饷银若干。瑛棨总当宽为筹画。毋令缺乏。严树森所奏荆子关介于秦楚之闲。设立后路粮台。于运解均属合宜。即著瑛棨迅派道府大员。前往查照办理。将此由六百里各谕令知之。　　

○又谕、明谊奏、查询俄人旧盖房闲。并豫筹防范一摺。俄国使臣在塔尔巴哈台会议分界事宜。不遂所欲。隐忍回国。该使臣所指科布多卡外各地名。均在鄂木噜克大坝之北。现值大雪封山。道路阻滞。未能出卡远行查看。著俟明□山戊不□春融后。即饬令委员阿克敦布等驰赴该处。将鄂木噜克之北吹河一带。俄人旧盖木房共若干闲。亲行勘明。此项房屋起自何年。此外有无另在他处建盖房屋。均著逐细查明建立原委。以备将来与俄使理论时令其撤去。不得听其任意侵占。所有该处总管。及邻近毗连之蒙古王公各爱曼。均著明绪、会同明谊豫为晓谕。加意抚绥。以期联络声势。齐心御侮。至卡外地方。何处无碍蒙古生计。何处可以议分。亦须明春周查履勘。豫为绘图。以便临期奏明。候旨办理。锡霖既患骽疾。所有分界事宜。即著广凤帮同明谊办理。将此各谕令知之。　　

○署河南巡抚张之万奏、现在带兵出省。请将本年大计展限办理。从之。　　

○予浙江温州阵亡外委徐钦元等祭葬世职。　　

○调神机营马队官兵一千名。赴直隶军营剿贼。　　

○庚寅。谕内阁、我朝自列圣以来。于御极之初。令各直省督抚选举孝廉方正。原以振拔幽滞。用端风俗。典至钜也。朕于上年御极后。即诏各直省督抚秉公选举。并因知县黎庶昌条陈。复谕各督抚等迅速选举。现距上年颁诏之日。已阅年余。而各省选举者甚属寥寥。十室之邑。必有忠信。今各州县大者不下数万户。小者亦万余户。岂无忠信诚悫之士。堪膺是选。良由地方有司。视为具文。既不虚心延访。而潜修之士。又不肯干谒公庭。以致应诏无人。是国家登明选公之典。转成具文。其何以振风俗而励人材。著在京四品以上大员。及直省督抚学政。无论绅士布衣。其有实在堪膺孝廉方正之选者。各举所知。总以躬行实践为先。不准专取文词藻丽者滥膺盛典。俟送部引见后。俟旨分别录用。其有年登耄耋。或诚朴无华。足为里闾矜式。不愿来京者。即著该地方官□山戊不□时存问。赐以酒米。俾后进知所则傚。用副朝廷侧席旁求。振兴实行之至意。　　

○又谕、太学为自古培植人才之地。我朝振兴庠序。加意教育。世宗宪皇帝赏给库银。增辑黉舍。首善之区。四方观瞻所系。必得如唐之韩愈。宋之胡瑗。躬行实践。讲明正学。以为表率。人材自能蒸蒸日上。乃近来国子监专以文艺课士。该祭酒等既以是为去取。而士子亦复以是为工拙。于造就人材之道何裨焉。著嗣后于应课诗文外。兼课论策。以经史性理诸书命题。用觇实学。并著该祭酒等督饬各堂助教学正学录。分日讲说。奖励精勤。惩戒游惰。黜华崇实。以端趋向。其有留心时务。通知古今者。亦当随时奖拔。以劝多士。该堂官为诸生师长。尤当自饬廉隅。俾知矜式。用副教育人材至意。　　

○又谕、翰林院为储才之地。膺斯选者。必须经术淹通。于古圣贤性理精义。讲明而切究之。确有心得。将来扬历中外。本其平日所身体而力行者。发为经济。著为事功。方能名实相副。至诗赋一事。亦系古雅颂之流。庶吉士从事于此。原以备鼓吹休明之用。非谓此外遂无实学也。乃近来积习相沿。专以此为揣摩进身之阶。敝精劳神。无裨实用。将经史性理等书。束之高阁。殊非我国家芸馆培英造就人材之意。自应将庶常馆课程。及散馆旧章。量为变通。以求实济。著自明年癸亥科起。新进士引见分别录用后。教习庶吉士。务当课以实学。治经治史治事。及濂洛关闽诸儒等书。随时赴馆。与庶吉士次第讲求。辨别义利。期于精研力践。总归为已之学。其有余力及于诗古文词者听之。除课期照旧举行外。其课题及散馆。改诗赋为论策。论用经史性理等书。策用时事。皆准直摅所见。畅所欲言。教习及阅卷大臣。其各破除积习。毋避忌讳。毋以小疵而累大体。俾士气蒸蒸日上。贤才辈出。共济时艰。有厚望焉。至各部院堂司各官。皆有公事日相接见。因以知其人之才具。惟翰林院掌院学士。终年不与诸翰林相见。奚由辨其贤否。考其优劣也。嗣后编检讲读各官。除内廷行走外。每十人为一班。每十日进署一次。掌院与相接见。讲论正学。藉得窥其人之底蕴。以备荐举。其有无故不到者。著掌院学士据实奏闻。　　

○又谕、自来储才养士。必视学校为盛衰。我朝列圣相承。庠序修明。敦崇实学。皇考文宗显皇帝御极之初。即命生童就试者。兼习性理等书。原冀其趋向一端。则学术自正。以收化民成俗之效。乃近来各省教职等官。并不实力奉行。认真训课。惟知索取贽礼脩仪。贪得无厌。又其甚者。往往干预地方公事。并或遇事鱼肉士子。谄谀绅富。又安望其经明行修。足为士林表率耶。嗣后各省学政。务当整躬率属。督饬各教官读书立品。毋为士子所轻。平时训导诸生。总以躬行实践为归。勿崇尚浮华。勿虚应故事。其称职者。准各学政会同督抚随时保奏。给予奖励。如阘茸充数。及少年浮动。不克举职者。并著随时甄劾。不必待至大计年分。庶人知自爱。争自濯磨。并饬各教官分日于该处城乡巿镇。设立公所。宣讲圣谕。务使愚顽感化。经正民兴。正学昌明。人才蔚起。实有厚望焉。　　

○又谕、前因御史刘毓楠奏参前任河南商城县知县任正训性情贪酷。奉旨撤任查办。该员竟不在省听候传质。私逃回籍。当经谕令都察院查拏。兹据奏称、业将该员拏获。并遵旨解赴河南审讯等语。任正训系奉旨查办之员。胆敢不候传质。私行回籍。实属任性妄为。著先行交部严加议处。即著张之万按照该员叠次被参各款。逐层严讯。按律惩办。寻张之万奏、遵查任正训被参各款。均无确据。前次请假措赀。暂回原籍。实因痛念母故。顺道奔丧。与私行回籍者有闲。业经部议革职。请免其治罪。从之。　　

○引见补行京察内阁侍读学士博麟。得旨、著照旧供职。　　

○以翰林院侍读学士额勒和布为内阁学士兼礼部侍郎衔。詹事府詹事桂丰为通政使司通政使。　　

○以奉天府府尹景霖为都察院左副都御史。　　

○复降调安徽按察使恩锡职。发往山东军营。交署巡抚谭廷襄差委。　　

○辛卯。谕内阁、户部奏、酌定各省捐输团练请奖章程一摺。军兴以来。各省用兵。几无虚日。民闲集赀募勇。保卫乡闾。以辅兵力之不逮。自宜特加奖励。以振人心。乃近来办团各州县。于练勇实数。支发日期。并不造册具报。辄称捐赀钜万。循例请奖。该督抚不详加查核。率行入奏。其中固多真心经理实用实销之处。而虚应故事以少报多之弊。恐亦不免。殊非朝廷核实给奖之道。嗣后各省办团人员。果能攻破贼垒。收复城池。即由各路统兵大臣及各该督抚专摺奏保。优予奖叙。其捐输团费各官绅。另归捐案办理。止准议给虚衔封典加级纪录等项。不得再请实在官阶。以示限制。捐项照现行常例、加四分之一核算。并由该督抚先将捐赀若干。勇数若干。起止日期。支销数目。报部核销。再行奏请给奖。以杜冒滥捏报诸弊。　　
</div>
    <div class="pagination">
<a href="清实录同治朝实录_page89.html">上一页</a><span>...</span><a href="清实录同治朝实录_page85.html">85</a><a href="清实录同治朝实录_page86.html">86</a><a href="清实录同治朝实录_page87.html">87</a><a href="清实录同治朝实录_page88.html">88</a><a href="清实录同治朝实录_page89.html">89</a><span class="current-page">90</span><a href="清实录同治朝实录_page91.html">91</a><a href="清实录同治朝实录_page92.html">92</a><a href="清实录同治朝实录_page93.html">93</a><a href="清实录同治朝实录_page94.html">94</a><a href="清实录同治朝实录_page95.html">95</a><span>...</span><a href="清实录同治朝实录_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
