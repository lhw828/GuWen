<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 434 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 434 页/共 502 页
  </h1>
  <div class="content">
   ○以楚军攻克安徽太湖县城。赏副将王载驷唐义训、参将苏文彪、段福勋、游击穆正春、都司佘福象、巴图鲁名号。礼部主事李榕、花翎。余升补加衔有差。予阵亡游击徐胜禄、都司陈士富、易长泰、守备朱荣发、李年治、阮镇定、千总王发贵、把总张伦震、外委杨得信等、四十二员、祭葬世职。文童曾益明等、赏恤如例。　　

○以锡福推恩。御书扁额。赏理藩院尚书春佑、凉州副都统春英、母马佳氏曰寿＜宀禹＞春晖。副都统安兴阿、克兴阿、母那拉氏曰锡类敷恩。户部左侍郎梁瀚、祖母韩氏曰燕喜春长。并珍玩文绮。　　

○庚戌。谕内阁、户部奏、请严催粤商欠款一摺。广东省各埠商。历年应输帑本息银。前后共积欠至九十一万三千一百四十余两之多。经该部于道光二十九年、咸丰元年、屡次奏催分限完解。又于七年、该部查核奏请、将历任运司以下、催解不力、造报迟延各职名、送部核议。迄今未据登覆。实属延玩已极。当此筹备库储之际。岂容以有著款项。任意稽延。年复一年。伊于胡底。著劳崇光、耆龄、督同该军司。迅将前项逾限未完银两。按照该部前后奏咨各案。严定限期。赶紧扫数催提解司。专款存库。分年造册报部。听候拨用。不准再有蒂欠。并著查明历任运司以下各职名、送部核议。其历任及现任各该督抚。督催不力。亦有应得之咎。并著该部查取职名。分别议处。如此后仍不上紧实力催解。按限咨报。即由该部、将该督抚暨运司以下各官。据实严参。以重款项而警疲玩。　　

○谕军机大臣等、据文煜奏、捻匪被击回窜、东境肃清、惟另股扰及清淮、郡城危急、已调勇出境助剿一摺。据称前窜邳宿之贼。于前月二十九日。窜扰桃源。该县失陷。逆众已于初一日。由王家营南窜清江。庚长退至淮城。与联英固守。文煜已饬黄良楷带勇。由源宿迁一带。拔队前进。著即探明贼踪。何路紧急。即由何路迎剿。偿淮安业已解围。务须于后路相机设法兜截。毋令北窜。前谕和春、留防扬郡官兵内。挑直清淮一带。并力堵遏。现在道路梗阻。未知文报能否直达金陵。著袁甲三迅饬前派之营总克蒙额等、统带马步队。傅振邦即饬田在田、胡元昌等、带兵直趋清江浦。救援淮城。勿令该匪纷窜里下河、泰州等处。以保完善之区。德楞额、现在韩庄。与桃宿接壤。即距清淮亦属不远。著酌量情形。如能分兵就近截击桃宿一带贼匪。即可为清淮廓清来路。并可防窜入东境之患。亦著不分畛域。合力兜剿。清江无城垣可守。各路兵到。不难将该匪众聚而歼旃。将此由六百里各谕令知之。　　

○以安徽东流县城防守出力。赏军功向洪贵等、蓝翎。教谕洪参铨等、升补加衔有差。予阵亡千总陈邦杰、祭葬世职。　　

○以击退山东军河窜捻出力。当委营总穆隆阿、依查布、委参领富隆阿、委防御荣禄、花翎。委骁骑校硕翰等、蓝翎。委营总色楞泰等、升补加衔有差。

　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。二月。辛亥。谕内阁、本年朕三旬庆辰。覃敷闿泽。中外均沾。因念文武大臣。有年逾七旬、精神强固、供职克勤者。洵为熙朝人瑞。允宜特沛恩施。以昭优眷。大学士桂良、吏部尚书许乃普、工部尚书张祥河、均著加恩赏给太子太保衔。镶红旗汉军都统刘钲之子骁骑校荣昌、著加恩以印务章京即补。先换顶带。西安将军托明阿之子候补参将敬文、仍留直隶以副将用。以示朕尚齿引年、优礼耆臣至意。　　

○谕军机大臣等、昨因文煜奏、捻逆扰及清淮。当谕袁甲三、迅饬克蒙额等、直趋清江浦救援淮城。本日据袁甲三奏称、捻匪窜陷清江。援兵尚嫌单薄。复添派马步队二千余名。交善庆等统带。前往助剿。并拨炮船三十只。驶赴清江。此项水陆官军。与克蒙额等军。如能会合田在田援剿之师。奋力攻击。谅可力挫贼锋。清江为南北锁钥。关系江淮全局。断不容该匪久踞。该大臣即严饬所派各军。乘贼踪未定。迅速攻剿。毋令盘踞。至所称伊兴额、与傅振邦不能和衷。请饬会同田在田、办理徐宿军务等语。现在田在田带兵驰援清淮。既未便折回徐宿。且资望较浅。伊兴额未必肯听其调度。该副都统既已病痊。著即驰赴袁甲三军营。责令带兵剿贼。傅振邦进攻袁圩。正当吃紧之际。实难前往清江。仍应责成田在田等、督兵赴援。袁甲三以分路进兵。地面辽阔。请派傅振邦来营帮办。现在徐宿一带。匪踪充斥。断非田在田等、所能胜任。俟徐宿肃清。再令该提督前往与袁甲三会剿可也。另片奏、请饬催山东、河南、等处新旧拨款。已谕令文煜、瑛棨、按月搭解。至淮安现办防堵。恐其自顾不暇。可暂缓催解。所请另拨有著之款十万两。已交户部速议具奏矣。将此由六百里谕令知之。　　

○又谕、袁甲三奏、请饬催东豫两省欠解饷需等语。各处应解袁甲三军营月饷。山东省仅解至上年九月。计今已久十万两。河南仅解至上年十月。计今已欠八万两。而河南尚欠折漕银三万余两。月需放款。积欠甚多。现当攻剿得手之际。岂容以饷项缺乏。致误事机。著文煜、瑛棨、督饬藩司。迅将欠解新旧拨款。按月筹解。毋许再有延误。自干咎戾。将此由六百里各谕令知之。　　

○壬子。上幸万寿山。诣广润祠拈香。　　

○谕内阁、庆昀奏、审明废员不安本分、援案定拟一摺。已革正白旗蒙古世管佐领崇喜、屡次犯事。于军台本罪上加留一年。乃仍不知悔罪。辄以无据之词。擅行进口兴讼。又不静候查办。竟敢抢夺文卷。实属形同匪类。怙恶不悛。崇喜、著发往新疆充当苦差。以示惩儆。张家口管站员外郎福申、于该管废员。不能约束。实属庸懦无能。并著交部议处。　　

○又谕、曾望颜奏、查明临阵溃逃之营员、并庸懦不职之知县、分别办理一摺。四川署守备余振海、把总安定国、当马天贵阵亡之时。虽据查明无见贼先逃情事。惟主将被害。未能策应。实属救援不力。咎有应得。又宜宾县知县汪觐光、平日性耽麴糱。贻误地方。余振海、安定国、汪觐光、著一并革职。以示惩儆。余振海、现因打仗阵亡。著毋庸议恤。安定国、著暂留军营效力。以观后效。傥再不知愧奋。即著按军法严惩。　　

○谕军机大臣等、曹澍钟奏、克复柳州府、及柳城县城。石逆尚踞庆远。请饬萧启江等迎剿。并浔属贼匪未靖。现饬蒋益澧、驰赴阳朔。筹办剿抚各等语。萧启江一军。前经官文等奏称、皖鄂军务已松。饬令由常德取道入江。径赴川省。此时万难再令折赴贵州。其田兴恕一军。并据骆秉章奏称、如贼踪未过都匀。则令由靖州赴黎平古州截剿。此时行抵何处。尚未奏闻。广西石逆现踞庆远。并于马平等处、分屯股匪。著曹澍钟即饬刘长佑。移得胜之师。会合庆远兵练进剿。并知照骆秉章、迅饬田兴恕、探明贼踪。迎头截击。毋令阑入黔省。窥伺蜀中。方为妥善。降补道员蒋益澧、既据该抚查明。尚知愧奋。派令前往阳朔接管湘勇。并审察荔浦等处贼情。分别抚剿。即著曹澍钟、严饬该员。实心经理。毋得再涉玩泄。其余派拨兵勇各事宜。均著照所议办理。所请催山西等省饷银。本日已谕令各该督抚、迅速筹解矣。至窜扰川境滇黔各匪。虽据曾望颜、奏报叠经剿办获胜。而匪势仍形猖獗。肃启江如已到川。即著曾望颜、饬令会同川军。将彭、涪、及犍为、叙州等处窜匪。实力剿捕。傥石逆有入川之信。即令出境赴黔、与刘长佑等会剿。庶不致以有用之兵。徒劳往返也。将此由六百里各谕令知之。　　

○又谕、前因粤西需饷。谕令曾望颜等、速筹协拨。本日据曹澍钟奏、该省军需。万分匮乏。前奉谕旨。令山西、陕西、于协解湖北月饷内、各划解广西银十万两。尚未咨解。四川省亦尚有欠解银十二万五千两。请旨饬催等语。广西柳州府城虽经克复。而浔属贼匪未靖。现经曹澍钟、酌筹添兵剿办。惟需费愈繁。自应速为协济。所有山西、陕西、两省前划解银各十万两。四川省欠解银十二万五千两。著曾望颜、英桂、谭廷襄、迅速筹解。派委妥员。即行陆续解往。以济要需。毋得再涉迟延。致滋贻误。将此由五百里各谕令知之。　　

○又谕、前据曾望颜奏、四川已革赤水县丞张长庆、呈诉前任四川总督幕友吴香农、并成都府知府翁祖烈之子候补知州翁道醇、有藉端索赃情事。当经降旨、将翁祖烈先行撤任、交曾望颜提集人证。秉公严审。本日据曾望颜奏、该府翁祖烈因撤任不甘。怀忿讦告。罗列八款。经该署督钞录呈览。并请钦派大臣、来川讯办各等语。曾望颜身为大吏。既被属员反噬。断难再令与闻此事。况翁祖烈所讦各条。是否属实。亦应确切查明。方足以折服其心。崇实此时将次行抵四川。著将此案提集人证。秉公严讯。彻底查办。以成信谳。至随同审案之员。该大臣可于成都驻防旗员、及省外文员内。选派数人。其在省人员。及陕西人员。概无庸派委。以防该参员有所藉口。曾望颜原参翁祖烈撤任摺片。并此次请派大臣摺、及钞录禀词讦款二件。均著钞给阅看。将此由六百里谕令知之。　　

○又谕、前据何桂清奏、正月内。有＜口英＞夷火轮船大小四只。由副兵头尊士、督驾出口。探系前往山东、直隶、交界总隘洋面驻劄。为拦阻漕船之计。当经谕令僧格林沁等、一体严防矣。本日据文煜奏称、二月初八日。探有火轮船一只。夹板船三只。陆续由东南大洋、驶至福山之罘岛口停泊。其是否尽系夷船、及货船兵船。现尚未据探悉。而既已适符四只之数。且该夷前有阻拦漕船之说。亟应严密防范。以免疏虞。向来夷船所至之处。均赖有沿海居民接济食物。更有趋利奸商。与之潜通贸易。夷船遂因此逗遛不去。以后遂难拒绝。贻害无穷。著文煜、督饬在事文武。在沿海一带。晓谕居民。严切禁止。使该夷于食物贸易两无所得。其船只亦必不能久停。并著密饬前派护送漕船之登州镇总兵曾逢年、亲统师船。督饬将弁。梭织巡查。其海运漕船。有收入山东各口者。并著妥为保护。不使夷船乘便抢掠。是为至要。将此由五百里谕令知之。　　

○署四川总督曾望颜奏、知府被参后、怀忿讦告多款、请派大臣来川查办。得旨。汝虽非负气强辩。亦迹近剖白。身为大吏。一被属员反噬。即请撤任。是窥朕平日有不信大吏之心。朕实深愧也。　　

○以克复安徽潜山县城。赏参将杨富有、周忠容、王可升、巴图鲁名号。余升补有差。予阵亡都司王定和、定备蒋贵禄、把总曹自文、王澄清、外委范禄斌、蓝良贵、周义和、彭行吉、刘光英、李桂元、祭葬世职。　　

○以四川官兵击剿婺匪出力。赏候补道程祖润、都司吴毓光、花翎。并参将舒洪元等、升叙有差。　　

○以四川击退滇匪出力。予知县唐炯、奖叙。阵亡把总陈全、外委蒲映第。杭在田、祭葬世职。　　

○以克复广西柳州府、及柳城县城。赏道员刘坤一、按察使衔。并各升叙给封有差。予阵亡都司徐士信、把总李华灿、祭葬世职。　　

○以力攻江西建德县。予阵亡千总周维祺、从九品许继武、把总杨兴汉、外委李茂盛、周春林、祭葬世职。　　

○癸丑。遣官祭关帝庙。　　

○谕内阁、上年冬令雪泽稀少。降旨派山东布政使清盛、恭赍大藏香。虔诣泰山。代朕叩祷。兹自二月初七日起。祥霙叠沛。渥泽深沾。农田可卜丰登。朕心实深寅感。著仍差内务府司官一员。赍大藏香十枝。驰驿前往山东省城。交巡抚文煜、传旨令布政使清盛、恭诣泰山。虔申报谢。以答神庥。　　

○又谕、都察院奏、湖北民人邓旺银、遣抱告以委员严刑勒结等词、赵该衙门呈诉。据称上年、该民人京控李行储等。纠众烧抢一案。由步军统领衙门。咨回本省。乃案证未齐。而委员马元骧等、辄用严刑。勒令该民人具结等语。案关承审委员袒护匪人。虚实均应彻底根究。著交官文、督同臬司。亲提人证卷宗。秉公研讯确情。按律定拟具奏。委员马元骧、董绍昌、并著该督查明参奏。抱告王义顺。该部照例解往备质。　　

○惠亲王绵愉等奏、谨将库存仁宗睿皇帝圣训黄绫本式样尺寸。及议改五摺榜纸。每十二页。用纸一张。式样尺寸。各绘样黏呈请旨遵行。抑或仍遵旧制办理。可否钦派大臣据实查验。得旨。著派端华、穆荫、查验具奏。前旨甚明。犹至再至三。屡请变通。想该司员匠役等、无利不办。此系何事。尚敢如此取巧。并欲擅更旧制。将来展阅不便。皆朕之刻意求省之故。尤属非是。此批摺、与御前大臣军机大臣同看。　　

○赏江甯布政使薛焕、巡抚衔。帮办五口通商事宜。　　

○予湖南永州伤亡都司李荣忠、祭葬世职。　　

○甲寅。谕内阁、吏部奏、请将正途京员捐升道府选法、酌拟变通一摺。吏部铨选道府各官。其由正途京员捐升者。俱照现行章程办理。相沿已久。若为特旨录用人员。遽行更改旧章。殊多窒碍。且恐视为捷径。纷纷改途。易开取巧之门。嗣后正途京员、未经补缺捐升道府者。著仍仿照咸丰元年二年奏定章程。专选＜闲＞缺。所请以敏简统选之处。著毋庸议。　　

○又谕、张芾奏、官军剿贼失利、泾县旌德被陷、现在力筹堵御、并自请严议一摺。逆匪窜踞泾县之黄柏岭湾难等处。经官军叠次击退获胜。正月十九、二十五等日。贼分大股来扑。副将杨名声、知府陈炳元等、奋勇鏖战。斩获甚多。并杀毙贼首赖汶未一名。讵贼愈聚愈众。泾县、旌德、遂于二十六日相继失陷。著张芾督饬员弁兵勇进剿。迅图克复城池。并严防徽郡一带。飞调江长贵带队援剿。务期歼除丑类。毋留余孽。所有失事文武员弁。著一并查明。分别参办。张芾、著交部议处。　　

○又谕、庚长奏、逆捻阑入清江浦、自请从重治罪一摺。据称大股逆匪。由顺清河直扑清江浦。经该河督带兵迎剿。叠获胜仗。讵该逆分股从后抄截。我军失利。致被阑入。现在退保淮城。俟调集援兵。再行进剿。该河督办理防堵有年。此次失事虽因贼众兵单。究属堵剿不力。咎有应得。庚长、著即革职。暂留本任。仍著督率将弁。迅图克复。以赎前愆。　　

○谕军机大臣等、张芾奏、克复建德县城。并泾县旌德失陷。周天受奏、甯郡情形吃紧。飞调援师各等语。逆匪由铜陵繁昌攻陷泾县。进踞清弋江。蔓延至杨柳埠。去甯国府城极近。周天受现已由竹塘统兵回郡。著即督饬将士。实力堵剿。毋任再有滋蔓。甯国县为入浙门户。地关紧要。南陵远隔岭外。亦应速筹援应。并著周天受、严饬派往甯邑之游击。杨得春等、飞速前进。力筹堵御。毋许稍有疏失。南陵防军。应如何设法往援。即会商张芾、妥为办理。至泾县匪众。复分股攻陷旌德。该县距徽州府城。仅百余里。据张芾奏称、城内并无存兵。虽已调江长贵由黟县太平赴旌德截剿。深恐路径纷歧。难于兼顾。致被阑入。并著周天受、速派得力将弁。管带精锐。由甯邑绕赴绩溪。迎头截击。毋任贼踪得以扰及郡城。至建德甫经克复。自应派兵驻守。江西各军内。如道员刘于淳、吴坤修等、何员可以派令带兵驻劄。即著张芾一面派拨。一面知照恽光宸办理。以期迅速而免贻误。张芾另片奏、请将招抚韦志俊等出力各员鼓励等语。韦志俊既已调赴东流。所有出力义勇。著即会同杨载福、酌量保奏。其接济韦志俊一军之知府张庆安等。既能相机应变。尚属著有微劳。即著张芾、酌保。候朕施恩。将此由六百里各谕令知之。　　

○又谕、本日据联英、庚长奏、清江失陷、及现在布置情形各一摺。清江为南北咽喉。岂容任贼久踞。致令各省文报不通。淮安存城兵勇无多。既难分拨赴援。庚长所调留防衡阳蒋坝之总兵鹤龄、安勇等军。著即飞催迅速前进。实力堵御。其田在田等、督带之马步队。并袁甲三先后调捎之营总克蒙额、已革游击杨国正等、所带之马步队。计已陆续可到。前饬和春等、所派之扬防官军。相距较近。著联英、庚长、一面飞速催提。一面督令已到各军。会同鹤龄等军。将匪众击退。以保淮城。至清江无城郭可守。恐该匪抢掠后。即行纷窜。联英等、务当设法堵截。勿令窜往东南。扰及里下河各邑。以保完善之区。是为至要。将此由六百里谕令知之。　　

○浙江巡抚罗遵殿奏、剿捕余姚土匪。审明正法。余匪遁入大阑山。现带向导□□穴□又□捕。得旨。大阑山路径丛杂。自应以乡民为向导。极力摉捕。若置之不顾。将来必致蔓延。又奏查明欠解钱粮奉化县知县吴芳蕙、定海厅同知陈绳武、一并撤任。批。既已撤任。即应奏参。若必待查出弊端方参。恐启劣员玩愒之渐。并难保接委各员、代为弥缝。著补摺参奏。以儆效尤。　　

○举行咸丰九年大计。奉天、卓异官一员。才力不及官一员。年老官一员。有疾官一员。湖南、卓异官六员。不谨官五员。罢软官三员。浮躁官二员。才力不及官四员。年老官二员。河南、卓异官十员。不谨官四员。才力不及官一员。年老官三员。山东、卓异官十二员。罢软官一员。浮躁官一员。才力不及官一员。山西、卓异官十二员。不谨官三员。浮躁官二员。才力不及官一员。甘肃、卓异官八员。年老官一员。有疾官一员。河南、卓异官二员。年老官一员。东河、卓异官一员。不谨官一员。分别议叙处分如例。　　

○以克复安徽建德县城。赏知府丁峻、花翎。余开复升选有差。　　

○乙卯。谕内阁、本日吏部具题、失察书吏冒领俸银之工部监印司员处分本内。议以降一级调用。公罪准抵。除前任郎中吉兴阿、岳兴、陈士安三员。均有级可抵外。其无级可抵之主事刘荪、捐升知府分发浙江之前任主事葛桐衔二员。该部均议以降一级调用。内阁票拟双签。将葛桐衔一员。拟令该督抚出具考语。送部引见。该员系在部时应得处分。是否应票双签。其主事方騄任内加级。系本年恩诏所得。是否准抵以前处分。主事刘荪、何以无恩诏加级可抵。此案刑部于上年九月奏结。移咨吏部。查取监印司员职名议处。工部何以迟至本年正月。始行送齐。有无逾限之处。均著吏部查明具奏。再降谕旨。　　

○又谕、前据裕瑞奏、叶尔羌库库雅尔、桑珠二庄。向设铜厂。请将铜斤折交钱文。当经降旨、令扎拉芬泰、委员查明。有无流弊。兹据奏称、拣派伊犁领队大臣锡拉那、前往查明。咸丰五六年间。因筹办开矿。是以将库库雅尔、桑珠二庄。每年应交粮布棉花、及一切杂差。概予豁免。近年铜斤短绌。情愿折交钱文。虽经该伯克等佥称毫无抑勒。惟令该回众因此赔累。非所以示体恤。可否免其折交铜斤。仍复粮赋旧制。请旨遵行等语。该处开设铜厂。原以供鼓铸之用。今既产铜短绌。未便令折交钱文。情同科敛。所有库库雅尔、桑珠二庄。折交铜斤钱文。即著停止。仍收原额粮赋。以复旧章而杜流弊。　　

○谕军机大臣等、前据裕瑞、英蕴奏、浩罕额尔沁阿布都剀里木、违旨逗遛。肆意行凶。经弁兵将其格毙。当经谕令扎拉芬泰、委员前往叶尔羌。将起衅本末。查明具奏。兹据该将军等奏、接到裕瑞等函致此案原委。已派员由冰岭驰往查办。正与朕意相合。本日复据裕瑞等奏、查明浩罕额尔沁、实系谋逆未成。审明定拟。并译出寄回浩罕逆信呈览各等语。该额尔沁、本为输诚效顺而来。何以一朝逞凶。毫无忌惮。且此次裕瑞等摺内、所称额尔沁寄信与浩罕伯克、并嘱呼岱达约会各庄安集延谋逆各情。前次摺内。并未提及。难保非因事变已成。添饰情节。现据扎拉芬泰拣派佐领图们额、前赴该城查询原委。而此案业已由裕瑞等拟结。恐有不实不尽。著扎拉芬泰、将裕瑞等摺件。详细阅看。所拟罪名。有无未协之处。并著另拟具奏。至额尔沁、罪由自取。衅非我开。虽据裕瑞等、令阿奇木伯克、先行寄信与浩罕、明正额尔沁之罪。而浩罕伯克、能否折服。不致别生事端。尚未可定。其应如何防范。及一切善后事宜。并著该将军、会商裕瑞、英蕴、悉心妥办。毋稍大意。裕瑞等原摺、并译出逆信。均著钞给阅看。将此谕令知之。　　

○又谕、扎拉芬泰奏、遵查回庄抄产案情、并请将承办各员、解任提讯一摺。叶尔羌回庄抄产一案。前因办理含混。谕令扎拉芬泰、派员认真查办。兹据奏称、已派领队大臣锡拉那、督同喀什噶尔阿奇木伯克爱玛特、前往该处查出印房章京西林泰等、有藉端渔敛。挟同隐徇等情。必应彻底根究。方能水落石出。已明降谕旨。将西林泰等、解任。交英蕴提讯。即著与阿奇木衙门之毛拉迈买底里等、一并派员看管。听候查明讯办。此案种种弊端。蒙蔽已久。非认真清查。不足以成信谳。英蕴讯办此事。著督同伊犁派出之伯克爱玛特、摉剔毙窦。安抚回众。毋得稍涉瞻徇。扎拉芬泰原摺。著钞给英蕴阅看。将此各谕令知之。　　

○以直隶堵筑永定河工竣。予知府范梁等、升叙加衔有差。　　

○丙辰。谕内阁、文俊、存诚奏、审明司员袒护亲族、蒙混办稿、按律从重定拟一摺。已革郎中关瑞、于承办咨查补缺文稿。并未先与五内关防司员商酌。辄敢袒护亲族。仅将伊堂侄恩锡、表亲纳清额、富隆额三员。列名叙入。并将富隆额混入捐纳班。实属有心蒙混。关瑞、著从重发往军台效力赎罪。候补笔帖式乌尔喜淳。私见关瑞。探问补缺。已有不合。并敢向该总兵求看公牍。更属妄为。乌尔喜淳、著即革职。郎中继聪、尚茶正勒广、嵩山、向关瑞探听补缺。虽无情托等情。究属不合。均著交部议处。员外郎阿尔萨兰、德衡额、祥盛、德明、奇成额、恒瑞、主事龙光、德荣、哲英额、达杭阿、文荣、尚茶正穆通阿、祥兆、尚膳正海荣、苏兰泰、六品笔帖式依克坦、于会画淳件。并不悉心查阅。辄即随同画押。均著交部照例议处。　　

○以二品顶带武备院卿明善、为总管内务府大臣。　　

○丁巳。谕内阁、班禅额尔德尼呼毕勒罕、于本年十月初二日坐床。著派恩庆、会同色哷本诺们罕、前往看视。所有颁给敕书赏赍等件。著理藩院、拣派司员二人。驰驿赍往。其沿途经过直隶、山西、陕西、四川、等处地方。著各该督抚派委道府副参大员。妥为护送。并著曾望颜、于司库提银一万两。俟该司员到省时。交给带往。一并赏给班禅额尔德尼。至打箭炉以西。著该督知会前途。照例豫备马匹。勿致迟误。己未。上诣大高殿行礼。　　

○还宫。　　

○遣官祭贤良祠。　　

○谕军机大臣等、联英、庚长奏、迎击窜突淮安捻匪、并筹议防剿清江踞匪一摺。览奏殊为愤懑。清江为南北咽喉。地当冲要。必须赶早克复。方不至蔓延腹地。何以大股捻逆。尚踞清江。贼势仍形猖獗。该署漕督等、不过株守待援。一筹莫展。本日据和春奏、已令李若珠、带兵赴援。袁甲三、傅振邦、早经具奏。派往各军。为数已属不少。此时谅已先后到浦。联英等、即一面催提各军。一面督饬鹤龄、安勇等、南北两路夹攻。即因贼势众多。未能尽行歼戮。亦当驱之归巢。不使纷窜扰及里下河一带完善之区。是为至要。傥令该捻日久盘踞清江。使南北道途梗阻。甚至窜往东南。朕惟联英、庚长是问。决不宽贷。将此由六百里令知之。
  </div>
  <div class="pagination">
   <a href="清实录咸丰朝实录_page433.html">
    上一页
   </a>
   <span>
    ...
   </span>
   <a href="清实录咸丰朝实录_page429.html">
    429
   </a>
   <a href="清实录咸丰朝实录_page430.html">
    430
   </a>
   <a href="清实录咸丰朝实录_page431.html">
    431
   </a>
   <a href="清实录咸丰朝实录_page432.html">
    432
   </a>
   <a href="清实录咸丰朝实录_page433.html">
    433
   </a>
   <span class="current-page">
    434
   </span>
   <a href="清实录咸丰朝实录_page435.html">
    435
   </a>
   <a href="清实录咸丰朝实录_page436.html">
    436
   </a>
   <a href="清实录咸丰朝实录_page437.html">
    437
   </a>
   <a href="清实录咸丰朝实录_page438.html">
    438
   </a>
   <a href="清实录咸丰朝实录_page439.html">
    439
   </a>
   <span>
    ...
   </span>
   <a href="清实录咸丰朝实录_page435.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
