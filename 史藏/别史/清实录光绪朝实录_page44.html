<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 44 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 44 页/共 1316 页</h1>
    <div class="content">
○谕军机大臣等。据丁日昌奏台湾抚番开山事宜。巡抚难以兼顾。请另派员专办台事。前据沈葆桢等奏会筹巡抚兼顾省台情形。拟于冬春驻台。夏秋驻省当经降旨照所请办理。巡抚有全省地方之责。台湾亦为所辖。若另派大员专办台务。恐事权不一。转致纷更。著丁日昌仍遵前旨。冬春驻台。夏秋驻省。以期两地兼顾。该抚驻台后。所有省城一切应办事宜。著李鹤年随时会商。妥为经理本日已有旨将吴赞诚开缺。以三品京堂候补。督办船政事宜。丁日昌俟吴赞诚到闽后。妥为交代应拨款项。著该将军督抚等随时筹解。俾应急需。将此由五百里各谕令知之。现月　　

○以吏部尚书毛昶熙兼署户部尚书。左都御史贺寿慈兼署刑部尚书。兵部左侍郎崇厚兼署吏部右侍郎。吏部左侍郎彭久余兼署礼部左侍郎。工部左侍郎成林兼署理藩院右侍郎。工部左侍郎何廷谦兼署礼部右侍郎。现月　　

○调兵部右侍郎恩龄为刑部右侍郎。以内阁学士乌拉喜崇阿为兵部右侍郎。现月　　

○以镶红旗护军统领岳林为銮仪卫銮仪使。明发　　

○以前山海关副都统常星阿为正黄旗汉军副都统镶白旗满洲副都统穆隆阿署镶蓝旗汉军副都统。明发　　

○以正红旗满洲副都统吉和为镶蓝旗护军统领。明发　　

○以左翼前锋统领广科管理健锐营事务。明发　　

○命顺天府府尹吴赞诚开缺。以三品京堂候补督办福建船政事宜。现月　　

○庚子。驻藏办事大臣松溎奏、查阅后藏三汛营伍边界事竣。报闻。摺

包

　　

○擢顺天府府丞张澐卿为顺天府府尹以徵解延缓之安徽休甯县知县曹光洛。婺源县知县杨寿富望江县知县毛凤五。当涂县知县张攀桂无为州知州吴澐。交部议处。摺包　　

○豁免前驻藏办事大臣承继欠还四川藩库银两。摺包　　

○辛丑。遣官祭历代帝王庙。谕档　　

○谕军机大臣等。户部奏遵议提拨出关饷需一摺。左宗棠出关饷需。业于部库四成洋税项下拨给银二百万两。并准借用洋款五百万两。各省西征协饷提前拨解三百万两。以足一千万两之数。谅敷应用。沈葆桢等前请将江西派协云贵各饷。及湖南、湖北未解江防银两。拨归西征均可毋庸置议。江苏每月应协左宗棠饷五万两外。尚有月协陕西银一万两。由左宗棠统收分济。现在陕西军务已靖。此项能否拨归西征。著左宗棠体察情形。会商谭钟麟奏明办理。至老湘营豫师金顺荣全各军饷。据户部奏称或应由苏省解交该营。或应由苏省解还部库。均与西征军饷无涉。即著沈葆桢、吴元炳、仍饬各归各款。照旧拨解毋庸由左宗棠统收分拨。以免轇轕惟老湘营饷项。江苏原定每月协拨六万两沈葆桢等前奏每月系四万五千两。因何递减。著该督等查明报部查核各省提前赶解西征饷三百万两。现据户部奏称福建已奏报提前凑解六十万两广东省本年应协甘饷计九十一万两。已催令如数迅解。内除应还上届洋款本息约共四十万两零。仍余银五十万两。闽粤共计已得银一百十万两。其余一百九十万两。即照部议。浙江提银四十五万两。江西提银三十万两。河南提银五万两。湖北提银三十八万两。湖南提银六万两。山东提银六万两。山西提银二十万两。安徽提银十万两。四川提银二十万两。闽海关提银十万两。共凑足三百万两。均于本年应解西征协饷项下。先行提齐统限三个月内埽数解交左宗棠应用各该将军敊抚务当遵照部提数目依限赶解不得稍有短欠致误戎机福建每月应协四万两本年系有闰之年。丁日昌报解之六十万两应照有闰之年核计。作为本年至来年二月止月饷。以免牵混。部拨四成洋税银二百万两。现议分作四批。由顺天府遴员接续领解交西征粮台分收转解左宗棠军营。此项库款。该部请于西征协饷内尽数解还各直省应解西征协饷。除提前之三百万两。及两次借洋款划还本利各银若干外所余本属不多。若令尽数解还部库。恐于该大臣官营饷需。仍属不敷周转著改于去岁议拨南北洋海防经费之四成洋税内按年酌提一半。将此次部拨二百万两。陆续扣还即著李鸿章、沈葆桢、遵照办理所借洋款著左宗棠详细核定各省协饷内。某年某省应还借款若干。分晰具奏。各该将军督抚即将该省协饷解过西征粮台及归还借款本利银两各数目随时咨报户部查核傥不能解至八成以上仍著该部严参惩办。将此谕知户部。并由五百里谕知左宗棠、李鸿章、文煜、沈葆桢、李鹤年、刘坤一翁同爵、吴元炳、裕禄、刘秉璋、杨昌浚、丁日昌、丁宝桢、鲍源深、李庆翱、谭钟麟、王文韶、张兆栋、并传谕文格李文敏知之。剿捕　　

○召见前任科布多参赞大臣瑛棨已革前任甘肃按察使杨能格已革前任科布多帮办大臣文硕得旨瑛棨以按察使候补。杨能格以道员用文硕以五品京堂候补。现月　　

○壬寅。清明节。上诣奉先殿寿皇殿行礼。谕档　　

○遣官祭永陵。福陵。昭陵。昭西陵。孝陵。孝东陵景陵。泰陵。泰东陵。裕陵。昌陵。昌西陵。慕陵。慕东陵。定陵。典例　　

○遣官祭穆宗毅皇帝孝哲毅皇后暂安寝殿谕档　　

○遣官祭端慧皇太子园寝。典例　　

○礼部奏、本年七月十二日慈安端裕康庆皇太后万寿穿蟒袍补服日期得旨。除七月初九初十日照例素服外著自七月初七日至十五日。俱穿蟒袍补服。现月　　

○福建水师提督彭楚汉奏出洋督缉并修厦防炮台。报闻摺包　　

○以完解署任内欠款赏还直隶候补同知孙枞顶戴摺包　　

○以污秽文庙不守官箴革山西蒲县训导董广华职。摺包　　

○以青年孀守。被抢捐躯。旌表江苏沐阳县仲邱氏。摺包　　

○追予江苏殉难官绅金赐棨等九员名士民龚心培等二千十名。妇女姚朱氏等七百十口分别旌恤如例摺包拨直隶古北口马步队六百五十名赴奉天调遣摺包癸卯孝贤纯皇后忌辰。遣官祭裕陵。典例　　

○谕军机大臣等。左宗棠奏甘肃乡试闱中应用书籍。请饬颁发周易折中书经传说汇纂。诗经传说汇纂。春秋传说汇纂三礼义疏。性理精义。袖珍渊鉴类函。唐宋文醇。唐宋诗醇。佩文韵府。袖珍古文渊鉴。十三经注疏。文献通考。史记。前汉书后汉书四书。文选各一部等语。著传知武英殿查明现在有无此书。如无此书。其各项书板。是否尚存。并此外尚有何项书板。均著咨报军机处。寻查明左宗棠请领各书。现存板者。十三经注疏佩文韵府。袖珍渊鉴类函。唐宋诗醇。文献通考前汉书。后汉书。库存无书。板片亦闲有曹□少朽。碍难刷印。周易折中等种。已无书板。此外各项书板。尚存朱批谕旨。高宗纯皇帝圣训。御批通鉴辑览。评鉴阐要御制乐善堂文集定本。日知荟说御制味余书屋全集定本。味余书屋随笔。读尚书诗。御制养正书屋全集定本。圣谕广训蒙古文。钦定春秋直解。授衣广训。南巡盛典。古今储贰金鉴。开国方略清文。开国方略汉文两金川方略清文。两金川方略汉文临清纪略。兰州纪略。台湾纪略。廓尔喀纪略。安南纪略。三省方略。平定教匪纪略。宗室王公功绩表传清文汉文外藩蒙古王公功绩表传。清文蒙古汉文工赈纪事。胜朝殉节诸臣录。皇朝通典。通志通考礼器图式。职贡图历代职官表。词林典故。四库全书总目。三流道里表。七政四余。西清古鉴。续通典。续通志一统志。八旗通志。八旗氏族通谱。满洲源流考。蒙古源流。清凉山志。热河志。盛京通志。皇舆西域图志。西域同文志。新疆识略。河源纪略皇清文頴。文頴续编熙朝雅颂集。千叟宴诗。骈字类编。韵府拾遗同文韵统。佩文诗韵。叶韵汇辑。四体清文鉴。增订清文鉴。三合切音清文鉴。五译合璧辑要。合璧易经。合璧春秋合璧礼记。左传读本繙译大学衍义。古香斋袖珍五经。史记纲目三篇。朱子全书。初学记。春明梦余录。通志堂经解。论语集解礼记正义。晋书。宋书。南齐书。魏书。隋书。南史。北史。旧唐书。五代史。宋史。金史。明史。后汉年表。小板通鉴。新纲目三编。文献通考纪要。大板古文。九家集注杜诗。计一百种。四月现月　　

○定甘肃分闱乡试经费、每届动用银一万二千两。摺包　　

○拨神机营施放开花洋炮硝三十斤磺十五斤。轰药十斤。及药线水胶。大角子潮脑等项。工部铜轮加工火药五千斤。军需火药一万斤。轰药三百斤。擡枪火绳五千丈。鸟枪火绳一万丈。擡枪铅丸一万出。鸟枪铅丸二万出。备乌里雅苏台应用。现月　　

○甲辰。谕内阁。前据刑部奏遵议刘坤一等奏审拟已革总兵詹启纶主使殴毙人命案一摺。适因都察院奏詹启纶呈诉冤抑。并控已革都司陈国瑞挟嫌唆使服毒陷害等情。当谕令沈葆桢严讯明确。奏明办理。兹据审明定拟具奏。并另片奏请将陈国瑞发往军台效力。及总兵刘福兴副将萧诚均发往黑龙江当差等语。此案詹启纶因与胡士礼帐目轇轕。胡士礼屡。向索欠詹启纶遽因胡士礼之妻胡王氏毒詈其妾。辄将胡士礼主使丛殴。致胡士礼因伤毙命。即回湖北原籍。豫为抵赖地步。旋复在都察院遣抱呈控。希图诿卸。实属罪无可逭。詹启纶著仍照原拟绞监候秋后处决。陈国瑞虽讯无唆使陷害各情。惟以严加管束之员。辄敢擅离原籍。且于胡士礼命案有干预相验情事。殊属不安本分。已革总兵刘福兴。于詹启纶帮给刘文富银两。辄思从中取利。起意讹诈。副将萧诚于詹启纶命案。借名贿托诓骗银两均属罪有应得陈国瑞著改为发往黑龙江。萧诚著即革职与刘福兴一并发往黑龙江当差。陈国瑞、刘福兴、萧诚、并著黑龙江将军严加管束。现月　　

○又谕。沈葆桢奏、请将庸劣各员分别革。降勒休一摺。江苏候补知府李传黻。心地驳杂操守平常。安徽试用同知朱光远。经办厘卡。不能洁己候补。运判方克猷性情乖张。操守难信均著即行革职。候补知县彭宗洛。办理厘务。听信私人。著以府经历县丞选用。六合县知县王宾。溺于嗜好。公事废弛。震泽县知县柳承先。心地糊涂。听断多谬。板浦场大使、沈维镇。疲软多病。场务抛荒均著勒令休致。以肃官方。现月　　

○谕军机大臣等。沈葆桢奏詹启纶案审明定拟暨请将已革都司陈国瑞等。发遣各摺片。本日已明降谕旨照所拟办理。并将陈国瑞改发黑龙江矣。该革员等平日不知自爱动辄滋生事端虽经此次创惩犹恐复萌故态沈葆桢接奉此旨。后著即派委妥干之员。押令迅速起程。沿途小心管理。迳赴黑龙江交该处。将军严加管束。不得稍有疏忽。将此由四百里谕令知之。现月　　

○两江总督沈葆桢等奏江北漕粮仍办河运。并章程十二条一米色认真挑选一漕米分数交仓一运道急须疏浚一剥船豫先雇备。一豫备接运并筹回空一闸板应制备齐全。一经费撙节动用。一兑米概用漕斛。一解款循案办理。一米船随到随验。一船户照案调剂。一出力各员援案请奖。下部知之。　　

○又奏出省查阅营伍日期。报闻。摺包　　

○江甯将军穆腾阿奏江甯驻防兵丁自置洲产。请免按年报部允行。摺包　　

○以詹事府詹事周寿昌为内阁学士兼礼部侍郎衔。朱签　　

○予军营积劳病故山东补用同知直隶州蔡于楷。两江补用副将周廷彪优恤摺包展普济堂功德林粥厂两月。加给小米二百石银四百两。现月　　

○乙巳。遣官祭先蚕之神。典例陕西巡抚谭钟麟奏遵查记名提督谭仁芳堪任专阃。报闻。摺包丙午。以节逾清明农田待泽尤殷。上复诣大高殿祈祷行礼。现月　　

○遣恭亲王奕诣时应宫。孚郡王奕譓诣昭显庙。惠郡王奕详诣宣仁庙。贝勒载澂诣凝和庙礼亲王世铎诣觉生寺睿亲王德长诣黑龙潭。贝勒那尔苏诣白龙潭辅国公载濂诣清漪园龙神祠。委散秩大臣载瀛诣静明园龙神祠拈香。现月　　

○谕内阁。谭钟麟。奏查明庸劣各员请旨黜革一摺。陕西绥德州知州汤敏。外似勤能。中存诡谲。准补白河县知县胡馨桂。居心险诈。妄事诪张。候补知县前署白水县事杨振钧不守官箴钻营干进。商州吏目徐震翊信任家丁。诈索系囚。韩城县典史姚钦邻。居心贪鄙任性妄为。署韩城县训导孙树桐嗜好甚深不知自爱。均著即行革职。以肃官常。现月　　

○豁免陕西、咸甯、长安、渭南、三原、富平、泾阳、临潼、咸阳、高陵、鄠、肤施、安塞、延长、宜川、延川、安定、靖边、凤翔、怀远、葭、神木、大荔、蒲城、朝邑、华、邠、三水、长武、鄜、中部、宜君、绥德、米脂、清涧、三十四州县民欠同治十三年地丁本色粮草。鄠、醴泉、泾阳、凤翔、宝鸡陇、南郑、城固、沔华、阴、蒲城、武功、十二州县民欠同治十二年地丁。咸甯、长安、咸阳、临潼、高陵、鄠、泾阳、三原、渭南、华、大荔、蒲城、十二州县、除咸甯长安粳米一色外。民欠同治十三年道仓本色粮石。鄠、高陵、泾阳、醴泉、华、蒲乾、武功、八州县民欠同治十二年道仓本色粮石。展徵醴泉、宝鸡、陇、城固、沔、华阴、武功、七州县民欠同治十三年地丁。醴泉、盩厔、乾、武功、四州县民欠同治十三年道仓本色粮石。现月　　

○丁未。谕内阁。本年七月十二日恭遇慈安端裕康庆皇太后四旬万寿。著查照成案。将在京八旗官员及男妇太监等年六十以上者。均加恩赏。该部即遵谕行。现月　　

○谕毕机大臣等、王文韶奏、楚军荡平四脚牛贼巢。歼除六硐窜匪。地方肃清一摺。本日已明降谕旨。将出力阵亡各员。照所请分别奖恤矣。六硐等处窜匪。经署贵东道吴自发等军。分路进剿。歼除殆尽。四脚牛匪巢及附近逆寨。经湘省官军会同粤军。一律埽荡。仍著王文韶、涂宗瀛、黎培敬、庆爱、督饬各军。将各该处余匪。认真摉捕。务绝根株。惟逆匪甫经剿平。而抚绥化导。全在地方官办理得宜。方不致再有蠢动。著黎培敬将善后事宜。遴委贤员。妥为经理。庶几剔莠安良。无虞他变据刘长佑奏请调粤军魏鼎薰楚勇一营随同赴滇。此营勇粮。拟由粤西按年解给。应以五年为准等语。即著涂宗瀛庆爱照刘长佑所请办理。刘长佑请调广西候补知府王政慈。候选知州李光舒。丁忧在籍前任归顺州知州潘英章。随带赴滇差委。著涂宗瀛庆爱饬令王政慈等。即与魏鼎薰营勇同赴滇省。听候差遣。并即宽拨勇饷。交王政慈等领解前往。以归＜闲＞易。涂宗瀛接奉谕旨后。即著迅速起程。驰赴新任。务将该省吏治军情。及地方一切事宜。实力整顿。用副委任。将此由五百里谕知王文韶、涂宗瀛、黎培敬。并传谕庆爱知之。现月　　

○又谕。谭钟麟奏东乡匪徒滋事情形。并筹汉南防堵一摺。川省东乡匪徒袁廷蛟等。聚众滋事。前据文格奏报筹办情形。曾谕令谭钟麟派得力员弁。带队探防与四川各营合力剿洗。现在袁廷蛟率众踞虾耙口。另有开县匪徒吴奉山。纠众会合。闻官军云集。吴奉山率党远扬。袁廷蛟亦不知所在。该抚派总兵刘楚华率队分扎各要隘。为川军声援著谭钟麟文格督饬各将弁。认真探剿。务将袁廷蛟设法诱擒。并探明吴奉山所在。严行摉捕。以靖逆氛。谭钟麟当饬汉中道府等一面严密布置。毋稍疏虞。将此由五百里谕知谭钟麟并传谕文格知之。现月　　

○广西巡抚严树森奏越南国王以丁丑年正贡届期。请宣进关日期得旨。著庆爱查照向例进关之期。行令该国王遵照办理。摺包　　

○湖南巡抚王文韶奏。湘省漕粮碍难徵运本色。下部议。　　

○命都察院左都御史景廉。在军机大臣上学习行走。现月　　

○擢湖南布政使涂宗瀛为广西巡抚。饬迅速赴任。未到任前、以署布政使庆爱暂行护理。现月　　

○饬广西布政使杨重雅。广西按察使长赓。迅速赴任。现月　　

○以楚军荡平。贵州六硐窜匪。及四脚牛附近逆巢。地方一律肃清。赏给提督龚继昌等封典。副将黄喜泰。甘瑞福。参将吴占先。夏起凤。黄政德。都司龚盛福。巴图鲁名号。游击郑通荣。都司储世勋。守备陈桂林。花翎。余升叙加衔有差。阵亡游击黄兆魁。都司陆三顺。守备莫锦云。外委龚正云。拟保外委苏元祀均予优恤。现月　　
</div>
    <div class="pagination">
<a href="清实录光绪朝实录_page43.html">上一页</a><span>...</span><a href="清实录光绪朝实录_page39.html">39</a><a href="清实录光绪朝实录_page40.html">40</a><a href="清实录光绪朝实录_page41.html">41</a><a href="清实录光绪朝实录_page42.html">42</a><a href="清实录光绪朝实录_page43.html">43</a><span class="current-page">44</span><a href="清实录光绪朝实录_page45.html">45</a><a href="清实录光绪朝实录_page46.html">46</a><a href="清实录光绪朝实录_page47.html">47</a><a href="清实录光绪朝实录_page48.html">48</a><a href="清实录光绪朝实录_page49.html">49</a><span>...</span><a href="清实录光绪朝实录_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
