<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 742 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 742 页/共 1860 页
  </h1>
  <div class="content">
   ○戊辰。谕、河南归德府所属之夏邑、永城、等县。连被水灾。而该地方官。玩视民瘼。有心讳匿。及降旨赈恤。仍不实心经理。一任灾黎流离失所。殊负牧民之任。向所以姑留原任者。以该地有不法莠民。设法告讦该管官。其风实不可长。今刁顽者既已除去。则良懦者其实可悯。该县官匿灾不恤。有顾仇其民之心。仅予罢斥。不足蔽辜。夏邑县知县孙默。著革职拏解刑部治罪。永城县知县张铨。亦著革职。交与该抚照例治罪。其夏邑县员缺。著观音保以通判衔管知县事。驰驿赴任。永城县员缺。著直隶内邱县知县孙尔周调补。该督方观承即行饬知。令其速赴新任。该二县积荒之后。民气凋敝。观音保等、其善为抚绥。加意整顿。称朕轸念灾地至意。　　

○予刑部侍郎蔡新回籍终养。　　

○己巳。谕军机大臣等、爱必达已有旨用为云贵总督。江苏巡抚员缺。以陈宏谋调补矣。陈宏谋自陕赴江。尚需时日。督抚事务。自应尹继善一人兼办。但伊平日为人。专以模棱了事。此是其一生受病处。诫谕丁宁。几于舌敝。总未痛加湔洗。即如地方灾务。先事而厚费图之。使不致受灾。伊辄虑其徒费无益。必不肯为。宁待其成灾而请。不知有灾而赈。即办理极其妥协。究不若无灾而得中岁。百姓为能自乐其生。今年年疏筑。年年蠲赈。民间田亩。甫涸旋淹。终无了期。有司不胜其劳。而苍黎不胜其苦。所费动盈钜万。所得才及升斗。则与其赈之被灾之后。何如筹之未灾之先。即以所费计也。亦不当如此。何况为民司牧。于心诚何忍耶。尹继善熟悉情形。于淮徐各属。积年被灾之处。何以使永弭水患。但有善策。即经理数年。宽其时日。多费帑金。朕所不惜。若但模棱了事。岂不辜负江南百姓称颁之美名耶。目下徐州一带。积水未尽消涸。而洼地又以多雨被潦。即设法宣洩。果能速消不误秋禾否。江苏各属望雨甚殷。今已六月初旬矣。曾已得有透雨泽否。近日情形若何。一并即速驰奏。以慰轸念。寻奏、江苏等府属。于六月初间。连得时雨。高下田畴。一律透足。惟淮徐积水。因雨水连绵。兼值豫东二省。上游水发。一时宣洩不及。现在查勘设法疏消。查淮徐一带。地势卑洼。一遇阴雨。不免淹浸。多开河道。河身不能容纳。水患仍难遽减。臣现在稽查灾务。俟水平后。将各处河道查勘。有必应开浚者。会同河臣、抚臣、详加商确具奏。动帑兴工。可缓者、次年再办。俟工竣后。再请钦差查验。得旨、览奏另有旨谕。又批、此即汝因陋就简之锢习。牢不可破者也。若如所言。则付之不救乎。抑长年养之。不计国帑之后难为继乎。又批、此言甚讳。若钦差等有不妥处。何妨直奏。　　

○又谕、近闻徐州各属积水。现未全消。而大雨之后。洼地又有积水。时届立秋。即极力宣洩。恐于农田无济。梦麟所办六塘河以下工程若何。积水果渐消涸否。恐夏秋雨集。众水所归之地。仍致被淹。大率不免。亦断不可听其自然。不为之计。将来应如何办理。俾此一方田地。可以永除水患。已谕尹继善、令其通盘筹画。梦麟在彼专司疏浚积水。并宜按其形势。与该督等详悉商酌。以为一劳永逸之计。张皇补苴。看来终属无益也。仍令将近日情形。随时奏闻。寻奏、六塘河一带堤堰缺口。并挑切工程。现均完竣。积水前已一律涸乾。月来雨水过多。洼田间有新水。高阜已遍种秋粮。得旨、好。　　

○又谕、近闻黄河上游一带。水势甚大。此大溜不能深通。抑亦别有其故耶。徐州河底淤沙。前奏已刷深九寸。近日黄流所注。果能挟沙急走。得收汕刷之效。较前更加深通否。伏汛情形若何。可传谕白钟山、即行据实覆奏。以慰朕怀。寻奏、黄河伏汛屡长。缘天雨过多。幸大溜深通。随长随消。堤埽工程稳固。水流汕刷。较前更深。得旨、欣慰览之。　　

○又谕、此次大兵进剿。原为翦灭厄鲁特贼众。初未料阿逆潜来。自投天网。是以屡谕成衮扎布等。将沿途背叛贼人。奋勇擒剿。其情罪少有可原者。量为安抚。俟两路大兵会集伊犁后。通行筹酌办理。以绝根株。今大兵甫入。即遇阿逆前来。经参赞大臣富德等。屡次击败。乘胜追逐。计日就擒。此时情形。又与初次定议时有异。所有厄鲁特贼众。若遽行翦灭。伊等闻风畏惧。窜入贼中。是又驱令从逆。增其党援也。成衮扎布等、应酌量分别办理。如遇非真心附逆贼众。令其协擒阿逆。不特宽免其罪。且必加以殊恩。将此明白晓谕。伊等原属离心。且希冀重赏。未必无擒贼自效之人。成衮扎布等、务宜妥协筹办。再伊等派额驸色布腾巴勒珠尔、往擒吞图布。殊属非是。色布腾巴勒珠尔、未经历练。此次命往军营。不过令其随众效力。以赎前愆。若专任剿贼。必致误事。现在如鄂实、明瑞等。俱经身历戎行。何以并未遣派。色布腾巴勒珠尔往擒吞图布。事已二旬。此时尚未奏到。著即将伊现在情形。迅速奏闻。　　

○庚午。谕、今日召对西安布政使刘藻。据奏卢焯在西安巡抚任内。遇有进贡方物。祇量给薄值。实皆派办。及调任湖北。向借库银一千两。未曾应付等语。卢焯乃获罪废斥之员。朕念伊尚系旧人。加恩录用。适因一时乏人。令以京卿署理抚篆。旋复实授。理宜感激朕恩。勉图报效。不意其卑鄙性成。不知悛改。尚复如此。督抚进贡一事。朕屡经降旨停止。概不得有所进献。其各省方物。不逾柑茗香罽之属。以备赉予。此则伊古有之。不在禁例。从前皇考世宗宪皇帝时。核定督抚养廉。洞悉下情。是以从优赏给。谕旨中亦屡及此。此与发价令伊等承买何异。伊等每年所贡方物几何。原可从容备办。即不备办。亦不强也。乃以此为囊橐中物。专已自封。而又藉进献之名。派累所属。为渔利计。宁属员之养廉。顾为资助督抚设耶。因问及陈宏谋。据刘藻云。伊办贡皆出自养廉。如数给发。是可见鄙吝之与自好。存乎其人。嗣后督抚各宜自量。如以养廉自办。毫无累及所属。循例可也。藉曰不能。则如勿进。若如卢焯、及近日恒文之藉口自肥。则断不可。督抚之优劣。自由绩效。于进献毫无干涉。此亦天下所共知者。而旁人之指摘议论。必不可掩。彼受派累者。不且怨及君上耶。至库项丝毫。均关国帑。乃竟欲私相授受。公然向藩司借贷。其罪更不待言矣。卢焯深负朕恩。著革职发往巴里坤效力赎罪。并将此通行传谕知之。　　

○又谕曰、卢焯已有旨革职。湖北巡抚员缺。著庄有恭戴罪署理。庄有恭办理朱＜日冉＞一案。初恐别有情节。本欲俟究出实情。重治其罪。迨后讯明此案罚项。尹继善实亦与闻。非庄有恭一人之意。且毫无染指。其罪止于专擅。不行奏请。尚在可原。是以量予薄谴。令其回籍治丧后、赴军台效力。今巡抚一时未得其人。姑从权宜、由军台废员起用。以观后效。恐不知者。妄疑封疆重任。数月之间。忽予忽夺。是未能悉朕用人之苦心矣。著将此谕令中外知之。　　

○又谕、礼部侍郎员缺。著彭树葵补授。于敏中现将服阕。著来京署理刑部侍郎事务。服阕后、再行实授。　　

○谕军机大臣等、吐鲁番贝子额敏和卓、因加恩封伊贝子。及伊子素赉璊公爵。奏请谴素赉璊来京谢恩。额敏和卓、及伊子素赉璊。实心报效。深可嘉予。著照所请。即令素赉璊驰驿来京。备朕询问。　　

○辛未。上诣畅春园、问皇太后安。　　

○谕曰、马化正年已衰老。著休致。泰宁镇总兵员缺。著萨音图调补。所遗员缺。著博勒和补授。　　

○谕军机大臣等、兆惠奏、接奉谕旨。已领兵策应富德。往擒阿逆。所有军营应办事宜。请交与永贵就近办理等语。著即传谕永贵、会同雅尔哈善等。将应行筹办事宜。即行办理。兆惠既领兵前往。务同富德协力擒拏首贼。以副委任。断不得妄分彼此。上年因策楞、玉保等。互相掣肘。迄无成功。乃兆惠所深悉。当以此为炯鉴。毋得更蹈覆辙。雅尔哈善、现同哈宁阿巡查台站。接到此旨。著即速赴永贵驻劄地方。会同商办。其台站事务。即交与哈宁阿办理。　　

○旌表守正捐躯之河南许州民翟稳成妻银氏。　　

○壬申。谕、河南夏邑等县被灾。前经叠次降旨。加恩赈恤。今归德府属之夏邑、商邱、虞城、永城、并考城、陈、许、两属各县。五六月间大雨连绵。以致洼地复有积水。秋禾被淹。已命侍郎裘曰修、前往相度疏浚。冀速为消涸。但该省滨河州县。与山东之金乡、鱼台、江南之宿、虹、丰、沛、等处。壤地相错。屡岁被灾。在山东江南者。均邀赈恤。而该省地方官。从前并未细心查办。独抱向隅。今涸出补种之秋禾。复被漫淹。平地亦多潦浸。朕心深为悯恻。虽定例夏灾不赈。而该处积歉之后。民食艰难。应加优恤。副都统三泰、郎中苏勒德、现在奉使在豫。著即率同护抚刘慥、查明被灾户口。无论极次贫民。概予抚恤一月口粮。此朕格外特恩。不在常例之内。其董率有司。实力查办。毋俾胥役侵蚀中饱。俟胡宝瑔到豫日。三泰等再行回京。该部即遵谕速行。　　

○谕军机大臣等、前曾有旨。将江南省乾隆十年以前。积欠漕项银米地漕耗羡。一体豁免。兹据爱必达奏称、积欠内倘有官役侵蚀等弊。当按照年款彻底清查。如系官役侵蚀。即参究追赔。如果实欠在民。即遵旨豁免等语。爱必达所奏甚是。此项蠲免。原为轸恤民瘼。格外施恩。岂容劣员蠹吏。乘机舞弊。以饱私橐。自应严行查核。分别办理。今爱必达、已补授云南总督。著将原摺钞寄陈宏谋。令其查照办理。务使闾阎得沾实惠。官吏不致中饱。即查明确数奏闻。　　

○又谕、前成衮扎布等。派色布腾巴勒珠尔、前往追擒吞图布等。朕即将办理未善之处。传旨训谕。今果不出所料。色布腾巴勒珠尔等、既已追及贼人。犹且任其脱逃。伊等动以官兵马力疲乏为词。独不思贼人被追。其马力转能驰骋乎。且既获驼马四百有余。何不即以之换给兵丁。奋力前往。而乃遽尔回兵。束手无措。实属怯懦。色布腾巴勒珠尔、原系获罪之人。今复令其效力军营。以赎前愆。宜如何感激奋勉。乃遇此数十垂毙之贼。尚不思奋勇当先。其罪宁可复逭。成衮扎布、舒赫德等。尚称其斩馘甚多。曲为回护。甚属非是。此次副都统由屯、及随往官兵等、尚属出力。著交部量加议叙。色布腾巴勒珠尔、姑从宽免其治罪。仍著成衮扎布等、派兵三百名。交色布腾巴勒珠尔、会同明瑞、前往追擒。务将吞图布等拏获。如再行疎纵。朕断不能姑贷。　　

○又谕曰、成衮扎布等奏称、阿逆现已穷蹙。不日即可就擒。所有回人霍集占等。应即领兵擒拏等语。阿逆现在情形。自可不日成擒。纵令逃遁。若俄罗斯、哈萨克等处。自可索取。已详悉降旨。令兆惠等遵照办理。至办理回人一事。成衮扎布等、应将厄鲁特等、悉行翦除。再为筹办。亦经屡降谕旨。即如吞图布、鄂哲特等。虽甚穷蹙。而色布腾巴勒珠尔等、尚未能擒获。又扎那噶尔布、尼玛等。相距成衮扎布军营甚近。亦未经弋获。此时未便即往回城。著成衮扎布等、即分派大员。奋力搜捕。毋使一人漏网。以绝根株。其克哷特等鄂拓克。恳请迁移之一千二百余户。未据声明安插何地。再伊犁地方。除此四鄂拓克人等之外。尚有何人。著一并查明。奏闻办理。　　

○以大理寺卿罗源汉、为总督仓场侍郎。　　

○癸酉。谕曰、获理河南巡抚刘慥奏、夏、永、等县。因大雨叠沛。秋禾多被淹损。势难补种。惟俟八九月内。务饬该县等、督率彼地民人。极力疏涸。毋误种麦之期等语。前闻该处秋禾被淹。已有旨令查明户口。格外赈恤。但此四县积年被水。一雨即淹。自应速求疏洩之方。然此岂该县等所能办。若仅委之该县。仍不过奉行故事。如历年所为。其为贻误。尚可言耶。现命侍郎裘曰修前往豫省。相度各处疏浚事宜。所有夏、永、等处积水。著裘曰修会同巡抚胡宝瑔。熟察该地情形。确勘受患之由。彻底筹画。上紧疏消。务俾涸出地亩。得赶种秋麦。春雨不致复淹。灾民得免昏垫之苦。即工钜多费帑金。亦所不惜。至现在该处续报被水。昨经传谕副都统三泰等。率同该护抚详悉查明。不分极次贫民。通行赈恤。今刘慥以抚恤完竣具奏。仍属草率了事。已于另摺批示。著三泰等、遵照前旨。所有被灾州县。逐一详查妥办。毋致灾黎失所。副朕痌瘝在已之意。　　

○又谕曰、步军统领衙门奏、王焞、刘五、吴大万等。设局讹诈候选经历翟永棣等银两一摺。向来在京职员。狎昵匪徒。嬉游徵逐。往往被其局诈。一经发觉。即为有玷官箴。虽自行首告。仍不免革职。是以甘心隐忍。受其挟制。此棍徒设局者所由得计也。但此等捐职人员。与曾经出仕。及现任居官者有间。翟永棣、朱良弼、俱著从宽免其斥革交部。王焞、刘五、吴大万等。假充番役。设局讹诈。刁风断不可长。著交部从重治罪。　　

○又谕、据浙江提督武进升奏称、年力衰老、两耳重听。恳请休致等语。武进升、著准其以原品休致。浙江提督员缺。著胡贵调补。所遗福建水师提督员缺。著马大用补授。其潮州镇总兵员缺。著董孟调补。松潘镇总兵员缺。著杨朝栋补授。　　

○谕军机大臣等、据裘曰修奏、天齐庙东南。颇有黄水从滚坝汕入。应照花庄乱石坝。酌量加添。并沛县被水。与鱼台不相上下。请开临河竹络坝。洩运河之水。以掣上游急溜等语。著将原摺钞寄尹继善、白钟山、将所奏情形。详悉查勘。会同商酌。应作何办理。迅速即由驿驰奏。　　

○又谕曰、鄂实系参赞大臣。诸事宜加奋勉。乃并未领兵前进。仅随同成衮扎布等行走。军营事务。有成衮扎布、及舒赫德、二人办理。鄂实并无所事。伊若自居参赞大臣。而将剿捕贼众之事。俱推委于诸领队大臣。岂朕简任之意。鄂实著严加申饬。明瑞上年进兵哈萨克。颇著勤劳。此次惟追捕巴雅尔时。曾奏闻派往。现已降旨令同色布腾巴勒珠尔、擒拏吞图布等。务宜奋勉行走。用副委任。　　

○又谕曰、车布登扎布等奏称、从前逆贼青滚杂卜。遣班珠尔擅夺马驼。经赛音诺颜部落佐领巴颜岱等。奋力抵御等语。巴颜岱奋勇拒贼。甚属可嘉。署副管旗章京德勒格尔、甲喇哈尔齐海、骁骑校根敦扎布等。协同巴颜岱护送马驼。至乌里雅苏台。亦属奋勉。著赏给巴颜岱孔雀翎。银五十两。德勒格尔、哈尔齐海、亦著赏给孔雀翎。银各三十两。根敦扎布、著赏给蓝翎。银二十两。以示鼓励。　　

○又谕、今日挑阿哥等之哈哈珠子。带领引见人员内。有和起之第三子和隆额。看来尚有出息。颇胜伊兄和德。所有和德承袭之子爵。著和隆额承袭。挑补三等侍卫。和德著仍作为蓝翎侍卫。　　

○甲戌。上诣畅春园、问皇太后安。　　

○谕军机大臣等、内大臣察达克、因哈达哈等晓谕防范贼众事宜。即派兵安设卡座。并豫备兵丁。听候调遣。察达克感激朕恩。实心报效。甚属可嘉。著赏给银五十两。　　

○予故内大臣忒库、祭葬如例。谥勤僖。　　

○乙亥。谕军机大臣等、前据将军成衮扎布等奏称、土尔扈特台吉巴图尔乌巴什等。带兵往擒阿逆。续据兆惠等具奏。又称巴图尔乌巴什。系噶尔丹策零之壻。已带领集赛人等。占踞伊犁等语。两处所奏。情形不同。已谕将兆惠奏摺。录寄成衮扎布等筹办。嗣经成衮扎布等。陆续陈奏。办理各鄂拓克事宜。且称伊犁特克斯等处。现已宁谧等语。但未将巴图尔乌巴什、现在情形奏闻。若尚未筹办。则伊犁安得竟为宁谧。著传谕成衮扎布等。速将巴图尔乌巴什等。现在驻劄何处。及应如何办理之处。一面办理。一面奏闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十


大清高宗法天隆运至诚先觉体元立极敷文奋武孝慈神圣纯皇帝实录卷之五百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。六月。丙子。谕军机大臣等、兆惠已领兵往擒阿逆。所有军营事务。降旨令雅尔哈善、会同永贵办理。现在擒拏扎那噶尔布、尼玛等。及剿灭哈丹、阿巴噶斯、扎哈沁人等游牧。俱属紧要。雅尔哈善、务宜奋往办理。再剿灭贼众。应带兵极力搜捕。不必专在济尔哈朗驻劄。雅尔哈善到军营时。即派遣三格等分路擒剿。其附近之玛哈沁等、一并剿灭。毋留余孽。前降旨令额勒登额。剿灭扎哈沁贼众后。前往策应兆惠。今兆惠、富德等。已经追贼远去。额勒登额、谅已不能追及。著即赴济尔哈朗、听雅尔哈善等调遣。　　

○缓徵长芦王家岗、官台、二场、乾隆二十一年分、水灾灶地钱粮。　　

○丁丑。上诣畅春园、问皇太后安。　　

○谕、河南归德、陈、许、等属各县。夏雨连绵。秋禾淹浸。前经降旨加恩。抚恤一月口粮。但念该处积水骤难消涸。洼地西成失望。民食艰难。不可不多为储备。以资接济。著将该省二十三年应解漕粮。截留十万石。分贮州县。用实仓庾而裕民食。其应于何州县截留分贮之处。著该抚胡宝瑔、酌量情形。妥协筹办。仍将派拨各数具摺奏闻。　　

○又谕、连年西路用兵。其进剿马匹。皆取给于陕甘二省。采买拨解。长途饲餧。满汉官兵。均恐不无赔累。而各标营摘缺。应行买补者甚多。借动公帑。若必依限扣还。兵力更未免拮据。著总督黄廷桂、于回任后。速行查明。将应作何展限加赏之处。据实具奏。候朕降旨加恩。以示体恤边兵之意。寻奏、查满汉标营。借垫未还银共一百二十六万四千六百十九两。除乾隆十九年至二十一年二月以前。满营借垫。在季饷坐扣。未还银一十五万九千六百两零。绿营借垫。在公费名粮扣补。未还银一十三万七千三百两零。应照旧分别查扣外。其自乾隆二十一年二月至今止。满汉各营。共未还借垫银九十六万七千六百两零。请将解送马匹。及兵丁添补衣物等项。借垫未还银六十万八千三百两零。于各兵季饷分年坐扣。将各营买补摘缺。及增添马价。借垫未还银三十五万九千三百两零。请旨特加恩赏。得旨、有旨谕部。　　

○谕军机大臣等、昨据将军成衮扎布等奏、色布腾巴勒珠尔、追赶吞图布。斩二百余人。色布腾巴勒珠尔即行退回等语。朕思色布腾巴勒珠尔。并未尾贼穷追。前称吞图布人众百户。极少亦有五六百口。今止戮其二百人。何得据云净尽。且闻巴图尔乌巴什等。及扎哈沁人众。皆往伊犁。贼匪扎那噶尔布、尼玛等。虽经乌勒登等带兵前往。此际拏获与否。均无信息。将此不可信之厄鲁特。留于大兵之后。即往办理回众。反复思之。甚为不妥。将军成衮扎布等、系亲身经历之人。务须通盘打算。再行办理方妥。不可稍致轻忽。明瑞此时现在何队行走。乌勒登等、擒拏扎那噶尔布、尼玛、信息如何。巴图尔乌巴什、扎哈沁人等。现今皆在何处。著速行奏闻。　　

○又谕、现在两路进兵。所有额林哈毕尔噶一带之厄鲁特等。或已剿灭。或将首贼擒拏。其在珠勒都斯等处之各鄂拓克人等。经将军成衮扎布等、奏请暂行安抚。亦属妥协。惟是伊等声息相通。知额林哈毕尔噶办理情形。其暂行安抚人众。或致妄生疑惧。更滋事端。成衮扎布等、现拟领兵剿灭回部。务宜将此等人众。设法安插。毋遗后患。方为妥协。可明白晓谕。因尔等上年、并未随同额林哈毕尔噶众厄鲁特附和为逆。是以加恩宽宥。庶伊等不生疑惧。仍加意防范。勿少疎虞。或将其头目人等。带往军中为质。或换取伊等马匹牲只。以益兵力。其办理回部事宜。必须将各处厄鲁特。尽行办竣。领兵前往。一切俱遵照前旨办理。至大兵虽分两路前进。而一切事宜。皆系将军成衮扎布分内之事。即兴兆惠会合一处。亦应听成衮扎布主持。今兆惠已领兵远去。所有额林哈毕尔噶一带事务。并著成衮扎布总统办理。断不得稍分彼此。互相推诿。　　

○又谕曰、达什达瓦部落人等、现在生计稍艰。然能守分谋生。毫不滋事。甚属可嘉。著查明每人各赏银二两。仍加恩赏口粮两个月。以示体恤。　　

○又谕曰、喀尔喀各部落游牧。原系指定地方。令伊等互相联络。以资守望。今据索诺木喇布坦等奏称、上年因逆贼青滚杂卜、煽惑滋扰。各部落竟有弃其游牧、远徙他处者。现在旧游牧地方。弃地既多。奸匪易集。以致往来商旅。间被抢掠。已陆续查拏。按律治罪。地方复得宁静。应令伊等、仍归原地方游牧。约束属人。共图生聚。庶于伊等生计有益。再各部落数年来。间遇灾祲。又因军务未竣。黾勉急公。现有负欠商人银十余万两。著车布登扎布、详悉查明。动支公项。代为清偿。又上年闻青滚杂卜背叛之信。有将卡座台站内马匹牲只。携回各游牧者。本应即令缴还。念伊等生计艰难。并著格外施恩。分年展限。陆续缴还。以纾其力。著车布登扎布、详悉晓谕各部落王公扎萨克等。务期仰体朕加恩曲宥之意。各谋本业。永靖边隅。以长享太平之福。　　

○又谕曰、索诺木喇布坦等。拏获抢夺达里刚爱、多伦诺尔等处商民贼人、九十余名。俱著照所奏。即行正法。所有各部落王公扎萨克等失察之咎。本应交部议处。但既会同索诺木喇布坦等擒拏贼人。不致漏网。俱著从宽免议。索诺木喇布坦、永兴、办理妥协。著交部议叙。　　

○以镶红旗护军统领莽古赉、为正蓝旗满洲副都统。户部左侍郎阿里衮、为正白旗蒙古副都统。　　

○戊寅。谕、各省教职六年俸满。例由该督抚学政。公同甄别。前经降旨。令将堪膺民社者保题。其年力未衰。可以留任者。一并出具考语。送部引见。但教职一官。寒氊可念。远道孤征。舟车傔从之资。不无多费。僻在边省者。转瞬六年。尤为仆仆。嗣后直省甄别教职。云、贵、川、广、福建、湖南、甘肃等省。俱著改为八年举行一次。俾得宽其程限。至来京时。亦不必专檄独行。听其从便结侣。请咨送部引见。其六年保题县令。及其余近省。俱著照旧例行。　　

○又谕、督抚膺封疆重寄。庶务殷繁。不能不藉幕友为臂指之助。其所办一切刑名钱谷。即系本地方之事。若令与外人交通。假藉事权。招摇撞编。何所不至。如近日江苏巡抚幕中之王者辅。公然出署乘舆拜客。遂得受所属员弁。嘱托舞弊。即其明验。地方公务。既为所败。徒令若辈身抵于法。而督抚并受其累。何如早加防闲之为得也。嗣后各省督抚。务宜关防扃钥。概不得任幕友出署。往来交结。以绝嫌疑而肃官守。若不遵功令者。或被人参奏。或因事败露。必将纵容之督抚治罪。著通行传谕知之。　　

○又谕、闻大学士史贻直、中途患病。旅次恐无良医。深为轸念。著派乾清门侍卫扎拉丰阿、带同御医栗世功、驰驿前往诊视。
  </div>
  <div class="pagination">
   <a href="清实录乾隆朝实录_page741.html">
    上一页
   </a>
   <span>
    ...
   </span>
   <a href="清实录乾隆朝实录_page737.html">
    737
   </a>
   <a href="清实录乾隆朝实录_page738.html">
    738
   </a>
   <a href="清实录乾隆朝实录_page739.html">
    739
   </a>
   <a href="清实录乾隆朝实录_page740.html">
    740
   </a>
   <a href="清实录乾隆朝实录_page741.html">
    741
   </a>
   <span class="current-page">
    742
   </span>
   <a href="清实录乾隆朝实录_page743.html">
    743
   </a>
   <a href="清实录乾隆朝实录_page744.html">
    744
   </a>
   <a href="清实录乾隆朝实录_page745.html">
    745
   </a>
   <a href="清实录乾隆朝实录_page746.html">
    746
   </a>
   <a href="清实录乾隆朝实录_page747.html">
    747
   </a>
   <span>
    ...
   </span>
   <a href="清实录乾隆朝实录_page743.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
