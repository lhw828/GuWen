<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 235 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 235 页/共 1860 页
  </h1>
  <div class="content">
   ○又议覆、山西巡抚喀尔吉善奏称、外任旗员子弟。无论在内在外。准一体随任。但必逐案题奏。未免案牍纷繁。应如所请。嗣后外任旗员子弟。年至十八岁以上。请留任所者。照例详明各上司。该督抚核实情节。先行咨明部旗存案。仍俟年底。臣部汇齐具题。其在旗各员。初莅外任。呈请带往任所者。仍遵原旨办理。从之。　　

○予故广西右江镇总兵张朝宣、祭葬如例。　　

○庚戌。命广州将军阿尔赛来京陛见。以副都统高文涵、署理将军印务。　　

○遣官祭火神庙。　　

○辛亥。免追问甘省官员未清款项。谕、朕临御天下。期于政简刑清。近来内外各衙门。俱无久而未结之案。惟有甘肃一省。从前屡次军需。前后约四十余年。凡供亿军费。大端俱已核算奏销完结。惟其中部驳清查核减各款。尚有未楚者。即如宁夏、则有康熙三十年、至三十八年。供应进剿大兵、及驻劄满汉官兵喇嘛等案。肃州一路、则有康熙五十四年、至雍正四年、办过大军需各案。又有康熙五十四年、至雍正十三年。供支出口人员马驼锅帐食物等案。西宁一路、则有康熙五十四年、至雍正六年。办过军需各案。又有康熙五十四年、至雍正十三年、供支出口人员马驼锅帐食物等案。又有雍正元年、剿抚青海、用过钱粮等案。陕、甘、二提、凉、宁肃、三镇。则有康熙五十四年、至雍正元年。拴养马驼各案。以上诸件。事历多年。官经数易。往返驳诘。不但案牍纷繁。地方滋扰。且使已故之员。累及子孙。现任之员。代人受罚。朕心有所不忍。用是大沛恩膏。将康熙三十年、至雍正六年以前未清之项。悉予豁除。免其究问著追。至雍正六年以后之案。为时未远。尚易清查。著总督尹继善、巡抚黄廷桂、遴选贤员。于一年限内。秉公确查。将其中应免不应免者。一一分别造具清册。该督抚具本保题到日。朕再降谕旨。该部可即行文该督抚知之。　　

○又谕、各省常平仓谷。原以备民间缓急之需。旧例存七粜三者。乃出陈易新。以防霉变。指寻常无事时而言也。若遇地方米少价贵之时。则当多粜以济民食。毋得拘泥成例。从前己屡经降旨。本年二月间。又复申谕各督抚等矣。今许容奏称、目今青黄不接。粮价增长。各州县详报市米稀少。平粜仓谷。已符额数等语。此言甚属不经。是湖南有司。并未领会朕旨也。国家储蓄仓粮。专为接济百姓而设。若民间米谷充裕。即三七之数。亦可不需。如粟少价昂。则安得以存七粜三。目为额数。今许容所辖一省。如此错误。或他省有似此者。亦未可定。可即通行传谕知之。　　

○旌表守正捐躯之河南商邱县民尼清海妻、张氏。　　

○壬子。上诣畅春园、问皇太后安。　　

○谕曰。常明年老。现今患病不能办事。其领侍卫内大臣事务。著泰陵总管内务府大臣佛伦署理。佛伦所遗陵寝总管内务府大臣员缺。著牧场总管觉和托补授。其牧场总管员缺。著内务府总管等、照例拣选应升人员。带领引见。觉和托所遗员缺。即著协理台站事务总管白泰、兼理台站事务。俟牧场总管员缺补授人员时。应否令其兼理台站事务之处。另降谕旨。再内务府总管等、各有兼理之事。又有出差之人。既无专办人员。著御前侍卫。傅恒、补授内务府总管。学习办理。　　

○工部议覆、御史都隆额奏称、东省之安山湖地。前因不能蓄水济运。给民垦种以资养赡。乃有本处豪强。侵占七八顷及数十顷不等。甚有衍圣公孔广棨、亦称有伊原圈地。行文认领。反使穷民不得均沾实惠。应如所请。行令河抚二臣、勘明实在贫户。给与承垦。如有侵占情事。即据实参处。从之。　　

○癸丑。谕军机大臣等、常安自五月上旬具摺奏事。至今将及两月矣。未见有再奏之摺。岂地方无事可奏耶。即如海塘情形。随时变迁。据朕所闻。春间坍沙之地。近来已经涨沙数丈、及数十丈不等。水势南趋。与前迥乎不同。常安身为巡抚。此等紧要事件。何以不行奏闻。可寄信询问之。　　

○定内廷丹陛乐章名。庄亲王允禄等奏、内廷行礼用丹陛乐。会典不载。今拟章名进呈。得旨。用雝平。　　

○大学士等遵旨议奏、谨考礼记大雩帝。郑康成注曰。雩祭、谓为坛南郊之旁。雩五精之帝。配以古帝也。杜佑通典曰。建巳月、雩五方上帝。其坛名曰雩祭。是自汉而下以逮于隋。雩坛皆祀五方帝。而非祀昊天上帝也。唐书礼仪志。高祖武德初、定令每岁孟夏之月。祀昊天上帝于圜丘。开元礼亦同。宋史礼志。凡孟春祈谷。孟夏大雩。皆于圜丘。至神宗元丰四年。更立雩坛于圜丘之旁。未几而废。明洪武以后。雩祀无常仪。至嘉靖十一年。始建崇雩坛于圜丘坛外、泰元门之东。亦一举行而罢。今坛已久废。仅存基址。查历代雩坛规制。地基既狭。坛壝亦卑。其视圜丘。大约减三分之二。若祀昊天上帝。则礼近于亵。且查圜丘礼成。上帝神牌。敬藏于皇穹宇。今崇雩坛原无别殿。可以安奉神牌。即欲更建。而外坛壝墙之内。亦限于地。实难措置。嗣后举行雩祭。似宜仍在圜丘。不必更建雩坛。从之。　　

○又会同兵部遵旨议奏、右江镇一缺。驻劄百色。最为水土恶毒之乡。若仍照例将附近之贵州安笼镇、广东右翼镇、高州镇、及左江镇总兵。开列请旨补授。诚如圣谕。恐未必熟习风土。若遽议移驻。又恐边疆要地。反无重镇弹压。亦属非宜。请将该镇改为题缺。行令该督于本省副将内。择其人籍与瘴地相宜者。拣题补授。如不得其人。于广东省副将内。一并拣选。如仍无可题之人。该督豫将缘由报部。臣部比照吏部补用广东琼州府属烟瘴各缺、用附近之云、贵、等省人员例。将各省现任副将之籍隶两广、湖南、云、贵、等省人员。开列题请简用。俟俸满报部。调回内地。臣部遇各省总兵缺出。具题补授。现出右江镇缺。即照此办理。从之。　　

○刑部等衙门议准、山西巡抚喀尔吉善疏称、口外和林格尔等处。添设协理通判。俱经设有监狱。今大朔理事通判。亦系驻劄口外。有管理旗民交涉事件。遇有重犯。覊禁内地。会审提解。诸有未便。应添建监狱。并照各协理通判未设狱官之例。无庸添设狱官。从之。　　

○甲寅。训督抚董率州县经画地利。谕、周礼太宰以九职任万民。一曰三农生九谷。二曰园圃毓草木。三曰虞衡作山泽之材。四曰薮牧养蕃鸟兽。其为天下万世筹赡足之计者。不独以农事为先务。而兼修园圃虞衡薮牧之政。故因地之利。任圃以树事。任牧以畜事。任衡以山事。任虞以泽事。使山林川泽邱陵之民。得享山林川泽邱陵之利。夫制田里。教树畜。岐周之善政。管敬仲亦云。积于不涸之仓者。务五谷也。藏于不竭之府者。养桑麻。育六畜也。如果园圃虞衡薮牧之职。以次修举。于民生日用。不无裨益。国家承平日久。生齿日繁。凡资生养赡之源。不可不为亟讲。夫小民趋利如骛。亦岂甘为惰窳。举山林川泽。天地自然之利。委为弃壤哉。良以疏辟之初。豪强既群起而争。管业之后。奸民又多方戕贼。地方有司。每视为赀产细故。不为申理。此所以宁荒其业耳。督抚大吏。身任地方。所当因地制宜。及时经理。其已经开垦成产者。加意保护。或荒墟榛壤。以及积水所汇。有可疏辟者。多方相度筹画。俾地无遗利。民无余力。以成经久优裕之良法。至于竭泽焚林。并山泽树畜一切侵盗等事。应行禁饬申理之处。转饬地方官实力奉行。该督抚不时稽察。务令从容办理。以期实效。毋致丝毫滋扰。尤毋得日久因循。以仰副朕惠养斯民之至意。　　

○又谕军机大臣等、从前陈宏谋、荐人不能允协。朕已降旨训谕。今览伊条陈事件。又不合理。即如国家赏给各官封典。乃特沛之覃恩。若五年考满。不过供职无过。即可滥邀。倘遇覃恩。又何以锡赉之。此皆识见卑浅之处。尔等可寄信申饬之。　　

○户部议准、原任福建巡抚王恕疏称、粤海关运货到闽。经过铜山口。既经徵税。其有不实不尽之货。又于南山边补税。至船抵石码。复令加补。不无重徵累商。请嗣后将南山边一口。只留巡哨稽查。免其徵税。至闽安、竹崎、崇安、浦城、杉关、上杭、税课。七关等口岸。并无私添累商。应照旧设。从之。　　

○定边左副将军额驸策凌奏报、将准噶尔逃出之厄鲁特昂噶恩柯穆尔送京。报闻。　　

○旌表守正被戕之山东潍县民刘成祥妻、吴氏。　　

○乙卯。上诣畅春园、问皇太后安。　　

○上还宫。　　

○谕、国家设兵。原以卫民。不可使之稍有累于民。朕闻得粤西地方。看守城门之兵丁。往往借盘诘为名。遇小民肩挑薪蔬米豆等物、入城货卖者。必攫取些须。以资食用。民间嫁娶。经由城门出入者。则先期需索酒食。方无阻滞。又分防塘汛之兵丁。每驱使近村民人。薙草取水。并令轮值代送公文。或塘房破损。即令村民出钱。承揽代为粘补。以余资入已。通省皆然。而偏僻之地为尤甚。又如赌博一节。輙自恃身充营伍。差役不敢擅拏。而同类人多。风信便捷。即拏亦易于走脱。以致开设赌场。引人入夥。肆无忌惮。此种弊端。系朕得之风闻者。该省督抚提镇、皆当加意访察。共相整刷。以除积习。毋得视为具文。他省或有似此者。封疆大吏。亦应一体留心办理。　　

○吏部议覆、吏部左侍郎蒋溥奏称、向来会议事件。每于当日。主稿衙门。始将议稿持诵一过。恐未能洞悉利弊。请敕下九卿、凡会议事件。主稿衙门。于定期之前两日。即将议稿豫令各衙门传抄。俾得先加详核等语。自属周详慎重之法。惟各部院承办事件。有可援引从前办理成例。豫酌定稿者。亦有事关创始。向无成规。必需会商方定者。似未可一概而论。请嗣后九卿会议事件。除主稿衙门。可以照例先定稿者。应令于会议之前。传令各衙门派员、豫赴主稿衙门抄录查核。再行会议。其必须公商定稿者。即先齐集妥商。再行具稿传抄。定期会议。至刑部命盗案件。奉旨交九卿会议者。应如所请。仍照例无庸先行定稿。其余不关人命之案。亦照各衙门画一办理。从之。　　

○是日起。上以孟秋享太庙。斋戒三日。　　

○丙辰。谕军机大臣等、鄂弥达系获罪罢革之人。朕特恩复行录用。观伊身任将军以来。并不酌量风土。以求实效。认真办事。仍如前在督抚任时。徒务虚文。怀挟私意。瞻徇情面。即如沈桂之案。原应照部议革职。朕因一时乏人。尚望其悛改。以观后效。是以复加恩从宽留任。嗣后若复不知悛改。断难逃朕之洞鉴。加倍治罪。决不宽贷。将此寄信鄂弥达知之。　　

○又谕曰。广福人不安静。附会鄂弥达。办事并不实心。今因沈柱之案。治罪革职。著仍留彼处。交将军鄂弥达、令其效力行走。若不奋勉效力。以赎前愆。鄂弥达、即行奏闻。从重治罪。鄂弥达倘仍如前瞻徇情面。经朕闻知。将鄂弥达、一并治罪。　　

○议政王大臣议覆、顺天府府尹蒋炳奏称、旗人藉地租当差。民人赖种地度日。每有业主被佃户之勒掯。佃户受业主之欺凌。以致争控到官。该地方官于此等案件。故意玩延。竟成积习。应如所请。嗣后如有告发奸民掯勒者。州县官不速为审理。该上司即行查参议处。如旗人有欺虐情弊。令州县官申送该上司讯究。总期平允。无致偏枯。再旗人以地亩事件。告假下乡。非克期所能猝办。应交与八旗都统等、宽给限期。俾从容料理。从之。　　

○吏部议覆、顺天府府尹蒋炳奏称、府尹衙门。有事繁书吏十缺。应俟五年役满。毫无过犯者。该府尹出具考语送部。臣部照太常寺等衙门书吏之例。归于双月京捐之后。按伊等役满日期。先后挨次选用。从之。　　

○兵部议准、步军统领舒赫德奏称、查八旗捕盗步军校。满洲三员。蒙古、汉军、各一员。遇有盗案。与本旗步军副尉等一体议处。但一旗满洲、蒙古、汉军、地方辽阔。街巷甚多。五人内只一人值月。即昼夜巡逻。亦不能遍及。请嗣后将八旗满洲旗分。分为三段。所有捕盗步军校三员。各管一段。蒙古、汉军、旗分步军校各一员。管辖本旗地方。遇有强窃案件。即责成专管之捕盗步军校缉拏。逾限不获。照例议处。从之。　　

○调宁古塔副都统常胜、为墨尔根城副都统。墨尔根城副都统宗室图纳、为宁古塔副都统。　　

○丁巳。户部等部议准、署闽浙总督策楞疏请、添建福宁府属新设福鼎县仓廒。从之。　　

○又议覆、河东盐政尚琳疏称、唐县引盐。向系豫省运商公办。今若照广西之例。归官办理。则该县距运城一千余里。骡＜?马犬＞车载。稽察难周。若委官员。不特查验费繁。更恐兵役作奸。查唐县所开余畦。均系商自出赀浇晒。应如原奏。将唐县引张。责令该商收缴稽察。倘有遗误。照例治罪。仍募殷商承充。其应用杂费。俟试办一年后。果属妥协。在于归公银内支给。其稽察之法。亦应如所题。嗣后土贩买盐。务须遵照定例。每引一名。卖银一百六十六两。令土贩出具卖商并无勒索甘结。投送运同加结。转报该盐政查核。其土贩运盐到唐。该县不时稽察。仍将卖价按季出结。申呈巡抚、盐政、查核。如该商向土贩勒价。土贩或昂价累民。即严拏究治。并将出结不实之员题参。从之。　　

○是月。直隶宣化副将充总兵官李质粹奏、张家口外。盗风日炽。业令该管章京、督率护军前往躧缉。惟是地方辽阔。恐难周历。随咨察哈尔总管、派兵分巡。至坝内汉奸。或有通夷情事。又令理事同知、留心缉捕。并移知防御总管、盘诘进口之人。印对商民所失马匹。得旨。好。可见汝留心地方。勉力为之。　　

○两江总督宗室德沛奏、江浦、山阳、阜宁、清河、安东、桃源、兴化、宿迁、等县。经上年成灾之后。今又被水被雹。更宜竭力抚恤。得旨。是。此数处叠遭灾祲。不可以常例视之。宜加意抚绥者也。　　

○安徽巡抚张楷奏、泾县、蒙城、太和、阜阳、颍上、滁州、全椒、来安、和州、含山、天长、宿州、灵璧、虹县、怀远、临淮、凤阳、盱眙、合肥、宿州卫、等二十处、被水。现经设法宣洩。可望秋成。惟宿、灵、虹、三处低洼。积涝难消。秋禾尚多未种。得旨。安省灾伤之余。正宜竭力抚绥。以培元气。朕甚为此廑念。必使小民毋致所失。然后差慰朕怀耳。　　

○浙江巡抚常安奏、老盐仓各塘工。正值伏汛潮涌。未免汕刷。现饬工员分段积柴。随时修补。得旨。所奏俱悉。此奏殊属迟缓。更闻目今沙复涨而水南旋。何不奏明以慰朕怀耶。浙省颇有造作浮言之风。即如去年卢焯一案。与夫李捷三一案。群言沸腾。甚至有罢市者。此皆风俗不淳之故耳。宜亟力整顿之。　　

○又奏请拣发知县赴浙。得旨。近来陈大受、亦如是奏请。朕因彼省现有办赈之事。是以破例如其所请。浙省目下尚无甚需人之处。不必破此例也。　　

○湖南巡抚许容奏、将本标两营兵。分班操演。别为上中下三等。一月三试。定赏罚以示劝惩。得旨。操练之法。亦不过如是而已。试实力行之。　　

○山东布政使包括、以调任奏谢。得旨。但闻汝因罢巡抚而复原任。颇有怏怏不自得。凡事不肯实心担当等语。如此则是自取罪戾矣。戒之慎之。　　

○川陕总督尹继善覆奏、哈密逼近贼巢。贼夷倘有窥伺。必先扰哈密。哈密驻有防兵。未必遽敢轻犯。或由噶斯一路。觊觎青海。不可不豫为筹备。现密致提臣、及青海副都统等、悉心计议。得旨。所奏俱悉。　　

○甘肃巡抚黄廷桂奏、甘属上下衙门。大半未设库局。并无库吏经管。祗将经徵银钱。收放内署。以致任意侵挪。现檄各道府厅州县、向未有银库者。即于大堂左右建设。将正杂银两。全数封贮。并照例选设库书。责成看守。得旨。如此实心办理。殊属可嘉也。　　

○甘肃提督李绳武奏、甘省有买贮仓石麦五千四百二十余石。每遇青黄不接之时。散给各兵。仍在各兵季饷内、扣还原价。以备籴买接济。但粮价低昂不定。扣法自应变通。请嗣后每岁时价较贵于原价。仍应照原价扣还。倘时价反低于原价。应即依时价减扣。以恤穷卒。得旨。即如是办理可也。　　

○又奏、奉谕整饬营伍。并所属凉、肃、西、宁、雨水沾足。田禾茂发各情形。得旨。欣悦览之。趁此年岁有收。况甘省营伍。朕复新加特恩。则一应整饬之处。正宜亟力为之之时也。　　

○广西提督谭行义、奏陈办理耗羡事宜。得旨。汝武臣也。何必论及此。但谨守边疆。和辑兵民。是汝之责耳。　　

○署贵州布政使陈德荣奏、贵阳、贵筑、仁怀、施秉、普安、安南、开州、镇宁、荔波、余庆、等府州县之各堡坪。皆可引水垦田、四五千亩不等。现亲履查勘。给本兴工。至栽桑育蚕。惟大定、威宁、地气寒泠不宜。其余各属。均设官局试养。并于省会收茧雇匠缫织。又黔山栎树。今年饲养春蚕。亦已结茧有效。似较树桑为便。得旨。此事论之似迂。行之甚难。而若果妥协办理。则实有益于农民者也。　　

○又奏报、贵阳、独山、毕节、等府州县。以山水＜?阝步＞发。冲坏城垣民居。淹毙人口。现饬员确勘。分别抚恤。给本修整。得旨。如此据实入告。方称朕意也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十九

大清高宗法天隆运至诚先觉体元立极敷文奋武孝慈神圣纯皇帝实录卷之一百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅
  </div>
  <div class="pagination">
   <a href="清实录乾隆朝实录_page234.html">
    上一页
   </a>
   <span>
    ...
   </span>
   <a href="清实录乾隆朝实录_page230.html">
    230
   </a>
   <a href="清实录乾隆朝实录_page231.html">
    231
   </a>
   <a href="清实录乾隆朝实录_page232.html">
    232
   </a>
   <a href="清实录乾隆朝实录_page233.html">
    233
   </a>
   <a href="清实录乾隆朝实录_page234.html">
    234
   </a>
   <span class="current-page">
    235
   </span>
   <a href="清实录乾隆朝实录_page236.html">
    236
   </a>
   <a href="清实录乾隆朝实录_page237.html">
    237
   </a>
   <a href="清实录乾隆朝实录_page238.html">
    238
   </a>
   <a href="清实录乾隆朝实录_page239.html">
    239
   </a>
   <a href="清实录乾隆朝实录_page240.html">
    240
   </a>
   <span>
    ...
   </span>
   <a href="清实录乾隆朝实录_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
