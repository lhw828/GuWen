<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 225 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 225 页/共 1316 页</h1>
    <div class="content">
○谕内阁。朕入承大统。仰蒙大行慈安端裕康庆昭和庄敬皇太后顾复恩慈。情深罔极。临御以来。于兹七载。承欢奉养。深荷慈愉。常见动履康强。昕宵勤政。私心庆慰。方冀延祺益算。克享期颐。初九日慈躬偶尔违和。当进汤药调治。以为即可就安。不意初十日病势陡重。痰涌气塞。遂至大渐。遽于戌时仙驭升遐。呼抢哀号。曷其有极。钦奉遗诰。丧服二十七日而除。朕心实所难安。仍穿孝百日。并素服满二十七月。稍申哀悃。至谕以勉节哀思。一以国事为重。用慰慈禧端佑康颐昭豫庄诚皇太后教育之心。敢不敬遵遗命。强加抑制。所有大丧礼仪。著派惇亲王奕誴。恭亲王奕。贝勒奕劻。御前大臣景寿。大学士宝鋆。协办大学士尚书灵桂。尚书恩承、翁同和、敬谨管理。一切应行事宜。并著详稽旧典。悉心核议。随时具奏。将此通谕中外知之。现月档　　

○两江总督刘坤一奏。招商局委员盛宣怀。收买旗昌轮船等项。舞弊属实。得旨。著户部总理各国事务衙门。汇入前次摺片。一并妥议具奏。　　

○吉林将军铭安等奏。请于赫哲地方。设协领一员。佐领四员。防御二员。骁骑校四员。笔帖式二员。披甲兵额四百名。添设领催二十名。下部议。　　

○又奏。请将甯古塔至珲春各台。改为驿站。共设正站分站各五处。应派笔帖式五员。领催委官五员。添拨额丁一百三十三名。省垣到甯古塔一路。共九站。今于通沟镇添设一站。应派笔帖式二员。领催委官一员。改设意气松、塔拉、两站。应派笔帖式二员。领催委官二员。各站共添额丁六十三名。省城至三姓一路。共十四站。今于苇子沟添设一站。应派笔帖式二员。领催委官一员。各站共添额丁三十七名。下部议。　　

○甲戌。辰刻。上诣慈□□□皿□宫大行慈安端裕康庆昭和庄敬皇太后几筵前行朝奠礼。午刻。行午奠礼。申刻。行夕奠礼。自是日始。至启奠日皆如之。起居注　　

○谕军机大臣等。谭钟麟奏招商局借拨浙江塘工生息经费银三十万两。原议每年提取息银。嗣经李鸿章奏明于该局运漕水脚项下。分半年拨还本银。每年计应还银六万两。请饬扣还等语。浙江塘工。筹备□山戊不□修经费。需款孔殷。著李鸿章刘坤一饬令招商局将所领塘工生息一款。于本年承运浙漕脚价项下。由浙省粮道扣还本银六万两。以济工需。将此各谕令知之。现月档　　

○浙江巡抚谭钟麟奏。请准张其光缓交提篆。黄少春治丧事毕。再赴署任。又奏。请将杭州织造文桂开复解帛逾限原□□□尔□处分。均从之。　　

○以交代不清。革河南前任林县知县王尔羹职。摺包　　

○以亏短银两。革河南已故延津县知县张钧。淇县知县张澄。鲁山县知县胡廷桢职。分别提属勒追。籍产备抵。　　

○乙亥。钦奉慈禧端佑康颐昭豫庄诚皇太后懿旨。醇亲王奕譞著穿孝百日。明发档　　

○谕内阁。现遭大行慈安端裕康庆昭和庄敬皇太后大事。各直省将军督抚都统副都统提镇等。均有职守。不必奏请来京叩谒梓宫。惟当实心办事。勉尽厥职。不在仪节虚文也。　　

○又谕。向来各督抚将军府尹及盐政关差织造等。例贡方物。著期年内暂行停止。　　

○又谕。周之桢、庄守和、均著摘去顶戴。　　

○又谕。涂宗瀛奏。特□□□尔□庸劣不职各员等语。河南新乡县知县孔广电。嗜利欺隐。习染太深。调署洧川县事浚县知县陶绶紫。疲玩嗜利。狃于积习。灵宝县知县俞炳。利心未净。人亦衰庸。前署鹿邑县知县捐纳通判艾浚美。捕务废弛。工于掩饰。河内县教谕郭沂。性嗜浮靡。不堪师表。均著即行革职。郾城县知县曹星焕。优柔寡断。难膺民社。著以府经历县丞降补。归部铨选。洛阳县知县达德。人尚安详。才具未能开展。新野县知县方昌翰。人尚谨饬。办事未能敏捷。均著开缺另补。以肃官方。现月档　　

○命大行皇太后母家亲属穿缟素百日。　　

○命恭理丧仪王大臣。照例穿孝百日外。亲王衔多罗惠郡王奕详。郡王衔多罗贝勒载澂。多罗贝勒载滢。贝子衔镇国公奕谟。礼亲王世铎。肃亲王隆勤。庄亲王载勋。科尔沁亲王伯彦讷谟祜。多罗贝勒载漪。那尔苏。贝子衔科尔沁镇国公棍楚克林沁。辅国公载濂。辅国将军载澜。前锋统领熙拉布。和硕额驸护军统领札拉丰阿。固伦额驸副都统符珍。委散秩大臣载瀛、载津。军机大臣左宗棠。李鸿藻。景廉。王文韶。总管内务府大臣广寿、志和、师曾、广顺。毓庆宫行走孙家鼐。张家骧。南书房行走潘祖荫。孙诒经。徐郙穿孝百日。其余王大臣官员等。均穿孝二十七日。明发档　　

○镶红旗满洲副都统安德因病乞休。允之。现月　　

○以吸食洋烟。革湖南尽先补用副将刘有才职。随手　　

○丙子。调正白旗汉军副都统德福。为镶红旗满洲副都统。　　

○以内阁学士铨林为正白旗汉军副都统。正黄旗汉军副都统常星阿署正白旗汉军副都统。　　

○镶白旗护军统领正黄旗蒙古副都统明安丁忧。以镇国公奕谟署镶白旗护军统领。正白旗满洲副都统崇礼署正黄旗蒙古副都统。明发档　　

○丁丑。谕内阁。大行慈安端裕康庆昭和庄敬皇太后。母仪天下。垂慈训政。锡福寰区。至德徽音。远迈前古。今兹仙驭升遐。朕心哀痛。不能稍释。敬稽典礼。宜隆谥号。以表尊崇。著大学士九卿。会同敬谨详议具奏。　　

○又谕。前因给事中楼誉普奏粤海关库书傅廉改名傅广。侵吞饷项勒索规费报捐道员。仍复把持关务。当经谕令张树声裕宽确查具奏。兹据查明覆奏。此案傅廉即傅广。曾充粤海关船房单书。被□□□尔□各节。或事出有因。或并无实据。惟既已报捐道员。仍复逗遛广东。与库书时相往来。虽非把持关务。究属不知检束。花翎三品衔分发福建试用道傅廉即傅广。著即行革职。勒令回籍。不准逗遛。该部知道。现月档　　

○以广东督标中军副将蔡金章。署广东陆路提督。三江协副将刘元成。署广东琼州镇总兵官。　　

○以庸懦不职。革署湖南靖山协副将酆登科职。　　

○予因公淹毙。湖北守备陈天顺如阵亡例议恤。　　

○予积劳病故。湖北守备吴浚如军营例优恤。以上俱摺包　　

○戊寅。辰刻。上诣慈□□□皿□宫大行慈安端裕康庆昭和庄敬皇太后梓宫前行殷奠礼。　　

○改铸贵州罗斛理苗同知。长寨州判。罗斛营参将。罗斛营左右军守备。各关防条记。从巡抚岑毓英请也。　　

○贵州巡抚岑毓英奏。请将铜仁协右军守备一员。把总外委各二员。守兵百名。移驻大江。思南营中军守备一员。把总外委各一员。守兵五十名。移驻大堡。长寨营参将移驻罗斛。改为罗斛营参将。并带同左军守备一员。千总二员。把总三员。守兵百二十名。驻扎罗斛。其原驻广顺州城之该营右军守备。移驻长寨。原驻罗斛之定广协弁兵。移驻广顺州城。下部议。　　

○督办新疆军务通政使刘锦棠奏。署玛纳斯协副将记名提督佘兰桂等。承办谋逆重案。殊多疑窦。请革职审办。得旨。此案情节支离。亟应彻底根究。甘泰澍、佘兰桂、李福贵、曾国胜、李福德、均著先行革职。归案审办。　　

○命直隶总督李鸿章来京叩谒梓宫。摺包　　

○以亏短银两。革山东已故齐河县知县吴准仁。署茬平县知县胡廷耀职。分别提属勒追。籍产备抵。　　

○庚辰。圣祖仁皇帝诞辰。遣官祭奉先殿。　　

○乌里雅苏台将军杜嘎尔等奏。统带督练蒙队。尤为出力。请赏锦丕勒多尔济郡王衔。世袭罔替。得旨。各营统带。前已谕令查取职名。交该衙门从优议叙。锦丕勒多尔济。著仍遵前旨。一并交该衙门从优议叙。摺包　　

○辛巳。辰刻。上诣慈□□□皿□宫大行慈安端裕康庆昭和庄敬皇太后几筵前行启奠礼。申刻。行辞奠礼。起居注　　

○江甯将军希元等奏。江京两营。添练洋枪。又奏。江甯乱后。防营规制。参差不齐请复旧章。俾协领各管各旗。以专责成。均报闻。摺包　　

○壬午。大行慈安端裕康庆昭和庄敬皇太后梓宫奉安观德殿。卯刻。上诣慈□□□皿□宫大行皇太后几筵前奠酒。奉移梓宫升小轝毕。行至永康左门外。跪奉升大轝上步行出西华门外跪送。上先赴观德殿恭候。辰刻。至殡宫门外跪迎。梓宫奉安观德殿毕。行奠酒礼。午刻。行午奠礼申刻。行夕奠礼。起居注　　

○谕内阁。上年顺天直隶各属被水被旱。灾区甚广。本年春麦歉收。饥民待泽孔殷。朝廷实深轸念。著拨给湖北本届采运漕米三万石。由李鸿章等详查灾区轻重。分别散放。其随漕剥船耗食米石及运通船价等项。并饬解交天津赈局津贴运费。该督等即督饬所属认真经理。务使实惠及民。毋任丝毫弊混。用副勤恤民依至意。　　

○癸未。谕内阁、钦惟大行慈安端裕康庆昭和庄敬皇太后。德性渊涵仁慈溥被。体坤元而合撰。备懿媺以难名。仙驭遐升。徽音永著。今据大学士九卿等。敬谨拟上尊谥。朕仰维慈爱。追慕无穷。谨于徽号十字内。酌留六字。合之恭上尊谥。称曰孝贞慈安裕庆和敬仪天祚圣显皇后。允足昭垂万禩。式表尊崇。薄海同钦。咸瞻钜典。所有应行典礼。该部敬稽成例具奏。　　

○又谕大行慈安端裕康庆昭和庄敬皇太后普祥峪万年吉地。今定为普祥峪定东陵。著传知各衙门敬谨遵照缮写。现月档　　

○以剿办台匪出力。赏福建补用守备曾友成等花翎。余升叙加衔有差。　　

○以剿办台匪积劳病故。复记名提督湖北已革副将沈鸿宾职。并赐恤如例。摺包　　

○甲申。卯刻。上诣观德殿大行慈安端裕康庆昭和庄敬皇太后几筵前供奠。起居注　　

○以神灵显应。颁四川南部县龙王庙扁额。曰、祈年大有。天后宫扁额。曰、泽周万物。城隍庙扁额。曰、□山戊不□阜民和。现月随手　　

○伊犁将军金顺奏。请于伊犁额鲁特蒙古官上三旗。添设佐领一员。骁骑校一员。下五旗添设佐领二员。骁骑校二员。允之。　　

○署四川总督丁宝桢奏、雅州城内失火请抚恤。得旨、著即饬地方官妥为抚恤。毋任灾民失所。　　

○以副都统衔头等侍卫双全为库尔喀喇乌苏领队大臣。　　

○以题奏道长庚为巴燕岱领队大臣。记名副都统果权为锡伯领队大臣。伊犁锡伯营总管喀尔莽阿为察哈尔领队大臣。黑龙江佐领依楞额为额鲁特领队大臣。明发　　

○以记名提督莫组绅。署四川建昌镇总兵官。　　
</div>
    <div class="pagination">
<a href="清实录光绪朝实录_page224.html">上一页</a><span>...</span><a href="清实录光绪朝实录_page220.html">220</a><a href="清实录光绪朝实录_page221.html">221</a><a href="清实录光绪朝实录_page222.html">222</a><a href="清实录光绪朝实录_page223.html">223</a><a href="清实录光绪朝实录_page224.html">224</a><span class="current-page">225</span><a href="清实录光绪朝实录_page226.html">226</a><a href="清实录光绪朝实录_page227.html">227</a><a href="清实录光绪朝实录_page228.html">228</a><a href="清实录光绪朝实录_page229.html">229</a><a href="清实录光绪朝实录_page230.html">230</a><span>...</span><a href="清实录光绪朝实录_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
