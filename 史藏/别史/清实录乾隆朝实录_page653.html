<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 653 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 653 页/共 1860 页</h1>
    <div class="content">○工部议准、河东河道总督白钟山疏称、寿张县张秋镇一带。地势低洼。积潦难消。应添减水闸三座。从之。　　

○裁河南夏邑县会亭驿、武陟县宁郭驿、渑池县义昌驿等、驿丞三缺。以驿务归县。添设南阳县赊旗店。信阳州杨家堂等。巡检二缺。从巡抚蒋炳请也。　　

○己亥。上诣皇太后宫问安。　　

○侍宴。　　

○还宫。　　

○谕曰、班第奏称。都塔齐往说玛济岱。所收服之十八户乌梁海。请毋庸赏给都塔齐等语。从前朕以此项人等。系都塔齐所收。且人数无多。是以降旨赏给。今览班第所奏、从前都塔齐、冀得此项人等。于原报人数。有意从少。且伊等皆与都塔齐一体。今将伊等赏与都塔齐。将来降者闻知。必致迟疑。于事无益。班第并未拘泥前旨。所办甚是。此十八户人口牲畜。无庸赏给都塔齐。即令察达克等兼管。或该宰桑等随后来降。或将众乌梁海人众、全数收服时。再行合并安插。亦无不可。　　

○以直隶宣化镇总兵福禄、广东右翼镇总兵丁大业对调。直隶正定镇总兵田英、云南永北镇总兵马化正。对调。　　

○庚子。皇太后圣寿节。遣官祭太庙后殿。　　

○上诣寿康宫。行庆贺皇太后礼。王大臣于慈宁门、众官于午门。行礼。　　

○奉皇太后幸静怡轩、重华宫。侍宴。　　

○谕军机大臣等。刘统勋等奏酌带赏需一摺。内称准噶尔头目、如果有交纳军器。实心向化者。应酌予赏赉等语。所奏非是。准夷投诚人众。所需军器。若令其一一交纳。则是激之使反。拒之使不来。既阻其向化之诚。复启其疑贰之渐。焉有如此办理之法。若果应行奖赏。则当其率众归诚。朕自有格外加恩之处。如近日北路之阿睦尔撒纳等来降。何尝不厚加宠锡。如以其投诚交纳器械。军营将军、即行议赏。则是以我财币。贿诱来降。几似利其所有而为之矣。况橐载钜万而往。是启贼人以抢掠之门也。此从前岳钟琪等办理错谬。岂可复踵前弊。刘统勋原系汉人。军务非所谙练。鄂昌外任年久。乃亦渐染绿营恶习。为此陈奏。甚属不合。著饬行。至另摺奏。五十六带领察哈尔兵丁。支领口粮火药之处。从前原议令其随带两月口粮。缓程前往。其经过处所。尚可打牲行围。以资口食。岂必按日计算。且察哈尔兵丁。从无掺演之例。即应行掺演者。既到彼处。亦宜停止。再无需用火药之理。明系五十六借此希图侵冒货卖。刘统勋等、据此办理。直为伊所朦蔽。所有支领火药。著悉行追缴。五十六如此居心。岂可令在军营。已有旨拏交刑部。著刘统勋等、即行派员押解来京。　　

○辛丑。上诣皇太后宫问安。　　

○幸瀛台。　　

○谕曰、长芦盐政普福奏、芦东众商。情愿捐银三十万两。稍充军营赏需之用。且援金川之例为请。此甚非是。金川用兵。适当朕普免天下钱粮数千余万之后。又值江南水灾。赈济抚恤。需用过多。是以于两淮、芦东、浙、闽、等处各商之急公捐输者。不便阻其报效之忱。俯允所请。其实于军需所费。何裨万一。方今国家全盛。府库充实。适当准夷投诚者。接踵而至。应筹其游牧。俾令久安。且彼内乱。机有可乘。此不过以余力举之。已属裕如。而近年以来。各省年谷顺成。仓储丰羡。即去秋准徐诸郡。被水成灾。赈恤所需。亦不下数百万。而每岁冬季八旗兵丁诸赏赉。按例举行。并不因西北军需。于应用帑项。稍存裁节之见。统计经费。仍复有赢无绌。何至遽以商捐为请耶。向来偶遇军兴灾赈之事。不知轻重之人。多思藉以开例报捐。然果使筹饷捄荒。动烦经画。则捐输踊跃。原属臣民忠爱之诚。而此时则殊可不必。况天地生财。贵于流通。库藏所积既多。而临事又复别筹取益。殊非用财大道。朕怕不为。军需所费。边境藉以流通。即内地商民亦均为有益。普福此奏。所见甚小。著传旨申饬。恐各省复有踵而行之者。是用明降此旨。谆切晓谕。令内外诸臣、共知朕意。　　

○谕军机大臣等、刘统勋等奏、本省采买驼马数目一摺。内称、于十月收槽饲餧等语。北路兵丁、现在酌议于明年二月。分起先进。若筹办既定。将来西路兵丁、亦应于明年二月先进数千。马匹关系甚为紧要。必加意饲餧。使膘满壮健。始足资用。若餧养官员。稍有侵克。则料草虽按数报销。而未必一一尽归实用。马不能言徒滋官役中饱。著传谕刘统勋等。令其留心查察。实力妥办。毋任绿营官弁。蹈其故智。致马匹膘分不足。咎有攸归矣。　　

○又谕、旧有喀喇沁台站及现设台站。明年进兵时。随营安设台站。俱交兆惠、富德、总理。自张家口台起。至喀喇沁台。仍令达松阿管理。自喀喇沁台以外。及新设喀尔喀台站。交将军班第、或于喀尔喀副将军。或于扎萨克大员内。拣派贤能二员。亦令如达松阿、惠色、一律管理。　　

○壬寅。上御乾清门听政。　　

○谕。现今派往西北两路进剿兵丁。于明春陆续自京起程。每兵二名带跟役一人恐有中路逃回者。该兵丁等、既按程前进。断无逗留缉捕之暇。是应责成各该地方官。著步军统领、及沿途各督抚、先期派定捕役兵弁。随营防护。留心查缉。如有携带军器。及衣服银两潜逃者。获日、以军法从事。即行正法。并于沿途张示晓谕。并令领兵大臣官员等、勤加查察。其有兵丁跟役私逃者。即令交派出之捕役兵弁严缉。一面报部汇奏。倘不能严速缉获。定将该督抚、从重治罪。　　

○癸卯。谕军机大臣等、据值年旗查奏、赏给功臣为奴、现在脱逃人犯一十五名。著将各犯年貌籍贯、脱逃月日、及犯事案由。钞寄各该督抚、勒限所属严行查缉。获日解京。数月后、有无拏获之处。具摺奏闻。　　

○又谕、著寄信班第、现询问达木丕勒。据称、从库克新玛木特旧居之布拉罕察罕托辉带兵。由哈达青吉勒阿里克台、哈喇额尔齐斯行走。不过三日。可抵巴朗等所窜奇兰地方等语。前遣图伦楚、察达克等擒拏巴朗。如抵军营后。尚未起程。班第即晓谕伊等。令速行前往。务期擒获。如已起程。著派妥员、将此旨寄伊等阅看。速令成功。　　

○又谕曰、班第奏、据设诚之厄鲁特格勒克布库努特呈报、库本等七十余人来降。俟审察投降属实。令拟给骑驮。前往接取等语。库本等七十余人。如果诚心归降。若令迁住内地。办理更费周章。昨已将扎哈沁人等。补放得木齐收楞额。责令驻劄管理。此项来降人众。即交得木齐等兼管。较为妥协。著寄知班第。令其遵旨办理。再此次收服乌梁海扎哈沁人众。俱已编立旗分。添设佐领、总管、副总管、等官。均由班第奏请补放。但新降人众。不能明悉内地官阶。嗣后除佐领以上官员。著班第照例补放。其得木齐收楞额旧名。无庸裁去。　　

○以大理寺少卿张映辰、为太仆寺卿。　　

○以编修谢溶生、充日讲起居注官。　　

○以工部侍郎吴达善、兼镶蓝旗满洲副都统。　　

○甲辰。上诣皇太后宫问安。　　

○幸瀛台。　　

○谕军机大臣等、据署甘肃布政使史奕昂奏、西路进剿兵丁。由直隶、河南、设拨入陕。今准河南藩司咨送直隶钞册。照金川例。官兵尖宿处所。另备饭食。查拨站应付。既有廪给口粮。又供饭食。似属重复。现拟于甘省各站。广招铺户。多备食物。毋许高擡价值。以便官兵随便买食等语。所办甚是。金川案内。直隶、河南、于廪粮之外。豫备饭食。原系该督等均属满洲。不过偶给一饭。非每站于廪给之外。又备饭食。不可援以为例。此次出兵。按站行走。自不必另行豫备饭食。前已传谕直隶河南。令将兵丁沿途饭食。折给钱文。自行买食。此项钱文。即应按其廪粮之数给与。可传谕方观承、蒋炳、照甘省之例。一体豫备铺户饭食。听兵丁自行平价买食。毋庸重复给饭。并将该二省现拟给与钱文。是否即照廪粮数目之处。据实奏闻。　　

○又谕、前阿睦尔撒纳等会议、明岁往额尔齐斯种地一事。业经谕知班第。所有遣兵看守种地人民之处。俟阿睦尔撒纳抵军营后。与班第面酌办理。今据舒赫德奏、由扎萨克采买马匹。逾期始至。均欠膘壮等语。看来此项马匹。必须豫为筹办。著寄知班第、令将军营现有马匹。并从前护送采买马匹内。选择备用。如不足额。即会同青滚杂卜、于喀尔喀游牧处所马匹。选取备拨。　　

○是月。江西巡抚范时绶奏、逆犯马朝柱、日久未获。现饬属加意查拏。得旨、汝等徒为是言。何尝尽心缉捕。若各督抚其言果实。则马朝柱能翼而空行乎。　　

○新授浙江巡抚周人骥、奏请陛见。得旨、汝新陛见而去。不必来。莫生满足之念。一切实力认真。浙省风气浇浮。切不可为好名之事。　　

○闽浙总督喀尔吉善奏、闽省藤牌兵、精悍灵便。现在西北两路分剿准夷。如需用、即选派前往。得旨、朕此次即满兵亦不多用。仍以新归顺之厄鲁特、攻厄鲁特耳。福建藤牌虽好。恐过阿尔台、即冻僵而无所施技耳。　　

○福建台湾总兵马大用奏、台属早稻丰收。晚稻虽被风稍歉。民情安怗。得旨、汝但奏民情安怗。而一切镇静弹压之处。全未奏及。非留心海疆之道也。　　

○湖南巡抚胡宝瑔奏、郴、桂、二州。铜铅各厂。向系专员董理。一年期满更替。但矿务繁多。骤易生手。弊窦滋生。请先期选派新员、令赴厂与旧员协办。俟熟悉一切。然后届期接替。免致交代疎漏。得旨、览奏俱悉。　　

○协办陕甘总督尚书刘统勋等奏、承准廷议、遴员购买马驼。今买获马七千三百二十九匹。驼七千五百六十三只。查西路进剿兵丁。共约需战马五万八千九百余匹。驼一万四千八百余只。有本省营马、凉州满兵自骑本马、东晋北口解来马、合现买马、共六万五千七百余匹。本省备战、及余牧孳生、合现买驼、共一万五千六十一只。马驼俱已充裕。青海及沿边地方。所产马驼。原属有限。此次购买。非甚从容。臣等度既足用。已饬停买。得旨、所办尚妥。　　

○陕西巡抚陈宏谋奏、由郃阳、韩城。等处。行抵延榆。查勘沿边一带情形。亲见民人乐业。商贩流通。其延榆二郡、地近鄂尔多斯。每年内地民人。租种夷地。彼此相安。蒙汉不分畛域。虽该处边墙、间有残缺。而夷汉一体。可以无庸议龁。惟定边、靖边、两县。墙外草地。常有水患。现饬地方官、设法疏浚。得旨、览奏俱悉。具见一切留心。但鄂尔多斯蒙古。乃属世仆。不应目之曰夷。此皆俗吏刀笔之谈。如云夷汉蒙汉等语。甚属不经。朕恶观之。此后但称蒙古汉人可。　　

○吏部尚书管四川总督黄廷桂奏、据前任总督庆复、巡抚纪山、议奏。将天全州境内紫石关、改建仙人桥。峨眉县属太平墩、建造城署营房。移驻守备。添拨兵丁。经部覆准在案。后因瞻对、金川、连岁用兵。延拦未办。臣思设关移兵。原为弹压重地。今查紫石关、乃通炉僻径。并非要隘。打箭炉久隶内地。土民恭顺。绝无丝毫滋事。至太平墩、虽路通凉山。并不逼近夷巢。若无故建城添兵。不惟糜费帑项。转致野夷猜惧。非镇静安辑之道。所有原议改设添驻之处。均请毋庸兴举。得旨。甚是。　　

○两广总督杨应琚奏、粤西兴安县陡河。俗名北陡。为转运楚米。流通商货之要津。久未修浚。坝身坍损。河流渐致浅涸。舟楫难通。临桂县陡河。俗名南陡。下达柳庆。溉田运铅。亦关紧要。近日陡坝倾颓。且有陡门相离太远。并需酌添闸坝之处。均请动项兴修。得旨、如所议行。但期帑归实用。永资保障可耳。　　

○广州将军锡特库奏、前据福州将军新柱奏、福州驻防。请照旧例、将领催等豫行拣选保送。覆准在案。查广州驻防八旗防御、骁骑校、等员。遇有缺出。向系将记名领催、派委代理。广州距京。较福州尤远。其从前拣选领催。豫行保送之处。请照旧办理。得旨、著照旧例行。　　

○贵州巡抚定长奏、臣查阅古州一路营伍。各兵丁技艺娴习。该管将备、颇能尽心训练。臣俱分别奖赏。惟定旦汛、一无可观。应将该汛守备、游击、参处。臣因节制通省兵马。先行参奏。未及与督臣会衔。得旨、外省督抚、皆因此等小节。以致不和而误大事。此即按例会衔。有何不可待。若果有不可待之大事。恐汝又谓宜会督臣。而生观望之心矣。此见甚属可鄙。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十七


大清高宗法天隆运至诚先觉体元立极敷文奋武孝慈神圣纯皇帝实录卷之四百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。十二月。乙巳朔。谕、发往军台当差之胡大勇。著彻回。交与总督永常。带往西路。酌量差委效力。　　

○丙午。上诣皇太后宫问安。　　

○幸瀛台。　　

○谕军机大臣等、据鄂昌奏、噶勒丹多尔济来降。应备给口粮牲畜等项。如有追兵前来。并请发兵堵御等语。噶勒丹多尔济、如果实心来降。一应赏赉之处。自当豫行备办。但甫来之初。尚不必急为赏给。俟伊等奏闻后朕自格外施恩。其未奉朕旨以前。先行酌量接济。可传谕鄂昌、将伊带来人众。一面安插。一面派驻劄哈密章京索诺木、看管噶勒丹多尔济来京。至噶勒丹多尔济、本系准噶尔台吉之大者。随带人众必多。如准噶尔追兵前来。令伊等自为迎敌。我兵不过声援接应。再抚恤来降之人。断不可令绿营兵丁。过加防范。致使伊等生疑。　　

○以太仆寺卿赫庆、太常寺卿图尔泰、对调。　　

○丁未。谕、刑部准驳案件。关系人命出入。理宜加意详慎。向例有该部驳正准予议叙之条。前直隶耿扬业踢伤李秀之母身死一案。该部并未详察。据题率覆。因命更正。而该部遂有未经饬驳司员交部察议之语。今杨锡绂奏、人情畏处分。甚于得纪录。恐嗣后心存成见。必有不当驳而驳者。是乃误会。不知朕本间。以为历年刑部司官。滥驳而滥邀议叙者。不知凡几。今应驳而不驳。独不应处分乎。是处分当驳而不驳。乃所以杜不当驳而驳者也。其实从前刑部司员。以驳案滥邀议叙者。比比皆是。而以不驳处分者。始此一案耳。然杨锡绂尚误会如此。其他可知。然天下事固不可以一例概之。亦曰大公顺应耳。用是再行明谕内外问刑各衙门知之。　　
</div>
    <div class="pagination">
<a href="清实录乾隆朝实录_page652.html">上一页</a><span>...</span><a href="清实录乾隆朝实录_page648.html">648</a><a href="清实录乾隆朝实录_page649.html">649</a><a href="清实录乾隆朝实录_page650.html">650</a><a href="清实录乾隆朝实录_page651.html">651</a><a href="清实录乾隆朝实录_page652.html">652</a><span class="current-page">653</span><a href="清实录乾隆朝实录_page654.html">654</a><a href="清实录乾隆朝实录_page655.html">655</a><a href="清实录乾隆朝实录_page656.html">656</a><a href="清实录乾隆朝实录_page657.html">657</a><a href="清实录乾隆朝实录_page658.html">658</a><span>...</span><a href="清实录乾隆朝实录_page654.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
