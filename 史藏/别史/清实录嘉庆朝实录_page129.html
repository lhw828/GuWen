<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 129 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 129 页/共 523 页
  </h1>
  <div class="content">
   监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。夏。四月。辛丑朔。享太庙。遣成亲王永瑆恭代行礼。　　

○谕内阁、向来外省文武大员、由京师＜闲＞放者。其起程虽无定限。但于谢恩请训时。朕谕令料理数日。即应速赴新任。新授江宁副都统田国荣、系上月二十五日＜闲＞放。至今已逾六日。而伊尚未请训。经朕召见。询以行期据称须于四月二十日起程。诘以因何迟滞之故。则云伊有二女随行。尚须迟日。是直以家务细故。任意逗遛。殊不成话。田国荣此数日内。于束装一切。谅已完竣。何得复将琐屑私情。辄行渎奏。且又称江宁现无紧要事件。大属非是。国家设官。各有应办之事。一经＜闲＞任。职守攸专。若迟一日赴任。即一日之官守虚悬。今田国荣未经赴任。已存怠忽之见。不以公事为重。又安望其莅官后、黾勉办公耶。及经朕训饬之后。伊又云于初三日即当遵旨起程。可见伊并非不能克日起行。不过藉此滞留耳。近来＜闲＞放人员。每有以依恋阙廷、虚词奏请。或又以恳求埽墓。多住数日者。均非敬事急公之道。嗣后满汉文武大员＜闲＞放之后。虽不必定以限期。亦须两三日即行请训。请训后。总当迅速起程赴任。毋得藉词濡滞。致旷职守。再田国荣原任散秩大臣。＜闲＞放副都统后。例应开缺。日前伊谢恩时。面求赏带散秩大臣衔。其意不过以兼衔后、仍可戴用花翎。实属取巧。田国荣、著革退散秩大臣。不准戴用花翎。著于一两日内、即行起程赴任。并将此通谕知之。　　

○又谕、苏宁阿等奏、宁夏满兵粮饷。请仍照旧例支给一摺。此事姜开阳条奏时。朕即以为难行。因交新疆将军大臣、及陕甘总督等查奏。昨据保宁、兴奎、及惠龄等奏到。均以为于兵丁生计有碍。已降旨将新疆等处粮饷、令仍照旧办理矣。兵丁应得粮石。向来酌给折色。原因各该处粮价较贱。俾兵丁得资羡余。行之日久。若改支本色。不但伊等生计顿形拮据。且支放本色过多。边储或因之缺少。更属非计。嗣后内地、及新疆、兵丁粮饷应支折色者。均著照旧例支给。俾兵食仓储。两有裨益。　　

○以翰林院侍讲学士书明阿、左春坊左庶子王宗诚、充日讲起居注官。　　

○壬寅。谕内阁、此案孙才、与药王庙住持道士刘一成、以口角微嫌。辄敢起意放火延烧庙宇。欲图洩忿。致将庙内所贮宝花焚毁。实属不法。但该犯放火时。若果明知此项存贮宝花、系供献各陵所用。有意然烧。希图陷刘一成于重辟。是则法无可贷。即照拟予以立决。亦属罪所应得。今细阅案情。该犯因刘一成有庙住持。意在焚烧庙宇。使之无处栖身。尚无有心陷害情事。且寻常庙宇内、佛前亦有花供。该犯并不知系供献山陵所用。不过因一时洩忿起见。核其情节。尚有一线可原。孙才、著从宽免其即行正法。即照本律应斩监候秋后处决。仍入于本年秋审情实。以示法外施仁至意。　　

○谕军机大臣等、琅玕奏节次打仗、并筹办后路各事宜一摺。犭□栗匪闻知官兵进剿。于各山隘、多设檑木滚石抵拒。并敢设计扑城。邀截粮路。以图分官兵之势。其情节甚为可恶。看来必须大加惩创。方能使其震慑。琅玕现在广为晓谕。散其勾结。并安设营卡。遏其旁窜之路。一俟兵练调齐。即督率镇将。相机攻剿。自可迅速蒇事。贼目中、如恒乍绷、腊者布、二逆。情罪重大。必应于擒获后凌迟处死。即或此时夷人已将该二逆缚献。而贼党内有主使之汉奸逆匪、从中播弄者。仍应严拏重惩。总须趁此兵练齐集之时。实力剿办。使附近各山寨犭□栗犭□粟。深知畏惧。不敢再滋事端。方能宁辑边隅。为一劳永逸之计。不可草率了事。琅玕于何日进兵。即将剿办情形。迅速驰奏。以慰廑注。滇省距京较远。一切军营奏报。惟当据实直陈。不可稍有粉饰为要。将此谕令知之。　　

○署直隶总督陈大文、因疾乞解任。允之。命都察院左都御史现充会试正考官熊枚、先行出闱。署直隶总督。　　

○以遣戍伊犁已革陕甘总督宜绵、年老。释令回旗。　　

○旌表守正捐躯顺天宛平县民谢十儿妻乔氏。　　

○癸卯。上御阅武楼。阅八旗火器营操。　　

○甲辰。上还宫。　　

○增设泰博士伏胜后裔五经博士一员。以六十五代孙敬祖、承袭。　　

○予陕西湖北四川剿捕贼匪节次阵亡游击台清阿、把总赵申、祭葬加等世职如例。副将海洪阿、鲍贵、游击广亮、都司景坤、李生瑞、高懋、守备穆克登布、孙佑、千总车定国、姜云鸾、范银、李攀龙、田有、李清柱、谭道德、张乃喜、彭继鲁、李孟得、尉年登、把总张廷魁、李振西、高兴荣、徐保善、梁俊士、赵仁廉、马旺、罗喜、刘喜、马金玉、冯训、师举、蒯汉基、张成、董瑞、贺永清、外委王兆瑞、党元、李丕吉、王士芳、秦朝元、李贵、潘汝桂、孟奎、李腾龙、陈章、李洪友、谢伦邦、赵富典、阎起龙、王会、祭葬世职。阵亡伤亡额外外委马兵屈复泰等三百五十四名、步兵王建得等九百二十二名、追贼淹毙马兵耿元祥、赏恤如例。　　

○以常雩祀天于圜丘。自是日始。斋戒三日。　　

○乙巳。谕内阁、御史王祖武奏、部属中书学正等官、员缺壅滞、请将新进士多用庶吉士及知县一摺。朕因近科以来中式进士。分部学习、及用中书学正学录者较多。一时补缺不无壅挤。思欲量为疏通。近日召见廷臣。询问及此大臣中多有以此为言。朕并将本科新进士欲多用庶常、知县、酌加调剂之处。向廷臣面为宣露。而本日御史王祖武即以此条奏。必系廷臣中宣布于外。伊有所探闻。得知朕有此意。因作为已见。形之章奏。既可仰邀允准。又可为士子见好地步。殊属取巧邀誉。且向来科场年分。例不准条陈科场事宜。该御史于本科会试榜发届期。辄陈请疏通仕路。显违例禁。王祖武、著交部察议。　　

○谕军机大臣等、据费淳岳起同日覆奏、上年江苏省徵收漕粮情形等摺。朕详加披阅。其意总以江省有漕各州县、徵收时不能颗粒无浮者。实为弥补亏空起见。该省即有亏项。自应屏除浮费。撙节补苴。原不得藉此为名。于收兑漕粮。任意加增。致闾阎有所朘削但此项漕余。各地方官如果实系归补积年亏空。尚属因公。与私肥囊橐者有闲。现在有漕省分。亦有如此酌量筹补者。然何以外闲并无物议。而独于江省啧有烦言。可见该省竟藉口弥补亏空。其中不肖州县。实不免以所得赢余。恣其侵蚀中饱。即云各属将漕余解交归公。以朕所闻江省原有提取三十万两弥补亏欠之议。而岳起片称、清查以后。追补银五万余两外、现又陆续解交银十万余两。是否即在提取三十万之内。该省亏空究有若干。何时方可弥补完竣。焉有任听州县以弥补为名。肆意浮收。年复一年。总无补足之期。是借弥补之名。巧归私家。与冒赈何异耶。至岳起摺内称漕船实在疲丁、若不略为津润、诚恐迁延水次、所关匪细等语。旗丁津贴款项。自蒋兆奎、铁保、任漕督以来。先后奏请调剂。经朕节次加恩。每船准多带土宜。并划给晒扬米石。拨给漕费钱文。多方接济不一而足。是丁力已属宽裕。如各该州县果无浮收积敝□大。则旗丁等于嘉庆四五两年。均照新定章程。妥速办理。又何敢向州县借词勒掯乎。至该督等所称、有较往年多收一二成不等之处。谅必不止此数。即如松江奉贤等县、多有浮收。此次该督等摺内、并未见指名参奏。近又闻苏太等属。比上年亦有加增。大概总在加二以上。何以费淳等竟毫无闻见。在费淳、岳起、平日居官廉洁。朕所深知。但属员则未必皆然。若大法而小不廉。于事何益。乃岳起摺内、有不但可以自信、并可信人之语。是不免为人所愚弄矣。看来伊等此次所奏情节。仍系轻听属员之言。被其朦混。现在费淳业已前赴苏松一带、查阅营伍。著即会同岳起、遵照前旨。将浮收最多县分。彻底严查。并此外各州县等稍有浮收之处。亦应一体查究。如有私肥入己情事。即据实参办。不得稍有徇纵。自干咎戾。至知府任兆炯、虽据该督抚奏称公同酌委弹压稽查。并非令其督办全省漕务。但该员向日声名平常。仍著费淳岳起等查明、如果有别项劣迹。即行参奏。傥有心瞻徇。别经发觉。恐该督抚不能当其咎也。所有岳起自请交部议处之处。俟全案审结时。再降谕旨。将此谕令知之。　　

○丙午。上诣南郊斋宫斋宿。　　

○丁未。常雩。祀天于圜丘。上亲诣行礼。　　

○幸圆明园。　　

○戊申。转兵部右侍郎成书、为左侍郎。以署吏部左侍郎长麟、为兵部右侍郎。兼镶白旗满洲副都统。仍署吏部左侍郎。　　

○以河南巡抚颜检、带兵部侍郎衔。署直隶总督。调湖南巡抚马慧裕、为河南巡抚。以兵部左侍郎高杞、为湖南巡抚。　　

○庚戌。上御勤政殿听政。　　

○以翰林院侍读学士荣麟、为詹事府詹事。　　

○赏会试年老举人李东耀等一百八十名司业、编修、检讨、助教、学正、职衔有差。　　

○壬子以故扎噜特贝勒噶勒桑子甘珠尔扎布。袭爵。　　

○以杭州将军普福、为都察院左都御史。兼镶蓝旗蒙古都统。调荆州将军弘丰、为杭州将军。以正蓝旗满洲副都统积拉堪、为荆州将军。正黄旗护军统领德麟、为右翼前锋统领。调正蓝旗护军统领丹巴多尔济、为正黄旗护军统领。以正蓝旗蒙古副都统巴特玛、为正蓝旗护军统领。调正蓝旗汉军副都统明亮、为正蓝旗满洲副都统。以内阁学士广泰、兼正蓝旗汉军副都统。。　　

○户部议准、福建巡抚汪志伊疏报、侯官县。开垦田三亩有奇。照例升科。从之。　　

○癸丑。谕内阁、京师五城分厂煮赈。向以三月二十日为止。前因上年被水较重。当青黄不接之时。贫民艰于得食。就赈者多。是以降旨、令于卢沟桥等处添设五厂。复经加恩展赈一月。至本月二十日停止。近据各厂监赈卿员等奏到、各该处外来贫民。因农务兴作。陆续回家。领饭之人较前日减。自系实在情形。但前此酌定停赈日期。原以四月中旬以后。新麦将次登场。穷民易于谋食。无待官为赈给。近日以来。雨泽愆期。土脉稍形乾燥。恐减麦收分数。即日敬当设坛祈祷。叩吁昊恩。以期速沛甘膏。慰兹农望。而于加惠贫民之举。转行停彻。朕心实有不忍。除续添之卢沟桥、黄村、东霸、采育、大井、五厂、本系例外增设、毋庸再展外。其五城内外原设各厂。著加恩再行展赈。不拘日期。总俟至甘霖大沛之后。彼时酌量情形。再行奏请停止。该御史等其妥为经理。以副朕轸念民艰、恩施格外至意。　　

○甲寅。上幸静明园。诣龙神庙拈香。　　

○勒保奏查明歼擒首逆张添伦等出力人员。赏游击王忠桂、花翎。乡勇贺天贵等、蓝翎。　　

○拨河南藩库银二十万两。解往陕西。为宁陕镇建造营汛兵房之用。　　

○免直隶旗租积欠银。　　

○乙卯。以左春坊左庶子赓泰、充日讲起居注官。　　

○旌表守正捐躯江西泸溪县民席子正妻徐氏。守正被戕四川名山县民彭学畛妻杨氏。　　

○丙辰。谕内阁、苏宁阿奏请暂办甘肃提督事务、俟卸事后、再接署宁夏将军印务一摺。现在宁夏将军。有双喜在彼护理。毋庸再行更替。苏宁阿、著专署甘肃提督印篆。俟杨遇春剿贼完竣。赴提督之任。苏宁阿即交代来京。听候＜闲＞用。　　

○谕军机大臣等、琅玕奏派兵各处搜剿犭□栗匪、肃清后路夥党、以备进剿一摺。此次琅玕探得维西附近剿散之贼。一半由山后潜赴康普。与恒乍绷、腊者布、二逆。助恶拒守。一半折回树苗吉尾一路。乘空烧抢。当经饬令永明、宋金□卸等、带领兵勇。击杀多人。其山内藏匿之贼。亦经日逐搜捕。后路可渐肃清。所办尚好。惟恒乍绷、腊者布、二人。盘踞康普。恃险负嵎。并勾结江内江外犭□栗犭□粟。蔓延滋扰。情罪重大。必当上紧剿办。此时该二逆随从不过二千余人。琅玕一俟续调之兵齐集后。即当分路进攻。务将恒乍绷、腊者布、二人擒戮。以快人心而靖边圉。至其余附和夷人、及各寨中伏而未动者。据摺内称近因屡被官兵剿杀。已知恒乍绷从前不怕枪炮之言。尽属虚诳。大半逃散。且有曾经顺贼之犭□栗犭□粟犭□么犭□些各寨。潜出投营。情愿助力杀贼等语。琅玕正当趁此机会。设法解散。并广为晓谕、以恒乍绷、腊者布、二人。纠众肆扰。罪在不赦。尔等俱系边境夷民。自应各安生业。何苦听从该逆煽诱。自取灭亡。现在维西附从夷人。经官兵节次剿杀甚多。是恒乍绷不怕枪炮之言。虚诳己见。将来大兵进剿。指日殄除。尔等玉石不分。噬脐何及。不如及早悔悟。保全身家。如能助力杀贼。或擒献首逆。必当奏明重加恩赏。似此剀切晓谕。不但现在从逆之人。可以解散。并附近夷寨有伏而未动者。亦可自消反侧。至所称狜犭□宗夷人喃珠、将家存米面牛羊。呈送军营谢劳。被贼匪抢去。并将喃珠捆缚。经官兵救出。赏给银牌。以示鼓励等语。夷人喃珠、因官兵在彼驻防。心存感激。将食物谢劳兵丁。致被贼匪抢扰。其忱悃实属可嘉。琅玕仅赏给银牌。不足以示奖励。喃珠、著赏给金顶蓝翎。又贼匪头目念谷、带同家施、腊泥兴、黑苴、三人。前往拖顶夷寨。纠约入夥。经该处夷人。假意顺从。款留酒饭。密报官兵。将念谷等拏获。殊属可嘉。亦应优加奖赏。著琅玕查明出力夷人一二名、赏给顶带蓝翎。总之此等夷人。见利易动。如能自行解散。或竟有杀贼立功者。该督即当一面奏闻。一面赏给翎顶。俾知踊跃。傥仍怙恶不悛。则当痛加剿杀。使之知所畏惧。如此恩威并济。庶可易于集事。至另片奏维西现办军务、请自石鼓站、作为出口、即照出口之例办理一节。向来军需则例。口内口外。各有一定章程。若实系内地地方。仅以村寨稀少、山路崎岖、难于供运为词。即欲照出口之例办理。此端一开。外省偶有用兵之处。皆将援以为例。此时若交部议。部臣必照例指驳。况该省跬步皆山。又何以分别口内口外乎。所奏不可行。琅玕惟当将犭□栗犭□粟夷匪。赶紧剿竣。俟将来报销时。据实声明。候朕揆度情形。再行核办可也。将此谕令知之。　　

○又谕、本日据琅玕奏、江外猓匪、窜入威远厅属抢掠滋扰一摺。从前猓黑滋事时。节经官兵剿抚兼施。筹办完结。此次复敢纠合匪众二三千人。在威远之猛撒江踹浅偷渡。肆行焚掠。经总兵书成等、带兵追捕。逃出江外者有千余人。尚有一千余人潜匿岩洞窥伺。应即上紧剿办。提督乌大经、著即速赴普洱一带统领弁兵。将江内窜扰之贼。痛加剿杀。俾夷匪等知所惩创。其业经逃出江外之贼。自不值动劳师旅。深入穷追。至讯据获贼、供出贼首杨金、罗小二、两名。想系汉奸从中主使。实为可恶。亟须设法擒获。或即晓谕猓夷等、将贼首及早献出。免致株连。更可迅速集事。乌大经驰赴该处。总须于瘴气未盛以前。赶紧筹办。克日蒇事绥靖边陲。一有捷音。该提督即自行由驿具奏。以慰廑注。将此谕令知之。　　

○丁巳。孝端文皇后忌辰。遣官祭昭陵。　　

○分保定、沧州、霸州、宝坻、良乡、雄县、固安、东安、采育、九处驻防官兵为左右翼。各设稽察大臣一员。　　

○旌表守正捐躯安徽宿州民张得妻邹氏。　　

○再减直隶平粜米麦等项价值。从署总督熊枚请也。　　

○戊午。谕内阁、据磨勘大臣、将本科会试中式覆勘应议试卷。黏签进呈。内二百二十四名龚正调一卷。签出文义疵谬、诗句粗鄙数处。且字画讹误甚多。首篇半系录旧。其素不能文。已属显然。前此乡试取中。亦必有枪冒等敝□大。特事隔多年。姑免深究。此等行险儌幸之徒。岂可令其滥厕科目。该大臣等仅请将该贡士先行扣除停其殿试。仍由礼部照例核办具题。声叙殊未明晰。龚正调不但应革去进士。伊系由附贡生中式举人。并捐纳员外郎。俱著全行斥革。永不准再行应试。其字句应议之处。考试官未能看出。著该部照例议处。　　

○又谕、福昌等奏、审拟革职京口副都统阿玉什、因奸酿命、请发新疆效力一摺。此案阿玉什与家人王添幅之妻乔氏通奸。经王添幅撞遇。一时气忿。当将乔氏扎毙。若依平人奸所获奸将奸妇杀死本例。奸夫应拟绞候。今王添幅系阿玉什契买家奴。虽与平人有别。而阿玉什身为二品大员。辄与仆妇通奸。无耻已极。且复酿成人命。即照平人例问拟。予以缳首。亦属罪所应得。但细阅供单。姑念阿玉什之父伊升阿、前在伊犁军营阵亡。伊母孀居守节。情殊可悯。阿玉什、著即照福昌等所拟、发往新疆效力赎罪。此系格外施。恩嗣后如有大员不顾廉耻、与仆妇通奸酿命者。竟当照平人一例定拟。　　

○谕军机大臣等、吉庆等密奏、据总兵黄标禀称、差线人赴雷州洋面招安。于盗船拾获贼匪传单逆词。并抄录呈览。粤东洋面。为盗匪出没之所。近闻陆路奸民。亦有天地会匪拜盟纠结等事。今于盗船内拾获传单。语多悖逆。在盗匪等自因官兵追捕严紧。是以编造逆词。希图煽惑愚氓。乘机劫掠。其单内既有高溪字样。谅必实有其人。从中勾结。不可不速行查究。该督等务须饬拏务获。严办示惩。并详细察访有无勾通内地会匪之事。但当不动声色。密之又密。以消萌蘖而靖人心。仍于各海口整配兵船。随时防范。毋少疏懈。至雷州三面环海。陆路稍觉兵单。吉庆等自应酌量添拨官兵。严饬将弁认真巡缉。以清洋面。将此谕令知之寻奏、检查乾隆五十七年钦奉谕旨、饬查高溪寺。经前抚臣郭世勋、饬属遍查。并无其寺。曾经覆奏在案。臣等密访天地会匪、果有勾结洋盗之事。现购线密拏究治。再雷州现已添募新兵。增设民壮。足资防守。其高廉沿海。亦均酌筹防御。可保无虞。得旨、严密查办。不可张皇。　　

○己未。引见辛酉科散馆人员。得旨、此次散馆之修撰顾皋、编修邹家燮、业经授职。其清书二甲之庶吉士王堃、汉书二甲之庶吉士杜堮、陈嵩庆、席煜、吴熙曾、方振、崔问余、徐赓扬、邓廷桢、王钟吉、叶绍本、陈杲、汪庚、杨怿曾、朱方增、余正焕、王泽、刘彬华、陈用光、孔昭虔、倪琇、聂镐敏、傅棠、杨惠元、汪润之、刘奕煜、黄任万、袁名曜、朱澄、齐鲲、秀宁、陈中孚、商载、佟景文、俱著授为编修。清书三甲之庶吉士查讷勤、汉书三甲之庶吉士李鸿宾、凯音布、常英、俱著授为检讨。郑锡琪、姚堃、达麟、吴杰、普保、蔡行达、俱著以部属用。沈酉、徐焕、刘澍、张廷鉴、蔡任、刘士棻、陈廷达、窦心传、黄士观、徐心田、黎德符、姚廷训、许绍宗、王达、张文凤、徐华岳、吴毓宝、陈煦、俱著以知县即用。冯辅、王利亨、王以铻、严昌钰、樊如杞、胡长庆、黄孟甫、梁中靖、黄中位、廖方彦、俱著归原班铨选。　　

○庚申。谕内阁、朕恭阅高宗纯皇帝实录。乾隆十六年考试戊辰科散馆庶吉士。内有林明伦一员。曾再留馆教习三年。因思此次散馆之庶吉士王以铻、考列名次在后。引见时著归原班铨选。但念其会试中式第一名。平日文理尚优。昨日散馆试卷。祇系字画拙率。文义尚无大疵。王以铻、著加恩仍以庶吉士留馆教习三年。　　

○命于黑龙潭、觉生寺、设坛祈雨。　　

○以大学士刘墉、董诰、吏部尚书刘权之、户部尚书朱圭、工部尚书彭元瑞、户部左侍郎英和、刑部右侍郎初彭龄、内阁学士那彦成、为殿试读卷官。　　

○赏江苏安徽、江西、辛酉科乡试年老诸生韦弦佩等九十九名举人、副榜、有差。
  </div>
  <div class="pagination">
   <a href="清实录嘉庆朝实录_page128.html">
    上一页
   </a>
   <span>
    ...
   </span>
   <a href="清实录嘉庆朝实录_page124.html">
    124
   </a>
   <a href="清实录嘉庆朝实录_page125.html">
    125
   </a>
   <a href="清实录嘉庆朝实录_page126.html">
    126
   </a>
   <a href="清实录嘉庆朝实录_page127.html">
    127
   </a>
   <a href="清实录嘉庆朝实录_page128.html">
    128
   </a>
   <span class="current-page">
    129
   </span>
   <a href="清实录嘉庆朝实录_page130.html">
    130
   </a>
   <a href="清实录嘉庆朝实录_page131.html">
    131
   </a>
   <a href="清实录嘉庆朝实录_page132.html">
    132
   </a>
   <a href="清实录嘉庆朝实录_page133.html">
    133
   </a>
   <a href="清实录嘉庆朝实录_page134.html">
    134
   </a>
   <span>
    ...
   </span>
   <a href="清实录嘉庆朝实录_page130.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
