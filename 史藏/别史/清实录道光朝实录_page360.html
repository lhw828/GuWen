<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 360 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 360 页/共 848 页</h1>
    <div class="content">
○赏借喀尔喀扎萨克郡王多尔济喇布坦、俸银五年。修理祖茔。　　

○旌表守正捐躯直隶深州民李海宽妻耿氏。　　

○封闭广西临桂县金带江等处铁矿。从巡抚祁＜?土贡＞请也。　　

○壬申。谕内阁、长龄等奏、请安设腰台一摺。阿克苏之齐兰台、与叶尔羌之雅哈库图克台接壤。均系戈壁。程站较长。据该将军等查明、请于适中之地分设腰台二处。著照所请、沙井子地方。分设腰台一处。即令齐兰台笔帖式兼管。色瓦特地方。分设腰台一处。即令雅哈库图克台笔帖式兼管。并著于两腰台各派外委一名。字识一名。兵丁五名。官马十五匹。官牛十只。回子二十户。回子马二十匹。以资接递运送。该将军等即移咨该二城。各按所勘地址。多穵井眼。于来岁春融。建盖台房。所需工料无多。即由该大臣自行筹办。　　

○又谕、前因兵部议驳御史达镛条奏、明定双单好格式。酌量予以定额。当交该部再行妥议。兹据该部奏称、武闱挑取双好。分按各围应试人数。每百名酌挑二十二名。不及百名者。即按数递减等语。分围校阅。务在严明得人。嗣后监射较射大臣。总须严加鉴拔。每百名挑取不得逾二十二名之数。如不得人。即再行减少。亦无不可。断不得以才技未娴之人。勉强挑取充数。致滋冒滥。　　

○又谕、工部奏、本月二十日。王引之住宅门内。拾得工部制造库旧稿四件。稿面稿底。及稿内正文稿后年月日期。俱已裁去。祇存行取户部物件、及办买物料单。此项稿件。究系何人偷窃裁割。必应查拏根究。著步军统领衙门顺天府五城一体严拏务获。从重究办。再该库上年被窃之稿。共有三百余件。此次所拾之稿。如查系在上年遗失稿数内。该司员等业经参处。无庸再议。如系近日复行遗失之稿。即著将现在该管司员奏请交部议处。　　

○谕军机大臣等、长龄等奏、讯据自霍罕回之伯克等禀述情形。悉心筹议一摺。朕自上年九月。派长龄等前往新疆。节经降旨。不过令设法购线。并未特令向霍罕伯克缚献贼目。送出民回。该将军等沾沾向霍罕要人。堂堂天朝。转为霍罕牵制。岂不为外夷所揣摩。其吊噶尔拜一名。留之何益。著即遣回。傥霍罕遣使来求通商。当明示以大皇帝天恩浩荡。尔等如要通商。我当奏闻大皇帝。许丙仍旧通好。其茶叶大黄。俱在所不禁。从前抄没安集延物件。亦可发还。兼可免其货税。如此明白宣谕。义正词严。庶可折其倔强之心。而示我宽仁之度。该将军等既令作霍尔敦寄信。即将信稿遇使呈览。务须得体。不可草率。至霍罕伯克迈买爱里、年仅二十五岁。其事务俱系明巴什作主。何以所属夷众。都愿通商。独明巴什一人不肯。明巴什是否即系贼目。或另有奸谋。著密查具奏。至所请暂留哈丰阿、郭继昌、二员。既有壁昌在彼镇抚。何以又须该提镇督同操练。惟据长龄等奏、壁昌祇能。居中调度。未便出敌。著该将军等自行酌量。如必须在彼。即令暂留。或办理善后完竣。即令各回本任。朕亦不为遥制。其另片奏、各城新添官兵应需粮料。就近筹备供支。现在叶尔羌城添驻官兵五千余名。粮料倍蓰于前。请改徵本色如数交纳。此外不敷粮八千余石。又巴尔楚克新设官兵。俟壁昌另行筹款等语。该将军等祇顾目前。不思远图。总之添兵不能不添粮。添粮不能不采买。采买即不能不扰累回众。岂不令回众寒心。势将勾通霍罕。更难办理。终必归朕所云内外俱困而后已。该将军等仍遵前旨。再行妥议。务令足壮国威。仍不至扰累回子。方为妥善。其乌什一路。及树窝子一带。从前齐慎在彼驻兵处所。酌派官兵千名。或数百名。在彼驻扎。一遇贼氛。即可抄其后路截击。令贼匪首尾不能相顾。是否有益。著该将军等查明具奏。又本日舒伦保奏、请鼓励和阗防守堵御出力之文武官弁兵丁大小伯克一摺。和阗祇哈丰阿、孝顺岱、带兵在彼一过。该官兵书吏伯克等、祇系数月防守。所有请将都司王之贵等鼓励之处。著不准行。长龄等传谕该大臣舒伦保可也。将此由六百里谕令知之。　　

○以上年叶尔羌赶磨守城兵粮、及采买粮石运送大营出力。赏粮饷章京瑞麟、伯克多列素皮、伊斯堪达尔、玉努斯、花翎。笔帖式达春布等、蓝翎。余升选有差。　　

○户部议准、浙江巡抚富呢扬阿疏报、鄞、象山、二县开垦田四十六亩有奇。照例升科。从之。　　

○癸酉。上诣寿康宫前殿行礼。后殿问皇太后安。　　

○谕内阁、宗人府奏、移驻盛京宗室文恪、染患痰症。可否免其前往一摺。移驻盛京宗室文恪。前因伊母故告假来京。事毕即应起程前往。据称现患痰症未痊。尽可到彼调治。若因其患病。即准令住京。将来纷纷效尤。成何事体。文恪、著即饬令前往盛京。　　

○谕军机大臣等、昨据长龄等奏、添设官兵、需买粮料各情形。当经降旨以该将军等祇顾目前。不思远图。欲添兵不能不添粮。添粮不能不采买。采买即不能不扰累。回众寒心。势将勾通霍罕。更难办理。终必归朕所云内外俱困而后已。谕令该将军等仍遵前旨。再行妥议。朕思该将军等前请于喀什噶尔设兵四千。为数过多。该逆夷等探知该处有重兵镇守。必不前来。岂不虚设多兵。坐糜粮饷。而英吉沙尔等城之拴。更觉虚设。现在叶尔羌已驻兵五千。足壮国威。以备缓急。喀什噶尔或酌留兵一千名。祇须认真防守。毋庸出卡。即使贼匪潜来。祇应坚守城池。如上年夷回入卡滋扰。官兵无多。尚能守御数月。况现在各城设兵较多。万一偶有蠢动。就近赶紧调集救援。可期应手。非如伊犁距彼遥远。一时徵调较难。至该城换防总兵一员。可以不设。即将所设防兵。归领队大臣管带。总之该城少驻官兵。将来或须变动章程。亦不难于料理。所有巴尔楚克地方。祇可驻兵二千余名。已足济事。前据添兵三千五百名。亦觉太多。著酌量裁减。其英吉沙尔和阗两处。均著毋庸添兵。乌什一路、及树窝子一带。从前齐慎在彼驻兵处所。酌派官兵千名。或数百名。在彼驻扎。一遇贼氛。即可沙其后路截击。令贼匪首尾不能相顾。著遵照前旨酌议具奏。至喀什噶尔官兵军火口粮。祇须筹备敷三月之用。似可济事。不致短绌。各城防兵。不可以老弱充数。务当挑选精锐。并勤加操练。俾一兵得一兵之用。所谓兵贵精不贵多。若不认真演习操防。虚糜粮饷。于事何济。前经降旨谕令于喀什噶尔回户中挑选丁壮。准令食粮入伍。俾自卫身家。以攘外患。即可收以夷制夷之效。或日后酌看光景。另有办法。亦未可定。著遵照前旨妥议具奏。其前请添设文员一节。断不可行。溯查乾隆年间。戡定西陲。庙谟广运。妥协周详。六十余年。边圉绥靖。尔时从未筹议及此。如果必须添设文职。方资治理。当日诸臣早经筹及。拒待今日。该将军等所请、殊非经久良策。况文职尤非武职可比。武弁性情粗率。傥任意妄为。尚易觉察。文员由内地调派。若年老衰庸者。自难任事。其年力富强稍有才具者。希图任满升迁。或至夤缘谋调。转不足以收得人之效。况夷回异俗。必不熊以内地之礼法绳之。徒滋纷扰。且既添文职。不能不添书吏。此单舞文弄法。因缘为奸。必致贪婪需索。苦虐穷回。即经发觉。官畏处分。巧为弥缝。边陲僻远。易于消弭。是内地回子。先受添官之累。于控制外夷之道。实属无益而有损。即令得人而治。而回疆增设文职衙门。是俨然添一省会。殊失居重驭轻这道。亦不值如此办理。自应遵照旧章。将向由武职及章京承办者。责成各该员妥为经理。如办理不善。或查有贪劣情事。即行据实严参。该将军等务当悉心筹画。从长商酌。不可徒事铺张。顾此失彼。致日后转多流弊。大负朕委任之意矣。将此由六百里谕令知之。　　

○予喀什噶尔阵亡千总冯敏、佟伏、把总麦联元、解殿伏、外委陆殿勋、魏伏、祭葬世职。　　

○甲戌。谕内阁、前据长龄等奏、将户部议驳报销各条逐款声明。仍请照案造报。当交户部议奏。兹据该部查明军需章程。仍行议驳。覆奏请旨。此次大兵西行。不战而捷。旋即办理善后事宜。原非进兵征剿者可比。惟口外情形。究与内地不同。该将军等既照上届成案办理。若概令删减。转滋赔累。尚系实在情形。著加恩照长龄等所请。将与上案相符之京外文职各官骑驮马匹支给雇价。及军营应用书识医生供事各色匠役安家工食。并随带器具人夫口食粮面。暨换乏马匹护台民夫等款。均准其照案造报。以示朕轸恤戎行至意。　　

○停阅本年八旗内务府三旗冰技。仍给半赏。　　

○乙亥。谕内阁、此案子二即连奎、王六即图明阿、于正阳门内棋盘街地方。因车辆误碰。互相口角。胆敢将宗室职官翰林院侍讲学士受庆、肆行揪辱。并撕破貂褂。行类凶恶棍徒。实属可恶。连奎著革去武举护军。图明阿著革去马甲。同看街兵李成、交刑部严审定拟具奏。其该班之正蓝旗汉军署委协尉佟茂桂、步军校叶万枝、不能弹压。又不拏解。殊属懦弱无能。著交兵部严加议处。以示惩儆。　　

○谕军机大臣等、据朱士彦等奏、行至无为州。据该府州等禀称、该州东南襟江境内。尽系圩田。且西连庐江、巢县。北毗含山、和州。四属圩田。均赖该州江坝捍御。一有漫缺。不但该州被淹。即四属亦成泽国。所关甚钜。该坝现形残损。若不亟加修筑。实不足以资捍卫。惟向系民修之工。现在被灾窃黎。实形拮据。应请借帑兴修又铜陵县贡生朱攀桂等呈称坝倾田废等情。询之该州。据称该坝捍御江湖。为铜陵全邑、及繁昌诸圩保障。现经冲破。民力艰于修复。应请借项修筑。经朱士彦等查勘。系属实在情形。并称如乘冬令兴修。俾附近居民挑土趁工。亦可藉资糊口。著邓廷桢即饬知署藩司色卜星额。前往履勘各该坝。是否系必不可缓之工。如必应兴办。或乘此冬令修筑。俾附近灾民佣趁。藉资口食。或俟来春再行兴工。并著查明有何款项可以借动。将来如何归款之处。一并据实具奏。将此谕令知之。　　

○修浙江上虞县沿江柴土塘堤。从巡抚富呢扬阿请也。　　

○丙子。谕内阁、镶黄旗汉军都统奏、盛京咨送补放骁骑校拟正之金立本。该将军等仅将伊履历附送。并未咨送考语一摺。凡引见官员咨送部旗。俱应出具考语。今拟正之金立本、并无考语。殊属疏漏。除将瑚松额交兵部察议外。仍饬该将军等补行出具金立本考语。咨送该旗。　　

○旌表守正捐躯山东沂水县民展大成妻刘氏。　　

○贷江西南昌、新建、进贤、星子、建昌、德安、六县冲坍圩堤修费。并缓南昌、新建、进贤、三县旧欠带徵银。　　

○丁丑。以恭修孝东夌隆恩殿成。遣官告祭如仪。　　

○上诣皇太后宫问安。　　

○谕内阁、龙泉峪勘定吉地。前经降旨将稽查弹压事宜。责成贵庆管理。现已诹吉开工。建立规模。一切俱从简约。著贵庆于镇属各营内酌派弁兵。轮班看守。将来孝穆皇后梓宫奉安前期。所有应添官兵之处。著贵庆届时再行定议具奏。　　

○又谕、邓廷桢奏、拣员调补宣城县知县一摺。安徽宣城县知县员缺。为附郭首邑。歙县知县金鼎寿。系曾经改简之员。不应调补要缺。该抚所请。著不准行。仍著另拣合例人员。奏请调补。　　

○谕军机大臣等、禧恩等奏、据黑龙江呈进貂贡之副总管富星等呈称、现在打牲乌拉无饷之打牲人夫。将及二千四百名之多。力皆疲乏。恐日后不得貂鼠。有误贡项。其无饷之打牲人等。所交貂贡。或准其豁免。或准数人合交一张。转行请旨一摺。此事必能经久行之。不致另生弊端。方为合宜。著将禧恩等所奏原摺钞录一分。交富僧德。硕德。阅看。现在该处交貂鼠人数。究有几千。副总管富星等呈请之处。究竟是否可行。著妥拟章程具奏。俟奏到时再降谕旨。　　

○河东河道总督林则徐奏、遵旨前赴东河新任。得旨、一切勉力为之。务除河工积习。统归诚实。方合任用尽职之道。朕有厚望于汝也。慎勉毋忽。又奏、碎石是否于黄河有益、及岁料何以未省。俟到任查悉确情覆奏。批、当今外任官员。清慎自矢者。固有其人。而官官相护之恶习。牢不可拔。此皆系自顾身家之辈。因循苟宜。尸禄保身。甚属可恶。记曰。官先事。士先志。其可忽诸。　　

○调宁古塔副都统和福、为宁夏副都统。宁夏副都统伊勒东阿、为宁古塔副都统。　　

○追旌守正捐躯安徽桐城县明监军道副使孙临妾葛氏。　　

○户部议准、江苏巡抚程祖洛疏报、宝山县开恳涂田二顷八十一亩有奇。照例升科。从之。　　

○戊寅。谕内阁、御史奎秀等奏、织造办运缎匹。亏短分两过多一摺。据称上年江宁江苏二处织造办缎匹。分两短少。当经驳令按数赔补。本年该二处解到缎匹。分两仍复短少。江宁较上年尤甚。除由三库大臣分晰开单行文该二处照数织赔。均于次年补解。不得开销钱粮外。江宁织造长良、苏州织造倭楞额、俱著交部照例议处。嗣后该织造等务当遵照例定分两。妥为办运。以昭慎重。毋得仍前玩视。再行短少。致干重咎。　　

○谕军机大臣等、本日户部议驳、富呢扬阿奏请铳销引目、并酌议加斤一摺。已依议行矣。两浙盐务。前因积欠敝坏。于道光元年。裁撤盐政。改归巡抚兼管。经帅承瀛奏定章程。清厘积欠。减轻科则。旧款逐渐清厘。新课毫无蒂欠。盐务颇有起色。嗣后黄鸣杰、程含章、接管。俱系遵循旧章办理。刘彬士在浙年分最久。亦未闻奏及额引壅滞。酌议铳销加斤。富呢扬阿到任甫及一年。何以盐引顿形壅滞。虽据奏钱贱钱贵。卖钱不敷易奶完课。又因旸雨不时。土卤浅薄。场价增昂。私盐冲扰。以致引盐未能销足。庚寅一纲。击销无多。非铳销赔课。不足以清纲分。第自元年以来。更定章程。各纲本款。俱系年清年额。并将旧欠河饷军需等项。按限带完。截至己丑纲止。计已完三百六十余万两。仅賸未完银三十万余两。带课日轻。商力自裕。不得援历次铳销成案为例。己丑引目。该年奏销案内。已报埽数全完。该抚此次奏称祇销九万余引。与奏销原案不符。如果该年引目仅销此数。则积压几至一纲。即当按未完分数据实严参。何得迟至一年之后。始奏报缺销。以为铳引地步。所有请将庚寅秋冬、辛卯春夏、四季引目铳销之处。著毋庸议。至重斤灌包。系浙盐积弊。经帅承瀛严定条款。实力剔除。何得轻议更张。且既因额盐壅滞。欲将引目铳销。自难再于额外加斤。致销路益形室碍。所请加斤之处。著不准行。该抚前奏、或未能悉心体察盐务情形。或竟受盐务官员及商人等怂恿。为其愚弄。汝系朕特简。责有攸归。务须循照帅承瀛旧章。实心实力。认真经理。若率意更改章程。不顾盐务全局。将来浙盐疲坏。是坏在汝手。惟汝是问。决不宽贷。懔之。将此谕令知之。　　

○以宗人府府丞沈维鐈、署都察院左副都御史。　　

○命都察院左都御史那清安、镶红旗汉军都统彦德、户部右侍郎阿尔邦阿、礼部左侍郎舒英、右侍郎色克精额、总管内务府大臣克蒙额、在紫禁城骑马。　　

○以伊犁屯田丰收。予员弁议叙。赏兵丁一月盐菜银。　　

○除浙江钱塘、青田、二县冲沙压及捐置义冢田地四十五顷三十九亩有奇额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。十二月。己卯朔。谕内阁、昇寅奏、访查劣员实据一摺。前因昇寅奏参清水河理事通判齐里克讷尔布、人甚庸劣。性复贪酷。署理归化城同知。声名更属狼籍。当经降旨令该将军密查该通判贪酷实据。严参惩办。兹据奏、访闻清水河民人裴有伤毙人命一案。该通判以因窃致毙定拟解省。该犯至省翻供。称系因奸致毙。由省驳交归绥道覆审。该道并未提讯。仍将人犯发回清水河。委员前往审办。乃该厅不候委员。即于收到该犯之日。将其掌三百。以洩在省翻供之忿。又该通判前署归化厅时。军民商贾。无不訾毁。致有齐搂儿之称。询之多人。如出一口。其劣迹已可概见。著阿勒清阿即亲提裴有翻价案证。秉公严究该通判有无滥刑屈抑情事。并调查该通判有无被控别案。一并严行审讯具奏。以儆贪酷。寻奏、查齐里克讷尔布。尚无滥刑屈抑情事。裴有实系行窃致死事主。避罪翻决。应依律拟斩监候。下部议。从之。　　

○又谕、成格等奏、军需案内借垫通融银两。请饬拨还归款等语。此次乌噜木齐军需。借动各军贮经费。满洲营饷银七万二千两。暨提镇通融库银二万五千两。著陕甘总督迅速拨还归款。以备该处支发。　　

○礼部奏、道光十二年元旦应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○乌噜木齐都统成格等奏、喀什噶尔善后办竣。边卡肃清。裁撤东南两路台站新添夫马。报闻。　　

○礼部议准、江苏巡抚程祖洛疏报、采访丹阳县贞节妇女蒋戴氏等二千九口。安徽巡抚邓廷桢疏报、巢县刚阎氏等一千二百四十口。各请建总坊旌表。从之。　　

○庚辰。谕军机大臣等、昨据成格奏、乌噜木齐承办军需粮运报销完竣。查明出力官吏。请量加鼓励一摺。此次喀什噶尔逆回滋事。大兵西行。不战而捷。非上届恢复四城生捦逆裔可比。该员等钩稽出纳。筹办环驼。催趱粮运。稽查文案。虽各著有微劳。而甄叙究宜有所区别。该都统请加鼓励至三十九员。未免太多。所请亦觉过优。著长龄等将该都统单开各员核实梩明具奏。无稍冒滥。至摺尾声明出力遣犯三名。请仿照上届成案。均予免罪释回等语。喀什噶尔等处遣犯。或系随营。或系防御。均有出力之处。至乌噜木齐、不过粮运车驼等事。该三犯系何姓名。究系何事出力。著长龄等一并查明具奏。成格摺单、俱钞给阅看。将此谕令知之。　　

○以翰林院侍读学士何彤然、充日讲起居注官。　　

○以拏获凶犯。予西城正指挥许惇书即行升用。　　

○缓徵吉林三姓驻劄歉区八旗兵丁官庄壮丁旧欠仓谷。并缓买补平粜仓谷。　　

○辛巳。谕内阁、工部奏参、书吏遗失稿件。请旨查办。此项稿件。系四道洞等处围墙本年核准已修应查之工。事关钱粮奏销。该书吏吕荣光、王镇、何以并不小心查检。致有遗失。著交刑部审讯。该管司员未能先事查察。殊属疏漏。著交部查取职名。照例议处。其四道洞墙工。著归于明年查办岁修时。补行验收。　　

</div>
    <div class="pagination">
<a href="清实录道光朝实录_page359.html">上一页</a><span>...</span><a href="清实录道光朝实录_page355.html">355</a><a href="清实录道光朝实录_page356.html">356</a><a href="清实录道光朝实录_page357.html">357</a><a href="清实录道光朝实录_page358.html">358</a><a href="清实录道光朝实录_page359.html">359</a><span class="current-page">360</span><a href="清实录道光朝实录_page361.html">361</a><a href="清实录道光朝实录_page362.html">362</a><a href="清实录道光朝实录_page363.html">363</a><a href="清实录道光朝实录_page364.html">364</a><a href="清实录道光朝实录_page365.html">365</a><span>...</span><a href="清实录道光朝实录_page361.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
