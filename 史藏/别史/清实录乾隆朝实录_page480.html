<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 480 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 480 页/共 1860 页</h1>
    <div class="content">
○谕军机大臣等、瑚宝、开泰、会摺奏覆、宝庆协彻回兵丁。至益阳鬨闹县署一案。从前史载贤、据副将朱秋魁初次禀辞入告。与新柱等所奏。系兵丁受同乡船户嘱托。欲另换船只。以致吵闹县署。情节不同。经朕屡行饬谕。今览瑚宝等所奏。并朱秋魁前后禀稿。是起衅全在兵丁郭天耀、回护同乡船户。俾得避差装货。显系领兵官弁。不加管束。而兵丁又不守军纪。以致在途滋事。岂可轻贷。在地方百姓。不安分守法。敢于聚众抗官。为首之人。尚按光棍律治罪。况军行之际。纪律尤严。乃纠众鬨闹县堂。不法已极。朱秋魁但称应将兵丁郭天耀等、革除名粮折责。则其徇庇袒护之意。业已显露。瑚宝此时现赴漕督之任。新柱尚未回楚。此案著唐绥祖、即行详悉严究。务将不法兵丁按律定拟。至朱秋魁有意偏徇。永干严例。应一并照例办理。可即传谕知之。　　

○戊子。上诣畅春园、问皇太后安。　　

○直隶布政使朱一蜚奏、督臣那苏图、病体渐痊、据称回保后。即欲赴永定工所防汛。得旨。此大不可。既有玉麟。何必亲往。即省中一切政务。大者告之。小者汝即代为料理。俾其颐养精神方是。此并非分督臣之权也。即以此旨告之那苏图。即朕秋令行围。亦不必来送驾。俟大愈。朕回銮时接驾可也。　　

○己丑。谕、部议江苏巡抚所参按察使翁藻、朕已降旨革职。翁藻经朕擢自御史。洊历监司。久任臬司之职。自应勉竭心力。以图报称。乃伊巧滑性成。委靡潦草。于公事漠不关心。深负朕简用之恩。今仅予革职。伊久在外任。养廉素裕。罢职家居。转得优游自娱。何以为旅进苟禄者之惩。虽据所参罪状。在寻常道府各员。原不过革职而止。翁藻则非他人可比。若照常例办理。无以为溺职负恩者戒。翁藻著发往军台效力。该部即遵谕行。　　

○谕军机大臣等、策楞册报叠溪营游击阿尔占、因上年作固山营盘。碉楼失火。延烧火药。压毙官兵。捏报雷轰。革职拏问审拟。据司道等、审讯雷轰属实。提督岳钟琪、委员确审。亦以为并无捏饰。惟因张广泗疏开捏报雷轰字样。致罹重咎。今既审明。请昭雪开复等语。此案既有人曾见魏良栋等、衔烟袋上碉。则所称雷火轰烧之处。案情殊未确凿。火药关系紧要。防护最宜周密。偶致延烧。即当严加惩究。以警将来。乃诿之无可凭信之雷火。该营兵弁。俱得脱身事外。如军纪何。设嗣后相率效尤。或任意疎忽。更或挟仇倾害。以军营最重之急需。付之一炬。俱可托之雷火。非人力能防。其端断不可开。阿尔占、现据大学士傅恒、奏伊在军前。闻尚系出力之员。且失火之日。阿尔占先已离营备敌。著传谕该督策楞、将此案另行查办。如阿尔占果曾出力。而失火之日。果系离营。则张广泗入之以罪。即为冤抑。自应予以开复。岂可因出脱一人。而将失火延烧之重案。一概迁就。转致审拟不实耶。其余查奏各案。俱依拟咨部。一并传谕知之。　　

○理藩院奏、请改定民人蒙古等偷窃牲畜例。得旨。理藩院奏请更定民人行窃蒙古律文甚是。向来蒙古与民人互相谕窃治罪之案。定例原未周详。蒙古行窃。从重治罪者。盖因蒙古居住。并无墙垣防卫。易于被窃。是以从重定拟。若民人在蒙古地方。偷窃蒙古牲畜。其易于行窃。与蒙古何异。现今蒙古偷窃民人牲畜。治以重罪。而民人偷窃蒙古牲畜。止从轻杖责发落。殊未平允。况窃匪巧诈。蒙古因见民人治罪甚轻。或贿令民人承认者有之。民人或教令蒙古行窃。而代为承认者有之。凡在蒙古地方行窃之民人。理应照蒙古律治罪。如谓新定例不无过重。则蒙古之窃蒙古。照蒙古例。蒙古之窃汉人。照汉人例。始为允当。但蒙古地方辽阔。部落蕃孳。俱赖牲畜度日。不严加治罪。何所底止。今将汉人之窃汉人。仍照汉人例。汉人之窃蒙古。照蒙古律。则窃盗自必渐少。而立法亦属平允。著照理藩院所奏。将律文更定。即行文沿边驻劄界连蒙古地方之督、抚、将军、等。令其通行晓谕。嗣后民人有在蒙古地方行窃者。即照现定律文。从重治罪。　　

○山东巡抚准泰奏、筹办兰、郯、各工善后事宜。一、兰、郯、二邑土石等工。原议令各该县督民夫修浚。并交该管河员就近兼管。查该县印官。地方事繁。势难兼顾。而该管沂郯同知、距工窎远。且有差委汛防诸务。应将沂河土石堤坝、并柳青河、墨河、责各该县丞。每月逐段查勘一二次。遇伏秋汛发急工。即通报知县驰赴协同抢护。仍责沂郯同知。将知县、县丞、勤惰之处。牒府详定功过。一、沂河堤坝。既议令各县丞防护。仍派附近村民分段查管。并公举衿耆充堰长。每偃长一名。以二里为率。令看管马道堤工。概免差徭。仍交该县丞、分别奖励。一、新筑堤埝土松。应令堰长按界栽柳。并于险要处所。逢秋冬农隙。该县丞按地派夫。量集土牛。堆附近隙地。以备抢护。其柳、墨、两河旧桥梁马道。亦令县丞督众修建。下留高洞。以通汛水。随时疏浚。一、江枫口及马头镇等处石工。碎石筑砌易损。应设巡夫二名。常川巡视填补。责令各县丞稽查管理。得旨。览奏俱悉。实力行之。　　

○庚寅。谕曰。散秩大臣公傅文病故。著赏银五百两办理丧事。派散秩大臣带侍卫十员。往奠茶酒。　　

○谕军机大臣等、那苏图具奏清苑、龙门、等县。各有被雹村庄。业经委员分头查勘。应听其酌量抚恤。照例办理。至所奏文安县黄甫村、有蝗一阵自东北飞来。现在扑捕之处。蝗蝻关系禾稼。最为紧要。务须督率属员。速行殄灭。毋任遗子入地。致滋后患。直隶接壤山东。飞蝗来自东北。或由山东州县扑捕不力。已降旨令该抚准泰、查明回奏。著即传谕知之。　　

○又谕曰。总督那苏图奏称、六月初五日。据文安县具报、县境黄甫村、有蝗一阵。自东北飞来。现在扑捕等语。直隶接壤山东。飞蝗来自东北。想因山东前年荒旱。遗种在地。今夏遂至生发。州县扑捕不力。以致长翅飞扬。贻患邻封。著传谕准泰、令其即速严查明确。一面饬属上紧扑灭。毋令蔓延。一面据实奏闻。不得掩饰回护。至山东今岁田禾茂盛。民望有秋。蝗蝻关系禾稼。至为紧要。无论联界地方。不可贻害。即在本省。尤当加意查察。随时照料。若漠不关心。稍致飞蝗为患。有伤禾稼。经朕访闻。必于该抚是问。寻奏、查东省上年有蝗州县。均距直界甚远。臣于去冬今春。严饬搜捕。各属现在秋禾畅茂。并无飞蝗伤损。至文安东南。虽可通东省。然必由河间、献县、诸境。始达德州。最近亦须经静海、南皮、等县。方抵武定。似文安之蝗。非由东省所致。现再饬确查。如有飞蝗。务令扑灭净尽。得旨。览。那苏图亦奏非东省来者。此奏是。但恐转入东省耳。应饬各属防之。若有即扑捕。毋令滋蔓也。　　

○又谕、据雅尔哈善奏、河道总督顾琮、前在总漕任内。除岁支廉俸外。又借欠淮府及江苏二粮道公项银一万一千七百八十五两。至今拖延未还等语。顾琮久历外任。养廉素优。纵不能节省留余。亦应量入为出。岂容以国家公帑。供其额外借支。任意糜费。古大臣俭约持躬。有不燃官烛者。顾琮任内养廉。累数千金。何至尚有缺乏。即偶尔借支公项。亦当顾惜颜面。速行弥补。乃始则任意取携。视同外府。继则悬帑不还。迁延岁月。其何以为属员表率。著传谕顾琮、令其明白回奏。其借支之项。著照雅尔哈善所奏。于伊现任养廉银两内。每年扣除二千两以抵前项。此后不得长支。寻奏、查前直隶河臣朱藻任内。堵闭永定河开口工程。动银二万七千余两。臣接任后。于报销时。经部驳令工员分赔。臣仍具疏请销。奉旨著赔。是以在总漕任内。奏借公项。每年还银一千两。又有苏抚任内分赔铜觔。总漕任内赔米之项。种种糊涂。得旨。览。汝不但糊涂。而且愚而好自用。　　

○又谕、据江苏巡抚雅尔哈善奏称、江省民间用豆甚广。向藉东省商豆接济。今自上年冬底。至今半载。并无东省豆船至江。不惟关税缺少。现今豆价昂贵。民食有碍。恐因查禁粮食他往。以致阻隔商船。当即咨查东省。未准移覆。请敕令山东抚臣、查照旧例。听商贩豆。由海运江。出口入岸。设照稽查以杜偷漏等语。豆谷为民间日用所必需。理当听其彼此流通。以资接济。即恐其偷运外洋。亦祇宜设法稽查。岂可一例禁阻。准泰既准雅尔哈善来咨。即应查照办理。乃置之不问。所谓越人视秦人之肥瘠。漠然不以介意。且雅尔哈善既经奏到。而该抚至今并未具摺奏闻。大臣留心民瘼者。固如是乎。著传谕申饬准泰、毋得遏籴厉民。使商贩不前。有妨食用。并著明白回奏。寻奏、臣于五月二十七日。准苏抚来咨。随檄藩司确查。嗣据详称青、莱、胶、等属。岁歉豆昂。贩运稀少。并非禁阻等语。即于本月初九日移覆。统计仅有十日。实未迟逾。至邻封彼此咨查。事所时有。是以未经奏闻。得旨。此奏终有护短之意。朕不喜也。今岁东省禾豆。俱可望有收。则汝又以何词支饰耶。　　

○工部议覆、署江苏巡抚觉罗雅尔哈善奏称、江苏原设救生船六只。节经添设五十六只。现据各属报案。惟江宁县属之三山、西江、两处。有抢救犒赏之事。余皆虚设等语。应如所奏。将丹阳县匡家桥等处救生船三十四只均裁。其上元县吧斗山等处。应留二十八只。仍饬经管之员。督率稽查。从之。　　

○辛卯。上诣畅春园、问皇太后安。　　

○御制诗初集成。上自序曰。向叙乐善堂集云。夙昔典学所心得。不忍弃置。后虽有作。或出词臣之手。真赝各半。且亦不欲与文人学士争长。故十数年来。臣工以编次诗文集为请者。概弗许。然几务之暇。无他可娱。往往作为诗古文赋。文赋不数十篇。诗则托兴寄情。朝吟夕讽。其间天时农事之宜。莅朝将祀之典。以及时巡所至。山川名胜。风土淳漓。罔不形诸咏歌。纪其梗概。积至今以数千百首计矣。而较晴量雨。悯农疾苦之作为多。观其诗可以知忧劳而验今昔。使阅岁逾时。或致残缺失次。其不忍弃置。较先为甚。因取丙辰以迄丁卯所作。略加编定。都为四十四卷。古今体计四千一百五十首有奇。命翰林中字画端机者。分卷抄录。装为一集。不付剞劂。犹初志也。　　

○户部议准、原署四川巡抚班第疏称、嘉顺营兵米折。向止领冬春二季回营采买。未便豫支夏秋二季。该营边寒米少。且往返需时。操防恐误。请嗣后每年夏秋米折。即于具领冬春二季时豫支。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十二


大清高宗法天隆运至诚先觉体元立极敷文奋武孝慈神圣纯皇帝实录卷之三百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。六月。壬辰。谕军机大臣等、据硕色等奏称、乳源县地方。有已故罗教刘可嘉、徒弟杜清谟、余成学等。现在余犯俱获。惟杜清谟远出。不知去向。又邓观连、余成学、供有同教之叶法灵、及江西之萧姓等。亦未拏获。一面严拏逸犯杜清谟、叶法灵等、务获确审。一面移咨江西查拏萧姓另究等语。从前湖督新柱、曾奏于省城拏获测字人杜清谟、讯有信奉罗教开设经堂等事。现咨广东、湖南、抚臣确查。即将杜清谟、解归广东籍。经朕传谕署督瑚宝、此等人犯。如果系邪教党羽。自应归案质讯。若查无实据。不如即于武昌省城监禁为妥。今据硕色奏称、伊等既有开堂设教招徒煽惑情形。可传谕广东、及湖广、各该督抚、将此案详悉审明。如设教为匪属实。应即会同商办。按例定拟。人犯应否移解。亦宜妥酌行止。毋致歧误。其叶法灵、及江西之萧姓、严拏务获。归案审拟完结。向因邪匪煽惑愚民。是以降旨、令地方官严行查禁。经堂悉行拆毁。各督抚若能实心奉行。早应断绝根株。今据奏韶州等处。尚有乐成仙经堂等名号。则督抚平时并不留心查察可知。现在此案。著该督抚速行查审结案。至办理此等事件。要在宽严得中。轻重合宜。如邪教党羽。有纠合匪类。图谋不轨。自当严行惩究。毋令漏网。若不过乡曲小民。持素奉佛。念经礼忏。所在有之。伊等既非形踪诡秘。藉端诱众。祇宜随其习俗。又未可概绳以法。惟在该督抚率属员。随时留心查察。毋骫法以长奸。毋张皇以滋事。斯为宁谧地方之道。著一并传谕知之。　　

○又谕曰。方观承所奏参革粮道王云铭治罪一案。殊未明晰。王云铭擅将存库月粮银两。借给各帮旗丁。并非侵冒入己。既经审明。未还仅九千五百余两。则所拟斩候。罪名未免过重。至所称限一年内全完者。于王云铭名下著追乎。抑于旗丁名下扣还乎。如系旗丁应行扣还之项。则王云铭之罪。更当末减矣。又该抚议覆、布政使永贵原奏借助帮丁一摺。亦属儱统查办。并未洞彻根源。旗丁既有行月口粮。原系计程给食。足赡公私。何以遂致竭蹶。且运艘莫多于江南。途路莫远于楚省。向来俱未闻另筹接济。何独浙省有疲乏之绍、台、等帮。非豫借不能开行。据该抚所定。每年需借。不得过一万两之外。虽较少于永贵五万之数。然亦所谓百步五十步。其为豫借一也。旋借旋扣。长此不已。旗丁积困。何由而苏。著传谕方观承、令将帮丁疲乏缘由。彻底清查。如果力有难支。当另筹妥办。不得因循积习。姑为酌减模棱了事。且恐他省闻风效尤。流弊无极。将又必有擅动至三万余金。如王云铭其人者。身罹重辟。非仍袭豫借之例陷之乎。亏官帑而贻私累。莫此为甚。可即传谕方观承、令其详悉妥酌具奏。　　

○癸巳。上幸静明园。　　

○谕、朕近降旨令领侍卫内大臣等、保举可任副都统人员。并令大学士等、保举能胜侍郎京堂之任者。原期诸臣虚衷博采。无愧以人事君之义。今历览各大臣保奏内、如奇通阿之保武深布、纳穆图之保施廷皋、俱系中表弟兄。恒禄则保伊同曾祖兄石麟、何国宗则保伊姻亲黄叔璥、古称内举不避亲。外举不避仇。大臣公忠体国。固须无所嫌避。但必果系才猷杰出。举之而人人信服者。方可据实推荐。若不过寻常称职之员。岂舍此别无可保。而必沾沾于戚旧耶。其奇通阿等则于摺内陈明。何国宗并未声说。是皆托不避亲故之名。而实涉于偏私。此风一开。将国家荐剡大典。转以滋生弊端。岂朕登明选公之意。虽量才简用。自在朕之鉴别。但伊等各举所知。均宜一秉虚公。不得稍存私意。以启朋比之渐。奇通阿等、著传旨申饬。并谕内外臣工知之。　　

○工部议覆、河东河道总督顾琮疏称、德州哨马营河、海丰县马颊河、聊城县徒骇河、东平州引河、济宁州董家口、亟应疏浚开挖。修埝筑坝。建设涵洞。估需银九万九千六百两零等语。先经大学士会同臣部、议令将济南等五府、应行修浚各工。确估具题在案。应令该督动款兴修。以资蓄洩。工竣造册题销。至各州县境内。如有应行兴举各工。该督饬地方官、随宜钦遵办理。从之。　　

○甲午。上诣畅春园、问皇太后安。　　

○谕军机大臣等、阮学浚系奉旨提解质审之犯。雅尔哈善、乃据其狡滑之词。谓系自行投到。如果投到。何不投到于安徽。而必投到于江苏乎。明系潜回原籍。安顿料理。或与有干人犯。串合口供。其踪迹诡秘情形。不能自掩。纳敏以闻风脱逃。将知府李瑾题参。自系据实办理。雅尔哈善欲以自行投到。为伊出脱逃匿罪名。且并不锁解。雅尔哈善好名之习。牢不可破。著传谕申饬。　　

○调浙江温州镇总兵倪鸿范、为闽粤南澳镇总兵。甘肃宁夏镇总兵施廷专、为温州镇总兵。以山西杀虎协副将那尔泰、为宁夏镇总兵。　　

○乙未。谕、嗣后兵部引见人员。只须本日具奏。毋庸先期奏请日子。　　

○又谕、达尔汉亲王罗布藏衮布患病。公主理应往视。可随朕同赴热河。由八沟一路前往。著内大臣海望、随行。沿途妥为照料。并派乾清门侍卫鄂实、那齐布、帮同料理。应如何备办之处。著理藩院会同内务府大臣议奏。　　

○谕军机大臣等、据贵州提督丁士杰奏称、黔抚爱必达、准尚书舒赫德、令将古州镇所辖营协。调至都匀府看验。该提以古州一镇。系苗薮要区。不可调验。备将情形摺奏。著将此摺抄寄舒赫德、古州地方紧要。该镇驻劄之地。自不至有瘴疠之虞。舒赫德当亲往看阅。既可周览营伍。兼可备悉形势。视远赴都匀。隔越至六七站者。较为妥便。著传谕舒赫德、令知此意。再舒赫德近来奏摺甚稀。虽滇省距京路远。究应陆续常有音问。毋致重烦垂念。　　

○以江南安庆副将王廷梅、为福建汀州镇总兵。　　

○丙申。谕军机大臣等、据高晋奏称吉安窝利。已奉旨入于交官银内请旨。乃己巳纲应交窝利怡亲王豫支银一万八千两。吉庆辄行文舒隆安催收给发。应请旨著落吉庆名下照数赔补归款等语。所奏有意取巧。此项银两。原准怡亲王支动。况在未经奉旨之前。豫行支领。未为错误。即欲著令赔补。自有支领之人。亦与吉庆无涉。明系高晋与吉庆儿女姻亲。借此以示略无瞻顾之意。所见甚小。朕办理诸事。一秉大公至正。此等沽名取巧之习。难逃朕之洞鉴。高晋著传旨申饬。并谕吉庆知之。　　

○户部议覆、甘肃巡抚鄂昌疏称、渭源、固原、盐茶厅、灵州、宁夏、宁朔、碾伯、平番、西宁、等厅州县。乾隆十三年夏秋被灾。请分别极次贫民。照例初赈加赈。并庄浪、真宁、秦州、礼县、秦安、平番、灵州、等州县。被淹人口牲畜等项。应如所请。于司库备贮、及各属仓贮内动给。其灵州、西宁、皋兰、本年被灾之新旧钱粮。应同渭源等州县。一体缓徵。从之。　　

○丁酉。吏部议准、云贵总督张允随疏称、云南顺宁府缅宁地方。改土设流之通判、巡检、守备、千总、把总、外委、兵丁。请建衙署营房塘房。及仓库监狱从之。　　

○戊戌。上诣畅春园、问皇太后安。　　

○幸静宜园。　　

○命定侯伯封号谕、我朝定鼎以来。酬庸赏功。列爵惟五。分等惟三。以表世阀而第宏勋。雍正年间。因公爵居五等之首。仿古封号字义。锡以嘉名。此诚笃念勋旧。俾奕世子孙承袭者。顾名思义。意至厚也。但封爵之制。公侯伯一体优崇。前代侯则有冠军定远之称。伯则有诚意威宁之号。今公爵令名炳著。而侯伯仅分等次。似属缺略。朕欲推广其意。凡我朝所封侯伯。考厥成劳。追加美号。庶伊嗣人。咸念乃祖乃父之忠勤。绍修令绪。国家实攸赖焉。至于子男同位。古以地为号。未有别封。可仍其旧。其侯伯如何详稽勋绩。定制命名之处。该部妥酌定议以闻。　　

○谕军机大臣等、据纳敏奏称、庐州府于五月二十一二等日。大雨如注。河水骤长。城垣民舍。多有坍塌。人口亦有淹毙。其近日洼地尚未涸出。恐圩埂冲破之处。水难遽退。又太湖、宣城、南陵、贵池、青阳、巢县、临淮、寿州、凤台、等州县。亦俱各报被水。均经饬司委勘等语。今岁雨泽调匀。各省秋成。可望丰穰。安省被水各属。虽不过一隅。但穷黎是否不致拮据。田禾是否尚可补种。于通省收成大局。有无妨碍。著传谕巡抚卫哲治。即速详悉查勘。有应办者。一面上紧办理。一面具摺奏闻。务期小民得所。副朕廑念闾阎之意。寻奏、各属初报。被水处虽多。续因水退。补种晚禾。勘不成灾者大半。于通省收成大局。实可无碍。仍飞饬确查。酌借耔种。并给殓埋修葺之资。上紧妥办。得旨。欣慰览之。　　

○缓徵山东王家冈、官台、石河、西由、等四场。乾隆十三年分、水灾蠲剩灶地银两。　　

○己亥。遣官祭火神庙。　　

○谕曰。广西学政胡中藻奏称、臣职少詹事。奉部裁缺。俟满任后另行补用。臣查学政系坐衔出差。不宜有无职之人。是以臣奏事仍带臣奉裁职衔。又牵引伊前在右通政内裁缺。随转左通政。右缺遂裁等语。胡中藻学问僻陋。文尚奇涩。前于陕西学政任满时。奏请分设陕甘学政。此事曾经奉有不必添设之旨。伊并不详查。仍复率意具奏。本应交部议处。念其操守硁硁。考校尚无乖谬。是以调任广西学政。今观其因员缺奉裁。甚觉怏怏。辗转陈奏。夫裁缺候补。成例昭然。学政系钦差大员。乃挟私渎奏。殊有恋栈之意。居心可鄙。不足为士子表率。胡中藻既自称并无现任。著不必俟学政任满。立即来京候补。并交部严察议处。广西学政员缺。开列请旨。其所奏思恩府考试之处。该部定议具奏。　　

○谕军机大臣等、顾琮奏报山东雨水涨发。东昌至东平安山湖。水已盈槽。低洼之区。与湖连水。自安山至分水口。南北无堤之处。诸湖与河水相连等语。东省运道。湖河仅隔一堤。今既水势骤涨。湖河相连。其间有无田禾。及田禾现在光景。有无妨碍。何以全不奏及。又摺奏由东赴豫。秋禾长发无损。而雨水过多大路成河。深至马腹。洼下之地。豆田有水甚浅。尚未淹没等语。又不指明系何地方。不知是东是豫。全未分晰。其始终糊涂。朕已经批示。此后雨水若何。田禾是否不致被淹。著传谕顾琮、令其一并详悉迅速覆奏。　　

○又谕、据哈尚德奏称、新疆营伍。尚未整顿。因系召募新兵居多。现值暑气薰蒸。骤加操练。恐有夥众逃亡。硬辞名粮。仓皇滋事之处。又称古州城垣倾塌者多。听候抚臣委员修整。俟动工另摺奏报等语。前据丁士杰、以舒赫德欲将古州镇所辖营协。调至都匀府看验。该提以不可调验情形。备悉陈奏。朕已著抄寄舒赫德阅看。并令亲往古州。周览营伍。今哈尚德又以盛夏骤加操练。恐有逃亡滋事之虞。国家武备。自宜训练娴习。以整戎行。固不可求效太速。激成事端。若因兵丁以操练为畏途。恐其辞粮逃避。遂尔姑息因循。将自此益长骄悍之风。且习成怠惰。何以备折冲御侮之用。治军从无此体。然即此而观。则舒赫德之必当亲至其地。不可调验。更无疑义矣。可将原摺抄寄舒赫德、令其察看情形。因时制宜。务须宽严得中。一切斟酌办理。俾各营兵弁。共知守法奉公。整饬奋励。以端风气。至古州城垣。关系綦重。参革同知刘樵、侵帑误工。其应追赔之项。多至二万九百余两。总由张广泗委任非人。是以同知微员。敢于贪黩侵渔。肆无忌惮至此。其时监工各上司。纵无分肥染指。必皆相率徇庇。今该处城工。亟须整理。刘樵赔项谅难克期完缴。可一并传谕舒赫德、将从前建造古州城监工各上司。如宋厚、钱元昌、及彼时曾为布政使等。皆系彼处大员。著逐一确查。应如何著落分赔、修理完工之处。详悉具摺奏闻。交与该抚办理。　　

○庚子。上幸静明园。　　

○诣畅春园、问皇太后安。　　

○谕、据舒赫德、新柱、查奏。金沙江工程。自新开滩以上。至黄草坪。尚属有益。其余上游四十余滩。实系难行。张允随附会粉饰。请交部严加察议。其用过工费银八万余两。应令原办之人赔补。张允随赔缴六分。承办各员分赔四分。再据该抚图尔炳阿奏称、该省承办各员。以工程浩繁。势必核减。于上游各员。扣留银二千七八百两。下游各员。留贮一万六千余两。以备报部核减完缴之用。应将扣贮之司道等员、及批准之大员。交该抚查明交部察议等语。金沙江工程。原因铜运艰难。期于一劳永逸。先经原任大学士鄂尔泰、倡议而张允随附和陈请开凿。今上游四十余滩。既不能化险为平。且蜈蚣岭十五滩。已议停止而张允随又复奏请开浚。以至妄费多金。张允随之固执回护。自应严行议处。所有帑项。著落赔补。但下游各滩。尚足以资铜运。计历年积省脚费。五万二千余两虽系下游节省较多。但总系张允随承办者。亦非全无裨益。尚有可原。著从宽姑免议处。其上游糜费八万余金。更加恩准将下游节省银两抵补。其不足者。照所议著张允随及承办各员四六分赔。至于工程报销。自应据实具报。乃豫备核减。扣贮抵补。似此舞弊玩公。不可不加严惩。谅该督等亦无辞可辩也。此项扣贮银两。著追入官。其详请之司道等、及批准之上司。著查明交部严察议处。图尔炳阿身为巡抚。一任伊等朦胧作弊。及朕问彼始行奏出。亦属不合。一并严察议奏。　　

○又谕曰黄廷桂奏称徐、淮、两帮漕船。由黄河绕至杨家庄。入运河北上。每只仅起米百十石。或数十石。亦有受载全未起剥者。运官旗丁。照蕴著等奏明缘由。出具全数起卸印甘各结。其实并未全卸等语。帮船由杨家庄入运。将米石起卸之处。既据称有全未起卸之船则是帮船由杨家庄北上。原可无烦起卸何必多此一番盘剥。而运弁旗丁。辄以全数起卸结报。是否因有盘运饭食之费。藉端开销。黄廷桂现在该处查看临黄、临运、两坝。有无裨益著将运丁起卸过坝有无弊窦。一并迅速秉公详查明确具奏。寻奏、查徐、淮、两帮。每岁行月、口粮五米、五银。视江南各帮五米、十银者。所得已少。而应支之米。又非本色。且今岁两帮由黄河绕至杨家庄。转口会入运河。此处水势甚急。溯流上坝。在在需用多夫纤挽。雇费食用。势难自备。当经蕴著等酌给每船津贴银两。而原奏未及声叙劳费情形。止云于皂河庙前将米起卸。由杨家庄会入运河米仍归船等语。不知两帮船只。载米四万余石若全数起卸。则皂河距运河南岸。中隔一堤。地当僻野。并无仓廒。驼载从何雇募。而又存贮何所。所以两帮各船。量将米石起卸。约不过一二千石。盘剥已费周章。运弁旗丁。因欲符蕴著原奏。出具全数起卸甘结。实无开销弊窦。报闻。　　

</div>
    <div class="pagination">
<a href="清实录乾隆朝实录_page479.html">上一页</a><span>...</span><a href="清实录乾隆朝实录_page475.html">475</a><a href="清实录乾隆朝实录_page476.html">476</a><a href="清实录乾隆朝实录_page477.html">477</a><a href="清实录乾隆朝实录_page478.html">478</a><a href="清实录乾隆朝实录_page479.html">479</a><span class="current-page">480</span><a href="清实录乾隆朝实录_page481.html">481</a><a href="清实录乾隆朝实录_page482.html">482</a><a href="清实录乾隆朝实录_page483.html">483</a><a href="清实录乾隆朝实录_page484.html">484</a><a href="清实录乾隆朝实录_page485.html">485</a><span>...</span><a href="清实录乾隆朝实录_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
