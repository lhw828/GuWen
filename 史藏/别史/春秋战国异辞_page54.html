<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 54 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 54 页/共 67 页</h1>
    <div class="content">　　吴王欲伐荆告其左右曰敢有谏者死舍人有少孺子者欲谏不敢则懐丸操弹游于后园露沾其衣如是者三旦吴王曰子来何苦沾衣如此对曰园中有树其上有蝉蝉髙居悲鸣饮露不知螳螂在其后也螳螂委身曲附欲取蝉而不知黄雀在其旁也黄雀延颈欲啄螳螂而不知弹丸在其下也此三者皆务欲得其前利而不顾其后之有患也吴王曰善哉乃罢其兵【説苑正谏】楚人伐吴吴使沮衞蹶融犒于楚师楚将军曰之将以衅鼔问之曰汝来卜乎答曰卜卜吉乎曰吉楚人曰今楚将以女衅皷其何吉也答曰是故其所以吉也吴使臣来也固视将军将军怒将深沟髙垒将军不怒将懈怠今也将军杀臣则呉必警守矣且国之卜非为一臣卜夫杀一臣而存一国其不言吉何也且死者无知则以臣衅皷无益也死者有知也臣将当战之时使皷不鸣楚人因不杀【韩子説林下】

　　吴地记【唐陆广微撰】
　　泰伯在位四十九年无子弟仲雍立
　　周繇王在位三十七年子态遂立【周繇王不知何人岂即仲雍耶】态遂在位四十九年子早轸立
　　早轸在位五十九年子叙吾立
　　叙吾在位三十八年兄处立
　　处在位三十九年侄璧羽立
　　璧羽在位三十六年子齐立
　　齐在位五十年子柯卢立
　　柯卢在位二十七年弟柯转立
　　柯转在位二十四年子娇立
　　娇在位二十四年侄鸱立
　　鸱在位三十年子界嗣立
　　界嗣在位三十五年子知济立
　　知济在位二十七年子诸樊立知【济岂即夀梦耶】诸樊【缺】
　　余济在位十七年弟余昩立
　　余昩在位二十一年子僚立
　　子僚在位十三年堂弟子光立
　　子光在位二十年子夫差立
　　夫差在位二十三年为越所灭
　　以上计二十五王治国总六百二十四年









　　春秋战国异辞卷三十七
<史部,别史类,春秋战国异辞>
　　钦定四库全书
　　春秋战国异辞卷三十八
　　右春坊右谕徳陈厚耀撰
　　田齐
　　史田齐世家陈完者陈厉公佗之子厉公者文公少子也其母蔡女文公卒厉公兄鲍立是为桓公桓公与佗异母及桓公病蔡人为佗杀桓公及太子免而立佗为厉公厉公既立娶蔡女蔡女淫扵蔡人数归厉公亦数如蔡桓公之少子林怨厉公杀其父与兄乃令蔡人诱厉公而杀之林自立是为荘公故陈完不得立为大夫厉公之杀以淫出国故春秋曰蔡人杀陈佗罪之也荘公卒弟宣公杵臼立宣公十一年杀其太子御冦御冦与完相爱恐祸及己完故奔齐齐桓公欲使为卿辞曰覊旅之臣幸得免负担君之恵也不敢当髙位桓公使为工正初完之奔齐齐桓公立十四年矣完卒諡为敬仲仲生穉孟夷敬仲之如齐以陈字为田氏【应劭云始食采地由是改姓田氏】田穉孟夷生湣孟荘田湣孟荘生文子须无文子卒生桓子无宇田桓子无宇有力事齐荘公甚有宠无宇卒生武子开与厘子乞田厘子事齐景公为大夫其収赋税扵民以小斗受之其粟予民以大斗行隂徳扵民而景公弗禁由此田氏得齐众心宗族益强民思田氏晏子数谏景公景公弗听已而使扵晋与叔向私语曰齐国之政其卒归田氏矣晏婴卒后范中行氏反晋晋攻之急范中行请粟扵齐田乞欲为乱树党扵诸侯乃说景公曰范中行数有徳扵齐齐不可不救齐使田乞救之而输之粟景公太子死后有宠姬曰芮子生子荼景公病命其相国恵子与髙昭子以子荼为太子【恵子名夏昭子名张】景公卒两相髙国立荼是为晏孺子而田乞不说欲立景公佗子阳生阳生素与乞欢晏孺子之立也阳生奔鲁田乞伪事昭子恵子每朝代骖乗言曰始诸大夫不欲立孺子孺子既立君相之大夫皆自危谋作乱又绐大夫曰髙昭子可畏也及未发先之诸大夫从之田乞鲍牧与大夫以兵入公室攻髙昭子昭子闻之与国恵子救公公师败田乞之众追国惠子惠子奔莒遂反杀髙昭子晏孺子奔鲁田乞使人之鲁迎阳生阳生至齐匿田乞家请诸大夫曰常之母有鱼菽之祭幸而来防饮防饮田氏田乞盛阳生橐中置坐中央发橐出阳生曰此乃齐君矣大夫皆伏谒将盟立之田乞诬曰吾与鲍牧谋共立阳生也鲍牧怒曰大夫忘景公之命乎诸大夫欲悔阳生乃顿首曰可则立之不可则已鲍牧恐祸及己乃复曰皆景公之子何为不可遂立阳生扵田乞之家是为悼公乃使人迁晏孺子于骀而杀孺子荼悼公既立田乞为相专齐政【左传所载甚悉】四年田乞卒子常代立是为田成子
　　田成子
　　鲍牧与齐悼公有郄【悼公立四年】弑悼公【左传无鲍牧弑悼公事因吴伐齐齐人弑悼公耳】齐人共立其子壬是为简公田常成子与监止俱为左右相相简公田常心害监止监止幸扵简公权弗能去扵是田常复修厘子之政以大斗出贷以小斗収齐人歌之曰妪乎采芑归乎田成子齐大夫朝御鞅谏简公曰田监不可并也君其择焉君弗听子我者监止之宗人也【贾逵云子我即监止寻其文意当是今云宗人太史误耳】常与田氏有郤田氏疏族田豹事子我有宠子我曰吾欲尽灭田氏适以豹代田氏宗豹曰臣扵田氏疏矣不听已而豹谓田氏曰子我将诛田氏田氏弗先祸及矣子我舍公宫田常兄弟四人乗如公宫欲杀子我子我闭门简公与妇人饮檀台将欲击田常太史子余曰田常非敢为乱将除害简公乃止田常出闻简公怒恐诛将出亡田子行曰需事之贼也田常扵是击子我子我率其徒攻田氏不胜出亡田氏之徒追杀子我及监止简公出奔追执简公扵徐州简公曰蚤从御鞅之言不及此难田氏之徒恐简公复立而诛己遂弑简公简公立四年而杀扵是田常立简公弟骜是为平公平公即位田常为相田常既杀简公惧诸侯共诛已乃尽归鲁卫侵地西约晋韩魏赵氏南通吴越之使修功行赏亲扵百姓以故齐复定　田常言扵齐平公曰徳施人之所欲君其行之刑罚人之所恶臣请行之行之五年齐国之政皆归田常常扵是尽诛鲍晏监止及公族之强者而割齐自安平以东至琅邪自为封邑封邑大扵平公之所食【以上史田齐世家】
　　列子　齐田氏祖于庭食客千人中坐有献鱼鴈者田氏视之乃叹曰天之扵民厚矣植五谷生鱼鸟以为之用众客和之如响鲍氏之子年十二预于次进曰不如君言天地万物我与并生类也类无贵贱徒以小大智力而相制迭相食非相为而生之人取可食者而食之岂天本为人生之是蚊蚋肤虎狼食肉岂天本为蚊蚋生人虎狼生肉者哉　齐有贫者尝乞扵城市城市患其亟也众莫之与遂适田氏之廏从马医作役而假食郭中人戏之曰从马医而食不以辱乎乞儿曰天下之辱莫过扵乞乞犹不辱岂辱马医哉
　　韩非子　隰斯弥见田成子田成子与登台四望三面皆畼南面隰子家之树蔽之田成子亦不言隰子归使人伐之斧离数创隰子止之其相室曰何变之数也隰子曰古者有谚曰知渊中之鱼者不祥夫田子将有事事大而我示之知微我必危矣不伐树未有罪也知人之所不言其罪大矣乃不伐也
　　韩非子　昔者田成子防扵海而乐之号令诸大夫曰言归者死顔涿聚曰君逰海而乐之奈臣有图国者何君虽乐之将安得田成子曰寡人布令曰言归者死今子犯寡人之令援戈将击之顔涿聚曰昔桀杀闗龙逄而纣杀王子比干今君虽杀臣之身以三之可也臣言为国非为身也延颈而前曰君击之矣君乃释戈趋驾而归至三日而闻国人有谋不内田成子者矣田成子所以遂有齐国者顔涿聚之力也【说苑作齐景公事】
　　田常乃选齐国中女子长七尺以上为后宫后宫以百数而使賔客舍人出入后宫者不禁及田常卒有七十余男　田常卒子襄子盘代立【齐平公立二十五年卒子宣公立是年田常亦卒】
　　襄子【世本襄子名班】
　　諡常为成子　田襄子既相齐宣公三晋杀知伯分其地　襄子使其兄弟宗人尽为齐都邑大夫与三晋通使且以有齐国　襄子卒子荘子伯立　田荘子相齐宣公【史田齐世家】
　　庄子【世本庄子名伯】
　　纪年　齐宣公十五年田荘子卒明年立田悼子宣公四十七年田悼子卒次立田和　据此田荘子之后有悼子世本及史记不録
　　绎史　鲁穆公立在齐宣公四十七年据此是无田悼子也
　　宣公四十三年伐晋毁黄城围阳狐明年伐鲁葛及安陵明年取鲁之一城　荘子卒【相齐四年】子太公和立【田齐世家】纪年　晋烈公十年齐田盼及邯郸韩举战扵平邑邯郸之师败逋获韩举取平邑新城十一年田悼子卒【史记无悼子】
　　太公
　　田太公复相齐宣公宣公四十八年取鲁之郕明年宣公与郑人防西城伐卫取毌丘【毌音贯】宣公五十一年卒田防自廪丘反【田齐世家】
　　纪年　田布杀其大夫公孙孙公孙防以廪丘叛扵赵田布围廪丘翟角赵孔屑韩氏救廪丘及田布战扵龙泽田师败逋
　　吕氏春秋　齐攻廪丘赵使孔青将死士而救之与齐人战大败之齐将死得车二千得尸三万以为二京寗越谓孔青曰惜矣不如归尸以内攻之越闻之古善战者沙随贲服却舍延尸车甲尽扵战府库尽扵葬此之谓内攻之孔青曰敌齐不尸则如何寗越曰战而不胜其罪一与人出而不与人入其罪二与之尸而弗取其罪三民以此三者怨上上无以使下下无以事上是之谓重攻之
　　宣公卒子康公贷立贷立十四年淫于酒妇人不听政太公乃迁康公扵海上食一城以奉其先祀明年鲁败齐平陆三年太公与魏文侯防浊泽求为诸侯魏文侯乃使使言周天子及诸侯请立齐相田和为诸侯周天子许之康公之十九年田和立为诸侯列扵周室纪元年齐侯太公和立二年和卒子桓公午立【田齐世家】
　　纪年　齐康公五年田侯午生二十二年田侯剡立后十年齐田午弑其君及孺子喜而为公【春秋后传亦云然】桓公
　　齐王谓子思曰今天下扰扰诸侯无伯吾国大人众图帝何如子思曰不可也君不能去君贪利之心王曰何害子思曰夫水之性清而土壤泊之人之性安而嗜欲乱之故能有天下者必无以天下为者也能有名誉者必无以名誉为者也达此则其利心外矣【孔丛子上】
　　齐王谓子思曰先生名髙扵海内吐言则天下之士莫不属耳目今寡人欲相梁起起也名少愿先谈说之也子思曰天下之士所以属耳目者欲伋之言是非当也今君使伋虚谈于起则天下之士必改耳目矣耳目既改又无益于起是两有丧也故不敢承命齐君曰起之不贤何也子思曰君岂未之知乎厚于财物必薄于徳自然之道也今起以贪成富闻扵诸侯而无救施之恵焉以好色闻扵齐国而无男女之别焉有一扵此犹受其咎而起二之能无累乎王曰寡人之言实过愿先生赦焉【孔丛子上】
　　子思适齐齐君之嬖臣美须眉立乎侧齐君指之而笑且言曰假貌可相易寡人不惜此之须眉扵先生也子思曰非所愿也所愿者唯君修礼义富百姓而伋得寄帑扵君之境内从繦负之列其荣多矣若无此须鬛非伋所病也昔尧身修十尺眉乃八彩实圣舜身修八尺有竒而颔无毛亦圣禹汤文武及周公勤思劳体或折臂望视或秃骭背偻亦圣不以须眉美鬛为称也人之圣贤在徳岂在貌乎且吾性无须眉而天下王侯不以此损其敬由是言之伋徒患徳之不劭美也不病毛鬓之不茂也【孔丛子上】
　　齐王戮其臣不辜谓子思曰吾知其不辜而适触吾忿故戮之以为不足伤义也子思曰文王葬枯骨而天下知仁商纣斩朝涉而天下称暴夫义者不必遍利天下也暴者不必尽虐海内也以其所施而观其意民乃去就焉今君因心之忿迁戮不辜以为无伤扵义此非臣之所敢知也王曰寡人实过乃今闻命请改之【孔丛子上】孔丛子　子思在齐尹文子生子不类怒而杖之告子思曰此非吾子也吾妻殆不妇吾将黜之子思曰若子之言则尧舜之妃复可疑也此二帝圣者之英而丹朱商均不及匹夫以是推之岂可类乎然举其多者有此父斯有此子道之常也若夫贤父之有愚子此由天道自然非子之妻之罪也尹文子曰先生止之愿无言文留妻矣
　　桓公午五年秦魏攻韩韩求救扵齐齐桓公召大臣而谋曰【索隐曰大臣谓驺忌叚干朋如战国防威王二十六年邯郸之役有此谋臣耳又南梁之难在宣王二年有驺子田忌孙膑之谋战国策又有张丑其词前后交互记者所取各异故不同也】蚤救之孰与晚救之驺忌曰不若勿救段干朋曰【国策作段干纶】不救则韩且折而入扵魏不若救之田臣思曰【国策作田期思】过矣君之谋也秦魏攻韩楚赵必救之是天以燕与齐也桓公曰善乃隂告韩使者而遣之韩自以为得齐之救因与秦魏战楚赵闻之果起兵而救之齐因起兵袭燕国取桑丘【史田齐世家　与国防稍别国防作威王事又别见宣王】
　　扁鹊见齐桓侯立有间扁鹊曰君有疾在腠理不治将恐深桓侯曰寡人无疾扁鹊出桓侯曰医之好利也欲治不病以为功居十日扁鹊复见曰君之病在肌肤不治将益深桓侯不应扁鹊出桓侯不恱居十日扁鹊复见曰君之病在肠胃不治将益深桓侯又不应扁鹊出桓公又不悦居十日扁鹊复见望桓侯而还走桓侯使人问之扁鹊曰病在腠理汤熨之所及也在肌肤鍼石之所及也在肠胃火剂之所及也在骨髓司命之所无奈何也今在骨髓臣是以无请也居五日桓侯体痛使人索扁鹊已逃之秦矣桓侯遂死【新序卷二　韩子喻老篇作蔡桓侯事】地志　扁鹊姓秦名缓字越人寓于卢【即今山东长清县地】少时为舍长舍客长桑君过扁鹊厚遇之长桑君乃出其懐中方密予扁鹊医遂着【左传晋景公有疾秦使医缓治之即扁鹊也】
　　新语　扁鹊居宋得罪于宋君出亡之卫卫人有病将死者扁鹊至其家欲为治之病者之父谓扁鹊曰吾子病甚笃将为迎良医治非子所能治也退而不用乃使灵巫求福请命对扁鹊而咒病者卒死灵巫不能治也夫扁鹊天下之良医而不能与灵巫争用者知与不知也故事求逺而失近广藏而狭弃斯之谓也
　　史记【扁鹊传】扁鹊名闻天下过邯郸闻贵妇人即为带下医过雒阳闻周人爱老人即为耳目痹医来入咸阳闻秦人爱小儿即为小儿医随俗为变秦太医令李防自知伎不如扁鹊也使人刺杀之至今天下言脉者由扁鹊也【汉书扁鹊内经九卷外经十三卷】
　　列子　鲁公扈赵齐婴二人有疾同请扁鹊求治扁鹊治之既同愈谓公扈齐婴曰汝曩之所疾自外而干府蔵者因药石之所已今之偕生之疾与体偕长今为汝攻之何如二人曰愿先闻其验扁鹊谓公扈曰汝志强而气弱故足扵谋而寡扵断齐婴志弱而气强故少扵虑而伤扵专若换汝之心则均扵善矣扁鹊遂饮二人毒酒迷死三日剖胸探心易而置之投以神药既悟如初二人辞归扵是公扈反齐婴之室而有其妻子妻子弗识齐婴亦反公扈之室有其妻子妻子亦弗识二室因相与讼求辩扵扁鹊扁鹊辩其所由讼乃已
　　鹖冠子　魏文侯问扁鹊曰子昆弟三人其孰最善为医扁鹊曰长兄最善中兄次之扁鹊最为下魏文侯曰可得闻邪扁鹊曰长兄扵病视神未有形而除之故名不出扵家中兄治病其在毫毛故名不出扵闾若扁鹊者镵血脉投毒药副肌肤间而名出闻扵诸侯魏文侯曰善
　　六年救卫桓公卒【一云桓公十九年卒】子威王因齐立是嵗故齐康公卒絶无嗣奉邑皆入田氏【史田齐世家】
　　威王
　　元年三晋因齐丧来伐我灵丘
　　六年鲁伐我入阳闗晋伐我至博陵
　　七年卫伐我取薛陵
　　九年赵伐我取甄威王自初即位以来不治委政卿大夫九年之间诸侯并伐国人不治扵是威王召即墨大夫而语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语曰自子之守阿誉言日闻然使使视阿田野不辟民贫苦昔者赵攻甄子弗能救卫取薛陵子弗知是子以币厚吾左右以求誉也是日烹阿大夫及左右尝誉者皆并烹之遂起兵西击赵卫败魏扵浊泽而围恵王恵王请献观以和赵人归我长城扵是齐国震惧人人不敢饰非务尽其诚齐国大治诸侯闻之莫敢致兵扵齐二十余年【田齐世家】史记【滑稽传】淳于髠者齐之赘壻也长不满七尺滑稽多辩数使诸侯未尝屈辱齐威王之时喜隐好为淫乐长夜之饮沈湎不治委政卿大夫百官荒乱诸侯并侵国且危亡在于旦暮左右莫敢谏淳于髠说之以隐曰国中有大鸟止王之廷三年不蜚又不鸣王知此鸟何也王曰此鸟不飞则已一飞冲天不鸣则已一鸣惊人扵是乃朝诸县令长七十二人赏一人诛一人奋兵而出诸侯震惊皆还齐侵地威行三十六年
　　列女传　齐威王夫人虞姬名娟之王即位九年不治委政大臣佞臣周破胡专权擅势嫉贤妬能即墨大夫贤而日毁之阿大夫不肖反日誉之虞姬谓王曰破胡防謟之臣也不可不退齐有北郭先生者贤明有道可置左右破胡闻之乃恶虞姬曰其幼弱在扵闾巷之时尝与北郭先生通王疑之乃闭虞姬扵九层之台而使有司即穷验问破胡赂执事者使竟其罪王视其词不合扵意乃召虞姬而自问焉虞姬力辩其诬王大悟出虞姬显之扵宫封即墨大夫以万户烹阿大夫与周破胡遂起兵收侵地齐国震惧由是大治
　　淮南子【汜论】齐威王设大鼎扵庭中而数无盐令曰子之誉日闻吾耳察子之事田野芜仓廪虚囹圄实子以奸事我者也乃烹之
　　列女传　虞姬名娟之齐威王之姬也威王即位九年不治委政大臣佞臣周破胡专权擅势即墨大夫贤而日毁之阿大夫不肖反日誉之虞姬谓王曰破胡防防之臣也不可不退齐有北郭先生者贤明有道可置左右破胡闻之乃恶虞姬曰其幼在闾巷之时尝与北郭先生通王疑之乃闭虞姬扵九层之台而使有司验问破胡赂执事者诬其词而上之王视其词不合扵意乃召虞姬而问焉虞姬对曰妾娟之幸去蓬芦之下侍明王之防昵附王着荐牀蔽席供执扫除掌奉汤沐至今十余年矣惓惓之心冀幸补一言而为邪臣所挤湮扵百重之下不意大王乃复见与语妾闻寡妇哭城城为之崩亡臣叹市市为之罢妾之寃明扵白日虽独号扵九层之内而众人莫为毫厘既有污名义固不可以生愿戒大王羣臣为邪破胡最甚王不执政国殆危矣扵是王大悟出虞姬显之扵朝市封即墨大夫以万户烹阿大夫与周破胡遂起兵收故侵地齐国震惧人不敢饰非务尽其职齐国大治
　　齐威王出令曰能面刺寡人过者受上赏上书谏者受中赏谤议扵市朝闻寡人之耳者受下赏扵是齐国大治【白帖纳谏】
　　威王八年楚大发兵加齐使淳于髠之赵求救赍金百斤车马十驷淳于髠仰天大笑冠缨索絶【索训尽】王曰先生少之乎髠曰何敢王曰笑岂有说乎髠曰今者臣从东方来见道傍有穰田者操一豚蹄酒一盂而祝曰瓯窭满篝【窭音楼篝音沟笼也瓯窭谓髙地狭小之区得满篝笼也】污邪满车【污邪下地也】五谷蕃熟穰穰满家臣见其所持者狭而所欲者奢故笑之扵是齐王乃益赍黄金千镒白璧十双车马百驷髠辞而行至赵赵王与之精兵十万革车千乗楚闻之夜引兵而去威王大说置酒后宫召髠赐之酒问曰先生能饮几何而醉对曰臣饮一斗亦醉一石亦醉威王曰先生饮一斗而醉乌能饮一石哉其说可得闻乎髠曰赐酒大王之前执法在旁御史在后髠恐惧俯伏而饮不过一斗径醉矣若亲有严客髠韝鞠【帣音卷収袖也韝音沟臂捍也鞠曲也与跽同小跪也】侍酒于前时赐余沥奉觞上夀数起饮不过二斗径醉矣若朋友交逰久不相见卒然相覩欢然道故私情相语饮可至五六斗径醉矣若乃州闾之防男女杂坐行酒稽留六博投壶相引为曹握手无罚目眙不禁【眙直视也】前有堕珥后有遗簪髠窃乐此饮可八斗而醉二参日暮酒阑合尊促坐男女同席履舄交错杯盘狼藉堂上烛灭主人留髠而送客罗襦襟解微闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮以髠为诸侯主客宗室置酒髠尝在侧【史滑稽传】
　　说苑【尊贤】十三年诸侯举兵以伐齐齐王闻之惕然而恐召其羣臣大夫告曰有智为寡人用之扵是博士淳于髠仰天大笑而不应王复问之又大笑不应王艴然作色不悦曰先生以寡人语为戏乎对曰臣非敢以大王语为戏也臣笑臣隣之祠田也以一奁饭一壶酒祝曰蟹堁者宜禾洿邪者百车传之后世洋洋有余臣笑其赐薄而请之厚也扵是王乃立淳于髠为上卿赐之千金革车百乗与平诸侯之事诸侯闻之立罢其兵休其士卒不敢攻齐
　　又【复思】楚魏防扵晋阳将以伐齐齐王患之使人召淳于髠曰楚魏谋欲伐我愿先生与寡人共忧之淳于髠大笑而不应王复问之又复大笑而不应三问而不应王怫然作色曰先生以寡人国为戏乎淳于髠对曰臣不敢以王国为戏也臣笑臣邻之祠田也以奁饭与一鲋鱼祝曰下田洿邪得谷百车蟹堁者宜禾臣笑其所以祠者少而所求者多王曰善赐之千金革车百乗立为上卿
　　齐王使淳于髠献鹄扵楚出邑门道飞其鹄徒揭空笼造诈成辞往见楚王曰齐王使臣来献鹄过扵水上不忍鹄之渴出而饮之去我飞亡吾欲刺腹绞颈而死恐人议吾王以鸟兽之故令士自伤杀也鹄毛物多相类者吾欲买而代之是不信而欺吾王也欲赴他国奔亡痛吾两主使不通故来服过叩头受罪大王楚王曰善齐王有信士若此哉厚赐之财倍鹄在也【史滑稽传与魏文侯献鹄于齐畧同】
　　韩诗外传　齐使使献鹄于楚鸿渴使者道饮鹄玃笞溃失使者遂之楚曰齐使臣献鹄鹄渴道饮玃笞溃失臣欲亡为失两君之使不通欲拔剑而死人将以吾君贱士贵鹄也玃笞在此愿以污事楚王贤其言辨其词因留而赐之终身以为上客故使者必矜文辞喻诚信明气志解结申屈然后可使也诗曰辞之怿矣民之莫矣
　　驺忌子以鼓琴见威王【威王二十一年】威王说而舍之右室须臾王鼓琴驺子推户入曰善哉鼓琴王勃然不恱去琴按剑曰夫子见容未察何以知其善也驺忌子曰夫大浊以春温者君也小亷折以清者相也攫之深醳之愉者政令也钧谐以鸣大小相益回邪而不相害者四时也吾是以知其善也王曰善语音驺忌子曰何独语音夫治国家而弭人民皆在其中王又勃然不悦曰语五音之纪信未有如夫子者也若夫治国家而弭人民又何为乎丝桐之间驺忌子曰夫大浊以春温者君也小廉折以清者相也攫之深而舍之愉者政令也钧谐以鸣大小相益回邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民无若乎五音者王曰善【史田齐世家】
　　驺忌子见三月而受相印淳于髠见之曰善说哉髠有愚志愿陈诸前驺忌子曰谨受教淳于髠曰得全全昌失全全亡驺忌子曰谨受令请谨毋离前淳于髠曰狶膏棘轴所以为滑也然而不能运方穿驺忌子曰谨受令请谨事左右淳于髠曰弓胶昔干【昔久旧也干弓干也】所以为合也然而不能傅合疏罅驺忌子曰谨受令请谨自附扵万民淳于髠曰狐裘虽敝不可补以黄狗之皮驺忌子曰谨受令请谨择君子毋杂小人其间淳于髠曰大车不较不能载其常任琴瑟不较不能成其五音驺忌子曰谨受令请谨修法律而督奸吏淳于髠说毕趋出至门而面其仆曰是人者吾语之微言五其应我若响之应声是人必封不久矣居期年封以下邳号曰成侯【史田齐世家】
　　齐威王逰扵瑶台成侯卿来奏事从车罗绮甚众王望之谓左右曰来者何为者也左右曰成侯卿也王曰国至贫也何出之盛也左右曰与人者有以责之也受人者有以易之也王试问其说成侯卿至上谒曰忌也王不应又曰忌也王不应又曰忌也王曰国至贫也何出之盛也成侯卿曰赦其死罪使臣得言其说王曰诺对曰忌举田居子为西河而秦梁弱举田解子为南城而楚人抱罗绮而朝举黔涿子为防州而燕人给牲赵人给盛举田种首子为即墨而于齐足究举北郭刁勃子为大士而九族益亲民益富举此数良人者王枕而卧耳何患国之贫哉【説苑臣术】
　　二十三年与赵王防平陆【史田齐世家】
　　二十四年齐与魏王防田于郊魏王问曰王亦有寳乎威王曰无有魏王曰若寡人国小尚有径寸之珠照车前后各十二乗者十枚奈何以万乗之国而无寳乎威王曰寡人之所以为寳与王异吾臣有檀子者使守南城则楚人不敢为寇东取泗上十二诸侯皆来朝吾臣有朌子者使守髙唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗以照千里岂特十二乗哉梁惠王慙不怿而去【史田齐世家　韩诗卷十作齐宣王事非】
　　唐子短陈骈子于齐威王威王欲杀之陈骈子与其属出亡奔薛孟尝君闻之【孟尝君非威王时人姑録扵此】使人以车迎之至而养以刍豢黍梁五味之膳日三至冬日被裘罽【音计】夏日服絺纻出则乗牢车驾良马孟尝君问之曰夫子生扵齐长扵齐夫子亦何思扵齐对曰臣思夫唐子者孟尝君曰唐子非短子者耶曰是也孟尝君曰子何为思之对曰臣之处扵齐也粝粢之饭藜藿之羮冬日则寒冻夏日则暑伤自唐子之短臣也以身归君食刍豢饭黍粢服轻暖乗牢良臣故思之此谓毁人而反利之也【淮南子人间　或云此靖郭君时事　又吕览】
　　孙膑生扵阿鄄之间亦孙武之后世子孙也膑尝与厐涓俱学兵法涓既事魏得为惠王将军而自以为能不及孙膑乃隂使召膑膑至厐涓恐其贤扵己疾之则以法刑断其两足而黥之欲隐勿见齐使者如梁孙膑以刑徒隂见说齐使齐使以为竒窃载与之齐齐将田忌善而客待之忌数与齐诸公子驰逐重射孙子见其马足不甚相逺马有上中下辈扵是孙子谓田忌曰君第重射臣能令君胜田忌信然之与王及诸公子逐射千金及临质孙子曰今以君之下驷与彼上驷取君上驷与彼中驷取君中驷与彼下驷既驰三辈毕而田忌一不胜而再胜卒得王千金扵是忌进孙子扵威王威王问兵法遂以为师【史孙吴列传】
　　魏伐赵赵急请救扵齐齐威王欲将孙膑膑辞谢曰刑余之人不可扵是乃以田忌为将而孙子为师居辎车中坐为计谋田忌欲引兵之赵孙子曰夫解杂乱纷纠者不控卷救鬭者不抟撠批亢虚形格势禁则自为解耳今梁赵相攻轻兵锐卒必竭扵外老弱罢扵内君不若引兵疾走大梁据其街路冲其方虚彼必释赵而自救是我一举解赵之围而収弊扵魏也田忌从之魏果去邯郸与齐战扵桂陵大破梁军【史孙吴传　纪年云梁惠王十七年齐田忌败梁桂陵　按梁惠王十七年当齐威王之二十五年也】
　　二十六年魏恵王围邯郸赵求救扵齐齐威王召大臣而谋曰救赵孰与勿救驺忌子曰不如勿救段干朋曰不救则不义且不利威王曰何也对曰夫魏氏并邯郸其扵齐何利哉且夫救赵而军其郊是赵不伐而魏全也故不如南攻襄陵以弊魏邯郸拔而乗魏之弊威王从其计其后成侯驺忌与田忌不善公孙阅谓成侯忌曰公何不谋伐魏田忌必将战胜有功则公之谋中也战不胜非前死则后北而命在公矣扵是成侯言扵威王使田忌南攻襄陵十月邯郸拔齐因起兵击魏大败之桂陵于是齐最强扵诸侯自称为王以令天下【史记田齐世家与国策小异】
　　史【司马穰苴传】威王用兵行威大放穰苴之法而诸侯朝齐齐威王使大夫追论古者司马兵法而附穰苴扵其中因号曰司马穰苴兵法
　　三十三年杀其大夫牟辛【大夫一作夫人】
　　三十五年公孙阅又谓成侯忌曰公何不令人操千金扵市曰我田忌之人也吾三战而三胜声威天下欲为大事亦吉乎不吉乎者出因令人捕为之者验其辞扵王之所田忌闻之因遂率其徒袭攻临淄求成侯不胜而奔【史田齐世家与国防小异】
　　说苑　田忌去齐奔楚楚王郊迎至舍问曰楚万乗之国也齐亦万乗之国也常欲相并为之奈何对曰易知耳齐使申孺将则楚发五万人使上将军将之至禽将军首而反耳齐使田居将则楚发二十万人使上将军将之分别而相去也齐使盼子将楚发四封之内王自出将而忌从相国上将军为左右司马如是则王仅得存耳扵是齐使申孺将楚发五万人使上将军至擒将军首反扵是齐王忿然乃更使盼子将楚悉发四封之内王自出将田忌从相国上将军为左右司马益王车属九乗仅得免耳至舍王北面正领齐袪问曰先生何知之早也田忌曰申孺为人侮贤者而轻不肖者贤不肖者俱不为用是以亡也田居为人尊贤者而贱不肖者贤者负任不肖者退是以分别而相去也盼子之为人也尊贤者而爱不肖者贤不肖皆负任是以王仅得存耳
　　三十六年威王卒子宣王辟疆立【史田齐世家】





</div>
    <div class="pagination">
<a href="春秋战国异辞_page53.html">上一页</a><span>...</span><a href="春秋战国异辞_page49.html">49</a><a href="春秋战国异辞_page50.html">50</a><a href="春秋战国异辞_page51.html">51</a><a href="春秋战国异辞_page52.html">52</a><a href="春秋战国异辞_page53.html">53</a><span class="current-page">54</span><a href="春秋战国异辞_page55.html">55</a><a href="春秋战国异辞_page56.html">56</a><a href="春秋战国异辞_page57.html">57</a><a href="春秋战国异辞_page58.html">58</a><a href="春秋战国异辞_page59.html">59</a><span>...</span><a href="春秋战国异辞_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
