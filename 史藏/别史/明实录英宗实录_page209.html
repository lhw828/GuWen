<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 209 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 209 页/共 263 页</h1>
    <div class="content">　　○己巳给宣城伯卫颍岁禄一千一百石内三百石给钞
　　○蠲万全都司万全左等七卫今年被灾屯粮四千一百一十六石榖草九千四百六十六束
　　○庚午敕宁夏延安绥德镇守总兵等官曰近者来降鞑子言孛来等欲领人马往高桥儿及延绥一带地方剽掠尔等其各整搠军马严谨堤备如贼果来侵犯务在相机剿杀不可轻忽以堕贼计
　　○命都察院左都御史马昂理本院事以其往山西抚安军民竣事回京也
　　○命左佥都御史王俭往直隶徐州赈济贫民陛辞  上敕之曰徐州南北要冲其民艰窘朕闻之恻然尔往宜体朕心设法赈济毋恤仓庾务安兆民
　　○命安远侯柳溥子承庆为勋卫会昌侯孙继宗侄瑀为副千户玺为所镇抚俱锦衣卫带俸太监王受侄真为腾骧左卫百户
　　○都督同知于忠奏求深州田树艺养赡户部覆视六百七十顷闲隙可给  上命以一百顷给之
　　○辛未  万寿圣节遣官祭  长陵  献陵  景陵  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○癸酉给应山王府镇国将军豪＜土鼎＞岁禄一千石米钞兼支
　　○韩王徵钋奏叔祖襄陵王冲炑天性至孝母季氏年八十一得危疾不能饵药刲股肉作汁以进又剪须和肉屑杂香爇之以祷于天母泄下取尝之数日而瘳叔祖今年五十有七旧抱气疾憔悴尪羸自母病衣不解带目不交睫如是十余日母疾既安气积遂散孝诚感通显有徵验  上以王孝行可嘉赐敕奖谕之
　　○调前福建按察司副使邵宏誉于湖广按察司佥事马嵩于狭西按察司先是宏誉嵩俱坐福建失机降除比以遇赦还职故有是命
　　○命锦衣卫指挥同知焦寿往保定等府督捕盗贼从兵部奏也
○迤北鞑靼也先帖木儿孛伯失列门山周台奄克木良脱欢秃木儿来归俱命为头目送山东青州等卫安插给月米房屋器物田地
○甲戌调山东长清县知县金泽于江西乐平县先是泽任御史坐考察降县典史比以遇赦调知县将赴长清巡按江西监察御史郑时以乐平繁剧泽端谨练达奏乞调任庶称其才吏部具以言从之
　　○召□于徐州仓纳米中盐两淮运司天顺元年灶丁粮草折盐六万二千四百七十六引天顺二年存积盐五万引每引粟米一石两浙运司天顺二年存积盐五万引每引粟米七斗二升山东运司盐五万引每引粟米四斗河东运司盐十万引每引粟米二斗五升广东海北二提举司盐各五万引每引粟米三斗二升福建运司盐十万引每引粟米二斗五升愿纳小麦者每斗益二升愿纳粳米者减一升俱不次支盐以总督粮储右佥都御史李秉言岁歉民饥宜积粮备赈济故也
　　○锦衣卫百户陈以节因差遣还言济宁州管闸主事陈溱勒受往来舟船赂遗遂徵溱下狱谪戍边卫溱诉冤不允
　　○镇守延安绥德等处右监丞王春奏神木宁塞高家三营堡缺官总领因举绥德卫指挥使窦安西安前卫指挥同知夏鼎延安卫指挥同知柏坚俱守边年久乞量加升擢俾领其事  上曰姑仍旧守备俟有功升之
　　○广西总兵官武进伯朱瑛等奏田州府头目吕赵伪称敌国大将军张旗帜鸣钲鼓率众劫掠南丹州及占据向武州地方事下兵部请命瑛等及土官都指挥岑瑛设法擒剿从之
　　○直隶太平府并湖广均州直隶建阳卫拜湖广枝江千户所俱奏六月亢旱田禾槁死秋粮无徵命户部勘实以闻
　　○乙亥命漕运参将署都督佥事黄鉴实授前职
　　○镇守庄浪奉御进保都指挥使魏荣奏达贼四千余骑入境径趣速罕秃营剽掠兵部请敕镇守狭西保定侯梁珤往兰县徵调秦州巩昌临洮等处兵分屯要害以遏贼冲从之
　　○丙子定文官封赠诰敕例一品四道二品三品三道四品至七品二道从中书舍人刘福奏请也
　　○命新野王芝城岁禄一千五百石内改给本色二百石从王奏请也
　　○调蔚州卫一千户所守御广灵县以县城新筑缺军守备故也
　　○兵部尚书陈汝言等奏论功授职  祖宗之旧章任贤使能朝廷之大柄近者各处镇守总兵等官往往不遵成宪奏保都指挥等官升用非惟官职冗滥抑且恩出权门切惟主柄不可以下移臣分不可以上僣宜行各官自今凡遇军职果有军功及都司卫所缺官理事明白具奏升擢铨选不得仍前滥举违者治以重罪庶使爵赏当功官无幸进从之
　　○大同左卫管神铳内官马贵右卫管神铳内官胡顺俱奏乞协同都督周广参将盛广管操官军事下兵部覆奏皆许之
　　○丁丑临潼王公铭奏本府校尉俱无月粮乞如军士例关给月粮从之
　　○戊寅给清源王幼＜土予＞湘阴王贵煟隰州王逊火□翏宣宁王逊炓襄垣王逊燂菜户煤户从所奏也
　　○调浙江都指挥使王煐于南京锦衣卫带俸提督江淮济川二卫官军守把关隘先时瑛掌都司印既而都指挥同知余春升都指挥使掌印瑛以为言兵部右春故调之
　　○赐鞑官姓名金吾左卫带俸指挥使那海曰海荣燕山右卫带俸指挥使五十六曰陆忠羽林前卫指挥同知丑丑曰田义金吾右卫指挥佥事虎三曰王彪
　　○陕西右参议秦铭以老疾乞致仕从之
　　○己卯襄陵王冲炑奏请封其诸妾之有子者为夫人又以诸子冠帽与内外庶官无别请更制之  上以王不安分循礼欲乱  祖宗之制赐敕切责之令御史按问其教授官辅导无状之罪
　　○夜月犯轩辕右角星
　　○庚辰唐府鲁山郡主自诉屋宇弊坏不能修理  上命有司拨丁夫修理之
　　○已革齐庶人王府其先被大灾烧毁铜铁器皿悉取赴京从工部奏请也
　　○辛巳致书襄王瞻墡曰兹予初度之辰已承惠以多仪而又加以玲珑碧玉之带领此厚意铭感不忘书曰分宝玉于伯叔之国时庸展亲在予施之叔父宜也今乃承叔父之惠益增愧悚敬以白金彩弊奉酬匪曰展亲特表谢忱而已
　　○命故为民后军右都督马瑛孙隲袭为羽林前卫指挥同知宣德初瑛同成山侯王通交阯失机俱下狱后谪为民至是通子琮遇赦袭伯爵骘援例奏请故有是命
　　○赏云南左参将都督佥事胡志署都指挥佥事朱绅左参议甘敬脩按察佥事罗澄及官军一千九百人各有差一百余人升一级以救木邦杀获蛮寇功也
　　○夜有流星大如杯色青白光明烛地出华盖东北行至天钩十余小星随之有声隆隆
　　○壬午升金吾右卫带俸都指挥同知湛清为都指挥使以自陈擒获湖广贼首李珍等功也
　　○兵部尚书陈汝言奏臣旧居甚卑隘忠国公太平侯至臣家每见厅事低小輙欲为臣请臣奋激阻当不许请乃各出银二百两及臣有赏赐银百五十两买致仕官井氏宅今欲移居不敢不以闻  上许之其所买盖故驸马都尉井源宅也汝言匿之不以实闻云
　　○癸未实授辽东左参将署都督佥事曹广为都督佥事以广自陈湖广怀化驿等处杀贼功乞升故也
　　○擢习书儒士曾大龄为中书舍人大龄前司礼监左少监炯孙也先以陈情乞恩送中书舍人处习书满一载援例乞授职故有是命
　　○甲申升户部郎中夏时为两淮都转运盐使司运使
　　○广东左布政使韩阳进表至京以疾乞致仕从之
　　○乙酉命狭西都指挥使种兴子泰袭为巩昌卫指挥使泰例袭指挥佥事以兴阵亡故特升之
　　○丙戌冬至节遣官祭  长陵  献陵  景陵  上诣  奉先殿  皇太后宫行礼毕出御奉天殿文武群臣及四夷朝使行庆贺礼复诣  东宫行庆贺礼
　　○皇太后  皇后俱免命妇朝贺
　　○兴济伯兼礼部尚书杨善奏臣犬马之年七十有四气力衰微朝参出入不自支持今臣子容为指挥佥事宣为卫镇抚乞赐牙牌使得出入朝禁臣赖其扶掖为便  上从之
　　○戊子忠国公石亨请于其祖墓立碑工部奏欲令狭西布政司为委官伐石翰林院为撰文附近州县为发丁夫树立  上令工部查永乐间例覆奏无例  上乃令亨自依定制为之以遂孝心工部失于查例之罪姑不问
　　○己丑蠲山东济南青州东昌所属三十州县今年被灾田夏税麦二十四万八千四百二十三石有奇丝一千五百六十斤绢五千六百七十四疋农桑丝一十八斤绢九千一百八疋花绒九千四百五十五斤
　　○太平侯张軏奏曩者奸臣谋为不轨臣同太监吉祥武清侯石亨等运谋决策委身忘家迎请  皇上光复大宝天下臣民无不欢戴荷蒙圣恩锡臣侯爵丹书铁券传之后裔禄米第宅荣显身家又授臣子以锦衣指挥之职虽一家粉身碎骨莫可报称奈臣犬马之年六十有五筋力日衰加以气疾乞角□羊臣兵柄容臣就闲以奉朝参  上曰卿勋戚旧臣朕方倚任以卫国家所辞不允
　　○庚寅命狭西行都司署都指挥佥事刘英子忠代为甘州前卫指挥佥事以英老疾故也
　　○掌南京后军都督府事建平伯高远弗严防范致囚犯反狱法司请治其罪  上命姑宥之
　　○加赠故吏部左侍郎兼翰林院学士曹鼐为特进荣禄大夫太傅吏部尚书兼文渊阁大学士谥文忠先是鼐扈驾征虏没于阵已赠少傅吏部尚书兼文渊阁大学士谥文襄至是子恩复陈情乞加赠改谥故有是命
　　○忠国公石亨奏臣际遇  圣明列爵上公父祖俱蒙褒赠但丘陇俱在原籍狭西渭南县臣既羁于职务不得亲诣展省而房族子孙岁时无力营备祭礼乞将近坟地一十一顷粮六十余石免徵丐臣供祭仍于禄米三千石内兑除百石偿官  上令有司免赋其地禄米不动
　　○是月赐在京在外诸寺额曰法光永泰龙泉云岩归义隆安地藏重熙法幢延洪华光普陀大云海会智安福胜普应青塔阳坡榖积石佛夕照普安通法普仁嘉福法宁开化大宁法宝罔极永峰  圆广观音显法永福保安崇庆广福圆真凡四十寺
　　大明英宗睿皇帝实录卷之二百八十四
大明英宗睿皇帝实录卷之二百八十五
　　天顺元年十二月辛卯朔  上省郊祀牲
　　○平遥王幼土□量奏求山西潞州黎城县岁额□税钞  上命以一年之入给之
　　○壬辰复山东青州左卫经历王豪为山西按察司佥事豪坐事降调未抵任自陈先有倚山墩等处杀贼功故复之
　　○封太监曹吉祥嗣子左都督钦为昭武伯子孙世袭追封三代本身免二死子免一死给诰券以有迎复功也
　　○达贼之入庄浪也镇守都指挥使魏荣移文守备兰县署都指挥佥事金镛求援镛遣指挥宋杰将兵以往比至遇贼与战败绩荣时按兵不接应兵部请皆寘诸法  上命姑宥荣第令巡按御史执镛等鞫之
　　○癸巳升锦衣卫正千户陈纲副千户逯杲俱为指挥佥事
　　○国子监官生例在监十年然后许令历事出身及是兵部奏请选监生能书者不限年月浅深送部写本日满选用于是祭酒陈询言官生在监者多善书乞通选之  上曰官生类多年幼必须作养成就今遽令出身非所以成就之也不听
　　○都察院奏狭西按察司佥事姚哲擅以例后犯罪人妄引恩例释放宜行巡按御史鞫罪从之
　　○江西按察使等官原杰等奏御史胡炼守制回家受乡人赂与之嘱托官府角□羊释人命事都察院请下江西按察司械炼至京鞫罪从之
　　○甲午夜金星犯键闭星
　　○乙未给襄垣王府清源县主并仪宾康玉岁禄共六百石内二百石折钞
　　○衡阳王贵□□火奏求菜户煤户  上以湖广地不产煤止以菜户一人赐之
　　○升云南右布政使陈文为广东左布政使福建都转运盐使司运使严贞为云南右布政使文在正统间尝进讲经筵及  上初复位询文何在欲召用不果至是吏部请升文及贞故有是命
　　○升礼科都给事中张轼为云南右参政刑部员中邓贵为四川右参政知府吴惠为广东右参政支正三品俸监察御史沈琮为四川按察司佥事
　　○宣城伯卫頴奏请以南京本色禄米量拨京仓关支原佃民田一十七顷八十余亩免徵刍草以赡其家  上曰米准于京仓月给五石刍草如例徵之
　　○迤北鞑靼海答苏托托脱木儿果来革挈其妻孥来归命俱为头目送直隶河间卫安插给月米房屋器物田地如例
　　○丙申升中书舍人徐世英为通政司右参议专理清黄
　　○守备鴈门关署都指挥佥事李端先以兵部奏准缴所请起驿马符验至是端复奏请兵部劾其罪  上命执端至京鞫之
　　○命来归达子奄克孛罗脱栾平章也列不罗参政脱古来赛因台真孛罗俱充御马监勇士
　　○丁酉工部以大祀将近请修饬  天地坛各牌额及笾豆亭帐房等件从之
　　○给昭武伯曹钦岁禄一千二百石内折色四百石
　　○升山西大同府知府□福从三品俸先是福建本府同知时广宁侯刘安遣福赍银币衣帐等物诣虏营进供  上用至是安言福曾效微劳乞量加升擢吏部以无相应之缺请升其俸故有是命
　　○夜金星犯罚星下星
　　○戊戌腊节赐文武百官宴
　　○狭西西宁卫剌麻劄思巴藏卜乌思藏番僧坚昝绰竹等贡马并方物铜塔佛像
　　○免山西行都司大同等一十五卫所大同府所属应朔怀仁等六州县今年被寇抛荒并旱伤无徵田粮七万二千三百五石草三万六千五百六十四束
　　○己亥升锦衣卫指挥同知袁彬为指挥使
　　○庚子命故彭城卫指挥同知韩震子俊羽林左卫指挥佥事韩义子广俱袭职
　　○新野王芝城尝奏叔唐王燰炟占据祖父财产地亩乞均拨餋瞻事下户部言宜令有司覆视取自  上裁既而唐王亦言父存时上置庄田二处今愿以涧河庄田一处与之  上曰分地既王所愿具见亲亲之心仍令布政司委官履亩给拨务令允当毋再烦扰
　　○昭武伯曹钦自陈孱弱乞罢领游击等营官军许之
　　○辛丑命故虎贲左卫指挥同知朱广子雄周荣子勇燕山前卫指挥同知林原子仲显燕山右卫指挥佥事张永忠子瑄羽林前卫指挥佥事童昇弟旻拜儿子昂可锦衣卫指挥佥事张通弟成俱袭职府军前卫指挥佥事杨纲弟洪代职
　　○命太傅安远侯柳溥佩平虏大将军印充总兵官右都督过兴充左副总兵都督同知雷通充右副总兵武平伯陈友充游击将军往狭西行都司选调官军土兵剿杀胡寇
　　○命宣城伯卫頴佩平羗将军印充总兵官镇守甘肃
　　○壬寅命故太监郭敬侄震禄俱为锦衣卫实授百户以  上在大同时二人尝出金币资赏劳故也
　　○太傅安远侯柳溥奏近命臣统领官军往狭西公干即今天气甚寒乞给银赏之以为御寒路费其沿途粮草亦乞令该部区画  上命带出官军人赏银三两粮草户部委官监督之移文凉州庄浪甘肃一带管粮官设法措置支给仍具官员职名并分定地方措置粮草之数以闻
　　○都察院奏山西按察司副使李俊妄引恩例故释有赃千百户罪宜行巡按御史鞫治从之
　　○癸卯户部奏总督粮储右佥都御史李秉近以违例荐官廷臣劾其变易成规有旨逮问秉所统应天等十一府税粮四百七十余万石皆水次交兑供给两京之数今正在官军充运之时监理催督事不可缓请暂差本部老成郎中一员往彼代之庶不稽误粮储  上曰李秉且不问令具实奏闻
　　○甲辰  上谕户部臣曰近命总兵官安远侯柳溥等往甘肃等处征剿达寇朕念彼处原操守及调去土兵置备军装艰难尔该部即于京库支银三万两差官送至军前给赏原操守者人给二两新调发者人给一两仍禁该管头目重冒侵克之币
　　○命安乡伯张宁都指挥侯通湛清俱坐营领操军马时宣城伯卫頴右都督过兴都督同知雷通往甘肃镇守故以宁等代之
　　○礼部言今在京在外僧尼道士女冠请赐寺院庵观名额者源源不绝窃惟此等无益于事且既有名额又复请求实烦  圣听今后除旧无名额者许请其以有为无一概奏请并扶同保结者宜悉治其罪从之
　　○乙巳初华阳王友堚奏弟镇国将军友璧绣造龙衣龙轿屋梁画龙及令人用毒药害已等事至是廷臣奉命廉其词多诬  上曰王诬奏其弟欺罔朝廷法本难恕第念亲亲姑从宽贷仍遗书切责之
</div>
    <div class="pagination">
<a href="明实录英宗实录_page208.html">上一页</a><span>...</span><a href="明实录英宗实录_page204.html">204</a><a href="明实录英宗实录_page205.html">205</a><a href="明实录英宗实录_page206.html">206</a><a href="明实录英宗实录_page207.html">207</a><a href="明实录英宗实录_page208.html">208</a><span class="current-page">209</span><a href="明实录英宗实录_page210.html">210</a><a href="明实录英宗实录_page211.html">211</a><a href="明实录英宗实录_page212.html">212</a><a href="明实录英宗实录_page213.html">213</a><a href="明实录英宗实录_page214.html">214</a><span>...</span><a href="明实录英宗实录_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
