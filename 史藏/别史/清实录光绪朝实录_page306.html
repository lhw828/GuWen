<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 306 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 306 页/共 1316 页</h1>
    <div class="content">○署黑龙江将军文绪奏、黑龙江副都统托克托布。因病解职。请旨＜闲＞署以重地方。得旨、即著成庆署理。文绪等仍当随时察看。能否胜任。据实具奏。摺包　　

○命户部尚书额勒和布、理藩院尚书乌拉喜崇阿、都察院左都御史延煦、总管内务府大臣广顺在紫禁城内骑马。现月　　

○以天气渐寒。赏给闲散宗室觉罗人等两月钱粮。其宗室觉罗孤寡。于常例外加赏一月钱粮八旗绿步各营官兵并赏一月钱粮。现月　　

○壬戌。以黄河安澜。发大藏香十枝。命直隶总督李鸿章祗领。交道员恭钧虔诣高村李连庄黄庄大王庙祀谢。现月　　

○伊犁将军金顺等奏、塔属西南界务。定议互换条约。报闻。摺包　　

○豁免顺天直隶通、三河、武清、宝坻、蓟、香河、甯河、霸、保定、文安、大城、永清、大兴、宛平、涿、顺义、怀柔、迁安、卢龙、新城、博野、容城、蠡、雄、安、高阳、河闲、献、阜城、肃甯、任邱、吴桥、东光、天津、青、静海、南皮、盐山、新乐、清河、玉田、高邑、深、武强、饶阳、安平、定、深泽、四十八州县、被水被风被雹被虫灾重各村庄本年下忙额赋。并地租杂课有差。其灾歉较轻之固安、东安、良乡、房山、滦、乐亭、清苑、定兴、交河、沧、无极、沙河、广宗、元城、大名、南乐、清丰、丰润、冀、武邑、密云、昌黎、安肃、望都、完、祁、景、故城、庆云、正定、井陉、栾城、赞皇、晋、藁城、元氏、邢台、南和、唐山、平乡、钜鹿、内邱、任、永年、邯郸、肥乡、曲周、广平、鸡泽、威、磁、新河、衡水、赵、柏乡、隆平、枣强、临城、曲阳、满城、甯晋、六十一州县、暨开、东明、长垣、三州县滨河村庄钱粮。均分别蠲缓有差。现月　　

○协修官金兆丰恭纂　　

帮总纂官程棫林恭辑监修总裁世恭阅四月十八日正总裁那恭阅八月十八日专司藳本陆恭覆阅壬子十二月初七日　　

徐恭阅二签十一月十七日　　

荣月日副总裁唐月日　　

宗室宝恭阅四签六月二十九日

　　

陈恭阅十一月初十日　　

熙月日　　

郭恭阅一签八月二十日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百七十二　　

光绪九年。癸未。十月。甲子。谕内阁、宝鋆、阎敬铭奏、请将崇文门委员先行解任撤委一摺。崇文门委员内务府郎中火□犮阳阿。被□□□尔□妄拏勒罚各节。业经查有确据。该员供仍狡展。著先行解任撤委。严行质讯。现月　　

○守护西陵大臣镇国公载卓等奏、陵寝□山戊不□修。请饬部查勘应修各工。下工部知之。　　

○乙丑。谕军机大臣等、国子监司业潘衍桐奏、粤省海防。宜多用土兵。不宜多用客兵。现在淮湘各军到粤。务宜区分地段。勿与土兵杂处。傥省城兵力尚单。即责令总兵郑绍忠、邓安邦、添募数千百名。亦非难事。不必取材异地等语。著彭玉麟、张树声、裕宽、倪文蔚、酌度情形。妥筹办理。另片奏、宜择绅士总办省团乡团。查有黎兆棠、麦宝常二员。熟悉团练事宜。若专意委任。防务必有起色等语。并著彭玉麟等酌议具奏。原摺片均著钞给阅看。将此由五百里各谕令知之。洋务　　

○又谕、御史何崇光奏、广东乡试。场中于枪替换卷誊录买花诸弊外。又有走生名目。串通内外场差役。飞传题目。倩枪手数人。分作递进。至府县考试。辄以前十名出卖。兼为幕吏营求酬应人情之具。藐法行私。败坏风化。请饬整顿等语。考试为抡才大典。必须严密防闲。若如所奏各情。实属不成事体。著张树声、裕宽、倪文蔚、叶大焯。实力整顿。随时稽查。傥有此等情弊。即行从严惩办。以肃功令。将此各谕令知之。现月　　

○又谕、有人奏、广东顺德协副将利辉。捕务废弛。庇匪收规。纵容带勇武生区志刚。开收田票。本年正月闲。公然演剧。并有聚赌收银情事。平日升调属员。授意于守备刘国培。说合贿赂。始行允准。如外委苏腾蛟。例当休致。贿银于利辉。遂以其子苏逢春承补等语。所奏如果属实。亟应从严惩办。著张树声、裕宽、倪文蔚、确切查明。据实□□□尔□奏。毋稍徇隐。原摺均著钞给阅看。将此各谕令知之。现月　　

○又谕、据都察院代递知府何湘植奏请慎重河防等语。山东黄河工程。关系紧要。叠经谕令陈士杰认真筹办。兹据该员所陈疏通海口。厚筑堤岸。多开行河。筑减水坝等事宜。是否堪资采择。著该抚体察情形。悉心酌度。据实具奏。原摺著摘钞给与阅看。将此谕令知之。现月　　

○御史屠仁守奏。圣学日新。宜讲大学衍义。得旨、交毓庆宫。摺包　　

○伯都讷副都统明春奏补发防营欠饷。并拟酌留人员差委。请饬部指拨经费。下户部议。摺包　　

○丙寅。吉林将军希元奏请饬副都统恩泽迅赴新任。得旨、前据恩泽奏报。已拟即日起程来见矣。摺包　　

○又奏、添建分巡道衙署。占用官地。请豁除官租银两。如所请行。摺包　　

○署湖南巡抚潘鼎新奏、酌拨勇营调赴粤东。报闻。摺包　　

○以藉端串诈。革湖南参将田复胜职。　　

○以欠解库款。革湖南湘潭县知县罗才衎、已故安东县知县陆烜职。并勒追。摺包　　

○丁卯。以神灵显应。颁江苏邵伯镇大王庙扁额、曰金堤保障。风神庙扁额、曰德协庶徵。关帝庙扁额、曰宣威昭佑。现月　　

○以湖河安澜。发大藏香十枝。交漕运总督杨昌浚祗领。虔诣河神庙祀谢。现月　　

○谕内阁、瑞联奏、崇文门委员火□犮阳阿因案撤差。派员接办。并自请议处一摺。火□犮阳阿被□□□尔□一案。前派宝鋆、阎敬铭、查办。瑞联失于觉察。自请议处。著俟定案时。再降谕旨。现月　　

○谕军机大臣等、前据杜嘎尔等奏、乌城军饷。截至本年四月止。河南欠解银二十一万余两。山东欠解银七万两。江西欠解银三万余两。安徽欠解银四万余两。请饬河南先筹银五六万两。山东先筹银三四万两。江西安徽欠数无多。请饬埽数拨往。当经谕令各该省赶紧筹解。兹据杜嘎尔等奏称、乌城防兵。待饷孔急。请饬河南等省。按照该将军前奏。请拨饷数。迅速拨解等语。乌城现在陆续遣散防兵。未撤以前。月饷仍须支给。该城饷项支绌。自应赶紧筹解。以应要需。著裕禄、潘霨、鹿传霖、陈士杰、饬令藩司。无论如何为难。务于本年下忙。照数筹拨。毋再延宕。以后仍著源源拨解。俾资应用。将此由四百里各谕令知之。现月　　

○总理各国事务衙门奏、拟派升任云南布政使前广东按察使龚易图。查办广东汕头德鲁麟洋行强占海坪官地一案。从之。　　

○库伦办事大臣桂祥奏、库伦地方情形、及办事人员过少。拟酌添官兵。下部议。摺包　　

○又奏、请调员差委。得旨、音得泰一员。著桂祥知照绥远城将军调往。松荫玉照二员。已谕令该衙门发往矣。现月摺包　　

○以使馆期满出力。赏英文参赞二等繙译官马格里宝星。　　

○予故礼部左侍郎殷兆镛恤典如例。　　

○戊辰。谕内阁、国子监司业潘衍桐奏请饬部将京员津贴款项。作正开销一摺。著户部归入盛昱所奏。一并议奏。　　

○谕军机大臣等、法人逼胁越南立约。越几无以自立。北圻屏蔽滇粤。久为中国保护。断难听其侵逼。已叠谕徐延旭、唐炯驰赴前敌。督率各营。联络刘永福一军。严密防守。以固门户。并据张树声、彭玉麟、倪文蔚及在廷臣工。先后陈奏。宜先正属国之名。我之用兵。乃为理直。正与朝廷之意吻合。现在业已给予照会。告以法如侵及我军驻扎之地。不能坐视。经此次明白布告。傥法人不顾名义。仍欲逞兵。则开衅即在意中。法既屡挫于刘团。不无顾忌。或以不能逞志于北圻。竟以兵船内犯。冀图牵掣。则沿海各口。难免惊扰之虞。若待事势紧急。始谋备御。必至贻误戎机。广东当南洋首冲。天津为畿辅重地。筹备固不容缓。福建、浙江、江苏、山东、奉天各海口。均为轮船往来熟径。恐其乘虚窥伺。虽不能处处设防。总宜相度地势。择要布置。先事切实筹办。著李鸿章、左宗棠、彭玉麟、崇绮、何璟、张树声、卫荣光、刘秉璋、张兆栋、陈士杰、倪文蔚、裕宽。就各省海口情形。将应如何修筑炮台。储备军械。慎选将领。调拨兵勇之处。逐一详细筹画。迅速办理。务期缓急足恃。静以待动。免致临事张惶。安徽江西湖北沿江一带。虽距海口稍远。然轮船一水可通。亦应一律严防。著卞宝第、裕禄、潘霨、彭祖贤、李成谋、将各该省水陆各营。认真操练。察看沿江形势。分布扼守。不可稍涉大意。此次衅起法人。有碍通商全局。谅非各国所愿。我果战守有备。久与相持。彼将情见势绌。自愿转圜。若一味优容。将得寸思尺。何所底止。该督抚等当念朝廷不得已而用兵。共矢同仇敌忾之心。及早筹防。力维大局。至通商口岸各国聚居之处。仍当随时加意保护。断不可别酿事端。致生枝节。将此由六百里密谕李鸿章、左宗棠、彭玉麟、崇绮、何璟、张树声、卞宝第、卫荣光、裕禄、潘霨、刘秉璋、张兆栋、彭祖贤、陈士杰、倪文蔚、裕宽、并传谕李成谋知之。洋务　　

○又谕、前因法越构兵。中国豫筹防范。叠经谕令李鸿章将北洋各处备御一切。业据妥筹覆奏。法人傥不能逞志于北圻。难保不分兵来华。要挟恫喝。本日复经谕令该大臣及沿江沿海各省。绸缪未雨。切实筹防。天津密迩京师。关系尤重。大沽、北塘、新城、芦台等要隘。据奏布置粗已就绪。口内设防。较有把握。惟水师训练未成。目下就现有兵轮勤加操演。旅顺炮台等工。亦应从严督催。赶紧办竣。此外沿海各口。地段甚长。应如何扼要布置。宋庆一军。素称得力。究以驻扎何处为宜。均著详筹调度。总之北洋为全局所关。防务当格外严密。该大臣办理有年。务期毫无罅漏。缓急足恃。用纾朝廷廑念之殷。刻下将届封河。轮船不能北驶。如有未尽事宜。正可及时备办。免致临渴掘井。将此由六百里密谕知之。洋务　　

○又谕、崇绮等奏、请饬拨甲申年东三省的饷。并请催各省欠饷一摺。东三省甲申年的饷。奉天需银二十六万两。吉林需银十四万五千二百三十两。打牲乌拉需银三万五千八百十六两零。黑龙江需银二十一万九千九百三十五两零。即著户部照数指拨。并令各该省如数分晰批解。毋许延欠。至各省欠解东三省癸未年的饷。暨历年欠饷。著各该督抚监督按照单开数目。赶紧筹措。务于年前解清。以济要需。原单著分别钞给阅看。将此由五百里谕知李鸿章、左宗棠、何璟、卫荣光、裕禄、潘霨、张兆栋、陈士杰、鹿传霖、并传谕恩林知之。己巳。谕内阁、锡珍、游百川奏、职官互相禀揭、请交部讯办一摺。据称通州西中二仓带班章京岳兴等禀称、本月十六日。由户部领得兵饷津贴银两。眼同首领凤山平兑。分两银色。查验相符。迟至十八日。首领始行分放。有克扣情弊。随据该首领投递禀单。语涉支离等语。事关克扣兵饷。必须彻底根究。通仓首领凤山。著暂行解任交刑部讯办。章京岳兴等。著一并听候传质。现月　　

○谕军机大臣等、都察院奏、湖北举人刘斌等、遣抱以官吏侵蚀书院田租等词。赴该衙门呈诉。据称安陆府兰台书院田租。知府李庆霖。令礼书经手。任意侵蚀。延请山长。并不到院开课。以致有名无实。并假书院名目。因案收取罚款。请饬查办。并请将钟祥县属石牌镇滩田。照案归入文庙□山戊不□修。暨书院膏火等语。著卞宝第、彭祖贤、查明办理。原呈均著钞给阅看。将此各谕令知之。现月　　

○帮办新疆军务广东陆路提督张曜奏、喀什噶尔西边界务。应照条约现管之界办理。并绘图贴说呈览。下该衙门核议。寻奏、既以现管为界。即可不拘定红线。惟帖列克达湾。是否系西边要隘。未能悬揣。拟请饬刘锦棠、金顺再行确查具奏。请旨办理。依议行。摺包　　

○哈密帮办大臣长顺奏勘分新疆南段界务。应照图线定界。下该衙门核议。摺包　　

○辛未。谕内阁、陈士杰奏、黄水复涨、漫淹齐东蒲台利津等处。现筹赈抚一摺。据称九月二十八至十月初一等日。风雨大作。河水复涨。霜清以后。无异伏秋大汛。济阳齐东蒲台等处堤埝。均有冲没漫溢情事。利津县近海村庄。淹毙人口甚众。业经委员分投拯救。现饬赶紧赈抚等语。东省屡遭水患。灾区甚广。此次节逾霜降。又复漫溢为灾。小民荡析离居。览奏实深悯恻。著陈士杰饬属迅速查明被灾户口。认真抚恤。并将冲没堤埝赶紧堵筑。工赈兼施。以副朝廷轸念灾黎至意。现月　　

○又谕、光禄寺少卿延茂奏、特□□□尔□宗室骚扰赈厂。请旨严禁拏办。并请饬量拨营兵弹压各摺片。据称本月二十一日。清河镇地方突有宗室二人。带领悍奴在厂门肆扰。并声称系宗室公载姓。住泰公府等语。著宗人府查明具奏。嗣后各厂如有骚扰情事。无论宗室及旗民人等。即著拏交各该衙门。照例惩办所请拨营弹压之处。著顺天府酌核办理。现月　　

○谕军机大臣等、徐延旭奏、谨筹进兵情形一摺。现已谕令曾纪泽照会法国外部。并由总理各国事务衙门。照会各国使臣。告以中国保护藩属如法人侵及我军驻扎之地。不能坐视傥法国意在转圜。仍可顾全和局。若竟肆意进兵。扰及北甯等处。即当督饬官军。竭力堵御不可稍形退缩至保全北圻。总以克复河内为要著。现在越南各起义兵。机有可乘。徐延旭仍当密饬唐景崧、激励刘永福。整顿队伍。联络越南义兵。相机进取力图恢复。该抚迅即出关。督率在防各营照常扼守。妥筹备御。以振军威而固边圉。将此由六百里密谕知之。洋务　　

</div>
    <div class="pagination">
<a href="清实录光绪朝实录_page305.html">上一页</a><span>...</span><a href="清实录光绪朝实录_page301.html">301</a><a href="清实录光绪朝实录_page302.html">302</a><a href="清实录光绪朝实录_page303.html">303</a><a href="清实录光绪朝实录_page304.html">304</a><a href="清实录光绪朝实录_page305.html">305</a><span class="current-page">306</span><a href="清实录光绪朝实录_page307.html">307</a><a href="清实录光绪朝实录_page308.html">308</a><a href="清实录光绪朝实录_page309.html">309</a><a href="清实录光绪朝实录_page310.html">310</a><a href="清实录光绪朝实录_page311.html">311</a><span>...</span><a href="清实录光绪朝实录_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
