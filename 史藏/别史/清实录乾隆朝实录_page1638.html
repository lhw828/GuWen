<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1638 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1638 页/共 1860 页
  </h1>
  <div class="content">
   ○又谕、据塔琦等奏称、燕起纠合布噜特数百人到色哷库勒地方。抢去牲畜人口无数。由喀喇乌苏逃走。一面派侍卫官兵追捕。一面行知明亮截拏等语。逃犯燕起、在外穷迫。胆敢纠合布噜特多人。抢掳色哷库勒部落。实属可恶。著派老格、即带索伦兵、并勇健布噜特回人。追拏务获塔琦、明亮、仍晓谕各处卡座。小心防范。如敢再来抢掳。务必竭力截拏。痛加剿杀。　　

○旌表守正捐躯直隶武清县民李之发妻张氏守正被戕山东阳信县民赵能妻徐氏。　　

○己亥。遣官祭关帝庙。　　

○礼部尚书管太常寺事德保等奏、向例遣官致祭文庙于节次行礼之后。俱有一揖。今协办大学士刘墉、于祭祀时。未照例行一揖之礼。请交部查议。谕曰、太常寺堂官参奏、刘墉遣祭文庙。未行一揖礼一摺。从前朕为皇子时。曾经致祭文庙。记所行仪注。并无一揖之礼。今礼部所用仪注。仍有此一揖。自系相沿、未经改定。刘墉于祭祀时。以一揖之礼不可行。未经照例行礼该堂官固应据实参奏。但此一揖之礼。俱在上香献爵饮福受胙之后。本系小节俗礼。刘墉未经遵行。尚非大过。姑免交部。但刘墉之意。既以为断不可行。自应奏明更改。乃并未陈奏。而于向用仪注。率任臆改。此则非是。至相沿一揖之礼。本不可行。嗣后著于仪注内改正。以昭诚敬。　　

○闽浙总督李侍尧奏、漳州一带出产硫磺。匪徒私挖煎贩。现经地方官拏获究办。谕军机大臣等、硫磺一项。为军火要需。该犯等胆敢私行煎挖贩卖。或被海洋盗贼。买制火药。以供劫掠。或奸民辗转贩售。透入贼中。皆所必有。不可不从重治罪。所有拏获之地方官、亦当记功升用。至该省既有产磺地方。自应开采煎用。乃历任督抚、并未查办而营中额用硝磺。转向湖南远省采买其本地土磺。一任奸民私行煎挖。辗转售卖。以供盗贼劫掠之用。雅德、富纲、富勒浑、俱任浙闽督抚。于此等地方事务。关系军营火药者。既未能查出。就近采办。而于奸民挖煎售卖。又漫无觉察。以致私贩纷纷。所司何事。除富勒浑、业经革职治罪。令留京办事王大臣就近传谕询问。令其自行登答。至雅德、富纲、前在闽省时。地方事务。废弛若此。均令其自行议罪。并即据实明白回奏。　　

○实授李化龙、为广东左翼镇总兵。　　

○庚子。遣官祭昭忠祠。　　

○谕军机大臣等、南潭贼匪。经官兵义民。奋勇剿杀。庄大田、已有潜逃之信。是贼势业经溃散。剿捕事务。大有转机。该将军等、乘此贼人溃散。兵威振作之时。急应亲统大兵。奋力追杀。若于福康安未到以前。将林爽文、庄大田等即时擒获。则克复全台。俱系常青之功。受朕恩眷。岂复可量。至庄大田、溃散潜逃。其势自己穷蹙。现在北路一带。鹿仔港、有蓝元枚、在彼领兵堵截。而诸罗接应之兵。已经三路会合。庄大田逃往北路。自无他处可以窃踞。必逃至大里杙。以为负嵎苟延之计。若贼首贼目。同聚一处。正可聚而歼戮。即使负嵎死守。以大兵全力。四面合围。贼人赀粮有尽。无所得食。自当束手就毙。该将军不可不益加勉力。深入长驱。速行奏绩。但仍当酌派弁兵。严防后路。勿使余匪得以乘隙潜出。此为最要。至魏大斌、前经常青派令带兵接应诸罗。在鹿仔草被贼拦截。小有阻滞。该镇能督率官兵。透出重围。前抵诸罗。与柴大纪会合。亦属奋勉出力。著赏戴花翎。其田蓝玉、特克什布、张万魁、同往接应。能与魏大斌奋力剿杀。直抵诸罗。亦尚奋勇。著常青查明何人最为出力即于前次发去花翎酌量赏给戴用以示鼓励。至李侍尧、办理军务。调度接应俱为妥协周到此次一得常青处杀散南路贼匪、及柴大纪援兵会合信息。即行驰奏。以慰朕怀。亦著赏蟒袍一件大小荷包各一对。以示奖励其常青、俟奏报到日。再行赏给。　　

○辛丑。谕军机大臣等、京师自招商平粜官米以来。已将两月。五城米价。是否不致仍前昂贵。较前价值大加平减若干。朕心深为廑念。至本年南粮。全漕抵通。携带百货。自当充集现在南米货物。自己源源而至。其价值较前有无平减之处。著传谕绵恩、查明据实覆奏。寻奏、京城因有官米平粜。粮价日减。各漕帮所带货物。陆续运京。货值亦平。报闻。　　

○又谕本日常青赍摺差弁前来。令军机大臣询问。据称、前此瑚图里、带领广东庄义民到营。止有一二千人。其广东庄所住民人甚多。约有数万人。尽可防守等语。前因瑚图里、在山猪毛带领广东庄义民前到大营。常青等留于大营助剿。恐其本庄祇系老弱。或被贼人怀恨肆意摧戕。曾经降旨饬谕今据该弁所称、广东庄所住民人有数万余。其本庄足资捍卫。此即常青时运好处。现在南路贼匪已经官兵剿杀。贼目庄大田、思欲潜逃。剿捕事务大有转机。该将军亟当亲统官兵长驱北路。至大里杙、系贼首巢穴。四面皆山。将来官兵围攻。恐路径险峻。艰于驰陟。倘围攻之后。贼人尚在负嵎固守。则前此派出之海兰察普尔普、舒亮、所带巴图鲁侍卫章京六十人。令其分三起行走伊等俱经历行阵。勇健趫捷一以当千。是数十人已足当万人之敌。到彼后、即令带兵攻扑。更当得力。并著李侍尧续得台湾官兵打仗得胜信息即随时星速知会福康安、及海兰察等、如官兵益操胜势。可以克期集事。海兰察等当加倍趱行。早抵该处即助拏逆匪亦属甚好。倘常青等统兵会剿未能长驱深入。设有意外之虞。则当仍令海兰察等、在厦门等候。俟福康安到彼会齐全力一同配渡放洋方为妥善此则朕不自满假居安思危之处。该将军等、不可不仰体朕意也。　　

○又谕、前降旨令将湖北湖南之米俱归江南海运。今据何裕城奏、江西陆运。既属可行。著舒常等、即将湖北湖南之米。一并运赴江西交何裕城竟由五福一路。接运赴闽。毋庸再由江南海运。何裕城当妥速办理。陆续转运。俾闽省足资接济。至江南海口。既无需再运楚米。所用船只较少。俟川省两次拨运米石到时。正可随到随运。陆续载往。海船无虞缺乏。更不必将商船全行封雇致滋扰累也。　　

○壬寅。上御卷阿胜境。左部哈萨克汗斡里苏勒坦之弟哈咱木及副使达雅尔等五人入觐。并同扈从王公大臣蒙古王贝勒、贝子、公、额驸、台吉等赐食。　　

○予奉调出征遭风淹毙之广东驻防满兵舒通阿、赏恤如例。其被溺捞获兵丁七名俱赏给一月钱粮。　　

○癸卯。土尔扈特贝子奇布腾等五人、杜尔伯特贝子鄂勒哲布图库等七人入觐。上命随至狮子园赐食。　　

○谕军机大臣等、向来漕运总督、于押运事竣后。即前赴行在瞻觐。此次毓奇督运北上。约计全漕抵通时。已在朕进哨以后。届期正须催趱回空船只。著传谕毓奇竟可不必前赴行在。若重运尾帮。俱经抵通。即由通州回程。若在天津起卸。即由天津督押回空漕船。上紧催趱。以期早回水次。于新漕受兑之期。不致有误。方为妥善。　　

○又谕曰、李侍尧请将福宁镇何俊、暂署水师提督一节。何俊、如果熟悉海疆足资弹压。自可令暂署。否则前次派出赴闽之王柄、人亦明白。著该督于此二人内。酌其才具实堪胜任者量委一人署理水师提督。于巡缉稽查。更当得力。　　

○甲辰。太宗文皇帝忌辰。遣官祭昭陵。　　

○谕军机大臣等、前因豫省睢州有漫口之事。偶忆及上年阿桂、会同李世杰等、开挖二套引河分洩清水。现在洪泽湖水势盛涨。若再将二套引河。挑挖深通走成熟路。将来豫省合龙清黄会合。竟可从二套引河下注归海并于三套地方。筑建拦黄坝逼溜全趋引河曾将图内用朱笔标志。命李世杰、李奉翰二人、查勘办理。原因伊等绘进原图内。二套引河。形势宽展。竟似正河三分之一。一经展挖足资容纳。是以谕令酌量再加开挖。为先事豫筹之一法。今据李世杰等奏、正河现在归海之路。已属宽深畅达。二套内外。似可无需大办。并称正河内、若筑做拦黄坝。则归海之路不畅。上游必致壅遏等语。此奏自系实在情形但披阅新图内二套引河甚为窄小。原挑口宽仅止二十丈至十余丈不等而正河当大汛盛长时。水面宽至一千三百余丈似此情形。与原图迥不相符。若原图所绘二套引河仅宽一二十丈。焉有将大河一千余丈正溜。逼令全趋入海之理。且正河归海之路。既属宽深。去岁又何须另开二套引河。糜费帑金。徒劳无用。看来伊等从前竟系因阿桂会办之事。心存回护。及朕降旨、令伊等亲往查勘。亲见实不可行。又不肯据实奏闻。藉词支饰而前此朱笔标志原图。并未随摺缴还可见伊等亦自知原图尚多回护。未为确实。恐两相比较。其伪立见。朕岂能为所欺乎所有挑挖二套引河、及筑做拦黄坝之处。俱著毋庸办理将此传谕李世杰等、并谕阿桂知之。寻李世杰等奏、臣等原估挑挖引河。今覆勘情形实与原图不符。又奉发照绘粘签之图并未呈缴。尤为疎漏。得旨、非疎漏。不过恐露出前非耳此等弄巧成拙。朕前不可　　

○又谕、据李世杰等奏、本月初一二日。风雨交加高邮邵伯等湖。水势涌涨运河内陡长水三四尺东岸周家沟等处大堤。有平水漫水处所抢护不及。请将文武疎防职名照例查参并自请交部治罪等语。现在高宝等湖。水势盛长在工文武各员。不能先事豫防。以致邵伯迤上东岸堤工。有漫水之处。自应照例参处至李世杰李奉翰、彼时正赴二套查勘引河自不能兼顾。所有自请交部之处。著加恩宽免。至下河州县地方。据奏晚稻尚未刈获恐小民口食。不无拮据。著该督抚、饬属查明。妥为抚恤。至关系驿路地方。文报络绎往来仍著督饬地方官妥为办理。勿致稍有阻滞。　　

○又谕、南潭一带。贼人藉为遮避之丛竹密箐现经常青于搜剿时。随路砍伐。所办较好。该将军等、统兵前往北路。遇有似此深林密箐处所。即应随路砍除。廓清道路。不使贼人得以潜藏。方为妥善。又此次随同打仗之广东庄义民。甚为奋勇出力。止赏给银牌番圆。尚不足以酬劳著常青查明实在出力者拔补武弁数人。俾该义民益加踊跃奋勉。武举陈宗器、黄奠邦、监生蓝应举、各率义民。为大兵向导。护送同往。亦属可嘉。俱著予以官职用示奖励。至贼匪溃败。恐其逃入内山。已早经降旨、令该将军等晓谕生番。令其缚献而海口一带。尤应先事严防绝其去路。至蓝元枚所奏投到之蓝启能等、挈其老弱。自行投诉其畏贼迫胁自属实情。如有熟悉该处路径者正可用为眼目向导。令其随同征剿。更为得力。且既自行投出。亦当遵照前旨。令其自新。从前有无从贼之处。可以无庸追究。　　

○四川总督保宁奏、续办运闽米三十万石船只不敷装载现饬忠夔等属、并檄调湖北荆州宜昌二府、将各处船只。通查留雇。谕、此项运闽米石。本为军储要需。宽为储备之用。止须源源接济。若如该督所奏。将川省及湖北宜昌荆州等处船只。纷纷押雇。既有累商民且恐不肖州县、及吏胥等、从中需索。藉端滋事。尤为未便。况江浙等省。全赖川米接济。若将川省湖广船只。尽行封雇则商贩无船装载。川米即不能转运。各省米价。必致腾贵于民食大有关系。该督何见不及此。著保宁。务须设法妥办。止须陆续拨运期于要需无误。而商贩仍不致有所妨碍。方为妥善。　　

○旌表守正捐躯湖北随州民辛正万妻沈氏。　　

○乙巳。上御万树园大幄次赐扈从王、公。大臣、蒙古王、贝勒、贝子、公、额驸、台吉等、及左部哈萨克汗斡里苏勒坦之弟哈咱木、并副使达雅尔等五人、土尔扈特贝子奇布腾等五人、杜尔伯特贝子鄂勒哲布图库等七人宴。　　

○谕军机大臣等现在京师平粜米石钱文。俱归贮户部库内。恐市口钱价。因此昂贵。著交金简、于石道工程。动支工价费用时。将此项钱文。先尽动用发给。俾资流通。以平钱价。　　

○丙午。太祖高皇帝忌辰。遣官祭福陵。　　

○闽浙总督李侍尧奏、现奉旨令臣与两广督臣孙士毅、再募兵数万。以备调遣。但近闻官兵焚烧南潭见贼藔内粮食就尽。其夥党乏食。且互相欺夺。彼此不睦。是南路贼匪已有涣散之势。可不必再募兵数万。臣于泉州、及沿海各营。酌募兵五千备用。如察看台地情形尚非旦夕可了。随时再行增募。以新兵存营训练。而以已练之旧兵派往。亦足应手。得旨、筹画精详。可嘉之外无可谕。又奏、前奉旨、令蓝元枚带兵往盐水港剿贼。打通粮路。但查盐水港、距府城近。而距鹿仔港较远。如蓝元枚自鹿仔港带兵南行。而贼兵乘此潜至鹿仔港、及北淡水等处滋扰。则蓝元枚又须折回臣因移会蓝元枚令其即从陆路进攻大里杙、斗六门等处。直逼贼巢。以期一鼓擒获。得旨、甚是。用兵机宜。原当相时而动。前旨原为贼占盐水港也。今情形不同。汝所办甚是。　　

○丁未。秋分。夕月于西郊遣怡亲王永琅恭代行礼。　　

○上御卷阿胜境。赐扈从王、公大臣、蒙古王、贝勒、贝子、公、额驸、台吉等、及左部哈萨克汗斡里苏勒坦之弟哈咱木、并副使达雅尔等五人土尔扈特贝子奇布腾等五人、杜尔伯特贝子鄂勒哲布图库等七人宴至庚戌皆如之。　　

○谕、朕寅绍鸿图。仰承昊眷临御五十余年。寿跻上耋。五世一堂。锡光笃庆。介景延禧。允为史册罕觏。昇平盛瑞兹王公大臣、及直省将军大吏等、以乾隆五十五年朕八旬万寿。吁请举行庆典。豫祝蕃厘。览奏具见诚悃。前此朕七旬庆节。内外大臣、奏恳恭祝万寿。朕以徒增糜费。未俞所请今内而王公大臣。外而将军督抚大吏。以朕寿届八旬。臣工身际昌期。久承渥泽。感激欢忭。出自积诚。朕若仍不允准。无以申臣下胪欢祝嘏之愿。转似近于矫情。且载稽前史。三代以后。帝王克享大年。莅国最久者。不过六君。其年逾八旬者。仅梁武帝、宋高宗二君。而其在位则不过三四十年。一则侯景擅权。一则南渡内禅。考其事迹。殊不足比数。若朕躬膺上寿。海宇乂宁。亲理万几。孜孜不倦。五十余年如一日者。实古所未有。此皆朕仰赖上天嘉佑。列祖垂庥。用能膺受纯熙。康强逢吉允宜光昭盛轨。以答景贶而洽舆情。著照所请。于五十五年。举行万寿典礼所有一切仪文。俱恭照朕从前率天下臣民恭祝圣母皇太后六旬、七旬、八旬、万寿庆典之例备办。毋得稍有加增。致滋繁费。若内外臣工等、不能仰体朕意。惟务踵事增华。铺张过甚。转非至诚爱戴之心。逮时朕亦必不受也。至此次庆节。率土欢腾。宜特沛殊恩。以光钜典。除普免天下钱粮一节。前经降旨、俟朕归政之时。于嗣君元年。再降恩旨蠲免外。所有此次应行加恩各事宜。著内阁、及军机大臣、拟开条款进呈。候朕酌定。另降谕旨。　　

○又谕、据毓奇奏、江苏省领兑华亭、娄县、奉贤等三县、浙江省领兑海宁、临安、新城、于潜、昌化、嘉兴、海盐、嘉善、平湖、秀水、石门、桐乡、归安、乌程等十四州县漕米。各帮米色霉变。不堪交纳。将行月耗米抵补。再加交仓赠耗行粮外。不能复有余米。请将此次应交三升八合余米。俟下运分作两年买补带交等语。各帮领运漕米。例有余米。以资该丁等回空饭米之需。此次抵交外。若再令买补余米。分年带交恐近年丁力疲乏。转形支绌。所有江苏省华亭等三县、浙江省海宁等十四州县、各船应交三升八合余米。竟著加恩宽免。以示朕体恤丁力至意。　　

○湖广总督仍办台湾军务将军常青等奏、南路贼首庄大田、于附近各处。纠众攻扰。官兵接战屡胜。凡被胁从贼之各庄民人俱请给腰牌归庄。臣等酌量发给。但贼匪尚在窥伺滋扰。若遽舍南趋北。恐近府贼窝又思窃发。而已经安业各庄。不无惶惑。俟添调满洲粤东官兵到营。再图进剿。又游击邱能成、解押军装火药。前赴诸罗。现在鹿仔草被贼拦截。请兵接应。已派将弁带兵四百前往。谕军机大臣等、今日据常青奏到情形。则又似南路贼匪。仍未溃散。尚在窥伺滋扰。而于贼匪乏食一节。并未奏及。以掩饰其不即分兵往北之咎。是诚何心。常青、恒瑞、同在府城营盘。一人统兵前往北路。一人留营驻守有何可虑。岂得因贼匪牵制。并不挪移尺寸之地。若云保护村庄。则各处村庄甚多。即数万之兵。亦不足敷零星分拨防守。岂又将增添大兵乎。贼匪围攻鹿仔草。游击邱能成、请兵接应。常青等、既知派兵四百接应。何不亲统大兵前往。痛加剿杀。廓清路径。似此弁兵四百。岂能得力。且鹿仔草、系僻小村庄。前后皆有贼匪。此四百官兵。应需口粮从何接济。若再有挫失。咎将谁任。常青于此等事。何茫无主见若此。又蓝元枚处、亦屡有旨、令其统兵自北而南。直抵诸罗。合兵会剿。乃亦并未前进。看来常青、蓝元枚、总因持重怯懦。畏葸不前。常青不免蹈黄仕简覆辙。而蓝元枚迁延观望。亦与任承恩相仿。伊二人受恩深重。非如黄仕简之老病颓废。任承恩之少不更事者可比。若再事因循。其获咎将甚于黄仕简、任承恩矣。现在浙粤二省驻防绿营、及续调漳州兵。早已到齐。计此旨到时。节候又届深秋。暑气已减。雨水已稀。该将军惟当乘此兵力厚集。会合进剿。若俟福康安到彼。一举蒇功。伊二人将置身何地耶。至南路被胁从贼之人。俱请给腰牌归庄。该将军等、即应妥为抚慰。设法招集。遵照前旨。或令入伍。或令归农。俾闻风投出。解散贼党。方为妥善。　　

○戊申。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王、公、大臣、官员、及蒙古王、贝勒、贝子、公、额驸、台吉等、行庆贺礼。　　

○庚戌。谕军机大臣等、昨据书麟奏到安徽省收成分数其约收十分者、系芜湖一县。九分者、系歙县、休宁等八县。八分者、系婺源、祁门等八州县。而于通省收成共有几分。并未提及。且被水之亳州、蒙城等州县。是否尚有几分收获之处。亦未详确查明。著传谕书麟、即将安徽通省秋成。合算实有几分。并被灾州县收获情形若何。详查分晰具奏。以慰廑念。　　

○又谕据李奉翰奏、查勘邵伯上下堤工漫水情形一摺内称、东岸堤工内。仲家庄漫水一处。四堡营房头漫水一处。周家沟迤下漫水一处各宽五六十丈黑鱼塘漫水一处。宽四十余丈经由甘泉县西北隅、及泰州、兴化二州县境内。现在赶运料物。一面盘镶裹护。一面进占堵筑等语。此次邵伯上下堤工漫水。均系漕运经由之路。现在回空粮艘。络绎南下赶回水次。关系紧要。乘此秋令水落之时。且系运河堤岸。堵筑尚易为力。著传谕李世杰、李奉翰、督率将备厅县各员。将应用料物。上紧赶运。分投趱堵。务期及早速竣。至甘泉、泰州、兴化等州县境内地方。据奏民人见湖水盛大早已迁移高阜。并未伤损人口。早稻中稻、俱先经收割登场惟晚禾尚未全行刈获等语。著传谕李世杰、闵鹗元、督饬所属、将被灾各州县。确切查明。实力抚恤。毋致一夫失所。其桥梁驿路、冲塌残缺之处。并著赶紧修理。俾文报往来。不致迟误为要。　　

○又谕、本日图萨布奏雨水情形一摺。称省城、及近省各地方。六月初三、初五、六、等日俱获细雨。十一十六、等日。复得中雨。初二、及二十六、二十八、等日。大沛甘霖。低田现已沾足。高田亦觉滋润等语。是该省雨泽频沾。收成可望。而摺内复称再得透雨。晚禾方可一律插齐。则又似有望雨情形。何以该抚所奏。前后互异。殊未明晰。著传谕图萨布、即将该省是否甘雨一律普沾。及间有缺雨之处。今得雨否。或成灾否。查明详晰具奏。毋得稍有讳饰。寻奏、粤东滨海地方。沙多土少。雨水难蓄易消。六月间、虽节据各属报得透雨。仍有续望雨泽。补行栽插之处。至七月后、连获大雨数次。高低田亩均已沾足。先后插莳齐全。间有高地不能积水之处。农民亦改种杂粮。即使收成未能一律稔熟。可无虑成灾。得旨、览奏俱悉。　　

○又谕曰、魏大斌援应诸罗。而邱能成所押粮饷火药仍被贼匪梗阻。不能前进。看来竟系贼人狡计。将魏大斌放出重围。听其入城。仍将粮饷截断。道路梗阻。则柴大纪虽与魏大斌会合。仍不能剿散贼匪。而诸罗添此应援之兵粮饷又被截断。更恐军粮不给。著常青、李侍尧、将所运诸罗粮饷火药。究竟仍在鹿仔草或系全行运到。及鹿仔草道路、曾否打通、不致梗阻之处。迅速驰奏。又据李侍尧奏、徐鼎士禀称、令鹿仔港大兵密订进期。在大肚溪等处声援。而徐鼎士分兵两路。一攻大肚一攻乌日庄。断贼左右。乌日一破。即以大炮轰击大里杙。使贼人腹背受敌。又可乘高而下。为捣穴擒渠之要策。蓝元枚、前已有旨、令其统兵径赴诸罗。会合常青、柴大纪。今大甲一路既有可乘之机。该参赞又当与徐鼎士速行订期夹攻。直捣贼巢用兵之道。原贵相机而动。不必拘泥前旨。著李侍尧、蓝元枚、传谕徐鼎士、若能督率兵民乘机进剿。倾其巢穴则逆匪夥党。闻风解体。更无难迅速扫除扑灭。是平台之功。徐鼎士实为第一。将来受朕恩眷岂复可量耶。徐鼎士务须倍加努力速成大功。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十六

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。八月。辛亥。上自避暑山庄启銮。幸木兰。　　

○是日、驻跸中关行宫。　　

○壬子。谕曰、喀尔喀公品级车登达什系成兖扎布世子占楚布多尔济之子。著加恩授为辅国公。在乾清门行走。　　

○是日、驻跸波罗河屯行宫。　　

○癸丑。谕军机大臣等、据明亮等奏称、老格等带领官兵。追捕燕起。至硕提地方。分守要隘。饬令喀哩提金部落之沙呢雅斯等、将燕起擒获等语。老格带兵追剿燕起。虽非亲自缚获。究系伊措置有方。劳绩懋著。加恩赏给副都统衔。遇缺即补。仍赏银一百两。并给云骑尉世职。喀哩提金部落之沙泥雅斯、萨玛齐讷德尔默特、伯克特木尔等、俱著赏给四品顶带花翎。并分赏银两。现在燕起业经解至喀什噶尔。明亮等、须派妥干员弁。速解来京。勿致中途稍有疎失。
  </div>
  <div class="pagination">
   <a href="清实录乾隆朝实录_page1637.html">
    上一页
   </a>
   <span>
    ...
   </span>
   <a href="清实录乾隆朝实录_page1633.html">
    1633
   </a>
   <a href="清实录乾隆朝实录_page1634.html">
    1634
   </a>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <a href="清实录乾隆朝实录_page1637.html">
    1637
   </a>
   <span class="current-page">
    1638
   </span>
   <a href="清实录乾隆朝实录_page1639.html">
    1639
   </a>
   <a href="清实录乾隆朝实录_page1640.html">
    1640
   </a>
   <a href="清实录乾隆朝实录_page1641.html">
    1641
   </a>
   <a href="清实录乾隆朝实录_page1642.html">
    1642
   </a>
   <a href="清实录乾隆朝实录_page1643.html">
    1643
   </a>
   <span>
    ...
   </span>
   <a href="清实录乾隆朝实录_page1639.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
