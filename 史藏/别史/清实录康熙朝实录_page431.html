<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 431 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 431 页/共 681 页</h1>
    <div class="content">
○免浙江宣平县、康熙三十六年分雹灾额赋有差。　　

○己酉。上驻跸完县　　

○庚戌。上驻跸曲阳县镇里。　　

○辛亥。上驻跸阜平县张家庄。　　

○谕户部、据山西巡抚倭伦奏、平定州等十一州县、连年歉收、米价腾贵、民间乏食、朕心深为轸念。此十一州县所欠康熙三十六年钱粮、行令该抚查明到日蠲免。并将各仓所贮米谷、即行赈济。毋致流离失所、有妨耕种。　　

○壬子。上驻跸龙泉关。　　

○以征噶尔丹功议叙、封厄鲁特贝勒巴图尔额尔克济农子云木春、为辅国公。　　

○理藩院题、振武将军孙思克。解到厄鲁特憨都、及其妻女男妇、共十人。据憨都云、我系杜哈尔阿喇布坦亲兄、噶尔丹族侄。乌阑布通之战、与噶尔丹、同败于王师。往投策妄阿喇布坦、将我拘禁七年、尽取我属裔。后噶尔丹败于昭莫多、我兄子滚楚克、率四十户人投策妄阿喇布坦。策妄阿喇布坦、乃释我、交与滚楚克。我率属下百余户人、内向逃来、至斋力纳木地方、因雪大不能行、故尽留众人。至巴尔库尔地方、为郭帕白克所执、送振武将军孙思克解部。得上□日、憨都远来归朕、殊可怜悯。著授为台吉。附镶黄旗察哈尔佐领中安插。　　

○癸丑。上驻跸菩萨顶。　　

○甲寅。春分。朝日于东郊。遣刑部尚书傅腊塔行礼。　　

○乙卯。大计天下官员。卓异官五十四员、贪酷官四十员、不谨官七十一员才力不及官六十九员、罢软官二十员、年老官一百三员、有疾官八十三员、浮躁官六十二员、分别升赏处分如例　　

○丙辰。孝康章皇后忌辰。遣官祭孝陵　　

○上回銮。驻跸五台县。时厄鲁特亲王扎什巴图尔等、随驾巡幸。至是、遣还。扎什巴图尔等、以受恩深重、感激叩辞而去。　　

○丁巳。上驻跸龙泉关。　　

○戊午。上驻跸阜平县张家庄。　　

○己未。上驻跸曲阳县镇里　　

○庚申。上驻跸完县。　　

○免江南泗州、康熙三十六年分水灾额赋　　

○予故白都纳副都统舒述、祭葬如例　　

○辛酉。上至保定府登舟。泊东门外　　

○壬戌。御舟泊清苑县、张家庄　　

○癸亥。御舟泊新安县郭里口　　

○予故汉军副都统费仰古、祭葬如例　　

○甲子。遣官祭先农之神。　　

○遣官祭历代帝王　　

○御舟泊霸州苑家口　　

○乙丑。以故奉恩将军希常子申德袭爵。　　

○升云南粮储道张仲信、为广东按察使司按察使。　　

○户部议覆、广西道御史张泰交疏言、山东济南、兖州、青州三府属、泰安等州县、连岁灾荒巡抚李炜、并未奏闻、请敕该抚速行赈恤。应如所请。得上□日、此事情、尔部保举贤能司官二员、前往会同该抚赈济。　　

○丙寅。上驻跸固安县。　　

○丁卯。上回驻畅春园。　　

○戊辰。上回宫。诣皇太后宫、问安。　　

○己巳。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○庚午。上奉皇太后幸畅春园　　

○谕大学士等、山东巡抚李炜、居官不善地方饥馑、百姓乏食竟不奏闻。及至言官参奏、始行具疏朕为人君、于国计民生、日切存心、详加审虑。李炜身任巡抚、不知抚恤百姓、著革职　　

○又谕大学士等、遣户部曾经保举司官二员、于被水灾沿河之保定、霸州、固安、文安、大城、永清、开州、新安等州县截留山东、河南漕粮、每处运致一万石积贮。俟米价腾贵时、平价粜卖。　　

○又谕大学士等、霸州、新安等处、此数年来、水发时、浑河之水、与保定府南之河水、常有泛涨。旗下及民人庄田、皆被渰没。详询其故、盖因保定府南之河水、与浑河之水、汇流一处、势不能容、以致泛滥。浑河、著原任河道总督于成龙往察。保定府南河、著原任河道总督王新命往察。作何修治、令其水自分流、详勘绘图议奏。今值农事方兴、不可用百姓之力。遣旗下丁壮、备器械、给以银米、令其修筑。伊等往时、部院衙门司官、笔帖式、酌量奏请带往。于十日之内、即令启行。　　

○升狭西西宁总兵官韩弼、为銮仪卫銮仪使。调西安右翼副都统阿兰台、为西宁总兵官。　　

○辛未。孝昭皇后忌辰。遣官祭陵　　

○升镶黄旗满洲副都统觉罗树庶、为正蓝旗满洲都统　　

○调江西南昌总兵官叶日芳、为南戆总兵官。升孝陵副将石如璜、为江西南昌总兵官。真定副将张大受、为湖广沅州总兵官。镶红旗参领吴洪、为四川川北总兵官。京口水师副将周洪昇、为广东南澳总兵官。甘肃提标中军副将魏勋、为狭西凉州总兵官　　

○兵部议覆、四川巡抚于养志疏言、蜀省协饷、每年至六七十万两、未曾另设夫役运送。请照各省协饷例、每年拨银二千两、雇夫运饷。查云贵等省、并未设运送协饷夫役、应无庸议。得上□日、四川驿路、居民稀少、非他省可比。此给发运送协饷夫价、著照该抚所题行。　　

○工部议覆、漕运总督桑额等会勘开浚下河条奏。一、高邮湖之水势宜分。一、车儿埠入海之口宜开。一、丁溪入海之口宜通。一、小海场入海之口宜开。一、草堰场洩水之闸宜增。一、运河之水势宜分。应令将各项工程、估计具题。从之。　　

○河南巡抚李国亮疏言、荥泽县城、北临黄河、丹沁二水、会归黄流、逼城甚险。旧荥阳郡基址高阜、请将县城、移建此地、以免冲决从之　　

○壬申。直隶巡抚沈朝聘、以老病乞休。允之。　　

○命原任何道总督于成龙、以总督管直隶巡抚事。以兵部督捕右侍郎李鈵、为山东巡抚　　

○乙亥。上自畅春园回宫　　

○以原任黑龙江副都统因病告休拉自为镶黄旗蒙古副都统　　

○以征噶尔丹功议叙、封鄂尔多斯贝勒松阿喇布、为多罗郡王。公杜楞、为固山贝子。　　

○升山西按察使囊吉里、为甘肃布政使司布政使。监察御史觉罗巴哈布、为山西按察使司按察使。　　
</div>
    <div class="pagination">
<a href="清实录康熙朝实录_page430.html">上一页</a><span>...</span><a href="清实录康熙朝实录_page426.html">426</a><a href="清实录康熙朝实录_page427.html">427</a><a href="清实录康熙朝实录_page428.html">428</a><a href="清实录康熙朝实录_page429.html">429</a><a href="清实录康熙朝实录_page430.html">430</a><span class="current-page">431</span><a href="清实录康熙朝实录_page432.html">432</a><a href="清实录康熙朝实录_page433.html">433</a><a href="清实录康熙朝实录_page434.html">434</a><a href="清实录康熙朝实录_page435.html">435</a><a href="清实录康熙朝实录_page436.html">436</a><span>...</span><a href="清实录康熙朝实录_page432.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
