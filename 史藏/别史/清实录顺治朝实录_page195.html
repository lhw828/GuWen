<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 195 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 195 页/共 242 页</h1>
    <div class="content">
○是日、皇子薨。生甫四月。未命名。行第四。上召诸内大臣谕曰。兹者皇子薨逝。尔等将无谓朕因此感伤。朕前以皇太后圣体违和。时刻忧念。今皇太后圣体大豫。此真无疆之庆。于愿至足。岂复以此幼子感怀。向襄亲王薨时。尚反覆忖度。恐皇太后悼伤。勉强抑忍且生死从来定数。焉能有违。朕念切国家。仰副我皇太后之心。安敢过为伤念。亦非强为之词、而有动于中也。卿等宜知此意。诸臣奏曰。臣等正以皇上感伤为虑。今闻谕上□日、不胜欢慰。　　

○库尔喀部落塔尔善等贡貂裘花黑狐皮。使犬国头目替尔库等、贡花黑狐皮。并赏赉如例。　　

○升吏部副理事官吴弩春、为本部理事官。　　

○升广东驿传道副使毕振姬、为浙江布政使司参政、分守金衢道。河南卫辉府知府郑茂泰、为广西按察使司副使、宾州兵备道。　　

○以正蓝旗满洲副理事官诺木齐、为护军参领。　　

○癸亥。升工科都给事中陈协、为太仆寺少卿。　　

○升福建督粮道参政刘兴汉、为湖广按察使司按察使。广东高州府知府罗丽辰、为两浙都转运盐使司运使。河东运同徐化龙、为福建都转运盐使司运使。　　

○甲子。以阿达哈哈番周师忠、为广西布政使司参政、管分守左江道参议事。从经略洪承畴荐举也。　　

○巡抚南赣都察院右佥都御史佟国器考满。加考察院右副都御史衔。荫一子入监读书。　　

○以正黄旗满洲阿达哈哈番吴尔嘉齐、为甲喇章京。　　

○丙寅。补服阕内翰林国史院学士梁清宽、编修吴正治、原官。　　

○升大理寺卿周召南、为都察院右副都御史、巡抚延绥、赞理军务。　　

○江宁巡按刘宗韩疏报、孝子、六安州民张奋志。父愈、明季任四川布政使司理问。客死蜀中。遭兵燹、音问隔绝。奋志孑身寻父。往来跋涉不避虎狼。于白骨堆内、刺血认识遂负父骸而归。太湖县贡生章于国、十□山戊不□时。父母俱病。泣血祈请得痊。后贼陷城母溺死城南积尸如山遍觅不获。环塘号泣。母尸僵立水中。忽作跃状遂赴水负尸而出。六合县生员沈希孟、幼孤事母尽孝。值寇至、弃妻子。负母奔脱。又遇舟覆。力获其母得全。节妇、怀宁县生员汪之翰妻陈氏。汪宁县民张善妻宣氏。上元县民江良机妻徐氏。虹县儒士周振楚妻高氏。宿州民妻卞氏。太和县儒士陈兰舟妻高氏。邹延庆妻范氏。和州民吴自濂妻蒋氏。皆少寡守节。抚孤成立。烈妇、歙县民吴沛妻黄氏。年十三。刲股疗母病。及适沛。沛病、复刲股疗夫。迨殁、即绝粒而死。灵璧县儒士周之璋妻王氏。夫亡、自经殉节。桐城县生员江迥妻夏氏。夫就省试客死。氏闻讣、绝粒死。怀远县生员李本妻段氏。明季遭兵乱。被胁、大骂不辱。遂遇害。旴＜日台＞县民王臣赓妻齐氏。年十九。夫亡、葬毕。沐浴更衣。从容自缢。贞女、江浦县民赵世美女。幼许配刘以谦。未嫁。以谦殁、女誓死守节。归夫家营葬。奉孀姑尽孝。年五十有五。蒙城县民陆濂女。幼许配庞浴子。未嫁。婿殁、矢志不贰。孝养父母终身年七十有一。烈女、亳州民张氏女。年十四。持镰刈草。邻人逼污之。女喊骂不从。被杀。义夫、六合县故明游击陈燮。从征远出。妻亡、誓不再娶。俱请照例旌表。事下所司。　　

○丁卯。万寿节免行庆贺礼　　

○遣官祭太庙、福陵、昭陵。　　

○遣官祭真武、东岳、城隍之神　　

大清世祖体天隆运定统建极英睿钦文显武大德弘功至仁纯孝章皇帝实录卷之一百十四



大清世祖体天隆运定统建极英睿钦文显武大德弘功至仁纯孝章皇帝实录卷之一百十五　　

顺治十五年。戊戌。二月。戊辰朔。祭大社大稷上亲诣行礼。　　

○以镶红旗满洲精奇尼哈番硕塞纳、为护军参领　　

○升陕西分守关内道参议宋杞、为本省按察使司副使、分巡洮岷道。　　

○己巳。厄鲁特部落阿巴赖诺颜等贡马。宴赉如例。　　

○庚午。补服阕内翰林弘文院检讨李昌祚、原官。　　

○礼部磨勘丁酉科乡试朱卷。劾奏违式各官。河南省考试官黄鈊、丁澎、用墨笔添改字句。山东省同考官同知袁英知州张锡怿、知县唐瑾、吴暹、何铿、章贞、用蓝笔改窜字句。山西省考试官匡兰馨、唐赓尧、批语不列衔名。俱属疎忽。得上□日、俱著革职逮问。　　

○掌河南道御史上官鉝劾奏、江南省同考官舒城县知县龚勋、出闱后。被诸生所辱。事涉可疑。又有中式举人程度渊者、啧有烦言。情弊昭著。应详细磨勘、以厘夙奸。得上

□日、著严察逮讯。　　

○壬申。立兴京显佑宫碑。文曰自古帝王、统御天下。必以仁义为本。尤懋昭恭肃崇祀明神盖期国祚熙昌俾兆民、罔不康宁也。钦惟神莫大于昊天。而事莫隆于开创。虔恪之心、益当倍于寻常。惟兹兴京所建显佑宫、始于我朝缔造之初、以为昭事上帝之所。所关甚重。运祚灵长。神实启之。臣民瞻仰。神实迪之是以国家膺图。御箓固我太祖武皇帝太宗文皇帝开骏业而肇鸿基本仁德而施政教所致然荷兹天眷者岂非诚敬万灵、怀柔河岳之故欤。夫天无所不在事天之心、即宜无时不谨谨稽王业所自始。地擅神皋。溯祖德所潜通歆居上帝。朕夙夜寅恭。冀登上理眷念受命发祥之地。益深钦天率祖之思。已命所司缮整维新春秋禋祀。载表功德树丰碑以传不朽。于戏艰难不昧常怀对越之诚丹雘丕彰永保冈陵之固后之子孙臣庶、其无忘朕敬事之意焉　　

○升山西岢岚道副使马叶曾、为福建布政使司参政、督粮道。广东岭东道参议李文煌、为湖广按察使司副使、分巡下荆南道。山西河东道参议吴嵩允、为广东按察使司副使清军驿传道。陕西巩昌府知府刘芳声、为广西按察使司副使、分巡桂林兵备道。湖广上江道佥事戴玑、为陕西布政使司参议、分守西宁道。　　

○癸酉。三等辅国将军琶帕卒。谥怀愍　　

○甲戌。遣官祭三皇庙。　　

○命刑部尚书白允谦、吏部左侍郎禅代、右侍郎王崇简、礼部左侍郎李奭棠、兵部左侍郎额黑里、刑部右侍郎阿思哈、都察院左副都御史傅维鳞、户部启心郎巴格、往直隶八府、分路赈济。各给敕谕关防　　

○乙亥。皇太后圣寿节。免行庆贺礼　　

○丙子。升浙江左布政使张缙颜、为工部右侍郎　　

○丁丑。遣内院大学士额色黑、祭先师孔子　　

○工部右侍郎布丹、引疾乞休。不允。　　

○戊寅。日有抱气。青赤黄色。　　

○工部尚书管吏部左侍郎事朱鼎延、请假省亲。允之。　　

○授假满翰林院庶吉士宋德宜、为内翰林秘书院编修。　　

○庚辰。谕礼部前因丁酉科顺天中式举人、多有贿买情弊。是以朕亲加覆试。今取得米汉雯等、一百八十二名。仍准会试。苏洪浚、张元生、时汝身、霍于京、尤可嘉、陈守文、张国器、周根邰等八名文理不通俱著革去举人。尔部即传谕行。　　

○授殉难拜他喇布勒哈番陈守礼、曾大名、各一拖沙喇哈番。以守礼子有仁、大名弟汝灿、袭职　　

○直隶巡抚董天机疏报。节妇、大兴县民徐有道妻陈氏、年二十八、丧夫。事翁姑孝。姑病。焚香祝天请减己算以延姑寿抚孤。成立苦节五十余年。静海县生员沙毓珍妻李氏、年二十三、夫殁遗腹仅三月。家贫。氏织席赡养翁姑翁姑殁祭葬尽礼守节四十余年。钜鹿县吏刘世相妻霍氏、夫死年二十三。遗孤五□山戊不□。氏采薪纺绩度日。后遇贼被执。断发毁容。不为所辱。守节四十余年。孝子刘希贤、甫七龄。父殁。庐墓三载。事孀母霍氏至孝。母被贼执。捐躯保母。贼义释之。俱请照例旌表。事下所司。　　

○辛巳。复户部左侍郎王弘祚原降三级以督修赋役全书告成也　　

○壬午。升左春坊左庶子艾元徵、为内翰林秘书院侍读学士转右春坊右庶子张士甄、为左春坊左庶子、兼内翰林秘书院侍读升内翰林国史院编修吴正治、为右春坊右庶子、兼内翰林。弘文院侍讲　　

○癸未。命内翰林国史院大学士傅以渐、秘书院学士李霨、为会试考官。　　

○升山东沂州道佥事李茂、为山西按察使司副使、易州道。登州府知府李经国、为山西按察使司副使、岢岚道。山西冀宁道佥事冯嘉会、为本省布政使司参议、分守河东道。河南驿传道佥事郭四维、为陕西布政使司参议、分守关内道。山西大同道佥事相有度、为广东布政使司参议、分守岭东道。补服阕河南提学道佥事李愫、为湖广按察使司佥事、上江防兵备道。　　

○甲申。朝日于东郊。遣公额尔克戴青行礼　　

○初、刑部左侍郎杜立德劾内院学士胡兆龙、罔上行私目无功令权势倾人甲午中一弟兆麟、今科中一弟兆凤、都城有一龙当道、麟凤齐鸣之谣。兆龙因臣同满汉官审理、科场弊端、恐难自掩。乃借端陷害。以臣弟立本等业师朱以忠、回家自缢。兆龙主使朱持正、朱敦厚等告讦、又首传连名帖、为朱姓请托。令吏部侍郎王崇简、内院侍读张永祺、署名。巧行诬害。并乞睿鉴以儆权邪奉上□日、著兆龙、崇简回奏。寻兆龙、崇简、回奏辩白。永祺亦疏奏、并无传帖署名事。于是下吏部察议寻议、杜立德参款不实。妄行渎奏。应革职。援赦宽免从之　　

○免顺天府武清、漷县十四年分、水灾额赋。　　

○礼部议覆、福建道御史赵祥星疏言、会试大典、剔弊宜严。第一场四书五经题目。请钦定密封送入内帘。刻印颁发。其二三场题目。体裁既繁。仍责令主考官、照例拟出。得上□日、第一场四书题目。候朕颁发。余著考试官照例出题。　　
</div>
    <div class="pagination">
<a href="清实录顺治朝实录_page194.html">上一页</a><span>...</span><a href="清实录顺治朝实录_page190.html">190</a><a href="清实录顺治朝实录_page191.html">191</a><a href="清实录顺治朝实录_page192.html">192</a><a href="清实录顺治朝实录_page193.html">193</a><a href="清实录顺治朝实录_page194.html">194</a><span class="current-page">195</span><a href="清实录顺治朝实录_page196.html">196</a><a href="清实录顺治朝实录_page197.html">197</a><a href="清实录顺治朝实录_page198.html">198</a><a href="清实录顺治朝实录_page199.html">199</a><a href="清实录顺治朝实录_page200.html">200</a><span>...</span><a href="清实录顺治朝实录_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
