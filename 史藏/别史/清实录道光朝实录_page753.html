<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 753 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 753 页/共 848 页</h1>
    <div class="content">○太宗文皇帝忌辰。遣官祭昭陵。　　

○幸圆明园。　　

○己亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等、行庆贺礼。　　

○御同乐园。赐皇子及王以下文武大臣蒙古王公额驸等食。　　

○以阿齐乌苏开垦出力。命散秩大臣衔头等台吉阿奇木伯克哈里咱特、在乾清门行走。并下部议叙。遣戍已革总兵官李廷扬等、扣满三年释回。　　

○庚子。太祖高皇帝忌辰。遣官祭福陵。　　

○谕军机大臣等、邓廷桢奏、遵旨覆奏接仗情形、及停止续调官兵一摺。览奏均悉。此次贼番胆敢抢掠口粮。伤害兵丁。经官兵等分路剿捕。歼毙甚众。其硫磺沟等处贼番。亦均逃窜无踪。正当乘其穷蹙之时。尽力掩捕。著胡超选带弁兵。前赴二寺滩一带。细加排摉。一面将居民妥为安抚。不准官兵等以摉拏番贼为名。致滋扰累。但不可稍存松懈。致贼匪乘间兔脱回巢。空劳兵力。现在各营官兵。不下五千余员名。业已足敷调遣。所有续调之官兵二千三百余员名。自应概行停止。至贼番种类繁多。此次滋扰。究系何处番贼。仍著随时查访具奏。其中必有回民汉奸。从中勾结滋事。务即设法严拏惩办。惠吉此时计已到任。一切剿捕情形。著与胡超通盘筹画。悉心妥办。以期绥靖边陲。克副委任。将此各谕令知之。　　

○辛丑。上奉皇太后幸同乐园。进膳。　　

○赐皇子及王以下文武大臣蒙古王公额驸等食。　　

○调云南巡抚郑祖琛、为福建巡抚。山西巡抚梁萼涵、为云南巡抚。福建巡抚吴其浚、为山西巡抚。　　

○壬寅。上诣安佑宫行礼。　　

○癸卯。户部议准、江西巡抚吴文镕疏报、广丰县开垦田一顷十六亩有奇。照例升科。从之。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○乙巳。遣官祭关帝庙。　　

○遣官祭昭忠祠。　　

○丙午。上诣绮春园问皇太后安。　　

○谕内阁、程矞采奏、卫河水势渐落。请多备剥船接运等语。著讷尔经额、即饬天津道、封雇宽大民船。迎至天津以南安陵以北一带水次。剥运抵通。俾江广在后漕船。及时南下。免误回空。毋稍迟忽。　　

○江南河道总督潘锡恩奏、高堰山盱二厅。临湖石工后身。向筑灰土。因遭风浪。往往掣刷宽深。填补多费。经前河臣麟庆奏准、于灰土后添铺碎石。惟此项需用甚钜。仍难一劳永逸。现仍饬属按照旧规。一律补筑灰土。以节糜费。得旨、所办固是。务当核实。慎之。　　

○以翰林院侍读德惠、充日讲起居注官。　　

○丁未。谕军机大臣等、据卓秉恬等奏。现因查拏教匪王寿荣所供之延庆州廪生王姓。适有现在昌平州高立营教书之山东济南府临邑县人杨玉基即杨丕基、又济南府章邱县人柏俭亭、一闻此信。即行解馆回家。形迹可疑等语。著崇恩密派妥员。速拏杨玉基即杨丕基、柏俭亭、到案讯明。如有习教情事。即行解交直隶总督归案审办。原摺著钞给阅看。将此谕令知之。寻奏、杨玉基即杨丕基、柏俭亭、俱拏获到案。讯与王寿荣素不相识。前因农忙。解馆回家。王寿荣因穷极无聊。捏造图式。希冀惑人敛钱。现由张士魁刻字铺摉出图板。上有王寿荣著字样。此案除杨玉基等无庸议外。王寿荣合依律发回城给大小伯克为奴。张士魁杖八十折责发落。下部议。从之。　　

○命陕甘总督惠吉、拨银二万二千四百九十八两有奇。解赴阿克苏。备道光二十七年经费。　　

○戊申。谕内阁、宝兴奏、请宽免失察习教处分等语。此案李一原等、习教传徒。蔓延各省。经四川各州县查知。究出前情。分咨饬缉。将首夥各犯、次第弋获。首犯已明正典刑。各省亦多有破获。功过尚足相抵。所有各该州县失察处分。著加恩准其宽免。　　

○谕军机大臣等、上年据刘韵珂奏、口□佛＜?口兰＞哂有船驶至琉球。强留执事通事各一人在彼等语。当经降旨令耆英确切查明具奏。兹据耆英奏称、询据口□佛酋喇口□萼呢、声称系伊未到粤之先。兵头口□谢哂咡遣人前往。当于前赴通商各口之便。将该二人撤回。以后断不再令前往。并称尚有文书一件。续即送来等语。著俟耆英将该夷文书咨行到闽后。该督即转咨琉球国王知悉。将此谕令知之。　　

○己酉。谕内阁、德春等奏、卫河来源欠旺。水势有消无长。必须调用小米军船。及官民剥船。宽为接济等语。著直隶总督、即委天津道率领各项剥船。驰赴安陵一带。迎帮寄剥。俾各帮军船。即由安陵就近回空南下。如剥船再有不敷。即饬天津道设法添雇。以资应用。毋得稍有迟延。致滋贻误。　　

○又谕、德春等奏、江广帮船脱空迟延。请旨饬催一摺。据称湖北头帮、挽入直境。相距前帮、脱空五日。其二帮尚无入直消息。现在时候已迟。计霜降前十日回空例限。仅止二十余日。江广漕米、尚有六十余万石之多。此时帮船衔尾而来。已属赶办不及。似此节节脱空。必致耽延误事。著漕运总督、山东巡抚、直隶总督、严饬所属。设法筹催。添剥济运。务期速益求速。毋致有误回空例限。　　

○又谕、钟祥奏、豫提防险银两。采办碎石一摺。豫东河工、采办碎石银两。年年豫提。甚属不合。此次姑允所请。准其豫提丙午年例拨防险银十万两。分派各厅、购办碎石。限于来年桃汛内堆齐。如有短少迟延。即行严参惩办。嗣后仍当按例采办。不准再行援案豫提。　　

○护贵州巡抚罗绕典奏、拏获习教匪犯李元俸等、按律惩办。得旨、严密查缉。勿扰善良。勿留余孽。勉之。　　

○庚戌。旌表守正捐躯河南禹州民孙贵妻刘氏。　　

○辛亥。秋分。夕月于西郊。遣豫亲王义道行礼。　　

○予四川剿夷阵亡外委杨廷英、祭葬世职。兵丁王荣升等、恤赏如例。　　

○壬子。世宗宪皇帝忌辰。遣官祭泰陵。上诣安佑宫行礼。　　

○户部议准、江西巡抚吴文镕疏报、铅山县开垦田二十亩。照例升科。从之。　　

○癸丑。上诣绮春园问皇太后安。　　

○甲寅。工部尚书敬徵、因病解任。调礼部尚书特登额、为工部尚书。以正蓝旗汉军都统保昌、为礼部尚书。　　

○兵部左侍郎德厚、因病赏假。以礼部左侍郎连贵、兼署兵部左侍郎。　　

○乙卯。谕内阁、户部奏、铅运借支银两。核与例案浮多。请旨饬禁。并酌量变通旧章。以示限制等语。据称节年铅运各员应追借支等款。已积至十四万数千之多。若不即加整饬。势必纷纷效尤。更无底止。著山东巡抚、转饬铅运各员。嗣后请借银两。务须按照定例。核其应销银数在五百两以外者。止准借至五百两。其在五百两以内者。必使所借之数。无浮于应销之数。不得借至五百两。至让漕等事。尤当查勘确实。毋任冒滥。傥再率行借给以致无著。即照定例。将滥借之地方官、分别著赔。以杜浮冒而重支销。至所议各条。著云贵湖广、及沿途各督抚、一体遵照。实力奉行。毋稍冒滥。　　

○两江总督壁昌奏、验收沿江炮堤兵房各工。并演视新铸炮位。及后路接应兵势。调看新造水师操巡船只。查验福山新设镇营。校阅各营官兵技艺。并将裕课缉私事宜。与运司但明伦面为筹议。得旨、防堵操练。原非但明伦之责。然立贤无方。朕看其人颇堪讨论。卿其试行之。　　

○以定郡王载铨、管钦天监及算学事。　　

○以云南按察使赵光祖、为布政使。山西归绥道普泰、为云南按察使。　　

○丙辰。旌表守正捐躯山西平定州民胡万钟女焕娃子。　　

○丁巳。上莅寿恩固伦公主园。　　

○遣官祭贤良祠。　　

○谕军机大臣等、惠吉奏、贼番窜赴西路抢扰。派兵驰往剿捕一摺。贼番经连次歼击之后。知甘凉一带有备。复窜至西路。乘间抢掠。伤害边氓。现经添遣官兵、前后兜歼。而巴思洞一带。有通透肃州边卡路径。尤为扼要之区。著惠吉飞饬带兵将弁。即由巴思洞一带取道。跟踪掩捕。并著总兵恒安、饬催原派将弁。迅速进击。仍酌带官兵。亲往策应。两路并力兜捦。庶免分奔逃窜。该督正当乘此天气和暖之时。督饬将弁、前后夹攻。务期悉数歼除。毋致再令滋扰。是为至要。将此谕令知之。　　

</div>
    <div class="pagination">
<a href="清实录道光朝实录_page752.html">上一页</a><span>...</span><a href="清实录道光朝实录_page748.html">748</a><a href="清实录道光朝实录_page749.html">749</a><a href="清实录道光朝实录_page750.html">750</a><a href="清实录道光朝实录_page751.html">751</a><a href="清实录道光朝实录_page752.html">752</a><span class="current-page">753</span><a href="清实录道光朝实录_page754.html">754</a><a href="清实录道光朝实录_page755.html">755</a><a href="清实录道光朝实录_page756.html">756</a><a href="清实录道光朝实录_page757.html">757</a><a href="清实录道光朝实录_page758.html">758</a><span>...</span><a href="清实录道光朝实录_page754.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
