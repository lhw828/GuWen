<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1382 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1382 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之一千四十八


大清高宗法天隆运至诚先觉体元立极敷文奋武孝慈神圣纯皇帝实录卷之一千四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。正月。丁丑。谕、前据户部议驳、富勒浑等题销陕甘余丁支给本色米石。及滇、黔、湖广、三省绿营余丁。仍照长夫之例。支给米石。又自灌县雇骡。运送楸底米、一万四千五百余石。照商运开销脚价。均与例不符。难以准销二摺。户部所驳。俱为得理。因谕令富勒浑等将实在情形。明白回奏。兹据富勒浑等奏称、当日办理军需。因余丁有实带未带之异。其口粮遂有本色折色之分。有实丁者。支给本色。无实丁者。即支折色。其长夫一项。未经奏定折价以前。西路兵丁。业已照旧支给。当时事势。实难裁彻。乃军营共见共闻之事。至骡运一项。实缘彼时军粮孔急。用骡协济。承办各员。均系实支实发。皆臣等所深知各等语。所言自属实情。并非托词浮冒。所有富勒浑等题销军需余丁长夫、及骡运各案。俱著加恩准其开销。此后富勒浑等、务须实力稽核报销。不得因此次恩旨。任听各员违例冒销。致干咎戾也　　

○谕军机大臣曰、李侍尧奏、把总李有贵、在蛮墩卡盘获进口之奸民番起云。讯供解京等因一摺。所办皆合机宜。已于摺内批示矣。番起云、既系腾越州民人。乃敢潜赴缅地。转为贼匪进口探听内地信息。其情罪甚为可恶。俟解到时。严讯办理。看来奸匪进关探信。习以为常。前此虽有稽查关隘之名。而彰宝、图思德、各任内。皆未能实力整饬。各员弁因遂视为具文。漫无稽诘。致奸民无所忌惮。得以肆意出入。今该犯番起云、甫经进口。即被盘获。可见李侍尧认真董率之效。果能常如此留心。自不致有偷越漏洩之事。至所称缅匪现与暹罗打仗。木邦等处兵少。畏惧内地进剿。自属实情。因令沿边一带各镇协。于驻劄处所。每日施演枪炮。扬播军威。并令腾越州采买粮石。豫备军储。俾该匪闻风堤防悚息。亦可迫其恐惧输诚之意等语。所见亦是。兵法原贵虚虚实实。今虚张声势。实则静镇如常。使贼匪无从揣测。未为不可。但缅匪业已送出苏尔相。其事已完。所云纳降进贡之说。原可置之不问。俟其遣人到关。再行随机酌量办理。现在缅境、虽有与暹罗交兵之事。恐内地乘隙进攻。在匪众自不得不为此虑。但天朝抚驭外夷。全以威信为主。昨岁该匪送还苏尔相。其纳贡之请。亦曾檄饬允许。今若闻其有隙可抵。无故加兵。实属无名。朕必不为也。且缅地气候水土恶劣。我兵从前到彼。多因病伤损。实不值以有用之将士。轻掷疠乡。况军士如或临阵退缩。不难立寘重典。以申纪律。若疾病死亡。即本人亦非所愿。朕又安能以法绳之。是缅地之不宜用兵。朕计之甚熟。屡降谕旨极明。今虽闻缅地有内讧外衅之语。而该处天时地利。自当如故。断不可轻举妄动。昨亦谕知李侍尧矣。惟当严查关隘。时刻经心。勿以地广而或疎。勿以日久而或懈。所责成于李侍尧者如此。该督务宜善体朕意。时时董率所属。严查勤诘。一切妥协为之。至此次盘获番起云之把总李有贵。甚属出力。著交该督、即以千总用。俾沿边各员弁闻之。共知勉励。将此由六百里传谕知之。仍将询问线瓮团供词。及缅匪近日有无信息之处。即行覆奏　　

○宗人府、军机大臣等、议奏睿亲王等爵号事宜。一、睿亲王多尔衮、本无子嗣。从前曾将豫亲王之子多尔博、承继为嗣。后因定议罪案。业令归宗。今睿亲王既复宗支。应仍令多尔博一支继嗣。所复睿亲王爵。即令多尔博之四世孙淳頴承袭。世袭罔替。至淳頴承袭之公爵。毋庸另袭。其亲王应设佐领、及护甲等项。并交该衙门照例议办。其应补入玉牒之处。即查明补入。并交国史馆、将所著功绩。于原传添叙。其园寝。交该衙门、照亲王例勘估改葺。春秋致祭。一、豫亲王多铎、应遵旨追复亲王。还号为豫。一体配享太庙。其豫亲王爵。即令现袭信郡王之修龄承袭。亦世袭罔替。其应添改护卫等项。交该衙门、照亲王例办理。一、礼亲王等原封爵号。应永绍嘉名。勿令改易。所有现袭之康亲王。应复号为礼亲王。简亲王、复号为郑亲王。显亲王、复号为肃亲王。平郡王、复号为克勤郡王。至改复旧号之亲王、郡王。止就现在袭爵者为始。永远遵循。其从前原袭已故之康亲王等封号。俱无庸追改。一、通达、武功、慧哲、宣献、四郡王。应请交国史馆、查明事实。各补列传。一、睿亲王追复原封。并令世袭。信郡王改复豫亲王。均应照例另给册宝。至康亲王改复礼亲王。简亲王改复郑亲王。显亲王改复肃亲王。平郡王改复克勤郡王。其原给宝文、印文。应交礼部改镌。其册内。止须将奉旨年月、及改复封号增镌。毋庸另制。一、礼亲王、睿亲王、郑亲王、豫亲王、肃亲王、克勤郡王、现俱配享太庙。所有东庑叙次。礼亲王、应在宣献郡王之下。睿亲王等五王。以次叙列。从之　　

○戊寅。谕军机大臣等、据通政司奏、本月十三日。接收贵州巡抚图思德题本一箱。咨明于十二月十五日拜发。及查验本箱。系用河南巡抚封条。标明正月初六日期。开箱检查。内仍系贵州原箱。所贮本章包封等项。俱各损坏。再将传牌查看。系南阳县递至李岗桥地方。马惊跌坏。另换套箱。至裕州、叶县、襄城县、许州、尉氏县等处驿站。并无填注传牌等语。本章关系紧要。不容沿途私拆阅看。因著军机大臣、将原箱检阅。则随本夹板黄绳。俱已割断。副本包封。全行拆开。正本封套。亦拆动一半。即云马惊失跌。止应擦损外层包裹。不应绳断封开。明系途中有偷拆情弊。复令细检图思德原题四件。系汇报常平、社仓、京铅工价等三件。其一、系题升同知王雨溥、知县蔡五锡。查系直隶、浙江、两省人。均非河南籍贯。既无与该省关涉之事。又无参劾官员之本。何以途中欲行拆看。其故殊不可解。而割绳拆封。断非跌磕所致又难言无弊。未便颟顸了事。著传谕荣柱。即速逐站挨查。严讯确情。据实覆奏。并将裕州等州、县、相隔七日。因何未注传牌。及另加套箱之站。因何不出结申报。该抚加贴封条。因何不咨报通政司之处。一并查明具奏。将此由五百里传谕知之。仍著荣柱即速确查。毋致草率干咎。所有通政司原摺。著钞寄阅看。其拆动之夹板包封。一并发交查对审讯　　

○王廷赞奏、甘肃安西、凉州、巩昌、平凉、庆阳、各府属。于十一月初八、二十八、及十二月十一等日。得雪一二三寸等语。甘肃去冬得雪地方较少。且所得仅一二三寸。未为深透。虽该省不种宿麦。无藉滋培。但入春后、土膏脉动之时。若得普被祥霙。于布种田禾。更有裨益。现在京畿、及山东、河南、山西等省。均于正月初十、十一、得雪优渥。未识甘肃此时。曾否均沾。著传谕勒尔谨。即将该省有无续得春雪情形。迅速由驿覆奏。以慰廑念。将此由五百里谕令知之　　

○军机大臣等议覆、协办大学士尚书英廉奏称、各省营汛地方。遇有佥兵护解差使。其盘费、及修补器械等费。在所必需。而绿营中因无项可动。辄摊饷作费。累及众兵。致月饷仅余十之五六。请将各省朋马扣银。分给各标营。置产生息。作为差费等语。查朋扣一项。例作赏需。生息名目。久经停彻。所请佥兵差费。应交各督抚。于闲款、及存公零项。筹核酌给。奏明办理。从之　　

○己卯。上启銮。谒泰陵、泰东陵　　

○谕、朕此次恭谒泰陵、泰东陵。及三月清明节。恭诣祭谒。所有沿途经过地方。著加恩蠲免本年地丁钱粮十分之三　　

○是日、驻跸黄新庄行宫　　

○庚辰。谕军机大臣等、本日荣柱奏。开封、归德、等府。许、汝、等州。均于正月初十、十一、两日。普沾雨雪。自六七寸至一尺不等。处处优沾。农民欢忭异常等语。览奏欣慰。已于摺内批示矣。该省上年冬雪未能普遍。朕心深为轸念。今既瑞雪普遍优沾。于赶种春麦。甚为有益。第念汲、淇、临漳等县。上年秋收歉薄。曾降旨蠲免缓徵丁银。复令平粜常平仓谷。以资接济。今该三县、亦均得透雪。自可补种春麰。著传谕该护抚速饬该地方官。善为劝谕。令此三县农民。及时多种春麦。倘因歉收之后。购种稍艰。即查明酌借耔种。俾资力作。以示朕轸念穷黎至意。将此由五百里传谕知之　　

○又谕曰、徐恕奏、拏获峄县盐枭夥犯小王二。供称上年九月十一日。途遇孙大汉等。各推私盐小车。同走至峄县地方。闻在前盐车、被巡役拦住。经宋四夸子、令该犯前往探信。闻孙大汉等抢回盐车。恐被追拏。孙大漠同刁其三等。俱各分路逃往沿海、及河南、山西、潞安山等处躲避等语。孙大汉等、系此案盐枭首犯。胆敢拒捕伤差。不法已极。情罪甚为可恶。必当拏获到案审明正法。以示惩儆。今既据小王二供称、逃往豫省、及晋省之潞安山等处。著传谕巴延三、荣柱。密委妥员。并饬所属各地方官。上紧躧缉。务期弋获。审明具奏。不得视为邻省寻常通缉之案。仅成海捕空文。以致重犯兔脱。稍稽显戮。再峄县界、与江南之案徽相近。闻安徽之六安州。有六安山。与潞安声音相仿。小王二供内所称之潞安山。恐系六安山之讹。或孙大汉等就近潜窜该山。希图匿迹漏网。亦未可定。著传谕闵鹗元。密委妥员。前往留心访缉。毋任潜匿稽诛。将此由五百里传谕知之　　

○是日、驻跸半壁店行宫　　

○辛巳。驻跸秋澜村行宫　　

○壬午。谕曰、尚书袁守侗、派往四川。迎会侍郎阿扬阿、有查办事件。即著于行在驰驿前往。其川省民人胡佑、著交沿途地方官。迅速押解川省质讯　　

○谕军机大臣等、朕恭谒泰陵。本日于梁格庄途次。有四川叩阍民人胡佑、呈控泸州局士聂伦等、侵帑婪派一事。自应特派大员前往。秉公审讯务得实情。因思上年川省大足县民人黄玉芳、探告军需派累。特派侍郎周煌、阿扬阿、前往审办。昨据奏称、审案事毕。阿扬阿于正月初二日、自川省起身回京等语。计目下已在途次。所有今日胡佑呈词。及告示等件。已派尚书袁守侗、驰驿前往。迎会阿扬阿、同赴川省泸州。秉公审讯定拟具奏。将此由六百里传谕阿扬阿知之　　

○又谕曰、杨景素奏、准户部咨驳、粤海关徵收盈余税银。乾隆四十年分。比较前三年银数短少。请旨交臣严行核勘。随经选委道员。前赴该关。详确查明。实因是年洋船、较上届少到八只。货物又粗多细少。以致短绌。其所少银两。仍责令前任监督德魁赔补等语。海关税项之盈绌。自应视洋船之多寡。若此次洋船。较上三届、果俱少到。则税课自无从多收。并当加恩免其赔补。若到关洋船数目相同。仅言货物粗多细少。究系办理不善。托词回护。自应按数著赔。著交户部、会同总管内务府大臣。查明据实具奏　　

○又谕、本日钟音奏、温州镇总兵孟兆熊、来京陛见。遴委副将张继勋、署理镇篆一摺。所奏甚属迟缓。已于另摺批饬矣。孟兆熊于正月望间到京。起身回任。又已数日。而该督奏委署篆、及令起程陛见之摺。始行奏到。殊不可解。且据奏称、十一月十三日。接准部咨。即委副将张继勋前往署理。令孟兆熊交代起程。自应即于彼时、一面檄委。一面奏闻。岂有迟至月余。方行入告之理。必系忽不经意。遗忘具奏。及查出始补此摺。率是以往。则于地方公务。贻误必多。尚安望其实心整饬乎。朕尝谓满洲进士出身之人。无一好者。钟音平日似觉稍优。何以近来亦复如此。即此一节而论。其余亦不足信矣。嗣后务须实力痛改。毋再踵仍恶习。姑息市恩邀誉。致干咎戾。并著传旨申饬　　

○是日、驻跸梁格庄行宫。翼日如之　　

○癸未。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○大学士于敏中等奏、本月二十三日。孝圣宪皇后大事。已届初周。诸皇子及王公大臣等。持服期年。较从前以日易月之制。已属有加。一切悉应如常。其服色、朝珠、及穿用补褂蟒袍日期。并嫁娶宴会作乐之处。亦俱应如旧。得旨、本月二十三日。圣母孝圣宪皇后大事。业届初周。诸皇子及王公大臣等。已满期年。今既经查照旧例。一切自应如旧。其挂朝珠、及穿补褂蟒袍之处。以言朝廷礼有常经。万年体制所关。宜从此议。朕亦不能矫为过礼。至因尊敬朕躬而设。则朕于二十七月内。尚系素服。而臣工服饰如常。朕心实有所不忍对之。所有王公大臣等。如遇朕在宫内。及诸臣有事进朝。服色俱著照旧。如朕驻跸圆明园。非正朝可比。随往及奏事引见之大臣官员。仍照上年所议行。统俟过二十七月后。再行复旧。庶为心安理得。余依议　　

○甲申。上诣泰东陵。行期年大祭礼　　

○谕军机大臣等、前年补放鄂宝为漕运总督。因其尚在川省。办理军需奏销未竣。特令德保暂署总漕印务。仍传谕鄂宝。将所办北路军粮事件。自行稽核清楚。便可转交刘秉恬等核题。伊即来京请训。前赴总漕之任。今阅一载有余。鄂宝经手事件。自应办有就绪。德保原以福建巡抚暂署漕篆其闽抚本任。系钟音兼摄。钟音总督两省。浙江亦有应行巡查办理之事。未便令其久署抚篆。致令不能前赴浙省。著传谕鄂宝。速将经手军需案件。稽核清楚。造册移交富勒浑等核办。鄂宝即起程来京请训。速赴淮安。办理漕运事务。替出德保。迅赴福建巡抚之任。将此由四百里传谕鄂宝知之　　

○是日、回銮。驻跸秋澜村行宫　　

○乙酉。御前大臣参奏、御前侍卫护军统领普尔普、在行宫卡外远处住宿请旨办理。得旨、普尔普系御前侍卫、护军统领岂可如此远处住宿。甚属不堪。著摘去双眼花翎。不准在御前。令其在外行走　　

○改礼部左侍郎范时纪为副都统。调工部左侍郎谢墉为礼部左侍郎。以原任河南巡抚徐绩为工部左侍郎　　

○调直隶宣化镇总兵兴奎为山西大同镇总兵　　

○是日、驻跸半壁店行宫　　

○丙戌。军机大臣等议覆、乌噜木齐都统索诺木策凌奏称、哈密地方。命案与屯田事务。请照奏销之例径由乌噜木齐都统核奏。毋庸另报总督等语。查屯田与奏销。事同一例。应如所请。至命案不厌详慎。应令都统、总督会题。如紧要事件。该都统一面奏闻。仍一面知会总督核办。从之　　

○是日、驻跸黄新庄行宫　　

○丁亥。上还宫　　

○调正红旗护军统领靖海为镶白旗护军统领。以内阁学士永信为正红旗护军统领　　

○戊子。谕军机大臣等、据图思德奏、贵西道刘大悫。现在患病。恳恩准令解任回籍调理等语。所奏非是。向来道、府、遇有告病之事。督抚等于奏请解任摺内。附请应否准其回籍。俱系发交部议。该部以应否准其回籍两请内阁俱票拟双签请旨。朕无不准其回籍调理者。图思德何不照例办理。竟为专摺恳请回籍耶。且以一道员告病之事。而分作三摺陈奏。亦过于琐屑。图思德简任封疆有年。何尚不晓事理若此。著传旨申饬　　

○户部议覆、大学士管两江总督高晋奏称、漕船需用纤夫。前因雇夫间有盗窃。经有漕各督抚。遵旨议立夫头管束。至今率多窒碍。必须变通。此等纤夫。当帮船未到之先。势须常川守候。官无应给口粮。必致乘间逃散。而弁兵得藉口推诿。转于运务有误。请仍照乾隆二十四年谕旨。听运弁旗丁、自行酌办。沿河文武各官。严查匪类。晚间督率兵役支更。并令各船派水手二名。于本船击柝巡逻。如有怠惰疎防。各予严参。应如所请。得旨、依议速行　　

○大学士管云贵总督李侍尧奏、缅匪半载以来。并无纳款确信。当严禁通市。以杜偷越。至连年出防。不值每岁如此办理。今查有户撒、杉木笼、盏达三处。水土既佳。地形亦最扼要。拟于户撒、设一大汛。杉木笼、盏达、各设一小汛。与壤接缅匪之虎踞、天马、铁壁、铜壁等关。声势联络。足资防守。其兵祇须于南甸、龙陵、两处抽拨。自后出防。即可议裁。惟此时缅匪。尚在疑惧瞻顾。俟从缓相机办理。得旨、所办俱合机宜。余俟来京时。面谕　　

○己丑。谕、前据通政司奏、接收贵州省本箱。系用河南巡抚封条。本箱内原封俱经拆动。因命军机大臣检阅。则随本之夹板黄绳。俱已割断。包封亦俱拆开。显系中途有偷拆情弊。随降旨交荣柱确查。严讯实情覆奏。兹据荣柱奏称、此案先经南阳县路钊禀报、据马夫曹万义、以马惊坏箱具禀。即请前抚加封递送。但查包箱损破。绳索开断。而该马夫腿伤又不甚重。未可凭信。随密加访查。始知该马夫因坠马后。马即惊逸。当将本箱解放。将马赶回。至原路不见本箱。寻至小路。已被开视抛弃。该县即差役严缉。拏获贼犯马海运、马富宝、二名。讯据供称、上年十二月二十九日夜。同马富珍、在李岗桥地方。见有相只。起意偷窃。随携至小路坑边。将箱只拧锁启视。并将夹板绳索割断。撕破封皮。见其中皆系纸张。即行抛弃。并自认是夜尚随同马富珍偷窃另案布疋等情。所起赃物。业据事主识认。正贼无疑。现在饬拏马富珍务获审结。请将南阳县知县路钊。俟定案时。一并查明应议职名。送部议处等语。所奏情节已明。并无疑义。至该县路钊。以本箱关系紧要。先行禀请巡抚加封驰递。又因马夫所供情形。未足为据。随究出追赶马匹。遗失本箱。致为贼匪窃取拆看。并即拏获此案贼犯。讯得实情具报。所办尚属能事。自应免其交部。其余应议职名。仍著荣柱查明。交该部分别议处　　

○又谕、福建漳州镇总兵员缺紧要。著孙猛调补。所遗汀州镇总兵员缺。即著颜鸣皋调补　　

○谕军机大臣等、昨漳州镇总兵颜鸣皋。来京陛见。朕见其精神颓惰。询知现在患病。今日召见。复细察之。仍未向愈。似非急切所能痊可者。且年力亦渐就衰。漳州要缺。岂可令其在彼贻误。是以降旨令汀州镇总兵孙猛、与之对调。颜鸣皋、自乾隆三十八年陛见后。久未来京。朕无由知其近年精力奚似。前因钟音将伊奏调台湾。继复因年满调回内地。朕以其既能胜海外重镇。漳州自必相宜。遂将伊调补。初不知其有病也。今观其神情举动。必系久患风痰。并非暂时感冒可比。颜鸣皋至漳州后。钟音断无不常时接见。自应将其病势。据实奏闻。或请调简。或请勒休。方无忝督臣董察提镇之责。乃竟置之膜外。直待朕于召见时看出。钟音在闽。所司何事。又如前日孟兆熊陛见。业令起程回任。而钟音委署镇篆、及令交代起程之摺。始行奏到。可见钟音于闽省营务。全不关心。总督虽系统辖文武。而董察武职。尤其专责。况闽省海疆重地。营伍操防。最关紧要。今钟音于所属总兵。漫无考核。是其平日狃于满洲科甲陋习。自号文人。惟注意地方文员簿书期会之事。而于绿旗官弁之孰为优劣。营兵技艺之是否熟娴。一切置之不问。安望其实力整饬。岂朕委任封疆之意乎。钟音、著传旨严行申饬。至颜鸣皋所调之汀州镇缺。较漳州虽觉稍简。然亦非病躯所能卧理。著钟音留心体察。如颜鸣皋调任后。尚能奋勉供职。或病渐痊愈。尚可徐观后效。若衰病日增。事多废弛。必不可复事姑容。钟音即当据实奏请休致。毋稍袒徇干咎。将此由四百里传谕知之　　

○命仓场侍郎蒋赐棨、仍兼管顺天府府尹事务　　

○以广东按察使陈用敷为湖南布政使。调湖南按察使梁敦书为广东按察使。以江西吉南赣宁道塔琦为湖南按察使　　

○庚寅。吏部议覆、山西按察使李承邺奏称、定例吏部开列请简道府。必系冲繁疲难四项三项相兼之缺。而应行开列之员。其前任之繁简。到任之久暂。在所不计。殊无区别。请敕部臣分别办理等语。应如所请。嗣后遇请旨缺出。查系曾任繁缺、及调繁卓异。并从前原系保送繁缺者。准其开列。此外不得一例办理。从之　　

○大学士管两江总督高晋奏、乾隆四十一年八月内。经侍郎高朴、奏请将外省案犯画押原供。一并送部。经部议准。惟查外省命盗等件。遇不肖州县。因案涉疑难。或关承缉参处。往往刑逼无辜。甚且串供栽赃。以实其事。常有因其通报情节支离。另委员确究。及经上司提审。通案全翻者。是画押原供。本不足据。更恐上司拘泥。因此不加虚衷推鞫。转有不能昭雪之处。请仍照旧例。毋庸送部。得旨、所奏是。依议行　　

○辛卯。谕、据郝硕奏、逆犯王锡侯刊刻字贯。在吉安、南昌、二处。将失察之历任知县伍魁孝等、知府卢崧等。请旨革职。交部治罪一摺。所办未免过当。王锡侯妄刻字贯。为人首告。海成身任封疆。于书内大逆不法字样。竟未检阅。转称并无悖逆之词。其罪自应较重。至藩臬两司。随同巡抚办事。固有应得之罪。然较海成已可从轻。其历任失察之知府、知县。更非两司可比。其中并有现经升调离任者。若如郝硕所奏。将伊等悉行革职治罪。是因此一事。而通省罢斥多员。又非朕所谓不为已甚之意也。所有摺参各员。俱不必革职治罪。止须交部分别议处。此系朕格外加恩。各省地方官。当共加感惕。务须时刻留心查察。倘所属内。或有不法书籍。刊布流传。即行禀报督抚。严拏重治。若因此次宽宥。妄谓恩可屡邀。漫不知儆。嗣后别经发觉。必当从重办理。不能复为曲贷也。将此通谕知之　　

○谕军机大臣等、据索诺木策凌奏、办理河州逆匪案内发遣家口。现将各项只身。详加查核。其兵丁奋勉。户民淳朴。及云南各省发来人丁诚实者。按其年数。先行注册。酌定给配等语。自应如此办理。至所称、此内回妇不少。除发来本处。并旧有河州回民。不便给配等语。所办尚未妥合。所谓知其一不知其二。回民与百姓。均系赤子。自当一视同仁。无庸强生分别。使回众闻知。妄生疑惑。祇须俟该犯妇等到时。将其原系回民妇女。即酌量配给屯兵。其原系回民。或可将汉妇配给。不动声色。自行酌办。不必明示其故。方为妥善。将此传谕索诺木策凌知之　　

○调直隶正定镇总兵嵩安为浙江黄岩镇总兵　　

○是月。大学士管两江总督高晋奏、海门厅涨定天南沙地九万一千三百十三亩。前经绅士汪永和等、应募承买。兹已缴完地价。应准入额升科。其价银。请留为江宁各处行宫修费。下部知之　　
</div>
    <div class="pagination">
<a href="清实录乾隆朝实录_page1381.html">上一页</a><span>...</span><a href="清实录乾隆朝实录_page1377.html">1377</a><a href="清实录乾隆朝实录_page1378.html">1378</a><a href="清实录乾隆朝实录_page1379.html">1379</a><a href="清实录乾隆朝实录_page1380.html">1380</a><a href="清实录乾隆朝实录_page1381.html">1381</a><span class="current-page">1382</span><a href="清实录乾隆朝实录_page1383.html">1383</a><a href="清实录乾隆朝实录_page1384.html">1384</a><a href="清实录乾隆朝实录_page1385.html">1385</a><a href="清实录乾隆朝实录_page1386.html">1386</a><a href="清实录乾隆朝实录_page1387.html">1387</a><span>...</span><a href="清实录乾隆朝实录_page1383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
