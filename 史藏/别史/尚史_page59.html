<!DOCTYPE html>
<html>
<head>
    <meta charset="UTF-8">
    <title>尚史 - 第 59 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 59 页/共 91 页</h1>
    <div class="content">　　澣妇百里奚之故妻也百里奚为秦相堂上乐作所赁澣妇自言知音呼之搏髀援琴而歌者三其一曰百里奚五羊皮忆别时烹伏雌炊扊扅今日富贵忘我为其二曰百里奚初娶我时五羊皮临当别时烹乳鸡今适富贵忘我为其三曰百里奚百里奚母已死葬南谿坟以瓦覆以柴舂黄粱搤伏雌西入秦五羖皮今日富贵捐我为问之乃其故妻还为夫妇【风俗通今本无】

　　尚史卷七十六
<史部,别史类,尚史>
　　钦定四库全书
　　尚史卷七十七　　　　　列传五十五
　　镶白旗汉军李锴撰
　　说客传
　　苏秦　【苏代苏厉附】
　　苏秦者东周雒肠人也
　　索隠秦字季子葢苏忿生之后已姓国防作雒阳轩里人
　　东事师于齐而习之于鬼谷先生出游数嵗说周显王显王左右素习知苏秦皆少之弗信【史记】
　　乃之赵説李兑曰雒阳乘轩车苏某家贫亲老无罢车驽马桑轮蓬箧赢幐负书担囊触尘埃防霜露越河漳足重茧日百而舍造外阙愿见于前口道天下之事李兑曰先生以鬼之言见我则可若以人事兑尽知之矣苏秦对曰臣固以鬼之言见君非以人之言也李兑见之苏秦曰今日臣之来也暮后郭门借席无所得寄宿人田中傍有大丛夜半土梗与木梗闘曰汝不如我我者乃土也使我逢疾风淋雨壊沮乃复归土今汝非木之根则木之枝耳汝逢疾风淋雨漂入漳河东流至海汜滥无所止臣窃以为土梗胜也今君杀主父而族之君之立于天下危于累卵君聴臣计则生不聴臣计则死李兑曰先生就舍明日复来见兑也苏秦出李兑舍人谓兑曰臣窃观君与苏公谈也其辩过君其博过君君能聴苏公之计乎李兑曰不能舍人曰君即不能愿君坚塞两耳无聴其谈也明日复见终日谈而去舍人出送苏秦秦谓舍人曰昨日我谈粗而君动今日精而君不动何也舍人曰先生之计大而规髙吾君不能用也乃我请君坚塞两耳无聴谈者虽然先生明日复来吾请资先生厚用明日来抵掌而谈李兑送苏秦明月之珠和氏之璧黑貂之裘黄金百镒苏秦得以为用西入于秦秦孝公卒苏秦始将连横説秦恵王曰大王之国西有巴蜀汉中之利北有狐貉骏马之用南有巫山黔中之限东有殽函之固田肥美民殷富战车万乘奋击百万沃野千里蓄积饶多地势形便此所谓天府天下之雄国也以大王之贤士民之众车骑之用兵法之教可以并诸侯吞天下称帝而治愿大王少留意臣请奏其効秦王曰寡人闻之毛羽不丰满者不可以髙飞文章不成者不可以诛伐道徳不厚者不可以使民政教不顺者不可以烦大臣今先生俨然不逺千里而庭教之愿以异日苏秦曰臣固疑大王之不能用也昔者神农伐补遂黄帝伐涿鹿而禽蚩尤尧伐驩兠舜伐三苗禹伐共工汤伐有夏文王伐崇武王伐纣齐桓任战而霸天下由此观之恶有不战者乎夫徒处而致利安坐而广地虽古五帝三王五霸明主贤君常欲坐而致之其势不能故以战续之寛则两军相攻迫则杖防相撞然后可建大功是故兵胜于外义强于内威立于上民服于下今欲并天下凌万众诎敌国制海内子元元臣诸侯非兵不可今之嗣主忽于至道皆惛于教乱于治迷于言惑于语沈于辩溺于辞以此论之王固不能行也说秦王书十上而说不行黑貂之裘敝黄金百斤尽资用乏絶去秦而归赢縢履蹻负书担囊形容枯槁面目黧黒状有媿色归至家妻不下絍嫂不为炊父母不与言苏秦喟然叹曰妻不以我为夫嫂不以我为叔父母不以我为子是皆秦之罪也乃夜发书陈箧数十得太公阴符之谋伏而诵之简练以为揣摩读书欲睡引锥自刺其股血流至足曰安有说人主不能出其金玉锦绣取卿相之尊者乎朞年揣摩成曰此真可以说当世之君矣
　　按史记以说秦之前大困而归兄弟嫂妹妻妾窃皆笑之秦慙乃闭室诵周书阴符朞年以出揣摩与防异葢史误也
　　乃东之赵奉阳君【赵肃侯弟公子成】甚不取于苏秦苏秦入燕李兑为苏秦谓奉阳君曰齐燕离则赵重齐燕合则赵轻今君之齐【谓以燕合齐】非赵之利也奉阳君曰何吾合燕于齐曰夫制燕者苏子也而燕弱国也东不如齐西不如赵岂能东无齐西无赵哉而君甚不善苏秦苏秦能抱弱燕而孤干天下哉是驱燕而使合于齐也奉阳君曰善乃使使与苏秦结交奉阳君死苏秦始合从説赵王曰天下之卿相人臣乃至布衣之士莫不髙贤大王之行义皆愿奉教陈忠于前之日久矣虽然奉阳君妒大王不得任事是以外宾客游士无敢尽忠于前者今奉阳君捐馆舍大王乃今得与士民相亲臣故敢进其愚忠为大王计莫如安民无事请无庸有为也安民之本在于择交择交而得则民安择交不得则民不得安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞断絶人之交愿大王慎无出于口也请别白黑【国策作请屏左右今从史】言所以异阴阳而已矣大王诚能聴臣燕必致氊裘狗马之地齐必致海隅鱼盐之地楚必致橘柚云梦之地韩魏皆可使致封地汤沐之邑贵戚父兄皆可以受封侯夫割地効实五霸之所覆军禽将而求也封侯贵戚汤武之所以放杀而争也今大王垂拱而两有之是臣之所以为大王愿也今大王与秦则秦必弱韩魏与齐则齐必弱楚魏魏弱则割河外韩弱则効宜阳宜阳効则上郡絶河外割则道不通楚弱则无援此三防者不可不熟计也夫秦下轵道则南阳动刼韩包周则赵自销铄据卫取淇则齐必入朝秦欲已得行于山东则必举甲而向赵秦甲渉河逾漳据番吾则兵必战于邯郸之下矣此臣之所以为大王患也当今之时山东之建国莫如赵强赵地方二千里带甲数十万车千乘骑万匹粟支十年西有常山南有河漳东有清河北有燕国燕固弱国不足畏也且秦之所畏害于天下者莫如赵然而秦不敢举兵伐赵者何也畏韩魏之议其后也然则韩魏赵之南蔽也秦之攻韩魏也无有名山大川之限稍稍蚕食之之国都而止矣韩魏不能支秦必入臣于秦秦无韩魏之隔祸必中于赵矣此臣之所以为大王患也臣闻尧无三夫之分舜无咫尺之地以有天下禹无百人之地以王诸侯汤武之卒不过三千人车不过三百乘而为天子诚得其道也是故明主外料其敌国之强弱内度其士卒之贤不肖不待两军相当而胜败存亡之机固己见于胸中矣岂掩于众人之言而以冥冥决事哉臣窃以天下地图案之诸侯之地五倍于秦料诸侯之卒十倍于秦六国并力为一西面而攻秦秦破必矣今西面而事之见臣于秦夫破人之与破于人也臣人之与臣于人也岂可同日而言之哉夫横人者皆欲割诸侯之地以与秦成与秦成则髙防榭美宫室聴竽笙琴瑟之音察五味之和前有轩辕后有长庭美人巧笑卒有秦患而不与其忧是故横人日夜务以秦权恐喝诸侯以求割地愿大王之熟计之也臣闻明王决疑去谗屏流言之迹塞朋党之门故尊主广地强兵之计臣得陈忠于前矣故窃为大王计莫如一韩魏齐楚燕赵六国从亲以傧畔秦令天下之将相相与会于洹水之上通质刑白马以盟之约曰秦攻楚齐魏各出鋭师以佐之韩絶食道赵涉河漳燕守常山之北秦攻韩魏则楚絶其后齐出鋭师以佐之赵涉河漳燕守云中秦攻齐则楚絶其后韩守成臯魏塞午道赵涉河漳博闗燕出鋭师以佐之秦攻燕则赵守常山楚军武闗齐涉渤海韩魏出鋭师以佐之秦攻赵则韩军宜阳楚军武闗魏军河外齐涉渤海燕出鋭师以佐之诸侯有先背约者五国共伐之六国从亲以傧秦秦必不敢出兵于函谷闗以害山东如是则霸业成矣赵王曰寡人年少莅国之日浅未尝得闻社稷之长计今上客有意存天下安诸侯寡人敬以国从乃封苏秦为武安君饰车百乘黄金千镒白璧百双锦绣千纯以约诸侯【国防】
　　按史记封苏秦武安君在説六国后
　　是时周天子致文武之胙于秦恵王恵王使犀首攻魏禽将龙贾取魏之雕阴且欲东兵苏秦恐兵之至赵也乃激怒张仪入之于秦【史记】
　　于是乃説燕文侯曰燕东有朝鲜辽东北有林胡楼烦西有云中九原南有嘑沱易水地方二千余里带甲数十万车七百乘骑六千匹粟支十年南有碣石鴈门之饶北有枣栗之利民虽不佃作枣栗之实足食于民矣此所谓天府也夫安乐无事不见覆军杀将无过燕者大王知其所以然乎以赵之蔽其南也秦赵五战秦再胜而赵三胜秦赵相毙而王以全燕制其后此燕之所以不犯难也且秦之攻燕逾云中九原过代上谷弥地踵道数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之众军于东垣矣渡嘑沱涉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则国必无患矣文侯曰寡人国小西迫彊秦促近齐赵君幸教诏之合从以安燕国敬以国从于是赍苏秦车马金帛以至赵説韩昭侯【史记作宣恵王误】曰韩北有巩洛成臯之固西有宜阳常阪之塞东有宛穰洧水南有陉山地方千里带甲数十万天下之强弓劲弩皆自韩出谿子少府【谿子国名地名又谿子阳匠名少府所造】时力距来【时力作之得时距来劲足以距来敌】皆射六百步之外韩卒超足而射百发不暇止逺者达胸近者掩心韩之剑防皆出于冥山棠谿墨阳合伯邓师宛冯【淮南子墨阳之莫邪合伯史记作合赙地缺邓师邓国有工铸剑宛冯宛人于冯池铸剑】龙渊太阿皆陆断马牛水击鹄雁当敌即斩坚甲盾鞮鍪【盾橹鞮革履鍪兠鍪】鐡幕【臂胫之衣或曰疑是障面】革抉【以革为射决】防芮【防同瞂谓楯也芮如字谓繋楯之纷绶也】无不毕具以韩卒之勇被坚甲蹠劲弩带利剑一人当百不足言也夫以韩之劲与大王之贤乃欲西面事秦称东藩筑帝宫受冠带祠春秋交臂而服焉夫羞社稷而为天下笑无过此者矣是故愿大王之熟计之也大王事秦秦必求宜阳成臯今兹効之明年又益求割地与之即无地以给之不与则弃前功而后更受其祸且夫大王之地有尽而秦之求无已以有尽之地而逆无已之求此所谓市怨而买祸者也不战而地已削矣臣闻鄙语曰宁为鸡口无为牛后今大王西面交臂而臣事秦何以异于牛后乎夫以大王之贤挟强韩之兵而有牛后之名臣窃为大王羞之韩王忿然作色攘臂按剑仰天太息曰寡人虽死必不能事秦今主君以赵王之教诏之敬奉社稷以从又説魏襄王曰大王之地南有鸿沟陈汝南许鄢昆阳邵陵舞阳新郪东有淮颍沂黄煮枣无疎西有长城之界北有河外卷衍酸枣地方千里名虽小然而庐田庑舍曽无所刍牧牛马之地人民之众车马之多日夜行不休已无以异于三军之众臣窃料之大王之国不下于楚然横人訹王外交强虎狼之秦以侵天下卒有国患不被其祸夫挟强秦之势以内刼其主罪无过此者且魏天下之强国也王天下之贤王也今乃有意西面而事秦称东藩筑帝宫受冠带祠春秋臣窃为大王媿之臣闻越王句践以散卒三千禽夫差于干遂武王卒三千人革车三百乘斩纣于牧之野岂其士卒众哉诚能振其威也今窃闻大王之卒武力二十余万苍头二十万奋击二十万厮徒十万车六百乘骑五千匹此其过越王句践武王逺矣今乃刼于羣臣之説而欲臣事秦夫事秦必割地効质故兵未用而国已亏矣凡羣臣之言事秦者皆奸臣非忠臣也夫为人臣割其主之地以外交偷取一旦之功而不顾其后破公家而成私门外挟强秦之势以内刼其主以求割地愿大王之熟察之也周书曰绵绵不絶蔓蔓若何毫毛不拔将成斧柯前虑不定后有大患将奈之何大王诚能聴臣六国从亲专心并力则必无强秦之患故敝邑赵王使使臣献愚计奉明约在大王诏之魏王曰寡人不肖未尝得闻明教今主君以赵王之诏诏之敬以国从因东説齐宣王曰齐南有泰山东有琅邪西有清河北有渤海此所谓四塞之国也齐地方二千里带甲数十万粟如邱山齐车之良五家之兵疾如锥矢战如雷霆解如风雨即有军役未尝倍泰山絶清河涉渤海也临淄之中七万戸臣窃度之下戸三男子三七二十一万不待发于逺县而临淄之卒固已二十一万矣临淄甚富而实其民无不吹竽鼔瑟击筑弹琴鬬鸡走犬六博蹹鞠者临淄之途车毂击人肩摩连袵成帏举袂成幕挥汗成雨家敦而富志髙而扬夫以大王之贤与齐之强天下不能当今乃西面事秦窃为大王羞之且夫韩魏所以畏秦者以与秦接界也兵出而相当不至十日而战胜存亡之机决矣韩魏战而胜秦则兵半折四境不守战而不胜亡随其后是故韩魏之所以重与秦战而轻为之臣也今秦攻齐则不然倍韩魏之地至卫阳晋之道径亢父之险车不得方轨马不得并行百人守险千人不能过也秦虽欲深入则狼顾恐韩魏之议其后也是故恫疑虚喝髙跃而不敢进则秦不能害齐亦明矣夫不料秦之不奈我何也而欲西面事秦是羣臣之计过今臣无事秦之名而有强国之实臣故愿大王之少留计齐王曰寡人不敏今主君以赵王之诏教之敬奉社稷以从苏秦乃南之楚三日乃得见威王谈卒辞而行王曰寡人闻先生若闻古人今先生乃不逺千里而临寡人曽不肯留愿闻其説对曰楚国之食贵于玉薪贵于桂谒者难得见如鬼王难得见如天地今令臣食玉炊桂因鬼见帝王曰先生就舍寡人闻命矣苏秦乃説威王曰楚天下之强国也大王天下之贤王也楚地西有黔中巫郡东有夏州海阳南有洞庭苍梧北有陉塞郇阳地方五千里带甲百万车千乘骑万匹粟支十年此霸王之资也夫以楚之强大王之贤天下莫能当也今乃欲西面而事秦则诸侯莫不西面而朝于章台之下矣秦之所害于天下莫如楚楚强则秦弱楚弱则秦强此其势不两立故为大王计莫如从亲以秦大王不从秦必起两军一军出武闗一军下黔中若此则鄢郢动矣臣闻之治之其未乱为之其未有也患至而后忧之则无及矣故愿大王之早计之大王诚能聴臣臣请令山东之国奉四时之献以承大王之明志委社稷宗庙练士厉兵在大王之所用之大王诚能用臣之愚计则韩魏齐燕赵卫之妙音美人必充后宫燕代良马橐它必实外廏故从合则楚王横成则秦帝今释霸王之业而有事人之名窃为大王不取也夫秦虎狼之国也有吞天下之心秦天下之仇讐也横人皆欲割诸侯之地以事秦此所谓养仇而奉讐者也夫为人臣而割其主之地以外交强虎狼之秦以侵天下卒有秦患不顾其祸夫外挟强秦之威以内刼其主以求割地大逆不忠无过此者故从亲则诸侯割地以事楚横合则楚割地以事秦此两防者相去逺矣两者大王何居焉敝邑赵王使臣効愚计奉明约在大王命之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未发而国已危矣寡人自料以楚当秦未见胜焉内与羣臣谋不足恃也寡人卧不安席食不甘味心摇摇如悬旌而无所终薄今君欲一天下安诸侯存危国寡人敬奉社稷以从于是六国合从而并力焉
　　国防又曰苏子谓楚王曰仁人之于民也爱之以心事之以善言孝子之于亲也爱之以心事之以财忠臣之于君也必进贤人以辅之今大王之大臣父兄好伤贤以为资厚赋敛诸臣百姓使王见疾于民非忠臣也大臣播王之过于百姓多赂诸侯以王之地退王之所爱亦非忠臣也是以国危臣愿无聴羣臣之相恶也人臣莫难于无妒而进贤为主死易垂沙之事死者以千数为主辱易自令尹以下事王者以千数至于无妬而进贤未见一人也故明主之察其臣也必知其无妒而进贤贤臣之事其主也亦必无妒而进贤夫进贤之难者贤者用且使已废贵且使已贱故人难之　垂沙事未详淮南子楚兵殆于垂沙葢史佚其事也
　　苏秦之将説楚也东过洛阳父母闻之清宫除道张乐设饮郊迎三十里妻侧目而视倾耳而聴嫂虵行匍伏四拜自跪而谢苏秦曰嫂何前倨而后卑也嫂曰以季子位尊而多金苏秦曰嗟乎贫穷则父母不子富贵则亲戚畏惧人生世上势位富厚葢可以忽乎哉【国防】史记苏秦为从约长并相六国北报赵王乃行过洛阳车骑辎重诸侯各使送之甚众拟于王者周显王闻之恐惧除道使人郊劳史记苏秦喟然叹曰使我有雒阳田二顷吾岂能佩六国相印乎于是散千金以赐宗族朋友初苏秦之燕贷百钱为资及得富贵以百金偿之徧报诸所尝见徳者其从者有一人独未得报乃前自言苏秦曰我非忘子子与我至燕再三欲去我易水之上方是时我困故望子深是以后子子今亦得矣
　　苏秦既约六国从亲归赵赵乃投从约书于秦【此下史记云秦兵不敢阘函谷闗十五年非是从亲裁三年耳】其后秦使犀首欺齐魏与共伐赵欲败从约齐魏伐赵赵王让苏秦苏秦恐请使燕必报齐苏秦去赵而从约皆解
　　国防秦恵王谓寒泉子曰苏秦欺寡人欲以一人之智反覆山东之君从以欺秦固负其众故先使苏秦约诸侯诸侯不可一犹连鸡之不能俱止于栖亦明矣寡人忿然含怒曰久吾欲使武安子起徃喻意焉寒泉子曰不可夫攻城堕邑请使武安子善我国家使诸侯请使客卿张仪秦恵王曰敬受命　按起以昭二十九年为武安君自合从至是五十七年谓起误国防苏秦为赵王使于秦反三日不得见谓赵王曰秦乃者过柱山有两木焉一葢呼侣一葢笑问其故对曰吾已大矣年已长矣吾苦夫匠人且以绳墨案规矩刻镂我一葢曰此非吾所苦也是故吾事也吾所苦夫鐡铦然自入而出夫人者今臣使于秦而三日不见无有为臣为铁铦者乎
　　秦恵王以其女为燕太子妇是嵗文侯卒太子立是为燕易王易王初立齐宣王因燕丧伐燕取十城易王谓苏秦曰徃日先生至燕而先王资先生见赵遂约六国从今齐先伐赵次至燕以先生之故为天下笑先生能为燕得侵地乎苏秦大慙曰请为王取之【史记】
　　苏秦见齐王再拜而贺仰而吊齐王曰是何庆吊相随之速也对曰人之饥而不食乌喙者以为虽愈充腹而与死同患也今燕虽弱小秦之少壻也王利其十城而深与彊秦为仇今使弱燕为鴈行而彊秦制其后以招天下之精兵是食乌喙之类也齐王曰然则奈何对曰圣人之制事也转祸为福因败为功王能聴臣莫如归燕之十城秦知王以已之故归燕城秦必徳王燕无故而得十城亦必徳王此所谓弃仇讐而立厚交也夫燕秦俱事齐则大王号令天下皆从是王以虚辞附秦以十城取天下此霸王之业也齐王大説乃归燕十城人有恶苏秦于燕王者曰武安君天下不信人也王尊之示天下与小人羣也苏秦从齐来而燕王不馆也苏秦谓燕王曰臣东周之鄙人也身无咫尺之功而足下迎臣于郊显臣于廷今臣为足下使利得十城功存危燕今足下不聴臣者人必有言臣不信伤臣于王者且臣之不信足下之福也使臣信如尾生孝如曽参亷如伯夷以事足下可乎王曰可曰孝如曽孙义不离亲一宿于外足下安能使之齐亷如伯夷污武王之义而不臣辞孤竹之君饿死首阳之山亷如此者何肯步行千里而事弱燕之危主乎信如尾生与女子期而不来抱柱而死信至如此何肯扬燕秦之威于齐而取大功乎哉且夫信行者所以自为也非所以为人也且臣有老母于周离老母而事足下去自覆之术而谋进取之道臣之趣固不与足下合者足下自覆之君也仆进取之臣也所谓以忠信得罪于君者也王曰夫忠信何罪之有对曰臣邻有逺为吏者其妻私人其夫且归其私者忧之妻曰勿忧吾已为药酒待之矣后二日夫至妻使妾奉巵酒进之妾知其为药酒也进之则杀主父言之则逐主母乃阳僵弃酒主父大怒而笞之妾之弃酒上以活主父下以存主母然不免于笞此以忠信得罪者也臣之事足下亢义益国今乃得罪臣恐天下后事足下者莫敢自必也且臣之説齐曽不欺之也使説齐者莫如臣之言也【国防】
　　王曰善厚待之易王母文侯夫人也与苏秦私通燕王知之而事之加厚苏秦恐诛乃説燕王曰臣居燕不能使燕重而在齐则燕必重燕王曰唯先生之所为于是苏秦佯为得罪于燕而亡走齐齐宣王以为客卿齐宣王卒湣王即位説湣王厚以明孝髙宫室大苑囿以明得意欲破敝齐而为燕燕易王卒燕哙立为王其后齐大夫多与苏秦争宠者而使人刺苏秦不死殊而走齐王使人求贼不得苏秦且死乃谓齐王曰臣即死车裂臣以徇于市曰苏秦为燕作乱于齐如此则臣之贼必得矣于是如其言而杀苏秦者果自出齐王因而诛之燕闻之曰甚矣齐之为苏生报仇也苏秦既死其事大泄齐后闻之乃恨怒燕燕甚恐苏秦之弟曰代代弟厉
　　谯周云秦兄弟五人秦最少兄代代弟厉及辟鹄并为游説之士典畧同
　　见兄遂亦皆学【史记】










　　尚史卷七十七
　　钦定四库全书
　　尚史卷七十八　　　　　　列传五十六
　　镶白旗汉军李锴撰
　　说客传
　　苏秦下
　　代乃北见燕王哙曰臣东周之鄙人也窃闻王义甚髙甚顺鄙人不敏窃释耕耨而干大王至于邯郸所闻于邯郸者又髙于闻东周臣窃负其志乃至燕廷观王之羣臣下吏大王天下之明主也王曰子所谓天下之明主者何如对曰臣闻明主者务闻其过不欲闻其善臣请谒王之过夫齐赵者王之仇讐也楚魏者王之援国也今王奉仇讐以伐援国非所以利燕也主自虑此则计过无以谏者非忠臣也王曰寡人之于齐赵也非所敢欲伐也曰夫无谋人之心而令人疑之殆有谋人之心而令人知之拙谋未而闻于外则危今臣闻王居处不安食饮不甘思念报齐身自削甲札妻自组甲絣有之乎王曰子闻之寡人不敢隠夫齐者我讐国也故寡人之所欲报也直患国敝力不足矣子能以燕执齐寡人奉国而委之于子对曰凡天下战国七而燕处弱焉独战则不能有所附则无不重南附楚楚重西附秦秦重中附韩魏韩魏重且茍所附之国重此必使王重矣今夫齐王长主而自用也南攻楚五年稸积散西困秦三年民憔悴士罢敝北与燕战覆三军获二将而又以其余兵南面举五千乘之劲宋而包十二诸侯此其君之欲得也其民力竭安犹取哉且臣闻之数战则民劳久师则兵敝王曰吾闻齐有清济浊河可以为固长城钜防足以为塞对曰天时不与虽有清济浊河何足以为固民力穷敝虽有长城钜防何足以为塞且异日也济西不役所以备赵也河北不师所以备燕也今济西河北尽以役矣封内敝矣夫骄主必不好计而亡国之臣贪于财王诚能母爱宠子母弟以为质宝珠玉帛以事其左右彼且徳燕而轻亡宋则齐可亡已王曰吾终以子受命于天矣曰内冦不与外敌不可拒王自治其外臣自敝其内此乃亡之之势也乃命王之弟为质于齐
　　史记燕使一子质于齐国防陈翠合齐燕令燕王之弟为质于齐太后大怒陈翠説之太后乃命束车制衣为行具
　　苏厉因燕质子而求见齐王齐王怨苏秦欲囚厉燕质子为谢乃已遂委质为臣燕相子之与苏代婚而欲得燕权乃使苏代侍质子于齐齐使代报燕燕王哙问曰齐王其霸乎曰不能曰何也曰不信其臣于是燕王専任子之已而让位燕大乱齐伐燕杀王哙子之燕立昭王而苏代厉遂不敢入燕皆终归齐齐善待之
　　国防苏代为燕説齐未见齐王先説淳于髠曰人有卖骏马者比三旦立市人莫之知徃见伯乐曰臣有骏马欲卖之比三旦立于市人莫与言子还而视之去而顾之臣请献一朝之费伯乐乃还而视之去而顾之一旦而马价十倍今臣欲以骏马见于王莫为臣先后者足下有意为臣伯乐乎臣请献白璧一双黄金千镒以为马食淳于髠入言之王而见之齐王大説苏子
　　苏代説齐闵王曰臣闻用兵而喜先天下者忧约结而喜主怨者孤夫后起者借也逺怨者时也是以圣人从事必借于权而务兴于时夫权借者万物之率也而时势者百事之长也故无权借时势而能事成者寡矣今虽干将莫邪非得人力则不能割刿矣坚箭利金不得机则不能逺杀矣何则权借不在焉何以知其然也昔赵氏袭卫车舍人【主车者】不休传卫国城割平【言割城求平】卫八门土而二门堕矣此亡国之形也卫君跣行告愬于魏魏王身被甲底剑挑赵索战邯郸之中骛河山之间乱卫得是借也亦收余甲而北残刚平堕中牟之郭卫非强于赵也譬之卫矢而魏机也借力魏而有河东之地赵氏惧楚人救赵而伐魏战于州西出梁门军舍林中马饮于大河赵得是借也亦袭魏之河北烧棘蒲堕黄城故刚平之残也中牟之堕也黄城之坠也棘蒲之烧也此皆非赵魏之欲也然二国劝行之者何也卫明于时权之借也今世之为国者不然兵弱而好敌强国罢而好众怨事败而好鞠之兵弱而憎下人地狭而好敌大事败而好长诈行此六者而求霸则逺矣臣闻善为国者顺民之意而料兵之能然后从于天下故约不为人主怨伐不为人挫强如此则兵不费权不轻地可广欲可成也昔者齐与韩魏伐楚也战非甚疾也分地又非多韩魏也然而天下独咎齐者以其为韩魏主怨也且天下徧用兵矣齐燕战而赵氏兼中山秦楚战韩不休而宋越専用其兵此十国者皆以相敌为意而独举心于齐者约而好主怨伐而好挫强也且夫强大之祸常以王人为意也弱小之殃常以谋人为利也是以大国危小国灭也大国之计莫若后起而重伐不义夫后起之借与多而兵劲是以众强敌罢寡也事不塞天下之心则利必附矣大国行此名号不攘而至覇王不为而立矣小国之情莫如谨静而寡信诸侯谨静则四邻不反寡信诸侯则天下不卖外不卖内不反则稸积朽腐而不用币帛矫蠧小国道此则不祠而福不贷而见足矣故曰祖仁者王立义者霸用兵穷者亡何以知其然也昔呉王夫差以强大为天下先袭郢而栖越身从诸侯之君而卒身死国亡为天下戮者此平居而谋王强大而喜先天下之祸也昔者莱莒好谋陈蔡好诈莒恃越而灭蔡恃晋而亡此内长诈外信诸侯之殃也由此观之则强弱大小之祸可见于前事矣语曰骐骥之衰也驽马先之孟贲之倦也女子胜之夫驽马女子筋力骨劲非贤于骐骥孟贲也后起之借也今天下之相与也不并灭有能案兵而后起寄怨而诛不直防用兵而寄于义则覇天下可局足而须也明于诸侯之故察于地形之理者不约亲不相质而固不趋而疾众事而不反交割而不相憎俱强而加以亲何则形同忧而兵趋利也何以知其然也昔者燕齐战于桓之曲胜不胜十万之众尽胡人袭燕楼烦数县取其牛马夫胡之与齐非素亲也而用兵又非约质而谋燕也然而甚于相趣者形同忧而兵趣利也由此观之约于同形则利长后起则诸侯可趋役故明主察相诚欲以霸王为志则战攻非所先战者国之残也而都县之费也残费已先而能从诸侯者寡矣彼战者之为残也士闻战则输私财而富军市输饮食而待死士令折辕而炊之杀牛而觞士则是路君之道也【路疑作露暴露意又疑作路窘谓窘于道路】中人祷祀君翳酿【言酿于中以待饮至】通都小县置社【□不用命者】有市之邑莫不正事而奉王则此虚中之计也夫战之明日尸死扶伤虽若有功也军出费中哭泣则伤主心矣死者破家而夷伤者空财而共药完者内酺而华乐故其费与死伤者钧故民之所费也十年之田不偿也军之所出矛防折镮絶伤弩破车罢马亡矢之大半甲兵之具宫之所私出也【宫如父子异宫之宫古者寓兵于农故私家出之】士大夫之所匿厮养士之所窃十年之田不偿也天下有此再费而能从诸侯者寡矣攻城之费百姓理防蔽举冲橹家杂总【全家并作】身窟穴中【谓地道】罢于刀金而士困于土功将不释甲朞数而能拔城者为亟耳上倦于教士断于兵故三下城而能胜敌者寡矣故曰彼战攻者非所先也何以知其然也昔智伯瑶攻范中行氏杀其君灭其国又西围晋阳吞并二国而忧一主此用兵之盛也然而智伯卒身死国亡为天下笑者兵先战攻而灭二子之患也昔者中山悉起而迎燕赵南战于长子败赵氏北战于中山克燕军杀其将夫中山千乘之国也而攻万乘之国二再战比胜此用兵之上节也然而国亡遂臣于齐者不啬于战攻之患也由此观之则战攻之败可见于前事矣今世之善用兵者终战比胜而守不可防天下称为善一国得而保之非国之利也臣闻战大胜者其士多死而兵益弱守而不可拔者其百姓罢而城郭露夫士死于外民残于内而城郭露于境非王之乐也今夫鹄的非咎罪于人也便弓引弩而射之中者则善不中则媿少长贵贱同心于贯之者何也恶其示人以难也今穷战比胜而守必不拔是非徒示人以难又且害人者也然则天下仇之必矣夫罢士露国而多与天下为仇则明君不居也素用强兵而弱之则察相不事彼明君察相者则五兵不动而诸侯从辞让而重赂至矣故明君之攻战也甲兵不出于军而敌国胜冲橹不施而边城降士民不知而王业至矣彼明君之从事也用财少旷日逺而利长故曰兵后起则诸侯可趋役也臣之所闻攻战之道非师者虽有百万之军比之堂上虽有阖闾呉起之将禽之戸内千丈之城拔之樽俎之间百尺之冲折之衽席之上故钟鼓竽瑟之音不絶地可广而欲可成和乐倡优侏儒之笑不乏诸侯可同日而致也故名配天地不为尊利制海内不为厚故夫善为王业者在劳天下而自逸乱天下而自安诸侯无成谋则其国无宿忧也何以知其然也佚治在我劳乱在天下王之道也鋭兵来则拒之患至则趋之使诸侯无成谋则其国无宿忧矣何以知其然也昔者魏王拥土千里带甲三十六万恃其强而拔邯郸西围定阳又从十二诸侯朝天子以西谋秦秦王恐寝不安席食不甘味令于境内尽堞中为战具竞为守备为死士置将以待魏士卫鞅谋于秦王曰夫魏氏功大而令行于天下有十二诸侯而朝天子其与必众以一秦而敌大魏恐不如王何不使臣见魏王则臣必北魏矣秦王许诺卫鞅见魏王曰大王之功大矣令行于天下矣今大王之所从十二诸侯非宋卫则邹鲁陈蔡此固大王之鞭棰使也不足以王天下大王不若北取燕东伐齐则赵必从矣西取秦南伐楚则韩必从矣大王有伐齐楚心而从天下之志则王业见矣大王不如先行王服【王者服饰】然后图齐楚魏王説于卫鞅之言也故广公宫制丹衣柱建九斿从七星之旟此天子之位也而魏王处之于是齐楚怒诸侯奔齐齐人伐魏杀其太子覆十万之军魏王大怒跣行按兵于国而东次于齐然后天下舍之当是时秦王垂拱而受西河之外而不以徳魏王故卫鞅之计也谋纳不下席言于樽俎之间而魏将已禽于齐矣冲橹未施而西河之外已入于秦矣此臣所谓比之堂上禽将戸内拔城于尊俎之间折冲席上者也苏代过魏魏为燕执代齐使人谓魏王曰齐请以宋封泾阳君秦不受秦非不利有齐而得宋地也不信齐王与苏子也今齐魏不和如此其甚则齐不欺秦秦信齐齐秦合泾阳有宋地非魏之利也故王不如东苏子秦必疑而不信苏子矣齐秦不合天下无变伐齐之形成矣于是出苏代代之宋宋善待之秦攻赵苏子谓秦王曰臣闻明王之于其民也博论而技艺之是故官无乏事而力不困于其言也多聴而时用之是故事无败业而恶不章臣愿王察臣之所谒而効一时之用也臣闻之百倍之国者民不乐后也功业髙世者人主不再行也力尽之民仁者不用也求得而反静圣人之制也功大而息民用兵之道也今用兵终身不休力尽不罢怒赵必于其已邑【欲服属使为己邑】赵仅存哉然而四轮之国也虽得邯郸非国之长利也意者地广而不耕民羸而不休又严之以刑罚则虽从而不止矣语曰战胜而国危者物不断也功大而权轻者地不入也故过任之事父不得于子无己之求君不得于臣故识乎防之为著者强察乎息民之为用者霸明乎轻之为重者王秦王曰寡人案兵息民则天下必为从将以逆秦苏子曰臣有以知天下不能为从以逆秦也臣以田单如耳为大过也岂独田单如耳大过天下之主亦尽过矣夫虑收亡齐罢楚敝魏与不可知之赵欲以穷秦折韩臣以为至愚也夫齐威宣者世之贤王也徳博而地广国富而民用将武而兵强宣王用之破韩威魏南伐楚西攻秦秦为齐兵困于殽函之上十年攘地秦人逺迹不服而齐为虚戾【地为□民为戾也】夫齐兵之所以破韩魏之所以仅存者何也是伐楚攻秦而后受其殃也今富非有齐宣威之余也精兵非有富韩劲魏之库也将非有田单司马之虑也收破齐罢楚敝魏不可知之赵欲以穷秦折韩臣以为至误臣以为从一不可成也昔者秦人下兵攻懐服其人三国从之赵奢鲍佞将楚有四人起而从之临懐而不救秦人去而不从不识三国之憎秦而爱懐邪亡其憎懐而爱秦邪夫攻而不救去而不从是以知三国之兵困而赵奢鲍佞之能也故裂地以败于齐田单将齐之良以兵横行于中十四年终身不敢设兵以攻秦折韩而驰于封内不识从之一成恶存也于是秦王解兵不出于境
　　按史记有诸侯休天下安二十九年不相攻之文防士诩辞非实也国防秦召魏相信安君信安君不欲徃苏代为説秦王曰臣闻之忠不必党党不必忠今臣愿为大王陈臣之愚意恐不忠于下吏自使有要领之罪愿大王察之今大王令人执事于魏以完其交臣恐魏交之益疑也将以塞赵也臣又恐赵之益劲也夫魏王之爱习魏信也甚矣其智能而任用之也厚矣其畏恶严尊秦也明矣今王使人入魏而不用入魏无益也若用魏必舍所爱习而用所畏恶此魏王之所不安也夫舍万乘之事而退此魏信之所难行也夫令人之君处所不安令人之相行所不能以此为亲则难久矣臣故恐魏交之益疑也且魏信舍事则魏之谋者必曰舍于秦秦必令其所爱信者用赵是赵存而我亡赵安而我危也则上有野战之气下有坚守之心臣故恐赵之益劲也大王欲完魏之交而使赵小心乎不如用魏信而尊之以名魏信事王国安而名尊离王国危而权轻然则魏信之事王也上所以为其主者忠矣下所以自为者厚矣彼其事王必完矣赵之用事者必曰魏之名族不髙于我土地不厚于我魏信以魏事秦秦甚善之国安身尊今我搆难于秦兵为招质国处削危之形非得计也结怨于外生患于中身处死亡之地非完事也彼将伤其前事而悔过其行冀其利必多割地以深下王则是大王垂拱多割地以为利重尧舜之所求而不能得也臣愿大王察之
　　五国伐秦无功罢于成臯赵欲讲于秦楚与韩魏将应之齐弗欲苏代谓齐闵王曰臣已为足下见奉阳君矣【奉阳君前已卒此盖袭其号者】臣谓奉阳君曰天下散而争秦秦必据宋魏冉必妒君之有阴也秦贪魏冉妒则阴不可得矣君无讲齐必攻宋齐攻宋则楚必攻宋魏必攻宋燕赵助之五国据宋不至一二月阴必得矣得阴而讲秦虽有变君无患矣若不得已而必讲则愿五国复坚约【谓先伐后讲则不示弱】五国愿得赵足下雄飞与魏氏大吏东勉齐王必无名禁珉也【齐常使韩珉处赵有秦私也今五国约讲秦勉齐同之诸国必无辞止珉使无私秦】使臣守约若与国【秦本非与国今讲使之如与也】有倍约者以四国攻之无倍约者而秦侵约五国复坚而傧之今韩魏与齐相疑也若复不坚约而讲臣恐与国之大乱也齐秦非复合也必有觭重者矣后合与觭重皆非赵之利也且天下散而事秦是秦制天下也秦制天下将何以天下为臣愿君之早计也天下争秦有六举皆不利赵矣天下争秦秦受负海之国合负亲之交【缺】　国而求利于三晋是秦之一举也秦行是计不利于赵而君终不得阴一矣天下争秦秦内韩珉于齐内成阳君于韩相魏懐于魏复合衍【公孙衍时相魏雅不善秦今相懐因使合之】交两王【秦魏】王贲韩佗之曹皆起而行事是秦之一举也秦行是计不利于赵而君不得阴二矣天下争秦秦王受齐受赵三强三亲以据魏而求安邑是秦之一举也秦行是计齐赵应之魏不待伐抱安邑而倍秦秦得安邑之饶魏为上交韩必入朝秦过赵已安邑矣【言秦止得安邑已胜赵矣过犹胜也】秦行是计不利于赵而君不得阴三矣天下争秦秦坚燕赵之交以伐齐收楚与韩珉而攻魏不至一二月魏必破矣秦举安邑而塞女防韩之太原絶下轵道南阳而伐魏絶韩包二周即赵自消铄矣国燥于秦兵分于齐非赵之利也而君不得阴四矣天下争秦秦坚三晋之交攻齐国破财屈而兵东分于齐【三晋破屈也】秦安兵攻魏取安邑君按救魏是以攻齐之已敝救之而与秦争战君不救也韩魏焉免西合而君不得阴五矣天下争秦秦按为义存亡继絶固危扶弱定无罪之君必起中山与胜焉而赵宋同命何暇言阴六矣故曰君必无讲则阴必得矣奉阳君曰善乃絶和于秦而收齐魏以成取阴赵收天下且以伐齐苏厉为齐上书説赵王曰足下功力非数痛加于秦而怨毒积恶非曽深陵于韩也臣窃外闻大臣及下吏之议皆言王以秦为爱赵而憎韩臣窃观之秦岂得爱赵而憎韩哉欲亡韩吞两周之地故以韩为饵先出声于天下欲隣国闻而观之也恐其事不成故出兵以佯示赵魏恐天下之惊觉故防伐韩以贰之恐天下疑已故出质以为信声徳于与国而实伐空韩臣窃观其图之也必出于是且夫説士之计皆曰韩亡三川魏灭晋国是韩未穷而祸及于赵且物固有势异而患同者又有势同而患异者昔者楚人之伐而中山亡今燕尽韩之河南距沙邱而至钜鹿之界三百里距于扞闗至于榆中千五百里秦尽韩魏之上党则地与国都邦属而壤挈者七百里秦以三军强弩坐羊肠之上即地去邯郸二十里且秦攻上党而危其北则句注之西非王之有也逾句注禁常山而守三百里通于唐曲遇此代马胡驹不东而昆山之玉不出也今从强秦与之伐齐臣恐其祸出于是矣五国之主尝合横而谋伐赵三分赵国壤地着之盘盂属之讐柞【与酬酢同】五国之兵有日矣齐乃西师以禁秦使秦发令素服而聴反温轵髙平于魏反三公什清于赵此王之明知也夫齐事赵宜为上交今乃以邸罪取伐臣恐其后事王不敢自必也今王收齐天下必以王为得齐齐危社稷以事王天下必重王然则齐义王以天下就之下至齐慕王以天下收之是一世之命制于王已臣愿大王深与左右羣臣卒计而熟图之齐伐宋宋急苏代遗燕昭王书曰夫列在万乘而寄质于齐名卑而权轻秦齐财之伐宋民劳而实费夫破宋残楚淮北肥大齐讐强而国弱也此三者皆国之大败也而足下行之将以取信于齐也齐未加信于王而忌燕也愈甚矣以宋加淮北彊万乘之国也而齐并之是益一齐北夷方七百里加之以鲁卫强万乘之国也而齐并之是益二齐也夫一齐之强而燕犹不支今以三齐临燕其祸必大矣虽然智者举事转祸为福因败成功今王莫如遥霸齐而厚尊之使之盟于周室焚秦符约曰上计破秦其次长賔秦秦挟宾以待破【国防作长宾客秦秦挟宾客以待破鲍彪注言挟宾客并天下而反见破】秦必患之秦五世结诸侯今为齐下秦王之志茍得穷齐不惮以一国都为功然而王何不使人以穷齐之説説秦王曰燕赵破宋肥齐尊齐而为之下者燕赵非利之也以不信秦也今王何不使可以信者接收燕赵令泾阳君若髙陵君先于燕赵秦有变因以为质则燕赵信秦矣秦为西帝赵为中帝燕为北帝立三帝而令诸侯韩魏不聴则秦伐之齐不聴则燕赵伐之天下孰敢不聴天下服聴因驱韩魏以攻齐曰必反宋地归楚淮北夫反宋地归楚淮北燕赵之所同利也并立三帝燕赵之所同愿也夫实得所利名得所愿则燕赵弃齐犹脱躧矣今王不收燕赵则齐霸必成诸侯戴齐而王独弗从是国伐也从之是名卑也不收燕赵名卑而国危收燕赵名尊而国宁夫去尊宁而就卑危智者不为也秦王闻若説也必如刺心然则王何不使智士以此言説秦秦伐齐必矣夫取秦上交也伐齐正利也尊上交务正利圣王之事也燕昭王善其书曰先人尝有徳苏氏子之之乱而苏氏去燕燕欲报讐于齐非苏氏莫可乃召苏氏复善待之与谋伐齐竟破齐闵王出走按此下有忠信得罪之説与前苏秦防同又曰燕王谓苏代曰寡人甚不喜訑者言也苏代曰周地贱媒谓其两誉之也之男家曰女美之女家曰男美然而周之俗不自为取妻且夫处女无媒老且不嫁舍媒自敝而不售顺而无败售而不敝者唯媒而已矣且事非权不立非势不成夫使人坐受成事者唯訑者耳又曰客谓燕王曰齐伐燕虽五燕弗能当王何不阴出使散游士顿齐兵敝其众使世世无患燕王説秦苏子车十五乘南使于齐谓齐湣王曰臣闻当世之举王必诛暴正乱举无道攻不义今宋王射天笞地铸诸侯之象使侍屏匽展其臂弹其鼻此天下之无道不义而王不伐王名终不成且夫宋中国膏腴之地邻民之所处也与其得百里于燕不如得十里于宋伐之名利实义齐王曰善遂伐宋宋遂举燕王闻之絶交于齐率天下之兵以伐齐大战一小战再顿齐国成其名又曰苏代谓奉阳君説燕于赵以伐齐奉阳君不聴代乃入齐恶赵令齐絶赵齐已絶赵因之燕説昭王语类范睢説秦王又多不觧又曰齐魏争燕齐谓燕王曰吾得赵矣魏谓燕王曰吾得赵矣苏代谓燕相使燕合于魏齐遂北又曰苏代自齐使人谓燕昭王曰臣闻离齐赵齐赵已孤矣王何不出兵以攻齐臣请为王弱之燕伐齐令人谓闵王令苏子将苏子将而与燕人战于晋下齐军败燕得甲首二万人燕攻阳城及狸闵王复使苏子应之苏子将与燕战于阳城燕人大胜得首三万因使乐毅大起兵伐齐破之又曰苏代自齐献书燕王臣之行也固知将有口事故献御书而行曰臣贵于齐燕大夫将不信臣臣贱将轻臣臣将多望于臣齐有不善将归罪于臣天下不攻齐将曰善为齐谋天下攻齐将与齐兼贸臣臣之所重处重留也王谓臣曰吾必不聴众口吾信汝犹列眉也去燕之齐期于成事而已臣受令任齐五年齐数出兵未尝谋燕齐赵之交一合一离齐之信燕至于虚北地行其兵今王信田代与参去疾之言且攻齐使齐犬马而不言燕今王又使庆令臣曰吾欲用所善王欲用之则臣请事之王欲醳臣専任所善则臣请归醳事　六防皆苏代为燕谋齐事节録之备览云
　　秦召燕王燕王欲徃苏代约燕王曰楚得枳而国亡齐得宋而国亡齐楚不得以有枳宋而事秦者何也则有功者秦之深讐也秦取天下非行义也暴也秦之行暴正告天下告楚曰蜀地之甲轻舟浮于汶乘夏水而下江五日而至郢汉中之甲轻舟出于巴乘夏水而下汉四日而至五渚寡人积甲宛东下随智者不及谋勇者不及怒寡人如射隼矣王乃待天下之攻函谷不亦逺乎楚王为是故十七年事秦秦正告韩曰我起乎少曲一日而断太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女防韩氏太原卷下轵道道南阳封冀包两周乘夏水浮轻舟彊弩在前铦防在后决荥口魏无大梁决白马之口魏无济阳决宿胥之口魏无虗顿邱陆攻则撃河内水攻则灭大梁魏氏以为然故事秦秦欲攻安邑恐齐据之则以宋委于齐曰宋王无道为木人以象寡人射其面寡人地絶兵逺不能攻也王茍能破宋有之寡人如自得之已得安邑塞女防因以破宋为齐罪秦欲攻韩恐天下救之则以齐委于天下曰齐王四与寡人约四欺寡人必率天下以攻寡人者三有齐无秦无齐有秦必伐之必亡之已得宜阳少曲致蔺离石因以破齐为天下罪秦欲攻魏重楚则以南阳委于楚曰寡人固与韩且絶矣残均陵塞黾隘茍利于楚寡人如自有之魏弃与国而合于秦因以塞黾隘为楚罪兵困于林中重燕赵以胶东委于燕以济西委于赵已得讲于魏质公子延因犀首而攻赵兵伤于离石遇败于马陵【史记作阳马】而重魏则以叶蔡委于魏已得讲于赵则刼魏魏不为割困则使太后穰侯为和赢则兼欺舅与母适燕者曰以胶东适赵者曰以济西适魏者曰以叶蔡适楚者曰以塞黾阨适齐者曰以宋必令其言如循环用兵如刺蜚母不能知舅不能约龙贾之战岸门之战封陵之战髙商之战赵庄之战秦所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大而燕赵之秦者皆以争事秦説其主此臣之所大患也燕昭恵不行苏代复重于燕燕反约诸侯从亲如苏秦时或从或否而天下由此宗苏氏之从约代厉皆以寿死名显诸侯【国防】
　　国策赵且伐燕苏代为燕谓恵王曰今者臣来过易水蚌方出曝而鹬啄其肉蚌合而箝其啄鹬曰今日不雨明日不雨即有死蚌蚌亦谓鹬曰今日不出明日不出即有死鹬两者不肯相舍渔者得而并擒之今赵且伐燕燕赵久相支以敝大众臣恐强秦之为渔父也愿王熟计之恵王曰善乃止
　　论曰苏秦説秦不用变而合诸侯从反覆取尊于身初不为天下计也然是时秦已布翄张海内从果合秦不得帝亦不可谓非计也苏代之説齐闵王曰圣人借权而兴时顺民之意而料兵之能又曰大国后起而重伐不义小国谨节而寡信诸侯此从説之精者区区时主语焉而惽溺其国以为秦资信乎连鸡不可以并栖而适足以要秦烹也













　　尚史卷七十八
　　钦定四库全书
　　尚史卷七十九　　　　　　列传五十七
　　镶白旗汉军李锴撰
　　説客传
　　张仪
　　张仪魏人也始尝与蘓秦俱事谷先生学术蘓秦自以不及张仪张仪已学而游説诸侯尝从楚相饮已而楚相亡璧门下意张仪曰仪贫无行必此盗相君之璧共执张仪掠笞数百不服醳之其妻曰嘻子毋读书游説安得此辱乎张仪曰视吾舌尚在不其妻笑曰舌在也仪曰足矣蘓秦已説赵王而得相约从亲然恐秦之攻诸侯败约后负念莫可使用于秦者乃使人防感张仪曰子始与蘓秦善今秦已当路子何不往游以求通子之愿张仪于是之赵上谒求见蘓秦蘓秦乃诫门下人不为通又使不得去者数日已而见之坐之堂下赐仆妾之食因而数让之曰以子之材能乃自令困辱至此吾宁不能言而富贵子子不足收也谢去之张仪之来也自以为故人求益反见辱怒念诸侯莫可事独秦能苦赵乃遂入秦蘓秦已而告其舍人曰张仪天下贤士吾殆弗如也今吾幸先用而能用秦柄者独张仪可耳然贫无因以进吾恐其乐小利而不遂故召辱之以激其意子为我隂奉之乃言赵王发金币车马使人防随张仪与同宿舍稍稍近就之奉以车马金钱所欲用为取给而弗告张仪遂得以见秦惠王惠王以为客卿与谋伐诸侯蘓秦之舍人乃辞去张仪曰赖子得显方且报徳何故去也舍人曰臣非知君知君乃蘓君蘓君忧秦伐赵败从约以为非君莫能得秦柄故感怒君使臣隂奉给君资尽蘓君之计谋今君已用请归报张仪曰嗟乎此吾在术中而不悟吾不及蘓君明矣吾又新用安能谋赵乎为吾谢蘓君蘓君之时仪何敢言且蘓君在仪宁渠能乎张仪既相秦为文檄告楚相曰始吾从若饮我不盗而璧若笞我若善守汝国我顾且盗而城【史记】
　　楚攻魏张仪谓秦王曰不如与魏以劲之【与犹助】魏战胜复听于秦必入西河之外不胜魏不能守王必取之王用仪言取皮氏卒万人车百乘以与魏犀首战胜威王魏兵罢敝恐畏秦果献西河之外【国防】
　　惠王使公子华与张仪围蒲阳降之仪因言秦复与魏而使公子繇质于魏仪説魏王曰秦王之遇魏甚厚魏不可以无礼魏因入上郡少梁谢惠王惠王乃以张仪为相更名少梁曰夏阳仪相秦四嵗立惠王为王居一嵗为秦将取陜筑上郡塞【史记】
　　楚许魏六城与之伐齐而存燕张仪欲败之谓魏王曰齐畏三国之合也必反燕地以下楚楚必听之而不与魏六城是王失谋于楚而树怨于齐秦也齐遂伐赵取乘邱收侵地虚顿邱危楚破南阳九夷内沛许鄢陵危王之所得者亲观也而道涂宋卫为制事败为赵驱【败谓楚不与城齐将伐赵魏必奔走援之】事成功县宋卫【成谓楚与之地然受地必由宋卫轻重系之】魏王弗听也张仪告公仲【韩相】令以饥故赏韩王以近河外【赏犹劝也时韩饥因劝之就粟河外河外近魏故魏】魏王惧问张仪仪曰秦欲救齐韩欲攻南阳秦韩合而欲攻南阳无异也【无异言无他也】且以遇卜王王不遇秦韩之卜也决矣【遇则讲信脩睦魏不与秦遇韩知其见恶必合秦而攻魏】魏王遂尚遇秦信韩广魏救赵斥楚人遽于革下【革下地缺遽传也楚乗传来许地魏斥之也】伐齐之事遂败【国防】惠王使与齐楚之相防齧桑东还而免相相魏以为秦国防张仪以秦相魏齐楚怒而欲攻魏雍沮谓张子曰魏之所以相公者以公相则国家安而百姓无患今公相而魏受兵是魏计过也齐楚攻魏公必危矣张子曰然则奈何曰请令齐楚解攻雍沮谓齐楚之君曰王亦闻张仪之约秦王乎曰王若相仪于魏齐楚恶仪必攻魏魏战而胜是齐楚之兵折而仪固得魏矣若不胜魏必事秦以持其国必割地以贿王若欲复攻其不足以应秦此仪之所以与秦王隂相结也今仪相魏而攻之是使仪之计当于秦非所以穷仪之道也齐楚之王曰善乃解攻
　　欲令魏先事秦而诸侯效之魏王不肯听仪秦王怒伐取魏之曲沃平周复隂厚张仪益甚张仪慙无以归报留魏四嵗而魏襄王卒哀王即位张仪説哀王哀王不听于是张仪隂令秦伐魏魏与秦战败明年齐又来败魏于观津秦复欲攻魏先取韩申差军斩首八万诸侯震恐【史记】
　　于是张仪为秦连横説魏王曰魏地方不至千里卒不过三十万地四平诸侯四通条逹辐凑无名山大川之限从郑至梁二百余里马驰人趋不待倦而至梁南与楚境西与韩境北与赵境东与齐境卒戍四方守亭障者不下十万魏之地势故战塲也魏南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者将以安社稷尊主强兵显名也合从者一天下约为兄弟刑白马以盟洹水之上以相坚也夫亲昆弟同父母尚有争钱财而欲恃诈伪反覆蘓秦之余谋其不可成亦明矣大王不事秦秦下兵攻河外防卷衍燕酸枣刼卫取晋阳则赵不南赵不南则魏不北魏不北则从道絶大王之国欲求无危不可得也秦挟韩而攻魏韩刼于秦不敢不听秦韩为一魏之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣且夫秦之所欲弱莫如楚而能弱楚者莫若魏楚虽有富大之名其实空虚其卒虽多然而轻走易北不敢坚战悉魏之兵南面而伐楚胜之必矣夫亏楚而益魏攻楚而适秦嫁祸安国此善事也大王不听臣秦甲兵而东伐虽欲事秦不可得矣且夫从人多奋辞而寡可信説一诸侯而成封侯是故天下之防士莫不日夜搤腕瞠目切齿以言之便以説人主人主览其辞牵其説恶得无哉臣闻之积羽沈舟羣轻折轴众口铄金故愿大王之熟计之也哀王于是乃倍从约而因仪请成于秦张仪复归相秦三嵗而魏复背秦为从秦攻魏取曲沃明年魏复事秦秦欲伐齐齐楚之交善惠王患之张仪曰王其为臣约车并币臣请试之张仪南见楚王也敝邑之王所甚説者无大大王唯仪之所甚愿为臣者亦无大大王敝邑之王所甚憎者无大齐王唯仪之所甚憎者亦无大齐王今齐王之罪于敝邑甚厚敝邑欲伐之而大国与之懽是以敝邑之王不得事令而仪不得为臣也大王茍能闭闗絶齐臣请使秦王献商于之地方六百里若此齐必弱是北弱齐西徳于秦而私商于之地以为利此一计而三利俱至楚王大説宣言于朝曰不谷得商于之地方六百里羣臣毕贺陈轸独不贺楚王曰不谷不烦一兵不伤一人而得商于之地六百里寡人自以为智矣诸大夫皆贺子独不贺何也陈轸对曰臣见商于之地不可得而患必至也王曰何也对曰夫秦所以重王者以王有齐也今地未得而齐先絶是楚孤也秦又何重孤国且先出地絶齐秦计弗为先絶齐后责地必受欺于张仪受欺于张仪王必惋之是西生秦患北絶齐交则两国兵必至矣楚王曰吾事善矣子其无言以待吾事楚王使人絶齐使者未来又重絶之张仪反秦使人使齐齐秦之交隂合楚因使一将军受地于秦张仪至称病不朝楚王曰张子以寡人不絶齐乎乃使勇士往詈齐王张仪知楚絶齐也乃出见使者曰从某至某广从六里使者曰臣闻六百里不闻六里反报楚王楚王大怒欲兴师伐秦陈轸曰臣可以言乎伐秦非计也王不如赂之一名都与之伐齐是我亡于秦而取偿于齐也楚国不尚全事今已絶齐而责欺于秦是合齐秦之交也国必大伤楚王不听遂举兵伐秦秦与齐合韩氏从之楚兵大败于杜陵【国防】
　　杀屈匄遂取丹阳汉中之地楚又复益发兵袭秦至蓝田大战楚大败于是楚割两城以与秦平秦要楚欲得黔中地欲以武闗外易之楚王曰不愿易地愿得张仪而献黔中地秦王欲遣之口弗忍言张仪乃请行惠王曰彼楚王怒子之负以商于之地是且甘心于子张仪曰秦强楚弱臣善靳尚尚得事楚夫人郑褏褏所言皆从且臣奉王之节使楚楚何敢加诛假令诛臣而为秦得黔中之地臣之上愿遂使楚【史记】
　　楚王拘张仪将欲杀之靳尚为仪谓楚王曰拘张仪秦王必怒天下见楚之无秦也楚必轻矣又谓夫人郑褏曰子亦自知且贱于王乎郑褏曰何也尚曰张仪者秦王之有功臣也秦王欲出之秦王有爱女而美又简宫中佳丽习音者从之资之金玉寳器奉以上庸六县为汤沐邑欲因张仪内之楚王惑于虞乐必厚亲爱之子益贱而日疏矣子何不急言王出张子张子得出徳子无巳时秦女不来而秦必重子子内擅楚之贵外结秦之交畜张子以为用子之子孙必为楚太子矣郑褏遽説楚王出张仪
　　按此下国防又曰楚王将出张仪恐其败已也靳尚谓楚王曰臣请随之仪事王不善臣请杀之楚小臣靳尚之仇也谓魏用事者张旄曰以张仪之智而有秦楚之用君必穷矣君不如使人防要靳尚而杀之楚王必大怒仪仪穷则子重矣楚秦相难则魏无患矣张旄果令人要靳尚刺之楚王大怒秦楚搆兵而战秦楚争事魏张旄果大重　按张仪既出遂説诸侯连横以事秦仪未归而惠王卒诸侯复畔横合从无秦楚搆兵事国防张仪之楚贫舍人怒而欲归张仪曰待我为子见楚王当是时南后郑褏贵于楚张仪见楚王楚王不説仪曰王无所用臣臣请北见晋君楚王曰诺仪曰王无求于晋国乎王曰黄金珠防犀象出于楚寡人无求于晋国仪曰王徒不好色耳彼郑周之女粉白墨黑立于衢间非知而见之者以为神楚王曰楚僻陋之国未尝见中国之女如此其美也寡人见之独何为不好色也乃资之以珠玉南后郑褏闻之大恐令人谓仪曰妾闻将军之晋国偶有金千斤进之左右以供刍秣郑褏亦以金五百斤仪辞楚王曰天下门闗不通未知见日也愿王赐之觞王觞之仪中饮再拜而诗曰非有它人于此也愿王召所便习而觞之王召南后郑褏仪再拜而请曰仪有死罪于大王王曰何也曰仪行天下徧矣未尝见人如此其美而仪言得美人是欺王也王曰子释之吾固以为天下莫若是两人也　按仪自辱于楚相未尝至楚相秦之后事势不类又其谋鄙甚葢亦防士虚辞也
　　张仪为秦破从连横説楚王曰秦地半天下兵敌四国被山带河以为固虎贲之士百余万车千乘骑万匹粟如邱山法令既明士卒安难乐死主严以明将智以武虽无出甲席卷常山之险必折天下之脊天下后服者先亡且夫为从者无以异于驱羣羊而攻猛虎虎之与羊不格明矣今王不与猛虎而与羣羊臣窃以为大王计过矣凡天下强国非秦而楚非楚而秦两国交争其势不两立大王不与秦秦下甲据宜阳韩之上地不通下河东取成臯韩必入臣韩入臣魏则从风而动秦攻楚之西韩魏攻其北社稷岂得无危哉且夫从者聚羣弱而攻至强不料敌而轻战国贫而骤举兵危亡之术也臣闻之兵不如者勿与挑战粟不如者勿与持乆夫从人饰辩虚辞髙主之节言其利不言其害卒有秦祸无及为已是故愿大王之熟计也秦西有巴蜀方船积粟起于汶山循江而下至郢三千余里舫船载卒一舫载五千人与三月之粮下水而浮一日行三百余里里数虽多不费汗马之劳不至十日而距扞闗扞闗惊则从竟陵以东尽城守矣黔中巫郡非王之有已秦举甲出武闗南面而攻则北地絶秦兵之攻楚也危难在三月之内而楚恃诸侯之救在半嵗之外此其势不相及也夫恃弱国之救忘强秦之祸此臣所以为大王患也且大王尝与呉人战五战三胜陈卒尽矣徧守新城居民苦矣臣闻之功大者易危民敝者怨上夫守易危之功而逆强秦之心臣窃为大王危之且夫秦之所以不出甲函谷十五年以攻诸侯者隂谋有吞天下之心也楚尝与秦搆难战于汉中楚人不胜通侯执珪死者七十余人遂亡汉中楚王大怒与秦战于蓝田又却此所谓两虎相抟者也夫秦楚相敝而韩魏以全制其后计无危于此者矣愿大王熟计之也秦下甲攻卫阳晋必闗扃天下之匈大王悉起兵以攻宋不至数月而宋可举举宋而东指则泗上十二诸侯尽王之有已凡天下所信约从亲坚者蘓秦封为武安君而相燕即隂与燕王谋破齐分其地乃佯有罪出走入齐齐王因受而相之居二年而觉齐王大怒车裂蘓秦于市夫以一诈伪反覆之苏秦而欲经营天下混一诸侯其不可成亦明矣今秦与楚接境壤界固形亲之国也大王诚能听臣臣请秦太子入质于楚楚太子入质于秦请以秦女为大王箕帚之妾効万家之都以为汤沐之邑长为昆弟之国终身无相攻击臣以为计无便于此者楚王曰上客幸教以明制寡人敬以国从张仪去楚因遂之韩説韩王曰韩地险恶山居五谷所生非麦而豆民之所食大抵豆饭藿羮一嵗不收民不餍糟糠地不满九百里无二嵗之食料大王之卒悉之不过三十万而厮徒负养在其中矣除守徼亭障塞见卒不过二十万而已秦带甲百余万车千乗骑万匹虎鸷之士跿跔科头贯颐奋防者至不可胜计秦马之良戎兵之众探前蹶后蹄间三寻【言马走之疾前后蹄间一掷而过三寻也】不可胜数也山东之卒被甲冒胄以防战秦人捐甲徒防以趋敌左挈人头右挟生虏夫秦卒与山东之卒犹孟贲之于怯夫以重力相压犹乌获之与婴儿夫战孟贲乌获之士以攻不服之弱国无异于堕千钧之重于鸟卵之上必无幸矣诸侯不料兵之弱食之寡而听从人之甘言好辞比周以相饰也皆言曰听吾计可以强霸天下夫不顾社稷之长利而听须臾之説诖误人主无过此者大王不事秦秦下甲据宜阳断韩之上地东取成臯荥阳则鸿台之宫桑林之苑非王之有已夫塞成臯絶上地则王之国分矣先事秦则安不事秦则危夫造祸而求福计浅而怨深逆秦而顺楚虽欲无亡不可得也故为大王计莫如事秦秦之所欲莫如弱楚而能弱楚者莫如韩非以韩能强于楚也其地势然也今王西面而事秦以攻楚秦王必喜夫攻楚而私其地转祸而説秦计无便于此者韩王曰客幸教之请効宜阳张仪归报秦王封仪五邑号曰武信君使张仪东説齐王曰天下强国无过齐者大臣父兄殷众富乐然而为大王计者皆为一时之説不顾万世之利从人説大王者必谓齐西有强赵南有韩魏齐负海之国也地广人众兵强士勇虽有百秦将无奈何大王览其説而不察其实夫从人朋党比周莫不以从为可臣闻之齐与鲁三战而鲁三胜国以危亡随其后虽有胜名而有亡之实是何也齐大而鲁小也今赵之与秦也犹齐之与鲁也秦赵战于河漳之上再战而再胜秦战于番吾之下再战又胜秦四战之后赵亡卒四十万邯郸仅存虽有胜秦之名而国破矣是何也秦强而赵弱也今秦楚嫁子取妇为昆弟之国韩献宜阳魏効河外赵入朝黾池割河间以事秦大王不事秦秦驱韩魏攻齐之南地悉赵兵涉河闗指博闗临菑即墨非王之有己国一日被攻虽欲事秦不可得也是故愿大王熟计之齐王曰齐僻陋隠居东海之上未尝闻社稷之长利今大客幸而教之请奉社稷以事秦献鱼盐之地三百里张仪去西説赵王曰大王收率天下以賔秦秦兵不敢出函谷闗十五年大王之威行于山东敝邑恐惧慑伏缮甲厉兵饰车骑习驰射力田积粟守四封之内愁居慑处不敢动揺唯大王有意督过之也今以大王之力举巴蜀并汉中包两周迁九鼎白马之津秦虽僻逺然而心忿含怒之日久矣今秦有敝甲凋兵军于黾池愿渡河逾漳据番吾防邯郸之下愿以甲子合战以正殷纣之事敬使使臣先闻左右凡大王之所信为从者恃苏秦苏秦荧惑诸侯以是为非以非为是欲反齐国而自令车裂于市夫天下之不可一亦明矣令楚与秦为昆弟之国而韩魏称东藩之臣齐献鱼盐之地此防赵之右臂也夫断右臂而与人鬬失其党而孤居求欲毋危岂可得乎今秦发三将军其一军塞于道告齐使兴师渡清河军于邯郸之东一军军成臯驱韩魏军于河外一军军黾池约四国为一以攻赵赵服必四分其地是故不敢匿意隠情先以闻于左右臣窃为大王计莫如与秦王遇于黾池面相见而口相结请案兵无攻愿大王之定计赵王曰先王之时奉阳君専权擅势蔽欺先王独擅绾事先王弃羣臣寡人年防奉祀之日新乃且愿变心易虑割地谢前过以事秦【説赵事赵防独无今采史记入之】赵王许张仪张仪乃去北之燕説燕昭王曰大王之所亲莫如赵昔赵主以其姊为代王妻欲并代与代王遇于勾注之塞乃令工人作为金斗长其尾令可以击人与代王饮而隂告厨人曰即酒酣乐进热歠反斗以击之于是酒酣乐进热歠厨人进斟羮因反斗而击代王杀之王脑涂地其姊闻之摩笄以自刺故至今有摩笄之山天下莫不闻夫赵王之狼戾无亲大王之所明见也且以赵王为可亲邪赵兴兵而攻燕再围燕都而刼大王大王割十城以谢今赵王已入朝黾池効河间以事秦大王不事秦秦下甲云中九原驱赵而攻燕则易水长城非王之有已且今时赵之于秦犹郡县也不敢妄兴师以征伐今大王事秦秦王必喜赵不敢妄动是西有强秦之援而南无齐赵之患是故愿大王熟计之也燕王曰蛮夷僻处虽大男子裁如婴儿言不足以求正谋不足以决事今上客幸而教之请西面事秦献常山之尾五城【国防】
　　张仪归报未至咸阳而秦惠王卒武王即位武王自为太子时不説张仪及即位羣臣多谗张仪曰无信左右卖国以求容秦必复用之恐为天下笑诸侯闻张仪有郤武王皆畔横复合从【史记】
　　武王元年左右恶张仪未已而齐让又至张仪谓武王曰仪有愚计愿効之王王曰奈何曰为秦社稷计者东方有大变然后王可以多割地今齐王甚憎仪仪之所在必举兵伐之故仪愿乞不肖身而之梁齐必举兵伐之齐梁之兵连于城下不能相去王以其间伐韩入三川出兵函谷而无伐以临周祭器必出挟天子按图籍此王业也王曰善乃具革车三十乘纳之梁
　　国防又曰郑彊欲走张仪于秦曰仪之使者必之楚故谓楚太宰曰公留仪之使者彊请西图仪于秦因西请秦王曰张仪使人致上庸之地故使使臣再拜谒秦王怒张仪走
　　齐果举兵伐之梁王大恐张仪曰王勿患请令罢齐兵乃使其舍人冯喜之楚借使之齐齐楚之事已毕因谓齐王王甚憎张仪虽然厚矣王之托仪于秦也齐王曰寡人甚憎张仪仪之所在必举兵伐之何以托仪也对曰是乃王之托仪也仪之出秦与秦王约曰为王计者东方有大变然后王可以多割地今齐王甚憎仪仪之所在必举兵伐之故仪愿乞不肖身之梁齐必举兵伐梁梁齐之兵连于城下不能去王以其间伐韩入三川出兵函谷而无伐以临周祭器必出挟天子按图籍是王业也秦王以为然与革车三十乘而纳仪于梁今果伐之是王内自罢而伐与国广邻敌以自临而信仪于秦王也此臣之所谓托仪也齐王曰善乃止后公孙衍以梁与齐战于承而不胜张仪谓梁王曰不用臣言以危国梁王因相仪仪将以秦梁之齐合横亲公孙衍欲败之谓卫君曰衍非有怨于仪值所以为国者不同耳君必解衍卫君为告仪仪许诺因与之参坐于卫君之前公孙衍跪行为仪千秋之祝明日张仪行衍送之至于齐疆齐王闻之怒曰衍也吾讐而仪与之俱是必与仪鬻吾国矣遂不听仪
　　国防又曰周最善齐翟强善楚二子者欲伤张仪于魏张仪闻之曰使其人为见者啬夫间见者因无敢伤张仪
　　仪相魏一嵗卒于魏【国防】
　　年表张仪以安王十年卒纪年梁哀王九年五月卒
　　论曰张仪魏人也柄秦之日诳楚讐齐以扇诸侯其私则右夫魏以为之用是故新王示隙仪不之魏其不为商鞅之续者几希










</div>
    <div class="pagination">
<a href="尚史_page58.html">上一页</a><span>...</span><a href="尚史_page54.html">54</a><a href="尚史_page55.html">55</a><a href="尚史_page56.html">56</a><a href="尚史_page57.html">57</a><a href="尚史_page58.html">58</a><span class="current-page">59</span><a href="尚史_page60.html">60</a><a href="尚史_page61.html">61</a><a href="尚史_page62.html">62</a><a href="尚史_page63.html">63</a><a href="尚史_page64.html">64</a><span>...</span><a href="尚史_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
