<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 607 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 607 页/共 1316 页</h1>
    <div class="content">
○蠲缓奉天新民。海城。承德。广甯。辽阳。开原。铁岭。七厅州县。暨白旗堡巨流河、盘蛇驿、牛村、牛庄等各村屯、被灾旗民地亩粮赋有差。现月　　

○壬申。黑龙江将军依克唐阿奏、本年冬围。拟请暂停举行。允之。摺包　　

○浙江巡抚崧骏奏、塘工坍卸过多。筹议添拨修费。从之。摺

包

　　

○以亏欠交代。革已故浙江龙游县知县汤庆淮职。提属勒追。摺包　　

○癸酉。云贵总督王文韶奏、开复提督李应举、朴诚忠勇。在营最久。请免缴捐复银两。仍以提督总兵＜闲＞放。允之。摺包　　

○又奏、腾越土司边界妖僧滋事。剿办完竣。得旨、仍著督饬张松林等将善后事宜。妥为办理。摺包　　

○甲戌。江苏巡抚奎俊奏、省城河道淤塞。修浚工竣。下部知之。　　

○以詹事府少詹事长萃为太仆寺卿。　　

○以贤能卓著。谋勇兼全。予浙江文员陈璚等、武员刘祥胜等、军机处存记。　　

○以才堪任用、予安徽道员萧允之、潘汝杰、军机处存记。　　

○予故刑部右侍郎周德润恤典如例。现月　　

○乙亥。谕军机大臣等、户部奏、请催解京饷一摺。本年京饷。原拨续拨共银八百万两。截至九月底止。除划拨解到报解起程等款外。尚欠解银二百二十一万七千余两。现在部库存项无多。一切放款。为数甚钜。所有各省关欠解京饷。亟应全数报解以济要需。著各该将军督抚监督等、各将欠解银两。迅即照数依限解部。统于年内埽数解齐。傥敢诿卸拖欠。即由户部指名严参。原单著钞给阅看。将此由五百里谕知福州将军、两江湖广闽浙两广各总督、江苏安徽江西浙江湖北湖南山东山西广东各巡抚、并传谕粤海关淮安关各监督知之。现月　　

○贵州巡抚崧蕃奏、黔省行川磺斤。并无私贩情形。现拟办法。得旨、所奏尚系实在情形。即著咨行刘秉璋妥筹办理。摺包　　

○以广东同文馆办理出力。予协领刘绍基、繙译官熙臣等、升叙加衔有差。摺包　　

○丙子。热河都统奎斌奏、上年蒙古台站被匪窜扰。筹款安抚。酌拟办法。下所司知之。摺包　　

○以内阁学士李端棻为刑部右侍郎。现月　　

○以藉案诈赃。革署福建福安县知县顾芝职。摺包　　

○丁丑。云南巡抚谭钧培奏、丽江县被雹成灾。查勘赈抚得旨。即著饬属妥为抚恤。毋任失所。摺包　　

○戊寅。谕军机大臣等、有人奏、顺天府东安县属有著名巨匪虎翅子张秉俊。容留棍徒。扰害一乡句串坐地虎冯永奎、蠹役白面判官蒋富顺、赛诸葛赵玉、朋比为奸。盗案叠出。民不堪命。并有白昼抢劫骡马。交银勒赎。刃伤事主情事。该县刘兆璋买娼为妾。任意娱乐。于匪徒扰乱地方之事置若罔闻等语。著孙家鼐、孙楫即将该匪徒张秉俊等严饬缉拏。务获究办。并将该县刘兆璋被参各节。确切查明严参。毋稍回护。原摺著钞给阅看。将此谕令知之。寻孙家鼐等奏、查明刘兆璋买婢复遣。致有讹传。拟请免其置议。惟于张秉俊刃伤冯廷珍一案。并不比差传案。办理殊欠明决。已将该县撤任察看。以示惩儆从之。　　

○又谕、有人奏、仓匪贩马三即马永芳、屡经犯案。怙恶不悛。近复句结逃军李仓儿等、在东城一带。无所不为。请饬拏办等语。此等犯案匪徒。胆敢于充军后潜行逃回。不法已极。著仓场侍郎。步军统领衙门顺天府。五城御史一体访拏。拏获后发交地方官监禁。从严惩办毋任漏网。原片均著钞给阅看。将此各谕令知之。现月　　

○直隶总督李鸿章奏、朝鲜续借银十万两。仍由华商出名。订立合同。按期由朝鲜海关拔还。允之。摺包　　

○以慨捐钜款。予湖北黄冈县监生刘国溎以知府用。摺包　　

○以捐资助赈。赏广东布政使成允头品顶戴予顺德县道员何成浩尽先选用。摺包　　

○以捐助赈款。直隶通永道杨宗濂母二品命妇侯氏传旨嘉奖。现月　　

○旌表贞烈捐躯安徽合肥县巡检韩学书未婚妻张氏。摺包　　

○己卯。太宗文皇帝诞辰。遣官祭奉先殿。上御承光殿。英吉利使臣欧格讷等四人觐见。　　

○庚辰。甘肃新疆巡抚陶模奏、委员会同英员议立坎巨提新酋事竣。并拟安置旧酋各情形。下所司知之。摺包　　

○辛巳。谕内阁、翁同和、怀塔布奏、覆审绞犯永氏一案酌量定拟一摺。此案葆环起意诓卖永氏。据供桂城永氏均不知情。惟永氏甘心被卖。辗转已久。业已众证明确。复怀疑牵控其夫。永氏葆环均著仍照刑部所拟办理。刑部承审司员。于此案人证未能传齐。紧要情节。及详细供词。亦多漏叙。殊属不合著交部查取职名。照例议处。现月　　

○吉林将军长顺奏、农安县衙署等工。原领之银不敷修建。援案请照实银给发。允之。摺包　　

○山东巡抚福润奏、寿张县梁山地方匪犯杨木等啸聚滋事。悉数擒获。请将出力员弁保奖。得旨、仍著严缉逸犯郑显之等务获究办。出力员弁。准其择尤酌保。毋许冒滥。摺包　　

○泰甯镇。总兵志元奏行宫续有坍塌。请饬勘修。下所司知之。摺包　　

○以广西剿办斋匪出力。予总兵张春发、马盛治、道员方长华优叙。摺包　　

○以筹拨粮饷军火出力。予广西盐法道张人骏按察使衔。庆远府知府孙钦晃以道员用。摺包　　

○以捐款助赈。予前陕西南郑县知县罗桂铭为其父母建坊。摺

包　　

○勾到朝审情实罪犯。勾决斩犯二人。绞犯四人。现月　　

○壬午。以捐款助赈。予河南彰卫怀道明保为其母建坊。摺包　　

○癸未。谕军机大臣等、户部奏、豫拨筹备饷需一摺。据称癸巳年筹备饷需。共指拨银二百万两。请饬依限报解等语。此项饷银。关系紧要。著该将军督抚监督等按照指拨银数。于来年四月前解到一半。十月内全数解清。毋稍迟逾原摺单均著钞给阅看。将此由四百里谕知福州将军、两江湖广闽浙两广江苏安徽江西浙江湖北广东各督抚、并传谕粤海关监督知之。现月又谕、户部奏、豫拨来年京饷一摺。历届京饷。均系年前豫拨。光绪十九年京饷。该部拟在地丁盐课等款内指拨银七百万两。请饬各省关于来年分批起解等语。京饷关系紧要。现经该部就各省关情形酌量指拨。自应遵照奏定数目。源源报解。以应要需。著该将军督抚监督等、务于接到部文后。分批赶解。限于来年五月前解到一半。十二月初闲全数解清。不准截留改拨。藉词延误。傥届限不到。即著该部照奏定章程指名严参。原单均著钞给阅看。另片奏、光绪十九年内务府经费。拟拨盐课茶税等款共银六十万两。应径解北洋。并各省关应还部库垫放银二十万九千二百余两。应由指拨各款内匀解部库外。下余银二十九万七百余两。著该将军督抚监督等、务于来年开即后陆续径解内务府交纳。仍限六月前解到一半。十二月初间埽数解清。不准稍有蒂欠原片单并著钞给阅看。将此由五百里谕知福州将军、直隶两江湖广闽浙两广四川江苏安徽江西浙江湖北湖南河南山东山西广东各督抚、并传谕粤海关淮安关监督知之。现月　　

○又谕、裕禄等奏、请饬拨东三省来年的饷并请催欠饷一摺。东三省癸巳年的饷。应拨奉天银二十六万两吉林银十三万一千八百九十一两零。打牲乌拉银三万四千七百六十八两零。黑龙江银十九万两。著户部照数指拨。令各该省督抚等如数筹解。毋许迟延。并于报解之时。分晰奉天吉林打牲乌拉黑龙江各款目。以免牵混。其各省欠解东三省本年的饷。暨历年欠饷。著李鸿章、刘坤一、谭钟麟奎俊、沈秉成、德馨、裕宽、谭继洵、福润、常恩接照单开数目。赶紧筹措务于年内埽数解清以济要需。原单均著钞给阅看。将此谕知户部、并由五百里谕知李鸿章、刘坤一、谭钟麟、奎俊、沈秉成、德馨、裕宽、谭继洵、福润、暨传谕常恩知之。现月　　

○以缴清赔款。复已革知府奇臣原官衔翎。仍以知府归部选用。现月摺包　　

○以闯卡漏捐。捏词混控。革两江补用都司熊天保职。摺包　　

○甲申。世宗宪皇帝诞辰。遣官祭奉先殿以推班日期漏未传知。军机处直班章京郎中胡宝铎、主事王彦威、下部议处。寻吏部议。胡宝铎等应得降一级留任公罪。得旨、准其抵销。　　

○上以冬至祀天于圜丘。自是日始斋戒三日协修官朱点衣恭纂　　

帮总纂官程棫林恭辑监修总裁世恭阅一签十一月初二日正总裁那月日专司藳本陆恭覆阅癸丑七月十五日

　　

徐月日

　　

荣月日副总裁唐月日　　
</div>
    <div class="pagination">
<a href="清实录光绪朝实录_page606.html">上一页</a><span>...</span><a href="清实录光绪朝实录_page602.html">602</a><a href="清实录光绪朝实录_page603.html">603</a><a href="清实录光绪朝实录_page604.html">604</a><a href="清实录光绪朝实录_page605.html">605</a><a href="清实录光绪朝实录_page606.html">606</a><span class="current-page">607</span><a href="清实录光绪朝实录_page608.html">608</a><a href="清实录光绪朝实录_page609.html">609</a><a href="清实录光绪朝实录_page610.html">610</a><a href="清实录光绪朝实录_page611.html">611</a><a href="清实录光绪朝实录_page612.html">612</a><span>...</span><a href="清实录光绪朝实录_page608.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
