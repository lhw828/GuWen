<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 127 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 127 页/共 263 页</h1>
    <div class="content">　　○书复庆王秩煃曰镇守等官奏叔祖与诸王因达贼声息欲同宫眷搬移凤翔居住然今达贼正窥伺我中国动静若一搬移彼必得计叔祖当镇静藩屏以保卫  宗社为重决不可轻迁专此奉复惟叔祖亮之
　　○广昌王美坚奏欲诣京朝贺复书止之
　　○升山西大同后卫指挥使盛广指挥同知张瑀指挥佥事毕瑛大同前卫指挥同知王全指挥佥事李俊刘谦李瑛安东中屯卫指挥同知杨旺河南陈州卫指挥佥事青云頴州卫指挥佥事王政俱为署都指挥佥事仍于大同领军杀贼从总兵官都督同知郭登等奏缺官统军故也
　　○命给辽东官军马一千匹
　　○四川纳溪县以县治空旷守卒数十人巡警不周乞迁置泸州卫右千户所城内从之
　　○武清伯石亨奏臣领官军杀贼欲募壮士千人每二三十人为坠往居庸关以西山林高阜处潜伏以俟乞造银牌三五百面书劫营信牌四字遇贼人赏一面令潜入贼营举礟人利重赏庶不退避从之
　　大明英宗法天立道仁明诚敬昭文宪武至德广孝睿皇帝实录卷之一百八十三
　大明英宗睿皇帝实录卷之一百八十四
　　正统十四年冬十月戊申朔  太上皇帝在迤北
　　○帝享  太庙
　　○遣中官祭司井之神
　　○以下元节遣官祭  长陵  献陵景陵
　　○敕守备居庸紫荆及沿边一带总兵等官尔等巡视大小关隘但可通人马之处或塞或守塞则广积木石守则锋利器械务在措置得宜有备无患
　　○以福建浙江湖广广东贵州等处贼寇未平诏谕之曰朕体上天好生之心一视同仁无间远迩乃者福建浙江湖广广东贵州等处顽民反叛劫掠乡村为盗不已究其所由皆因有司不能抚治所致朕即位之初已尝大赦天下尚虑谋反大逆赦所不原者无由自新官兵累岁诛杀不已非朕体天好生之意兹特颁恩自诏书到日凡常赦所不原者不分首从咸赦除之悉令复业敢有仍前负固不靖大军剿杀朕不敢私
　　○敕镇守狭西兴安侯徐亨等得楚王奏欲将王狭西地面西安州马场所牧骟马四百骆驼一百来进尔等即将所进马给与狭西无马官军骆驼遣人管解来京
　　○监察御史郭仲曦奏御史任宁能通诸葛武侯八阵及天地人三阵左右前后策应之法谨将其原画阵图以献乞召试之以资边备诏石亨于谦同宁议论以闻
　　○增给广义伯吴＜王已＞禄米二十石
　　○验大同军民缺食者以布绢易粟济之
　　○是日虏众复奉  上皇至大同东门也先遣得知院及太监喜宁通事指挥岳谦到城下言今送  上皇回京若不得正位虽五年十年务要讎杀谦密言虏情叵测于是知府霍瑄从水窦出见控  上皇马献鹅酒等物  上皇密谓之曰汝去与郭登说固守城池不可开城门
　　○己酉升吏部右侍郎曹义为本部左侍郎通政司左参议栾恽为本司右通政右参议王复为左参议经历冯贯为右参议
　　○调掌鸿胪寺礼部左侍郎杨善为都察院左副都御史仍掌寺事同都督王通提督守备京城从右都御史俞士悦奏举也
　　○升广东布政司左参议杨信民为都察院左佥都御史专捕广东叛贼
　　○升山东布政司右布政使万观为左布政使从巡抚左副都御史洪英奏举也
　　○升河南布政司右布政使年富为左布政使从巡抚左副都御史王来奏保也
　　○镇守密云署都指挥佥事王通奏达贼在密云地方出没不绝必是欲来犯边乞为增兵守备兵部议近已添调官军三千往守古北口宜再添调二千往密云等处悉令听通节制从之
　　○兵部奏山西鴈门关缺人守备镇守都督孙安巡抚副都御史朱鉴俱在山西城内不出巡边乞行安鉴速往本关哨守赐敕切责之曰若再怠慢必罪不宥
　　○定运米则例通州运至京仓杂犯斩绞三百六十石三流并杖一百徒三年者二百八十石余四等递减四十石杖每一十八石笞每一十四石通州运至居庸关隆庆卫等仓杂犯斩绞九十石三流并杖一百徒三年七十石余四等递减十石杖每一十二石笞每一十一石
　　○江西大庾县民孙福号玉华逃民李俊号木子世尊俱聚众谋作乱福被擒下狱死俊攻南安被杀其党数十人俱为官军所擒巡按御史等官以闻命即诛之以徇
　　○御马监少监跛儿干伏诛跛儿干本降虏给事宫禁数十年及土木之败即助虏反攻射内使黎定既又为虏使来有所需索命执而诛之
　　○罢修南京祠山广惠等八庙以诏停不急之务也
　　○庚戌升都察院右都御史陈镒为左都御史按察司副使陈诏为右佥都御史
　　○升湖广左参议侯复为山西右布政使运使丁镃为河南右布政使修撰裴纶为山东右布政使御史章文王琳俱为山东右参政赵全为左参议鸿胪寺右寺丞侯维为广西左参议知县邝彦誉为浙江按察司佥事调广东佥事杜瑄于山西按察司
　　○大同总兵官都督同知郭登奏送自虏中还者白叵罗至京言也先会众议云北京已立  皇帝要领人马来交战终无讲和之意我今调军马再去相杀令彼南迁与我大都命兵部锦衣卫同通事审实以闻
　　○造功赏牌分奇功头功齐力三等以文臣主之凡战挺身先行突入阵中斩将夺旗者与奇功牌生擒达贼或斩首一级者皆与头功牌其余虽无前功而被伤者与齐力牌贼平视此论赏从太监兴安奏请也
　　○是日虏众奉  上皇至阳和阳和守将进牛羊酒
　　○辛亥升都督佥事刘得新为都督同知时得新南征振旅也
　　○升山东平山卫指挥使赵瑄为都指挥佥事守备常峪等口
　　○国子监生练纲奏虏寇奸计非特邀留  圣驾索取金帛而已其实效金人以汴宋待我也今天下之大固非宋室可比然求其如种师道李纲辈为之捍御者亦不多见人心倚赖系国家安危者惟兵部尚书于谦武清伯石亨而已宜敕其坚守中军但遣将分兵接战设若不利虏必环绕国都内外信绝谁主勤王之大计者乞择宗室亲王中平日忠孝著闻者会同镇守官募义士大举入援则虏寇闻骨肉相救必怀疑惧而自退却若于骨肉之间自生嫌忌恐堕胡人彀中噬脐无及矣文武群臣敢有以和议为词及劝南迁者乞就诛之勿留误国并命各衙门堂上官分守九门遣人催促各处军马及调狭西吐番土兵入援不宜迟缓  帝深纳之
　　○锦衣卫官旗士校征进还京奏请给赏银布命本卫验实见操者给之
　　○户部奏狭西潼关河溢卫镇抚司所贮纻丝水湿有迹命估直准官员折色俸粮
　　○河南右布政使年富言陈頴二州逃户不下万余皆北人性鲁为江西人诱之刁泼请驱逐江西人以绝奸萌都察院言江西人在河南者众如概驱逐之恐生变宜但逐其逋逃者其为商者勿逐从之
　　○是日虏众奉  上皇至紫荆关北口副都御史孙祥遣指挥刘深出见  上皇岳谦与深言此处达子三万止有精壮者二万又有二万从古北口入
　　○夜狼星动摇
　　○壬子礼部奏十一月十一日恭遇  太上皇帝圣节是日早在京文武百官应诣朝天宫行遥贺礼仍预行各王府并在外大小衙门至期亦行遥贺礼其庆贺表宜令暂且停罢从之
　　○命故定西侯蒋贵孙琬袭封定西侯以琬父义有足疾也
　　○命魏国公徐承宗掌前军都督府事
　　○释忻城伯赵荣
　　○免左都督刘聚右佥都御史张楷官聚楷之征福建也歛兵建宁城日以吟诗酣酒为乐且大索府卫金帛城中骚然致有城外贼徒打劫城内京官打劫之谣及闻邓茂七诛始进兵延平楷复教聚伪造征夷将军印妄报子应麟及家人擒贼功浙江余寇复发命还兵讨之未平又妄以平奏至是还朝六科十三道交劾之故命免官
　　○致书宗室诸王曰兹者虏寇乘机入关侵犯京城危急之秋尚赖宗室至亲以  宗社为重命将统率精兵不拘多寡星驰赴京勤王以除虏寇以安国家期在旬月毕集仍自镇静固守藩疆
　　○书复镇南王徽煣曰得奏苗贼聚众为恶逼近城府欲迁居腹里地方具悉今已命将出师往彼剿灭此贼叔祖当以藩屏为重不可轻动
　　○升狭西右布政使王暹为都察院右副都御史
　　○升兵部郎中龚永吉为大理寺右少卿时永吉从靖远伯王骥征剿苗寇适任满九年骥具绪状保升仍旧随军赞理故有是命
　　○复除工科右给事中李震仍旧任刑科给事中李英于兵科俱以服阕也擢进士方辅为兵科给事中
　　○升京卫带俸都指挥佥事陶瑾为署都督佥事王息为都指挥同知指挥同知芮成为指挥使
　　○命故金吾后卫指挥使宋福子瑛府军前卫指挥同知王隆子留住彭城卫指挥同知胡亮子瑄金吾左卫指挥佥事危贵子璟旗手卫指挥佥事凌鉴弟镛俱袭职府军前卫指挥佥事刘真阵伤残疾以其子瑜代之
　　○敕谕大营总兵官及大小把总头目军士人等国家用兵所以禁暴诛乱卫国安民若赏罚不严则士气不猛大凡有奇功者升职三级赏银二十两头功升职二级赏银十两常功升职一级赏银五两官军临阵杀贼死者子孙袭升二级赏银二十两其头目同所领官军全队以杀贼而死者升赏准奇功半队死者准头功十人以下死者准常功其头目亦死者升赏子孙每队伍中立公正掌令官二人务令头目军士死生相顾临阵务在有进无退有勇无怯若头目不顾军士先自退怯者许掌令官即斩其首别选头目代领若军士不顾头目先自退怯者许后队斩前队准常功升赏军士不勇不进致头目失陷者斩其全队若有能立奇功可赎前罪头目不勇不进致军士失陷十人者斩首示众失陷至二十人者斩首不与承袭失陷三十人以上至全队者斩首籍没其家但有奇功量与赎免其总兵官申令不明不严致十队退怯者罚俸一年至三十队者降职二等至五十队以上者罢其职全军退怯者斩头目军士但降敌者全家斩首籍没财产行军之际军士敢有抢虏民财至十贯以上者斩首示众头目纵容军士抢虏至十人者罢职充军二十人以上至全队者枭首营门军士并皆处死军中及诸召募等项新来之人平日不知军法敢有造言惑乱人心挠阻号令致坏事者凌迟处死籍没其家头目官军临阵在逃及不听总兵官号令者斩
　　○宣府总兵官昌平伯杨洪奏报本月四日达贼三万人马过顺圣川洪州堡欲侵犯京师
　　○户部奏兵仗局军匹原支月粮五斗今添一斗火夫人等自愿报效守城者亦宜给月粮三斗口外卫所被贼惊散官军舍余见收五军等营操备者俱宜月给口粮三斗从之
　　○癸丑  帝召文武大臣议备虏之策佥谓宜选精兵一万六千给马五千匹命都督佥事孙镗充总兵官高礼充左副总兵往紫荆关命佥都御史叚信都指挥佥事姚麟等将真定保定军民俱收入城镗及领军都督佥事王通都指挥佥事杨寿宜量升擢有所激励遂升镗右都督通都督同知寿都指挥同知又选精兵二万以一万益镗以一万付都督毛福寿陶瑾策应镗敕镗曰近闻达贼从紫荆关进如果送  上皇回京止许放五七骑或十数骑入关若或过此数拥众而来必须固拒飞报京师处置镗等将发闻虏入关遂营于都城近郊
　　○福建奏延平等府贼徒不服招抚仍肆杀掠敕梁＜王卸-卩＞范雄薛希琏督同福建四川巡按御史统集官军民壮剿捕
　　○兵部奏招募得官舍旗校有勇力者四百余名其上等者依例给冠带银两器械又有一百三十余名愿自备鞍马效力宜仍送武清伯石亨处试验诏不必试验俱与冠带俟杀贼有功授职
　　○命各卫所漕运官军见留在京操备并绩起取者悉如例给赏
　　○狭西行都司奏达贼二千余人寇肃州官军击却之
　　○夜有星大如杯色赤光明烛地出三师西北行至少弼尾迹化苍白气一道长余五尺状如蛇徐徐西行
　　○甲寅升南京兵部侍郎徐琦为本部尚书仍参赞机务工部右侍郎陈恭为本部尚书仍督理柴炭都察院佥都御史寇深为右副都御史兵部武选司郎中邹干为本部右侍郎薛瑄为大理寺右寺丞
　　○实授陶瑾为左军都督府都督佥事升锦衣卫指挥同知刘源为本卫指挥使
　　○兵部奏先命左都督毛福寿都督佥事陶瑾领官军一万策应孙镗杀贼访得镗与福寿平昔不和恐有误事宜再添官军一万令瑾率领又据瑾言管军署都指挥陈友指挥巫启刘鉴母英俱堪任用乞量升擢随瑾杀贼  帝准所拟命友为都指挥启鉴英俱升署都指挥佥事
　　○命都督同知刘得新暂掌左军都督府事兼管三千营操练
　　○万全都司都指挥佥事夏忠奏先奉命守龙门卫后蒙取回今带原领官军九百人至居庸关口驻劄乞降纶音以凭进止  帝命就彼巡守听副都御史罗通提督
　　○敕镇守狭西兴安侯徐亨等调狭西官军一万四千四百人赴宁夏总兵官张泰处操练备冬
　　○乙卯升都督同知武兴为右都督
　　○敕兵部尚书于谦提督各营军马
　　○宥广宁伯刘安罪命顾兴祖刘聚俱复冠带安充总兵官兴祖聚充副总兵俱领军杀贼
　　○分遣诸将帅兵二十二万陈于京城九门总兵官武清伯石亨陈于德胜门都督陶瑾陈于安定门广宁伯刘安陈于东直门武进伯子朱瑛陈于朝阳门都督刘聚陈于西直门副总兵顾兴祖陈于阜城门都指挥李端陈于正阳门都督刘得新陈于崇文门都指挥汤节陈于宣武门皆受石亨节制敕亨及左副总兵署都督佥事范广右副总兵右都督武兴曰今达贼窥伺京城特命尔等统率大军屯于九门或设伏或设险或守正用军或出奇取胜或获守城池以逸待劳或攻劫营阵以计陷敌或分兵策应务出万全事定报功升赏不吝
　　○提督守备紫荆关右副都御史孙祥奏守备本关都指挥韩青号令不严措置无法即今防寇之际恐误边计访得彭城卫带俸都指挥佥事雷通智谋出众骁勇有为乞量升擢使来与臣共理边务将青取回别用  帝从其请升通都指挥同知祥又言三事一大宁都司新添官舍军余三千人随角□羊随逃不得实用盖因饥寒迫身请关支口粮一在关守御军马虽有粮料而无草请令附近保定等府儧运赴关仍将续添军马粮草量数督运前来一守边关必得夜不收使其探听风声今于旗军内选夜不收四十名委官管领分为十拨令其轮番缉探声息从之
　　○敕守备紫荆关按察使曹泰往倒马关提督守备
　　○直隶潼关卫奏本卫儒学科举虽属狭西而缺官提调考试士无作兴学无进益近于虚设乞行狭西按察司令提调学校佥事时加考试以励向学之心从之
　　○丙辰命故恭顺侯吴克忠子瑾袭封恭顺侯
　　○兵马司奏欲拆毁九门外军民房屋以便屯驻众情汹汹争负行李入城给事中李震言猺动人心不宜拆毁从之
　　○擢庶吉士曹曰□鼎霍荣乔毅为给事中
　　○擢国子监丞等官潘洪邓逵谢琚陈全为监察御史先是俱以大臣举送都察院理刑至是有缺故实授之
　　○升锦衣卫千户毕旺为本卫指挥佥事
　　○命刑部右侍郎江渊参赞都督孙镗军务
　　○免直隶全椒县被灾秋粮一千余石马草一万余包
　　○敕有盔甲军士但今日不出城者斩是时军士有盔甲者仅十之一云
　　○辽东客□万添寿等输粮一万四千余石命户部给银偿之
　　○命吏科给事中程信户科给事中王竑协同都督王通右副都御史杨善提督官军守护京城
　　○是日喜宁引虏骑攻紫荆关副都御史孙祥与之相持四日虏潜由他道入腹背夹攻关破祥死之
　　○丁巳以达贼入寇  帝亲告  昊天上帝  后土皇地祗及  七庙太皇太后  皇考宣宗章皇帝曰兹者虏寇猖獗越山进入居庸关内布列野外欲窥京城已命总兵等官统率大军剿杀尚祈洪造默相敷佑将勇兵强虏寇迎夕瓦解国家  宗社永保康宁伏惟鉴知
　　○吏科给事中姚夔言虏寇逼犯京师患未可测臣思京师腹心也辽东手足也今军士之精锐莫如辽东而徒守一隅正犹置腹心而护手足其于轻重缓急何如哉矧贼意所图诚不在彼乞敕辽东总兵总督等官量存戍卒其余精兵悉付参将等官统率入关营于永平以为应援及总兵官杨洪守备宣府贼已入关徒守孤城于事何益亦乞令与右副都御史罗通筹画量存军士守备居庸合兵寅夜赴京夹攻贼阵如此则我内外相应而虏腹背受敌亦取胜之一策也＜锍-釒＞入命杨洪将二万辽东副总兵焦礼施聚将三万入援
　　○擢翰林院庶吉士刘清为兵科给事中从侍郎江渊赞理军务
　　○命故新宁伯谭璟子裕袭封新宁伯
　　○命定西侯蒋琬掌左军都督府事
　　○增置湖广当阳县县丞一员从大理寺丞李奎请也
　　○敕驸马都尉焦敬巡视皇城四门提督官军严加防慎
　　○敕巡抚山东山西河南狭西都御史洪英朱鉴王来王文及直隶山东山西河南分守各府监察御史金达谢佑王伟陈金姚龙陈诚汪庭训苏璟徐珵王玉杨鼎李宾夏裕白圭王庾各收所守地方军民男女入城以防剽掠其所选官军民壮躬自率领来京策应
　　○是日虏众奉  上皇车驾过易州次良乡县父老进茶果羊酒
　　○戊午虏众奉  上皇车驾次芦沟桥果园署官以果品进  上皇命袁彬作书三封奉  皇太后及弟皇帝及谕文武群臣通报虏情俾固守  社稷遣岳谦同虏使纳哈出至彰义门外答话谦为官军所杀纳哈出奔回也先遂列阵至西直门外  上皇御幄止于德胜门外  帝敕武清伯石亨尚书于谦等今高礼毛福寿领军于彰义门北杀退贼三百人生擒一人尔等即选精兵于教场住劄以便调用自都指挥而下不用命者斩首以徇然后闻奏遂敕太监兴安李永昌往同石亨于谦等整理军务
　　○升大宁都司都指挥佥事姚麟为都指挥同知往广东镇守调山东平山卫带俸都指挥佥事赵瑄于大宁都司管事以兵部会官荐麟先任广东瑄尝守常峪等口于二处地理民情各有所宜也
　　○命巡抚永平等处右佥都御史邹来学以永平府并密云遵化县所贮籴粮官银准作官军月粮每两准粮四石其不愿者仍关本色
</div>
    <div class="pagination">
<a href="明实录英宗实录_page126.html">上一页</a><span>...</span><a href="明实录英宗实录_page122.html">122</a><a href="明实录英宗实录_page123.html">123</a><a href="明实录英宗实录_page124.html">124</a><a href="明实录英宗实录_page125.html">125</a><a href="明实录英宗实录_page126.html">126</a><span class="current-page">127</span><a href="明实录英宗实录_page128.html">128</a><a href="明实录英宗实录_page129.html">129</a><a href="明实录英宗实录_page130.html">130</a><a href="明实录英宗实录_page131.html">131</a><a href="明实录英宗实录_page132.html">132</a><span>...</span><a href="明实录英宗实录_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
