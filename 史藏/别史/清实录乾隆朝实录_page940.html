<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 940 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 940 页/共 1860 页</h1>
    <div class="content">○己丑。谕军机大臣等、昨据方观承奏、安州、任邱、近淀水洼之内。有鱼虾遗子。蠕动如蝻者。又青县、沧州、庆云、等处。俱有零星蝻子。景州、献县、亦间有生发。虽据称现在督率搜捕。但目下是否捕除净尽。近闻鄚州一带。亦间有蝻子。当此积潦初涸。正宜及时查察。不使稍有遗留。著传谕该督。将列在如何办理。作速查明。奏闻　　

○工部议准。湖广总督爱必达疏称、荆门州属。沙阳下游。仙人古月堤外。郑家潭南耳堤。紧逼襄阳迎溜。外滩坍卸。难以帮筑。应加月堤一道防护。从之　　

○以太常寺卿诺穆浑。为内阁学士。兼礼部侍郎　　

○以左庶子德成格。署日讲起居注官　　

○庚寅。谕军机大臣等、据舒赫德奏、近畿一带。麦收丰稔。且山东。河南。麦石亦络绎而至。麦价可日就平减。第恐不肖市侩。拘泥近日官价。转无裨益等语。官价平粜。原属一时权宜之计今麦收既属丰裕将来民食。自不致缺乏。且设厂以来已及半载有余不特麦石无需平粜即米厂亦应议彻。舒赫德摺内并称、陈桂等现欲议请停止。何以未见奏到。著传谕阿桂。即速确核五城各厂。现在无需平粜情形一面办理。一面奏闻。再阿桂。裘曰修派办直属河道沟渠。自应不时往来督察。且闻方观承。亦候彼两人会同查勘。应即起程前往。再直隶毗连山东之景州、吴桥、东光、南皮、献县、及鄚州、任邱、沧州、青县、静海、等处。俱有蝗蝻蠕长。现令该督等、分路督率搜捕。并著阿桂。裘曰修于所至之处。协同董办。务期净尽。不留遗孽。今岁直属幸获丰收。若不力为保护。仰承上苍嘉贶。殊属可惜但地方官习气。往往心存畛域。互相推诿经钦差在彼督率自可杜其掩饰观望之弊。阿桂等、俱朕亲信大臣。既奉命在外。凡一切地方紧要之事。皆当留心经画。不独水利捕蝗。为目前应急之务。谅阿桂等自能仰体朕怀。无事谆谆诫谕也。可将此传谕知之　　

○又谕、直属安州。任邱等处。俱有蝻孽蠕长。鄚州一带。亦间有萌生之处昨已降旨。令该督将曾否扑除净尽。详细查奏。兹据达色奏、山东历城。长清等县境内。间有飞蝗。现经该督抚率司道等、亲赴各该处。上紧扑灭其经过直隶之吴桥、东光、南皮、沧州、青县、静海、境内村庄亦均有飞蝗数处等语。看来直隶、山东、毗连一带间段俱有蝗蝻。若不及早搜捕。诚恐渐滋贻害。东省业经阿尔泰等、亲率督捕。而直属有蝗各处。该督方观承布政使观音保。亦曾亲赴督率搜查否。抑系止据各该属禀报。仅安之州县等官办理向来外吏习气。每于壤地相接交错之区。即不无意存畛域。彼此推诿。著传谕方观承。速即督同观音保。分道搜捕。不使稍留遣孽。并将飞蚯现在是否扑除净尽。据实详查奏闻　　

○又谕、据达色奏、山东之历城、齐河、禹城、平原、德州等处村庄。俱间有飞蝗。现经阿尔泰。率属亲身督捕等语。目下积潦初涸。日气炎蒸。正蝻孽易生之际。若不及早扑除。必致蔓延滋长。贻害地方。著传谕阿尔泰务在董率属员上紧扑捕。不留余孽。并将迩来所属境内蝗蝻。有无生发。并如何搜捕。俾令净尽之处。详悉奏闻。寻奏、臣赴历城。长清。齐河。禹城。平原。德州。恩县。各州县。凡有蚂蚱之处。董率文武员弁。圈围焚压。极力捕除无遗。田禾亦无伤损。司道等分路搜查。俱报净尽。第恐遗孽复萌。已饬地方官搜刨遗子。给钱收买鹻场荒地。并令翻犁。务除种类不使续生。报闻　　

○又谕曰、新柱等称、伯克萨里等、往谕巴达克山素勒坦沙、即凛遵约束。将伊弟从齐特喇尔彻回。其所掠人口牲只什物。俱查明交还等语。新柱、额敏和卓办理妥协。著交部议叙仍赏大小荷包一对鼻烟壶各一枚。萨里、阿布拉三、甚属效力。萨里、著赏三等轻车都尉世职。阿奇木缺出。列名请补。仍赏缎六端。阿布拉三。于应升处列名。仍赏缎三端。素勒坦沙、甚属恭顺。著先赏大小荷包、鼻烟壶、仍将叶尔羌库贮之缎、赏给十二端。并传朕嘉悦施恩之意。令其知悉　　

○辛卯。上诣皇太后行宫问安　　

○谕军机大臣等、前派额尔景额。更换新柱回京。适新柱有遣使巴达克山一事。因传谕令其稍待。今素勒坦沙。既献布拉呢敦尸骸。及其妻子。又查还齐特喇尔土地户口。是事已完竣。新柱俟额尔景额抵叶尔羌。即起程回京。且额敏和卓。驻劄年久。已派玉素布前往更换。亦因巴达克山之事暂留。今玉素布在阿克苏办事。此时额敏和卓。亦应起程。但额尔景额。甫经受事。额敏和卓仍留住三月。再行文玉素布。赴叶尔羌更换。俱著传谕知之　　

○壬辰。谕军机大臣等、前因恰克图奸商小院子京张等、教唆俄罗斯。阻挠伯德尔格回人贸易。随降旨桑寨多尔济等、令其查拏解。赴热河治罪。续据桑寨多尔济等奏称。小院子京张。已回张家口复降旨巴尔品、严缉务获。今据奏到。张家口商民内。并无小院子京张其人。惟查有万盛永记铺内。商民赵越、人皆称为小院子。讯供系汾州府汾阳县人。伊并不出口贸易。惟伊夥计张宗烜。田昌。于去年七月九月间。先后往恰克图贸易。铺中亦称为小院子等语。再查恒裕玉记铺内张朝元。向在京城贸易。系昌平州人。是以人俱称为京张。随讯据伊弟张朝相。夥计李逢春。称张朝元于去年七月往恰克图其夥计李胜敬、亦于十一月前往贸易。至今未回各等语。小院子、京张等、俱系内地商民。乃敢教唆俄罗斯、阻挠回人贸易。其奸诡不法情罪。甚属可恶现据巴尔品查讯缉拏。尚无著落。该犯等行踪诡秘。今或闻风匿迹。若非潜留恰克图地面即在口内外沿边一带或窜回本籍均未可定。著传谕方观承、明德等、迅即遴选妥干员弁。密速缉拏务获。解送行在。交军机大臣严审究拟。毋致漏网　　

○礼部等部议准。调任贵州巡抚乔光烈奏称、都匀府属生童向附平越府考棚应试。今生童多至二千余人。请设专棚考试。从之　　

○赈恤甘肃狄道、渭源、皋兰、河州、金县、靖远、陇西、宁远、会宁、通渭、平凉、泾州、固原、崇信、镇原、灵台、华亭、静宁、庄浪、张掖、武威、永昌、镇番、平番、灵州、花马池中卫平罗、摆羊戎、西宁等三十厅州县。乾隆二十七年分。水、旱、霜、雹、灾、饥民。并缓应徵额赋　　

○癸巳。谕军机大臣等、昨据舒赫德奏、新麦丰收麦价已日就平减因降旨阿桂等、将五城各厂平粜。即行停止。今阿桂等奏、请酌减麦面价值。想系未经接奉谕旨故有此奏。去冬因京师米麦等项。价值稍昂。是以设厂平粜。原属通融调剂之计。现在二麦丰稔。市价自无忧腾踊。著仍遵前旨办理。可将此传谕阿桂。并监粜大臣等知之　　

○又谕曰、明瑞等奏、现在伊犁驻防。及陆续添驻之索伦。察哈尔。厄鲁特兵丁。分为四昂吉每昂吉设总管一员佐领六员。应照例铸给关防钤记。以昭信守。谨拟定字样请旨等语。著交该部照明瑞所定字样。兼清汉托忒加字。成造关防钤记颁发　　

○甲午。谕、太常寺卿。毋庸另放人员。仍著诺穆浑兼管　　

○军机大臣等议覆、据西安将军嵩椿。陕甘总督杨应琚奏称、凉州拟驻马兵一千三百名。步兵二百名并派协领二员分左右翼八旗。设防御八骁骑校八。笔帖式二。归副都统管辖。庄浪拟驻马兵四百。步兵一百。设城守尉一。即以庄浪副都统改用并设防御四。骁骑校四。笔帖式一。归凉州副都统管辖。各员俱于西安驻防官内移改。其兵分作三起。每年移往一起。至西安兵移驻后。为数无多。应裁协领四。佐领防御骁骑校各九笔帖式二等语。应如所奏。惟西安协领。向兼佐领。今移驻亦令相兼。所请凉州设佐领八员。止须六员。从之　　

○乙未。上诣皇太后行宫问安　　

○谕、据阿永阿等奏、审明沈作朋等、纵盗冤良各供情一摺。其上司之妄断回护。属员之观望迎合。种种有心欺饰。皆不出朕所料。至爱必达。在满洲世臣中。尚属可以倚信之人。朕前降旨将伊革职。发往伊犁效力赎罪。尚以其不过为沈作朋所愚。始终徇庇。国姑示薄惩耳。今阅阿永阿等所称、爱必达于接到秦鑅获详禀。逐加批驳。并饬臬司委员另审。及沈作朋回任谒见时。言及此案。闻爱必达有就案办案。及此系臬司之事。伊不必管之语。沈作朋遂坚心播弄。希图消弭前案。而委员锡占等、亦遂承顺意旨。扶同玩延。是此案之酿成冤狱。沈作朋。锡占。固属罪魁。而承审各员之观望。实爱必达有以启之。其朦混欺罔。在他人已属罪无可逭。今爱必达敢于为此。尤出情理之外。而非朕所能逆料者矣。爱必达。并著拏解来京。一并审拟治罪。所有承审此案之陈铨。陈文枢。扶同锻炼。情罪较重。亦著一并拏解来京。与沈作朋。锡占等、质讯另办。其屡次承审之单言扬。张文燽。谈羽丰。王正功。虽较锡占等、稍属有间。但其观望迎合。亦有应得之罪。著阿永阿等、查明分别劾参。亢保。为满洲世仆。前在藩司任内。揭参赵泰交。附和会衔具详。亦难辞咎。不可令其幸免。著解任来京候旨。赵泰交。审理李作椇一案。倒提年月。尚非大过。且被参以后。屈抑经年。著仍以知州用。令其来京。与佛保住一并带领引见吏目夏念祖。并著复还原官。仍于应升处升用。至秦鑅于张红贵等犯案后。即同游击李华。把总李奇雄。起获原赃。擒拏盗犯并将前后案犯确凿绿由。详禀上司。甚属能事已降旨于服阕后。以知府升用外。游击李华。著光部行文。调取来京引见把总李奇雄。著拔补千总。以示鼓励。其奉委承审之知府傅显。是否审出实情。及临审告病之知县胡翼。如何托故规避之虎。亦著查明具奏。朕于一切功罪。务期允当。在受诬冤抑者。必急予昭雪。而审断乖谬。及有心护非。与夫模棱观望者亦视其情节之重轻分别惩治。断不肯稍有枉纵。至上司下属。平时纪纲所在自不可越分干犯。若大员办理重案。不能公正自持。其中有颠倒黑白之处。属员为其掣肘。何妨直揭部科。朕必嘉其直干。此案承审各员。是非曲直。经朕彻底查办。丝毫不爽。凡为属员者。亦可犁然省悟矣。何惮而不秉公据实。甘为唯阿迁就。自取罪戾耶。其案内盗犯远维四。著即行正法。在逃之盗犯张楚璧。王宏义。主谋引线。法难姑贷。著严饬地方官。密速严拏务获。毋使闻风远扬稍稽显戮。可将此通谕中外知之　　

○又谕曰、简亲王现在患病。著派御医施世奇。前往诊视　　

○予故太子太傅加赠太保文渊阁大学士兼吏部尚书史贻直。祭葬如例。谥文靖　　

○丙申。谕曰、亢保前在湖北布政使任内。曾扶同附和。揭参赵泰交。并会衔滥行保举陈铨。陈文枢等。亦有应得之咎。著解任来京候旨。所遗贵州布政使员缺。著钱度补授　　

○谕军机大臣等、据方观承奏、磁州知州庄钧禀报。河南布政使辅德于初一。日在安阳县。将周琬锁拏。初二日委员解赴刑部等语。著传谕舒赫德。俟周琬解到。即日令其解送行在候审。不必在部停留　　

○丁酉。谕军机大臣等、昨阿永阿等奏、俟汤聘到楚质讯后。再行起程等语。此案前后情节。业已传谕。伊等在楚。无应行查办之处。即汤聘到后。亦无庸再行质讯至汤聘办理后案瞻徇袒护。其情罪虽不至如爱必达之有心欺饰。周琬。沈作朋之朋比为奸然亦不能轻于宋邦绥。著照宋邦绥之例。交该督李侍尧。于地方应办工程。在二三万之数者。令其认修。俟工竣奏闻后。再令回籍。阿永阿奉到此旨。即速起程。将案内应行起解各犯。押赴行在。沿途加意防范。毋稍疎虞。叶存仁可遵前旨。仍回豫抚之任。并将此传谕李侍尧知之　　

○直隶总督方观承奏、安州、静海、青县、献县、沧州、南皮、故城、东光、宁津、蝗蝻现已扑除。惟任邱县属七里庄。与鄚州相连。生有蝻子亩余。景州。庆云与东省接壤地方。亦间有生发。布政使观音保。即赴各处督捕。雄县报有蝗蝻。臣即亲往查办。得旨。汝直隶之事。往往不如山东河南。慎之　　

○以甘肃宁夏道富尼汉。为安徽按察使　　

○戊戌。上诣皇太后行宫问安　　

○谕曰、开泰审拟巴塘喇嘛。教诱番民聚众一案。及回奏博尔和患病各摺。支离巧饰。乖谬已极开泰当喇嘛等滋事之初。并不亲往查办。经朕饬谕。始勉强一赴打箭炉。聊以塞责。辗转递委之道府知州等官。不待人犯解审。辄借查阅营伍为名。前赴川南。此有何不可缓之事。乃置边地重案于膜外。转亟亟于常行事件乎。在开泰不过中存畏怯。托名避去耳。其实似此居心行事。即查阅营伍亦复何裨。初不料满洲世仆中。竟有庸懦无能。如开泰其人者。种种谬误。深负简任。著革职。赏给头等侍卫。自备鞍马。前往伊犁。随明瑞办事。四川总督著鄂弼补授。明山。著补授陕西巡抚。其广东巡抚著阿思哈补授。明山未到陕西之前。巡抚印务。著阿里衮前往。暂行管理。鄂弼俟阿里衮到陕西时。即行前赴新任　　

○又谕、向来各省督抚。于地方应办事务。往往饬委属员。以次转详遂成通例。此于寻常事件则可。若案情重大督抚自应躬先董率庶足以资弹压而杜欺蔽。乃积习相沿。并不问事理之。轻重。动辄批委属员。督抚既委之司道。司道复委之州县。层层辗转推延。初若不与己事者然。夫为通省表率之大员遇事不能亲身奋往。而以责之递委之州县。不知州县官事权本轻。且不免有庸懦无能之辈混厕其间。安望其必能奋勉集事哉。即如开泰于喇嘛堪布等、教唆生事之初并不亲赴该处查讯。经朕降旨申饬。始行一赴打箭炉。坐办塞责。旋委道府知州审讯。伊复藉口巡阅营伍竟往川南一带。查阅回省。其畏葸不堪不态。来摺已自绘其状。是其平日养尊处优。若以略一举足。即有失督抚之体者独不思督抚遇地方要务。不辞劳瘁。亲身督办。所属官民岂不益加敬惮。何失体之有。若徒游衍衙署。坐失事机。不真可鄙之甚乎。又如爱必达。徇庇沈作朋。纵盗诬良一案。使爱必达早能亲提确讯。不难将案情彻底清厘。何至为沈作朋所愚弄。扶同回护。自蹈欺罔。以速罪戾乎此等耽逸偷安。掩饰朦混之恶习。恐现在督抚中。尚不乏人。幸而未值楚蜀两省之事。不至尽露其短。若易地以处。亦未必不蹈此覆辙也。朕日阅内外章奏。于寻常案件。何尝不交部议。若情节稍关紧要或迹介疑似者。即不惮再三体察。日进军机大臣。及各部旗大臣。觌面咨询。务使一切政务。无畸重轻之失。凡以事必亲历。始得其真。督抚大吏。皆朕所倚任之人。朕尚不敢好逸恶劳。为督抚者。固宜托名敦体。恶劳好逸乎。嗣后务宜各加猛省。痛改前非。母溺于宴安酖毒。及以掩饰弥缝为得计。既于政务有益。且可自免愆尤。亦何惮而不加淬励乎傥仍不知悛悟。一经发觉。则开泰。爱必达之炯鉴具在。断不能幸邀曲贷也　　

○谕军机大臣等、前准冯钤陛见。令苏昌前往粤西。兼管巡抚印务。今明山已有旨补授陕西巡抚。著来京请训后再赴新任。广东省会之地。不可无大员驻劄。苏昌此时不必前往广西。即留广东。兼管抚篆。冯钤亦不必即行来京。广东巡抚员缺。已著阿思哈补授。阿思哈回京请训之后。先赴广西署理巡抚事务。替换冯钤。来京陛见。俟其回任后。阿思哈再赴广东新任。将此传谕苏昌。明山。冯钤。阿思哈知之　　

○户部等部议覆、两江总督尹继善等奏、清河县治。移驻清江浦。其清江浦地界。与山阳、安东、划分者。计六十二里。县署以胡琏官房修建。清河县旧署。以中河通判移驻。通判旧署。变价抵修县署。山阳外河县丞。里河主簿。向驻清江。清江闸官。向属山阳。应并归清河管辖。外河主簿。向驻清河旧治。应移驻王家营。以便护饷过境。教谕移驻清江。贡监生童。家在清江者。改入清河县籍。解犯仍禁旧监。责令中河主簿。就近监守。以免黄河阻滞等语。应如所请。惟清河已改种繁疲难要缺。应增养廉一百五十两。山阳地狭事简。应减养廉一百五十两。从之　　

○以工部尚书阿桂。充经筵讲官　　

○以翰林院侍读学士汪廷玙。侍讲学士钱大昕。充日讲起居注官　　

○以甘肃凉州镇总兵达启。为云南提督　　

○己亥。湖南巡抚陈宏谋奏、洞庭一湖。横亘八百余里。容纳川黔粤楚之水。冬春涸出荒滩。夏秋即成泽国。每当诸江水涨之时。赖其浩衍。始免冲溢。自康熙年间。许民各就荒滩。筑围垦田。数十年来。筑堤数十处。占地二百余里。遂成与水争地之势。现将各围刨开多口。令与湖通。不致阻水。勒碑湘阴。久远禁止。得旨、所办甚是　　

○广西巡抚冯钤奏、臣前在湖南任内。奏准停止加铸。本年正月湖南采买粤铅之员。甫经运回。是以奏请停办。今接湖南抚臣陈宏谋札称、该省尚有积存之铅。并有可开之矿。此后不需粤铅等语。至广东除买广西铅外。须至汉口采办。路远费繁。仍赴粤西采买为便。现在广西宣化县属之度楼岭。荫巷岭并融县之古丹山。报产铅砂已饬各县督采。报闻　　

○庚子。谕军机大臣等、据陈宏谋奏、请严滨湖私筑之禁。一摺所办甚是已于摺内批示矣。洞庭一湖。为川、黔、粤、楚、众水之总汇。必使湖面广阔。方足以容纳百川。永无溃溢。乃滨湖居民。狃于目前之利。圈筑圩田。侵占湖地。而地方官。又往往意存姑息。不行禁止。若湖地渐就堙郁。则夏秋水发之时。势必漫衍冲决。为泽国田庐之患。傥或跨州连邑。所在淹浸。即所有私筑围田。亦安能保无竹没。利小害大。诚灼然可见者。陈宏谋。于此事不为姁妪之小惠。殊得封疆之体。著传谕乔光烈。每年亲行查勘。间一二岁。即将有无占筑情形。详悉具奏。永以为例　　

○又谕、昨阅开泰查审巴塘为匪喇嘛等供词。其藐视汉官。情形显露。伊等丞倅州县。职分既轻且无才识胆量。所谓办理夷情。亦不过如昔年办理准噶尔光景。敷衍迁就。冀图苟且了事耳。番民等虽凶狡性成。其实中怀畏怯。任封疆者。遇有此不法滋事之徒。果能亲身董率。迅速严办。此辈一经惩创。即可长久怗服。若开泰之猥琐无能。平时既不知示以威重。临事复递委微末汉官。全不识事理之窾要。岂绥戢远番之道。著传谕鄂弼。到任后。务宜留心。善为整顿。再喇嘛番民等名字。由唐古忒字译汉。自有一定音释。乃开泰一任绿营汉员。混行编造入奏。适足贻笑中外。已著军机大臣更正。再汇列清单。交发总督衙门。向设笔帖式二员。嗣后著于理藩院。熟谙繙译人员内。拣选一员。前往补授。一应陈奏事件。如有喇嘛番民等名字。俱著斟酌对音。毋再草率舛误。将此传谕知之　　

○以直隶山永协副将德保。为甘肃凉州镇总兵　　

○辛丑。谕、据傅良奏、吉林失火。烧毁旗房四十三间。民房一百九间。尚能自行修盖。不致竭蹷等语。旗民房屋。焚烧甚多。恐未能一律修盖。交傅良详查。其中间有拮据无力自办者。著加恩赏赉。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十八


大清高宗法天隆运至诚先觉体元立极敷文奋武孝慈神圣纯皇帝实录卷之六百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。六月。壬寅。上诣皇太后行宫问安　　

○谕、近因贝勒弘曕、妄托织造及税务监督。购买蟒袍朝衣优伶等项。朕曾降旨、令诸王等、将有无此等事件。明白陈奏。今据诸王奏称、并无此事。贝勒弘曕、如此种种妄为。则诸王所称俱无此事之语。亦不可尽信。其中实无此事者有之。因无证据。不肯从实陈奏者亦有之。总之或有或无。断不能逃朕洞鉴。但伊等既称无有。朕亦不肯深究。即有此事。朕亦从宽。不将伊等治罪。嗣后诸王。惟宜安静守分。善自检束。傥因朕此次施恩不究。仍不悛改。有向外任盐关织造等官。妄行干求之事。经朕知觉。必从重治罪。断不宽贷。著晓谕王等知之　　

○又谕曰、阿桂在军营。殊为出力。且在伊犁办事。亦甚妥协。著加恩将阿桂一族。由正蓝旗擡入上三旗　　

○又谕曰、鄂弼自简任巡抚以来。实力宣猷。恪勤懋著。昨降旨补授四川总督。正望其及时效用。忽闻溘逝。深为轸惜。著加恩赏赠尚书衔入祀贤良祠。所有应得恤典。著该部察例具奏　　

○又谕曰、鄂弼现在病故。四川总督员缺。著阿尔泰补授山东巡抚员缺。即著崔应阶补授。图勒炳阿、著补授贵州巡抚。图勒炳阿未到任之先。著刘藻前往署理。云南巡抚印务著吴达善就近兼署　　
</div>
    <div class="pagination">
<a href="清实录乾隆朝实录_page939.html">上一页</a><span>...</span><a href="清实录乾隆朝实录_page935.html">935</a><a href="清实录乾隆朝实录_page936.html">936</a><a href="清实录乾隆朝实录_page937.html">937</a><a href="清实录乾隆朝实录_page938.html">938</a><a href="清实录乾隆朝实录_page939.html">939</a><span class="current-page">940</span><a href="清实录乾隆朝实录_page941.html">941</a><a href="清实录乾隆朝实录_page942.html">942</a><a href="清实录乾隆朝实录_page943.html">943</a><a href="清实录乾隆朝实录_page944.html">944</a><a href="清实录乾隆朝实录_page945.html">945</a><span>...</span><a href="清实录乾隆朝实录_page941.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
