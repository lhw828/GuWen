<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 224 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 224 页/共 505 页</h1>
    <div class="content">监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。九月。癸酉。谕内阁、万青藜、卞宝第奏、拏获著名盗首。请旨即行正法一摺。马贼王景漋、逃匿顺天香河县属之渠口镇庙内。经署香河县知县同绍达等拏获。该犯劫案累累。实属著名渠魁。著即行正法枭示。传首犯事地方。以昭炯戒。另片奏、拏获窜扰宝抵之马贼白泳才。请照奏定章程惩办等语。白泳才骑马持械。抢劫多案。实属目无法纪。著一并即行正法枭示。　　

○谕军机大臣等、工程处奏广东粤海关及河南省积欠工程饷银。请饬该督抚监督飞速拨解一摺。现在定陵顺水峪工程。虽已告竣。尚有欠放之款。且礼部内务府八旗营房等工。业经开工兴修。该衙门于本年六月闲。曾经奏催。均未据该省关定期拨解。似此延缓。诚恐有误要需。著瑞麟、郭嵩焘、师曾、将粤海关欠解工程饷银十五万两。吴昌寿将河南省欠解工程饷银十万两。按照前次奏定章程。移缓就急。依限筹解。傥再仍前玩泄。即著该衙门照例从严参办。以重要工。将此由五百里谕知瑞麟、吴昌寿、郭嵩焘、并传谕师曾知之。　　

○又谕、顺天府奏、捦获马贼。供出首夥各犯。请饬盛京将军等一体严拏等语据宝坻县捦获马贼白泳才供称。随同贼首刘五巴等、纠夥一百五六十人。窜进喜峰口。该匪在宝坻县被官兵拏获。并供出首夥贼犯多名。亟应合力□□穴□又□捕。按名缉获。以靖地方。著恩合、麒庆、刘长佑、按照单开各犯之姓名住址。选派员弁兵役。一体严密查拏。务获究办。毋任一名漏网。原单著钞给阅看。将此各谕令知之。　　

○又谕、官文等奏、官军乘胜进偪。连破贼寨。大获胜仗一摺与吴昌寿昨日所奏。情形大略相同。著官文、吴昌寿、郑敦谨、懔遵昨日寄谕。饬姜玉顺、张曜等、乘胜进攻。将败窜唐县泌阳之贼。节节埽除。毋任再有窜逸。河南地方为四达通衢。该逆虽受大创。而党与仍多。此剿彼窜。是其惯技。曾国藩在徐州。东股任柱等逆未灭。兵力难分。且于豫楚之交界。亦属鞭长莫及。鲍超新募楚勇数营。前有旨令赴江粤剿贼。归左宗棠调遣。现在镇平贼势已孤。该处有江西广东福建三省兵力合剿。不难克日殄除著官文、郑敦谨、传知鲍超。如已募勇起程。即饬迅速前进。如尚未起程。即毋庸赴粤。将所募勇丁带赴豫南。由裕州泌阳一路剿贼。姜玉顺等军。均归其调遣。仍听曾国藩节制。以一事权。饷项由楚省解济。毋令缺乏。如粤省军务渐竣。仍准将娄云庆等军调回。用资得力将此由六百里谕知官文、曾国藩、吴昌寿、郑敦谨、并传谕鲍超知之。　　

○直隶按察使李鹤年奏、督办畿南防务。现饬在防各军。严密堵扼得旨著随时严饬在防将士。加意堵扼。毋稍疏懈。如果防务紧急。即著该臬司奏明亲往督办。以昭慎重。　　

○以疏防堤工。革湖北知县徐畅达职。　　

○予河南桐河阵亡总兵官罗应贵祭葬世职加等。于死事地方暨原籍各建专祠。　　

○予山东泰安等处阵亡殉难绅团妇女七千八百七十八名口分别旌恤如例。　　

○蠲缓山东嘉祥、博兴、济甯、利津、滋阳、曲阜、甯阳、邹、滕、峄、汶上、菏泽、城武、曹、定陶、钜野、郓城、郯城、金乡、鱼台、历城、二十一州县暨东昌、临清、济甯、三卫被灾被扰地方新旧额赋。并仓漕灶地银两。　　

○甲戌。谕内阁、吏部奏、开复知府。可否仍戴原赏翎支一摺。据称定例革职人员。不准戴用原翎。如因本案开复。仍准戴用。兹花翎知府高振洛、前因不能附和田兴恕办理厘谷。经田兴恕奏参革职。嗣经贵州巡抚张亮基查明。奏请开复原官。惟原奏内未将本案另案开复之处。分晰声叙。可否仍准戴用原翎。请旨饬遵等语。高振洛参款。既属情有可原。其开复原官。自应照本案开复办理。著准其仍戴原赏花翎。以符定制。近来降调革职人员。往往因未奉拔去翎支谕旨。托词戴用。其另案开复各员。亦或恃无不准戴用原赏翎支明文。辄图蒙混。殊属非是。嗣后因事降调之员。未奉旨拔去翎支者。除一品至五品。仍准戴用外。大员降至六品以下。以及革职各员。一概不准戴用。其开复原官者。必须本案开复。或奉特旨赏还。及续有军功。经大臣督抚奏请开复翎支。方准照常戴用。傥因另案开复。或捐复原官。仍不准冒昧戴用。以照体制而杜徼幸。　　

○谕军机大臣等、瑞麟等奏、会剿镇平逆匪。康逆率党窜出一摺。康逆因守镇平。自花旗投诚后。其势日孤。经方耀等分路进攻。又经江闽各军。会合追截。该逆马队数千。突向新铺一带奔窜。镇平县城。旋即收复。逃窜之贼。沿途被官军节节追杀。精锐渐就散亡。正宜乘其溃败之际。奋力痛剿。将全股悉数歼灭。以除后患。现在席宝田已向长潭东石。迎头击贼。其石正大柘及楼车等处。亦有康国器、高连升、黄少春等、各督闽兵。分路追截。即著左宗棠、刘坤一、严饬各军。遇贼即击。务须合力痛歼。埽除净尽。不得以贼势已穷。稍涉大意。石正楼车地方。与江西接壤。刘坤一仍当督饬江省防边各军。慎图防维。毋令逸氛阑入江楚。徐宗干亦当饬闽边防兵。一体严备。以资堵遏。粤省方耀、郑绍忠两军。现已随贼所向。尽力穷追。李福泰移赴龙川。相机剿办。任星元等严守南雄等处。布置尚属周密。著瑞麟、郭嵩焘等迅饬该员等乘胜追杀。不准一名漏网。毋令死灰复然。贻患后日。将此由六百里各谕令知之。　　

○以江西义甯等处剿匪出力。赏知州暴大儒、守备江清等花翎。布政司理问邓桐凤等蓝翎。余升叙开复有差。　　

○予江西各属阵亡殉难训导傅乃德等绅民埽女六百九十五员名口分别旌恤如例。　　

○句到江西、湖广、山东、情实罪犯。停决湖广绞犯二人。山东斩犯一人。绞犯一人。余五十四人予句。　　

○赏五城贫民棉衣银。　　

○乙亥。谕军机大臣等、长善奏、拣派马队枪队。驰赴冷口防哨。并临榆北面绿营所辖。殊觉空虚等语。该副都统所派枪兵八十余名。会同冷口旗兵。严守关门。马队兵五十余名。梭巡各口。与提标兵出永协兵会哨之处。著即饬令带兵佐领扎普善等、实力巡查。毋得虚应故事。有名无实。其临榆以北。沿边空虚。山永协副将回任需时。游击音登额巡防东路。与山海关迤北各口。不免隔绝等情。已谕知刘长佑拣派妥员。筹添绿营兵力。互相巡缉。以期周备。该副都统即饬旗营各员弁。会合认真巡哨。毋稍疏虞。将此谕令知之。　　

○又谕、阎敬铭奏、匪扰定陶。扼剿获胜。现仍退踞菏泽曹定之交。连日派军进剿。并筹布东防河防各情形一摺。逆匪蓄意东趋。并未大受惩创。现在逆众数万。盘旋菏定之界。蓄谋甚狡。潘鼎新一军。已由钜野移赴菏泽。著曾国藩即檄催前进。与前派入东之马步各队。会合夹击。毋任东窜。山东兵力甚单。冉堌黄镇两军。阎敬铭务当严饬杨飞熊等。激励兵弁。相机合击。毋稍退缩。濮范一带。即责成卫荣光、督率兵勇民团布置。赵三元等炮船。著阎敬铭催令挽入黄河。与原驻黄河之炮船。会同直隶炮船。分段布置。以期周密。贼匪偪近东明开州等处。防务紧要。著刘长佑檄饬李鹤年。督饬兵弁。认真防范。毋稍大意。另片奏、密陈山东枭匪。多属回民。盐匪贩私求食。与寇盗不同。缓治之则散。急治之则乱。宜责在官吏。不诿之巡商。宜捦其渠魁。以解余党。宜购觅眼线。以枭治枭。宜以兵为镇压。不以兵为捕治。现饬署武定府知府张鼎辅、将拒捕首犯。密拏惩办等语。枭匪肆行。若不严为捕治。必至贻患将来。该抚惟当不动声色。捦其渠魁。断不可姑息养奸。酿成巨患。俟东路贼匪肃清。仍当认真筹办。本日据长善奏、临榆以北。沿边各口。殊觉空虚等语。著刘长佑拣派干员。筹添兵力。责成绿营员弁。于临榆迤北所辖地面。实力梭巡。与旗营弁兵。互相侦缉。以期周备。毋稍旷误。将此由五百里各谕令知之。　　

○又谕、杨能格奏固原前敌溃营。现经设法安抚。添筹接济。并请留郭炳南募勇两营各摺片。据奏雷正绾当兵勇溃变。即飞骑追赶。并斩沿途抢夺勇丁十余名。及抵泾州。雷正绾复连日泣谕。又得周显承镇静防堵。且见何成蛟等被拏伏法。该营勇始各感畏。陆续折回固原等语。览杨能格先后所奏情形。是雷正绾所部溃变。非不力为弹压。实因呼应不灵所致。该提督并无甘心叛逆情事。与德兴阿、刘蓉、联捷所奏。迥不相同。著都兴阿、穆图善、杨岳斌、确切查明。将雷正绾兵变实在情形。迅速具奏。并著刘蓉将前奏因何不符之处。据实奏闻。都兴阿等如查明雷正绾尚非意存跋扈。即著向该提督剀切开导。令其会同魏添应安抚士卒。重整部伍。奋勉图功。以赎前愆。一面将该营为首倡乱之勇丁。讯明正法。以昭炯戒杨能格现拟将河东报解在途之饷银三万两全数截留径解泾州粮台并饬安化县将日运面斤。加倍添拨接济。即著照所请行。并著加意劝勉拊循。以弭变故。都司郭炳南募勇两营。因不及遣散。赴杨能格营投效。即著准其留营。拣派得力营官。统带训练。扼要驻扎。以资攻剿。将此由六百里谕知都兴阿、穆图善、杨岳斌、刘蓉、并传谕杨能格知之。　　

○山海关副都统长善奏、遵旨缉获马贼赵承汶二犯。得旨、未获之曹填各犯。仍著督饬各该员弁。管带兵役。严密访拏。务获惩办。毋任一名漏网。　　

○派内阁学士殷兆镛知武举。以都察院左副都御史贺寿慈为武会试正考官。翰林院侍讲学士夏同善为副考官。　　

○丙子。谕内阁、吴昌寿奏、访察属员贤否。分别保劾一摺。河南淅川厅抚民同知高偓、历任繁区。均有惠政。著开缺以知府留于河南遇缺即补。遂平县知县文玉、到任未久。民爱滋深。著俟补同知后以知府用。前署鲁山县知县杨宗颐、悃愊无华。循声卓著。著免补本班以直隶州知州补用。署孟津县知县赵祜熙、守洁才优。舆情爱戴。著归候补班尽先补用。候补直隶州州同吴世钰、才识兼长。为佐贰中不可多得之员。著免补州同以知县遇缺即补。其西华县知县徐炳、刚愎自用。贪酷妄行。商水县知县联魁、昬愦无知。溺情废事。汝阳县知县蕴琛、好尚虚浮。政事废弛。永甯县知县周尔尧、任性妄为。声名狼藉。截取知县徐铭廉、于前署偃师县任内。任信差役。罔利营私。均著即行革职。南召县知县彭绳祖、年近七旬。精力衰惫。前署新安县知县李瑞椿、两耳重听志气昬惰。均著勒令休致。前署登封县知县牛绪儒、声名平常。办事竭蹶。著以府经历降补。以示劝惩而肃吏治。　　

○又谕、刘蓉奏雷正绾营兵勇溃变。现在办理情形一摺。雷正绾一军。由鄂入陕。叠著战功。转战而西。在甘肃地方。屡次摧坚破敌。克复城寨甚多。前因金积堡剿贼失利。当将该署提督革去帮办。用示薄惩。该营将弁。自宜愧励交加。立功自效。兹据刘蓉奏称、该营部将胡大贵等、竟敢因师挫粮缺。哗溃滋事。迫胁兵勇。在固原一带肆行杀掠。围偪泾州。经提督周显承等、率同在城文武。登陴守御。将谋为内应之副将何成蛟正法。并将逆党匡文武等诱捦。被胁兵勇。复经周显承等谕以大义。招抚解散。胡大贵等知众心不附。相率遁去。雷正绾亲至泾州。晓谕兵勇。誓死与贼决战等语。雷正绾于所部将士谋变。未能即时惩办。本有应得之咎。惟念该提督平日打仗奋勉。劳绩卓著。著从宽免其置议。此系朝廷破格恩施。该署提督宜知感知愧。倍加策励。以赎前愆。记名提督胡大贵、副将雷恒、李高启、乘机倡乱。实属罪不容诛。均著即行革职。缉拏正法。以昭炯戒。　　

○谕军机大臣等、前据文祥奏、筹剿马贼。务使净绝根株一摺。当经谕令恩合等妥筹覆奏。嗣据恩合、富平阿、麒庆、阿克敦布、廉至、刘长佑等、先后奏到。各抒所见。均与文祥所奏大略相同。兹据军机大臣恭亲王等奏、各路备调官兵。坐镇弹压。不必轻动。责成地方官饬差□□穴□又□拏。请饬各将军等转饬所属。晓谕居民。无生疑惧。马贼中有悔罪自新者。酌予奖赏。严定州县讳盗及邻封协缉不力处分。文武获盗官员。应请酌核议奖。请催盛京等处拣派官军各等语。所筹均属周密。所有盛京直隶吉林热河等处。各豫派出官兵及备调兵。专为剿贼之用。如该匪伏而不动。但宜坐镇弹压。不准骚扰良民。仍责成地方官饬差役□□穴□又□拏匪首。不准稍涉声张。妄拏无辜。著恩合等晓谕居民。照旧安居。无生疑惧。如有兵役骚扰。立按军法惩办。州县失察。严行参处。务期法在必行。不得徒托谕告具文。马贼中有悔罪自新者。均准照所奏章程。按其获盗名数。分别奖赏。均著按照恭亲王等原奏章程。于告示内详细逐层声叙明晰。俾家喻户晓。互相劝勉。地方盗案。限三日申报。仍照旧例立限开参。毋庸照新章严处。如获有邻境盗案。准其抵免处分。傥讳匿不报。即查明参革。从重治罪。该上司有徇隐不报者。一并治罪。邻封协缉不力。著各该管上司从严参办。兵役通盗。知而不首者。讯明后即将该兵役斩枭示儆。如拏获马贼。系著名巨盗。及斩枭盗犯多名。准酌给翎支升阶。破格奖励。并著吏部兵部。将地方官拏获本境邻境盗犯。应如何将功抵过。及破格奖励之处。酌定获盗名数。分别核议。先行奏定章程。候旨遵办。此次刘长佑、阿克敦布、廉至等、调拨各兵。或择要扼击。或勤操备调。均著遵照前奉谕旨。雇觅眼线。会同捕剿。不得稍涉松懈。所需口粮。宽为筹备。如有不敷。据实奏闻。未可吝惜小费。致误大局。其关内外扼要处所。向有额设官兵。著即给与全饷。令于无事时随时操演。不得有缺额雇替等弊。恩合、皂保、麒庆等、所派官兵。未据奏到。著即挑选得力兵弁。迅速具奏。毋稍玩延。其蒙古官兵。并著知照伯彦讷谟祜一体照办。刘长佑查勘边墙。已否周历。应如何择要设防。并赶紧兴修之处。著据实具奏。阿克敦布等所筹会哨日期及整顿卡伦之处。均著照办。惟当实力奉行。毋得空言塞责。顺天府所辖地方。万青藜、卞宝第、已团练马勇。力行保甲。著严饬所属。认真办理。军机大臣片一件。均著钞给阅看。文祥前奏豢贼诲盗各情一摺。与恩合麒庆等所陈整顿吏治武备摺。大略相同。并著钞给恩合等阅看。该署将军等当各就地方情形。随时整顿。以清盗源而肃吏治。将此由四百里各谕令知之。　　

○又谕、德兴阿、刘蓉奏、甘回大股。图犯陕疆。请分拨马步各军截剿。雷营溃勇。偪泾抢掠。经守城文武惩办抚辑。事变稍定。逆回仍扑泾州各摺。雷正绾部将胡大贵等、乘机生变。经该署提督涕泣开导。不肯听从。时回酋赫明堂、穆三、杨大娃子、率大队回众。由固原前来。胡大贵等俱与合并。雷正绾未能申明纪律。约束各营。致令所部酿成事端。聚众戕官。将固原廛市。抢掠一空。并劫夺饷银军火等项。该署提督统率无方。咎有应得。姑念雷正绾由陕入甘。转战而前。素称勇敢。兼之粮饷缺乏。备历艰辛。自应宽其既往。俾得以功抵过。该署提督如能将为首倡乱之胡大贵等、立即捦斩。并晓谕赫明堂、穆三、杨大娃子、速戢邪心。使就驯服。仍当破格施恩。以示朝廷终始成全之至意。如赫明堂等不服开导。亦惟责成雷正绾重整部伍。痛加剿洗。务将此股叛回。迅速殄除。想雷正绾受国厚恩。定当深自愧奋。勇往图功也。赫明堂等现各带马贼千余名。由镇原甯州崇信三路。图窜陕疆。灵州逆回马化漋、又率马步贼各万余。由镇原至泾州之北原。图分南北两路。直犯陕西。逆回与溃勇狼狈为奸。系属意中之事。应如何杜其句结。分路剿办之处。著都兴阿、穆图善、杨岳斌、杨能格、相度机宜。妥为筹办。德兴阿等请饬穆图善赴陕援剿。陕省西路边防。甚形吃重。本省兵力。不敷分布。著穆图善迅即带领所部马队亲兵。督同金顺。西蒙克西克两军。绕由延鄜。驰赴邠长协剿。以资厚集。毋稍迁延。穆图善所带步军。除卫队亲兵二百名外。其余各营。仍留甯夏。并归都兴阿统辖调遣。如该回逆已入陕境。著杨岳斌迅派曹克忠、统率所部马步。由盐茶径趋平泾。跟踪蹑剿。德兴阿、刘蓉、仍当就现有兵力。速筹堵御。前后夹击。毋得徒事防守。方为妥善。另片奏、周达武所部十五营。规剿松潘。该处九月。即已大雪封山。来□山戊不□春融。方可进剿。置劲兵于无益之地。亦殊可惜。请饬周达武赴甘。川省另派妥员赴楚募勇明年二月可抵松潘。一转移间。于军务较有裨益等语。前有旨令李辉武带步队五营。随同赵长龄由川赴陕。此次雷营部勇溃乱。回匪更肆鸱张。甘省东路及挟省之西南路。并无劲军抵御。周达武所部十五营。能否抽拨赴甘之处。著崇实、骆秉章、酌度情形。妥为办理。另片奏、陶营溃勇。图由兴商窜回湖北。已谕知官文等派兵防剿。其凤县另股溃勇。就抚者尚有二千七百余人之多。虽经派兵押送出境。难保不沿途滋事。著德兴阿、刘蓉、飞咨该溃勇原籍及经过地方。一体防范。毋稍疏虞。将此由六百里谕知都兴阿、穆图善、崇实、骆秉章、杨岳斌、德兴阿、刘蓉、并传谕杨能格、雷正绾知之。　　

○又谕、刘蓉奏、陶茂林营溃勇。分股窜入陕疆。并据获贼供称、叛勇多籍湖北江南河南各省。有由兴商急窜湖北之说等语。此起叛卒。由甘窜入陕境。不服开导。屡次抗拒官军。且图回窜鄂疆。蓄谋甚狡。刘蓉现饬驻扎商南之刘厚基一军。扼要截击。并檄兴汉两镇及甯陕厅派集兵团。并力兜剿。著官文、郑敦谨、迅即选派得力将弁。督带兵勇。驰赴兴商一带。与陕军会合剿办。毋任扰及鄂陕交界。致与豫省捻逆句结。益形滋蔓。并著官文飞咨江南河南各督抚。于此项溃勇回籍时。均须一体严为防范。妥为安插。毋任复滋事端。将此由五百里各谕令知之。　　

○又谕、德兴阿、刘蓉奏、请饬晋豫运解硫磺等语。豫省之彰卫怀三府。晋省之太原府一带。向产硫磺。即著吴昌寿、王榕吉、自本年九月起。每月各办硫磺五千斤。运解陕省。以资配造。毋稍迟延。将此由五百里谕知吴昌寿、并传谕王榕吉知之。　　

○署河东河道总督张之万奏报。秋汛安澜。命诣河神庙祀谢。赏还张之万二品顶带。实授河东河道总督。　　

○陕西巡抚刘蓉奏、请以周达武补固原提督。得旨、雷正绾并未开提督缺。现既深知愧悔。惟宜曲示羁縻。以观后效。所请著毋庸议。　　

○以甘肃固原剿办溃勇出力。赏提督周显承、谭玉龙、一品封典。并赏周显承白玉翎管一支。白玉搬指一个。大荷包一对。小荷包二个。火镰一件。余加衔升叙开复有差。　　

○以陕西攻克八里坪等处贼寨出力。赏总兵官伍浦云、副将邓光升、刘求益、黄照临、萧楚光、陈义彰、都司孟学文、巴图鲁名号。参将萧呈祥等花翎。千总张映斗等蓝翎。余加衔升叙有差。　　

○予陕西军营病故总兵官李萃林祭葬恤荫加等。　　

○予陕西宝鸡阵亡游击萧积玉祭葬世职加等。　　

○予广东南海等处阵亡殉难在籍知县李景新等坤民妇女三千四百八十三员名口分别旌恤如例。　　

○句到河南情实罪犯。停决斩犯九人。绞犯二人。余八十八人予句。　　

○丁丑。谕内阁、兵部等部奏、遵议将军等处分一摺。前任盛京将军玉明等、于马贼肆行滋扰。平时既疏于防范。临时又未能督饬弁兵。实力剿捕。任贼远扬。捕务实属废弛。前任盛京将军玉明、前任奉天府府尹德椿、均著降三级调用。玉明、德椿、业已另案革职。应得降调处分。著照例注册。兼管奉天府府尹盛京户部侍郎宝珣、到任虽在马贼滋扰之后。惟并未将地方被扰情形。据实陈奏。迹近徇隐。著照部议降一级调用。毋庸查级纪议抵。　　

○谕军机大臣等、阿勒楚喀副都统德英、本日已有旨令其署理吉林将军。迅赴新任。皂保俟德英抵任后。即行交卸。仍遵前旨。驰赴喀尔喀巴尔虎办理争界事宜。惟瞬届严冬。如该处大雪封山。不能前往履勘。即著先行回京。将此谕令知之。　　

○又谕左宗棠等奏、官军克复镇平。追剿窜贼。大获胜仗一摺。与瑞麟郭嵩焘前奏大略相同。江逆负固镇平。经康国器、高连升等、督军援剿。直薄城下。汪逆开西门逃窜。复经高连升等追剿。毙贼甚多。该逆现由石正龙虎墟一带。分路窜走。如江粤各军能严扼其前。闽军能紧蹑其后。自可渐就殄除。著左宗棠即饬入粤各军。跟踪追剿。不可稍涉松劲。刘坤一即饬娄云庆、席宝田等军。迎头截击。毋任阑入江境。如由广东兴甯和平窜至南雄。将来终恐为江西湖南边患。著瑞麟、郭嵩焘、督饬方曜等军。认真截剿。如有趋南雄信息。左宗棠饬刘典一军。由武平出江西安远信丰。急趋南安。兼顾湖南边境。该督抚等总宜通力合作。将此股逆众剿尽。毋留遗孽。致贻后患。另片奏、鲍超一军。应由该提督自为主持等语。前因粤省贼势渐衰。已有旨令鲍超募勇成军后。带赴楚豫交界。剿办张总愚股匪。仍归曾国藩节制。娄云庆军。本系鲍超旧部。仍准该提督酌量檄调。著左宗棠传知该员懔遵前旨。赴裕州泌阳地方剿贼。如汪逆一股办竣。并著饬令娄云庆一军。亦赴南裕一带。交鲍超调遣。以资得力。又奏、前兴泉永道曾宪德、熟习地方情形。人甚明干。请令仍署兴泉永道。并请将曾宪德仍以道员留福建补用等片。均著照所请行。惟曾宪德一员。二年间由左宗棠于年终密考摺内。称其前在延建邵道任内。办事诸多诿卸。才识均庸。是以有开缺送部引见之旨。此次复据该督保奏。何以该员一人之身。先后异辙如此。著查明覆奏。将此由六百里各谕令知之。　　

○又谕、张凯嵩奏、南甯贼势已穷。官军分击叠胜。现募新军赴营协剿一摺。逆首孙芢广、盘踞南甯府属之那檀山泽两巢。经张凯嵩督饬刘培一驰往督剿。分军环攻。连日叠有捦斩。并将那檀贼巢头栅攻拔。群贼犹凭高恃险。悉力抗拒。官军逐日挑战。该逆闭栅不出。山泽之贼。并于施大路村。筑垒相持。是逆众虽被剿穷蹙。仍纠党负嵎。思逞困兽犹斗之狡计。现在覃远琎将贵县平塘一带踞匪剿除。率所募春字等营。驰赴永淳协剿。官军兵力已厚。著张凯嵩严檄刘培一、覃远琎等军。迅即合力进攻。务将那檀山泽踞逆。悉数殄除。该抚因新募楚勇。九月初始能到粤。拟俟届期出省督剿。著于湘勇到齐。即行相度机宜。前往督办并严檄诸军克期蒇事。以靖边升。将此由五百里谕令知之。　　

○漕运总督吴棠、奏报扬河等工霜汛安澜。命诣风伯河神庙祀谢。　　

○盛京将军恩合等奏、暂撤东边卡伦官兵。择要驻扎。得旨、据奏那移坐卡官兵。裁撤守兵各节。均中窾要。著准其照办。惟当严饬该城守尉。实力督率认真巡缉。不可有名无实。　　

○锦州副都统庆春奏、拏获马贼夥犯杨得才。应否解京审讯。请旨遵行。得旨、杨得才著即正法。嗣后缉获交拏单开贼犯。均著就地正法。毋庸请旨。　　

○闽浙总督左宗棠奏、遵查侍逆李侍贤败溃后。投入康逆汪海洋夥内。已于七月初三日夜。为汪海洋所杀。报闻。　　

○护山西巡抚王榕吉奏、陕甘军务未松。现拟添兵防堵。得旨、所筹晋省须添兵三千。即著照办。粮饷自应由晋筹措。而晋省应行协济他省之款。仍须竭力协济。不得因此藉口。致有短绌。　　

○以阿勒楚喀副都统德英署吉林将军。　　

○以广东澄海县捐赀募勇。永广学额二名。　　

○以江苏浙江克复常州嘉兴等城出力。赏提督曹仁美、滕嗣武、张元龙、正一品封典。总兵官熊兆周、周寿昌、从一品封典。总兵官唐鸣盛、副将魏兴发、王得胜、李华相、许先传、黄金志、冯作霖、杨万、谢世彩、蒋秀元、叶兴发、王正枝、罗时富、王兴志、谭鸿声、李永祥、龙义和、黄国珍、易其祥、参将张海龙、邓金楚、何明广、谭宏亮、张彪、刘藻廷、许开贵、游击尹德明、洪安富、都司邓升、巴图鲁名号。总兵官陈飞熊、道员王大经等花翎。通判汤健中等蓝翎。余加衔升叙开复有差。　　

○以劝捐出力。予广东在籍知府李应棠以道员用。并加盐运使衔。　　

○予广东镇平阵亡守备李如祭葬世职加等。　　

○戊寅。谕内阁、前因大理寺少卿于淩辰、御史张观钧、佛尔国春、台斐音等、各奏盗墓贼犯。请加等治罪。当经先后降旨。交刑部都察院大理寺核议具奏。兹据刑部等衙门覆奏。请嗣后发掘常人坟冢。开棺见尸。为首者从重拟斩立决。为从者俱绞监候。其锯缝凿孔。抽取衣饰。虽未显露尸身。亦应从重将为首之犯。不论次数。拟绞立决。为从者绞监候。其发掘有关名分等项坟冢。分别从重加枭。如有抛弃尸骨。及将控告人杀死者。照强盗得财本律。不分首从皆斩。所拟尚为允当。均著照拟办理。近来盗墓之案。层见叠出。殃及枯骸。情殊残忍。所有已获未结各犯。均著照此次新定章程问拟。以儆凶顽而昭炯戒。　　

</div>
    <div class="pagination">
<a href="清实录同治朝实录_page223.html">上一页</a><span>...</span><a href="清实录同治朝实录_page219.html">219</a><a href="清实录同治朝实录_page220.html">220</a><a href="清实录同治朝实录_page221.html">221</a><a href="清实录同治朝实录_page222.html">222</a><a href="清实录同治朝实录_page223.html">223</a><span class="current-page">224</span><a href="清实录同治朝实录_page225.html">225</a><a href="清实录同治朝实录_page226.html">226</a><a href="清实录同治朝实录_page227.html">227</a><a href="清实录同治朝实录_page228.html">228</a><a href="清实录同治朝实录_page229.html">229</a><span>...</span><a href="清实录同治朝实录_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
