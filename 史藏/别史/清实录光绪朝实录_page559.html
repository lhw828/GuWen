<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 559 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 559 页/共 1316 页</h1>
    <div class="content">○调甘肃布政使张岳年为陕西布政使。以湖南按察使沈晋祥为甘肃布政使。广西左江道孙楫为湖南按察使。现月　　

○以收复云南富民禄劝两县城。擒斩土匪出力。予副将张绍模等、升赏翎衔有差。现月　　

○予阵亡云南禄劝县知县李世琛、元谋县知县傅炳墀、署富民县典史马乾、外委陈天寿优恤。摺包　　

○以捐田赡学。予云南知县杨显士建坊。摺包　　

○以捐米散给节妇。予候补同知曹正魁之母邓氏建坊。摺包　　

○豁免新疆叶城县被水地亩粮草。摺包　　

○戊午。予贵州阵亡殉难绅民妇女建立总坊。　　

○己未。遣官祭历代帝王庙。　　

○以詹事府少詹事徐会沣为詹事。　　

○以捐助直赈。予同知华国英奖叙。摺包　　

○以捐廉修路。予贵州安义镇总兵蒋宗汉建坊。摺包　　

○庚申。孝昭仁皇后忌辰。遣官祭景陵。　　

○谕内阁、阿克达春奏、举劾属员一摺。安徽候补同知周心培、才长心细。办事勤能。桐城县知县吴云涛、才堪治剧。整顿有方。祁门县知县金士翘、振作有为。候补知县袁学昌、讲求吏治。据奏该员等。均为出色人员。堪以造就。即著传旨嘉奖。勉为循良。毋得始勤终怠。青阳县知县华椿、年力渐衰。捕务懈弛。惟文理尚优。著以教职归部选用。和州直隶州州同漆敏求、性近颟顸。精神迟钝。著以原品休致。无为州吏目王泽霖、招揽词讼。纵役扰民。著即行革职。以肃官方。　　

○辛酉。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝。醇贤亲王园寓。　　

○山东巡抚张曜奏、灾民困苦。散放春赈。以资接济。报闻。摺包　　

○又奏、候补道魏纶先、实心办事。恳恩擢用。得旨、魏纶先著交军机处存记。摺包　　

○又奏、候选道李正荣、讲求河务。恳恩送部引见。得旨、李正荣著吏部带领引见。摺包　　

○补铸云南龙陵营参将等关防。摺包　　

○以捐助赈款予湖广总督张之洞等奖叙。内务府员外郎延曾以郎中即补。候选道萧炳南、知府冯光元等。为其故父母建坊。

现月

　　

○以捐助棉衣。予郎中张履谦、中书科中书王沂等。为其故父母建坊。　　

○壬戌。谕内阁、给事中洪良品奏、仓臣侵欺废弛。请饬查办。并条陈整顿仓务事宜各摺片。著派贵恒、许应骙、会同户部确查覆奏。现月　　

○予招降被戕。贵州贵筑县职员周志方旌恤。　　

○癸亥。遣官祭先农之神。摺包　　

○以捐助赈款。赏四川藩司崧蕃三代正一品封典。予贵州巡抚潘霨奖叙。　　

○予前兼管顺天府府尹事务潘祖荫在宝坻县城建祠。摺包　　

○以捐建义学。予直隶丰润县监生王廷弼建坊。摺包　　

○赏德国总兵福合尔宝星。纂修官水祖培恭纂　　

总纂官钱骏祥恭辑监修总裁世恭阅五签十月二十三日正总裁那月日专司藳本陆恭覆阅癸丑七月初九日　　

徐月日　　

荣月日副总裁唐月日　　

宗室宝恭阅三签三月初一日

　　

陈恭阅五签正月十三日　　

熙月日　　

郭恭阅五月初一日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百九十五　　

光绪十七年。辛卯。三月。乙丑朔。上诣仪鸾殿问慈禧端佑康颐昭豫庄诚寿恭钦献皇太后安。至癸巳皆如之。外记　　

○谕内阁。怀塔布奏。查勘福陵明楼等处应修各工。请择吉兴修一摺。著钦天监选择吉期。知照盛京将军会同工部侍郎届期敬谨兴修。现月　　

○谕军机大臣等。福锟等奏查勘醇贤亲王庙工程绘图呈览一摺。朕钦奉慈禧端佑康颐昭豫庄诚寿恭钦献皇太后懿旨。依议行。现月　　

○又谕。熙敬等奏。查勘醇贤亲王祠工程一摺。朕钦奉慈禧端佑康颐昭豫庄诚寿恭钦献皇太后懿旨。即就现居邸第改建。其应如何改建之处。著熙敬等详晰具奏。现月　　

○广西巡抚马丕瑶奏。右江道张汝梅。将自置地亩。捐作书院膏火。育婴堂义学祠堂等经费。请给奖立案。得旨。张汝梅著该部核给奖叙。所捐地亩。即著马丕瑶分咨立案。随手　　

○丙寅。谕军机大臣等。有人奏。风闻张之洞于上年四月闲。令湖南茶商分别输捐。作为创修两湖书院经费。该商叠请邀免。批斥不准。近来茶商赔累。请饬一律撤销等语中国茶叶销路不畅。由于成本太重。所奏茶。商输捐一节。如果属实。自应裁撤以恤商困。著张之洞查明覆奏。原片著钞给阅看。将此谕令知之。寻张之洞奏。遵查茶商捐助经费并无赔累。报闻。摺包　　

○丁卯。谕军机大臣等。御史崇龄奏。请饬资遣难民以靖地方一摺。著顺天府酌度情形。妥筹办理。现月　　

○又谕。御史崇龄奏。京城内外时有不法之徒。招摇撞骗。互相斗殴。并有游民攫取食物。请饬拏办等语。著步军统领衙门。顺天府。五城御史。一体严拏惩办。现月　　

○护理甘肃新疆巡抚魏光焘奏。覆陈部驳光绪十一年新疆捐销各款。查无浮冒。请饬核销。下户部知之。随手　　

</div>
    <div class="pagination">
<a href="清实录光绪朝实录_page558.html">上一页</a><span>...</span><a href="清实录光绪朝实录_page554.html">554</a><a href="清实录光绪朝实录_page555.html">555</a><a href="清实录光绪朝实录_page556.html">556</a><a href="清实录光绪朝实录_page557.html">557</a><a href="清实录光绪朝实录_page558.html">558</a><span class="current-page">559</span><a href="清实录光绪朝实录_page560.html">560</a><a href="清实录光绪朝实录_page561.html">561</a><a href="清实录光绪朝实录_page562.html">562</a><a href="清实录光绪朝实录_page563.html">563</a><a href="清实录光绪朝实录_page564.html">564</a><span>...</span><a href="清实录光绪朝实录_page560.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
