<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 144 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 144 页/共 245 页
  </h1>
  <div class="content">
   杨士奇 
　　大医院御医赵友同字彦如大臣尝言其文学于上□方修永乐大典即用副总裁后修五经四书□性理大全书又用纂修书成皆被宠赐于是知彦如者皆之喜且意其将有词林之迁也而彦如亦冀得一职于此其亲荣未几以母丧去又未几以病不起呜呼惜哉彦如沉实温雅有行义自其少笃志学问手一卷祁寒盛暑不释尝受经翰林承旨金华宋先生文章贯穿经史优柔缜栗或丰或约必归宿于理今祭酒胡公教论华亭时首举训导既而淛江布政司聘考乡试华亭满九载天官考最当升太子少师姚公言其邃于医诏升太医院御医会浙西水有言彦如知水事者又奉诏从今户部尚书夏公往治之士恒患有所负挟无所遇而不见试也若彦如所长数数见用于世彰明如此其可无憾也矣彦如系出宋南阳侯仲矿生士翮武节大夫处州兵马干辖因家处州士翮生武义郎不玷官浦江子孙又徙家焉曾祖崇傒祖必俊父良人又徙苏之长洲故彦如今长洲人母郑氏 

　　○太医院御沈玄墓志铭（杨士奇） 

　　杨士奇 
　　仁宗皇帝在东宫二十年太医惟院判蒋用文最见亲药非用文制不进一日用文病且殆　上亲御□翰遣中使即其家问之且问脱不起医士谁可任者用文书沈以潜氏名附中使以进用文卒踰月　上即位擢以潜太医院御医后数月士奇亲闻　圣□用文知人以潜不负用文举士奇自是始识以潜而与之往还沈之先世皆以医仕宋南渡由汴徙苏之长洲思陵尝书良惠二字赐其家谓其医之良有以惠民也至今乡称良惠沈氏元医学提领讳瑛者以潜高祖也曾祖讳彦才平江路医学录祖许德辉江浙行省医学提举考讳絅妣李氏以潜讳玄蚤丧父能自刻励于学几冠尽究其先世之传进而明于素难仲景诸书及洁古东垣诸家不执古方每审求病源随证用药用之必効有庸医所误而殆者往往求以潜而安而能报与否一不计也一时乡之老于医者多服之而求者日接踵户外矣郡守举医学正科以母老辞礼部以名医征至隶太医院即见重于上官有所疑恒就讲论曁擢御医　上所信用屡奉命往视总兵官疾而京师士大夫尤多德之□□壬子秋以潜得疾久未瘥自叹曰命其北□□□□闻其长子死疾益如是年十一月三日卒于北京春秋六十有四工诗好琴间暇林柏一再鼓自适未尝知求于人故知者亦寡 

　　○太医院御医盛寅墓表（钱溥） 

　　钱溥 
　　盛故苏之世儒宋参政文肃公度之后南渡徒苏之吴江至启东先生兼攻医故苏之称儒医曰盛氏者盖先生始也先生仕于朝御医以正统辛酉九月二日卒于家年六十有八予闻苏有王仲光先生洪武间以古学医道自重人不得见其面惟太史陈嗣初先生御医盛启东先生得其传故二先生各以其学显于时而重于天下及正统丙辰来京嗣初先生不及见矣得见先生体貌修整美须髯言动介然不谐于俗予喜得侍同朝幸也讵虞是岁一疢以没悲夫先生讳寅启东其字别号退庵曾大父宗仁大父寓翁父居密母朱氏父初戌宁夏先生独与母居八岁力学有能诗声十四丧其母墓祭无遗礼寓翁异之曰他日大吾门者是儿也益加诲励间遣学医得其妙父既代归而家尚窘先生僦居阊门售药以养亲永乐乙酉郡大夫荐授医学正科名日振庚子至京求疗者户不能容　太宗闻知召对称旨曰此医流中状元也即日授御医寘禁密眷赉殊厚甲辰扈从北征先生念父年迈言及辄流涕　太宗悯之假以公务特令乘传归省还　仁宗嗣位命掌□□□医院事宣德丙午勑进修职郎戊申　宣宗遣第□官召仍伴以中使入见宠遇有加尝夜直斋宫应制赋药局围棋瑞雪等诗御制醉太平词一阕以赐往卫辉视亲王疾有奇效赐白金鞍马缯绮庚戌秩满升正七品俸父踰八十累乞归养不允请移俸许之月给于家以慰其志又数年卒先生性至孝厚伦理言论切直务导人以善愽及经史长于诗医本难素而加以敏识故遇疾医无不效且达于治理其正科也尝署郡县事剖讼督赋不假鞭棰而事集部使者至访以政体辄陈谠议咸叹服去其御医也谏太宗春秋高不宜远征侍　列圣顾问必以气禀虚实喻国体切事势以对不肯媕娜脂韦以希宠干誉其居丧也虽老哀毁逾节丧葬一循家礼不作佛事学者效之其济人也不独以医药德凡遇人危急虽厚费不靳若苏布政使有廉名以事罚役助以白金五十两讫其工妹壻顾主事信卒于东广丧久不能归特托所知按察官访而归之乡亲莫任叔罣误举家贫病赡以药食及二载其死于缧绁没于旅舍者悉具棺敛归其丧故人子逋赋被系求嘱所司宽其征曰与其屈巳求人孰若推巳全人之愈耶即代输得释其轻利类此故其没也远近无贵贱考□赉香帛来哭吊者属　不绝及其葬也启其配顾孺人合窆而一时会葬者几千人子男十人二官太医院一举进士孙男十一人曾孙男十有八人孰不谓先生之德之学不大显于时而食报于其子孙也邪故之表 
　　盛御医寅字启东吴江人少从隐士王宾学医永乐中以解户赴京时　上患二肢痹弱侍医以痿症治之累年不効或以寅荐召至待命阙下一内侍微疾请切脉辞曰未见　至尊安得先及公乎内侍服其言入奏云此医人大有分晓因道寅语即传宣入便殿指　上脉叩头曰此风湿也　上大然之曰吾逐胡出塞动至经年阴寒所侵致此吾谓是湿耳诸医皆误汝言是也药进立効遂授官后事　仁宣两朝皆被眷遇　宣宗尤爱之尝对御令与同官奕持赐诗以示宠异他日寅晨入御药房忽头痛昏眩欲绝羣医束手莫知何疾勑募人疗治有草泽医人请见投药一服逡巡而愈　上奇之召问所用何方对曰寅空心入药室卒中诸药之毒能和诸药者甘草也臣用是汤以进耳非有他术也　上诘寅果未□□而入乃厚劳其人云 

　　◆吏目 

　　院吏目刘溥传 

　　○院吏目刘溥传 

　　刘溥字原博长洲人祖彦敬事　太宗于潜邸良医父士宾太医院判溥夙敏悟侍亲游学两京研覃载籍尤精于天文律历之学有志用世宣德初以文学征有言其善医者遂以惠民局副使己巳之变知者交荐不报满秩调太医院吏目非其志也其医通内外科然耻以自名虽官医而日惟以咏诗事风致甚高善接纳无所择文武雅俗各得其驩广坐中谈辩风生听者倾耳其诗初喜西昆所拟辄似晚益奇纵自经时变悲欢叹愤一寓于诗当时有晏铎王淮汤胤绩苏平诸人以诗自豪号十才子每推溥盟主云溥所著有草窻集若干卷 

　　◆正科 

　　苏州府医学正科盛俌墓志铭（祝允明） 

　　○苏州府医学正科盛俌墓志铭（祝允明） 

　　苏州府医学正科盛俌墓志铭（附） 

　　祝允明 
　　公讳俌字汝弼智识超特干力雄敏成化中丘公来守郡郡缺医正科有荐公于丘公丘公固信重公又公兄汝愚丘公同年进士也即奏以授公公既仕所以摅达猷锋铦而鉴莹囊畜而輠转时则以干用呜故论者谓公称其世然至施其术以起声立其节以正物者犹有述焉西江醝贾倚丘公乡土中郡中驵以法驵众敛百金寿公乞解公曰吾利也而蠧丘公法私负丘公知吾不驵去更属一时宦时宦祝丘公更唆其语丘公益怒将重其手会丘家人疾召公丘公道其事公曰驵固当辟自有常刑如以迕重之法不平抑将非公乡井利丘公意解就未减驵知还馈公金竟却之徐氏二子父死讼论财其少内五十金请公助公言若理曲能倍金吾若处之少倍以进公召其长数曰而父骨未寒而若是不戚咈父衷冒乡邦腼耶然而窘而弟少裕□谕而少少裨周若得否长感泣即以金之二子遂寝讼睦如初大商兴郡贰姻匿税公帅部人发之论如法周氏子负博进怀宝玩质钱约厚息公以交其父谢去语父亟治行破君家矣父感从而免袁养正先富后落妻病心殆袁持金求治公曰君妇用贫病复减□以□病乎辞而予之药良愈汝愚登第而卒养嫂抚孤□植业二十年无怠王氏妇病众阴虚治转甚公视之曰腹疡耳令其夫按患处痛殆绝灌以溃痈药数日巳王端毅公抚江南得疾卧南京众治以痰结郡守刘君进公往公视谓痁也从而瘥畅侍御当暑病寒被数重裘褁衾閟瑾室中不胜冷或治伤寒后邀公公望而切之所谓热极似阴是中暑启室榹衣被涂以捣葱进香薷汤一啜而苏再索食三病巳尚书似公患风蹶公饮之药酒尽三石起似与冢宰马公吴文定王文恪二公羣荐人太医辞以止公颀体疏髯谈议辨亮一时名卿结纳徧四方略如郑当时位官守行其志者四十年得子亦晚既踰六十举其犹子早以自代遂致仕别号春雨以见志生正统辛酉四月卒嘉靖癸未九月年八十三 

　　◆附 

　　王安道履传 
　　王履传（李濂） 
　　撄宁生滑寿传（朱右） 
　　沧洲翁吕复传（戴□） 
　　抱一翁项昕传（戴良） 
　　张颐传（王鏊） 
　　敕山老人倪维德传（朱右） 
　　倪维德墓碣铭（宋濂） 
　　葛应雷传（子干孙　李濂） 
　　严景传（陈镐） 
　　橘泉翁祝仲宁传（程敏政） 
　　王瞶斋敏墓志铭 
　　世医韩襄传（祝允明） 
　　石山居士汪机传（李汛） 
　　周汝衡铨小传（顾璘） 
　　曹先生德□传（张凤翼） 

　　○王安道履传 

　　王履字安道昆山人学医于丹溪朱彦修遂尽其术尝谓张仲景伤寒诸家祖后人虽多立论不出其籓篱且素问云人伤于寒病热言常而不言变仲景推寒热之故履乃备常与变作伤寒立法考又谓诸病阳明篇无目疼少阳篇言胸胁满而不言痛太阴篇无嗌干厥阴篇无囊缩凡此必有脱简以三百九十七法去其重复者仅二百三十八条乃合作伤寒三百九十七极论内外伤经旨异同并中风中暑辩议名曰厂屰洄集共一卷标题原病式一卷百病钩玄二十卷医韵统一百卷履笃志于学愽极羣书之若诗皆精诣有法画师夏圭行笔秀劲布置茂密评□谓作家士气咸备元季游华山作四十余图书纪游诗甚工至今藏好事家 

　　○王履传（李濂） 

　　李濂 
　　王履守安道昆山人学医于丹溪朱彦修尽得其传尝谓张仲景伤寒诸家祖后世虽多立论率不出其藩篱且素问云人伤于寒病热言常而不言变仲景推寒热之故履乃备常与变作伤寒立法考又谓诸病阳明篇无目痛少阳篇言胸胁满而不言痛太阴篇无嗌干厥阴篇无囊缩凡此必有脱简乃以三百九十七法去其重复者仅二百三十八条乃合作伤寒三百九十七法极论内外伤经旨异同并中风中暑辩议名曰厂回集一卷标题原病式一卷百病钩玄二十卷医韵统一百卷履笃志苦学博极羣书文若诗皆精诣有法画师夏圭行笔秀劲布置茂密评者诗作家士气咸备云履元季尝游华山作四十余图书纪游诗于其上今江南好事家藏之　嵩渚子曰余读王安道厂洄集二十一篇未尝不深叹其察理之精云首篇谓神农甞百草淮南子之妄嗣论四气所伤五郁二阳病中暑中热之辨咸有至理非苟作者近时王文恪公鏊有曰始余读厂洄集知安道之深于医不知其能诗也及修苏州志知其能诗又工于文与画也呜呼画末技耳诗文姑舍是余于安道之医深有取焉尔 

　　○撄宁生滑寿传（朱右） 

　　朱右 
　　撄宁生出滑伯后名寿字伯仁世许襄城大家元初祖父官江南自许徙仪而寿生焉性警敏习儒书于韩说先生日记千余言操笔文辞有思致尤长于乐府京口王居中客医仪治方脉术有时名寿数往叩之居中曰医祖黄帝岐伯其言佚不传世传者惟素问难经子其习之乎寿遂受之既终□乃进请其师曰素问说备矣篇次无绪错简不无愚将分藏象经度脉候病能摄生论治色胗针刺阴阳标本运气汇萃凡十二类钞而读之难经又本素问灵枢之旨设难释义其间荣卫部位脏腑法与夫经络腧穴辨之博矣而阙误或多愚将本其旨义注而读之何如居中曰甚矣子之善学也善哉子学之得其道也予守师说者子识卓理融契悟前训子过我矣他日以医名世其子也邪自是寿学日进益参考张仲景刘守李明之三家而大同之摅其所得□之所向莫不中肯綮既又传针法于东平高洞阳□其开阖流注方□补泻之道又究夫十二经走会□络流输交别之要至若阴阳维蹻冲带六脉虽皆有□属而惟督任二经则苞乎腹背而有专穴诣经满而溢者此则受之宜与十二经并论乃取内□□空诸论及灵枢本输篇所述经脉着十四经发挥三卷疏其本旨释其名义通考隧穴六百四十有七而施治功以尽医之神秘他如读伤寒论钞诊家枢要痔瘘篇及聚诸书本草医韵皆有功后学故其行有治验所至八争延致以得撄宁生诊视一决生死无憾生无间贫富皆往治报不报弗较也遂知名吴楚间在淮南曰滑寿在吴曰伯仁氏在鄞越曰撄宁生云生年七十余颜容如童行步轻捷饮酒无算人有请虽祁寒暑雨弗惮世多德之其治法往往奇中人间能言之故记者颇多其徒日采表著者成编以传其在仪御史中丞八臣亦家焉其内□□□于小溲中满喘渴门僧宝颇知医投以瞿麦□芩诸滑利药而閟益甚召寿候其脉三部皆弦而濇寿曰经云膀胱者州都之官津液藏焉气化则能出矣所谓水出高源者也膻中之气不化则水液不行病因于气徒行水无益也法当治上焦乃制朱雀汤倍以□桔煎用长流水一饮而溲再饮气平数服病巳端君宝母六十余亦病小溲閟若淋状小腹胀口吻渴□□诊其脉沉且涩曰此病在下焦血分阴火盛而□不□法当治血血与水同血有形而气无□□□之□当以有形法治之即以东垣家滋肾丸服之而愈三宝廉使仲子之妻□不花尚书妹也病滞下昼夜五七十起后重下追且娠九月众医率清暑散滞痛苦□甚寿至诊视曰须下去滞众以娠不肯寿曰素问有云有故无损亦无损也动即正产乃以消滞导气丸药进之得顺利再进滞去继以清暑利溲苦坚之剂病愈而孕果不动足月乃产童氏妇年三十每经□将来三五日前脐下痛如刃刺状寒热交作下如黑豆汁既而经行因之无娠招寿诊视之两尺脉沉涩欲绝余部皆弦急曰此由下焦寒湿邪气溥于冲任冲血海任主胞胎妇人血室故经事将来邪与血争作痛寒气生浊下如豆汁宜治下焦遂以辛散苦温理血药剂令先经期十日服之凡三次而邪去经调是年有孕丘仲山女纔八岁病伤食煎煿内閟闷口干唇舌燥黑腹痛不可忍或以刚燥丸药利之而痛閟益甚寿遂以牵牛大黄清快药丸以伏其燥利而愈天宁寺僧病发狂谵妄视人皆鬼寿诊其脉累累如薏苡子且喘且搏曰此得之阳明□实素问云阳明主肉其经血气并盛甚则弃衣升高踰垣妄骂寿以三化汤三匹下□□以火剂乃脱然如故马万户妻体肥而气盛自以无子尝多服暖子宫药积久火甚迫血上行衂衂必数升余面赤脉躁疾神怳怳如痴医者犹以治上盛下虗丹剂镇坠之寿曰经云上者下之今血气俱盛溢而上行法当下导奈何实实邪即与棰仁承气汤三四下积瘀既去继服既济汤二十剂而愈扬子县吏陈某当腊月鼻衂至正月凡十三日始定其脉实而数治法与前证同葢马妇过服刚剂陈过食煎炙饮醇酒皆积热所致也邓千户二婢子七八月间忽患滞下寿至诊视一婢脉鼓急大热喘闷曰此必死一婢脉洪大而虗软微热而小便利曰此可治即下之巳而调以苦温苦坚之剂果一死一愈张佛兑暑月患中满泄泻小便赤四肢疲困不欲举自汗微热口渴且素羸瘠众医以虗劳将峻补之邀寿至诊视六脉虗微曰此东垣所谓夏月中暑饮食劳倦法宜服清暑益气汤投三剂而病如失记其在仪时所治若是什无一二焉至正间赵琏守杭州以同里知寿且邀之与俱过嘉兴汪泽民病怔忡善忘口澹舌□多汗四肢疲软发热小便白而浊众医以内伤不足拟进茸附赵彦博争之未决固招伯仁至视其□虗大而数曰是由思虑过度厥阳之火患耳夫君火以名相火以位相火代君火行事者也相火一扰能百病况厥阳乎百端之起皆自心生越人云忧愁思虑则伤心汪君平生志大心高所谋不遂抑郁积久致内伤也然抱薪救火望安奚能遂命服东坦补中益气汤朱砂安神丸空心则进小坎离丸月余彦博抵书云汪之疾瘳矣尹安卿妻妊五月病咳痰气逆恶寒咽膈不利不嗜食者浃旬招伯仁诊视其脉浮弦形体清羸伯仁曰此上受风寒也越人云形寒饮冷则伤肺投以辛温剂与之致津液间腠理散风寒而嗽自安矣既之钱唐馆郡守第时出治病即愈属县有不能治之证皆来就伯仁临安沈君彰者病自汗如雨不少止面赤身热口燥心烦舆来杭城舍客楼盛暑中帷幙周密自云至虗亡阳服附药巳数剂伯仁诊其脉虗而洪数视其舌上胎黄曰前药误矣轻病重治医者死之素问云必先岁气无伐天和附之热其可轻用以犯时令邪又云脉虗身热得之伤暑暑家本多汗加以刚剂脉洪数则汗益甚悉令□幔开窻初亦难之少顷渐觉清爽制黄连人参白虎等汤三进而汗止大半诸证亦稍解□而兼以既济汤渴则用水调天水散服七日而□悉去后遍身发疡疹更服防风通圣散乃巳其同县陈元善病气发则脐下筑筑渐上至心下呕涌痛懑手足青喉中淫淫而痒眉本痛酸目不欲视头不欲举神昏昏欲睡而不寐恶食气睪丸控引小便数而欠年未三十尫瘠若衰耄人劣劣不自持伯仁视其脉沉弦而涩曰是得之忧郁愤怒寒湿风雨乘之肝疝也属在厥阴故当脉所过处皆病焉厥阴肝也张从正云诸疝皆属肝素问云肝欲散亟以辛散之遂取吴茱萸佐以姜桂及冶气引经药兼制茴练等丸每十日一温利之三月而病愈俞彦良亦临安人病呕血或满桮或盈盆盎且二三年其人平昔嗜市利不惮作劳中气因之侵损伯仁视之且先与八宝散一二日服黄芩芍药汤少有动作急即进犀角地黄汤加棰仁大黄稍间服抑气宁神散有痰用礞石九其始脉芤大后脉渐平三月而愈彦良遂以此法治它人皆验宋可与妾暑月身冷自汗口干烦燥欲卧泥水中伯仁诊其脉浮而数沉之豁然虗散曰素间云脉至而从按之不鼓诸阳皆然此阴盛隔阳得之饮食生冷坐卧风露煎武汤冷饮之一进□止再进颂燥去三进平复如初杭妓有患心疾狂歌痛哭裸裎妄骂问之则瞪视默默其父母固邀伯仁诊视脉沉坚而结曰得之忧愤沉郁食与痰交积胷中涌之皆积痰褁血复与火剂清上膈数日如故既而左丞杨完者统苗兵守江浙民颇不安居会故旧陈性中王叔再招乃挈家渡浙江往来鄞越居余娷间最久人皆称之曰撄宁生初叔雨寓钱唐病伤寒他医至皆以痓证当进附子持论未决其弟熙旸谒撄宁生曰舍兄病亟惟几生忍坐视不捄乎至切其脉两手俱沉实而滑四末觉微青以灯烛之徧体皆赤斑舌上胎黑而燥如芒刺身大热神恍惚多谵妄语撄宁生曰此始以表不得解邪气入里里热极甚若投附必死乃以小柴胡剂益以知母石膏饮之终夕三进次日以大承气汤下之调治兼旬乃安比来上虞熙旸馆于魏氏一日乘盛暑肩舆入邑涂中吐血数口亟还则吐甚胷拒痛体热头眩病且殆或以劳心焦恩所致与伏苓补心汤生至诊其脉洪而滑曰是大醉饱胃血壅遏暑迫上行先与犀角地黄汤继以桃仁承气汤去瘀血宿积后治暑即安陆用和病恶寒发热头体微疼苦呕下泄五日矣其亲亦知医以小柴胡汤冶之不解招撄宁生诊视脉弦而迟曰是在阴当温之制武汤其亲争之强与人参竹叶汤进即泄甚脉且陷弱始亟以前剂服之连进四五剂乃效人始服樱宁生之贤于人远矣余子元病恶寒战栗持捉不定两手背冷汗浸淫虽厚衣炽火不能解撄宁生即与武汤凡用附六枚一日病者忽出人恠之病者曰吾不恶寒即无事矣或以问撄宁生生曰其脉两手皆沉微余无表里证此葢体虗受寒亡阳之极也初皮表气隧寒邪壅遏阳不得伸而然也是故血隧热壅须用硝黄气隧寒壅须用桂附阴阳之用不同者无形有形之异也魏士圭妻徐病寒疝自脐下上至心皆胀满攻痛而胁痛尤甚呕吐烦懑不进饮食撄宁生视之脉两手沉结不调曰此由寒在下焦宜亟攻其下无攻其上灸章门气海中脘服玄胡杜椒佐以蘹木诸香茯苓青皮等十日一服温利丸药聚而散之也士圭守其法治之果效王宗祥之父年老病脐腹痛其里医温中散□□无验宗祥固邀撄宁生往视脉两尺抟坚而沉曰此大寒由□人也寒书中下因疝治宜在下加沉降之剂引入下焦数□寻愈陈伯英病肺气焦满撄宁生视之曰病得之多欲善饮且殚营虑中积痰涎外受风邪发即喘渴痰咳不能自安制清肺泄满降火润燥苦辛等剂服之既安众诘之曰是出何方书名何散饮生应之曰是混沌汤闻者皆大笑曰混沌汤有用也潘子庸得感冒证巳汗而愈数日复大发热恶寒头痛眩晖呕吐郄食烦满欬而多汗撄宁生诊之脉两手三部皆浮而紧曰在仲景法劳复证浮以汗解沉以下解今脉浮紧且证在表当汗众以虗惫难之且图温补生曰法当如是作麻黄葛根汤三进更汗旋调数日乃愈时淮南丞相方公分省四明闻撄宁生名礼致见之馆榖留城中一日公壻戴颖仲以使事往奉化雪中且进冷食病内外伤恶寒头疼腹心痛而呕诊之脉沉且紧时伏而不见曰在法下利清榖当急救里清便自调当急救表今所患内伤冷饮食外受寒沴清便自调救表以桂枝汤力微遂变法与四逆汤服之晬时服附子一两明日则脉在肌肉惟紧自若外证巳去内伤独存乃以丸药下去宿食后调中气数日即安方惟益患消渴众医以肾虗水竭津不能上升合附子大丸服之既服渴甚旧有日疾兼作□□素丰肥因是顿瘦损仓皇中召撄宁生视之生曰□阳之道相损益水不足则济以水火不足则济以火未闻水不足而以火济之不焦则枯乃令屏去前药更寒剂下之荡去火毒继以苦寒清润之制竟月乃平复适方明礼宠姬新产受寒四肢逆冷脉沉弱亟令取向所制附子大丸三四粒饵之立效生曰不得于彼而得于此葢用有不同耳丘彦材平居苦胷中痞满愦愦若怔忡状头目昏痛欲吐不吐忽忽善忘时一臂偏痹召撄宁生视之当关以上脉溜而滑按之沉而有力撄宁生曰积饮滞痰横于胷膈葢得之厚味醇酒肥腻煎炙蓄热而生湿湿聚而痰涎宿饮皆上甚也王云上甚不巳吐而夺之法当吐候春日开明如法治之以物撩咽中须大吐异色顽痰如胶饴者三四升一二日更吐之三四次则胷中洞爽平复矣龙君泽分院余娷其室张暑月中病经事沉滞身寒热自汗咳嗽有痰体瘦悴腹脐刺痛招撄宁生至诊视脉弦数六至有余生曰此二阳病也素问云二阳之病发心脾女子得之则不月二阳阳明也阳明金燥化今其所以不月者因其所遭也阳明本燥金适遭于暑暑火也以火烁金则愈燥矣血者水类金化源宜月事沉滞不来也他医方制归茸桂附丸以温经而未进生曰夫血得寒则止得温则行得热则搏抟则燥复加燥剂血益干则病必甚亟令郄之更以当归柴胡饮子之清阳泻火流湿润燥三五进而经事通余病悉除龙君曰微生几人所误矣宋无逸余姚大儒也病疟瘠损饘粥难下咽六十余日殆甚撄宁生闻而往视之脉□两关上尤弦疾久体瘠而神完生曰是积热居脾且滞于食饮法当下众医疑而难之药再进而疾去其半复制甘露饮柴胡曰虎等剂浃旬而起如故后四岁无逸客昌国病头面肿赤妨于饮食或进以姜附撄宁生制剂清上散火而愈无逸曰向得清凉药以济危急否则误于刚剂矣德之不忘尝以语人云夏思忠病胷膈胀痛心怔忡呕逆烦懑不食情思惘惘不暂安目目目无所覩撄宁生视之六脉皆结涩不调无复参伍甚恠之既徐而察之其人机深忧思大过加之脾胃内伤积痰涎郁于膈上然也素问云思则气结又云阴气者静则神藏躁则消亡饮食自倍肠胃乃伤其是之谓乎制袪顺丸服之旋□平和思忠曰吾疾诸治罔效始以天下无药□服生袪顺丸乃知天下有药矣金丙病韩自行邀撄宁生往视之脉数而散体寒热咳血痰生曰此二阳病也在法不治当以夏月死至立夏果死自行愀然曰撄宁生能知死必能知人生矣乎方德明七月内病发热或令其服小柴胡汤必二十大剂乃愈如其言服之未尽二剂则升发太过多汗亡阳恶寒甚肉瞤筋愓乃固请撄宁生视脉微欲无即以武汤进七八服稍有绪更服附子七八枚然后愈夏子韶妻始病疟当六七月他医以脾寒胃弱久服桂附后疟虽退而积火燔炽致消榖善饥日数十饭犹不足终日端坐如常人但目昏不能视足弱不能履腰胯困软肌肉虗肥至初冬子韶谒撄宁生往候脉洪大而虗濡曰此痿证也长夏过服热药所致葢夏令湿当权刚剂太过火湿俱甚肺热叶焦故两足痿易而不用也东垣有长夏湿热成痿之法当以此治之食日益减目渐能视至冬末忽自起下榻行步如故其侄夏仲儒因拘留赴海积恐怖心常惕惕如畏人捕之状撄宁生视之脉□豁然虗大而浮体热多汗曰凡病得之从高坠□惊仆系搏留滞恶血皆从中风论终归厥阴此海藏之说也葢厥阴多血其化风木然也有形当从血论无形当从风论今仲儒之疾是走无形也从风家治之兼化痰散结佐以铁粉朱砂丸良愈郑高卿母倪病疟寒热呕涌中满而痛下利不食年五十余殊困顿他医清脾气理中脘不效邀撄宁生视脉沉而迟生曰是积暑与食伏痰在中当下之或曰人疲倦若是且下痢不食乌可下方□进参附生曰脉虽沉迟按之有力虽痢而后重下迫不下则积不能去病必不巳其母弟倪仲权独是之乃以消滞丸药微得通利即少快明日复加数服之宿积肠垢尽去向午即思食旋以姜橘参苓淡渗和平饮子调之旬余乃复王敬中母病反胃每隔夜食饮至明日中昃皆出不消化他医以暖胃之药悉试之罔效敬中诣撄宁生言且固请往视脉在肌肉之下甚微而弱生揆众医用药无远于病何至不効心歉然未决一日读东垣书谓吐有三证气积寒也上焦吐者从于气中焦吐者从于积下焦吐者从于寒其脉沉而迟朝食暮吐暮食朝吐小溲利大便秘下焦吐也法当通其秘温其寒气复以中焦药和之生得此说而喜起叹曰其合于王母之证□□王母大便不秘遂再往视专治下焦散寒以□□□香君丁桂半夏佐服至二三十剂而饮食晏然生曰经不云乎寒淫所胜平以辛热其是之谓欤俞德明尝病伤寒经汗下病既去而人虗背独恶寒脉微细如线汤熨不应撄宁生乃以理中汤剂加姜桂藿附大作服外以荜拨良姜吴樧桂椒诸品大幸热末和姜糊膏厚傅满背以纸覆之稍干即易如是半月竟平复不寒矣此尤治法之变者也顾机仲病伤寒后劳复发热自汗经七日或以病后虗劳将复补之撄宁生曰不然劳复病脉浮以汗解奚补以小柴胡汤三进再汗而愈胡茂林子妇魏仲彬妹也新产二日恶露不行脐腹痛头痛身寒热当隆冬时众医皆以感寒温以姜附益大热手足搐搦语谵目撺仲彬固邀生往诊脉弦而洪数面赤目闭语喃喃不可辩舌黑如炲燥无津润胷腹按之不胜手葢燥剂抟激血内热而风生血蓄而痛也生曰此产后热入血室因而生风即先清热降火治风凉血两服颇爽继以琥珀牛黄等稍解人事后以张从正三和散行血破瘀三四服恶露大下如初时产巳十日矣于是诸证悉平方明礼内人感暑病□泄厥逆恶寒胃脘当心而痛自腹引胁转滞□□哕不食人以中暑霍乱疗之益剧撄宁生诊其脉三部俱微短沉弱不应呼吸曰此阴寒极矣不亟温之则无瘥理内经虽曰用热远热又曰有假其气则无禁也于是以姜附温剂三四进间以丹药脉稍有力厥逆渐退更服姜附七日众证悉去遂以丸药除其滞□而脏腑自安矣生之活人率类此然颇有不尽述者生尝语其徒曰予在仪时闻友人王德全言汪西有医士曰黄子厚术精诣其治往往出人意表有富家子年十七八病徧体肌肉坼裂召子厚治子厚乃屏人诘病者曰童幼时曾近女色犯天乎曰当十三四曾近之巳子厚曰得其说矣褚澄云精未通而御女则四体有不满之处后日有难状之疾在法不可疗后果恶汁淋漉痛楚而死又邻郡一富翁病泄泻弥年礼致子厚诊疗疗旬莫効子厚曰予未得其说求归一日读易至干卦天行健朱子有曰天之气运转不息故阁得地在中间如人弄碗珠只运动不住故在空中不坠少有息则坠矣因悟向者富翁之病乃气不能举下脱也又作字持水滴吸水初以大指按滴上□则米满筒放其按则水下溜无余乃豁然悟曰吾可治翁证矣即治装往翁家惊喜至即治艾灸百会穴未三四十壮泄泻即巳生自少识之后在鄞胡元望女生始六月亦病泄泻不巳因教以前灸即愈子厚在至治天历间术甚行虞文靖公尝有赠医士黄子厚诗云 
　　史右曰予幼喜业医遇医士辄近之覩其治往往误药死若以试其术然予惧阴杀人而莫之罪必不逭于天刑遂弃不复习襄城撄宁生寿能活人反掌间□奇验若此时人之语曰世以人试术生以术活人其相去奚啻千万予闻卢扁曰闻病之阳论得其阴闻病之阴论得其阳仓意曰吾以脉法治之而愈□其有得于二子者欤 

　　○沧洲翁吕复传（戴□） 

　　戴□ 
　　沧洲翁者姓吕氏名复字符膺晚号沧洲翁□先淢东人也东莱先生成公与其季忠公自河东徒婺吏部郎知台州事讳宝之者复自嫠徙鄞家焉大父克德父居敬比三世皆早丧翁幼孤且甚贫独依母氏居既长从乡先生受尚书周易久之弃去习词赋后以母病复喜攻岐扁术而恨无其师一日遇三衢郑礼之逆旅中即知医中毛遂也每谨事之郑亦见翁醇识无他颇心爱翁因呼翁语曰我有古先禁方及色脉药论诸书知人生死定可治甚精我年老欲具□授公翁即避席再拜尽得其书受读可一年所辄试之有验然尚未精也郑复教翁日记诊藉考方药验否悉参订不使毫厘失理又若干年所积人治诊病效无不申自是鄞之病家及凡寓公过客以病留鄞者□□□□音乐应之浙省平章左答纳失理在帅□时病无睡睡则心悸神慑如处孤垒而四面受敌兵达旦目眵眵无所见耳瞶瞶无所闻虽坚卧密室睫未尝交也即选医之良者处剂累月弗愈后召翁诊翁切其脉左关之阳浮而虚察其色少阳之支外溢于目眦即告之曰此得之胆虚而风诸公独治其心而不祛其胆之风非法也因投禁方乌梅汤抱胆丸日再服遂熟睡比寤病如脱郡人苏伯友病衂旬浃不止时天暑脉弱众医以气虚不统血日进蓍归茸附弥甚则告术穷家人皆容貌变更苏亦流涕长澘泣命其子强翁诊翁至未食顷其所衂血巳三覆器矣及切其脉两手皆虚芤右上部滑浮数而躁且其鼻赤查而色泽即告之曰此得之湎酒酒毒暴悍而风暑乘之热蓄于上焦故血妄行而淖溢苏曰某尝饥走赤日巳而醉酒向风卧公诊当是翁制地黄汁三升许兼用防风汤半剂饮之立验童芳仲幼女华病嗜卧颊赤而身不热命小儿医四三人疗之皆以慢惊风屡进攻风之剂兼旬不愈翁切其脉右关独滑而数他部大小等而和因告童曰女无病关滑有宿食意乳母致之乳母必嗜酒酒后辄乳故令女醉非风也及诘其内子李李曰乳母近掌酒库钥苟窃饮必任意潜使人视卧内有数空罂榻下翼日拘其钥饮以枳梖葛花日二三服女起如常时童良辅子年十二患内痈腹胀脐凸而颇□医欲刺脐出脓其母靳不许抱子独泣童驰告翁邀与俱及造卧内见一野僧拥炉炽炭燃铜筋一二枚□□□瞪目视翁曰此儿病痈发小腹苟舍刺脐□□□翁喻之曰脐神阙也针刺所当禁矧痈舍于内惟当以汤丸攻之苟如若言必杀是子矣僧怒趋而出翁□透脓散一七明日脓自气合溃继以十奇汤下善应膏九旬浃瘥赵氏子病伤寒余丁日身热而人静两手脉尽大俚医以死也弗与乐翁谬之三部举按皆无其舌胎滑而两颧赤如火语言不乱因告之曰此子必太发赤斑周身如锦文天脉血之□□也今血邪热所□淖而斑外见于皮肤呼□之气无形可依犹沟隧之无水虽有风不能成波□斑消则脉出矣及揭其衾而赤斑烂然即用白虞□人参汤化其斑脉乃复常继投承气下之愈发斑无脉长沙所未论翁葢以意消息耳普济寺主僧体无病蹷已三日不知人翁切其脉右口之阳弦而□少阴之脉坚而劲不满四十动而止此寒邪乘于肾肝所致法当以辛甘复其阳作汤三升顿服遂起对客如不病然一藏已经去此若干日当复病病□□果死如其日临川萧云泉羽客也偶游鄞造翁□□某病两目视物皆倒植屡谒名医弗喻翁曰视□□□一视直曲古人尝言之视物倒植诚所未喻也愿闻其因云泉曰某尝大醉尽吐所饮酒□□达曙遂病翁切其脉左关浮促余部皆无即恙告之曰当伤酒大吐时上焦反复致倒其胆腑故视物皆倒植此不内外因而致内伤者也法当复吐以正其胆腑遂授黎芦爪蒂俾平旦涌之涌毕视物不倒植东皋寺僧述无作族姓孙氏一女子病厉风夫所出家贫不能致医无作过翁约曰吾女侄病可念早舁致就翁诊顾僧舍不宜能速我治疗乎翁曰诺他日匿患者于密室召翁诊其脉翁曰脉来疾而去迟上虚而下实葢得之醉酒接内而风毒乘之□虽发秃眉坠然鼻根幸未陷肌肉幸未死遂以防风通圣而益以下药下瘀血数升及虫秽青黑物并进蕲蛇长松等汤丸复佐以雄黄枫油作膏摩之逾月瘥余姚州守郭文煜病哕十余日州之以医名者毕至悉以附子丁香等剂疗之益甚翁切其脉阳明大而长右口之阳数而噪因告之曰公之哕即古之咳逆也以热而致或者失察而反助其热误矣饮以竹茹汤未终剂哕止帅府经历哈散侍入病喘不得卧老□□麻黄之剂以散其肺邪翁后至诊之脉曰盛人□□□□□□□而疾两尺俱短而离经因告之曰病葢得之毒药动血以致胎死不下奔迫而上冲非风寒作喘也乃用催生汤倍芎归煮二三升服之夜半果下一死儿喘止哈散密嘱曰病妾诚有怀以室人见嫉故药去之众人所不知也老医闻之惭而去枢密董孟起在帅阃时命翁临诊俾审新故病翁切其脉两寸俱浮弦脉法浮风弦痛两寸属上部即告之曰明公他无所苦首风乃故病也葢得之沐而中风当发先一日则剧剧则大吐而后巳董笑曰然余少时喜沐每迎风以晞发因致头作痛痛一如公所言公善诊幸余疗也制龙脑芎犀丸四分二之一遂愈帅府从事帖穆失尔病下痢完榖众医咸谓洞泄寒中日服四逆理中辈弥剧翁诊其脉两尺寸俱弦长右关浮于左关一倍其目外眦如草滋葢知肝风传脾因成飱泄非藏寒所致饮以小续命汤损麻黄加三五升痢止续命非止痢药饮不终剂而痢止者以从本治故也纯孝庙祝杨天成女寿在室病不月命妇人医疗之不得其名状及五阅月其腹如有姙求其色脉即怪因诘之曰汝病非有异梦则鬼灵所凭耳女不答趋入卧内密语其侍妪曰我去夏追凉庙庑下薄暮过黄衣神心动是夕梦一男子如暮间所见者即我寝亲狎由是感疾我惭赧不敢以告人医言诚是也妪以告翁翁曰女面色乍赤乍白者鬼也脉乍大乍小者崇也病因与脉色符虽剧无苦乃以桃仁煎下血类豚肝者六七枚俱有窍如鱼目病巳延庆寺僧珂莹中病翁诊其脉独右关浮滑余部皆无恙曰右关属脾络胃挟舌本葢风中□泉得之醉卧当风而成瘖珂舞手索笔书几上曰酒吾先佛所戒自祝发来未尝饮露坐当风诚所不免其师天纪在座即怒诃曰汝处别业时每饮辄醉□讳疾自误邪翁取荆沥化至宝丹饮之翼日遂解语湖心寺僧履师者一日偶搔腘中疥忽自出血汨汨如涌泉竟日不止疡医治疗弗验邀翁往视履时巳困极无气可语及持其脉惟尺部如蛛丝他部皆无即告之曰夫脉血气之先也今血妄溢故荣气暴衰然两尺尚可按惟当益营以泻其阴火乃作四神汤加荆穗防风不间晨夜并进明日脉渐出更服十全大补一剂遂痊全本然病伤寒旬日邪入于阳明俚医以津液外出脉虚自汗进玄武汤以实之遂致神昏如熟睡其家邀翁问死期翁切其脉皆大不见而肌热灼指即告其季曰此必荣血致斑而脉大非阳病见阴脉比也见斑则应候否则蓄□□□□衾禂视其隐处及小腹果见赤斑脐下石坚且拒痛作化斑汤半剂继进韩氏生地黄汤逐其□是夕下黑矢若干枚即斑消脉出后三日又腹痛遂用桃核承气以攻之所下复如前乃愈内子王病伤寒□阴隔阳面赤足蜷而下痢躁扰不得眠论者有主寒主□之不一□不能决翁以紫□□理中丸进徐以□□甘草干□汤饮之愈且告之曰下痢足蜷四逆□也□用常法则上焦之热弥甚今以紫雪折之徐引□甘□温里此热因寒用也闻者皆叹□□□修譔南宏远奉旨往闽谕土猾余蛮子余尝戮人尊俎之间以□之遂惊气入心疾作如心风比衔使命来鄞疾屡作逐逐奔走不避水与火与人语则自贤自贵且或泣或笑翁切具脉上部皆弦滑左倍劲于右葢痰溢膻中灌心胞因惊而风经五脏耳即投以涌□涌痰涎一颒器徐以惊气丸服之尽一剂病瘳郡央虞东村内子王年盛嗜酒且善食忽疾作肌肉顿□骨立翁诊其脉则两手三部皆洪数而左口尤躁疾遂语虞曰此三阳病由一水不能胜五火乃移热于小膓不癃则淋王曰前溲如脂者巳数日语未竟趋入卧内漩及需其溺哭以视则如饪釜置烈火□沸不少休翁以虎杖滑石石膏黄栢之剂清之痛稍却而涌沸犹尔也继以龙脑辰砂末之蘸以椑柿食方七□辄止余姚余慎言子孟仁病寓湖心僧舍以求治翁至其处而孟仁方饭坐甫定即搏炉中杂饭猛噬且喃喃詈人翁命左右掖之切其脉三部皆弦直上下行而左右尤浮滑葢风痰留心胞证也法当涌其痰而凝其神既涌出痰沬四五升即熟睡竟日乃寤寤则病尽去徐以治神之剂调治之神完如初御史王彦芳内子病飱泄弥年众医皆谓休息痢疗以苦坚辛燥之剂弗效翁诊其脉当秋半双弦而浮即告之曰夫人之病葢病惊风非饮食劳倦所致也以肝主惊故虚风自甚因乘脾而成泄当金气正隆尚尔至明春则病将益加法当平木太过扶土之不及其泄自止夫人曰侬寓南闽时平章燕公以铜符密授御史俾出入自如吾儿关玩弄久之遂失去平章一日追符甚急侬心惧焉由是疾作公指惊风信然乃用黄犉牛肝和以攻风徤脾之剂服之踰月泄止郡守季孝文妻母庞病小腹痛众医皆以瘕聚药之浃月弗愈继命翁诊翁循其少阴脉如刀力之切手胞门芤而数知其阴中痛痈结小膓也即告之曰太夫人病在幽隐不敢以闻幸出侍人密语之乃出老妪翁曰患者苦小膓痈以故脐下如瘕聚今脓巳成肿迫于玉泉当不得前后溲溲则痛甚妪拜曰公神人也所苦一如公所言遂用国老将军向导挟麒麟竭虎魄之类以攻之脓自□便溃应手愈浙东运使曲出道过鄞病卧涵虚驿召翁往视翁察色切脉则面戴阳气口皆长而弦葢伤寒三阳合病也以方涉海风涛所惊遂血菀而神慑热所搏逐吐血一升许且胁痛烦渴谵语连是年岁运左尺当不应其辅行京医以肾巳绝泣告其左右曰监司脉病皆逆不禄在旦夕家人皆惶惑无措翁曰此天利脉无忧也投小柴胡汤减参加生地黄牛剂后俟其胃实以承气下之得利愈副枢张息轩病伤寒踰月既下而内热不巳胁及小腹偏左满肌肉色不变俚医以风矢所中膏其手摩之浃四旬所其毒循宗筋流人于皋丸赤肿若瓠子疡医刺溃之而左胁肿痛如故既选医之尤良者在门更召翁诊翁以关及尺中皆数滑而且芤因告之曰脉数不时则生恶疮间内逢芤则内痈作季胁之肿痈作脓也经曰痈疽不得顷时而下之慎勿晚乃用保生膏作丸衣之以乳香而用硝黄作汤以下之下□如糜可五升许明日再□下余脓立瘥枢府陈断事内人病召翁视翁切其脉左口弦而芤余部皆和翁即起密告陈曰夫人病当阴中痛而出血且少阴对化在玉泉心或失宁则玉泉应心痛痛则动血而与经水不相关葢得之因内大惊神慑而血菀陈日公医诚良也致病一如公所言翁乃制益荣之剂且纳药幽隐再剂即无苦翁之治病虽若不甚构思然其钩取古法动中肯綮多类此其于医门羣经及古今方二无一考索其要归他若诸医术之精粗施治之功拙亦皆品汇区别无一义之或遗所考羣经及古万论语多不录有曰内经素问世称黄帝大伯问答之书及观其旨意殆非一时之言其所撰述亦非一人之手刘向指诸韩公子所著程子谓出于战国之未而其大略正如礼记之萃于汉儒而与孔子子思之言并传也葢灵兰秘典五常政六元正纪等篇无□阐明阴阳五行生制之理配象合德实切于人身□诸色脉病名针州治要皆推是理以广之而皇甫□之甲乙杨上善之太素亦皆本之于此而微有异同医家之大纲要法无越是书矣然按西汉艺文□有内经十八卷及扁鹊白氏二内经凡三家而素问之日乃不列至隋经籍志始有素问之名而不指内经唐王乃以九灵九卷牵合汉志之数而之注释复以阴阳大论托其师张公所藏以补其亡逸而其用心亦勤矣惜乎朱墨混殽玉石相乱训诂失之于□疏引援或至于未切至宋林亿高若讷等正其误文而增其缺义颇于有功今于各篇之内注意与经相类者仍断章摘句而释以巳意冀与同志商磪非敢妄议前修也内经灵枢汉隋唐艺文志皆不录隋有针经九卷唐有灵宝注及黄帝九灵经十二卷而巳或谓王以九灵更名灵枢又谓九灵尤详于针故皇甫谧名之针经即隋志针经九卷苟一书而二名不应唐志别出针经十二卷也所谓灵宝注者乃扁鹊太玄君所笺世所罕传宋季有灵枢略一卷今亦湮没绍兴初史崧并是书十二卷而复其旧较之他本颇善学者富与素问并观葢其旨意互相发明故也本草三卷旧称神农本经汉艺文志未尝录至梁陶隐居始尊信而表章之谓此书应与素问同类但后人多更修饰之耳秦皇所焚医方卜术不与故犹得全录及遭汉献之迁徙晋怀之奔迸文籍焚□千不遗一今之所存有此三卷是其本经然所出郡县乃多后汉时制疑张仲景华元化所记旧经之药止三百六十五种陶氏进名医别录亦三百六十五种因而注释分七卷唐李英公世绩与苏恭参考得失又增一百一十四种分二十卷世谓之唐本草宋刘翰等又附益医家尝用者一百二十种伪蜀孟昶亦命其臣韩保升等以唐本图经参比增广世谓之蜀本草至宋掌禹锡等补注新旧药合一千八十二种定以白字神农所说黑字名医所传草石之品可谓大备他若雷公以下蔡邕徐大山秦承祖王季璞郑虔诸公所譔名本草者凡三十九部三百五十卷虽显晦不齐无非辅翼旧经焉耳近代陈衍作本草折衷王好古作汤液本草亦删繁之遗意也窃意旧记郡县古今沿革不□及一物而根苗异名或同名异质而主疗互见者尚须考定俾归于一可也难经十三卷乃秦越人祖述黄帝内经设问答之辞以示学者所引经言多非灵素本文葢古有其书而今亡之耳隋时有吕博望注本不传宋王惟一集五家之说而醇泚或相乱惟虞氏粗可观纪齐卿注稍密乃附辨杨玄操吕广王宗正三子之非周仲立颇加订易而考证未明李子埜亦句解而无所启发近代张洁古注后附药殊非经意王少卿演绎其说目曰重玄亦未足以发人之蕴余尝辑诸家之长先训诂而后辞意窃附鄙说其间以便后学未敢以是也伤寒论十卷乃后汉张机仲景用素问热论之说广伊尹汤液而之至□王叔和始因旧说重譔次而宋成无巳复之注释其后庞安常朱肱许叔微韩祗和王寔之流固亦互有开发而大纲大要无越乎吐汗下温四法而巳葢一证一药万选万中千载之下如合符节前修指羣方之祖信矣所可憾者审脉时汨王氏之言三阴率多断简况张经王传亦往往反复后先亥豕相杂自非字字句句熟玩而精思之未有能造其阃奥者陈无择尝补三阴证药于三因论其意葢可见矣近人徐止善作伤寒补亡恐与先哲之意不合畲因窃举大要以补成氏之未备知医君子或有所取也脉经十卷乃西晋太医令王叔和本诸内经素问九灵及扁鹊仲景元化之说裒次而成实医门之龟镜诊切之指的自由近代仿托钤诀者不同历岁既深传授不一各秘所藏互有得失至□□□□亿等始考证谬妄颇加改易意其新譔四时经之类皆林氏所增入陈孔硕何大任毛升王宗卿辈皆尝审订刊传今不多见近人谢坚白以其所藏旧本刻干豫章传者始广余尝摭其精语并引内经之辞作诊切□要二卷非敢翦其冗复间亦补其缺漏且附私说各条之下以与同志研究尔脉诀一卷乃六朝高阳生□譔托以叔和之名谬立七表八里九道之目以□□者通子刘元宾之注且续歌括附其后辞既鄙俚意亦滋晦今代王光国删其旧辞而益□□□既不出其畦径安能得乎本原余如清溪徐□□权李上交辈皆自譔着凡十余家亦每蹈袭前说在叔和之所不取读者止记入式歌以驯至乎脉经可也病源论五十卷乃隋大业太医博士巢元方等奉勑譔集原诸病候而附以养生导引诸法裒成一家之书醇玼相混葢可见矣宋之监署乃用课□元复循袭列医门之七经然附会杂揉非复当时之旧具眼者当自见之吴景贤亦作病源一书近代不传太始天元玉册元诰十卷不知何人所作历汉至唐诸艺文志俱不载录其文自与内经不类非战国时书其间有天皇人昔书其文若道正无先天有之太易无名先于道生等语皆老氏遗意意必老氏之徒所著大要推原五运六气上下临御主客胜复政化滛正及三元丸宫太乙司政之类殊详明深足以羽翼内经六微旨五常政等篇太玄君扁鹊之注犹郭象久于南华非心学之所易晓观其经注一律似出一人之手谓扁鹊黄帝时人则其书不古谓扁鹊秦越人则传中无太玄君之号医门仿托率多类此玄珠密语十卷乃启玄子所述其自序谓得遇玄珠子而师事之与我启蒙故自号启玄子葢启问于玄珠也目曰玄珠密语乃玄珠子密而口授之言也及考王氏素问序乃云辞理秘密难粗论迷者别譔玄珠以陈其道二序政自相戾意者玄珠之名取诸蒙庄子所谓黄帝遗玄珠使罔象得之之语则师事玄珠子而号启玄者皆妄也宋高保衡等校正内经乃云详王氏玄珠世无传者今之玄珠乃后人附托之文耳虽非王氏之书亦于素问十九卷二十四卷颇有发明余尝合素问观之而密语所述乃六气之说与高氏所指诸卷全不侔疑必刊传者所误也原其所从葢攟摭内经六微旨及至要等五篇洎天元玉册要言而附会杂说□□□□休祥之应未必可征实伪书也苟启玄别譔□□□世又岂止述气运一端而巳览者取其长而去其短可也中藏经八卷少室山邓处中云华先生佗游公宜山古洞值二老人授以疗病之法得石床上书一函用以施试甚验余乃先生外孙因吊先生寝室梦有所授获是经于石函中其托荒诞如此竟不考传狱吏焚书之实其伪不攻自破按唐志有吴普集华氏药方别无中藏之名普其弟子宜有所□窃意诸论非普辈不能作邓氏特附别方而更今名耳盖其方有用太平钱并山药者葢太平乃宋熙陵初年号薯蓣以避厚陵偏讳而始名山药其余可以类推然脉要及察声色形证等说必出元化遗意览者细审谛当自知之圣济经十卷宋徽宗所作大要祖述内素而引援六经旁及老氏之言以阐□□遗旨政和间班是经于两学辟雍生吴禔之解义若达道正纪等篇皆足以禆益治道启迪众工余如孕元立本制字命物二三章释诸字义失于穿凿良由不考六书之过瑕瑜具存固无害于美玉也其论语医有曰扁鹊医如秦鉴烛物妍□不隐又如奕秋遇敌着着可法观者不能测其神机仓公医如□□□□得心应手自不能以巧思语人张长沙如汤武之师无非王道其攻守奇正不以敌之大小皆可制胜□元化医如庖丁解牛挥刀而肯綮无碍其造诣自当有神虽欲师之而不可得孙思□医如康成注书详于制度训诂其自得之妙未易以示人味其膏腴可以无饥矣庞安常医能启扁鹊之所秘法元化之可法□大假其年其所就当不在古人下钱仲阳医如李靖用兵度越纵舍卒与法会其始以颅□方著名于时盖因扁鹊之因时所重而之变尔陈无择医如老吏断按深于鞠谳未免移情就法自当其任则有余使之代治则繁剧许叔微医如顾恺写神神气有余特不出形似之外可模而不可及张易水医如濂溪之图太极分阴分阳而包括理气其要以古方新病自家法或者失察刚欲指图极则近乎画蛇添足□□河间医如槖駞种树所在全活但假□以春利于松栢而不利于蒲柳张子和医如老将对敌或陈兵背水或济河焚舟置之死地而后生不善效之非溃则北矣其六门三法盖长沙之绪余也李东垣医如狮弦新纟怛一鼓而竽籁并熄胶柱和之七均由是而不诣矣无他希声之妙非□□所□知也严子礼医如欧阳询写字善守法度而不尚□□学者易于摹仿终乏汉晋风度张公度医专法仲景如简斋赋诗每有少陵气韵王德肤医如虞人张罗广络原野而脱兔殊多诡遇获禽无足筭者翁之学问该博非独医门然他如经史传记诸子杂家以及天文地志历算兵刑食货卜筮释老之书亦靡不精求熟玩故其见之言语文子皆有考据可征不浮□以炫世至于诗尤雄徤苍古有古作者之遗风尝以晦迹丘园荐台州僊居县儒学教谕后调临海及升本郡教授俱不上善著书有内经或问灵枢经脉笺五色诊奇眩切脉枢要运气图说养生杂言脉绪脉系图难经附说四时爕理方长沙论伤寒十释运气常变释松风斋杂着稿各若干卷傅学者人恭勤详缓与人交欵欵常若不自足状貌不踰中人语言如不出诸口卒然遇之不知其学之富也年老无子而有女四人生女不生男人以太仓公方之 
　　论曰仲尼有言人而无恒不可以作巫医岂不信然欤抱一翁医四十年所其巳人病生人之死甚众人以厚利报翁辄却而不受与之药即富徒手亦与药不责其偿而济物一心孜孜然终始弗少衰则所谓有恒者岂近之与传曰医非人爱不可托非廉洁不可信若翁者殆可托而可信者欤至于立言以垂世则取诸先觉之说折衷之而一本于经贯微达幽不失细小备矣岂非宣畅曲解古之良医也欤 
　　论曰自古疾医参之以九藏九窍之变通之以五味五谷之资五色五气五声以视其生死五毒五药以攻其疾□□□术博矣故非聪明洽达知夫天地神祗之以□□性命吉凶之数处虚实之分定逆顺之□以□□圣徒者未易以臻此若沧洲翁岂近是□□之医一遵古昔神圣之格言而且博考载籍参取先原著之于方册余论次翁事颇采其意云使翁自拔医术之中一意儒学著书以垂世可谓稽古之□矣 

　　○抱一翁项昕传（戴良） 

　　戴良 
　　抱一翁者东嘉人也今居越江上姓项氏名昕字彦章晚更自号抱一翁曾大父某大父某父某比三世俱以和义维其家翁自幼聪敏好方数外大父杜晓村世业医常奉父命谒受其书读之年未成童巳暗诵岐扁素难王叔和脉经稍长学易赵穆仲叶见山所后以母病医误投药死痛之力益厉志医术欲尽受他禁方闻越大儒韩明善先□方善也遂往拜之尽得所藏方论甚富后更诣陈白云受五诊奇眩历试其说皆精良会金华朱彦修来越出金源刘河间张戴人李东垣诸书示之翁独疑古方不宜治今病之论亟往钱塘见陆简静叩之始悟古今方同一矩度也后又往浙右见葛可久论刘张之学又往建业见戴仝父仝父亦是郡儒者譔五运六气撰要若干篇授翁太医院使张廷玉善桥引案杌甚奇非世之所闻也翁亦得见事之尽其技于是人治诊病决死生无不立验里锺姓者一男子病胁痛众医以痈也投诸香姜桂之属益甚翁诊其脉告白此肾邪病法当先温利而后竭之投神保丸下黑溲痛止即令更服神芎丸或疑其太过翁曰向用神保丸以肾邪透膜非全蝎不能引导然巴豆性热非得□硝大黄荡涤之后遇热必再作乃大泄数出病巳翁所以知男子之病者以阳脉弦阴脉微涩弦者痛也涩者贤邪有余也肾邪上薄于胁不能下且肾方恶燥今以燥热发之非得利不愈经曰痛随利减殆谓此也锺女病腹胀如鼓四体骨立众医或以娠蛊瘵也翁诊其脉告曰此气薄血室锺曰服芎归辈□岁月非血药乎翁曰失于顺气也夫气道也血水也气有一息之不运则血有一息之不行经曰气血同出而异名故治血必先顺其气俾经隧得通而后血可行乃以苏合丸投之三日而腰作痛翁曰□欲行矣急治芒硝大黄峻逐之下汗血累累如者可十数枚应手愈翁所知锺女病者以六脉弦滑而且数弦者气结滑者血聚实邪也故气行而大下之锺有从女病名同而诊异翁曰此不治法当数月死向者锺女脉滑实邪今脉虚元气夺矣又一女子病亦同而六脉独弦翁曰藏脉见法当踰月死后皆如之越幕官费姓者有子病甚重医皆以瘵尽愕束手一日费对客独泣客以翁荐翁诊之曰此病暑邪非瘵也家问死期翁曰何得死何得死作白虎汤□之即瘥翁所以知费子之病者切其□□□而且实细数者暑也暑伤气宜虚今不虚而反实乃热伤血药之也费病胸膈壅满甚笃昏不知人医者人人异见□以杏仁薏苡之剂灌之立苏继以升麻黄蓍桔梗消其脓服之踰月瘳翁所以知费之病者以□脉浮滑阴脉不足也浮风而滑血聚始由风伤肺故结聚客于肺阴脉之不足则过于宣逐也诸气本乎肺肺气治则出入易苑陈除故行其肺气而□当自巳建康万天长廉君病医投丹附姜桂逾甚翁诊其脉告曰此得之酒病当哕作声食入即出而后溲不利廉曰然予平生所著独烧酒翁进葛花解醒加黄芩饮二升所势减众医以药性过寒交沮之翁既论不恊辞去即叹曰实实而虚虚过二月当入鬼录矣果如翁言翁所以知廉之病者切其脉思数而且滑诸数热滑呕胃有物酒性大毒大热而反以热剂加之是火其火也且溲秘阳结今皆反治故二月死也茶商李富人也啖马肉过多□胀医以大黄巴豆治之转剧翁后至诊之寸口脉□而两尺将绝翁曰胸有新邪故脉促宜引之上达今反夺之误矣急饮以涌剂且置李中座使人环旋顷吐宿肉仍进神芎丸大下之病去众医咸曰予所不及也浙东佥宪史君素苦足病发则两足如柱溃黄水踰月乃巳已辄复发翁诊其脉告曰六脉皆沉缓沉里有湿缓厥风此病风湿毒俗名湿脚气是也乃以神芎丸竭之继进舟车神佑丸下浊水数十出遂不发动南台治书郭公久患泄泻恶寒见风辄仆目卧密室以毡蒙其首炽炭助之出语吚吚如婴儿诸医皆作沉寒痼冷治屡进丹附不时验翁诊其脉告曰此脾大火邪湿热下流非寒也法当升阳散火以逐其湿热乃煮升麻柴胡泽泻羗活等剂而继以神芎丸郭曰子苦久泄今复利之恐非治也翁口公之六脉浮濡而弱且微数濡者湿也数者脾有大火也病由湿热而且加之以热剂非苦寒逐之不可法曰通因通用吾有所试矣顷之利如本屑者三四出即蒙首之毡去次去炽炭病旋已鄞□允谦妻患衂三年许医以血得热则淖溢服泻心凉血之剂益困衂纔数点辄昏翁诊之六脉微弱寸甚曰肝藏血而心主之今寸口脉微知心虚也心虚则不能司其血故逆而妄行法当养心仍补脾实其子子实则心不虚矣服琥珀诸补心之剂愈浙帅胡公病发热恶风而自汗气奄奄弗属诸医作伤寒治发表退热而益增翁诊其脉阴阳俱沉细且微数处以补中益气之剂医止之曰表有邪而以参茋补之邪得补而愈盛必此死药矣翁曰脉沉里病也微数者五性之火内扇也气不属者中气虚也是名内伤经曰损者温之饮以前药而即验南台掾梁彦思使闽而足不能履医以风论或以脚气治经年不瘳翁诊之六脉仅微数而他无所病即探患处乃骨出不入肯綮而施以按摩即愈□台治书迭里迷失公足失履而伤腕骨掌反于后者六阅月矣众医不能治公知翁精按摩曰幸予治也翁令壮士更相摩从辰至申而筋肉尽腐遂引其掌以蹂之啑啑然有声药以两月其足如常时金参致子年方稚尝嬉戏偃卧于阶侧忽惊马践其足胻骨断碎即死久乃苏翁以其法治之卒完其足步履无所苦闽万夫长陈君临阵刀斫其面疮巳愈而眉与鼻不能循甚恶时时仰泣曰吾面无完肤生何以见妻子死何以见父母乎乃拜翁求治翁命壮士按其面肤肉尽热腐施之以法即面赤如頳盘左右贺曰复故矣左丞王公畏瘴毒晨必命医诊省医郑生切其脉愕曰平日两尺无虞今忽不应指可怪也公即惊曰人无尺脉犹树之无根其能久生乎命他医诊之其论亦同乃命翁诊翁曰此天和脉勿妄治也因陈气运交反之道以晓之公叱众医曰若等误人多矣夺提举俸者二人翁之于医多类此于是门人学子惧其老且衰也力请著书以贻后乃作脾胃后论以补东垣之未备其略曰或问脾胃之有虚寒信乎曰脾胃百病之源然每恶寒而喜热寒者阴气盛阳气微也热者阳气盛阴气微也而所以致夫阴阳之微盛者脾胃之虚故也甚则阴阳孤立而死矣经曰有者实无者虚故气并则无血血并则无气气血俱失故虚又曰阴盛生内寒厥气上逆寒气积于胸中不得泻泻则温气散寒气独留故中寒也又曰邪气盛则实精气夺则虚故阴胜而实灵枢曰风雨寒热不能独伤人有猝然逢疾风暴寒而不能病者葢无虚不能独伤其人此必因虚邪之风与身形两虚相感乃客其形矣此脾胃虚寒之说也又问河间谓恶寒战栗皆属于热然脾胃虚寒亦有恶寒而战栗者何邪曰风寒之邪始居于表表有寒邪则外恶寒因其入里与邪气相搏故战栗也邪气胜则去发于外故战栗愈不恶寒而反恶热脉必洪滑数盛此葢以实热而致□寒战栗者也至于脾胃虚弱传化失常荣卫俱虚不任风寒内外之邪易以伤之经曰因身之虚逢天之虚两虚相感其气至骨又曰阳虚生外寒又曰阴盛生内寒又曰阳受气于上焦以温皮肤分肉之间今寒在外则上焦不通上焦不通则寒气独留于外脉必沉迟而弱此虚寒而致战栗者也热滛于内治以甘寒河间所论是也寒滛于内治以辛热上文所论是也二者所因各不同又可热一而言哉又问战栗鼓颌及诸禁鼓栗如丧神守皆属于热河间谓热之极反有水化制之故其治法专生甘寒以发其郁资水以制火也然与治疟之战栗鼓颔可得同其法欤曰战栗鼓颔皆属于热此经首章之言言热之一端也比及后章言疟之始发阳气并于阴阳虚阴盛而外无气故先寒栗阴气逆极则阳复出阳与阴复并于外则阴虚阳实故先热又曰温疟者先伤于风而后伤于寒夫寒者阴气也风者阳气也疟之寒热战栗鼓颔者以上下交争虚实交作阴阳相移也逆调论曰人非常热常温而烦热者何也岐伯曰以阴气少阳气胜也人身非常寒而寒从中生者何也岐伯曰阳气少而阴气多也此皆不可专主于热□明理论则分战栗于内外之诊战者身战摇□者心战又曰阴中于邪必内栗也表风虚微内气不守故使邪中于阴正气虚弱故成栗战者正气胜栗者邪气胜鼓颔者邪人阳明故鼓颔战之轻者其有森然而寒耸然而振是名曰振而振亦战之轻者由是而观发热而战栗者阴虚而阳盛也法当补阴而抑阳不热而战栗鼓颔者阴盛而阳虚也法当助阳而抑阴至若寒热交争阴阳相移又当从之逆之其始则同其终则异资取化源追之迎之调之而之治可也岂可专以其寒言之举一而遗十哉又问胸膈坚满痞痛东垣谓之不足中气而内伤法当补其中而益其气河间戴人则以诸逆上冲诸湿肿满诸气郁胃瞀皆湿火病法当泻火在上则泻之在下则竭之张长沙又以邪气所留而以辛温之剂开发荡散之何三者治法之不同邪曰治有从本者有从标者有不从木栗本而从中治者证有虚实脉有逆从其始虽殊其归一理也经曰天之四令无形风寒暑湿也地之四令有形饥饱劳逸也东垣以胸腹坚满等证皆饮食七情所致而谓之内伤葢以中气不足□□得以留之经曰邪之所凑其气□于□□其脉必弦涩□□故治以补中益气使中气既盛则邪气可不战而屈矣此拔本寒源之论葢治其本者也河间戴人以可涌可竭者是治其有形之邪其脉必洪实沉滑必当去其有形之物而中气可复又必资水以制火而阴阳自和葢治其木栗者也至若长沙直以邪气留之于中焦必以辛温之剂散其无形之邪经曰寒则气聚热则气散举痛论曰诸痛寒是□其脉必虚浮迟濇故以发郁开结之剂主之葢从中治者也知乎此则三者之法断不可以偏废而近世宗三家者往往自相诋毁而有南医北医之不同决不肯以寒凉施之于南方辛热施之于北方何其自啬之若是欤经曰病当问其起居固言地方之不同矣然治寒以热治热以寒微者逆之甚者从之要在临时变通消息以治安可恨以南北之分而有寒热之敻异哉又问胀病或以湿热留饮否隔而传化失常甚则霍乱吐下又以诸痛乃热郁于内故坚痛不可以言寒又以急痛者因寒之极而乃凝涩而痛如是则所谓霍乱吐下而心腹绞痛者当作热论乎抑亦□治乎曰吐下之作罕有不由脾胃感之葢胃水谷之海受天之气地之□□□熏蒸而成气血以营养四旁往往因其爕理失宜□寒燥湿之邪得以乘大错乱于其间风百病之始而春温风夏阳风秋凉风冬寒风风也者天地之气也寒风即天地之寒气经曰岁土不及风乃大行化气不令草木茂荣飘摇而甚民病飱泄霍乱斯固阴阳错乱之所致矣其有失饮过制七情内郁则湿饮否隔遂使阴阳不得升降塞而不通阳并于阴阴并于阳挥霍变乱水谷沸腾而吐下霍乱此则湿热留饮致之然也若夫坚痛热本指疮疡皆属心火心主热化故痛属热即不以寒言至于急痛门寒乃举痛论诸痛寒之说经曰寒滛于内以辛热散之佐以苦寒长沙以辛热之剂散其错乱风寒之气良以此耳凡所临证固当察物之阴阳验人之虚实不可专以有热而无寒不可专以有寒而无热斯葢折衷之道也翁他所言病及所论证治众多今颇失之不能以尽录而录其大槩如此其于医或在杭或在鄞或在闽在杭府史箫政府书史在鄞帅府令史在闽掾行中书掾行台一皆以医见辟诸贵人而非所尚也然廉谨练达之□□素业吏事卓卓当时者亦皆自谓不能及翁伟仪观美须髯双目烂烂如电光天性纯孝父母有疾扶持保抱不解带者旬朔没则一遵仪礼治其丧平居乐易宽厚务扬人善而耻言其过臧获有失亦不忍加以色辞与人交尽其义其于恩意尤至也喜辞章善音律工绘画而独以医显所著书有竹斋小稿及脾胃后论别譔医原若干卷议论宏瞻未及成子一曰恕能世其业云 

　　○张颐传（王鏊） 

　　王鏊 
　　张颐字养正医名擅吴下中年以瞽废而气岸峭□不衰周文襄公巡抚吴中宾礼之议论侃侃不屈也其医大槩以保护元气主处剂多用参而每着奇效能预刻年月日决人生死往往奇中予昔馆其家尚及见焉故得传其事崔御史某按吴病痰气气短不能息养正曰此之谓支饮法当汗汗之愈知长洲王汝器病伤寒众医以热症养正曰是极寒当用附子用附子果愈高都御史尚达久患咳或以外感或以痈结于肺养正曰胃气伤正气损似外感而非也卒用补剂而差王孟南母节妇患足疾不能转动内外医莫知其证养正曰此风也用袪风汤差李百户庆患呕血吴下医皆在养正后至曰诸公以何如咸曰未死也养正曰吾去矣诸君法之去数十步庆死谢挥使病谓其家曰亟来与诀顷之不能言矣其家未信顷之果然北客有计姓者患痰火自诧善饭养正曰是不可也计大怒曰我何病哉半月计卒无锡华氏数延养正昆仲三人纵言及年寿养正曰弟思济当先逝曰几何时曰一年许其家特未信明年思济疽发于背养正曰是矣不可治也乃谒他医治之少间华使人诒曰君言不可治今愈矣养正曰有是乎归语汝主视便中当有若絮者至某日死矣视之果然及某日死叶文庄有悸疾养正治之辄愈问之曰吾医无过人者但病有浅深治有缓急扶持元气取自然之效耳文庄大以然 
　　太史公曰近世言医者率祖东垣丹溪谓医中王道信然然病者每迟之及养正用之数着奇效可谓善用其术者矣吴父老予言教谕闻恭遘羸疾吴医治之率用三百汤不效谒养正亦用三白汤家人曰前用之矣养正曰子勿言投之果愈众莫知其故岂别有巧妙乎盖吴下言医之良者必国养正云 

　　○敕山老人倪维德传（朱右） 

　　朱右 
　　敕山老人者三吴名医也姓倪氏名维德仲贤其字也敕山在胥门之西二十余里盘纡郁秀有岩壑卉竹之美老人之居里在焉老人宋和州防御使昌嗣之后当前代盛时读经史世其家业坟典丘索而外若神仙方伎之书吐纳导引熊经鸟伸之术无不猎涉而于轩岐之学尤精到绝伦常自诵曰吾以通灵之姿窥槖钥之奥究火策之候启玄命之秘以御风而遗世宜无难者而独念夫大化之生人也以其有益于世也使其生而无益于世犹无生也然而功彰山河名登旗常此则有命最而在下克施其惠者其惟医道乎乃校订金李东垣明之所著医说凡若干卷表章以行于世复演灵枢素问运气本草之说约治目精要曰原机启微等论示人以分门列证之□□八居敕山有草堂数间可以免震凌有裕檷田数十亩可以备大腊裕然不求于人遨游湖山乐以自适尝一适城市爱过从之相与而不去也人则从而质焉非其人亦不告也以故于老人他伎无知者而惟医则老人以急济务独着誉焉老人今年踰七十矣而颜色如四五十岁人康强步蹈精彩矍矍言笑引接与少壮无异其所以自养者如此至其人也广博神速效绩不可胜纪今姑摭数事以传之惟南周万户子始八岁忽得昏懑疾数日方苏騃戆如木偶人寒暑饥饱皆不知节适率尝食土炭至口不得出音老人视之曰此脾风也脾智意府也而以风故不知人事也宜投之疏风助脾之剂数服而愈同郡顾显卿妻年五十余患瘿始生如块近三年如益一首痛楚不可忍羣医视之投药且厌而卒不效老人曰是少阳经邪气所攻耳即剂以其药服之逾月而愈吴陵盛架阁内子左右肩背上下患痒至两臂头而皆然屡以艾灼痒处暂止且复作如是数年老人切其脉曰左关浮盛右口沉实此酒食滋味所致也投以某剂其痒遂止陈上林仲实以劳役得热疾日出气暄则热夜及凉雨则否暄盛则热增剧稍晦则苏如是者二年老人曰此七情内伤脾胃阴炽而阳郁耳以东垣饮食劳倦法冶之其热旋巳此其尤彰彰者若其它固不得悉附焉呜呼贤哉越人仓公见录于史迁至今望之若神人然老人之术足以继之矣予生也后不得从事老人之教姑援述者之槩次第而文之其于老人之造诣如蚓足之度山虾目之望洋未□□其万一也 

　　○倪维德墓碣铭（宋濂） 

　　宋濂 
　　吴郡有名世之医曰倪府君讳维德字仲贤其先家于汴□会大父曰嗣宋和州防御使生秀文值宋箓既讫乃□医术游大江之南遂择郡之吴县居焉秀文生鼎亨能绍家学有闻于时则府君之父也府君嗜学不厌受尚书于碧山汤公焚膏继晷探索精微发于辞章皆烨烨有奇气汤公器其才劝之仕府君曰爵禄乃资之以泽物者然有命焉不可以幸致曷□绍承医学以济吾事乎于是取黄帝内经日研其奥旨见其疏陈治法推究本原欣然曰医之道尽在是矣间有疑难质于父师之间心绪益开明颇病大□以来粗工多遵用裴宗元陈师文和剂局方故方新病多不相值泰定中得金季刘完素张从正李杲三家之书读之知其与内经合自以所见不诊积力久出而用药往往如神奇证异疾一经诊视有如□白黑无少爽者周万户子八岁忠昏愦数日而醒不识有饥饱暑寒欲语则不能出声时以土炭自塞其口府君切其脉曰此慢脾风证也脾藏智脾慢则智不足其不知人事也宜投以某剂而瘳顾显卿妻右耳下生瘿大与首同其疼不可忍更数十医弗效府君诊巳告于众曰此手足少阳经受邪故也甚易治耳制某药令啖之逾月而愈刘子正内子病气厥或哭或笑人以哭所附府君察其故且脉之谓刘曰左右手脉俱沉胃脘中必有所积有所积必疼问之果然以生熟水导之吐痰涎数升病遂除盛架阁妻左右肩未食蔓延至两臂上及颜面不可禁或于病处灼艾势暂止巳而如初府君曰右脉沉左脉浮且盛此滋味伤厚之所致也投以某药疾旋巳林仲实因劳发热热随日出入进退食饮渐减府君切之曰此得之内伤故阳气不升阴火渐炽温则进凉则退是其征也投以治内伤之剂其疾如失府君治难疗之疾多类此文繁弗载府君每有言曰刘张二氏治多攻李氏惟在调补□气葢随世推移不得不尔也于是府君之治疾既察天时地理又参之以人事所以十不失一然操也仁厚但来谒者即赴之不知有富贫一旦有窭人抱疾求治府君既授药兼以烹药之器客怪而问曰药可宿备瓦缶亦素具乎府君指室北隅示之其积者葢百数云府君病眼科杂出方论竟无全书着原机启微若干卷又校钉李杲试效方若干卷锓梓传世君子多之性尤嗜文□预置□□书肆有新刻者辄购入之积至五千余卷构重屋以藏晚年建别墅敕山之下每乘扁舟具酒殽与二三宾客放浪于水光山色之间翛然高举如在世外因自号曰敕山老人寿七十五卒于洪武十年六月二十日其年七月二十一日葬于县之至德乡上沙村两重山之下娶章氏先府君而卒至是同穴生一子曰衡通儒书亦以医鸣于时三女曰净曰媛曰孝各适士族三孙男曰谨曰识曰让二孙女曰婉宁曰婉柔尚幼予尝患内经之学晦而弗章无豪杰之士以洗涤之浙河之东有朱君彦修以斯学巳任而三家之说益明浙河之西则府君奋然而起葢与彦修不约而同使泥局方者逡巡退缩不敢鼓吻相是非而生民免夭阏之患者二公之功多彦修之殁予巳铭其墓今府君之子亦复惓惓请予安得固辞邪因历序其行事而铭之铭曰　医者之学素问宗犹儒治经专门是攻寒暑温凉升降浮沉或逆或顺制治最深随时立方始与疾同正气既摅邪沴乃融粗工蚩蚩守一不移执中无权□契厥机羣昏方酣苟不力扶冥冥夜行擿坥索涂三家者兴上窥本源如揭日月照耀天门伊谁承之作世范模东则有朱西则有倪视被沉痾目牛无全肯綮既中万理皆捐斡运元化陶冶枢机人谓其功与良相齐敕山之阳一苇可航载翱载翔与世若府明鉴之失孰不歔欷视其故箧幸有遗书发而读之相继绳绳何以征之墓门有铭 

　　○葛应雷传（子干孙　李濂） 

　　李濂 
　　葛应雷字震父姑苏人也攻于医尝着医学会同二十卷推五运六气之标本察阴阳升降之左右以定五脏六腑之虚实合经络气血之流注而知疾病之候死生之期处方制剂砭石苪率与它医异时按察判官李某中州名医也因诊父疾复咨于应雷闻其答论父子相顾骇愕曰南方亦有此人邪乃尽出所藏刘守张洁古书与之讨论无不脗合而刘张之学行于江南寔自是始应雷由平江医学教授擢江浙医学提举子干孙字可久生有奇气体貌硕伟膂力绝人好击刺战陈之法以至阴阳律历星数靡不精究长乃折节治经屡试不第遂弃去肆力古学文章有监名于时父应雷取医书授之干孙稍治辄精而不屑施行或施之辄取异效其名与丹溪朱彦修并称云一日尝炒大黄过焦悉弃之不用其慎如此人来迎致不问贫富皆往贫人以楮镪来贸药准病轻重干孙贮善药缄以与之仍归其直或楮镪有不佳者顾之易佳者以还使供饘粥人皆称其仁一书生伤寒不汗发狂循河走干孙就捽置水中良久出之裹以重茧乃汗而解同郡富家女年可十七八病四支痿痹目瞪不能食众医莫能治迎干孙干□视之笑曰此不难治命悉去其房中香奁流苏之□发藉地版掘土坎舁女寘其中扄其扉戒家人伺其手足动而则声当报我久之女果举手足而呼投药一丸明日自坎中出矣葢此女平日嗜香而睥香气所蚀故也壬辰徽寇转掠苏人震恐廉访佥事李仲善请干孙图之干孙劝城之以守然后请自往讨贼仲善从之卒城之而济又善以生辰推祸福尝语光福徐显曰闻中原豪杰方兴而吾不得与命也今六气滛厉吾犯咸池始将死矣一日见武士开弓取挽之而彀归而下血亟命其子煎大黄四两饮之子恶其多密减其半饮之不下问其故子以实对曰少耳亦无伤也我命来年当死今则未也再服二两愈明年果卒 
　　嵩渚子曰吴门故多医最知名者曰葛可久其后乃有刘观士宾盛寅启东沈玄以潜王敏时勉皆有时名而以颅囟页著者又有钱瑛良玉云闻唐开元中有周广者亦吴人每观人颜色即知抱疾深浅言之神验无事诊候也流风相承议论指授是故吴中多善医迄今犹然因传可久父子行事并着之
  </div>
  <div class="pagination">
   <a href="国朝献征录_page143.html">
    上一页
   </a>
   <span>
    ...
   </span>
   <a href="国朝献征录_page139.html">
    139
   </a>
   <a href="国朝献征录_page140.html">
    140
   </a>
   <a href="国朝献征录_page141.html">
    141
   </a>
   <a href="国朝献征录_page142.html">
    142
   </a>
   <a href="国朝献征录_page143.html">
    143
   </a>
   <span class="current-page">
    144
   </span>
   <a href="国朝献征录_page145.html">
    145
   </a>
   <a href="国朝献征录_page146.html">
    146
   </a>
   <a href="国朝献征录_page147.html">
    147
   </a>
   <a href="国朝献征录_page148.html">
    148
   </a>
   <a href="国朝献征录_page149.html">
    149
   </a>
   <span>
    ...
   </span>
   <a href="国朝献征录_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
