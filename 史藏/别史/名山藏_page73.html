<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 73 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 73 页/共 112 页
  </h1>
  <div class="content">
   牟斌字益之弘治初为锦衣千户十三年虏大入寇守臣边帅声息不相应匿不以闻兵部尚书马文升筞边事急请遣使往视使斌往斌直劾诸臣愞弱掩败状皆被旨切责久之以指挥领镇抚治诏狱户部郎李梦阳言寿宁侯下狱属斌治斌谓梦阳曰郎封事大善即言寿宁胡不指实及其羽翼耶梦阳曰虑对耳斌曰对则斌能剪之矣因傅轻牍具上梦阳得解正德初刘瑾用事逐大学士健迁削尚书文籍南京给事中御史刘茞戴铣等数十人合奏瑾罪奏以权阉为首语皆逮下诏狱御史任诺王蕃之跪不与奏心斌曰古有耻不与党人者公胡悔忠耶因为茞铣等轻刑奠居及且上奏刘瑾要斌削去权阉二字斌不可退语同列曰留之则诸公之章有名矣昔宋邹道原以失原奏被害吾侪何必戹贤士大夫用自计为瑾大怒矫诏廷杖斌谪戍之瑾诛召还领镇抚如故其时与斌同事者韦玺玺为人亦如斌南京给事中刘纮者以公事过淮上其族侄祥为淮安守发廵卒护纮舟舟与织造太监乔忠遇忠怒纮舟阻塞掠其二卒榜笞之羣卒大击忠舟纮不能禁忠走仆伤额至京褁创诉上上命执祥纮考讯之大阉张祥纳忠贿授指于斌斌竟与玺轻拟忤旨皆降沔阳卫百户相继卒世宗即位副都御史吴廷举上疏追理二人诏复其官赐一祭斌武人也而博学儒衣冠真简懿行即名经术士大夫戊如也故有三子其长者有司赙之金三百斌郄不受而指其存者曰职刑不衷累及大儿不惩而贪行及此矣翰林崔铣曰正德前后弄权者三大阉前则刘瑾以惨行其毒中则张永以巧盖其恶终则张忠张雄钱宁等以愚暴肆其罔士靡靡矣独大学士刘忠尚书傅珪及斌三人侃侃全大节祥为淮安守亦有声 

　　郎曰周经执经雍泰任直许进焯乎贤公卿也林瀚中为介傅珪周刘之俦乎牟斌武人与二公并称安可使没没也雍傅二公皆无子乃若家门簪绂之盛正嘉之际灵宝闽县以为望推 

　　范　辂　　孙　　燧　　许　逵（万木郑山赵楠辜增叶景允附） 

　　○范辂 

　　范辂字以载桂阳人正德六年进士以行人授南御史首言先帝之时荣王留侍宦瑾乱法阴逐去京今震储未兆当妙选宗室以备君贰俟青宫定位然后分茅至引宋韩琦怀孔光传以上仁宗复言上驰骋骑射服习戎阵不御深宫孤立可畏闻者以为谠是时军官简文怙势凌辱监临主事至捶杀其隶人太监安构隙宁淮挞死淮长史典南京守备太监琅贪婪暴雨辂历指劾南都称快其言武宗纳马姬事比拟过直人尤难之十一年奉敕清军江西宸濠方炽有劝引避者辂曰张公埋输正我今日至未数旬论濠优泰僭侈居拟皇宫继论濠令三司朝服庆贺戊弃典礼太监真附丑骫正渎货无厌指挥宇传泄诸司动止于濠罪状重多且请上出郊原严警跸盛扈从以防不虞疏上濠真遮格之先诬奏辂离闲骨肉毁谤宗藩羣奸假旨逮系栲掠寻武宗北狩缧绁七月方送法司议罪驾复南廵淹系经年爰书始报谪龙州宣抚司经历既至修学宫葬枯骨授生徒教弦诵夷人化之世宗即位南京吏科给事中孙懋等言宸濠擒戮党与诛夷而御史范辂周广给事中陈鼎实首折奸萌今或谪下位或齿编民非所以彰曲突徙薪之赏御史亦以为言下吏部复原职送者填道泣别名其曰滴泪阅数月一再迁江西副使备兵饶州威惠流行盗戢民安有郡守乖礼因辂面诘遂生荆棘且见忌乡宦构兴谗谤言官论列漫及于□辂恳疏即归饶人刊遗爱录以传寻以胡世宁荐起累迁福建布政使卒于官妾张氏自经而从之子永寰永宇永官皆荐乡举 

　　○孙燧 

　　孙燧字德成余姚人其先富春人文章节义代有闻人燧弘治六年进士为人沉毅有大略初授刑曹历郎中法司踵刘瑾之后多承望风旨移情就狱吏部尚书杨一清当朝审阅狱辞多不直讦原问官莫能对燧从傍代对甚悉一清大贤之历任藩臬有声一清为相荐为右副都御史廵抚江西盖其时宁庶人反形巳露一清知燧必能逆折之也始燧见庶人时时感动以大义庶人久饬诈名殊加敬礼既而恶党日兴不可掩翳燧廉得其府中渠魁数十人置之法庶人始内衔通中朝太监萧敬与吏部尚书陆完急去燧曰幸代以汤沭梁宸者两人副使胡世宁言庶人于朝庶人反奏世宁离闲下抚按会勘燧奏上委曲明世宁无罪钱宁矫旨下内阁切责燧械系之一清持燧奏不下燧度庶人终当不靖檄郡邑缮城濠蓄粮饷练丁壮请于朝重备兵使者权布置诸道山邑氏有犷猂易煽者奏置官守其处徙会城兵器于外而阴具疏言宁王宸濠列藩王亲宗室富贵矣臣惑乃不知其所为赍重宝入京师者踵属路鄱阳贼吏名捕之急辄窜王西山坟厂中不能得太监毕真徙镇守浙江王厚为赆别时辟珥语真首肯良久戈他显著状未论论其踪迹可疑虑者时武宗北狩属车日远疏七上为庶人所遮诸权幸又持燧奏示庶人以索庶人金宝燧知庶人反有日与副使许逵议先捕羣盗调官兵舟师城下伏变庶人大恚宴燧酖之不得及生日为公燕候其旦入谢执燧与逵俱杀之语在宁记时盛暑晴明天日忽翳庶人惊异江西人为燧逵具棺素服哭奠于棺次巳庶人既为王守仁所擒燧子堪徒跣赴难启燧棺更殓治燧颜色如生异香蒸蒸自棺起世宗即位赠燧礼部尚书赐祭葬立祠曰精忠荫子锦衣千户燧子三人堪武举第一讲兵略习弩事为天子教弩卒数千人以备虏其死也以毁母历官都督墀尚宝卿升礼部尚书升子鑨铤錝镰皆仕至大官鑨子如法言事坐谪籍始燧至江西治官舍掘沟得古镜背刻字二十余其文曰光运忠扶日月心感天扬賏忠独难塞天不世内靖期以昭明字画奇怪观者不识燧死文始着燧与胡世宁王守仁并浙人并举弘治五年乡试夜半文场中见二道人东西立一衣绯一衣绿合言曰三人好作事巳不见庶人之变世宁发之燧折之守仁平之 

　　○许逵（万木　郑山　赵楠　辜增　叶景允附） 

　　许逵字汝登固始人长身巨口猿臂燕颔年二十余以正德三年进士授乐陵知县令行其境中先是山东剧贼鄮七齐彦名等大起州县吏闭门自守或遗贼刍粟食饮弓马或弃城遁逵为乐陵乐陵无城即城城浚隍部队乡兵令人缉故鞵底为甲冑腰系牛耳刀揉铁联环双头棍令民筑墙屋外墙高其檐开窦如圭家令一壮丁执刃伺窦内余皆入队伍令曰守吾令视吾旗鼓首功上赏违者有军法因设伏巷中洞开城门如虚县然贼至伏发贼火无所施刃无所展入窦若出走者刃棍交发尽擒斩之自是贼不敢近乐陵超升山东按察司佥事备兵武定州是时鄮齐二寇自陕西以东横行而武定城圯沟夷不格牛马民钦奔去逵力定之先事筑凿设城楼置廵卒树岸柳正德七年刘七杨寡妇以千骑犯利津逵追至高苑斩首四十有八获马骡二百四十四未几贼钱鸾以百骑刼德平逵追战于杨二庄剿平之升江西副使宁庶人将谋变逵言于诸公曰宁府东暴恃权宠也权宠曲右宁嗜重贿也重贿靡不至藉盗薮也权宠难去宁府难制策有翦盗盗翦则财困则困则贿息贿息则交解交解则果暴孤矣宸濠反有日外人皆知孙燧未即发也逵甲而夜击都御史门鼓入则燧方与客饭逵推破其食案曰此饭客时耶明旦入宁府挟四匕首靴中方宸濠诘问燧时逵从下大骂连声呼贼出匕首遥掷之连掷皆不中宸濠怒使执逵出曰我不能杀汝耶逵曰汝能杀我天子杀汝先后闲耳反顾孙燧曰畴昔之夜言为今日遂并遇害天方暑尸不臭腐蝇蚋不近数日世宗即位赠左副都御史谥忠节遣官谕祭安葬命有司建祠其乡荫子玚锦衣千户嘉靖二十四年廵按山东御史郑芸言玚所得录以逵死难功逵保障山东设策巷战尚未叙及下兵部进玚官一级始宸濠反时河南人传言宁反杀一都御史一副使逵父曰嗟乎吾儿也为位而哭友人都给事中张汉卿曰宁邸必反汝登其为文山乎司业郭价夫曰许公死忠其素定非临难仓卒委之无可奈何者 

　　万木　郑山　赵楠　辜增　叶景允 

　　△万木　郑山　赵楠　辜增　叶景允 

　　万木郑山俱新建人宸濠遗奄较四出籍民田产收召豪强不附者缚之去木与山会乡众举义立营部褚巳定会濠党谢重一驰骑暴村落闲擒而致之约人举束苇置于张瞿阳遗庙坛前出重一并其马生焚之自是濠党不敢犯一日二人饮江上遇宸濠腹心盗凌十一等遂逼令人舟趣见宸濠烙而椎之皆骂贼死 
　　赵楠南昌人县诸生兄模尝捐榖佐赈宸濠夜捕模使助饷楠代模往宸濠威胁之词气不屈被掠死 
　　辜增南昌人被宸濠迫扼抗节不从一家百口皆死于难时同县有诸生刘世伦儒士陈经官义十李源广亦被掠不屈并死之护卫较尉杨宣泄宸濠谋于京师宸濠使人往捕托投江免 
　　叶景允新建人族居吴城镇兄景恩以侠闻宸濠将作难遣较尉擒胁之景恩不从死狱中宸濠兵过吴城景允倡义众三百余邀击之寇分兵景允家焚杀甚惨同族叶诗景修景集等四十九人死焉 

　　郎曰范辂与胡世宁首折宸濠之奸而孙许横批之星斗有政天夜亦明江西人言孙公就缚时年颇高棰者折其臂瞶瞶耳许方三十有六骂不绝口挺而立刃斫不动也朝命建祠孙公尚左乃始则尚许夫孙公措注峻密无须臾忘防岂大声色哉王允宁传孙为其语甚壮也太过乃或以孙保濠贤孝为贬举一新建乖贼时语疑其观望盖小人好议论不乐成人之美韩退之固云 

　　罗　侨　　张　钦　　黄　巩 

　　○罗侨 

　　罗侨者字维升吉水人也以进士繇知县升大理评事正德五年春京师亢旱黄雾四塞风霾蔽空天雨土晦冥数日敕三法司减罪雪狱大学士李东阳请大霈宽恤广德意而是时刘瑾用事法司畏望出减死二人而巳矫上疏顷者一春不雨风霾累日陛下特降纶音蠲连坐贳逋卒大学士李东阳条疏数事荷蒙嘉纳咸以天意回在旦夕在斋戒浃旬雨泽尚滞臣愚谓天心仁爱未巳欲陛下每事惩创扩充善端也夫古者视朝游观皆有常度贤妃有鸡鸣之告大臣陈卷阿之咏今陛下临朝或至日日亥宫掖之戏喧嚣达旦殆非所以爱群臣大基业也臣愿陛下宵旱图治无游于观便殿则阅奏牍暇豫则览经史古者三公论道工诵箴諌故我朝以辅导责之内阁言责付之科道迩者百姓流移赭衣载道民穷财尽元气索然羣臣不敢言以有科道也科道不敢言以有宰相也宰相言之不尽复诿谁哉臣愿政事得失生民利病陛下与宰执商榷于内诈科道直言于外古者进退大臣皆有礼貌黥劓之罪不及大夫迩者公卿方进随罢先朝忠荩耆德如刘大夏者犹不免窜戍况其它哉臣愿赐放免以示生还古者律以绳民例以辅律我朝大明律及见行条例最为精密近日法司比附深巧隐中善人臣愿敕今后问刑止依正律果有情重律轻者必奏请裁决母令权竖得持其闲诗曰迨天之未阴雨彻彼桑土绸缪牖户夫天下人主之巢也彻土缪户乃不如鸟臣实伤之敢昧死言时瑾肆雨立威朝士缄口时政久矣及是侨舆榇俟命朋友同官莫敢相过既入瑾欲寘侨死李东阳捄解乃矫诏诘责侨回护大夏凡数百语下廷臣会议廷臣依违而巳得旨姑改教职使归化本土奸顽若能尽移风俗方许奏闻起用其秋瑾败御史凌相荐侨烛事几于未露遏气焰于方张宜大用以劝忠直明年复官乞病还宁王宸濠反侨与家居右副都御史王懋中首与王守仁定谋设策竟擒获之世宗即位起知台州府治行为天下最赐袭衣牢醴 【 侨知台州兴学礼士恺悌宜民讼者至与款语利害多解去岁时循行阡陌举冠婚丧祭礼以教民布衣张尺贤而贫侨礼之上坐访民闲疾苦尺具以所闻告侨大喜为置童仆给侍尊礼之台人多兴起者】 二年都御史姚镆奏曰在昔武皇临御八党擅权逆阉刘瑾首窃魁柄在廷之臣拱手杜口莫敢先撄给事中刘茞评事罗侨独处雷霆之下首搏■〈豸寸〉虎之横谓遇圣明宜先奖擢而茞竟知长沙侨竟知台州怀忠尽节之士待以常调人靡所劝臣伏悲之于是擢广东参政临去口人呼号攀留既至固引年请老侨好学著书童耄一致尝谓入道当先寡欲平生自奉俭陋宾客至具常食而巳吉水民朴而士矜名与侨同时者有张黻以諌留林俊谪死刘观好学弃官贫居袁道守法暴死岭南刘恒令上邑家无帛钱皆为时所称茞涪州人嘉靖初征为江西副使 

　　○张钦 

　　张钦者通州人正德中为御史廵按畿内江彬初诱上为宣府之行十年秋上欲出居庸关钦两疏諌止居数日上复微行出德胜门幸昌平州传报出关甚亟钦令分守官指挥玺闭关门纳锁钥分守太监嵩欲往昌平谒驾钦拦转之曰车驾出关是我与君今日砍头事不放过违上命头当砍放过者天下事不可知万一有如英庙土木闲我与君头亦欲宁坐不放驾者头砍香顷之上使召玺玺对御史在某不敢擅离转召嵩嵩谓钦曰我主上家汝也敢不去钦亦止嵩勿行因负御史敕印持刃坐关门下曰孰开门手杀之遂夜草奏曰臣闻天子将有亲征之事必先期下诏书廷臣会议于其行也百官扈跸锦衣随驾而后有车马之音羽旄之美今尽寂不闻此必有假陛下名出边勾虏欲坏国家事者陛下宜将其人明正刑典若实是大驾即当有两宫用宝敕臣乃敢放行不然万死不奉诏奏未上使者复来欲谬叱曰此诈也使者见门闭还言关御史欲杀臣上大怒曰我自来尚尔顾朱宁捉御史即杀之其明日梁储蒋冕等追上于沙河諌止钦疏亦闻车驾竟繇东御马房从南海子返又二十余日钦廵关白羊口上微服自德胜门出夜宿羊房民舍复入关宿一夕问御史安在者再钦追返不及再上奏则上巳去令禁关其一时名震天下都人盛传其奏草曰张御史闭关三疏明年上从宣府还止居庸关饮八达岭笑曰去年御史拦我我今巳归来钦后擢汉中知府累迁工部侍郎所至皆有政迹钦事父母有所不悦长跪至解尝曰君亲一也事之皆不可欺所至承上接下一以诚心为主钦后复姓李死而其子孙贫甚□□□□□防北冲虏不敢近边者二年明年秋虏寇陕西三边督抚诸臣一时被逮总督难其人上以属铣遂兼程往时贼十万骑繇宁塞突入铣曰虏紏众来当攻其所必救遂命中军参将李珍率劲卒捣其巢穴斩获首虏百一十有奇竿以示虏虏大惧遁去铣复计曰丑虏频年内侵如蹈无人之境今骤闻巢穴有急仓皇遁去不料我师邀其前也亲督将上昼夜繇新安边外直趋定边击之黎明虏见大将旗鼓相顾错愕遂大溃斩贼级百八十生擒一人夺获达马夷器无筭边人谓近年未有功而铣不以捷闻御史勘功始奏曰曾铣志吞月螖威震天骄博带临戎溃把都河数十万之虏单骑出塞捣跨马梁数百里之巢克壮厥猷懋昭伟绩且有功不伐尤边臣所难诏以银币重赏之明年复以出塞斩虏升俸一级赏银币有加铣感知遇益思图报念套虏为中国患苦乃上疏曰臣闻夷狄叛服无常中国制驭有道要布图难于易庶几杜渐防微皇上法古宪天文事武备旷世莫及顾兹北虏乃敢梗化往犯山西宣大二三年来大寇榆林内地伤残远迩惊惧夫丑虏虽众不过汉一大县而猖獗乃尔岂国家兵力不能支而制御之者或不出大庭驰逐止南内而巳亡何幸宣府矣幸大同矣幸太原矣幸陕西榆林诸处矣所至费时动众州县骚然至使民闲夫妇不能相保陛下为民父母何忍至此极也近者复有南廵之命南方之民流离奔踣争先挈妻子避去即今江淮饥父子兄弟相食天时人事如此重以蹙之几何不为盗贼速之死亡也奸雄窥伺待时而发变生在内则欲归无路变生在分则望捄无及陛下斯时悔之后矣居位大臣用事中官亲昵群小岂有一毫爱陛下之心哉皆欲陛下远去而后得擅权自恣乘机为利也其不然则袖手秦越不涉休戚者也陛下宜翻然悔悟下哀痛之诏罢南廵撤宣府行宫示不复出发内帑以赈江淮之饥散边军以归卒伍斥不御之女使还其家夫自古未有小人用事不亡国丧身者也今之小人簸弄威权贪图富贵实繁有徒至于首开边事以兵为戏使陛下劳天下之力竭四海之财伤百姓之心纷纷未巳者则江彬也彬行伍庸流凶狠傲诞但见可诛之罪不闻可赏之功乃赐姓封伯托以心腹付以总督京营使其外挟内拥此骑虎之势乱之道也天下切齿唾骂皆欲食彬之肉陛下何惜不以谢天下哉陛下春秋渐高前星未耀祖宗社稷之托悬悬乎无所寄方且远事观游屡犯不测收置义子布满左右独不豫建亲贤毗承大业臣谓陛下倒置也伏望豫选宗室亲贤养于宫中待他日诞生皇子之后俾就外藩此宗社无疆之休四海之望也是时吏部员外郎夏良胜礼部郎中万潮太常愽士陈九川与医士王鏊皆有疏諌嗣后羣臣伏阙者二百余人上怒甚皆杖之江彬从中激怒则痛杖以巩震等六人倡首下镇抚司严治巳锁项械手足廷跽之五日正跽时众曰天子且出巩曰天子出吾牵裾死之既与震等三加讯杖坐系一月除名为民彬使人途刺巩有管洪主事匿而诒之微行乃免始巩以职方郎中内艰家居其弟谓巩此时县官北狩人心危疑兄且无仕巩题其书室曰茅屋石田为生太拙■〈氏鸟〉夷马革自许何愚至是遗弟诗曰不用汝谋方至此须知我道固当然归杜门著述贷米留客日中未爨晏如也嘉靖改元起大理寺丞寻病卒震兰溪人从章懋讲学先为泰和令有声泰和人生祠之方下狱同狱人率处分后事震独无一言既出卒嘉靖改元赠太常寺少卿巩之卒也行人张岳上疏曰正德末年逆彬弄柄道引廵幸气焰熏天犯者糜碎陆震黄巩慨然首疏其好震死杖棰巩得残命圣明御极震蒙赠官祭荫巩亦亟起班行不意数奇身亡中外相吊臣知巩最深巩趋向至高学术甚正有定心养性之功故气节刚劲而不激有格物穷理之学故论议持正而不诡加以清修之苦才具之优使天假之年效忠未量国家赠谥祭葬之典皆视臣子品秩高下至德学气节为众所推者官资未及褒恤不废伏望博采公论量赠一官或祭一坛令有司造坟安葬士气风俗必有所补上赠巩大理少卿巩体质修羸沉敏好学疾病支离手不释卷叹曰人生至公卿大都三四十年惟立身行道可千载而不朽林俊比巩美玉精金袁袠曰武庙南廵黄公奋忠极论两都传草几于纸贵 

　　郎曰罗张黄三公皆舍身当事而巩则儒者矣 

　　熊　绣　　陈茂烈　　方良永 

　　○熊绣 

　　熊绣字汝明其先丰城人占籍道州登成化二年进士除行人奉使楚府及廵禁四川茶课不受一切馈遗除监察御史持大礼不苛细出按陕西有布政使璠赃迹显著弃官夜遁绣追璠急璠诬奏绣他事逮京亡验璠坐落职璠所亲当路力主谪知清丰陕民诣阙诉冤者数百人绣为清丰尽心民瘼时时单骑廵行乡社均徭平赋吊死存贫县人皆肖形家祀居数年陜大侵凤翔缺知府起绣为之清丰民遮留痛哭如失父母绣扺凤翔会天旱行祷岐山之下应期雨至先时廵陕辨一疑狱其人一闻绣至持祀像入谒弘治初转山东左参政累升右副都御史廵抚延绥丁内艰起复升兵部右侍郎巳转一绣刚方清介与人寡合刘大夏甚器重之时孝宗励精图治绣与大夏戴珊数被召见绣奉命清腾骧四卫勇士得其虚冒粮饷者数万人权贵皆衔之未几孝宗上宾尚书马文升举绣为右都御史廵抚两广绣怏怏有后言然其清节不改也日用廪给数升而巳他诸供应一无所取刘瑾使人迹绣其人回瑾曰熊两广廪给外毫无可指公其奈之何正德二年召还南京掌院寻令致仕而瑾怒不巳乃以延绥布豆湿烂廵坐抚时事罚米五百石责其亲输自是家居杜门不涉世故绣平生简直清白恭谨谦退历官四十三年始终一节既卒赠南京刑部尚书赐祭葬逾年太仆少卿何孟春疏言绣平生事母能孝事兄能友居贵能贫居常能俭扬历中外守法奉公不要时誉言无爽于属垣行弗亏于顾影其在公也蔬食自励虽廪米有羡亦斥还官其处家也山居自远虽亲戚馈遗不容凂巳乡人评绣之清实清而过索绣之过乃过于清悠悠仓天竟乏子嗣兄子过继复先夭死遗孤藐然未底成立远迩闻知咸相悼惜廵抚都御史秦金因授舆论为之奏求葬祭兼请赠荫所部覆奏巳荷恩允臣生与绣邻州旧尝为绣属吏知绣尤详臣往年见都御史戴珊张敷华之卒其门人属吏俱为请谥主事张凤翔孔琦之卒其乡人尝请恤其家俱蒙诏许绣贤无媿张戴凤翔与琦又非比拟用是冒昧重为乞请伏望询诸在廷断自宸衷嘉赐谥号仍敕所部依琦凤翔等事例月给食米恤其孤孙使天下之人知皇上仁德足补天道之所十及下户部奏与其过继孙瑞月米一石赐谥曰庄简 

　　○陈茂烈 

　　陈茂烈字时周莆田人先世故浙人为兴化卫总旗早丧父昼从总旗之役夜则读书祖母怜其孤弱止之乃韬灯默诵潜心学问上希曾颜祖母没卖屋以葬并葬其父负土成坟闲日行视器尽哀及返为人介狷自修不妄取人一钱举进士奉使广东受学陈献章之门与李承箕张翊等相切磋授吉安府推官保惠教化笞朴都绝擢监察御史上疏论道士崔志端不宜为尚书户部尚书佀锺谀佞取宠宜罢寻以母老乞养茂烈为推官时考绩京师归至淮上冬月僵冻为御史衣布乘牝而巳家居养母身灌园供甘旨暑夜不能具蚊帐惟日究极经书欣然而自足莆人称之曰孝廉先生莆举耆旧首推茂烈而彭韶林俊犹在其后正德中吏部奏茂烈清苦绝俗请改晋江教谕使资禄近地疏辞不赴后二年有司复请给之廪粟事闻特诏月与米三石茂烈复疏辞曰微臣有母今年八十六岁家世贫陋衣食麤给箦有繇来臣家寒俭臣母以故安臣之养而臣亦得自遣其贫非臣有及人之廉尽巳之孝也陛下隆自亲之风长不贪之化下逮疏贱荷蒙收恤其为庆幸宁臣一家独念臣毋鞠臣艰苦万状来日无多虽勉尽心力尚难为报古人行佣负米皆以为亲幸臣贫劳尚未至是愿自致反哺之情不敢重烦有司奏上不允其后母没茂烈枕苫终丧近枕处头发尽秃卒之日天气黯黑道路流叹而竟无子廵按御史王应鹏言茂烈廉约如石守道而所养独纯孝行如徐仲车而所处尤困身死无后乞加恤典用励士风诏盖坊里门祀之乡贤月再给米其家陈献章曰韩退之称孟东野无田而衣食事亲左右无违混混与世相浊独其心追古人而从之时周有之矣林俊曰陈公领悟既深韬养尤粹每一晤言躁虑消息宿疾顿瘥其物品当是黄宪管宁之右得在圣门可几弓损 

　　○方良永 

　　方良永子筹卿莆田人弘治三年进士授刑部主事转员外郎擢广东按察佥事琼贼符南蛇作乱众至四万守吏多弃城走良永慨然请行时刘大夏总督两广遂委摄海南兵备良永统所部兵纪律严明他军莫及比及三载缚其元凶前后擒斩二千百有奇所获生口牛马器械称是寻推补为真丁父忧服除赴补时武庙不朝逆瑾用事外官朝见毕必谒瑾又候谒其私第至匐矢拜跪良永人朝鸿胪导诣左顺门叩头毕即令东向揖瑾良永径趋出瑾固衔之至旅寓或劝循例谒瑾者良永曰身可死官可弃礼不可屈也瑾益怒及吏部除补河南信阳等处兵备抚民佥事瑾从中下旨曰是官非额设者良永敢营求谋补着令致仕去良永去瑾怒未巳会海南有愬人命事欲用此中良永遂奏遣锦衣千户刑部郎中各一员往勘之郎中周敏力明良永无罪乃免瑾诛起为湖广按察副使蓝鄢诸贼寇蜀两省动兵时洪锺为总制林俊为廵抚促赴军门详议蓝鄢平良永赞画为多河南剧贼赵璲走湖湘闲削发自匿良永计擒之擢广西按察使廵按御史某挟势多为不法良永率三司暴其奸御史遯去进山东右布政转浙江左布政钱宁遣仆鬻钞于浙索银三万两同官与镇守太监谋欲抑取于民良永诤不得疏乞致仕不允而宁趣价益急良永疏言臣待罪承宣自惭无补偶有所激不忍缄默固知事涉权贵言出祸随然窃计脂韦之罪重于强聒一身患害轻于万姓荼毒敢昧死言臣惟民邦本也财民心也故爱国必爱民爱民必爱财国家财赋尽出东南浙居其半其民其财尤当爱惜今浙东西诸郡自冬狙春雨雹为灾蚕麦不和待哺之民嗷嗷千里何丢时也谨按钱宁本一厮养贱役陛下假以义子之宠跻诸公侯之列势倾中外富拟封君其尊之也至矣既曰义子必为亲臣计宁粉身碎骨图报称尚不能万分一乃敢攫取民财状贼邦本有司追价急于星火夤缘为奸倍而又倍推肤剥髓大不堪命天门万里相与赴愬监司监司欲言必未果决臣此时更隐忍不闻则巳敛之财必入宁手民心伤矣心伤则本伤本伤则枝干凋瘁根扺蹶抜陛下其能晏然于上乎今人有一饭之恩亦思报荅陛下待宁奚翅一饭不能图报则亦巳矣反耶邦本而动摇之迹其所为不孝不忠必诛无赦臣望陛下下之诏狱明示典刑仍乞急敕廵按御史会同镇守三司等官将巳敛之价尽给还民未敛之数即行停止并按核奸吏影射多科侵克之弊悉寘诸法则民怨未甚犹可■〈忄尉〉解邦本未摇犹可培植如以臣言不然置之不问必将日复一日尾大不掉出于寻常所不料测疏至通政司私以示宁宁惧留良永疏不下谋遣较尉三人来浙缉捕假势鬻钞者而自饰上前乞下令散还前价良永知宁怨恨必中以祸又念母老遂决意求去连上二疏宁从中径批不允仍私授意以示无憾良永曰此牢宠我耳复乞致仕吏部覆允始良永草疏妻子无知者既行旬日乃露意于镇守辈咸失色惊愕既反愧谢因缓征价僚友及浙中士大夫走贺曰五六十年来无此章奏也世庙登极用荐擢都御史抚治郧阳等处寻廷推提督操江又推兵部侍郎而良永复以母老乞终养疏请者再上重违其意乃许侍养家居言官部使者奏荐无虚岁最后都御史姚镆请于常格之外显示褒奖吏部尚书乔宇户部尚书孙交言良永居官素谨家无赢余宜依廉官侍郎潘礼孝养御史陈茂烈例月赐食米诏有司月给米三石辞免不允久之母卒上闻遣官谕祭命有司营葬大臣未任授恩又以廉孝赐月米皆一时异数也服除命总理粮储兼廵抚应天等府地方中道疾作连疏乞休温旨勉留再推南刑部尚书而良永卒矣计闻赐祭葬谥简肃弟良节与良永同年举进士仕广东左布政使终官所居有迹 

　　郎曰熊陈方清节君子也熊陈无后独方子孙贵盛 

　　名山藏卷之七十一 

　　●名山藏卷之□□□ 

　　晋江何乔远　譔 

　　臣林记（嘉靖臣一） 

　　◆臣林记（嘉靖臣一） 

　　杨廷和 
　　费宏 
　　杨一清 

　　杨廷和　　费　宏　　杨一清 

　　○杨廷和 

　　杨廷和字介天新都人父春仕提学副使廷和年十三举乡贡成化中先春成进士为翰林庶吉士方归娶巳授简讨弘治初皇太子出阁以侍读迁左中允久之以左春坊大学士充日讲官为孝宗所知太子即位为武宗升少詹事二年升詹事与学士刘忠同列讲筵终讲进规上退问刘瑾曰讲书耳何意尽而语不了瑾对二人不堪当亡南廷和遂改南京吏部左侍郎寻迁南户部尚书而上忘之一日朝退问何久不见杨学士即驿取如改故兼文渊阁大学士三年加少保兼太子太保五年改吏部尚书兼武英殿大学士廷和美风姿沈静详审好考究掌故民瘼边事及一切法家言虽时露褊迫而强敏可属大事李东阳知而重之时时言人曰文翰之长吾或一日经济大才必须介大 【 云南夷奏蒙化土知府不法刘瑾欲逮系之东阳心知不可未有以对也廷和从傍应曰云南荒服之外故与中州殊治土官见羁縻足矣急之恐变东阳深然侒化王寘鐇反廷和曰宁夏人苦为寘鐇所胁不与者十九不得一言慰谕其心将谓朝廷欲尽杀之母为安化树党也请出榜文慰论庆宗室及宁夏人民东阳从其言榜至宁夏大悦刘瑾伏诛内官多所连逮廷和曰鄮瑾挟权乱政诸监局朝夕禁内得不顺承首恶既除附丽之徒槩谓交通恐人人自危也顷瑾籍得秦府两郡王寿诗诗皆泥金书武宗怒曰天潢之派而通阉人廷和请焚之曰宗室来求刘瑾不过请名讲封请婚所于者恩泽所媚者司礼太监也瑾今名贼矣谓与交通彼被此名或急而自尽恐无以安天下宗室心东阳曰是心遂沿廷和上书上是之悉焚所与往返文字】 东阳病多委计廷和东阳既去累加少师兼太子太师华盖殿大学士独任内阁事司礼监张永既安定化王乱挟奇僇刘瑾内矜诩身欲得侯尝捕得涿州男子豸其臂有龙文当谋反谬谓上欲封巳先捕反者诸司礼皆来言廷和曰高皇帝祖训内监局止四品未有侯太监范璟曰侯者刘马侯廷和曰刘永成耶永成历事累朝出入劳勚且非其身侯也侯者侄子聚有战功璟曰古亦有耳下议吏兵二部则何如廷和曰下廷议谁敢顺上意变成法者张公靖安化王乱奏诛逆瑾天下莫不闻政不必假此为功夫汉世一日五侯宋童贯至封王爵今何如也拟旨量与永褒敕加禄而巳虏寇宣大命都督白玉佩平虏大将军印充总丘官又命永同玉总制军务太监张忠监督都督温恭充副总兵俱听永玉节制忠不喜属永请异军上许之下拟旨廷和谓散本官曰兵权贵专九节度之败可鉴也且今诸将中有可与李光弼郭子仪比者乎散本官复传上意曰礼乐征伐自天子出朝廷欲忠受节制即受不受即不受耳廷和曰命将讨虏此征伐出天子矣军受节制故自纪律违者必败旨不可妄拟也顷之温恭又请佩副将军印廷和不可散本官曰内府故贮有副总兵印若不可奚贮耶廷和曰我朝命将多佩副将军印佩大将军者绝少近日抚宁侯佩征威宁海保国公佩廷延绥皆当事者失详如唐时李郭统丘权非不重第称兵马副元帅而巳玉佩大将军印巳非故事恭又可佩副将军耶竟不与上不亲政好佚游廷和时时进言于上也十年以父丧乞归持服不许三请乃许遂与弟户部侍郎廷议并赐驿归命葬毕还其秋遣中使捧玺书宣谕并敕四川有司守促上道廷和再辞乃许终丧阁臣得终父母丧自廷和始也次相梁储曰杨公之匠吾所难代请令抚按官与坐守长随刻服满期促之其时行人在门府县住俸同加催守遂以满期还阙是为正德十二年上业出居庸关行边且踰岁廷和与蒋冕诣关请回銮不报其明年上归自谓威武大将军捕虏有功谕群臣旗帐以迎钱宁来逼者数廷和曰大臣赐铭国家则有旗常里俗施礼亲旧则有旗帐君尊如天孰敢渎之上复使来曰朝廷道杨阁下而忘一遣内臣两遣行人守促之乎亲在存问死即厚恤今乃执拗问他惧否廷和曰臣惧臣惧以非礼事君独率翰林官不帐不贺上亦不忤也退谢病乞休不许是岁上复以威武大将军行边使居守其明年上还兵部侍郎冯清奏捷中使持奏下内阁拟旨奖励威武大将军曰上立待于教场廷和曰皇上凯还而贺将士从征而赏亦无不宜云总督军务威武大将军总兵官朱是以臣率君也便纳还之大阉张锐驰至复授前奏于廷和廷和曰威武大将军故是何人豆兵部所当奏捷我辈所敢奖励耶手还锐奏锐转授梁储曰上待此而后入廷和复自储手取还锐锐忿然去巳复来廷和曰必拟旨须兵部具别奏去大将军号但奖励该镇守臣乃可锐去复与钱宁来皆泣曰上疑锐言公不悉今令宁来公万勿让廷和曰事至大今不言何时耶二公第还奏曰杨廷和不可既还奏上令回阁拟旨廷和与蒋冕执奏如初巳奖励冯清及镇守官而巳复卧病乞休再疏不允上欲南廵中外籍籍宸濠且为变皆不欲驾出諌者皆被杖廷和极谓司礼近侍曰上所系重矣国五未建人心危疑海内盗起而民困大江以南其人轻心且面目衣服大扺相类非若腹里人民易别识万一奸究杂匿其闲或泅渊凿舟或遇风扬火或有藩王窥伺伪为迎奉诱至深宫日陈子女玩好于前用其私人随侍禁格我扈从一切不得近当此之时何脐可噬诸臣怀此寸心有杖死者何为宗社计踈幸为廷和转言上也明日与梁储蒋冕跪阙三日不得命张锐出左顺门廷和求转奏锐曰此无铅锐事公往豹房自奏之廷和曰我辈知上在干清宫而巳不知豹房公朝夕豹房所奏何事我辈殊不与闻我辈日票拟送上辄从中改不知手笔何人名为大臣当部椽而巳跪五日不得命上亦竟罢顷之御史萧淮奏宸濠反廷和曰天下皆知宁藩欲反莫敢言御史言甚难顾形未露请如宣德中谕赵故事遣使慰解之使未至宸濠口为变上欲亲征廷和屡諌不纳集议左顺力効死敢遗贼君父抑贼大逆不道江西之人必明逆顺若大出黄榜晓告利害不旬日闲当亦擒之不烦上征也遂言昔太宗北征有太子太孙居守宣宗征汉则有郑襄二王大驾迼出将付何人因向诸司礼曰公等敢任之乎又向许泰江彬神周辈公等能任之乎明日旨从中下又明日命书差遣威大武将军敕廷和曰车驾亲征谁敢云遣逆濠伪檄正以朝廷失政为名称威武大将军是何政令也假谓车驾亲征复有威武大将军者为谁谁贬朝廷为此名号谁书此敕兴兵问罪先斩其人以奖王家郥今日之忧不在宸濠在此敕矣廷和有二头耶司礼覆奏上命萧敬等十余人及张锐钱宁连促之曰卿何沮挠军机为廷和曰朝廷下命行事用敕车驾亲征且敕谁乎敬曰言之将一月矣如何尚理前说上曰今日无敕汝可投死金水河无来见我廷和曰公不必死死廷和一人耳公可入奏毋论一月仍待来年敬曰公书公书我待公左顺门廷和曰断母相待张锐钱宁怒上决意欲如此廷和曰天子有争臣我辈亦决意欲如此敬等皆去至午复来相率拜庭下连呼相公相公廷和曰诸公贵人也何玉尔廷和所知祖宗法耳奉天承运皇帝六字传之万世谁敢改称廷和有死而巳则又去至暮复来时暑甚敬等坐左顺门竟日使人送瓜廷和曰若敕不书无心可渴会上欲使知行制诰者廷和荐尚书刘春春廷和乡人上责廷和私庇令回话廷和出合有书敕进者而乘舆遂行上行而宸濠巳就擒矣上居南都更岁朔廷和颇以镇挣持重为中外所推服凡请上回銮者数十疏皆不复省明年冬上归而驻跸通州召拟旨诛宸濠乃入廷和言祖宗来议大罪必内阙处重囚必市曹古人受命于祖与众弃之之意也皇上向者祭告天地宗庙社稷天下诏天下谕亲王然后南征罪人既得未先祭告以复天地宗社之命未谕亲王诏天下以慰方内之心车驾在通遽行议罪非臣敢闻上曰中朝大臣往往受宸濠贿有籍名朕简无先生故相委若入京后我亦不得主张矣廷和乃拟进上崩诸司礼授遗合中廷和闭合读罢举哀毕取皇明祖训示之曰当遵兄终弟及人文急启皇太后降懿旨以大行皇帝遗敕遣司礼监文臣大臣各一人奉迎兴世子即皇帝位遂拟懿旨遗敕入启皇太后出宣谕时九卿莫预闻也廷和复摭一时所急及中外素不便者请太后以大行末命行之豹房官军悉解散使太监张永张忠正定侯郭勋安远伯许泰兵部尚书王宪提督之拣选团营官军分守皇城四门及京城九门威武团营官军罢还营诸边及保定官军罢还镇在所皇店管店官较诸边卫军门办事官旗较尉诸边镇守太监留京者悉革遣哈密土鲁番佛郎机诸贡夷给赏使还国豹房番僧及少林寺和尚诸随带匠役水手及教坊人南京马快船非常例者俱放追之是时平虏将军江彬最横豹房官军故彬所掌既解散提督团营彬故与孙太监俱又皆不得与京师汹汹江彬反矣安远伯泰因邀王宪见廷和宪告廷和曰许安远故与江平虏共事平虏又与张孙二公同提督团营今提督官军独用张许江孙必恨张公殊火自安廷和曰团营根本也防守调发责当有专诸公主防守留孙与平虏主调发耳岂有他哉都督张洪为彬游说以探廷和曰外人之言江可防也廷和曰君疑江反耶先帝喜江骁勇留置左右若扈从廵狩内外文武一时不独江江何惧欲反耶近年反者内有寘鐇宸濠外有刘七蓝鄢皆随起随灭亟内亲外众曾不比数假萌非望顾盻齑粉矣若能与诸公恊力共济嗣君至阖门辞爵当不失富贵何必自疑人亦政不须疑之耳诸公掌兵策有出我书生握寸管无为也是时彬巳自疑稍分布腹心于东西北安三门衷甲褁粮备动息闻廷和言稍安然尚不出成服斋宿廷和投彬刺曰甚谢江公大事多赖彬喜乃出及题大行铭旌于文华殿司礼监魏彬张铅与大阉陈严皆在魏彬者与江有连廷和知其稍文弱可动也屏语彬曰今天功巳定大患未除未为全美魏彬问故廷和因曰外议纷纷虑江为乱若不早请太后除之贻忧嗣君亦公等累也公虽与江有连乃勉奉大行命非本意古人大义灭亲亦何不可锐从旁疾言曰彬有何罪廷和曰彬擅引边军入禁擅立威武团营教场为西官厅擅立镇国府即一二足死矣彬曰实然而锐救彬殊力廷和曰公毋护之我辈言出祸随已委致身家公虽无子孙不忘祖宗坟墓兄弟耶万一嗣君中途闻变而惊公请保任廷和辞色俱厉陈严赞之曰且收得在廷和曰是也收在嗣君来或见宽蒋冕曰了此然后哭临廷和又曰与江同恶惟李琮神周两人他无与也皆曰然即拟旨奏太后会其日坤宁宫安春吻江彬被旨行祭俄旨出彬与李琮神周皆收而京师晏然其时世宗将发安陆心亦介彬闻彬擒无疑就道既至即皇帝位方世宗之未至也廷和日夜计度正德中奸人弊攻皆拟于登极诏书除之密书缄函及至廷和侍行殿令蒋冕至其家取去函中缄家人不知何文书也黎明进稿请批红方鸣鼓日向辰文书房官来见欲去关切中人者数条廷和曰数年来事有不行辄归朝廷今嗣君至便有此方知曩负大行多矣廷和今拜贺新天子明即疏阙乞休且问皇上初至是何左右欲吏诏书也蒋冕毛纪皆力言文书房官持回久之鼓鸣批红犹未下廷和与冕纪亟趋华盖殿后往来玉除间寂不见人趋奉天殿下见直殿者使要文书房官亟语之曰去去毋误不者我辈且有言文书房乃人奏批红下诏出宿弊尽除中外欢庆上召见文华殿与冕纪等并赐酒馔盖自成化以来传升乞升在末军旗较勇士军匠人等久病猥冗正德中至三十七万二千七百余人岁糜太仓尤甚廷和于登极诏书裁革十四万八千七百有奇省太仓岁百五十五万二千四百余石被裁革者众口腾沸曰终日想终日想想出一张杀人榜或相与咀呪卜其禄命曰杨公何日死我辈复矣廷和朝有刃而前者上闻护以百卫士名随朝军顷之论定策迎立功与冕纪并封伯爵疏辞上荅曰卿翊戴朕躬擒逆消变赞新厘旧备竭忠诚特加殊典以荅元功宜勉承命廷和辞至四五上批荅数百言益切最后命写敕褒谕赐宴礼部荫一子锦衣指挥世袭犹不拜受上曰廷和听辞伯爵朕心缺然其再荫一子四品文职蒋冕毛纪五品各一人世世承袭廷和进二阶晚纪进一阶廷和复并疏辞上曰朕念国统危疑之际卿等恊谋决策同安宗社乘时擒逆不动声色使朕雍容入朝中外晏然弘济艰难功劳茂着考之史汉文宣继统皆加封丞相陈平周勃杨敞蔡义等邑户我太宗文皇以尚书茹瑺有点相事机之功亦进封忠诚伯况大明律人臣出将入相能除难尽忠者同开国功勋一体封拜前封义不为过重违雅志巳矣所辞朕心缺然赐宴进阶录荫文武稍示酬报宜勉承之毋过高洁以伤朕怀廷和不得辞引疾乞休温旨固留仍谕勿再大礼议起廷和执宋濮议以证召对面言不可者三封还御批者四执奏三十余司礼太监奉命讲论三十余反皆力持之而于上心稍不合矣兵科给事中史道者外补佥事不自得知上移意廷和因言臣顷在諌垣尝指目杨廷和漏网元恶草劾欲上为其所觉亟尔出臣臣诚无状恐一旦得祸以忧臣毋臣今封上原奏惟陛下赐臣致仕全臣母子微生因具数廷和纳贿专权且云先帝自称威武大将军廷和阻諌不力兴献帝一皇字考字辄欲去就争之廷和疏辩上曰卿正学直道辅佐皇兄力阻护卫諌止廵游不附权幸不作威武大将军敕书彩帐闻父计音连章乞制忠孝大节中外共知计擒逆彬功在社稷更化以来知无不为朕心简在岂可偶因谗陷之言辄求退休史道所奏吏部亟参看闻吏部尚书乔宇乞正道罪上下道诏狱讯治兵部尚书彭泽奏廷和定策讨逆忘身为国乃为史道所构因子道奸邪上下旨褒泽令自今选补科道必谘防老成识治体者大臣须奸贪负国有显著罪科道官方得独奏他皆会章违者许僚长若堂上官参奏科道官谓泽因奏道致上下旨沮塞言路连章劾泽李学曾汪珊尤极论之上许科道官秉公言事如故御史曹嘉因言史道劾奏即得严命廷和奏辩彭泽附势具蒙慰褒良以假师保之虚衔者阴据机密之权任票拟之大事者窃弄威福之柄臣观今日在廷伊霍赞尊陇蜀交望伏惟陛下速允廷和休致以示保全薄戒史道少舒愤懑庶九卿六部近慕刘健谢迁韩文马文升刘大夏之风六科十三道远追薛瑄王竑锺同林聪叶盛之谊廷和求去益力蒋冕毛纪亦求退数日辅臣无至阁者然上数遣内臣促廷和出而廷和益乞休上曰卿赤心为国洞见朕志朕手足视卿卿何不腹心待朕廷和疏谢固辞称疾上曰朕知卿忠非人能闲再四宣谕犹尔称疾偃蹇高卧朕甚疑焉陈乞无再廷和乃出顷之曹嘉复极论乔宇奸邪以廷臣五十人列为四等坐连贬茂州判官而道亦贬金县丞矣上渐修斋宫中令内臣习经典科仪廷和言人君一身天下根本前后左右宜用正人陛下未即位时臣甞具启皇太后乞命司礼监官将尚衣尚冠等四执事及膳房茶房殿内荅应掌官侍卫牌子等项人员一一豫选若随侍先朝会经坏事者即退罢之业蒙懿旨施行陛下即位臣又极言异端邪说渎经乱伦亟宜痛绝条上慎始修德十二事请悬殿壁斋醮豫绝实其一端不意近者不时修设恩赉倍常推求厥端皆因太监崔文引正德闲罪人张锐名下掌家管家及番汉僧道巧言惑诳夫此辈先朝坏事非一不意犹敢试探上心且夫梁武宋徽远未具论即如近日刘瑾建玄明宫钱宁建石经山祠张雄建慧光寺张锐建寿昌寺于经建碧云寺张忠建隆恩寺所费不赀然皆身死家亡夫使福田可种利益可求比年远近亢旱风霾彼何不诵一经念一呪消弭之流贼骚动中原彼何不驱神兵役鬼将扫平之陛下曷不移行香拜箓之劳以莅经筵节修斋设醮之费以周穷匮正道异端心无两系陛下系心此端臣恐疏于圣经贤训入告出顺臣分宜然第微诚未至谆谆之意未蒙嘉纳是以敢昌言露章耸动天听伏惟陛下垂察上报旨嘉其忠爱然自此益疏居顷之内织染局太监永乞如成化弘治闲例差本局官付敕与往苏杭五府提督织造下工部覆奏不可科道官皆以为言廷和言今年直隶浙江等府水灾异常额赋尚冀蠲免更遣织造非惟逼勒逃亡亦恐激成他变况所过淮杨邳徐诸州府水潦一望百里之内寂无爨烟死徙流亡以数万计幼男稚女秤斤而卖十余岁者止可得钱数十母子相视痛哭投渊官赈巳穷今抵麦熟尚须数月饥民势必作贼何能坐而待毙近传凤阳泗州洪泽饥民不下三千余人刼掠啸聚将来事势尚有不可知者臣叨辅导实切惊忧不敢撰敕如果缺乏止令镇廵三司计处造进上曰累朝事例也毋渎扰执拗时九节科道官皆諌廷和复疏臣等备员大臣素蒙体貌不意圣明一旦有此臣等当引身求退以明不可则止之义展转思维庶几改之臣非敢渎扰诚恐陛下援天下也亦非敢执拗所执祖宗法耳臣等因考洪武以来并无织造之例例自成弘始宪孝二庙恤民节财美政殊多奈何他不之法独取此端为例我祖宗朝诸所批荅尽从内阁进正德间权奸乱政治有擅自改拟营求御批以济私欲者陛下登极之初罢镇守市舶及看守珠池等官不意今者复降前旨且出御批不知出何左右撰呈陛下何忍堕其奸欺祖宗天下正德几危赖陛下旋定然国势民力比之成弘百未及一岂堪更自败坏兴言及此可为流涕上曰卿言朕知业遣行母扰可矣廷和竟称病不草以命蒋冕而冕亦迟之上切责焉其明年再疏致仕许之赐驰驿命有司给月米岁夫下吏兵二部论功世荫以闻言官交章请留不报始廷和以登极诏书裁革正德中传升乞升诸武职锦衣百户王邦奇者故传升千户在削级中后奏复旧又为兵部尚书彭泽所裁怨而未发也上既考献皇母章圣太后邦奇因上书言西边事谓哈密失国番夷内帚又繇泽总督甘肃时赂番求和及廷和草诏论杀写亦虎僊所致宜诛此两人更选大臣选复哈密语在哈密记上下兵部勘状未上邦奇复言大学士费宏石珤俱廷和奸党甞夜过杨一清所欲为弥逄廷和子兵部主事惇藏匿前后奏词令不得验其婿修撰余承勋彭泽弟冲等交通请托上下惇等狱命镇远侯顾士隆会鞫之给事中杨言疏救上怒并逮言士隆言邦奇诬上切责之禠惇职为民承勋闲住调言外任费宏石珤皆为致仕其明年明伦大典书成以廷和定策自居门生天下谬主濮议特革职民为其明年卒以庶人礼葬县之城西居十余年上问大学士李时太仓之积几何时以足对曰皆繇陛下初年诏书多革冗员所致上曰此杨廷和功故不可没廷和殊才非相器耳穆宗即位言官交请恤典下礼部议礼部言廷和性抱忠贞才优经济相武庙于危疑吁谟默定翊先皇于初统朝政一新正始厚终庸勋卓著高风直节誉望尚流上赠廷和太保谥文忠命中书舍人往改葬赐祭九坛廷仪官兵部左侍郎子慎自有传 
　　郎曰大礼议起杨公叹曰众尤交责吾何逃乎义之尤我命也人之尤我遇也事之尤我时也吾有去而及被废家居言及受遗之际泪未甞不蔌蔌下也彼亦有以自喜迹其时虚大位以四旬迎嗣君于千里枭獍在侧磨牙舕舌杨公处之周勃韩琦未足专也吴中徐学谟曰史道下狱廷和乞罢累旨慰谕可谓优渥乃请辞五六而不休至毛纪蒋冕林俊孙交彭泽乔宇相继求去一时大臣未免高激成风失事幼君之体自后邪人伺隙离闲新进用而老成削迹矣 

　　○费宏 

　　费宏字子充广信铅山人少温茂有文章如倒囊出物而风水相遭登成化二十三年进士第一时方二十授翰林院修撰预修宪宗宪录垂成矣以疾告其长总裁杨守陈谓宏书成当有恩叙不少待耶宏谢曰疾安能待也盖修书故事不论前劳论最后录名进御者故翰林中语曰经筵头修书尾是举也人称宏恬让正德六年以礼部尚书兼文渊阁大学士与李东阳杨廷和梁储同相年四十矣久之加太子太保武英殿大学士亡何进户部尚书兼秩如故钱宁幸于武宗最用事宏不与通涉时时拒宁关靖宸濠有异志求复护卫宏从中力阻之宏从弟编修寀之妻与宸濠之妃皆娄姓宸濠复求交寀寀亦不为近用此钱宁宸濠并恨宏兄弟有语钱宁御史余珊尝劾寀与宏兄弟也宏当国寀殊不引避者宁以此谮寀于上上诘宏一门兄弟胡为并处清华使陈状宏自伏求去立许之寀亦附批致仕阁臣一辞许去前未有也宏去钱宁使人道尾宏兄弟宏大臣也水陆舟车有踪迹不能自隐匿而寀微服乘舼一夜数易泊以免宁难至临清州宸濠党纵火宏舟衣装毁尽归家谢客宸濠欲与通谢绝之宸濠益憾会宏群从有讼人会城者宸濠侦知招引其仇家助之资斧令捃摭宏事入奏为都察院所驳罢宸濠复阴使凶群奸细入宏村舍焚掠宏室庐积聚发宏先墓拉杂摧烧之宏走避之广信宸濠复阴嗾凶群攻广信城掠宏从兄弟各一人去宸濠反宏与寀谋起勤王兵会王守仁征兵诸郡宏为广信守令画策而寀为广信所千户秦逊卿作禡牙文其词甚壮复从闲道见守仁言计此时宏合家惴惴谓必阖门被祸幸宸濠引兵东下未及也宸濠平御史奏宏兄弟功科道官连章上荐世宗即位旬日降敕起宏并召寀既至加宏少保明年修翊戴功予一子锦衣指挥佥事世袭宏辞改荫正千户及七品文职复辞大礼议起相廷和与冕纪持之甚力公疏之外复有特疏宏知上心悬切附名公疏而巳上心喜宏而张璁桂蕚辈亦乐宏含容为忠厚相纪去上命宏代之寻进吏部尚书谨身殿大学士孝宗实录成宏以总裁进少师兼太子少师时故辅臣杨一清自边大帅召还前巳久为少傅宏超二等为少师遂居一清上又以献皇帝实录成进华盖殿太学士支正一品俸当此之时张璁桂蕚虽以片言遇主而翰林诸臣皆鄙贱之宏亦不能异也璁蕚以詹事兼大学士贵显矣而翰林诸役若两修实录经筵日讲主乡试考教习庶吉士皆抑弗得与于是璁蕚复恨宏甚于恨廷和凭借上眷并手而攻之矣初天方国使臣入贡上供玉石礼部主客司郎中陈九川拣退过当使者奏乞蟒衣金带不与覆请怒骂通事士绅等而提督会同馆主事陈邦偁亦严束夷人禁其关市士绅等因诈为吏者怨词译书以奏上怒下九川邦偁锦衣逮讯礼部尚书席书稍为九川邦偁解上责书无大臣敬君意士绅又奏九川凂兵部郎中羽惠转嘱镇抚司佥事潮及本奏郎中字样通事良臣听大学士宏译作兰州九川因以贡玉馈宏制带上怒屡诘责锦衣杂问官展转规避者竟坐九川帚又盗页玉及番货皮刀谪戍边黜邦偁为民降羽惠远方杂职潮良臣罚俸有差璁蕚遂以受九川盗玉事劾宏宏言臣恋恩阙廷留滞旦夕璁蕚罪臣臣诚无辞诬受盗玉不泰甚耶臣先墓被发群从见掠实繇逆濠恨臣沮其护卫而璁蕚谓臣居乡不饬所致臣不能与新进争胜惟有去而巳上慰留宏是时上方留心词赋时时召宏与杨一清石珤贾咏于平台赐诗命和闲独召宏讨论桂蕚复言诗词小技圣人不为徒令宏窥伺意指窃以厌服朝绅抑宏招权纳贿畏陛下察见假是结纳自谋耳上曰诗不妨政宏职论思朕合访之璁蕚从此攻宏日甚宏乞休而巳上一再留宏璁恐上未省其前后四疏再录以上因极言宏子懋良罪恶一时凭陵排击几无朝纲上虽宠璁顾亦不听也其明年锦衣百户王邦奇诬奏杨廷和彭泽语连宏与石宏并求去许之赐传以行而大臣致仕恩泽皆弗予宏故以踈钱宁御宸濠忠节着闻于先朝又宽和无竞善引后进诸后进皆悦之家居八年而张璁巳更名孚敬列上相矣久之移病去上念与无宏为难五赐手谕敦促还相即诸后进亦喜宏来也既至未朝遣使劳以上尊御馔即问曰卿家居久政教民物当必悉知即以陈奏宏请上谨进退重守令上曰善召见文华殿右室赐银图书一文并赐白金纱衣谕以尽心供职有闻入告他日上御无逸殿东室召宏与大学士时曰今日闲暇庶几君臣同游之雅命出观殿宇殿东壁书无逸篇北壁则皇考所作农家忙诗上跋其后转观豳风亭东壁书七月诗北壁则上所题豳风图长句东西小亭二壁上制大自儆兼述创造之故宏顿首称颂上因与宏论边事宏对故事吏部推内地廵抚会户部推边方廵抚会兵部请自今九卿会推如京堂例以尽群臣下知人之鉴上曰善宏遂荐姚镆可总刖上曰语吏部推之寻曰勿庸推即传谕行上令宏相地建西海水神祠宏赞上靡事不敬上曰敬者圣学始终之要朕敢不勉因再三谕宏时尽心匡辅宏劝上凝神聚气保养圣躬上又谕恤民在用贤朕简用或未得人卿须执奏时曰顷臣宏至京举朝欣仰谓上委任旧硕至治可几上曰旧臣卿若宏在耳因赐酒饭出上立升镆定令推廵抚会九卿如宏言是为嘉靖十四年顷之卒年七十上震悼辍朝赐谥文宪恤典加厚宏恭顺谧抑明习故事持重有体最爱李东阳之言曰内阁机务重地四面俱要照管不可任意图目前故三入政府以功名终寀亦为礼部尚书有文词善将顺上听信之宏子懋贤寀子懋中皆举进士 
　　郎曰张永嘉横身而批群臣之议气盖举朝何有一相而费公抑之奚怪遭其毒手嗣后永嘉为相尽出翰林诸公别选六曹郎以入事固不可激也 

　　○杨一清 

　　杨一清安宁石淙人也字应宁其父景化州同知生一清于州舍从家于巴陵正统中以奇童荐入翰林院为秀才道黄河河适一线清景遂以命之年十四中顺天乡试成化八年年十八举进士授中书舍人一清生而隐宫貌类寺人顾其文誉籍甚海内名士皆来从游以父丧归葬于京口即家于丹徒历山西提学副使凡提陕学八年道德文艺随能诱教口授经传转相传说其持法击蒙不少贷借既去陕人推其精鉴审别为国朝提学最累升南太常寺卿弘治中擢左副都御史督理陕西马政一清条上所宜及易置马吏辄得施行益开水草善地起城堡庐舍河湟凉固间马大孳牧十七年北虏潜伏河套间拥众入寇宁夏守臣失利遂入犯环庆固原宁夏陕西两镇守臣交章告急兵部尚书刘大夏荐一清兼廵抚陕西经略防御一清创平虏红古二城垣濒河一带以捍虏其明年虏数万入宁夏直扺固原时总兵曹雄军隬绝不相闻一清从帐下轻骑五十余自平凉赴雄论计军为之节度而张疑兵以胁虏虏移犯隆德一清驰伏瓦亭使士乘城褁毡连发火炮响如万数虏人以为大军至掣众北走巳延绥宁夏诸将数与虏战辄复失利本兵议以诸镇抚无专制不相为援以至于败复请设都御史总制陕西延绥甘肃宁夏军务开府固原命一清为之寻进右都御史是为正德元年一清至询访当事与家居士大夫皆云戎备废弛行伍消耗仓廪空虚军食不继因以便宜□纳易籴边务渐充其冬虏复拥众入套烽火络绎一清扬兵耀武以待之虏不敢犯明春渡河北遁一清因谓河套即古朔方地唐张仁愿筑三受降城以绝寇警今宜因险而墙之上疏曰臣切见陕西诸道延绥堡据险宁夏甘肃阻于河山虏或内犯受敌止其境无腹里之惊惟花马池迤逦至灵州一路地势宽漫城堡稀疏虏或坏墙入环庆固原平凉凤翔临洮巩昌诸州郡必皆受寇是其中具汉土民根本易摇萧墙或变膏肓腹心实在于此伏见成化之初边墙未设虏驰突河套亡忌其后宁夏都御史子俊先后修浚河套无虏垂二十年世平人玩墙日薄以卑沟日浅以夷弘治中虏坏墙入花马鱼肉内郡有轻边之心我军连岁失利至其末年复自前道入寇连及二冬上厪先帝使臣经略臣虽闇烤官陕有年颇究边陲之故当今中原有空虚之忧北虏无出没之常未虏而征士则先费既虏而调兵则后虞兵集而责事速则虏或止不来虏不来来而稽时伏则我以先老是我终岁以虏自难而不得前计臣闻防边之策莫危于战莫安于守择害莫如轻较费莫如大土木之害轻于杀掠劳费之役大于军兴河套盖古朔方地唐张仁愿筑三受降城置烽燧百余所突厥不敢踰山牧马其地据三面之险当千里之蔽明初弃以资虏卫于东胜失一面矣其后复撤东胜就保延绥则复以一面之地遮千里之冲遂使河套沃壤弃为虏巢广碛深山势顾在彼宁夏外险反南备河西人所以苦虏相寻莫之能解者也夫守于东胜因河为固东接大同西连宁夏使方千里之套得以耕牧屯田其中策之上者也力即不能莫若于延绥宁夏一路边防多方除缮虏至有以御之数十年之后馈饷可省兵革不试东胜之议或者可复臣近行庆阳环县历延绥定边宁夏花马池兴武清水营直扺灵州巳与所司目阅口议似得便宜幸今河套无虏腹里丰成民稍可用臣不敢偷一时安遗虏他人因条且延绥安边营石涝池至宁夏横城三百里可设墩台九百座暖谯九百闲闲守五军用守军四千五百人石涝池至宁塞营西至定边营百六十三里三百四十八步行平衍宜墙者三十一里三百四十九步险崖峻嵝可铲削者三十二里三百五十六步可就为墩台较联宁夏东路花马池有守御千户所无险可恃虏至仰客兵可置卫兴武营有守御千户所兵不足额可募充材官自环庆以西至宁州要宪也而无备兵副使可增设韦州螺山有庆王园虏至拨掘奈何可抽简庆护卫守之横城以北黄河东南岸有墩三十六瞭守石觜暖泉可修筑如故母移入河西河西黑山营可按伏重兵如故母移入平虏城上可其奏一清兴筑克期而自廵功自红山横城未竟五十里边匠苦寒怨且溃又刘瑾憾一清不先白巳阻尼之其年告休家居会朝廷分遣部使者核边储使者奉命过当□□□□惟恐不甚于是自委吏以上至于廵抚无不得罪者而一清所贮刍粟充溢因陈浥腐尤甚亦坐是诏逮系赖王鏊李东阳力捄免一清多才好问有谋善断边事旁午羽檄一夕十许疏占指授悉中机宜所居止时演习营阵曰武侯卫公未甞废也时告谕诸将无事时常如有事堤防有事时常如无事镇静故其总边无所废失虏人皆闻一清名一清貌类寺人乃其眉闲隐隐有矗痕如竖目虏人相戒母犯三目杨公也有御史劾奏一清徒取议论无行伍之能上使御史视军中一清方与虏战御史从　闲持戈欲落溲溺尽下一清使卒夹掖御史马上指顾方略如平生一清出遇二盗发嚆矢鸣镝来相去百步许使人谓曰杨使君谓君甚苦初亦士耳而何自暴为二盗大骇去一清曰此吾昔所视学时某生某生吾黜之今其人不得志乃从萑苇间作亡赖子其洞捷如此安化王寘鐇反征拜陕西总制与太监张永共出师且至寘鐇巳就擒道与永计诛刘瑾语在瑾记既行视边堡从红山横城阅旧筑边墙叹前志之未遂感而赋诗访求营卫部领贤否更置之罢边军繁重科差清革镇守太监若总兵而下所私役军人军将所据草滩湖地悉令还官均其屯田之赋凡有征调军士全队而出无占隐者又请调延绥宁夏陕西三镇兵马分道而进驱逐河西达贼出境然后修沿边旧守墩台城堡以图久久自刘瑾用边粮浥烂罪先后守臣守臣以故不复积贮军储坐空一清多方召籴公私稍备寻召为户部尚书改吏部尚书起废拔幽引用刘瑾所构陷者而给事中王昂劾奏一清结好中官败坏选法一清上疏自劾更为昂申捄十年命入内阁加少傅太子太傅大学士武英殿尚书如故以言不听用因灾异自劾曰近日纪纲从弛刑赏夫心滥宫府异体用舍违宜谗言可以惑圣听匹夫得以摇国是禁庭杂介冑之流京师无藩翰之托一切弊政大异往年是宜地震天鸣日食星变旱干水溢报无虚日谴告既以昭彰政事未闻省改臣调护莫施扞格难免腼颜在列将安用之有告钱宁匹夫谗言杨公谓公也一清乞骸骨予致仕得唐许刺史丁卯桥而圃之诗奕琴酒其闲 【 王世贞诗永嘉鲍生奕者师十七人闲当用手丁卯桥头遇□相籍甚文章呼小友】 久之武宗南征幸一清第乐饮两昼夜一清作阑门之歌有导幸浙江者婉諌止焉世宗嗣位群臣争言一清可大旦至有比之姚崇者诏遣官赐金币存问谕以宣召期趣使有言一清陈谢特予一子官中书舍人四年虏大入关陇即家拜兵部尚书兼都察院左都御史提督陕西三边温诏褒美比之赵充国马援郭子仪故相行边自一清始也大礼议起张璁桂蕚疏论考所生一清贻书吏部尚书乔宇曰张生此谕圣人复起不易矣时在朝群执人后之说璁蕚势方孤附以一清语闻上上心知一清也相廷和冕纪以争礼去位上召一清为吏部尚书武英殿大学士加少师兼太子太傅入阁上方励精图治中外事一咨委焉大学士费宏去位□清荐起故相谢迁从之六年套虏大入提督尚书王宪大败虏上归一清督边先功加特进左柱国兼华盖殿大学士余官如故兼支二俸荫一子锦衣百户世袭疏辞令兼二俸居顷之言臣出入中外几四十年陕西最久窃见甘肃一镇自兰州渡河所辖诸卫绵亘二千余里虏夹南北一线之路通其中肃州嘉峪关外夷羗杂处寇敓无时自昔难守今事势又有异者亦卜刺阿尔秃斯二贼窃伏西海始而残害诸番今则与番联合窥我庄凉犯我洮河境矣西域土鲁番纵恶数世先独残破哈密后则沿边王子庄等处赤斤罕东等番卫俱被蹂残遂敢称兵扣关犯我肃州困我甘镇矣今行伍空虚士卒疲惫战守之具徒支目前先事预防胡可后者臣惟河西粮储匮乏士马不振内地所派不足外供闲仰朝廷给发内帑其境内布种不广别无辇致不过籴所在之粟入所在之仓而巳所司往往散直卫所军余令其市买责限并督榖价腾踊日异月殊众口嗷嗷怨声载道矣夫积处边储不过籴买召商二事籴买既难则召商最为便法宜自今开中盐引请令商人上纳本色边储银两除量留以备丰岁折放亦当召商籴粟稍优其直而不苛其收则应者自众至欲以所在之粟入所在之仓非广兴屯种不可而广兴屯种又宜先补屯丁夫先朝屯政修举之时正军充伍余丁种屯牛具种子都为官物屯军老惫退选者随以田入官法至严也今有有军无余者有有军余无力种者屯地多帚又没将领豪右之家其贫丁以田假人田隔远硗瘠无人假者出身佣雇终岁赔粮而不足管屯之官至计十岁以下幼男充报屯丁参两朋合谓之抬粮屯事至此边困尚忍言哉宜令清军官核实军选健丁户加军余一人户大族众者二人与俱诣边使其来则有亲属以为侣至则有田业以为家生理相依逃亡自少不则仿古募民实塞之意召关陇民开垦三稔以后乃征其赋凡有徭役一切复之则利可资身人争向募矣至于春种秋获令其约日并作大发士卒为之守望寇至举烽收保迨夫陇畆连云禾稼蔽野则虏马亦不能尽践虏退吾仓廪也上善之下其议西边取久之给事中陆粲复请修筑三镇边墙如一清指上命文武大臣反一人相度宁夏花马池至灵州一带一清复上疏言臣先朝备员陕西跋涉崎岖身经塞下目见宁夏花马池东至延绥西至黄河边横城堡一带四百余里黄沙天野草弥望虽旧有边墙削狭不足障虏虏众入数十处长驱二日可至固原西人耕作之外畜牧为业固平秦巩西邠凤陇闲每一虏至田不得耕畜不得牧臣伏思制虏之道来当有以限之去当有以守之因请高厚边墙深阔濠堑方会吏兴筑约起横城四十余里为刘瑾所沮其事竟罢夫凡民难与虑始人臣艰于任事今修筑边墙臣窃闻户部言臣与同朝士大夫皆议掯费然计欲筑边墙当得费太仓储三四十万令向者臣志得遂其时所费亡过二三十万而巳而人民习耕牧之安官军省征戍之苦朝廷减给发之令屯田之收数万盐池之课倍增今试论正德以来二十年闲则发太仓储几何矣领太仆马价几何矣若及今不为将来有变其费行倍近岁议臣屡图修复一谓套中有虏版筑难兴一谓腹里无收丁夫难役卒以不果大要在外廵抚之臣计日而望内迁在内卿佐之臣习安而惮外劳任事之人诚难其任臣以为必得视国如家者乃可当干济年力精强者乃可胜跋涉器度纡宏者乃可计悠远资浅则稍优其秩才充则加重其权相度措置续臣故修墙堑以渐而东二月兴工以五月止八月兴工以十月正大虏在套则暂止顺时及势与之消息勿并工于旬月图永佚于方来雇募边人习供畚锸之役熟闻虏贼之警者使之受直赡家游击将军日一游獥其闲量出兵车数百列辆成营住宿丁夫缓急可以敛守岁修百里三岁可毕岁修百五十里二岁可毕五年为期大工可就矣陕西三镇中原门户也三缜安然后陕西安陕西安而后中原安臣自思念始发议今二十年过矣旧人凋丧故案磨灭承委大臣窃恐不得其要领故敢为陛下陈之书奏上深纳其言使兵部右侍郎王廷相往董然久亦竟止先是张璁桂蕚以议大礼进为廷臣所切齿既附一清语闻上璁蕚遂得骤躐华要一清为相盖璁蕚推挽之力璁既攻去费宏意一清必援巳而一清乃请起谢迁心固衔之久之上亦命璁为相上以一清老臣优礼殊在璁上小人复从闲构一清将谋去璁璁内不能下会锦衣卫指挥佥事聂能迁者故附璁议礼礼成不调因怨璁论其私庇故人指挥浩浩夫贼不问事下内阁璁欲置能迁死地一清拟旨谪戍而因构陷一清别诉上诋毁之一清谢病求去上言所以上优诏留焉八年立春日长星出白气天元旦大风昼晦上以灾异数见问一清条画消弭急务一清具对伏见皇上嗣位以来四方上灾异警厉引咎一念诚敬宜可上格而尚尔迭见汉臣所谓天心仁爱人君也臣窃谓此皆阴盛阳衰民穷盗起夷狄猾夏之兆又伏而思之无如戒饬百官和衷共济毋持异说以扬巳勿务苛切以病人而皇上尤宜严忠良邪正之辨操威福予夺之柄臣主同心专一爱养民力护持元气因条奏四事上嘉纳焉璁与一清同相意在振厉而一清意在安静论事固时相左即一清灾异之对若为璁发者璁称病求退上固留之而其时桂蕚亦为相给事中孙应奎因条论一清璁蕚人品请上为去留之断上念璁恊恭蕚洗饬旧质惟以一清高年博学练达政体遣鸿胪寺谕留令其展诚匡辅以副委任之重一清复请老求去言臣历事三朝今年七十六岁拜官五十八年致仕之期过古大夫同时缙绅多沦土门生旧戚劾臣殆尽臣尚偃然班行多露之讥诚所不免臣素性踈直难谐俗好今持论者尚纷更臣劝以安静行法者尚刻削臣矫以宽平变法臣谓不如守生事臣谓不如静用人则谓才难当惜断狱则谓罪疑惟轻凡此迹类平通而公是公非未甞敢挠因事纳忠有怀必尽独陛下知耳君臣之闲恩犹父子惟陛下矜臣愚不录臣罪悯臣老且恤臣私上曰卿谋身可矣未见所以忠朕者岂爱身胜爱朕耶一清惶恐出视事顷之给事中王准陆粲劾璁蕚忮狠专恣干权纳贿状上大怒令璁蕚还更削蕚散官并下准粲法司谪之曰何今乃言遂下璁蕚罪示廷臣大逐其党与治所通贿私人璁蕚行公卿缙绅无祖饯者一日上念璁问一清璁可留乎一清对曰陛下诚念璁待其返舍更行召起之今谕示方新詹事霍韬攘臂曰始议大礼者吾辈三四人张桂去且及我因亦列上一清贿状上心动立召璁蕚相如故一清求去不许而上所命治璁蕚私人法司尚逮系霍韬曰蕚乞还相矣再上疏劾一清益急上怒使一清自劾一清上疏曰臣猥以衰钝之资仰承天眷解职边陲征叨密勿委任优崇前世无比老誖负恩不自矜持交际之闲稍存形迹人言有状国宪何辞圣明不即显戮恕臣自劾仁同天地慈拟父母伏惟宽斧锧诛赐臣未死年许之赐金币予传归上以优礼大臣古人君道大臣蒙优则不宜轻自点故其进退璁一清倏忽如此其明年坐受故安定伯张容金钱为其兄太监永墓志削籍家居久之疽发背卒先是永用一清计去刘瑾一清数言永才而永亦才一清于武宗得入内阁以故一清为永志墓永有家人继宗容责治之继宗告容辞及一清因坐获罪而一清悒悒死一清阔达通敏所摹画朝事与其自计隃度无爽时人日为智囊爱乐士大夫与共功名朝闻夕荐故吏门生满天下一再帅陕麾下自偏裨起为大将列侯者累累亦不绝其馈谢然有所入即关通贵势周遗交故立散之虽坐交际废士知一清非贪也卒前数日为疏自白身被污蔑死不瞑目上闻而怜之十二年以恩诏复官二十七年赐谥文襄赠太保 
　　郎曰世言杨公以故相再行边道洛阳谒故少师刘健健出揖曰君不能甘澹泊为时所饵令异日王上轻吾辈自君始咄咄入第使其子弟延款之此自刘洛阳前辈风第出将入相裴晋公有之矣宋家宰臣恒出为使相顾国家亟才士大夫能应国家久亟否耳若夫内阁倾轧之地不早引退至以贿蒙其身恐于智囊未也 

　　名山藏卷之七十二 

　　●名山藏卷之□□□ 

　　晋江何乔远　譔 

　　臣林记（嘉靖臣二） 

　　◆臣林记（嘉靖臣二） 

　　张孚敬（黄宗明　黄绾　霍韬　方献天　桂萼　席书　熊浃附）
  </div>
  <div class="pagination">
   <a href="名山藏_page72.html">
    上一页
   </a>
   <span>
    ...
   </span>
   <a href="名山藏_page68.html">
    68
   </a>
   <a href="名山藏_page69.html">
    69
   </a>
   <a href="名山藏_page70.html">
    70
   </a>
   <a href="名山藏_page71.html">
    71
   </a>
   <a href="名山藏_page72.html">
    72
   </a>
   <span class="current-page">
    73
   </span>
   <a href="名山藏_page74.html">
    74
   </a>
   <a href="名山藏_page75.html">
    75
   </a>
   <a href="名山藏_page76.html">
    76
   </a>
   <a href="名山藏_page77.html">
    77
   </a>
   <a href="名山藏_page78.html">
    78
   </a>
   <span>
    ...
   </span>
   <a href="名山藏_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
