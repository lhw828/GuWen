<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 453 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 453 页/共 523 页</h1>
    <div class="content">
○刑部议覆、陕西巡抚朱勋疏报马庭玉等强奸王丁儿一案。得上□日、此案马庭玉起意约同林喜儿马庆儿强奸王丁儿。迨刘思正路遇理劝不从。往邀村众捕捉。林喜儿辄听从马庭玉指使。持刀赶往。将刘思正砍伤。又首先将王丁儿奸污。是马庭玉固系首恶。林喜儿同恶相济。情罪亦重。马庭玉著即处斩。林喜儿著改为绞立决。余依议。　　

○以故奉恩将军绵烈子奕亶、袭职。　　

○是日。驻跸静宜园。至戊子皆如之。　　

○乙酉。命皇次子智亲王旻宁皇三子绵恺分诣黑龙潭觉生寺谢雨。　　

○旌表守正捐躯甘肃狄道州民杨噶三妻张氏。　　

○丙戌。谕内阁、昨据长龄奏、伊犁遣犯日多、难以安置、请查核历次奏改章程、将吉林黑龙江改发伊犁之强盗免死减发等案十八条人犯、改发极边烟瘴充当苦差、暨发极边边远充军、量为疏通等语。新疆遣犯。日积日多。即改发烟瘴及极边边远等处、恐亦不免壅积。朕思乌里雅苏台、库伦、科布多、三处地方。从前未经议及发往遣犯。该三处均设有将军大臣。足资管束。若将该三处增入。将犯何条罪名者。拟定发遣何处。似此分地改遣。当可以渐疏通。著交刑部通行核计。悉心妥议具奏。　　

○丁亥。上御演武厅。阅健锐营操。　　

○谕内阁、陈预奏请将因公降革送部引见知县、就近捐复原官、留东补用一摺。向来部议降革人员。降上□日令该督抚出具考语送部引见者。均系因公案件。引见时朕量材录用。其年力强壮人材可观者。多加恩以原官补用。如年齿衰颓。即照部议降革。若将送部引见之员。先令其捐复。再行送部引见。是已准其复还原职。引见转属具文。殊属取巧。所有该抚请将革职知县张日昇、降调知县刘东里、就近捐复原官、留于东省补用之处。著不准行。仍遵前上□日将该二员送部引见。嗣后各省凡系部议降革、有上□日送部引见之员。俱不准先行奏请捐复。若部议降革、未经奉有送部引见之上□日者。如该员官声素好。熟悉地方情形。准该督抚代为奏请捐复。仍声明将该员先行送部引见。俟引见奉上□日准其捐复。再令该员交纳捐款。以原官补用。　　

○己丑。上还圆明园。　　

○庚寅。孝端文皇后忌辰。遣官祭昭陵。　　

○谕内阁、本日兵部将卓异侍卫章京等、带领引见。其步射平常人员。当经降上□日不准卓异。此内銮仪卫章京及八旗章京。尚有承办事务。不能专心习射。至侍卫等有何应办事务。平素理宜将步射骑射演习精熟。兹办事章京头等侍卫广裕、引见时。步射甚属平常。显系平素不加习演所致。广裕、著革去办事章京、头等侍卫、降为二等侍卫。以示惩儆。　　

○谕军机大臣等、每岁伊犁将军。于四五八十等月、应进四次马匹。因思路途遥远。送马官兵。不无劳费。著寄知晋昌、嗣后惟计程于四八十等月到京进马三次。其五月一次。著即停止。　　

○辛卯。谕军机大臣等、伯麟等奏、巢□刀平江外逆夷边境肃清一摺。首犯高罗衣、以江外夷民。胆敢谋逆滋事。据该犯供称、因江西湖广等处汉人、在夷地贸易、取利甚为刻苦、遂借驱逐汉人为名、聚众谋逆等语。夷民愚蠢无知。多因内地民人私往夷地。或潜相煽惑。或激生事端。酿成大案。致劳兵力。戕害生灵。此案拏获之伪军师章喜一犯。即系汉奸。现将首从各逆悉数歼获。边境敉宁。正当趁此出示晓谕、严饬沿边各州县、凡内地民人。不准私往夷地贸易。侵夺夷人生计。若有私越边境者。查明严禁治罪。务令弭患未形。勿再滋生边隙为要。将此谕令知之。　　

○以巢□刀平夷匪高罗衣首夥各犯。加云贵总督伯麟太子少保。擢游击方振奎、为副将。并与道员诚端、景谦、知州丁锡群、黄士麒、提举长庚、同知陈熙、游击赵先贵、守备曹德周、均赏花翎。赏知县杨晋春等、蓝翎。线目普朝富、六品顶带。余升叙有差。　　

○壬辰。谕内阁、常明奏、捐建义仓义学办有成局一摺。义仓积谷。与常平社仓相辅而行。使民闲缓急有备。义学即家塾党庠遗意。常明饬属劝谕。捐输谷石。酌定义仓章程。通省已办有成局。洵于民生有裨。惟义仓出自民捐。应听民闲自司出纳。不可令官吏主持。致启侵挪之敝□大。转滋讼端。至义学导民为善不在广堂教授。十室之邑。必有忠信。宜于一乡一里。分设延师。使童子粗识之无。即能诵习圣谕广训。并通晓经书大义。庶几变化气质。薰德善良。教养为治世之大端。惟在行之以实。要之以久。阜民训俗。效自可驯致也。　　

○军机大臣会同刑部议奏、已革知州沈仁澍、侵盗仓粮运脚一案。得上□日、此案已革河州知州沈仁澍、盗卖仓粮。侵蚀运脚。并亏缺仓库共银九万余两。本应即行正法。将所亏银两在伊家属名下勒追。该革员先经畏罪自尽。幸逃国法。著将伊子沉德林发往乌噜木齐、以示惩儆。已革陕甘总督先福、身任封疆。收受属员供应馈送。又滥保贪墨劣员。罪无可逭。先福著照议发往伊犁效力赎罪。前署陕甘总督高杞、率准沈仁澍领运仓粮、黄方承领运脚、署藩司德克精阿、私发库银数万余两。并不查究。实属溺职。高杞著即革职。余依议。　　

○礼部以繙译会试中额请。得上□日、满洲取中七名。蒙古取中一名。　　

○以乌里雅苏台将军伊冲阿、为理藩院尚书。　　

○调热河都统庆祥、为乌噜木齐都统。正白旗汉军都统庆溥、为热河都统。正白旗蒙古都统成宁、为正白旗汉军都统。以科尔沁贝勒鄂勒哲依图、为正白旗蒙古都统。　　

○癸巳。引见甲戌科散馆、及补行散馆人员。得上□日。此次散馆之修撰龙汝言、编修祝庆蕃、伍长华、业经授职。其清书二甲庶吉士程赞采、吴振棫、汉书二甲庶吉士马步蟾、杨殿邦、刘学厚、傅绶、李裕堂、裘元善、奎照、端木杰、李浩、王炳瀛、颜伯焘、贺熙龄、王丙、李逢辰、顾元熙、吴杰、陶廷杰、王统仁、李家蕙、觉罗德宁、孙贯一、俱著授为编修、程川佑、靳会昌、傅绳勋、余凤喈、戴于义、蔡世松、刘逢禄、常恒昌、张翱、瞿溶、阳宗城、姜梅、吴毓英、郑敦允、熊一本、王玮庆、宗室奕溥、陈传均、陆以烜、杨思荣、呈麟、朱惠、苏廷玉、刘炜、宗室德喜保、王协梦、俱著以部属用。刘礼奎、万承宗、戴葆莹、朱逵吉、周师、胡世琦、张玕、陈凤翰、方观旭、叶维庚、蒋庆均、蒋超曾、彭邦畯、俱著以知县即用。黄暄、李莒、蓝瑛、俱著归原班铨选。　　

○以大学士松筠、董诰、户部尚书刘镮之、都察院左都御史汪廷珍、吏部左侍郎王鼎、户部左侍郎黄钺、工部左侍郎王以衔、内阁学士毛谟、为殿试读卷官。　　

○甲午。上御勤政殿听政。　　

○命皇次子智亲王旻宁皇三子绵恺皇四子绵忻分诣三坛祈雨。　　

○策试天下贡士庞大奎等二百五十五人于保和殿。制曰。朕寅承大宝命。二十有二年。仰荷昊縡眷佑。祖考贻庥。年谷顺成。函夏安乂。兢兢业业。不敢自逸。敬思修已治民之道。知人善任之原。官箴吏治之方。除莠安良之事。期与寰海生民。共臻上理。兹当对扬伊始。咨尔多士。用伫嘉谟。孔子曰。修已以敬。修已以安百姓。书曰。在知人。在安民。以尧舜犹病之事。责之一人。果可以无为而治乎。抑大圜在上。大矩在下。法而则之。即可以为民父母乎。百官何以治。万民何以察。利病何以周知。情伪何以能辨。亦惟是躬节俭。屏声色。未明求衣。不遑暇食。遂可以致太平。是必深宫有格致诚正之学。然后朝野有官礼睢麟之化。朕日夜孜孜。励精图治。保泰持盈。以诚御下。虽海宇昇平。人民和乐。而由小康以致大同。其道何由欤。诗云。无竞维人。易云。圣人养贤以及万民。知人之道。非君天下者所首重欤。古所传观人之法。若大戴礼文王官人篇。以至陆贽司马光苏轼之论。亦有可采者欤。皋陶曰。亦言其人有德。乃言曰载采采。舜典曰。敷奏以言。明试以功。进贤用人。如此其难也。乃古之君臣相得。或决于立谈之闲何耶。大智若愚。大诈若忠。或外忠而内奸。或始贤而终佞。烛照数计。其道何由。君子小人。各从其类。然诸葛亮之所用。李泌之所举。司马光之所取。或未必贤。抑又何说。孔子曰。取人以身。知言穷理。将何以浚其原欤。亮功熙绩。治理所先。大法小廉。国家攸赖。朕率作兴事。日昃不遑。乃内外臣工。谨身守家之意多。奋发有为之气少。旅进旅退。流为怠惰因循。保禄保位。相率委靡迁就。岂称忘私奉国之义。六计首廉尚已。然饬簠簋。杜苞苴。人臣之常分耳。案牍积而不厘。民生困而不恤。又安用此素食者为。至若浮躁喜事者。有似于敏勤。阘茸玩愒者。有似于持重。何以辨其真欤。悃愊安静者。大抵便民。而缓急或不足恃。强健明干者。易于集事。而恣睢或至殃民。何以善其用。举劾之权。不可不寄之大吏。而不无借以遂其私者。何以委任而责成欤。天地之大。枭鸾并育。稂莠不翦。嘉禾不生。邪慝萌檗之始。或结会敛钱、煽惑人心。或纠党斗很、武断乡曲。地方官及时治之。本不难于立时净尽。乃或畏其激变。姑息养奸。甚或闻之上司。而封疆大吏。反以多事斥之。一味姑容。纵邪害正。官既不经理。民甘心顺从。以致受其害者。忍而不敢言。一旦煽动。为患甚大。非有司酿成之罪欤。保甲之制。所以弭患未萌。法至善也。乃王安石行之熙丰。而世以为累。王守仁用之南赣。而百姓便之。其故何欤。吏胥所以察奸。兵弁所以戢盗。乃往往声息相通。反为援引。何术以防之欤。或谓民之不法。或迫于不得已。或陷于不自知。然则开衣食之原。而明礼义之方。固自有其本欤。若是者。典学以成化。迪知以用贤。澄叙以励官常。纠诘以除民慝。保邦致治。莫要于是。多士稽古有素。且自田闲来。见闻尤习。其各陈心得。以当先资。毋泛毋隐。毋摭陈言。朕将亲遴焉。　　

○以詹事府詹事吴其彦、为内阁学士。兼礼部侍郎衔。宗人府府丞贾允升、为都察院左副都御史。　　

○乙未。上幸万寿山。诣广润祠拈香。　　

○谕内阁、蒋攸铦奏、藩司捐廉修理连山县城一摺。粤东连山县城垣。既因年久坍损。即应奏明动项兴修。藩司赵慎畛、何须捐廉办理。直省城垣甚多。岂能一概捐修。此奏殊属无谓。所有连山县城估需工料银一千九百六十四两零、著准其动项兴修。工竣照例造册报部核销。　　

○以光禄寺卿毛式郇、为宗人府府丞。　　

○旌表守正捐躯浙江嘉兴县民妇刘吴氏。　　

○丙申。谕内阁、康绍镛奏、拣员调补宣城县知县一摺。全椒县知县杨国棠、单开参罚处分。共有一百余案。多系详审迟延及疏脱罪犯、并承缉催徵不力等件。似此办理竭蹶之员。岂能胜繁要之任。康绍镛所奏不准行。亦不准再行具奏。如再渎请。定将该抚惩处。所有宣城县知县一缺。著另选贤员、奏请调补。　　

○丁酉。上还宫。　　

○御乾清宫。召读卷官入。亲阅定进呈十卷甲第。　　

○赏已革工部侍郎佛住、以六部主事用。吴烜、以中允赞善用。　　

○戊戌。上御太和殿传胪。赐一甲吴其浚、淩泰封、吴清鹏、三人进士及第。二甲孙如金等一百人、进士出身。三甲伍绍诗等一百五十二人、同进士出身。　　

○幸圆明园。　　

○旌表守正捐躯直隶南宫县民张仲升女张氏。　　

○己亥。谕内阁、国家设官分职。原以天下之大。万民之众。一人不能独理。是以自督抚司道府州县、使之递相统属。以分寄治民之责。地方大小狱讼。先由州县听之。州县审断不公。方准控诉于本管知府直隶州知州。府州复不为申理。再由道司、以至督抚。定例不准越诉。其有案情重大、历控本省衙门、屈抑无申者。准其来京控诉。由都察院、步军统领等衙门、奏闻办理。以达穷民之隐。乃近来京控之案日多。往往有案本细微。不于本省衙门具控。亦或有人命等案、控经本省衙门、正在缉凶提讯、不候听断、辄行蓦越赴京者。呈词内捏砌重情。冀图耸听。或因此将该管官解任革职交审。及辨明诬妄。再令开复回任。而该员已不胜其拖累。又或有职官犯罪。经该督抚上司参奏革审、未经定案。遣其家属来京控告。以图挟制。其问拟军流人犯、到配后、复有脱逃来京、及遣属控告、以冀翻案者。民情上达。本以开除壅蔽。乃刁风日长。竟视以贱陵贵以卑犯尊为故常。讼牍繁滋。诈伪百出。其所关于风俗人心者甚钜。不可不明立科条。以遏其渐。其应如何将越诉诬告罪名、酌量加重、著交刑部分晰详议具奏。　　

○又谕、本日召见成格、据奏称日前考验军政、有正蓝旗汉军参领顺祥、仍照该旗原列荐举、及引见奉上□日记名后、访闻顺祥原名李履顺、前曾奉上□日、以其人本平常、不准保举副都统、不敢不据实陈奏等语。成格所奏甚是。考验军政之王大臣、不能尽知各员出身原委。或格考验在先。今一经访闻。并不回护。不但将伊处分宽免。成格著加恩赏给纪录二次。其同时考验之王大臣。成亲王年老、著免其交议。奕颢、苏冲阿、俱著交部察议。至该旗都统副都统兴肇、系原保李履顺副都统之人。彼时桑吉斯塔尔、策楞、即系本旗副都统。朕前降谕上□日。伊三人共见共闻。李履顺改名顺祥。伊等岂得诿为不知。保荐已殊不合。迨记名后、仍不据实检举。希图朦混。本应俱予罢斥。姑念伊三人皆曾有军功。兴肇、策楞、年已老迈。兴肇著以二品顶带休致。策楞著以三品顶带休致。桑吉斯塔尔、著革去副都统、退出御前侍卫。加恩赏给副都统职衔。以头等侍卫在乾清门行走。用示薄惩。顺祥即李履顺、著彻销记名、改为二等。　　

○以都察院左都御史景禄、兼正蓝旗汉军都统。署正黄旗蒙古副都统弘善、前任伊犁领队大臣富永、为正蓝旗汉军副都统。　　

○旌表守正捐躯直隶霸州民杨成妻马氏。　　

○庚子。以大理寺少卿刘彬士、为光禄寺卿。　　

○辛丑。命皇次子智亲王旻宁祭宣仁庙。诣凝和庙时应宫拈香。　　

○谕内阁、国家用人行政。首防蒙蔽。在廷大臣。皆当侃谔直言。不避嫌怨。以助朕明目达聪之治。即如此次军政正蓝旗汉军卓荐之参领顺祥。即系从前不准保举副都统之李履顺。该员改名冀图朦混。而本旗之都统副都统、遂从而登之荐牍。考验之王大臣、复不加查察。即有知者。亦或佯为不知。惟恐人怨。设非成格据实入奏。则该员竟以作伪复邀升用。成何政体乎。朕因思李履顺、现任旗员。近在京师。尚有此改名朦混之事。其直省文武各员。似此奉上□日不准保升、及曾经获罪不准捐复、并奉有特上□日永不叙用者。恐改名朦捐冒考之敝□大。俱所不免。其如何酌定条例。将此等人员禁止改名。如有私改敝□大混发觉、作何治罪之处。各该部会议具奏。寻议。嗣后官员更名。先令该员于呈结内、声明任内并无奉上□日不准保升、及曾经获咎不准捐复、并奉有特上□日永不叙用各事故。再由臣部核明。如实无以上事故。仍准更改。傥有前项事故。除不准更名外。仍将本员及出结官分别议处。应请嗣后如有不应更名之员、呈请更名者。照不应重杖八十私罪律降三级调用。如有职人员、在京取结更名。将出结各员降一级留任。其由州县详报者。将不行查明之州县降一级调用。转详之府州降一级留任。督抚藩司罚俸一年。其有在省径详督抚咨部者。将督抚照不行查明之州县议处。若无关铨选人员。在京取结更名。将出结各员罚俸。其由州县详报者。州县降一级留任。府州罚俸一年。督抚免议。其在京八旗、外省驻防、并绿营卫所、以及候补候选武职官员。如有前项事故、呈请改名者。应将本员及出结转详该管各官、均照文职例分别议处。傥有私改敝□大混。别经发觉。审有买求官吏、改洗文卷、隐匿公私罪名希图选用情事。即照官员等、曾经考察论劾罢黜、及为事问革、例不入选者、事发问罪例。已除授未除授者发附近各充军。仍各加枷号一个月。如系止图顶带荣身。无关铨选。即照违制律杖一百。系官革职。从之。　　

○又谕、向例各衙门办理事件错误后、经自行检举。京堂以上各官。该部将照例处分、及检举后宽免之处、两议请上□日。内阁票拟双签进呈。原以该员失误于前。后经自行查出检举。是以朕披阅时、每多加恩宽免。若前此办理错误。及查出检举时、该员已经离任。并未随同具奏。亦一体免其处分。殊未平允。此案刑部办理减等遗漏之堂司各官内、彭希濂、成格、崇禄、系自行检举者。所议罚俸处分。俱著加恩宽免。帅承瀛、穆克登额、成宁、熙昌、宋镕、韩崶、章煦、并未随同检举。俱著照例议罚。嗣后如有似此之案。均著照此分别办理。　　

○壬寅。谕内阁、御史蒋诗奏、请豫饬被水地方搜除鱼子一摺。各省滨水之区。霖潦停集。生长小鱼。遗子陂泽。水涸日晒。往往化为蝗蝻。上年江苏徐州、安徽凤阳、山东章邱、河南汲县等处、闲被水淹。现当夏令。低洼处所水涸日曝。恐有鱼子化蝻之事。著各督抚饬知所属州县、凡濒河地方。上年如有停潦之处。即将鱼子豫为搜除。免致滋生蝻孽。有妨禾稼。该督抚务各实力奉行。毋得视为具文。　　

○以雨泽愆期。命刑部清理庶狱。　　

○癸卯。谕内阁、现在天气暑热。朕阅射布靶之日。诸王贝勒贝子、及满汉文武大臣、年届六十以上者。站班时、著于阅看一二人后。即行退班。以示体恤。每年自五月初一日为始。著为令。　　

○旌表守正捐躯山东蒲台县民赵小黑妻杨氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百三十　　

</div>
    <div class="pagination">
<a href="清实录嘉庆朝实录_page452.html">上一页</a><span>...</span><a href="清实录嘉庆朝实录_page448.html">448</a><a href="清实录嘉庆朝实录_page449.html">449</a><a href="清实录嘉庆朝实录_page450.html">450</a><a href="清实录嘉庆朝实录_page451.html">451</a><a href="清实录嘉庆朝实录_page452.html">452</a><span class="current-page">453</span><a href="清实录嘉庆朝实录_page454.html">454</a><a href="清实录嘉庆朝实录_page455.html">455</a><a href="清实录嘉庆朝实录_page456.html">456</a><a href="清实录嘉庆朝实录_page457.html">457</a><a href="清实录嘉庆朝实录_page458.html">458</a><span>...</span><a href="清实录嘉庆朝实录_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
