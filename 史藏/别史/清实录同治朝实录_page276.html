<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 276 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 276 页/共 505 页
  </h1>
  <div class="content">
   ○甲寅。祫祭太庙。遣惇亲王奕誴恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太□山戊不□之神。　　

○谕内阁、丁宝桢奏、请将材不胜任之知府知县。分别降补改补一摺。山东候补知府徐彬、作事放纵。物议沸腾。著以同知降补。撤任高密县知县魏庆恩、办事庸滑。著开缺以县丞降补。长山县知县孙允庆、气质粗疏。著开缺留省另补。　　

○谕军机大臣等、库克吉泰奏、沥陈剿办捻回。用兵先后次序。并请饬速剿陕捻。以保完善各摺片所奏不为无见。惟欲饬各统军先立期限。恐质之库克吉泰、亦未能确有把握。并办一路。亦难照行。现在捻势鸱张。亟应克期歼除。著曾国藩等广筹方略。迅奏肤公。鲍超一军。昨据奏报由荆子关进发。并著催令迅速赴陕实力追剿。以壮声威。晋省为该捻所垂涎。赵长龄身任封圻。务当悉心防范。毋令关入完善。新疆关系甚紧。库克吉泰必以早到为要。如于陕境遇有大股捻逆。先当会同乔松年、刘蓉、派出之兵。并力剿击。不得稍涉膜视。傥沿途并未遇贼。即驰赴庆阳。速解城围。毋许藉口空谈。以为迁延之计。并著仍遵前旨于庆阳解围后。即赴肃州。会同成禄出关。用副委任。库克吉泰原摺。著钞给曾国藩等阅看。将此由六百里各谕令知之。　　

○仍以礼部尚书全庆兼署刑部尚书。以礼部右侍郎察杭阿兼署工部右侍郎管钱法堂事。　　

○以刑部尚书绵森充国史馆总裁官。　　

○乙卯。上御保和殿。筵宴朝正外藩。科尔沁、喀尔喀、喀喇沁、柰曼、乌珠穆沁、敖汉、察哈尔、王、贝勒、贝子、公、额驸、台吉、暨朝鲜使臣等。随文武大臣依次就坐。诸乐并作。上进酒。召科尔沁卓哩克图亲王济克登旺库尔、喀尔喀亲王达尔玛、喀喇沁都楞郡王色伯克多尔济、柰曼郡王萨哈拉、乌珠穆沁车臣亲王彭苏克那木济勒、敖汉郡王布彦德勒格哷固噜克齐、察哈尔辅国公桑鲁布多尔济等。至御座前。赐酒成礼。　　

○奉慈安皇太后慈禧皇太后幸漱芳斋。侍午膳。　　

○谕内阁、前署陕西巡抚刘蓉、以获咎之员。特令署理巡抚。嗣后允其开缺。暂留陕西办理军务。倚任不为不专。乃屡谕该前署抚出省督剿。署若罔闻。以致官军挫失。捻势愈张。贻误地方。实堪痛恨。刘蓉著即革职。毋庸再留陕西。　　

○谕军机大臣等、乔松年奏、官军败溃。省城危急。请调援军。并请饬穆图善赴援庆阳。刘典、库克吉泰等、先剿陕捻各摺片。览奏曷胜焦急。捻匪久距陕境。偪近省垣。官军从新丰追至灞桥。被匪兜围。悉行溃散。各营将领。均不知下落。省城文报阻隔。危急万分。此时非有大支劲旅。星夜赴援。陕事将不堪设想。曾国藩、李鸿章、于捻匪窜陕以后。将及两月所调各军。并未到陕。鲍超一军。屡经谕令赴秦迁延逗遛。致令陕省糜烂。致于此极。现在陕军俱已溃散。别无可调之兵。捻匪到处窜扰。几于无地非贼。著曾国藩、李鸿章、严檄鲍超、刘松山等军。兼程赴陕。赶紧救援。傥再任意观望。藉词不进。即著严参。照军法从事。毋稍宽贷。昨据鲍超奏称、已定于本月二十一日由鄂省安陆起程。取道樊城荆子关入陕。乔松年奏、已在商州等处购备该军粮米。鲍超若再以无粮藉口。或中途迟延折回。该提督自问当得何罪。懔之。刘松山一军。即著曾国藩、李鸿章、遵奉前旨。迅催此军驰赴同朝。并著库克吉泰、德兴阿、督率所部。先办陕省剿捻事务。再行相机赴甘。左宗棠前已有旨令其先行赴陕。无庸来京。著即兼程驰往秦中。与乔松年整理戎政。陕省军律。废驰已久。此次溃散将领。即著乔松年查明。严参重办。此后如有不听号令。进战不力。擅行溃退者。即著左宗棠、乔松年、奏明在军前正法。以肃军律。并著左宗棠严催刘典速募湘勇成军。立限驰援陕省。郭宝昌一军。著英翰饬令星驰赴陕。听候乔松年调遣。并将该军饷需。速为筹拨足用。以便即时拔燥。不准片刻停留。并不准英翰奏留。致误大局。商城要路。即由英翰另拨一军填扎。以防捻匪回窜豫境。庆阳甯州。回势猖獗。郡城被围一月。紧急万分。著穆图善统率所部。即日起程赴援。并将回匪力行遏剿。毋任回窜陕疆。穆图善若再拥兵无贼之地。藉词观望。延不赴援。必当重治其罪。刘蓉在陕有年。一味宽纵。致令将士毫无畏惮。屡奉谕旨出省剿贼。并不亲临前敌督战。以致诸军进止不齐。有此大挫。深堪痛恨。本日已将刘蓉革职。即著乔松年饬令回籍。援军未到以前。乔松年当就现有兵力。认真防守省垣。以固根本。将此由六百里谕知曾国藩、李鸿章、左宗棠、库克吉泰、德兴阿、穆图善、英翰、乔松年、并传谕鲍超知之。　　

○以湖南官军援剿贵州思南教匪出力。赏总兵官李魁连巴图鲁名号。同知王金□豖葊等花翎。千总王启胜等蓝翎。余加衔升叙开复有差。　　

○蠲缓湖南武陵、安乡、巴陵、龙阳、澧、沅江、华容、临湘、益阳、湘阴、十州县。暨岳州卫被水地方新旧额赋并杂课有差。　　

○拨四川黑铅二十万斤。解赴陕西军营备用。　　

○是日。丁卯年立春。顺天府进土牛春山宝座。　　

○是年。旌表孝子、浙江等省张锡兰等二十二名。孝义、湖南省张尚岳等三名。孝妇江苏省梅曹氏一口。孝女江苏等省汤氏等三口。烈妇浙江等省张黄氏等六口。烈女河南等省戴氏等二口。义士江西等省孙淓等七名。义夫四川省杜文瑞等二名。守节合例。满洲养育兵奎喜妻张氏等一百十八口。蒙古马甲善林妻常佳氏等二十九口。汉军马甲群善妻任氏等三十一口。各省驻防披甲哈达哈妻于佳氏等五十口。奉天等省梁魁妻刘氏等一万二千四百四十六口。夫亡殉节福建等省陈庆承妻郑氏等十三口。未婚守志奉天等省邵起福聘妻于氏等十七口。百岁寿民妇四川等省王文朋等十三名口。五世同堂四川等省刘蔡氏等四十家。均给银建坊如例。　　

○会计天下民数谷数。除江苏安徽福建陕西甘肃广西云南贵州未经册报外。奉天等省。通共大小男妇一万九千一百七十七万三千二百一十三名口。存仓米谷。三百八万五百五十九石九斗八升五合九勺。　　



大清穆宗继天开运受中居正保大定功圣智诚孝信敏恭宽毅皇帝实录卷之一百九十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。春正月。丙辰朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门。庆贺慈安皇太后。慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸漱芳斋。侍晚膳。　　

○谕军机大臣等、赵长龄奏、晋省防务吃紧。咨调豫军渡河协守。并林寿图奏、请饬左宗棠先清秦境。疏通粮路各摺片。捻匪窜过渭北。扰及三原高陵。势将东偪同朝。该处与晋省仅隔一河。防务异常紧急。赵长龄现在分布水陆诸军。于蒲州等处要隘驻扎。即著督饬陈湜严密扼守。并著曾国藩、李鸿章、李鹤年、懔遵前旨。分饬刘松山、保英两军。兼程驰赴同朝。与陈湜所部晋军。联络声势。互相援应。毋任捻踪东渡黄河。鲍超一军。著兼程入秦。痛剿逆氛。援救省会。不可再稍迁延。亦不可以驱贼入晋为卸责。奋勉图功。毋干重罪。并著李鹤年筹运粮米。接济援陕诸军。毋得稍分畛域。左宗棠前已有旨令其迅速赴陕。复明降谕旨令督办陕甘军务。此时陕省情形。更为吃紧。军政废弛已极。著即星夜驰赴。严申纪律。将玩法将领从重惩办。以冀肃清陕境。乘胜入甘。左宗棠未到以前。陕省防剿事宜。仍著乔松年勉力督办。将此由六百里谕知曾国藩、左宗棠、李鸿章、李鹤年、赵长龄、乔松年、并传谕鲍超知之。　　

○又谕、林寿图奏、贼犯省垣。旋绕鄠盩。甘军无路转运。请饬山西解饷一摺。湘果各军失利。贼偪陕省。势甚危急。粮饷缺乏。道路梗阻。必须赶筹接济。以资军食。著赵长龄督饬王榕吉、杨宝臣、无论何款。筹拨兰州庆阳协饷各五万两。就近探明道路。解交粮台。毋得视为泛常。稍涉延误。将此由六百里谕令知之。　　

○又谕、李云麟奏、布置乌科塔三城防剿事宜一摺。李云麟现因内地诸军。改由甘省前进。所调蒙兵久候。虚糜饷糈。当与奎昌等商酌。将扎萨克图汗盟兵。责令缴回驼马器械。散回各旗。而酌留赛因诺颜盟兵千名。专防乌城。所需饷银。准由乌城操防经费项下支给。即由德勒克多尔济核实报销。该将军务将此项蒙兵。勤加训练。不得有名无实。科塔蒙兵。现均扎乌陇古河。李云麟拟即前赴奇古。招集民勇。简练成营。暂扎博里冈与科塔两城蒙兵掎角。先固乌科门户。所筹虽是。但须择其实在可用者。整顿教练。以备将来进剿。毋蹈从前覆辙。科城蒙兵。现虽稍就范围。李云麟赴奇古后。奎昌、明瑶、仍当认真防范。随时约束。毋稍大意。此项蒙兵调齐后需饷甚钜。著福兴迅筹款项。源源接济。不得稍存膜视。致误军食。将此由五百里各谕令知之。　　

○以科尔沁博多勒噶台亲王伯彦讷谟祜为御前大臣。　　

○命陕甘总督左宗棠督办陕甘军务。　　

○丁巳。上诣绥履殿问慈安皇太后安。平安室问慈禧皇太后安。至甲申皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、前据乔松年奏、刘蓉军政隳坏。留陕无益。本日据刘蓉奏、捻逆由蓝田回窜临渭。盘踞新丰。官军奋力击走。乘胜追袭。中伏挫衄。请饬左宗棠由襄阳取道荆子关。到陕会剿。并密陈乔松年掣肘及贪利徇私各情。请另简知兵大员接任。又自陈与乔松年意见不合。皆为公事起见各摺片。前有旨令刘蓉留陕专办军务。并屡谕其出省督剿。迺刘蓉藉病迁延。不肯出省。又久无军报。以致军无统率。屡次挫衄。已降旨将刘蓉革职。令其毋庸留陕。是刘蓉有心贻误之罪。已属咎无可辞。所奏乔松年掣肘。并贪利徇私各情。是否确实。著左宗棠懔遵叠次谕旨。迅即带兵入陕。统率各军。维持全局。并将刘蓉所参乔松年各节。秉公查明具奏。刘蓉摺片四件。乔松年片一件。均著钞给阅看。该督公忠体国。久为朝廷亲信。谅不至阿其所好。稍涉偏私也。将此由六百里密谕知之。　　

○复陕西灞桥阵亡已革记名提督汉中镇总兵官萧德扬原官。予祭葬世职加等。提督杨得胜祭葬世职。　　

○展缓直隶开、东明、长垣、宝坻、大城、良乡、安肃、蠡、安、阜城、景、青、静海、沧、南皮、盐山、永年、邯郸、肥乡、鸡泽、磁、元城、大名、深、衡水、二十五州县被水被旱被雹地方新旧额赋。暨杂课有差。　　

○戊午。高宗纯皇帝忌辰。遣官祭裕陵。　　

○上以上辛祈谷于上帝。自是日始。斋戒三日。　　

○己未。谕军机大臣等、谭廷襄、曾国荃奏、捻逆窜及孝感。经官军截回。连日攻剿情形。乔松年奏、捻踪西趋盩鄠。现在收集散勇。重加整顿。并相机出省各摺片。此次窜鄂之捻。虽经彭毓橘等。连日追剿。而总兵张树珊以血战遇伏。力竭阵亡。该总兵向来剿贼。最为奋勇。失兹良将。甚可悯惜。著曾国藩、李鸿章、迅即查明请恤。以慰忠魂。张树珊以统领大员。被贼围里时。何以无一人援救。其所部安在。是其营中彼此不相策应。亦可概见。并著曾国藩、李鸿章、严切查明。痛惩积弊。现在曾国荃拟困贼于枣阳钟祥之下。天门京山之上。四面夹击。固是扼险之策。第该抚前奏贼入鄂境。必可歼除。迨该逆既入鄂境。东西奔突。仍不能制。计湘淮豫各军在鄂者。数倍于贼。既有地险可扼。必当思同心协力之效。即著曾国荃督饬各军。联络一气。毋使贼踪再行他窜。以期聚歼。用慰廑念。鲍超一军。前已奏报起程入陕。现在陕省正需劲旅协剿。未便朝令暮改。再令赴鄂。曾国荃虽久在军营。颇少定见。鲍超毋得藉端折回。徒奔驰于无贼之地。致误事机。捻逆虽在德安。而窜豫实在意中。李鹤年仍当严防。不可稍涉大意。陕捻西窜盩鄠。乔松年收集溃散兵勇。尚未可用。亦系实情。著该抚赶紧整顿训练。并俟刘松山郭宝昌等军到后。再行相机出省。且贼踪诡诈。并须豫防由楚陕乘虚窜入晋境。至陕省上年灞桥之败。各营俱溃。而谭玉龙一军。独能全师出险。黄鼎鄢太愚两军。伤亡亦少。俱当查明是否谭玉龙等平日驭军严整。抑或闻风先退。即著乔松年奏明。分别惩劝。库克吉泰、德兴阿、现在行抵何处。著趱程前进。懔遵前旨。在陕会剿捻逆。不准稍有停留。刘松山一军。是否业已到陕。并著曾国藩、李鸿章、乔松年、催令入陕。以资得力。毋许迟缓。将此由六百里谕知曾国藩、李鸿章、谭廷襄、曾国荃、李鹤年、乔松年、库克吉泰、德兴阿、并传谕鲍超知之。　　

○暂署四川总督崇实等奏、陕西道路未靖。廓尔喀贡使进京。难以照常行走。得旨、著崇实、骆秉章、即行知景纹、瑞昌、转传廓尔喀贡使。无庸来京。免其跋涉道途。以示体恤。　　

○调浙江衢州镇总兵官唐殿魁为广西右江镇总兵官。　　

○以记名总兵官伍维寿为陕西汉中镇总兵官。　　

○展缓山东济甯、历城、邹平、长山、齐河、齐东、长清、平原、肥城、东平、东阿、平阴、惠民、利津、滋阳、邹、泗水、峄、汶上、菏泽、城武、定陶、钜野、郓城、濮、范、茬平、冠、平度、昌邑、金乡、嘉祥、鱼台、禹城、青城、阳信、曲阜、甯阳、滕、阳谷、寿张、曹、观城、朝城、兰山、郯城、聊城、潍、德、东昌、临清、五十一州县。暨德州、东昌、临清、济甯、四卫、东平所屯庄被水被旱被虫被雹被丹被扰地方本年上忙额赋并杂课有差。　　

○庚申。谕军机大臣等、穆图善奏、请募补陕甘绿营兵额。酌撤直隶官兵。及请饬陕甘举行坚壁清野各摺片。前因刘长佑、赵长龄、先后具奏。请撤回调赴甘肃防兵。当经谕令穆图善酌办。兹据奏称、直晋官兵。分防甯夏磴口甯条梁。地当要隘。难遽遣撤。该将军所部无多。不能拨营前往接替。必须先将本省额兵补足。方能遣撤客兵。自系实在情形。甯夏镇绿营兵额约七千人。陕西定边协绿营兵额亦不下千人。自回匪变乱后。甯夏镇标及定边协标存兵均不过百余人。营伍空虚。全赖客兵。藉资捍御。殊非长久之计。左宗棠入甘后。著即将甯夏镇标兵丁查照原额。迅募土著民人入伍。勤加训练。并先会同乔松年将定边协额兵。依法照数补足。以本地粮养本地兵。既免转输之劳。亦系自强之策。况穆图善即须克期进剿。兵勇难久驻河西。甯夏各属及陕西边境。该督抚须自固藩篱。则营额尤当早补。方足以壮声威。著左宗棠、乔松年、认真筹补。以维全局。穆图善现将直隶提标兵二百余名撤回。其余直隶官兵。及精锐右营楚勇。俟营兵招有成数。再行遣撤。即著咨明刘长佑、赵长龄知悉。至坚壁清野。为制贼之要法。陕甘逆氛遍地。受害甚深。若此法一行。则民可稍安。贼无所掠。实为此时急务。第小民可与乐成。难与图始。必须善为劝谕。方能一律举行。著左宗棠、乔松年、迅饬地方官实力兴办。不得畏难苟安。各路统兵诸臣。剿办贼匪。是其专责。若堵御不力。任贼窜扰。仍至蹂躏地方。则穆图善等不能辞咎也。穆图善另摺奏、请饬催四川等省月饷。已谕令崇实等迅解。所请调金顺来营一节。著俟甯夏将军印务接署有人。再行酌量办理。又片奏、请饬黑龙江先期拨兵二百名。亦谕令特普钦照数挑拨。俟此项兵丁到营后。穆图善即将存营老弱量加裁汰。以节糜费。将此由六百里各谕令知之。　　

○又谕、穆图善奏、马队不敷分拨。请饬黑龙江挑派兵丁。以资防剿等语。黑龙江马队。前经穆图善陆续送回甲缺三百五十副。咨明该省按数挑补。现在穆图善所部马队。遣撤甚多。自应赶紧添拨。著特普钦即于该营送回甲缺已经挑补之兵丁内。先期挑派二百名。备齐军装。以便穆图善委员迎提。特普钦务须择其年壮力强实在可用之兵。应拨前赴。毋得以羸弱充数。徒糜饷项而误师行。将此由五百里谕令知之。　　

○又谕、穆图善奏、军营需饷。万分紧急。请饬四川等省遵照奏案拨解一摺。穆图善军营。奏定月饷十五万两有奇。原系核明每营兵勇若干。每月需饷若干。不容稍有缺乏。乃自上年正月起。至十二月止。四川省丝毫未解。两淮湖北山东山西陕西等处。通共解到银四十万两零。下欠未解银一百十余万两。积欠饷银。尚不在内。现在该将军所部各营兵勇。一年之久。仅领过三个月饷银。包头磴口两处采办米面。积欠价银。约计在三四十万两之数。山西碾运仓谷。至今并未报解。当此边防吃紧。饥卒待哺嗷嗷。所奏自是实在情形。著崇实、骆秉章、谭廷襄、曾国荃、阎敬铭、赵长龄、乔松年、丁宝桢、各遵照奏案。每月应解该营饷银若干两。迅速拨解。并著曾国藩、赵长龄、各转饬两淮盐运使河东道等处。遵照奏定章程。按月拨解。源源接济。俾收士饱马腾之效。不准稍有延误。库克吉泰片奏、请提用山西前解新疆饷银二万六千两等语。此项饷银。现存大同府库。听候批解。该将军行营需饷孔亟。著赵长龄迅饬拨解。以济要需。毋稍延缓。将此由五百里谕知曾国藩、崇实、骆秉章、谭廷襄、曾国荃、阎敬铭、赵长龄、乔松年、并传谕丁宝桢知之。　　

○暂署湖广总督谭廷襄奏。捻匪回窜。防兵单薄。设法移拨。力顾汉镇。以卫省垣。得旨、贼既趋重下游。即著酌度情形。相机剿办。并著懔遵前旨。会商曾国荃严檄各军。合力追剿。以期聚歼。毋任旁窜。　　

○辛酉。祈谷于上帝。遣惇亲王奕誴恭代行礼。
  </div>
  <div class="pagination">
   <a href="清实录同治朝实录_page275.html">
    上一页
   </a>
   <span>
    ...
   </span>
   <a href="清实录同治朝实录_page271.html">
    271
   </a>
   <a href="清实录同治朝实录_page272.html">
    272
   </a>
   <a href="清实录同治朝实录_page273.html">
    273
   </a>
   <a href="清实录同治朝实录_page274.html">
    274
   </a>
   <a href="清实录同治朝实录_page275.html">
    275
   </a>
   <span class="current-page">
    276
   </span>
   <a href="清实录同治朝实录_page277.html">
    277
   </a>
   <a href="清实录同治朝实录_page278.html">
    278
   </a>
   <a href="清实录同治朝实录_page279.html">
    279
   </a>
   <a href="清实录同治朝实录_page280.html">
    280
   </a>
   <a href="清实录同治朝实录_page281.html">
    281
   </a>
   <span>
    ...
   </span>
   <a href="清实录同治朝实录_page277.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
