<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1501 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1501 页/共 1860 页
  </h1>
  <div class="content">
   ○礼部议覆、河南学政邵洪奏称、岁试四五等生员。乡试应入场对读。其中如实系老病。及武生全无文理者。不便听其滥充。请照例罚赎。四等罚银三两。五等罚银六两。解交藩司。雇充对读。并请于临场考选誊录字画时。兼取略晓文义者。分别记名。以备雇充对读。应如所奏。再查各省办送对读。向不咨部。难以稽核。请通行各省学政。于每届乡试时。将四五等生员。实入场对读若干名。并解缴罚赎银若干名。分别造册报部。从之。　　

○旌表守正被戕湖北郧县民蓝士芳妻胡氏。　　

○丁酉。谕军机大臣等、据萨载奏、开放顾家庄引渠。分洩运中河水、畅达入黄情形一摺。内称测量顾家庄地势。河水高于引渠五尺。即将该引河于六月十八日开放。原挖口门十丈。开放后、复刷宽十余丈。口门水深一丈三尺余寸。分洩入黄。约有三四分。不特上游来水易消。而下游运中河。数日之内。消水三尺余寸。溜势平缓。江广粮船渡黄入口。挽运甚易。该处引河分洩得力。已著成效。苐口门过宽。日久恐致掣动全河。今将两坝头用料裹护、相机进占等语。看来该处引渠。分洩上游漫口之水。甚为得力。其口门虽逐渐刷宽。即使掣动全河之势。由此归入旧黄河。直注入海。亦无不可。如此则兰阳现开之引河。尽可从容筹办。毋庸再派邻省人夫。致滋纷扰。若如萨载所奏、将坝头裹护进占。收窄口门。转恐分洩不能通畅。有碍去路。著传谕阿桂、令其通盘酌量情形。一面据实具奏。一面知照办理。再本日毓奇奏到迎催浙江帮船。于六月十五日。全数巳过济宁。其八牐以至济宁纤道桥梁。间有冲蛰之处。饬令承修各员。随时抢护修补。重运北上。俱属稳速等语。东省粮艘经由。一切筹备桥梁纤道。均属妥协。现在运中河之水。日渐消落。挽运尤易为力。将来重运全数扺通。尚能副常年限期。所有毓奇、及该道沈启震、及东省承办各员。料理尚属妥速。并著阿桂查明在事实系出力人员、应行议叙者。即奏请议叙。至豫省挑挖引河工程。昨又宽予期限。直至冬春之间竣事。甚属从容。今阅本日萨载所奏情节。是豫省雇募人夫。自足敷用。竟可不必复借资邻省。著传谕郑大进、所有从前雇备协济人夫五千名。即行停止。毋庸前往。萨载、毓奇等原摺。俱著钞寄阿桂阅看。将此由六百里一并谕令郑大进、萨载、李奉翰等知之。　　

○又谕、据毕沅奏、接据朱椿咨会、查缴回民海富润、经本书籍。并未转行查办。恭候谕旨遵行一摺。所奏未免过迟。陕甘回民甚多。其安分守法者。传习经卷书籍。由来已久。断无查办之理。毕沅既见及此。即应据实陈奏。方不愧封疆大臣实心任事之道。乃直待朕降旨、始行遵办。岂有伊所见及之事。朕转不能洞悉其应办与否乎。毕沅此奏。明系有心观望。以文饰其具奏迟延之故。其藉词取巧。实为朕所鄙笑。将此谕令知之。　　

○吏部奏、捐复人员。有汇奏诣旨、及州县以上带领引见之例。惟缴银上库。向无定限。请嗣后凡奉旨准捐人员。吏部知照户部。查明该员原任、有无未完官项。统以奉旨之日始。限三月内、将捐项上库。俟上库知照到日。州县以上、再行带领引见。佐杂等官、注册铨补。如逾限者。扣除不准捐复。报闻。　　

○戊戌。谕、前据明亮等参奏迪化州知州德平等。自乾隆三十九年以后。俱有采买粮石、侵蚀银两之事。当经降旨派令刑部侍郎喀宁阿、前往乌噜木齐、会同明亮查办。据喀宁阿等查明德平、瑚图里等各犯。经手采买、侵吞银两属实。并索诺木策凌、历年在都统任内。俱有收受德平等银两礼物之事。当即降旨将案内各犯革职查抄。并派侍郎福长安、驰往盛京。将索诺木策凌、拏解行在审讯。喀宁阿亦将各犯解到。当交军机大臣、会同行在刑部审拟。复命行在大学士九卿等、会审定拟具奏。兹据大学士九卿等审讯德平、瑚图里等、侵吞银数。自数万两至数百两不等。其索诺木策凌收受馈送银两。始犹畏罪狡赖。及再四严鞫。自行供认。将瑚图里等、分别斩绞立决监候等因。请旨定夺。上年甘省冒赈一案。办理甫毕今复查出乌噜木齐侵蚀采买粮价之事。本应从重究办。因去岁甘省冒赈案犯较多。加恩将二万两以上者斩决。一万两以上者监候。入于情实。一千两以上者、临时分别请旨。所以区分情罪。法至宽也。今此案亦因冒赈案内查出。事同一例。所有瑚图里一犯。在宜禾县任内、侵蚀银三万三千余两。又复查出亏空库项数万余两。实属法无可贷。瑚图里、著即处斩。其子、亦照上年甘省侵冒案内、数在四万两以上各犯之例。俱发往伊犁充当苦差。其年未及岁者。交刑部监禁。俟及岁时、再行发遣。邬玉麟、系缘事发遣新疆人犯。在都统衙门夤缘办事如幕宾。胆敢向各州县交结勾通。私纳贿赂。所得赃私至三千余两。情节甚为可恶。王老虎、郭子、系索诺木策凌管门家人。私向德平等勒索银两、至千余两之多。复敢代为伊主承认收受各属员银两礼物。希图为伊主卸罪。尤属狡诈不法。邬玉麟、王老虎、郭子、俱著如议即行处绞。索诺木策凌、所拟斩决之罪。姑从宽改为应斩监候。秋后处决。仍著福长安、同刑部堂官、押带至行刑处所。令其看视王老虎、郭子等正法。俾知狡供承认。徒罹国宪。究不能为伊宽其罪也。其余侵蚀银一万两以上之德平、伍彩雯、王喆、及侵蚀银一万两以下之徐维绂、傅明阿、木和伦、张建庵、俱依拟应斩监候。秋后处决。交刑部存记。届期请旨分别办理。　　

○己亥。谕军机大臣等、据郑大进覆奏、代雇豫工人夫、遵旨停止一摺。此事在豫省。则以帮夫为急。在直隶山东等省。则以办夫为难。从前阅伊等所奏情节。朕早经料及。是以节次降旨。谕令李奉翰、韩鑅等、即在本省尽数雇募。今直隶已经受雇之夫。相隔月余、尚未起身。则可知小民裹粮远涉。俱非乐从。果不出朕之所料。又本日明兴奏到摺内、亦称各村庄可以佣作之人、俱不愿受雇。现在饬令委员。将曹县境内、应行挑挖工程。先尽力赶办。俟夫役渐增。再将豫省工程、协助施工等语。所奏亦属实在情形。只可如此办理。至从前白露节间完工一说。朕揣度情势。届期断不能蒇事。故屡次降旨、宽限至明春桃汛以前。亦不为迟。今立秋已逾数日。转瞬白露。该省工程。尚未据奏报分数。即使此时各省人夫齐集。白露以前。亦断无依期完竣之理。著传谕阿桂、李奉翰等、务遵照谕旨。在本省陆续雇募人夫。从容办理。总期于引河深浚。堤工坚实。不妨略迟其期。总以开放时、掣动大溜、引归正河为要。昨御制助夫诗一首。著钞寄郑大进、李奉翰、韩鑅、富勒浑、明兴等阅看。郑大进等原摺。亦一并钞寄阿桂阅看。将此由六百里各谕令知之。　　

○御制助夫诗曰、青龙冈无望。因之议改弦。兰阳至商邱。议将引渠穿。南堤外筑堤。导河可归川。舍此别无策。遑论弃民田。然此实为民。事当轻重权。惟是西至东。百六十里绵。工钜用夫多。大吏剌手难。因之思助夫。入告飞章连。而我思长计。此事恐未然。齐有被灾区。工代赈可焉。直隶本无灾。民谋食弗艰。虽与之雇值。安土怯往还。且有吏押去。是无罪受愆。因忆。古兴工。率用民力全。何曾与雇值。长城今目前。本朝俱动帑。爱民家法传。仍犹恐累民。人情率重迁。亟命相酌商。可已则已旃。工钜不可停。民劳更所怜。不应因爱民。却致劳民间。展转反侧筹。为君难一端。更思助夫议。盖因期迫煎。伏秋汛总过。何必不可延。设再展其期。徐为工自坚。而亦可减夫。邻助庶无烦。然总赖天恩。佑民永安澜。　　

○又谕曰、明兴奏、查明通省亏缺情形、勒限弥补一摺。内称伊到任后。访查通省亏缺。约有二百万两。深为疑惑。曾饬藩司前往盘查。亏短之数、与各州县所禀不符、即参革治罪。嗣据禀覆通省仓库。实祇共亏缺一百三十余万两。系该州县等、陆续竭力弥补。是以亏缺之数、比前较减。似无徇隐。现在复督藩司、勒限一二年内、可弥补完竣等语。如此办理亦可。东省亏空。至二百万两之多。殊出情理之外。国泰、于易简、平日所司何事。其罪益无可逃。已于摺内批示。明兴摺、著钞寄留京办事王大臣、刑部堂官、即监提国泰、于易简、令其阅看、讯供具奏外。所有该省应行弥补亏短之数。著传谕明兴、即按照亏缺多寡。员缺大小。核定限期之远近。统于一二年内。全数弥补。以清帑项。如此办理。已属朕格外施恩。若再不知感惧。上紧实力弥补。则是天良尽丧。自取罪戾。明兴等即据实严参、从重治罪。再不能曲为宽贷矣。　　

○又谕、前经降旨令明亮、将续行查出亏空帑项四万余两之现任奇台县知县窝什浑革职、就近亲提严讯、究拟具奏。现在查出亏空案内瑚图里一犯、经军机大臣、会同行在刑部、审讯确实。降旨将该犯业经正法。其子、亦照上年甘省冒赈案内、侵银四万两以上各犯之例。将年及岁者。发往伊犁充当苦差。年未及岁者。监禁刑部。届期发遣。今窝什浑、胆敢将库存银两任意亏缺。至四万余两之多。亦属法无可贷。著传谕明亮、将该犯严行究讯。录取确供。即照此次瑚图里之例。速行定拟具奏再该二犯侵冒亏空银至十余万两。何以本旗并无财产。其所侵亏银两。想仍在任所藏匿。抑或另有寄顿花费之处。并著明亮访查明确。速行办理。　　

○吏部议覆、山西巡抚农起奏称、新例督抚衙门笔帖式。不准委署地方事务。惟查晋省归化等厅。与蒙古交涉事件甚多。较口内地方不同。必须通晓满文之员。方能办理。请嗣后口外理事各厅缺出。一时如不得人。准以笔帖式暂署。应如所奏。从之。　　

○庚子。谕、前据陈辉祖奏、审拟仁和县已革监生卓天柱、收藏伊先人卓长龄等违碍诗集。照大逆缘坐办理等因一摺。已批三法司核拟具奏矣。此案卓长龄等五犯。如果伊等现存。自应按律问拟。因命军机大臣、将该省解到各诗集。覆加阅看签记。今据签出各书进呈。朕阅其诗集内、语意牢骚。词句违碍。亦不能免。但究系康熙初年之人。且物故已久。所有卓长龄等五犯。著加恩免其戮尸。其余缘坐各犯。俱著一体宽免。至卓天柱于此等诗集。理应早为呈首。乃敢隐匿收藏。殊干例禁。该督等问拟斩决。固属罪所应得。但据该督奏称、该犯两目青盲。未曾见过诗集。著从宽改为应斩监候。秋后处决。余著照该督所奏完结。该部知道。　　

○又谕、朕每岁驻跸热河时。所有补放世袭佐领之拟正、拟陪、列名人员。俱带来引见。补放参领、印务章京、公中佐领、以及百日服满之文武官员。亦俱带来引见。每次令伊等全行来此。在力不足者、不无拮据。嗣后朕驻跸热河时。补放世袭佐领祗令正陪人员、前来引见。列名之人、毋庸前来。倘所拟正陪不公。朕自必降旨、调取列名人员。或列名人员内、有谓都统等定拟正陪不公。情愿前来者、亦听。补放参领、印务章京。祗将拟正者、带来引见。其拟陪者、并不必来。至公中佐领缺出。尽可派员暂署。百日服满之文武官员。引见后、不过归原衙门行走。俱俟朕回銮后、带领引见。著为令。　　

○又谕曰、科尔沁郡王齐默特多尔济无嗣。其扎萨克多罗郡王爵。著伊弟巴勒珠尔承袭。　　

○又谕、理藩院奏、垂扎勒三等台吉。不应承袭。自属照例。但念甫经承袭一次。著加恩令伊子乌尔占扎布、仍承袭三等台吉。乌尔占扎布、倘无劳绩。缺出时、再停承袭。并著为令。　　

○辛丑。谕军机大臣等、前据朱椿奏、查办回民海富润、擕带回字经卷等书一案。以回民素习之经典。该抚辄视为悖逆不法。请旨查办。已属可笑。且自以为急公。不待接奉谕旨。即分咨各直省、一体查办。幸此事朕早虑其滋扰。即降旨通谕各督抚、毋庸办理。现据各督抚纷纷覆奏。俱以接奉谕旨、即停饬属查拏。设皆如朱椿之率行搜查经卷。则各省回民。不胜其扰。更复成何事体耶。朱椿。著再传旨严行申饬并著传谕朱椿、伊此事办理错谬。本应照谭尚忠之例降调。因其初任不谙。又尚为办事起见。其所奏并非若谭尚忠之有意邀誉沽名者比。是以免其议处。嗣后务当准酌事理轻重。留心妥办。副朕委任。若再蹈前辙。冒昧从事。则是自贻伊戚。朕不能再为宽宥也。　　

○又谕、据李奉翰等覆奏、各省帮雇民夫赶紧办工一摺。内称直隶动项雇夫五千名。听其委员管送来工。即一面札令毋庸再为代雇等语。直隶代雇之夫。前据郑大进奏报、现在尚未起身。业经降旨、令其飞饬停止矣。且豫省挑挖引河工程。断不能于白露节间、依期完竣。已屡经降旨、缓至明春桃汛以前蒇事。训谕甚为明切。李奉翰等、遵照节次所奉谕旨。就本省雇觅人夫。尽可按照展限、从容办理。何复以直隶等省帮雇人夫、哓哓陈奏。看来伊等于办理此事。拘泥畏葸。茫无主见。其于各省办夫情形。亦全未计及。而惟令人分过帮助。是以令大学士公阿桂、前往豫工督办。现在阿桂已于本日自京起程。伊到工后。自能主持一切。至于开放引河。无论秋汛前。断赶不及。即冬月水落之际。放水亦不能得力。不若于凌汛、桃汛时。酌量开放。然凌汛流澌纷下。尚不如桃汛时、势较平和。水又有力尔时一举成功。最为稳妥。如此则办理人夫。尽可分段通融。又何必张皇急遽乎。著将此由五百里传谕阿桂、令其悉心妥议覆奏。并令李奉翰、韩鑅、富勒浑、郑大进、萨载、明兴、知之。　　

○壬寅。吏部等部议覆、乌什办事大臣工部尚书绰克托等奏称、库车、喀喇沙尔、二城。驻劄典史各一员。承办粮饷诸事。汉人不谙满文。请照乌什、叶尔羌、喀什噶尔、三城例。于京城满洲废员内。拣选二员引见。给以主事衔前来。将现在二城典史彻回。应给典史盐菜银。即给新派人员。并照乌什等处例。三年期满更换。其年满之员。仍暂留半年。俟新派人员熟悉、再令回京等语。应如所奏。惟所给盐菜银。应照办粮主事分例给与。其原设办事典史银粮、裁。再发往之员。如能勤职。年满时。亦照例令该处大臣奏明、交部办理。从之。　　

○豁除江苏铜山县、建筑越堤占废田地十三顷十五亩有奇额赋。　　

○癸卯。谕曰、国泰、于易简、前在山东抚藩任内。朋比营私。国泰身任封疆。勒派通省属员。婪索得赃。数至累万。于易简系大学士于敏中之弟。加恩用为藩司大员。乃一味逢迎阿附。及朕降旨令其来京、面加询问。伊甘蹈欺罔。不肯实言。并令军机大臣、详加开导究诘。伊始终为之庇护。昨经御史钱沣参奏。命和珅、刘墉等、前往查审。赃私败露。依律问拟斩候。复命大学士九卿等会核。请旨即行正法。维时以六月停刑从宽仍改为应斩监候。兹又据明兴奏、查办山东各属亏空。竟至二百万两之多。实堪骇异因命留京办事王大臣等、将明兴查办东省亏空奏摺。令国泰、于易简、阅看。讯供具奏。据国泰、于易简、同供自乾隆三十九年。因办理王伦逆案。有豫备守城、不准开销之项。各州县因公挪移、致有亏空等语。王伦滋事之案。办理不及一月。即使因公挪移。何致有二百万两之多。况伊等身为抚藩。如果查系实在公用挪移。即应据实奏明。朕必降旨加恩准其报销。若系州县藉词侵冒。亦应据实严参治罪。乃国泰、于易简、但知罔上行私。通同舞弊。而于属员亏空帑项。概置不问。其罪实与王亶望、蒋全迪、相埒。即立予弃市。原所应得。但尚有王伦一案。藉词卸罪。较之王亶望等、又可略宽一线。国泰、于易简、著加恩赐令自尽。派侍郎诺穆亲、前往宣旨监看。并将此通谕中外知之。　　

○谕军机大臣等、据阿桂覆奏、接奉谕旨赴工遵办。及奏报起程日期一摺。内称霜降以后、若未能一律完竣。即奏请展限。据臣愚见。亦断不至桃汛以前。即可告蒇等语。在阿桂之意。以要工早得竣事。可以仰慰朕怀。但朕前降旨内、所有明年桃汛前开放引河之说。非专为阿桂等办理此事。宽其期限。向闻开放引河。必当借水长时。刷沙奔壑。方为有力。若开挑完竣。在冬月水敛之时。放水恐不能得力。未必如凌汛桃汛时、酌量开放之稳。而凌汛水势、尚带冰凌。又不如桃汛时之开放顺畅。更为得力。况从前阅阿桂等开放引河摺内、尚称稍迟数日、蓄高水头。则开放时、有一泻千里之势。可以掣动大溜等语。此一定不易之理。岂可于冬月水落之候、轻易从事乎。阿桂到工后。当与李奉翰等、悉心体访。酌量情形。再行据实具奏。将此由五百里传谕阿桂、并谕李奉翰等知之。　　

○又谕曰、农起奏查阅盐池情形一摺。内称本年入夏以来。晴雨调匀。新盐丰旺。现在堆贮新盐。已敷一年之用。此后尚有数月之期。可冀加倍丰收。一切召商承办各事宜。统俟九月场工完竣。会同陕西、河南、抚臣。核计成本。遵旨另行调剂妥议等语。该省产盐丰旺。为二十余年来仅有之事。览奏殊为欣慰。但摺内所称核计成本、调剂妥议之处。该抚虽尚未奏明。朕揣度其意。似为加价起见。此断不可。商人承办盐觔。每以成本重大。配运维艰。恳请加价。冀图得利。但商人多一分利息。即小民多受一分朘剥。况产盐丰旺。雨水调匀。其浇晒刮收等事。亦较易为力。其盐价祇当议减。不得议增。著传谕农起将来与陕西、河南。各省会议时。务须遵旨妥办。以副朕惠爱元元之至意。　　

○甲辰。命续缮四库全书三分。分庋文汇、文宗、文澜阁。谕、朕稽古右文。究心典籍。近年命儒臣编辑四库全书。特建文渊、文溯、文源、文津、四阁。以资藏庋。现在缮写头分告竣。其二三四分。限于六年内、按期蒇事。所以嘉惠艺林。垂示万世。典至钜也。因思江浙为人文渊薮。朕翠华临莅。士子涵濡教泽。乐育渐摩。已非一日。其间力学好古之士。愿读中秘书者。自不乏人。兹四库全书。允宜广布流传。以光文治。如扬州大观堂之文汇阁。镇江金山寺之文宗阁。杭州圣因寺行宫之文澜阁。皆有藏书之所。著交四库馆、再缮写全书三分。安置各该处。俾江浙士子。得以就近观摩誊录。用昭我国家藏书美富、教思无穷之盛轨。至前者办理四库全书。考募各誊录。皆令自备资斧。五年期满。给予议叙。至为优渥。但人数众多。未免开幸进之门。且现在议叙者、尚虞壅滞。若因此致碍选途。又非朕策励人才之本意。此次续缮四库全书三分。俱著发给内帑银两。雇觅书手缮写。在钞胥等受值佣书。自必踊跃从事。而书成不致滥邀议叙。亦于铨政无碍。所有应办各事宜。及添派提调校对等官。著交四库全书馆总裁、悉心妥议具奏。以副朕振兴文教、嘉与多士之至意。　　

○又谕、承德府属平粜余米。业经展粜三千石。以资接济。兹恐民食尚有不敷。著再加恩平粜一千石。以副朕轸恤穷黎至意。　　

○又谕、各省督抚、每逢年节、及朕万寿、呈进贡物。原以联上下之情。在伊等本任养廉、原属优厚。除赡给身家。及延请幕宾支用外。出其赢余、备物申悃。固所不禁。而伊等之升迁倚任。则全不系乎此也。从前尹继善、梁诗正、高晋诸人。或由封疆简任纶扉。或由卿贰晋参密勿。伊等并不以贡献见长。此天下所共知。亦屡以申谕矣。即如李侍尧、久任总督。其所办贡物。较他。人为优。但实因其才堪任事。是以简畀封疆。前以收受矿课盈余。一经发觉。朕即治以应得之罪。未尝稍事姑容。适有上年苏四十三之事。军务倥偬。一时不得其人是以弃瑕录用。令其自效。然仅予以三品顶带署理总督、以赎前愆。自莅任以来。查办监粮冒赈一案。不避嫌怨。积弊一清。实不负朕加恩复用之意。是以昨始降旨、赏还现任项带。并非因从前呈进贡物较优、叠邀恩眷也。至国泰在山东巡抚之任。其所办贡物。亦较他人为优。伊小有聪明。办事尚属勇往。朕本欲造就其材。因伊所进过多。屡加当面训饬。上年伊父文绶获罪。发往新疆效力。伊奏请捐廉四万两。为伊父赎罪。朕以国泰果能实力察吏安民。即可为父干蛊。但罚彼父而不及彼。初不料其公然勒派属员。毫无顾忌。昨经御史钱沣参奏。命和珅、刘墉等、前往查审得实。复命大学士九卿核奏。依律问拟斩决。尚加恩改为监候。兹又据明兴、查出通省各州县亏空库项。竟有二百万两之多。则国泰之罪。更无可逭。昨已明降谕旨赐令自尽。何尝以国泰平日用心贡献。遂可邀恩幸免耶。至于易简、系大学士于敏中之弟。由微员加恩用为藩司。藩臬大员。原系帮助巡抚办事之人。理应秉公守正。遇有督抚贪惏败轨之事。自当据实直陈。乃于易简经朕面询国泰款迹。复令军机大臣开导究诘。伊竟始终掩饰。甘蹈欺罔。则国家亦安用此藩司为耶。是以一并赐令自尽。以昭惩儆。总之督抚大吏。惟当正已率属。洁清自矢。庶不负察吏安民之任。若专以进献为能事。已非大臣公忠体国之道。况又藉名以为肥身之计。督抚取之属员。属员必取之百姓。层层朘剥。闾阎生计。尚可问乎。且督抚呈进方物。原以廉俸有余藉抒忱悃。若仍辗转取之民间。朕又何难明加赋敛。而必假手于督抚。朕必不为也。至藩臬等、承上接下。尤当秉公持正。毋稍存依阿苟且之见。今因办理国泰一案。特降谕旨。再行明切晓谕。各省督抚藩臬等、其各仰体朕意。毋蹈覆辙。以副朕用人行政、明刑止辟之至意。将此通谕中外知之。　　

○谕军机大臣等、本日据明兴覆奏运河情形一摺。内称从前查看运道。见南阳、昭阳、微山、各湖水色。均系清水。曾询问该处地方官。据称湖西本有前明运河一道。去岁南阳、昭阳、微山、各湖。积水本多。水势甚旺。足以敌黄。黄水由湖西边即已南注。并未入湖。故湖水仍清。不致淤垫湖身。又前明旧运河尾、直至江南、始与中运河相会。故黄水在东境、并未入运。其运河间有漫没。乃系清水挤逼过高所致等语。若果如所奏。实堪欣慰。但阅从前所进青龙冈漫口下注图内、竟系黄水与湖水连为一片。恐不能无淤垫阻碍之处。再今岁情形。是否与上年相似。朕心深为廑念。著传谕阿桂、到工时。悉心体访。将各该处实在情形。迅速由驿覆奏。并绘图贴说呈览。　　

○乙巳。孝懿仁皇后忌辰。遣官祭景陵。　　

○谕、本日姚成烈奏、遵旨省释回民一摺。内称接据朱椿来咨、当将袁二拏讯。因旋奉谕旨毋庸办理、随将袁二当堂省释等语。袁二、本系安分回民。年已七十。该抚自当即行释放。此事前据朱椿具奏时。朕即降旨通谕各督抚、停其查办。今姚成烈奏、据咨查拏袁二。致年逾七旬之人。无辜受累。可见各省因此滋扰者已不少。皆朱椿办理错谬所致。朱椿虽不致如谭尚忠之徇情邀誉。而其不谙事理轻重。率行分咨查办。冒昧之咎。亦所难辞。朱椿、著交部察议。　　

○又谕、此次东三省、派拨随围人等、前来甚早。距进哨之期尚远。伊等在此等候。未免糜费。著交该将军等、嗣后派拨随围人等。令自七月十九日、至二十三日以内。前至热河。不必早来。至明年朕往盛京。毋庸派拨。　　

○谕军机大臣等、本日据闵鹗元奏、分办浙江海塘料石情形一摺。内称初次所办条石十三万六千余丈。业经全数起运赴浙。其接办之九万六千六百余丈。勒限趱运。扣至明年三四月间。可以一律办完运竣等语。该省所办塘工料物。源源接济。陈辉祖自当督率工员赶紧办理。但未知此时所办工程。究有几分。约于何时可以完竣。著传谕该督、令其确核工段。按日计算。据实奏闻。再从前节次所拨银两。并赔缴查抄各项银两。俱留为海塘之用。将来工程告竣时。是否足敷应用。并著该督详晰确查、开具简明清单、一并覆奏。　　

○又谕、据李侍尧奏、接准军机大臣议覆、俞金鳌奏请、将驼只料草节省银两、拨补节年亏缺公费等因。将现在查办缘由、先行覆奏一摺。内称甘省驼只料草节省银两。历年借动。多未归款。现在饬司行查。尚未据覆。今提臣奏请将此项拨填公费。自必急向兵丁扣饷完缴。是本欲借此项以抵兵欠。转因缴此项而加扣兵饷等语。此言甚通。已于摺内批示矣。此项驼只料草节省银两。如果各标营实贮无亏。方可拨补他项。今既查明积年压欠、未能立时完缴。若因此加扣兵饷。是欲利兵而转以累兵。殊非朕轸恤戎行之意。至此项那垫。因何久未归款缘由。著李侍尧确查覆奏。其节年亏缺公费银两。应如何通融筹画拨补。俾兵丁实沾利益之处。俟奏到时、再降谕旨。将此传谕知之。　　

○丙午。谕、本日福康安奏、续据逃兵张顺等三十六名自行投首。分饬解省办理一摺。所办甚好。此等脱逃兵丁。本系罪应斩决之犯。因事隔多年。不忍概予骈诛。节经明降谕旨、统限二年。准其自首免死。改发新疆。此实朕格外施仁。于无可宽减之中。予以一线生路。伊等稍有人心自无不即行投首之理。惟在地方官家喻户晓。俾人各周知。心无疑惧。则共庆更生。自必亟为投首。即如福康安此次奏报、自首逃兵三十六名。及从前投首之杨子坤等一十九名。统计已有五十余名。可见福康安饬属尽心。设法晓谕。不遗余力。以致伊等皆知乐生免死。不复因循藏匿。福康安办理此事。甚属认真。著交部议叙。至此项逃兵。各省俱有。而自降旨以来。何以奏报投首者、仍属寥寥。各省督抚办理之不善。能勿引以为愧乎。嗣后务再严饬所属。实力奉行。将前后所降谕旨。刊刻发贴。使穷乡僻壤。广为传播。若二年限满之后。仍不投首。则是怙恶不悛。仍不知恩。惮于远迁。一经拏获。罪在不赦。断不能再为曲贷也。福康安原摺、著发钞。并将此通谕知之。　　

○又谕、前据萨载奏、开放顾家庄引渠。分洩运中河水、畅达入黄情形一摺。朕以该处引渠。分洩上游漫口之水。既能得力。即使掣动全河、由此归入旧黄河。直注入海。似亦无不可。因降旨询问该处情形、是否可以如此办理。此朕廑念河防、设为或然之想。今据萨载覆奏、顾家庄所开引河。分洩运中河之水入黄。实为得力。若一经掣动全河。则顾家庄至杨家庄口门。此七十里运道。即不能通行舟楫。必须经由黄河七十里、始行入运等语。此等情节。朕实未知。萨载熟悉彼处情形。据实入告。所办甚是。自应照所议行。朕办理庶务。从不肯丝毫稍执己见。况河工运道。必须亲履其地。目击情形。方能洞悉无遗。此次堵筑漫口。久未完工。朕宵旰勤求。不得不曲为筹画。如果该处情形未便原应据实直陈。不必稍涉回护。方合大臣任事之道。即如豫工需用邻省助夫一节。经朕降旨、宽予限期。至明春桃汛开放引河。其直隶山东雇募人夫。俱停止前往。亦因伊等办理此事。见识实有未到朕自当为之通筹全局。伊等在工言工。任大责重。故见张皇。朕亦不之怪也。所有萨载奏到原摺。及李奉翰、韩鑅、富勒浑、各摺。俱著交行在大学士九卿等阅看。并将此通谕中外知之。　　

○谕军机大臣等、本日据萨载奏、查看青龙冈迤下漫衍之水。逐渐澄淤流入微山湖等因一摺。其所奏情形。俱已览悉。并于摺内详晰批示矣。但阅该督奏到两图、并韩鑅奏到图内、其所绘三湖。自金乡以下。即系清水。而黄水别无南下去路。据称系湖满、顶住黄水、不致直灌等语。则似黄河于金乡以上。即渐次澄淤。以下皆清水矣。而昨日明兴覆奏摺内、则称湖西本有前明运河一道。去岁南阳、昭阳、微山、各湖积水本多。水势甚旺。力足敌黄。是以黄水由湖西边即已南注。并未入湖。又前明旧运河尾、直至江南、始与中运河相会等语。又似黄河被湖水所逼。自行一路至江南始入运河。何以此次萨载、韩鑅、进到图内、并未将旧运河一道、黄水经由南下之处绘入。著传谕萨载、李奉翰、韩鑅、明兴等、查明湖西旧运河、坐落方向。究在何处。其萨载、韩鑅、明兴等、所进三图。究竟以何为准。一并详查声叙。添绘合成一图。贴说据实会奏。勿稍存回护之见。本日进到各图、及昨明兴所进之图、一并发去。将此由五百里传谕萨载等、并谕阿桂知之。　　

○丁未。工部奏、坛庙工程、及祭祀陈设事宜。向系工部会同太常寺办理。两处会同。徒滋纷扰。不若分款承办。以专责成。请嗣后修葺工程、庋置幄次、悬挂望灯等事。归工部。其糊饰、拂拭、陈设等事。归太常寺报闻。　　

○戊申。予故原任福建巡抚杨魁致祭如例。　　

○已酉。谕、礼部具题本年八月十五日。京师月食。百官朝服齐集太常寺、行救护礼一本。虽系照例具题。但日月薄蚀。究非经行常度。向来朕遇此等事。皆于宫中素服拈香、行救护礼。百官齐集救护。亦应素服将事。以合奏鼓之义。嗣后如遇日月食。虽当应穿朝服之期。亦著用素服行礼。著为令。　　

○命馆臣编辑河源纪略。谕、今年春间、因豫省青龙冈漫口、合龙未就。遣大学士阿桂之子乾清门侍卫阿弥达、前往青海。务穷河源。告祭河神。事竣复命。并据按定南针绘图具说呈览。据奏、星宿海西南有一河。名阿勒坦郭勒。蒙古语阿勒坦、即黄金。郭勒、即河也。此河实系黄河上源。其水色黄。回旋三百余里。穿入星宿海。自此合流至贵德堡。水色全黄。始名黄河。又阿勒坦郭勒之西。有巨石高数丈。名阿勒坦噶达素齐老。蒙古语噶达素、北极星也。齐老、石也。其崖壁黄赤色。壁上为天池。池中流泉喷涌。酾为百道。皆作金色。入阿勒坦郭勒。则真黄河之上源也。其所奏河源。颇为明晰。从前康熙四十三年。皇祖命侍卫拉锡等、往穷河源。其时伊等但穷至星宿海。即指为河源。自彼回程覆奏。而未穷至阿勒坦郭勒之黄水。尤未穷至阿勒坦噶达素齐老之真源。是以皇祖所降谕旨。并几暇格物编、星宿海一条。亦但就拉锡等所奏、以鄂敦他腊为河源也。今既考询明确。较前更加详晰。因赋河源诗一篇。叙述原委。又因汉书河出昆仑之语。考之于今。昆仑当在回部中。回部诸水。皆东注蒲昌海。即盐泽也。盐泽之水。入地伏流。至青海始出。而大河之水独黄。非昆仑之水、伏地至此、出而挟星宿海诸水为河渎而何。济水三伏三见。此亦一证。因于河源诗后。复加按语。为之决疑传正。嗣检阅宋史河渠志、有云河绕昆仑之南、折而东、复绕昆仑之北诸语。夫昆仑大山也。河安能绕其南、又绕其北。此不待办而知其诬。且昆仑在回部。离此万里。谁能移此为青海之河源。既又细阅康熙年间、拉锡所具图。于贵德之西、有三支河。名昆都伦。乃悟昆都伦者、蒙古语谓横也。横即支河之谓。此元时旧名。谓有三横河入于河。盖蒙古以横为昆都伦。即回部所谓昆仑山者、亦系横岭。而修书者不解其故。遂牵青海之昆都伦河、为回部之昆仑山耳。既解其疑。不可不详志。因复著读宋史河渠志一篇。兹更检元史地理志。有河源附录一卷。内称汉使张骞道西域。见二水交流。发葱岭。汇盐泽。伏流千里。至积石而再出。其所言、与朕蒲昌海即盐泽之水、入地伏流意颇合。可见古人考证。已有先得我心者。按史记大宛传云、于阗之西。水皆西流注西海。其东、水东流注盐泽。潜行地下。其南、则河源出焉河注中国。汉书西域传于阗国条下所引亦同。而说未详尽。张骞既至蒲昌海。则或越过星宿海。直至回部地方。或回至星宿海。而未寻至阿勒坦郭勒等处。当日还奏。必有奏牍。或绘图陈献。而司马迁、班固、纪载。弗为备详始末。仅以数语了事。致后人无从考证。此作史者之略也。然则武帝纪所云昆仑为河源。本不误。特未详伏流而出青海之阿勒坦噶达素、而经星宿海、为河源耳。至元世祖时。遣使穷河源。亦但言至青海之星宿海。见其有泉百余泓。便指谓河源。而不言其上有阿勒坦噶达素之黄水。又上有蒲昌海之伏流。则仍属得半而止。朕从前为热河考。即言河源自葱岭以东之和阗、叶尔羌诸水、潴为蒲昌海。即盐泽。蒙古语谓之罗布淖尔。伏流地中。复出为星宿海云云。今覆阅史记汉书所纪河源。为之究极原委。则张骞所穷。正与今所考订相合。又岂可没其探本讨源之实乎。所有两汉迄今。自正史以及各家河源辨证诸书。允宜通行校阅。订是正讹。编辑河源纪略一书。著四库馆总裁、督同总纂等、悉心纂办。将御制河源诗文。冠于卷端。凡蒙古地名人名、译对汉音者。均照改定正史。详晰校正无讹。颁布刊刻。并录入四库全书。以昭传信。特谕。　　

○御制河源诗曰、惟岳曰有五。惟渎曰有四。四渎河居一。宏功赞天地。金堤护九曲。迩年每有事。瓠子计已竭。灵源致虔祭。因遣侍卫往。穷源命必至。归来新图呈。旧图称未备。旧云星宿海。便即河源是。叶蒙古谓鄂敦。鄂敦星宿谓。此固非差讹。然河其南寄。因更向西行。溯洄川益邃。色赤作黄金。别流无敢厕。询以蒙古名。曰阿坦郭勒。叶阿坦谓黄金。郭勒则河义。更西得巨石。询蒙古名字。阿坦噶达素。北极星名意。司水见道经。不约今古契。再上则赤壁。壁端天池积。叶酾泉作金色。真源信无二。山土胥金色。更无林木翳。东南流折北。屈注三百里。叶穿星宿海东。色微淡以易。东至贵德堡。遂作纯黄色。叶向称星宿源。亦未大差致。集林云有人。见妇浣纱异。张骞支机石。更述荆楚记。或到星宿海。傅会传奇伪。统天一所生。轩图旨早示。考订志其详。惟吁安澜赐。　　

○御制河源按语曰。按班固汉书张骞传。天子使穷河源。其山多玉石采来。天子按古图书。名河所出山曰昆仑云。而固赞又谓骞使大夏之后穷河源。恶睹所谓昆仑者乎。故言九州山川。尚书近之。于是邓展遂谓河源出于积石。是皆拘墟未见颜色之言。盖千古以上。中国以外。纪载已舛。言语不通。而欲定其确实。何异北辕适越。考元史始有星宿海之名。而以为河源。元。蒙古也。鄂敦、即星宿。彼时讹译为火敦。则汉人不通蒙古语耳。此亦近之。今则更溯以上。遂得真源。然昆仑之语。亦不为无因。盖昆仑、在今回部中。回部诸水。皆东注蒲昌海。即盐泽也。盐泽之水。皆入地伏流。至青海始出。则星宿海诸水皆是也。而大河之源。独黄色为灵异。更在星宿海之上。非昆仑之水。伏地至此以出、而挟星宿海诸水、为河渎而何。济水三伏三见。此亦一证矣。独汉书所云采玉。则因昆仑出玉。未免牵就。询之阿弥达。则称河源皆土山无石。无石安能有玉。夫非精通蒙古语、及汉书、更问之亲履其地之人。率欲定此事体大而地远理博之事。不亦甚难乎。于甚难而得决疑传正。亦一大快也。御制读宋史河渠志曰、予既问之往祭河源之侍卫阿弥达。明悉河源在星宿海之西。亦既系之诗而按以语矣。因取宋史河渠志观之。宋史、元托克托等所修也。以蒙古人、言蒙古地名。尚有蹖舛失真者。则以蒙古人不深明汉文。宜其音韵弗合。名不正而言不顺。以致纪载失实也。其所译哈喇海齐必勒呼兰伊拉齐之类。皆不合今蒙古语。非不合也。蒙古语犹是。其音译汉文则差也。兹姑弗论。独所称绕昆仑之南折而东。又云复绕昆仑之北。自贵德西宁之后云云。贵德、即元之贵德州。而今之河州之地也。西宁则仍西宁。此其间、焉有所谓昆仑者乎。夫昆仑自在回部。离此将万里。谁能移于此为河源。细究其义。盖修河渠志者。或曾读汉书武帝记。因牵强为之辞。不知以讹传讹。益增人不信耳。既又细阅康熙年间拉锡所具图。于贵德之西。有三支河。其名昆。都伦。乃恍然大悟。昆都伦者、蒙古语谓横也。横即支河之谓。此盖元时之旧名。谓有三横河入于河。而修书者不解其故。遂阑入回部之昆仑山、以证汉武之事耳。然蒙古谓山横者曰昆都伦。或者张骞曾到回部之昆都伦。以及蒲昌盐泽。谓为河源。则是与予所云、不约而同。而要之究未明其入地伏流、为星宿海上之河源也。既解其疑。不可以不详志。如是则陶渊明所谓不求甚解者。为可行乎。为不可行乎。　　

○御制河源简明语曰、予既为河源诗。并按语。既读宋史河渠志有文。命辑河源纪略有谕。兹以体大物博。考今证古。不无费辞。虽彼此细勘事则明。恐毫厘稍差义乃紊。兹为简明之语。庶因提要而便览。盖河源究以张骞所探蒲昌海盐泽、及汉武所定昆仑为是。虽山海经、水经注、皆略具其说。山海经、刘歆称伯益所著。本无所据。水经注、则桑钦、郦道元、皆张骞后人、实祖其说而广之、以致于烦文。且昆仑在回部。原出玉也。独未明揭伏流至青海、于阿勒坦噶达素之天池而出耳。历唐宋以至元。乃有鄂敦淖尔为河源之语。鄂敦为蒙古语。汉语即星宿海也。彼时虽未考至天池。而中国之河源。实由此颇见梗概矣。溯伏流以至蒲昌海盐泽。非河源而何。星宿海亦盐泽之伏流。至青海而出为清水。黄河挟之以流。始为微淡。后为纯黄。是二水本一源。至中国出地为二色。而终归于一。若夫曲折纤细。则见近所为诗文、及纪略之书。独叙其简明崖略如此。　　

○军机大臣等奏、一统志内甘肃之归德所、今改为贵德所。其西宁县属归德所县丞。并归德营游击。应交吏兵二部、均改为贵德。以昭画一。报闻。　　

○庚戌。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十



大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。七月。辛亥。谕、前以太庙尊藏列朝宝册。系随时镌造。玉质颜色。不能一律整齐。特命英廉、福隆安。将和阗贡王。慎选良工。敬造列朝宝册一分。以奉太庙。其旧藏之宝册。恭送盛京太庙尊藏。以昭祖宗功德之成于万代。意深远也。今据将列朝宝册。敬谨镌造完成。奏闻请旨。朕维我国家受天庥命。列圣朝承。玉检金绳。虔申对越。自朕躬继序以来。仰荷上苍眷佑。中外蒙休。迄今年逾古稀。日理万几。孜孜不倦。无日不以敬天勤民为念。皆祇承祖宗之彝训。永维余庆。笃念前徽。所有此项镌成宝册。本年孟冬时享。阅视祝版之日。著礼部堂官。敬谨安设中和殿。俟朕亲加阅视后。次日。于朕行礼以前。先派宗室亲王。赍捧供奉。一切应行仪注。俱照升祔之礼。并著该衙门。先期详议具奏。其旧藏一分宝册。仍照前旨。于明岁敬诹吉日。再行简派皇子、恭送盛京太庙尊藏。以志文谟武烈、显承佑启之盛。　　

○左副都御史觉罗巴彦学奏、乡会试头场论内。易藏关节。请移置二场经文后。将二场排律诗、移置头场制艺后。主考、同考等官。于头场卷阅荐毕。始分阅二三场。既阅二三场卷。即不得复荐头场。得旨、此奏深切时弊。依议行。
  </div>
  <div class="pagination">
   <a href="清实录乾隆朝实录_page1500.html">
    上一页
   </a>
   <span>
    ...
   </span>
   <a href="清实录乾隆朝实录_page1496.html">
    1496
   </a>
   <a href="清实录乾隆朝实录_page1497.html">
    1497
   </a>
   <a href="清实录乾隆朝实录_page1498.html">
    1498
   </a>
   <a href="清实录乾隆朝实录_page1499.html">
    1499
   </a>
   <a href="清实录乾隆朝实录_page1500.html">
    1500
   </a>
   <span class="current-page">
    1501
   </span>
   <a href="清实录乾隆朝实录_page1502.html">
    1502
   </a>
   <a href="清实录乾隆朝实录_page1503.html">
    1503
   </a>
   <a href="清实录乾隆朝实录_page1504.html">
    1504
   </a>
   <a href="清实录乾隆朝实录_page1505.html">
    1505
   </a>
   <a href="清实录乾隆朝实录_page1506.html">
    1506
   </a>
   <span>
    ...
   </span>
   <a href="清实录乾隆朝实录_page1502.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
