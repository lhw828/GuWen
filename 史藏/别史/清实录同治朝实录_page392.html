<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 392 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 392 页/共 505 页</h1>
    <div class="content">
○调浙江处州镇总兵官吴鸿源为温州镇总兵官。温州镇总兵官方友才为处州镇总兵官。　　

○以内阁学士王祖培为广东乡试正考官。翰林院编修谢维藩为副考官。陈振瀛为广西乡试正考官。山西道御史马相如为副考官。国子监祭酒宝森为福建乡试正考官。翰林院编修刘曾为副考官。　　

○以救援主将不力。革浙江署游击副将秦继南职。把总池奇观、池鼎泰、外委郑凤韬、革职讯办。　　

○戊寅。遣官祭关帝庙。　　

○谕内阁、委散秩大臣公承志、著更名承霈。　　

○谕军机大臣等、左宗棠奏、官军荡平贼濠。截剿窜回获胜。并花定等处剿贼情形各摺片。金积堡踞匪。经刘锦棠督队进攻。该逆出巢抗拒。我军分路攻击。立将贼濠平毁。其西窜大坝分水岭三关劫粮之贼。又经我军击退。即著左宗棠饬令刘锦棠、联络金顺、张曜、派出各军。乘贼势穷蹙之时。分投截剿。毋令他窜。花定等处贼匪。经金运昌派提督王凤鸣击剿获胜。复亲督队伍。将金积堡附近贼垒攻破。并著饬令金运昌乘此声威。迅速进剿。毋稍松劲。金积一贼堡耳。即云巢坚粮足。何以顿兵如许之久。屡攻未下。本日据奏中路南路均获胜仗。未知贼势若何。殊深廑系。李鸿章指日抵陕。秦陇交界处所。已谕扼要分扎。该大臣惟当振刷精神。严檄刘锦棠等乘胜进攻。一面饬南路各军。埽荡而西。进规河狄。使贼彼此不能相顾。迅奏肤公。毋得日久迁延。老师糜饷。至该大臣各营后路。既有淮军进扎。左宗棠尤当与李鸿章和衷共济。各泯畛域之见。俾两省联为一气。庶防剿合筹。更资得力。浙江温州镇总兵方友才、昨已调补处州镇总兵。据英桂奏称、该员自简放温州镇总兵后。已届四年。尚未到任。方友才系左宗棠保举之员。是否在陕甘军营剿贼。即著左宗棠查明。如现在该员并不带兵。即著饬赴处州镇总兵新任。以重职守。将此由六百里谕令知之。　　

○以甘肃金积堡等处截剿窜匪获胜。予提督王凤鸣议叙。赏守备何全忠游击衔花翎。予阵亡参将张兆孟、游击成福桢、都司李兴浚、千总蒋洪顺、把总艾得胜等、祭葬世职。　　

○己卯。谕军机大臣等、刘昆奏、援黔各军攻拔新城。现约川军会剿一摺。席宝田一军。自攻克施洞口等处逆巢后。先将凉伞坉攻破。乘势直薄新城。贼众奔溃。立将新城克复。各路援贼。叠被官军击败。并焚毁瓮板等处贼垒。萧荣芳亦督军叠破苗寨多处。剿办尚为得手。席宝田现已约会川军。会师岩门。合力夹击。即著崇实、吴棠饬令道员唐炯迅督所部。由滥桥前进。与席宝田各军声势联络。并著刘昆檄令席宝田。克期会同进剿。埽荡清江北岸。以次规取台拱。毋稍松劲。前据刘昆奏、川军须由重安江下击。肃清施黄。又据崇实等奏、攻克黄飘白保。已约楚军会击瓮谷笼岩门司等处。现在新城既克。川楚两军。声气渐通。正当乘此声威。通力合作。不得彼此观望迁延。致失机会。曾璧光亦当就黔省兵力。会合川楚各军迅速剿办。尽殄苗氛。将此由五百里各谕令知之。　　

○以湖南官军克复贵州新城。蹋平贼巢。赏提督邓荣昌、总兵官邓真发、邓在仁、柳大福、道员邓善燮、巴图鲁名号。复已革提督龙万贵职。赏还勇号花翎。主簿唐蔚清蓝翎。余加衔升叙开复有差。予阵亡副将蒋子荣、参将曾子鸿、都司杨荣才、千总朱光泗、祭葬世职加等。　　

○庚辰。以望雨仍殷。迎请直隶邯郸县圣井龙神庙铁牌来京。供奉都城隍庙。设坛祈祷。　　

○直隶总督曾国藩等奏、请拨河屯协八沟营兵各一百名驻扎朝阳县。以清盗薮。得旨、新拨河屯八沟营兵。即著库克吉泰派员管带。认真训练。择要驻扎。以资巡缉。不得有名无实。　　

○热河都统库克吉泰奏、回股窜扰军台。现饬所属一律防范。得旨、前据文盛奏、赛因诺颜部落迤西。现无贼踪。但边外各游牧地势平坦。难保不复图窜扰。著库克吉泰随时侦探。酌量缓急情形。妥筹防范。　　

○以故不入八分辅国公奕果子户部尚书载龄袭爵。　　


大清穆宗继天开运受中居正保大定功圣智诚孝信敏恭宽毅皇帝实录卷之二百八十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。五月。辛巳。上复诣大高殿祈雨坛行礼。　　

○遣惇亲王奕誴恭祀天神坛。醇郡王奕譞恭祀地祇坛。孚郡王奕譓恭祀太岁坛。惠郡王奕详诣时应宫。镇国公奕询诣昭显庙。镇国公奕谟诣宣仁庙。贝勒溥庄诣凝和庙。肃亲王隆勤诣觉生寺。镇国公载钢诣黑龙潭。怡亲王载敦诣密云县白龙潭。拈香。　　

○谕内阁、本年春夏以来。雨泽愆期。天时亢旱。叠经降旨祈祷虽经得雨数次。尚未深透。现在节近夏至。农田望泽弥殷。睹兹风燥日炎。殊深兢惕。因思在京问刑各衙门。往往于现审案件。日久未结。以致无辜被累之人。羁系囹圄。淹滞莫申。疾病颠连。情殊可悯。著刑部步军统领顺天府各衙门。将现办各案赶紧清厘。如有待质应讯之人。即饬司坊各官取保后。迅速传案逐一审结。不准稍有积压拖累。以消沴疠而迓和甘。　　

○谕军机大臣等、前因德英奏、请催提各省欠解黑龙江官兵俸饷。当令户部速议具奏。兹据奏称、各省欠解黑龙江官兵俸饷。积有一百六十余万之多。现在该处低田被水。牲畜损伤。官兵困苦万分。需饷孔亟。拟在长芦盐课积欠内提银五万两。山东地丁积欠内提银十万两。河南地丁积欠内提银十万两。直隶旗租积欠内提银五万两。请饬筹解等语。著曾国藩、丁宝桢、李鹤年、按照该部议拨数目。督饬各该藩司。赶紧拨解。曾国藩并饬长芦运司如数筹拨。毋得迁延贻误。至本年黑龙江俸饷。前经户部指拨直隶山东河南及长芦盐课共银二十三万五千两。并著各照拨定数目。源源报解。将此由四百里各谕令知之。　　

○又谕、李宗羲奏、毅军在蒙境剿贼获胜一摺。回目于得沅带领贼众。由金积堡窜出。在察汉淖尔盘踞。提督蒋东才督军进剿。行抵胡鲁苏庙。生捦贼匪多名。旋至窝尔兔沟。该逆列队拒战。游击黄义之等首先冲击。贼马四路围裹。蒋东才将贼击败沿途捦斩甚多。该逆复来袭营。官军乘胜掩杀。山拗伏贼。与前股败逆出拒。经炮队将其贼首轰毙。贼众溃逃。又经各营追杀。步贼尽被歼除。所余马贼。向西南往奔受伤亦已过半。现在五胜旗内据报已无贼踪。蒋东才亦撤回神木。惟逆首于得沅尚无实在下落。此股贼匪。既属凶悍异常。难保不句合各路回匪。复图窜扰。仍著李宗羲迅咨宋庆。檄饬蒋东才等勤加侦探。并于沿边处所。豫筹防范。如有匪踪窜近。即行相机截剿。毋稍疏虞。前据定安奏、乌绅旗境。尚有回匪滋扰。该将军务饬扎那噶尔第等。侦明贼踪。分投堵击一面咨令宋庆与各军联络声势。妥筹布置。以遏寇氛。将此由五百里各谕令知之。　　

○命光禄寺少卿潘斯濂提督山东学政。　　

○壬午。以神灵显应。颁山东栖霞县关帝庙扁额。曰神功昭佑。　　

○谕内阁、鸿胪寺少卿张绪楷奏、天时亢旱请饬各省大吏。力除积弊。以迓和甘一摺本年近畿雨泽惩期。天气亢旱深宫循省。焦虑时深各省大吏。亦当仰体朝廷兢惕之心。勤修民事以消沴疠而迓祥和。即如徵收钱粮本有例限。乃地方官每藉口军饷紧急。先期催徵。遇有水旱之灾。民力愈形拮据。著各直省督抚申明旧例。务令仍按上下两忙徵收。不得违例豫徵。以纾民困。近因军务未平。各省厘金。分别裁减。酌留大宗以济军饷。原属不得已之举。若各州县私设厘卡。藉端渔利。实属大干法纪。著各该督抚将停止厘卡处所。明白晓示。以杜蒙混。其有地方劣绅假公济私把持公事勒捐科派等弊。并著严行查禁。毋任扰害闾阎。至各省京控案件。有经年累月未经奏结者。牵累多人。羁禁无辜。情尤可悯。各该督抚务当破除情面。认真整顿。将未结各案。速为审结。不得意存消弭。日久拖延。将此通谕知之。　　

○谕军机大臣等、鸿胪寺少卿张绪楷奏、直东骑马贼匪。根株未尽。屡有路劫之案。地方官讳匿不报。现当天气亢旱。恐该匪徒煽惑饥民滋扰。请饬查拏等语。直隶山东交界处所。骑马贼匪。不时出没。为害地方。现在雨泽愆期。人心不免浮动。恐该匪等句结无赖游民。乘机滋事。不可不豫为防范。著曾国藩、丁宝桢、各派妥员。会同地方官不分畛域。一体认真缉拏。消患未萌。并著饬令各该地方官。遇有抢劫之案。立即严密查拏。毋令匪徒漏网。傥有讳匿不报。即行严参惩办。将此各谕令知之。　　

○新建安徽涡阳县学宫。拨置文学额十名。武七名。裁蒙城县训导改设涡阳。以亳州义门巡检属涡阳县管辖。移亳州州同于丁固寺集为分防州同。从署巡抚英翰请也。　　

○癸未。谕军机大臣等、单懋谦、恩承奏、修理河道等工。将次完竣。请派员验收。并酌拟岁修工程各摺片。永陵河道工程。经单懋谦等督工兴修。据称草仓河苏子河河身挑浚深通。月牙堤泊岸。均已下桩安囤。五月内可以一律完工。请派员验收等语。著派绵宜于工竣后。即行详细验收具奏。其应行补种树株以肃观瞻之处。著都兴阿、奕庆、酌议办理。现在堤岸修筑整齐。并将苏子河南岸淤沙。一律挑除。惟河水挟沙而行。淤塞甚易必须随时挑浚方无积滞冲刷之虞。即著照单懋谦等所拟办理。原片著钞给都兴阿、奕庆阅看。将此各谕令知之。寻绵宜奏、遵验各河道俱挑浚深通。修筑堤岸。均已竣工。报闻。　　

○命通政使司副使朱智仍在军机章京上行走。　　

○缓徵山东汶上、阳谷、寿张、观城、朝城、聊城、博平、茬平、清平、莘、冠、德、东平、平阴、堂邑、武城、十六州县暨德州、济甯、东昌、三卫被旱地方本年上忙额赋并杂课有差。　　

○甲申。以广东官军援剿江西福建窜逆。暨剿办西江翁源土客各匪出力。予总兵官卓兴以提督＜??闲＞放。赏总兵官方耀一品封典。副将湛恩荣、知府方勋、都司方鳌、方恭、蔡申、莫善喜、巴图鲁名号。守备卓梅等花翎。千总曾龙等蓝翎。余加衔升叙开复有差。予阵亡参将朱国雄、守备林发等祭葬世职加等。　　

○乙酉。谕军机大臣等、英桂奏、拏获句煽洋人构衅之要犯。遵旨正法一摺。已革副将萧瑞芳即苏阿成、先在广东原籍。煽惑洋人构祸。继在台湾偷见洋弁。唆其开炮占署。酿成巨案。实属罪大恶极。经黎兆棠将该革员拏获。遵旨即行正法。办理深合机宜。其未获之许建勋、仍著英桂密饬黎兆棠不动声色。务将该犯迅速拏获。立正典刑。毋令潜逃出洋。句煽滋事。将此由五百里密谕知之。　　

○以陕西剿办回匪土匪。全境肃清出力。赏道员文堉等花翎。知县李宗绪等蓝翎。余加衔升叙有差。　　

○上以夏至祭地于方泽。自是日始。斋戒三日。　　

○丙戌。以直隶天津验收海运漕粮完竣。予主事胡义质等加衔升叙有差。　　

○丁亥。谕内阁、前因京师入春以来。粮价昂贵。贫民觅食维艰。业将普济堂功德林粥厂。及五城十五处饭厂展限两个月。现在天气亢旱。雨泽惩期。小民益增苦累。所有五城十五厂及普济堂功德林等处。均著加恩按照前限。再行展限两个月。即著户部赶紧筹款。发交五城御史接办。该御史等务当督率司坊各员。认真稽查俾小民均沾实惠。如查有胥吏等从中私易米石。克扣侵渔。著即从严惩办。其长椿寺等处粥厂并著各该御史会同各绅士宽筹经费妥为施放。至内城地面并六城门外。应如何开放粥厂接济民食之处。著顺天府府尹体察情形。酌量办理。　　

○以翰林院编修王绪曾为湖南乡试正考官。检讨杨泰亨为副考官。太仆寺少卿丁绍周为四川乡试正考官。内阁中书刘景宸为副考官。　　

○戊子。夏至祭地于方泽。遣睿亲王德长恭代行礼。孝恭仁皇后忌辰。遣官祭景陵。　　

○己丑。谕军机大臣等、成禄奏、东路剿办得手。回股西窜。请饬左宗棠分兵夹击。并请转饬甘凉各厅县。按月摊派军粮。及筹款采买粮石。复自陈病情各摺片。据称甘凉一带。尚系完善之区。为省粮所自出。现在东路大兵。剿办得手。回股逐渐西趋。若由南北两路窜扰口外。安敦玉防兵极单。西路甚属可虑。请饬左宗棠先拨二三十营。派员统领西上。将河西南北两路各要隘。分布堵扼。其抚彝高台应运省城仓斗粮四千石。业经全数截留。而士卒三千余众。日食浩繁。请饬左宗棠檄饬甘凉各厅县。按月摊派供支。抑或筹拨饷项。转饬采买粮石。以济军食。西路情形紧急。该提督伤病举发。并请饬迅速分兵。以资夹击等语。成禄所部。现计仅有八营。而南北山口太多。势将顾此失彼。东路得手以后。零星回股。已有偷窜河北者。该军月饷。又因道路梗塞。各省拨解无期。士卒日形苦累。所奏亦系实情。左宗棠驻军甘境。西路有应兼顾。刻下回股逐渐渡河。该大臣务当揆度情形。拨军西上与成禄一军。联络声势。将南北两路要隘。严密设防并相机分兵夹击。以保甘凉门户。其甘凉各厅县。能否摊派该军口粮。及筹款购粮俾资接济之处。并著随时斟酌办理。至成禄应否撤回。或酌留该大臣军营。及所部勇丁应撤应留。仍著懔遵叠次谕旨。核议具奏。将此由五百里谕令知之。　　

○又谕、成禄奏、军营需饷甚亟。请饬四川迅解协饷等语。四川应解成禄军营协饷。连年积欠至四十二万两之多。现在该军营需饷甚殷。自应赶紧筹拨以资应用。著吴棠迅即先行筹措银一二十万两。发交成禄派来委员胡飞鹏承领解运毋稍延缓。将此由五百里谕令知之。　　

○庚寅。谕军机大臣等、崇厚奏、津郡民人与天主教启衅。现在设法弹压。请派大员来津查办一摺。据称天津地方。有匪徒迷拐人口牵涉法国教堂情事。经崇厚与法领事丰大业等、约定于五月二十三日。令天津道府县。带同匪犯武兰珍、亲往天主堂面见教士谢福音。并带该犯指勘所历地方房屋。与该犯原供不符。亦即带犯而回。旋据教士谢福音至崇厚处商量以后查办之法。商妥去后。是日未刻。忽闻有教堂之人。与观看之人口角争殴。正在派委武弁前往弹压。法领事丰大业忽来署中。神气凶悍。带有洋枪二杆。后跟一外国人手执利刃。出言不逊。将洋枪向崇厚施放。幸未被中。该领事将桌上物件。信手砍损。咆哮不止。崇厚以其时民情汹汹。恐激成事变。劝令该领事不可出去。丰大业竟飞奔出署。天津县知县在彼弹压。当面劝阻。该领事即对其放枪。将该县知县家人打伤。百姓激于众忿。将该领事群殴至。死并焚毁教堂等处房屋。现在民情稍戢等语。仍著崇厚督同地方文武。将该民人等设法开导。妥为弹压。毋令聚众再滋事端。曾国藩病尚未痊。本日已再行赏假一月。惟此案关系紧要。曾国藩精神如可支持。著前赴天津。与崇厚悉心会商。妥筹办理。匪徒迷拐人口。穵眼剖心。实属罪无可逭。既据供称牵连教堂之人。如查有实据。自应与洋人指证明确。将匪犯按律惩办。以除地方之害。至百姓聚众将该领事殴死。并焚毁教堂。拆毁仁慈堂等处。此风亦不可长。著将为首滋事之人。查拏惩办。俾昭公允。地方官如有办理未协之处。亦应一并查明。毋稍回护。曾国藩等务当体察情形。迅速持平办理。以顺舆情而维大局。原摺著钞给曾国藩阅看。将此由五百里各密谕知之。　　

○又谕、左宗棠、穆图善奏、各营剿贼获胜情形一摺。甘肃永昌县境。突有窜匪肆扰。经总兵王仁和派队往剿。贼始败遁。其窜扰中卫地方贼股。亦经总兵黄金山叠次击败。捦斩甚多。副都统善山保等。复在金县平番境内剿贼获胜。此次附省各营遇贼即击。尚属奋勇惟贼股未尽殄灭难保不去而复来。仍著穆图善分饬各营随时加意侦探。认真堵击。毋稍疏懈。永昌中卫金县平番等处。既有匪徒四出滋扰省城根本重地尤须加意防维。穆图善当就现有兵力。分投防剿。毋任贼势蔓延。左宗棠虽尚驻平凉。亦当妥筹兼顾。不得稍存膜视。本日据豫师奏、部拨西甯专款每月银二万数千两。请饬西征粮台垫解足数等语。豫师现在募勇五营。需饷甚殷。部拨各省月协西甯专款共银二万数千两本归西征粮台转解。著左宗棠行知袁保恒按月照数转解西甯。如各省协款。未能按期如数解到。即著袁保恒先行设法筹解足数。以应急需。毋许推诿。将此由五百里各谕令知之。　　

○又谕、豫师奏、筹募平番等处勇丁。并接左宗棠咨招募巴扎等处团民。酌办情形各摺片西甯窜贼麕聚。且有窥伺碾伯之意陕河各逆。有图攻威远堡为马化漋徙巢之计。亟应迅筹援剿豫师现拟俟拨款到日。即派游击张鸿发等。前往平番一带。募练成军。著即饬令该员等认真选择总须一兵得一兵之用。不得滥行开募。徒糜饷项。碾伯等处团堡。向尚得力。并著督饬该处文武竭力整顿。藉资保卫。左宗棠拟募巴扎等处团勇助剿。豫师以该处窜匪充斥。各团正在堵御。碍难招募。著即酌度情形咨商。左宗棠妥筹办理。此时豫师所募新勇。尚未成军。左宗棠又无可拨之兵著豫师飞饬穆图善所拨唐有彦三营。先行驰赴防所。力筹保护。仍一面赶募新军。协同堵剿。毋稍疏虞。西甯地方雕敝。别无可筹之款。所有指拨西甯月饷。著户部行知各该督抚。务须照数源源筹解。不得稍有延欠。将此由五百里谕令知之。　　

○命直隶总督曾国藩前赴天津查办事件。　　

○以直隶永定河节次办工出力赏道员蒋春元一品封典同知衔州同王养寿花翎县丞王仁宝蓝翎。余加衔升叙有差。　　

○予甘肃花马池阵亡把总张护清祭葬世职加等。　　

○予甘肃小龛峪阵亡防御满达哩佐领讷恩等、祭葬世职加等。　　

○予甘肃甯夏殉难佐领达杭额祭葬世职加等。　　

○追予直隶各属阵亡殉难监生高清辉等绅民妇女二千一百七十名口分别旌恤如例。　　

○豁免直隶安、隆平、文安、三州县积涝地亩上年额赋。并缓徵节年粮租暨民借仓谷。　　

</div>
    <div class="pagination">
<a href="清实录同治朝实录_page391.html">上一页</a><span>...</span><a href="清实录同治朝实录_page387.html">387</a><a href="清实录同治朝实录_page388.html">388</a><a href="清实录同治朝实录_page389.html">389</a><a href="清实录同治朝实录_page390.html">390</a><a href="清实录同治朝实录_page391.html">391</a><span class="current-page">392</span><a href="清实录同治朝实录_page393.html">393</a><a href="清实录同治朝实录_page394.html">394</a><a href="清实录同治朝实录_page395.html">395</a><a href="清实录同治朝实录_page396.html">396</a><a href="清实录同治朝实录_page397.html">397</a><span>...</span><a href="清实录同治朝实录_page393.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
