<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 255 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 255 页/共 505 页</h1>
    <div class="content">○谕军机大臣等、伯彦讷谟祜等奏、察看地方情形。会商应办事件。酌拟八条开单呈览一摺。所拟编查保甲。严禁赌博。裁撤团会。收缴军械。及修筑堡寨。定期会哨。添设员弁。设立学校各节。果能实力奉行。可以清盗源而安边圉。即著都兴阿、额勒和布、恩锡、将奉天应办善后各事宜。按照所拟条目。事事认真筹办。总期杜渐防微。力求整顿。不得有名无实。吉林地方。即著富明阿于摉捕事竣。一体仿照办理。务令边隅静谧。永息乱萌。以副委任。其两省会哨事宜。并著都兴阿、富明阿等、会商妥办。毋得视为具文。都兴阿奏、边内贼匪肃清。暂行回省一摺。出边要路新兵堡等处。已有刘景芳等军分扎堵缉。都兴阿自可回省办事。惟三道花园柳灌巷地方。既据富明阿咨称。尚有贼股待时蠢动等语。虽姜洛道业经拏获正法。难保余匪不思窜匿。仍著都兴阿勤加侦探。会商富明阿实力摉捕。尽绝根株。毋留余孽。将此由五百里各谕令知之。　　

○又谕、左宗棠奏、现拟试造轮船。并陈剿捻利用车战各摺片。中国自强之道。全在振奋精神。破除耳目近习。讲求利用实际。该督现拟于闽省择地设厂购买机器。募雇洋匠。试造火轮船只。实系当今应办急务。所需经费。即著在闽海关税内酌量提用。至海关结款虽完。而库储支绌。仍须将此项扣款。按年解赴部库。闽省不得辄行留用。如有不敷。准由该督提取本省厘税应用。左宗棠务当拣派妥员认真讲求。必尽悉洋人制造驾驶之法。方法至虚糜帑项。所陈各条。均著照议办理。至所陈剿捻宜用车战等语。捻踪剽疾异常。飘忽靡定。日前鲍超曾有拟用独轮车放炮之奏。能否合用制胜。尚未据该提督续陈。行军之道。全在因地制宜。将来仍须谕令曾国藩斟酌办理。所论调派习战营官。令赴豫秦一带。挑选土著散丁。练成队伍。赴甘听用之处。事属可行。即著该督遴选得力营员奏明调派。将此由五百里谕令知之。　　

○以直隶剿办边外马贼出力。予主事全志等升叙开复有差。　　

○以浙江攻克南田盗垒。并水师巡洋出力。赏知府刘璈巴图鲁名号。游击梁得义、同知郭定勋等花翎。把总张朝光等蓝翎。余加衔升叙开复有差。予阵亡游击吴德华等十一员祭葬世职加等。　　

○追予奉天昌图厅阵亡同知海盛建立专祠。　　

○辛卯。福州将军英桂奏、遵查驻防满洲额马一百二十匹。分给旗兵拴餧。均属膘壮。并无缺额。下部知之。　　

○壬辰。以神灵显应。加江苏宿迁县金龙四大王封号曰赞翊。　　

○谕内阁、前因雨泽愆期。谕令在廷有言责诸臣。于民生之疾苦。庶政之阙失。直言无隐。兹据御史佛尔国春奏称、庶政阙失。过在百官。请饬内外臣工恪尽职守等语。用人行政之权。操之自上。而弥缝匡救。亦赖臣工。现在库款未充。贼氛未靖。朝延勤求治理。惟日孜孜。尔内外大小臣工。其各矢慎矢勤。恪共厥职。毋蹈泄沓积习。以裨庶政而迓祥和。　　

○以正白旗满洲副都统穆隆阿署西安将军。未到任前。以左翼副都统图明额暂署。　　

○予福建诏安殉难绅民妇女一千余名口分别旌恤如例。　　

○癸巳。以光禄寺卿童华为太常寺卿。候补三品京堂徐继畬为太仆寺卿。　　

○甲午。谕军机大臣等、总理各国事务衙门奏、请饬催遣员田兴恕赴戍等语。已革提督田兴恕。前经崇实等委员于上年十月间。押解自涪州起程。取道川北。解至陕西交替。转解甘肃。迄今已逾半载。该革员行抵何处。何以未据续报。现据法国繙译官赴总理各国事务衙门。言及访闻田兴恕仍在川省逗遛。与官员来往如常等语。果如所称。是该地方官有意任其逗遛。视叠次严催谕旨竟如弁髦。情殊可恶。著崇实、骆秉章、查明田兴恕若尚在川省。即由该将军等速派干员押解出境。若已出川。即由杨岳斌、刘蓉、查明行抵何处。派员转解甘肃边境。守候西路稍通。押令赴戍安置。该将军等接奉此音。著即迅速查明。一面勒限起解。一面据实驰奏。不得再事迁延。自干咎戾。将此由五百里各谕令知之。寻崇实等奏、田兴恕现已解出川境。刘蓉奏、陕甘大路梗塞。田兴恕由川到陕。当取道秦州。押赴戍所。报闻。　　

○湖南巡抚李瀚章奏、仍饬总兵周洪印会合兆琛、李元度两军速图进攻。先清贵东。以纾黔省之患。得旨、仍著该抚檄饬饬兆琛等克期进取。廓清贵东。毋得徒托空言。迁延观望。荔波已有粤军往援。周洪印所部。自可毋庸抽调。　　

○河南巡抚李鹤年奏、豫省本年查阅营伍。请俟军务告竣再行举办。从之。　　

○蠲缓陕西咸甯、长安、高陵、咸阳、临潼、泾阳、三原、渭南、醴泉、兴平、鄠、华、蒲城、华阴、盩厔、蓝田、凤翔、宝鸡、大荔、邠、三水、长武、南郑、裦城、沔、城固、略阳、西乡、甯羌、留坝、永寿、武功、三十二厅州县被扰被旱地方额赋有差。　　

○乙未。谕内阁、万青藜、卞宝第奏、甄别知县县丞。请分别改补革职一摺。顺天府大兴县知县贺瀛、办事迟缓。听断未能明晰。以致积案较多。难胜繁要之缺。著以简缺知县改补。候补县丞章寿祚、查无下落。著即行革职。　　

○谕军机大臣等、穆图善、金顺奏、甯夏满营兵饷缺乏。请饬山西按季拨解一摺。前因甯夏兵饷紧要。经常升奏准由山西河东道协甘饷内。按年划拨银十万两。由该营委员按季领取。兹据奏称、自上年奉拨。至今已及半载。仅据拨解银三万两。该处粮价昂贵。兵丁度日维难。专赖此款源源拨解。藉资接济。现经户部奏明。将河东道协济甯夏满营兵饷。改由山西藩库书拨。即著赵长龄将此项饷银。按季拨解二万五千两。务须先期筹拨。由该营委员提解。不得仍前延缓。致误要需。将此由五百里谕令知之。　　

○予甘肃灵州阵亡防御连升等祭葬世职。　　

○丙申。上诣奉先殿寿皇殿行礼。　　

○谕军机大臣等、李鹤年奏、匪踪折窜西南。移营许州督剿一摺。张总愚股匪。因被官军追蹑。由甯陵等处。南窜陈州周家口。牛落红一股。亦由亳州窜往。与张逆合股。均向上蔡一带奔窜。贼踪麕集一隅。正可厚集兵力一鼓歼除。曾国藩所派之潘鼎新、刘松山、张诗日等军已抵陈州。即著饬令该员等并力进剿。毋令互相观望。致该匪肆行奔突。扰及鄂境。李鹤年现已移营许州。著就近督饬马德昭、宋庆等军跟踪追蹑。与潘鼎新等军并力兜剿。不得以尾斩数贼。敷衍塞责。河洛空虚。亟宜豫筹堵截。南阳郡县。作何布置。并著李鹤年相机调派。毋稍大意。鲍超一军。前据曾国荃奏报。由麻城取道商城以达光固。现在贼匪已由上蔡一带奔窜。鲍超由光固进兵。正可确探贼踪。迎头截击。著官文、曾国荃、严饬该提督迅赴戎机。毋得任意迁延。自干咎戾。前据御史佛尔国春奏、记名提督何绍彩。前在皖省军营。剿办发捻。颇能得力。该员现回湖南本籍。请饬赴军营等语。著官文行知李瀚章。查明该员现在何处。饬令前赴曾国藩军营。听候差遣。又据左宗棠奏、剿捻之法。利用车战等语。日前鲍超曾有拟用独轮车放炮之奏。与左宗棠所见略同。军事因地制宜。左宗棠所奏、能否合用制胜。著曾国藩揆度情形。酌量办理。原片著钞给曾国藩阅看。将引由六百里各谕令知之。　　

○予山东各属殉难贡生郭绍德等绅民妇女八十五名口分别旌恤如例。　　

○丁酉。谕军机大臣等、刘长佑奏、遵调官兵赴科布多。并沥陈办理情形一摺。据称直隶绿营官兵。前经调赴甘省花马池。近因南路防务未撤。大名各镇未能徵调。惟提标及宣化镇官兵尚可调拨。第皆系步队。万余里草地。并无车马供应。整队前进。抵防之后。恐成疲敝之师各等语。所奏亦系实在情形。惟科布多为北路屏蔽。现在陕省军务未竣。而山西防务。亦尚未稍松。别无可调之兵。可以进援。刘长佑拟调提标及宣化镇标官兵前往。即著饬令挑选精壮兵丁。克日驰赴张家口。听候库克吉泰调遣。毋得稍存推诿。前调赴甘省花马池之兵。既有逃亡。即应募补。岂可任其旷缺。并著刘长佑迅速饬令募补足额。认真训练。以资防剿而固畿疆。将此由五百里谕令知之。　　

○又谕、穆图善奏、遵筹现在军情并盐固回众求抚一摺。甘肃省城兵变以来。迄今已逾数月。曹克忠一军。驻扎巩昌马营监。尚未前进。杨岳斌于马峡口。被回逆崔三攻扑。折回华亭。是省城竟无一支援兵。危急曷堪设想。该督迁延城外。不敢进师。不知是何意见。现在谭玉龙一军变而东溃。是所谓先清东路之说。已成画饼。若再不将省城根本重地。力图保全。傥有疏虞。致为逆回占踞。该督岂得诿过于人。以为事不干己耶。前屡据林之望奏报。河狄回匪攻扑省城。势甚危急。是穆图善所称叛兵句结河狄回匪之说。恐亦系意料之词。该处急盼曹克忠等军赴援。若竟置之不理。又复绝乏粮食。饥变之卒。不至句结回匪踞城不止。著杨岳斌迅即催令曹克忠督兵前进。将省外逆回埽荡。入城将叛兵妥为抚定。晓以祸福。毋令疑惧。捦斩首恶数人。以图补救。该督亦即整队继进。为曹克忠后路声援。毋得跋前疐后。偏执成见。贻误地方。致干罪戾。甯灵现在安谧。而穆图善所部尚称完整。屡经有旨。谕令该将军拨兵前赴盐固剿办。杨岳斌此次又次令由中卫进兵。会攻河狄。以顾省城。该将军辄藉口饷需。反欲于夏禾收后。始令周文翔、曹熙等、赴盐固办抚。又屡次奏报。均支俟探明何路吃重。再由何路进剿。试问甘省军情。此时尚有何路不吃重耶。该将军身膺督办。岂得株守一隅。日以空言敷衍。穆图善此奏。未免沾染军营观望迁延习气。殊属非是。现在盐固四众。既拟投诚。著该将军一面派员办理。一面分兵由中卫进剿。与杨岳斌、曹克忠之军互为声援。将省外逆回早日廓清。毋再延误干咎。谭玉龙东窜后。叠谕穆图善派金顺马步数营驰援凤翔。曾否调拨。著该将军迅即驰奏。省城情形及现办情形若何。久未据杨岳斌奏报。并著该督迅速奏闻。以慰廑系。本日复据讷尔济等奏、巴里坤等城待援孔亟。成禄屡经催令出关。曾否拔队起行。著该督次催该提督迅赴戎机。毋得畏葸不前。致干严谴。将此由六百里各谕令知之。　　

○又谕、讷尔济等奏、巴里坤东路贼匪扑城。叠经官兵击退。哈密回子。句结南路缠头来攻巴城。请饬拨科城存银各摺片。哈密贼匪。窜至三乡湖。攻扑巴城。经官兵击退。该逆盘踞高家湖。掳掠东路村庄。直扑满城。又经讷尔济等督兵苦战。逆匪败遁。由奎苏地方东窜。该逆虽经官军击退。难保不复肆诡谋。讷尔济、何琯、仍当就现有兵力妥为布置。不可稍涉大意。此次剿匪出力之官兵民勇。准讷尔济等择尤保奏。哈密回子苏布尔格。句结南路一带缠头。约马贼四五千人。来攻巴城。郡王伯锡尔投递公文。内称日盼大兵出关。讷尔济将该郡王原文咨送军机处。此时尚未接到。仍著讷尔济等将该处贼情随时侦探。一面咨照该郡王将南路缠头设法防范。妥为弹压。巴城粮饷十分缺乏。讷尔济咨商广凤等将科城备拨银一万两。采办口粮以济兵食。广凤执意不肯。坐视邻封饥困。殊属不知缓急。著广凤、奎昌、明瑶、将备拨古城军营银一万两。赶紧发交讷尔济等委员会同科布多委员采买粮石。运解巴城。毋得稍误。将此由六百里谕知广凤、奎昌、明瑶、讷尔济、并传谕何琯知之。　　

○安徽巡抚乔松年奏、贼踪被剿西窜。现筹防剿。得旨、昨据李鹤年奏称、张牛各逆。现已全股由西华窜赴上蔡一带。逆踪飘忽。或由光固窥伺皖境。亦未可定。乔松年当督饬各军扼要堵截。并严饬史念祖等出境追剿。毋许观望迟误。　　

○戊戌。谕内阁、前据骆秉章奏、四川雷波厅属土司杨石金。在横江汛等处剿贼出力。业经降旨赏换花翎。兹据崇实奏、该土司所辖地面甚广。约束番众。甚关紧要。仅有土千总虚衔。恐不足以资弹压。恳请赏还原职等语。杨石金著准其赏还千万贯正长官司原职。并颁发印信号纸以示鼓励。　　

○以勤学立品。予四川举人陈代芝等加衔有差。　　

○己亥。谕军机大臣等、前据杨岳斌奏、谭玉龙等率众东溃。当经密谕杨岳斌、刘蓉等、调拨各军追剿阻截。并令刘蓉将倡乱各统将捦获正法。兹据刘蓉奏、陇州保安各军击败回匪。并谭玉龙深自引咎。现办招抚溃勇情形。览奏均悉。回逆大股东窜陇州。经萧德扬等军分路攻击。叠获大胜。斩戮甚多。蹋毁贼巢数十处。逆势大蹙。正可乘机剿洗。该逆现退踞陇州西北故关一带。即著杨岳斌迅饬王得胜统率所部。由马鹿镇驰往陇州。杜截逆匪回窜之路。与陕军会合夹击。以收聚歼之效。保安一带回匪蓄意东窜。鄢太愚、段登云等、均能用计设伏。屡次截击获胜。著刘蓉饬令该统将等随时扼要严防。不可稍形疏懈。尤须截其窜往陇州之路。毋行与马生彦等股匪句结蔓延。至东窜溃散勇丁。已据雷正绾将陈义、阎定邦、七营收留。其余五六营。行至泾州驻扎。尚未滋事。若操之太蹙。恐不免激成事端。然一味姑容。则相率效尤。日后益难听约束。此次各营哗溃。实由谭玉龙等蓄谋煽惑众心所致。自当设法将为首倡仪之人拏获惩办。其余被胁勇丁姑免深究。谭玉龙、曾有前赴西安共图大事之语。此时又欲赴陕西剿贼。立功自赎。恐非出于至诚。刘蓉仍当遵照前旨斟酌办理。不可堕其术中。致贻后患。陈义系首先倡议溃散之人。所部勇丁。既经雷正绾招收。陈义应如何设法惩办之处。著杨岳斌就近咨会雷正绾相机妥办。总兵陈德隆八营。由邠乾赴陇助剿。并著刘蓉妥为调遣。迅埽回氛。将此由六百里各谕令知之。　　

○庚子。谕内阁、富明阿奏、随营仓官出力。恳请奖励。并请将黑龙江文员升途。变通办理等语。黑龙江年满仓官候补京缺主事倭和布。著照所请先换主事顶带。并赏戴蓝翎。至所请遇有黑龙江理刑银库主事。无论所出何缺。暂停选放京员。即将倭和布无论本班尽先前补。并嗣后遇理刑银库主事缺出。黑龙江省如有满汉文精通候补京缺之员。亦照此办理之处。均著照所议行。　　

○谕军机大臣等、李鹤年奏、官军追贼上蔡县东南。大获胜仗一摺。张牛股匪。疾趋上蔡。而其边骑分扰临郾西遂等处。屡经官军击败。宋庆将张逆追至邵镇迤南地方。捦斩甚多。马德昭追剿牛逆一股。亦颇有斩获。余匪向汝阳一带窜去。著李鹤年即饬马德昭、宋庆等、乘此声威。力图剿洗。毋任纷窜。所有此次出力员弁择尤存记。准其汇案请奖。贼匪屡次败挫。而势未稍衰。必须将其著名头目设法捦斩。方可以次殄灭。现在著名巨憝。不过张赖任牛等逆。前据乔松年奏、周盛波一军。大破牛逆于义门集。牛落红仅以身免。当时若设计兜捦。何至死灰复然。周盛波等游击之军。曾否入豫。著曾国藩飞饬该提督等会合豫军乘胜痛剿。尽歼丑类。鲍超一军。计应由楚赴豫。官文、曾国荃、惟当懔遵叠次谕旨。就近催令该提督确探贼踪。迅速迎击。毋令迁延迟误。曾国荃派赴应山之军。能否令其入豫。为鲍超后路声援。并续募勇丁。已否操练成军。均著酌度情形。妥为调度。将此由六百里各谕令知之。　　

○以奉天伊通等处剿贼出力。赏佐领依克唐阿巴图鲁名号。委营总明福等花翎。委参领永成等蓝翎。余加衔升叙开复释罪有差。　　

○赏浙江补行咸丰辛酉暨同治壬戌两科乡试年老诸生周炽盛等十四人举人副榜有差。　　

○辛酉。谕内阁、向来各省提镇等官。凡经简放实缺者。皆应陈请来京陛见。近因军兴以来。各省实缺提镇。或在军营带队。效力前驱。或因本省办防。堵剿吃紧。故于该员奏请陛见时。每令其无庸来京。原以重军事而专责成。期于早殄逆氛。不至因入都往返之烦。致剿贼或延时日。然近来由军营保举洊升提镇各员。往往有简放实缺多年。而从未经陛见。甚且习以为常。竟有不复陈请入觐者。提镇系专阃大员。为通省各营表率。其操防之能否。方略之短长。朝廷尚未周知。何以备干城而明黜陟。嗣后军务稍松。及无军务各省。所有实缺提督总兵大员。均著奏请来京陛见。候旨遵行。至各路军营打仗出力。由兵勇保至记名提镇者。如现未在营带队及业经凯撤回籍各员。并著各路原保统兵大臣督抚出具切实考语。分起送部此见。其副将以下等官由该部照例办理。以副朝廷慎重营伍至意。　　

○又谕、崇实、骆秉章奏、遵查才不胜任之总兵请旨降补等语。四川重庆镇总兵曾克胜。于营伍未能练习。所办各事。均未妥协。不胜专阃之任。著以参将游击降补。以观后效。　　

○谕军机大臣等、成禄奏、官兵合围肃州。并叠获胜仗。及请饬杨岳斌迅解马匹炮位。黎献一军。交黄祖淦管带各摺片。肃州匪众。经官兵于二月间击败后。该逆退走入城。复经庆瑞等三面围偪。叠次获胜。四月初六等日。逆众率党扑犯。又经官军击败。该逆闭关不敢复出。成禄派守备吴定山赴关外安敦玉一带招勇。以防窜逸。办理尚属妥协。贼势既已穷蹙。自可克期攻拔。著成禄迅饬庆瑞等。将肃州城力图克复。以期节节埽荡。鼓行出关。以副委任。黎献一军。所存无几。而横悍扰民。不可不急加钤束。前有旨令归黄祖淦管带。以资攻剿。即著杨岳斌速饬遵行。凉属贼氛甚炽。署总兵杨占鳌因兵单饬绌。未能展布。而道途梗阻。饷源匮竭。肃州一带。前有强敌。后无接应。殊深廑系。并著杨岳斌懔遵前旨。赶紧回省。以固根本而资兼顾。成禄需用马匹炮位。最关紧要。著杨岳斌挑选精壮马三百匹。大小炮位二十尊。解赴肃州军营以资应用。将此由六百里各谕令知之。　　

○又谕、成禄奏、请将部拨文麟军饷解营。并请饬蒙古王贝勒添设军台转递文报等片。文麟一军。前在济木萨等处剿贼。经部议请由科布多现存饷银内。先拨十五万两以资接济。现在文麟随同成禄出关。此项饷银。自应归并成禄军营支放。即著广凤、奎昌、明瑶、照数拨解。毋稍迟误。其由山西奉拨伊犁军饷二十万两内。划解文麟军饷之四万两。业经山西巡抚先筹一万两。由绥远城递解。著德勒克多尔济于此项饷银到后。转解科城。由成禄派员迎提。以济要需。目前甘凉一带。道路梗塞。文报每致失落。军情紧要。自应如该提督所请。改由草地行走。已谕令理藩院檄饬蒙古王贝勒等遵照办理。并著德勒克多尔济星速行知该蒙古王等。于阿拉善界内直抵旧土尔扈特界。中间添设蒙古军营按站转递军报。所需台费。即由该将军酌量拨给。俾免赔累。将此由五百里各谕令知之。　　

○又谕、成禄奏、营数渐添。饷需愈钜。请饬各省迅筹拨给等语。现在肃州合围。待饷尤亟。著官文、崇实、骆秉章、曾国荃、刘蓉、赵长龄、李鹤年、仍遵前旨。按月筹款派员解由革地交成禄军营应用。免致耽延。又片奏、枪炮火药等件。各省尚未解到。赴豫募勇各员。亦未到营等语。所有火器营发去之火箭炸炮及成禄咨拨河南省枪炮等件。山西省拨解之火药铅丸。即著赵长龄、李鹤年、饬令赶紧起解。径由革地运赴该营。其前赴豫省募勇之游击丁文学、守备王瑞等、如已招募启行。即著赵长龄、李鹤年、刘蓉、转饬该员等迅由草地行走。毋许逗遛。如丁文学等尚在豫省。并著李鹤年严催该员等迅行招募。不得任意迁延。将此由五百里各谕令知之。　　

○又谕、崇实等奏、会筹进兵机宜一摺。刘岳昭简授云南巡抚后。时遵义军务方殷。乃不候谕旨。率行回川。前已有旨饬令径由川省驰赴滇南。此旨尚未接到。该抚又由川省驰赴贵州。封疆大吏。举动未可轻率。即使川黔连界有交涉事件。该抚不妨与崇实、骆秉章、函商办理。何必亲身赴川。徒劳往返。该抚现已驰赴遵义。即著遵照四月十五日所奉谕旨。将黔西大定毕节一带土匪克日歼除。疏通道途。迅赴新任。以重职守。毋再轻率从事。致干咎戾。嗣后滇黔军情。即由刘岳昭专摺奏报。仍随时与崇实、骆秉章、筹商妥办。以期周密。将此由六百里各谕令知之。　　

○军机大臣会同兵部等部、核议钦差大臣官文等会奏长江水师事宜。一、新设长江提督。应驻太平府以资控制。无庸议驻芜湖。一、建提督行署于岳州。与太平衙署。各以半年分驻。以便周历巡查。一、长江提督有交涉外国事件。定为文武兼用之缺。仍归江楚两总督节制。遇有紧要事件。准其单衔具奏。一、提督之下。设岳州、汉阳、湖口、瓜洲、四总兵。并隶以狼山镇总兵。共六标二十四营。一、江面正流。上起洞庭湖。经鄱阳湖。下至狼山镇。均归长江提督统辖。余仍旧制。一、副将参将游击为营官。拟沿江分汛建立衙署。一、都司以下为哨官。即住哨船办公。不准建衙。一、每营皆以都司二员管驾长龙船为左右领哨。分派守备管驾三板船为副领哨。一、各营皆设督阵大三板一号。长龙二号。副将营三板四十号。参将营、游击营、各递减十号。一、领哨都司。另给无兵三板一号。以期打仗便捷。一、自提督以下。均酌设稿书书识。办理文案。一、兵丁优给口粮。按季在江甯武昌两盐道库支领。一、凡副将营设都守千把外委四十三缺。参将营三十三缺。游击营二十三缺。一、提督准给坐船四号。总兵三号。副参游各二号。都司以下至外委各一号。一、千把外委员缺。由提督遴员题补。都守员缺。由提督主稿。会同总督办理。副参游均作为题缺。至总兵缺出。则以该提督并江楚两总督所保堪胜人员。候旨简放。一、酌留江楚厘卡数处。由各盐道经收。为长江水师俸饷船炮之费。一、于安庆武昌长沙三省城设局。制造子药。一、于汉阳吴城草鞵夹三处。各设船厂。排定各营哨。轮年修理。一、雨篷旗帜等项。酌筹经费。按年交哨官承领修换。一、廉俸兵米。均照陆营支给。一、申明登岸吸洋烟赌博三禁。违者分别参办。一、水师责成。以驱逐游匪、严防劫盗为重。遇有失事。即行开参。一、归隶长江人员。有原保官阶较大。未经补实者。准以小缺借补。一、战船不准擅离汛地。私借者照例议处。一、长龙长四丈有奇。安炮六位。三板长二丈九尺。安炮四位。一、狼山江面较宽。风涛不测。应另造大船轮船以资巡缉。一、禁止商民私设炮船。即于战船内奏派巡缉私盐。其未经奏派者。概不准干预盐务。一、建立衙署军装局。即于酌留厘卡内动款支用。一、京口狼山湖口汉阳岳州五处水师标营。悉归长江提督节制。其向无水师名目者。仍照旧章办理。一、水师技艺。首重驾船。次演炮。哨官则兼阅枪箭。每年春季。提督在上江会同两湖总督简阅一次。秋季在下江会同两江总督简阅一次。核其优劣。分别保奖参办。以上三十条。均应如所奏办理。未尽事宜。仍令该督等妥议具奏。从之。　　

○兵部奏、遵议塔尔巴哈台城失守。领队大臣图库尔游援不力。照例革职。得旨、图库尔著即革职。仍留领队大臣之任。责令戴罪图功。以观后效。　　

○以候补总兵官李得太为四川重庆镇总兵官。　　

○予甘肃肃州阵亡把总王斌祭葬世职加等。　　

○予安徽各属阵亡殉难监生王肇基等绅民妇女一百十五名口分别旌恤如例。　　

○壬寅。上奉慈安皇太后慈禧皇太后幸潄芳斋。侍午膳。　　

○谕军机大臣等、富明阿奏、摉剿山内余匪。并收缴私藏军器各摺片。吉林山场余匪。经乌里布等带兵在辉法河一带摉剿。先后毙匪一百余名。烧毁贼剿二十余处。西南一带渐次肃清。惟南北山内。地方辽阔。难保无奸匪潜藏。富明阿仍当饬令高福、乌里布等、分投摉捕。务绝根株。以期一劳永逸。至山内垦地浮民及穵金流民人数甚多。若遽绝其生计。恐致流而为匪。富明阿既拟先收器械。勒限遣散。即当另筹安插之所。俾得各安生业。固不可畏难苟安。致贻后患。亦不可冒昧从事。激成事端。总宜统筹全局。谋定后动。期于悉臻妥善。另片奏、拟收缴民闲私藏军器等件。所见亦是。著照所议办理。惟不得任令差役藉端滋扰。累及闾阎。奉界香炉捥子等处现在有无贼匪伏匿。并著都兴阿严饬官军。会合吉林之兵实力摉缉。毋任窜逸。将此各谕令知之。　　

○驻藏大臣景纹奏、委员先赴隘口。劝谕披楞与布鲁克巴罢兵息争。均知悔悟。得旨、披楞、布鲁克巴、既有息争之意。景纹自当于行抵隘口后相机妥办。以靖边徼。　　

○以吉林双城堡等处剿贼出力。赏骁骑校庆良五品衙花翎。　　

○旌表割臂疗亲原任湖南知县易学超妻王氏。　

大清穆宗继天开运受中居正保大定功圣智诚孝信敏恭宽毅皇帝实录卷之一百七十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

</div>
    <div class="pagination">
<a href="清实录同治朝实录_page254.html">上一页</a><span>...</span><a href="清实录同治朝实录_page250.html">250</a><a href="清实录同治朝实录_page251.html">251</a><a href="清实录同治朝实录_page252.html">252</a><a href="清实录同治朝实录_page253.html">253</a><a href="清实录同治朝实录_page254.html">254</a><span class="current-page">255</span><a href="清实录同治朝实录_page256.html">256</a><a href="清实录同治朝实录_page257.html">257</a><a href="清实录同治朝实录_page258.html">258</a><a href="清实录同治朝实录_page259.html">259</a><a href="清实录同治朝实录_page260.html">260</a><span>...</span><a href="清实录同治朝实录_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
