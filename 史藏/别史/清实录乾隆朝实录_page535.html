<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 535 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 535 页/共 1860 页</h1>
    <div class="content">
○又奏、前赴桃源、督该县设厂散赈讫。现至宿迁。该县地方辽阔。灾重口多。应于适中之顺河集等处。分设七厂。派员开放。逐厂亲查。至邳州、睢宁、海州、沐阳、安东、等州县。相距窎远。俱飞行该州县等。先行开赈。俟宿迁赈务就绪。亲往覆查。得旨。知道了。又批。似此仍不过就回銮朕所亲见之处。细加粉饰耳。其穷乡僻坏。汝能保朕不差人往察乎。若有向隅。汝罪不贷。慎之。　　

○江西巡抚舒辂、奏报到任情形。得旨。一切徐徐实力为之。若因新到任。即有一番整理。是尚非出于诚心。亦难保日久之不懈也。　　

○湖广提督齐大勇、奏谢调固原提督恩。得旨。览。固原为边疆重地。而且兵悍。汝宜加之意。但不可欲速更张耳。　　

○四川总督策楞奏、到藏详看达赖喇嘛。意甚感悦。公班第达、并各番、情形恭顺。现在实转关一大机会。随与班第酌议。先令公班第达。将振兴黄教之处。与老噶隆、众卓呢尔、秉公拟开阅看。再与达赖喇嘛商办。其余应查办各事件。仍与班第、次第料理。俟光惠等到后。公酌妥办。务期达赖喇嘛得以专主。钦差有所操纵。噶隆不致擅权。得旨。览奏俱悉。又批。甚是。汝四人和衷从长计议。　　

○又奏、提督岳钟琪。前奉旨带兵五百。驻打箭炉。并命臣抵藏后。量度情形。移会彻归。遵察藏众情形。安静宁帖。无需驻兵声援。随飞咨该提督彻归。得旨。好。知道了。　　

○又奏赴藏沿途各汛兵。查多老弱缘向例缺出。该管官就地募报。番地无余丁。失业商贾。内地流民。甚至夫役并粮务之亲戚长随。俱应募滥充。请嗣后近藏之拉里汛以西缺出。报驻藏大臣亲验补。距藏较远之拉里以东。缺出。不准就地招募。于下台现兵内挨站递补。将所遗粮缺。趱至打箭炉底台。著落阜和营游击。于内地余丁内选补。仍报明驻藏大臣。并通报督提衙门查考。所选非人。指参治罪。又藏内向设官兵时。止一游击统辖。今奉旨复设。须干练大员统率。副将杨刚。曾任总兵。现领兵到藏。公酌留驻。得旨。甚好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八十三


大清高宗法天隆运至诚先觉体元立极敷文奋武孝慈神圣纯皇帝实录卷之三百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。三月。戊戌朔。上诣皇太后行宫问安。　　

○赐扈从王公大臣、并浙江大小官员等食。　　

○在籍翰林院侍讲刘起振、年一百三岁。自粤东来浙迎驾。赐御制诗章。并御书扁、曰词垣耆瑞。　　

○颁赐江浙各书院殿板经史。谕、经史、学之根柢也。会城书院。聚黉庠之秀而砥励之。尤宜示之正学。朕时巡所至。有若江宁之钟山书院。苏州之紫阳书院。杭州之敷文书院。各赐武英殿新刊十三经、二十二史。一部。资髦士稽古之学。　　

○礼部奏、据暂管步军统领协办大学士尚书阿克敦奏称、拏获伪造五经博士仲氏关防礼生执照。诓骗银两之张书等犯。除交部定拟外。恐各省博士。尚有借充补礼生名色。滥给执照之弊。应令各督抚饬查。无论真伪。概追销毁。并饬五经博士。嗣后不得擅给。违者参处。从之。　　

○兵部议准、直隶总督方观承疏称、喀喇沁公所辖之青石岭。土默特贝子所管之五顶山、青沟、汤头沟、等处。旧有十九矿洞。虽曾勘封。恐有偷刨。请就近责成该扎萨克等。带蒙古官兵巡缉。不力者。官参处。兵惩治。从之。　　

○予故青州将军罗山、祭葬如例。谥安悫。　　

○以故贵州土推官杨再瀚子通明、袭职。　　

○贷黑龙江呼兰地方、蒙古图七庄屯、水灾旗民。并豁免五座官庄壮丁、本年额交官粮。　　

○蠲缓宁古塔吉林水灾额赋有差。并豁除水冲沙压地、七千四十三亩。　　

○免浙江淳安县水灾地亩漕项。并月粮改折银两。　　

○是日驻跸圣因寺行宫。至壬寅皆如之。　　

○己亥。上诣皇太后行宫进膳。　　

○谕曰。安徽巡抚卫哲治。现在丁忧。其员缺。著张师载以原品级管安徽巡抚事。速赴新任。安庆与南河、相距不甚远。至伏秋大汛时。张师载仍应赴南河、协同总河高斌。学习防护事宜。其巡抚印务。即著随带。亦不至于地方有误。　　

○庚子。上幸敷文书院。　　

○幸观潮楼。　　

○阅兵。　　

○谕军机大臣等、策楞奏班第达、私住珠尔默特那木扎勒房屋。已经饬令不得擅行居住。定以初九日搬移。但现在办事黾勉。原房甚属窄狭。恳恩可否赏给居住等语。朕前降旨。将从前驻藏大臣居住之通司冈。为傅清、拉布敦、祠堂。其珠尔默特那木扎勒之叛产。应追入官。为驻藏大臣等办事公所。并官兵居住。班第达自有旧居。珠尔默特那木扎勒。原系王爵。其房屋体制。非班第达所可居。策楞等奏摺时。尚未接到此旨。故有此奏。当知班第达、不过噶隆中一人。若将珠尔默特那木扎勒房屋。令其居住。将何以处派出同办噶隆之人。今他人皆未与赏。独赏班第达。则无以服众人之心。适以长班第达骄纵之渐。深有未便。著传谕策楞等、仍遵前旨行。　　

○辛丑。遣官祭钱塘江神庙。御书扁曰、云依素练。　　

○遣官祭南镇之神。并明臣王守仁祠。赐王守仁祠扁、曰名世真才。　　

○遣官祭贤良祠。　　

○谕曰。福建水师提督张天骏、著来京候旨。其员缺著林君升调补。广东提督员缺。仍著黄有才补授。广西提督员缺。著岳钟璜升补。云南昭通镇总兵员缺。著丁山调补。河南河北镇总兵员缺。著杨凯补授。　　

○壬寅。上诣皇太后行宫问安。　　

○谕、朕向观严瑞龙为人。每事有心取巧。是以未经升用。去冬因其参奏唐绥祖贪婪各款。不避嫌怨。寔能改除故习。是以降旨褒嘉。令其署理楚抚。今据该督阿里衮列款参奏。不但取巧。且有赃私。则知其参劾唐绥祖。亦因永兴交查。自知平素迎合。必将败露。乘此先发。仍不出取巧故习。严瑞龙著革职。令河南巡抚鄂容安。前赴楚省。会同该督阿里衮。确审定拟具奏。严瑞龙能据实揭奏。自为用所当用。今劣迹昭著。自必罪所当罪。惟其自取。无容心焉。朕之用人行政大公至正。不设成见。而罚在必行如此。著传谕中外知之。阿里衮摺并发。　　

○又谕据河南巡抚鄂容安参奏、称归德府绅衿中。有倚势抗粮恶习。彭家屏李肖筠两姓。即欠至七千余两之多。而彭家屏之弟彭家植。致死佃户。讳匿不报。李肖筠之父。窝藏逃犯。玩法抗拘等语。彭家屏、李肖筠、皆司道大员。深受国恩。理应奉法急公。型家表俗。以为绅士之倡。乃逋负正供。多至七千余两。今春特恩宽免豫省积欠。本以苏穷黎下户之困。若将官户久抗之粮一体豁免。不特伊等视为得计。使小民效尤。人思侥幸。大为人心风俗之蠹。不加重惩。无以示警。彭家屏、李肖筠、著交部严加议处。所欠积年正供之数。加罚十倍该抚勒限严追。其彭家植、李煚、应审之案。仍著该抚严审定拟具奏。　　

○又谕曰。浙江布政使员缺。著叶存仁补授。按察使员缺。著德福补授。所遗杭嘉湖道员缺。著山东按察使德文补授其山东按察使员缺。著和其衷补授。　　

○癸卯。上诣皇太后御舟问安。　　

○祭钱塘江。　　

○奉皇太后渡江。　　

○户部议准、原任湖北巡抚唐绥祖疏称、湖北漕粮少而漕船多。每船应得之耗米水脚等项亦少。运丁拮据。经前抚彭树葵等题请裁船四十八只。即将裁船之帮费。增运之耗米。添给存运各船。经部覆准。其原给屯田作何归著查例咨覆。嗣经咨覆。部议令照江浙等省减船屯田例。一体归公。查江浙等省。裁减漕船。加装米石。俱另给负重银两。湖北无此项。且程途较远。请仍照原题。将裁船屯田帮费银。加给现运各船。从之。　　

○总理行营大臣大学士公傅恒等奏、粘竿拜唐阿德克新。在杭州强入民家。酗酒滋事请旨正法。粘竿大臣等。严加议处。得旨依议粘竿大臣阿岱、著降一级。授为副都统。粘竿总管七十、广华、各降一级。交该部院严加议处。总理行营大臣等。系统辖之人。非专管大臣可比。著免其议处。　　

○御史范廷楷奏、四川民陈昌妻赵氏。因夫死绝嗣。遂谋杀夫弟之子元书元格。吓逼元书未成婚养媳刘氏。执灯同往。手刃元书。将杀元格。刘氏熄灯扯止。部议将赵氏、照谋杀卑幼律拟绞监候。援赦宽免。刘氏照谋杀夫律。凌迟处死。赵氏因已无子。遂欲并杀叔子。以绝先嗣。准情比律。明犯十恶不睦之条。且刘氏童年无知。赵氏陷以极刑。若将首恶赵氏援免。刘氏凌迟处死。殊未平允。得旨。御史范廷楷、摺奏四川省赵氏谋杀夫弟之子陈元书一案。其所援引议论。虽觉支绕。但其案情、若果如所奏。则刑部定拟。实属拘例而不顺情。舛谬之极矣。著刑部堂官明白回奏。寻奏、赵氏系期亲尊属。故杀卑幼。并非十恶。与援赦例相符。刘氏年已十六。非无知识。虽不造意。实属同行。况欲杀夫弟。则知熄灯扯止。致死伊夫。则竟持灯立视。情难曲宥。刑部执法定案。不敢移律就情。虽该督声明情节。仍不夹签。得旨。赵氏谋杀夫弟之子陈元书一案。刑部明白回奏之处。辗转辞费。终归回护。究不出于前旨拘例而不顺情之语。既有尚未成婚情节。即当据此声明夹签矣。此案御史范廷楷所奏为是。初不因御史先入之言。稍有成见也。刘氏童年愚稚。尚未成婚。遽处以极刑。情属可悯。然部中指其知救夫弟而不救夫。则朕亦不能法外贷其死矣。著改为立斩。赵氏情实惨毒。著依本律。不准援免。　　

○以礼部左侍郎吕炽、为会试知贡举。刑部尚书刘统勋、工部尚书孙嘉淦、为正考官。礼部侍郎介福、内阁学士董邦达、为副考官。　　

○恩赏革职总兵施有功、游击衔。　　

○是日。御舟驻跸转塘村。　　

○甲辰。遣官祭黑龙潭昭灵沛泽龙王之神。　　

○谕、杭州驻防兵丁。较少于江宁二千有余。而额设副都统。转多一员。且汉军兵丁。止一千六百名。亦不必设两副都统。著将杭州汉军副都统。裁去一员。现任副都统齐斌。著调补福州副都统。其福州副都统范宜谦。著回京另补。　　

○是日。御舟驻跸绍与府西。翼日如之。　　

</div>
    <div class="pagination">
<a href="清实录乾隆朝实录_page534.html">上一页</a><span>...</span><a href="清实录乾隆朝实录_page530.html">530</a><a href="清实录乾隆朝实录_page531.html">531</a><a href="清实录乾隆朝实录_page532.html">532</a><a href="清实录乾隆朝实录_page533.html">533</a><a href="清实录乾隆朝实录_page534.html">534</a><span class="current-page">535</span><a href="清实录乾隆朝实录_page536.html">536</a><a href="清实录乾隆朝实录_page537.html">537</a><a href="清实录乾隆朝实录_page538.html">538</a><a href="清实录乾隆朝实录_page539.html">539</a><a href="清实录乾隆朝实录_page540.html">540</a><span>...</span><a href="清实录乾隆朝实录_page536.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
