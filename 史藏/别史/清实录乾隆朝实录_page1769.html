<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1769 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1769 页/共 1860 页</h1>
    <div class="content">○以福建台湾水师副将孙全谋、为江南苏松镇总兵。　　

○予江南巡江落水得生狼山镇左营外委顾禹珍、并淹毙兵丁吴有德等十三名。分别赏恤如例。　　

○是日。驻跸喀喇河屯行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。五月。癸丑。上诣热河文庙行礼。　　

○诣永佑寺瞻礼。　　

○是日。驻跸避暑山庄。至八月庚寅皆如之。　　

○甲寅。谕、据福崧奏、浙江提标派出巡洋之署守备事千总林凤鸣。因民人与渔户互争网地。该署守备听从伊父寄信嘱托。贪图得贿。辄带兵丁帮同争夺。并许给定海镇标巡洋之署游击事守备李廷翰、钱一百千文。邀同前往。而定海县知县严承夏、并无只字禀报。相应据实参奏等语。巡洋员弁。因贪图得贿。辄敢帮同民人争夺网地。最为绿营恶习。该县地方遇有此等事件。并不禀报。意存讳饰。殊为可恶。署游击李廷翰、署守备林凤鸣、及定海县知县严承夏、俱著革职拏问。交福崧回任后。即行会同提集犯证兵丁人等。严审定拟具奏。　　

○谕军机大臣等、前因海塘伏汛将届。一切抢护修防。均关紧要。曾降旨谕令福崧。如尚未起程。且不必赴京陛见。本日据福崧奏行抵宿迁。接据藩司禀报。提标派出之巡洋署守备林凤鸣等。于民人互争网地一事。经伊父寄信嘱托。希图获利。帮同争夺。并许给巡洋之署游击李廷翰钱文。现经提督提回审办。相应据实参奏等语。除已降旨将李廷翰等革职拏问外。即此而论。可见福崧此时之急于起程。殊属非是。福崧此次陛见。如果地方事务、有必须面行陈奏者。亦可具摺奏闻。料福崧亦无要事。必须面奏。而为此仆仆。转称沿途兼程行走。俟陛见后再行迅速回任。岂不可笑。且该抚奏报交印起程日期摺内称、现无急须赶办要件。因犬马恋主之心。梦寐不能自己。尤属无谓。福崧如曾在内廷行走。或久未觐见。尚可为此依恋之词。乃亦作此虚饰过分之语。其谁欺乎。福崧前在巡抚任内获咎。派往新疆办事。令其效力赎罪。嗣因一时乏人。是以弃瑕录用。仍任为浙江巡抚。以收驾轻就熟之益。伊前奏海塘石坝一事。尚见留心。今于接奉谕旨。令其缓行陛见。乃不权事理轻重。亟于一来。何不晓事若此。著传旨严行申饬。并著该抚于何处接奉此旨。即于何处迅速仍回本任。即已行抵古北口。亦不必即来。来亦不令进见。即斥回。伊若为前来陛见。呈进方物。即差人赍呈。亦已谕令奏事处不准接受。福崧惟当遵奉谕旨。速回浙江。将争夺网地一案。严切审讯。并将海塘石坝事宜。实力筹办。以副委任。至福崧所奏办理石坝。必须将大块石料抛入。其略小之石。俱装入竹篓。沉放海底。以期不致冲刷等语。亦属无用。大块石料。散抛水中。仍虞冲失。何不即将大石一并装入大篓内。沉放海底。更为著实。且有收束。亦著福崧于回任后。一并酌筹妥办。如实有地方要务。即可专差具摺陈奏。此时总不必前来行在也。将此由五百里谕令知之。　　

○丙辰。谕、前因大兵进剿廓尔喀贼匪。口外一切粮运乌拉。关系紧要。派令侍郎和琳、驰驿前往接办藏务。和琳自行抵察木多后。沿途查催运送军火军饷等项。节次奏到各摺。办理均为妥协。本日据奏于闰四月十三日到藏。路经丹达以西各台站。向噶布伦等切实晓谕。设法劝惩。令将乌拉宽为豫备。将前积军需。源源运送。不使再有停搁等语。一切留心。可嘉之至。又据和琳会同鄂辉奏、拣放噶布伦各缺。请先尽随往军营出力之署噶布伦及戴绷内拔补。所办甚当。此摺鄂辉列衔在和琳之前。鄂辉在藏年久。和琳让伊在前奏事。其意亦是。但卫藏地方。素习疲玩。和琳未到之前。每换乌拉一次。待至十日半月不等。以致军火等项。沿途停积。自和琳到彼。实心整顿。遵朕谕赏罚并用。该处营官喇嘛等始知畏惧。上紧赶运。大有起色。实因和琳为朕特派前往之人。又系大学士和珅胞弟。即达赖喇嘛、亦必待和琳较优。是以该处番俗人众。见和琳到彼。均知所惩劝。即福康安军营需用一切。皆资其催办。且鄂辉曾经获咎。若复令在前奏事。不特伊心有所不安。众番见事权无所统摄。于公务转属无益。和琳、著加恩赏给都统衔。嗣后奏事。著在鄂辉之前列衔。以资事权归一。呼应更灵。并著加赏御用大小荷包、玉搬指、以示优眷。至和琳此次前往西藏。系朕特简。和珅未经先行奏恳。朕之用和琳。初不过因其人尚细心。遇事奋勉。是以派往。实不料其如此能事。朕深庆得人。国家得一好大臣。大功更可易就也。　　

○谕军机大臣等、据穆和蔺奏、豫省河南各属。得雨深透。早禾勃发。现已赶种晚禾杂粮。惟河北三府属。尚在望雨。据彰德卫辉等府禀报、五月初一日、各得雨一寸等语。本年春夏以来。河北三府属。雨泽短绌。前经降旨。截留南粮漕米以资接济。并令该抚酌量借给耔种银两。今据奏各属交五月以来。尚未得有透雨。若旬日之间。仍未普渥。恐致间成偏灾。是该处现在盼雨甚殷。所有彰德、卫辉、等处。仅得雨一寸。亦何足用。著传谕穆和蔺、将河北三府属。近来曾否得有透雨。即行查明迅速奏闻。其得雨较迟地方。该抚务使留心察看。先事绸缪。如晚谷杂粮。不能赶种齐全。间有成灾处所。仍即据实奏闻。不得稍有讳饰。　　

○又谕、据刘君辅奏、续获道州生员纠抢案内。逸犯周邦俊等十三名。选派员弁押解赴省。听候审办一摺。此案前据王懿德奏到时。业经降旨交毕沅严审究办。该犯李盛春等、均系生员。伊等身列黉宫乃因护党挟嫌起衅。胆敢纠集多人。肆行抄抢。尤属目无法纪。幸而案内首从各犯三十三名。业已先后全行拏获。尚无抗拒情事设人数众多。安保其不恃强拒捕。且现当海宇昇平。楚南亦年岁屡丰。设该省地方。遇有水旱偏灾。以致无知贫民。胁从附和。更复成何事体。不可不严行办理。以示惩创。著传谕毕沅于审究此案。当查明纠抢时、如有伤毙人命者。竟将为首之犯。问拟重辟。传旨即行正法。如并无伤毙情形。再行按律从重定拟具奏。候旨办理。将此由五百里传谕知之。　　

○又谕、据陈杰奏署守备事千总林凤鸣、委巡洋汛。听从民人贿嘱伊父贪图买卖。帮同争夺网地。署游击事守备李廷翰、一同前往放枪吓唬。请一并革职严审治罪等语。林凤鸣、系派委巡洋之员。因贪图得贿。胆敢抛弃战舰。另雇小船。帮同民人往黄垄山。抢夺网地。并邀李廷翰同往争夺。实为大干法纪。岂可仅以革职了事。昨经福崧奏报。已降旨将林凤鸣、李廷翰、及并不禀报之定海县知县严承夏、革职拏问矣。其林凤鸣之父。寄信伊子前往帮夺。情殊可恶。亦应一并拏问。至该提督摺内称、李廷翰所带兵船六只。据供仅放空枪。未加铅子。此语断不可信。李廷翰系管林凤鸣之人。今乃同往。林凤鸣、既已听从李廷翰举旗开枪。铅子打去三十余出。岂有李廷翰兵船。仅止施放空枪、不加铅子之理。明系捏饰狡供。最为绿营恶习。岂能欺朕。该提督辄据以叙入摺内。殊属非是。著传旨申饬。至鸟枪火药。原为巡查洋面时击打贼匪之用。乃林凤鸣等身为员弁。转因贪贿。击打平民。此即与附贼何异。福崧遇有此等地方要事。辄置之不顾。起程来京陛见。实不知事体轻重著接奉此旨。即兼程迅速回任。会同陈杰、将此案犯证严切讯究。如林凤鸣等有枪伤毙命之事。即应奏明。在该处正法示儆。其余各犯。亦应从重定拟。以惩贪黩而肃戎行。将此由五百里谕令知之。　　

○又谕、据和琳奏称、丹达至拉里。沿途察看军火各起。尚多有拥挤未前者。各站安派牛只。亦多疲乏。现将已设者重加赏赉。未设者勒以限期等语。所办俱好。台站运送军需。最关紧要。若非赏罚严明。何以济事。今和琳分别勤惰。严示劝惩。前此疲玩积习。自当振作一新。源源运送。足资接济。看来察木多迤西一带。运送军需等项。仍形竭蹷。以致军火各起。壅滞不前。前已有旨。自察木多以东。令孙士毅在彼督办。察木多以西。至前后藏。济咙以内。令和琳、鄂辉、往来督率催查。设法趱运。但察木多至前藏一带。道远站长。不下数千里。和琳等在彼督催。未免鞭长莫及。难以兼顾。孙士毅前此自请移驻察木多。未必不因该处台站。趱运较难。是以请往督办。现在孙士毅既至察木多。自己办有章程。竟当再往察木多以西至前藏一带。往来查察。帮同和琳等督率催趱。庶台站军需等项。运送更可迅速。又据和琳奏、自班第达病故后。只有妇女仆从数人。俱极安静等语。前以班第达在藏年久。族分较大。伊子丹津班珠尔。现留贼巢。应行留心防范。今班第达业经病故。伊孙又属年幼。自可无事。但班第达家道素为殷实。今伊病故后。家中祗有妇女仆从数人。其幼孙自不能管理家事。将来丹津班珠尔。应行解京。所有赀财。必致下人任意侵用。暗中消耗。丹津班珠尔、本系达赖喇嘛之妹夫。藏中风俗。凡遇疾病身故者。原有将家财布施喇嘛之事。现在达赖喇嘛商上。正在匮乏。和琳等。或设法晓谕伊家。令将家赀酌量递给达赖喇嘛。于班第达身后。既资冥福。而商上亦可藉资接济。岂不两得其便。设有难以措置之处。亦即奏明。不可过于勉强。致滋疑畏也。又据和琳等奏现在噶布伦遗缺。已咨明福康安、先尽随赴大营。及分派各路办粮之署噶布伦及戴绷等。择其奋勉出力者。知会拔补等语。所办甚当向来蒙古本重世家自前代已然。即我满洲。向亦以此为重。但世家子弟。贤否不一若专取家世。不论其才干之能否办事。岂不可笑。至藏中办理诸事。从前总由噶布伦专擅辄行。并不关白驻藏大臣。以致任意妄为。屡构衅端。今和琳等如此办理。将来该处噶布伦。俱可由驻藏大臣。与达赖喇嘛商定奏请补放。黜陟从公。事权归一。藏务更易整饬。实属得当。至和琳另摺奏请前往军营。随同福康安带兵效力一节。虽属急公奋往之心。但军营带兵人员。已不乏人。其济咙以外粮运事宜。又专交惠龄在彼督办。现在察木多至前后藏。粮运一切。正在紧要之时。和琳竟无庸前往军营。惟当遵照节降谕旨。往来巡察。实力督催。以副委任。所有本日赏给和琳都统衔。及令列名在鄂辉之前谕旨。并著给达赖喇嘛阅看。想伊等亦必与朕意相同也。　　

○兵部议覆、湖广总督毕沅奏称、楚省苗疆。副将、参将、游击、都司、守备等官。五十一缺。向例五年俸满。照边俸分别保送调回。应遵部议。照内地营分。分别或题、或调、或归部推之处办理。请将湖南镇筸镇。永州镇、辰州协、沅州协、靖州协、永绥协、宜章营、桂阳营、武冈营、长安营、绥宁保靖营、湖北之施南协、卫昌营、副将、参将、游击、都司、守备、共四十七缺。定为在外题调之缺。宝庆协、九溪营、副将、都司、游击、守备四缺。改为部选之缺。外有荆州水师营、守备一缺。地方紧要。改为调缺。应如所请。并令该督查照原定各缺。分别题补调补。以杜牵混。从之。　　

○丁巳。谕军机大臣等、本月初十日。自圆明园启銮。得有澍雨。十四日。在常山峪。夜雨优渥。十五日。喀喇河屯。又复得雨。昨十九日戌亥之间。热河雷电交作。又获＜雨澍＞雨。西南云气极为浓厚。今日本报。并未据奏报京城得雨。著传谕留京王大臣。将京城自初十日以后。曾否续得透雨。及京南一带。是否得雨情形。即询问顺天府府尹。详悉覆奏。以慰廑注。　　

○军机大臣奏、原任山东平原县县丞王逢源。于署平原县知县任内。因县民诬告命案。未能审出实情。参革拟发军台。可否准其赎罪。请旨办理。得旨、此案王逢源、情节尚轻。著准其赎罪。但向来赎罪人员。一经准赎。辄以措缴银两为词。安然家居。免赴戌所。迨至期限已满。又复具呈请展。藉词延宕。均所不免。嗣后凡有奏准赎罪。立限完缴者。仍令前赴戍所。俟赎项缴清之日。再准回籍。如有及早完项者。即可令其早回。不必拘定期限。如逾限不清。著照旧例治罪。所有王逢源一员。即照新例办理。　　

○戊午。谕、伊犁将军。系极边要职。总理一切。必不避嫌怨。实心驭众。方有裨益。保宁此次回任后。陆续陈奏。多系姑息沽名之举。从前奎林在伊犁时。约束甚严。众皆怨恨。朕甚嘉奖。保宁岂不知之。又据奏、现在伊犁兵丁。弓俱八力。每遇挑缺。不能用八力者。俱不挑取等语。人力皆由天畀。强弱不等。射亦不在弓力大小。惟撒放得准。方为得力。乃思不及此。惟以兵用硬弓。希图见好。徒事虚名。全不务实。保宁、著传旨申饬。嗣后当痛除姑息市恩之念。惟效奎林严加约束。无避众怨。　　

○谕军机大臣等、浙江提标派出巡洋之署守备千总林凤鸣、听从民人贿嘱伊父贪图买卖帮夺网地一案。前据福崧奏到。当经降旨令速回浙江。将此案严切审讯。昨据陈杰奏报。又有旨令该抚兼程回任。会同陈杰审办。但福崧之摺。系五月初九日在宿迁拜发。其摺声明一面拜发。一面仍赴行在陛见。前旨系十七日发往。计该抚接奉。当在山东直隶交界一带。回浙尚需半月。而藩司归景照、既护抚篆。于此等重大案件。不即径行审办具奏。尚待转禀巡抚。看来亦不过一循分供职之人。若专交办理。恐未必能审断得当。陈杰驻劄宁波。距杭州不过三四日路程。著再传谕该提督。接奉此旨。迅赴省城。不必等候福崧。即会同归景照、将此案犯证。详细严鞫。务得确情。至林凤鸣等。以巡洋弁兵。辄敢因贪贿赂。将鸟枪火药击打平民。与附贼何异。此而不严加惩创。其何以儆贪黩而肃戎行。陈杰等务遵照昨降谕旨。将枪伤毙命之犯。即行奏明正法。其余亦分别从重定拟。用昭炯戒。福崧仍当于途次趱紧速回。以便会同审办。勿稍延缓。将此由五百里各谕令知之。　　

○又谕曰、福康安等奏、先带现到兵丁。驰赴边界。进剿济咙贼匪一摺。据称济咙聂拉木一带贼匪。俱遣人潜探信息。其畏惧情形可见。自应乘此时迅速进剿等语。所见甚是。福康安等统领官兵。声威壮盛。贼匪自必闻风震慑。心怀畏惧。是以分遣贼人前来探信。冀幸大兵不遽深入。可得苟延残喘。福康安等。不待续调各起兵丁齐集。始行前进。即带现到之兵。驰赴边界。奋力进剿。此时贼匪正在惊疑不定。我兵乘其不备。鼓勇前进。自可出奇制胜。将济咙屯聚贼匪。歼戮无遗。即乘兵威胜势。直前深入。自当势如破竹。一举集事。所有新调川兵三千名。虽到藏尚需时日。留为后路接应。亦属得力。至现在福康安等统兵进剿。所带火药铅丸。及弓箭等项。虽不甚宽裕。但此时攻剿贼匪。自足敷用。昨据和琳奏到。已于沿途各台站。分别惩劝。设法严催。并责成派出之噶布伦、及妥干喇嘛等。专管其事。办理俱属得当。已降谕旨。令孙士毅再往察木多以西。至前藏一带。往来巡察。帮同和琳等。督率催趱。一切军需火药弓箭等项。自当迅速运送。源源接济。福康安等。惟当督率官兵。奋勉前进。迅奏捷音。　　

○己未。谕军机大臣等、据郭世勋奏、嘉应州民巫希敏之妻曹氏。捏称供奉观音灵验。哄骗乡民治病。当将曹氏拏获。起出画像纸扇。其起意之曹秉和。及同夥之余福郎、黄云振等。已赴川省。咨四川督臣。将曹秉和等截拏务获究办等语。巫曹氏等。藉称治病。诓骗乡愚。固属不安本分。然祇系乡曲无知。以供奉观音画像。祈祷治病。尚非邪教可比。该署督恐该犯等别有传授邪术。开堂聚众情事。专委道员驰往该处。密行查办。并飞咨川省转饬严拏。所办未免过当。著传谕郭世勋、所有此案人犯。于审明后。祇须杖责示惩。交地方官严加约束。不准再行藉词哄骗。其行咨川省截拏之处。即著停止。毋庸辗转查拏。致有滋扰。　　

○予故杜尔伯特扎萨克固山贝子赛音毕哩克致祭如例。　　

○庚申。孝恭。仁皇后忌辰。遣官祭景陵。　　

○谕、户部议奏盛京将军琳宁等奏、请将三陵官兵。赏给随缺官地一摺。因该将军单内。祗将官兵数目。及拟给亩数开载。并未将现在确有何地可躧。详细声明。又从前原拨各城官兵。按品分等。给与地数。亦未据声叙。应令该将军查明覆奏等语。所奏是。但三陵官兵。安设已久。随缺地亩。何以各城官兵皆有。独三陵官兵。未经一律拨给。节年又系如何办理。若已经拨给。自未便无故增添。著该将军等、一并详晰查明据实具奏。再行核办。　　

○谕军机大臣等、前因步军统领衙门。拏获犯夜之董二。供出王伦原籍山西。伊兄王疼疼子等。尚在崞县居住。本日长麟奏、将王疼疼子等拏获审讯。已令将案内各要犯摘出。解赴行在。与董二质讯。因思从前王伦滋事时。其缘坐人犯。俱解京发交功臣之家为奴。其中必有认识王伦者。著传谕绵恩。查明此项为奴各犯内。有无王伦亲属。及能辨认王伦之人。除彼时年尚幼稚。及不能指证者。不必解赴热河外。其有紧要者。即拣择数人。派委妥员。解赴行在。以备质证。沿途并饬小心看守。勿稍疎虞。　　

○又谕曰、长麟奏、拏获董二在京所供王疼疼子等三十三名。审讯一摺。阅摺内称、体察各犯语音形迹。均系本地乡愚。不似外来流匪等语。董二在京。原供明王伦原籍山西崞县阳武村俞家街居住。三十八年带武雷算子等、至临清谋逆。事败脱逃。并非以王伦为山东之人。窜匿山西。语音有何不对。亦且并非流寓。如云董二为挟嫌诬告。则董二被王黑黑子等捆殴。系乾隆四十一年之事。董二进京已十七年。何不早行控告。直待犯夜被拏。始行供出。其中情节尚多疑窦。况董二前供。还有伊堂兄董好小子、董赖小子、在宁武县雄沟村居住。只求查对。董二如不过因挟嫌控告。正当自行掩覆。又岂肯将伊弟兄亲戚及坟墓一一说出。以为指证之理。董二此供。亦钞交长麟带往。该抚曾向董好小子等查讯否。此一节何以未据奏及。长麟甫调山西。若交与审办。恐该省官吏。惧干处分。或不免意存消弭。而现获人数众多。又未便概令解京。已交军机大臣。将案内紧要之人。另单摘出。著传谕该抚。即照单开各犯。先行派委妥干员弁。迅速分别解赴行在。毋令串供。又长麟奏各犯坚供。委系土著良民。并非党逆。董二与王黑黑子结有宿恨等语。此语究系何人首先供出。有何证据。尤为此案紧要关键。并著该抚查明。将到案首先供证董二挟嫌之犯。亦即解来。沿途并饬小心看守。勿稍疎虞。俟各犯到时。与董二隔别质讯。自无难得其确实。再董刘氏。据董二供、系伊继母。即王伦岳母。为此案要犯。其已未拏获。该抚摺内何以未经声叙。著传谕长麟、如董刘氏已经拏获。即一并解赴行在。如尚未拏获。即饬属同未获之王庆。武雷算子、高好手子等各要犯。一体严拏务获。解至行在审办。此外已获续获未解之犯。仍严行隔别看守。俟有应行质讯之处。听候提解。不得任其串供兔脱。将此由六百里发去。仍六百里速奏。　　

○壬戌。兵部议准、浙江巡抚福崧奏称、接准部咨。查额设站船。应存、应裁、奏明办理。查宁绍等处。差务尚少。应将绍兴府站船二十四只。裁去九只。宁波府站船六只。裁去四只。余俱不能裁减。从之。　　

○旌表守正捐躯直隶曲阳县民白玉明女白氏。　　

○癸亥。谕、前经降旨。各省盗案。如原赃未能起获。即著该管地方官罚赔。嗣恐正盗未获。先令州县赔出赃银。地方官规避罚赔。必有讳盗减赃情弊。复降旨。嗣后遇有盗案。即应严缉正盗。审明赃数。查追给主。如已经获盗而原赃未能起获。仍著该管官罚赔示惩。原因地方官。平时既不能实力巡查。及遇有盗案。又不肯认真缉捕。以致小民被盗。赃项久悬。终归无著。若事主系殷商大贾。即盗赃无获。生计尚可不致竭蹷。如系中人小户。惟仗经纪营生。一经被劫。即为数无多。已足罄其家产。是以罚令地方官赔缴。以示惩儆。但近据吉庆奏、拏获盗犯常二等一案。未起赃银止四百余两。著令该县赔缴。尚属力所能办。至于本日书麟、奇丰额、所奏尹二一案。赃数至一千九百余两。又查前据郭世勋奏、梁亚容等一案。赃数多至万余。若亦责成该处州县按数赔给。其势必致日久悬宕。而闾阎小民。岂敢以赃数未获。向地方官索赔。甚至不肖州县。或借罚赔盗赃为名。采买科派。及需索盐当陋规。在被劫小民。仍不能得获原赃。地方良善。徒滋扰累。而不肖州县。转得为肥槖之计。岂不有名无实。嗣后遇有盗案。该督抚等。总当严饬所属。实力缉捕。务将原赃即时起获。速给事主。其盗犯行劫之后。众人俵分。如遇赃数较多者。每犯俱可分银数百金。一时岂能费用荡尽。若将盗犯立时缉获。原无难起赃给主。即有业经花费者。亦必为数有限。责令地方官赔给。自属易办。如盗犯实已远扬。不能立时起获。而赃数又复较多。该督抚即当核其缉盗勤惰。分别赃数。责令著赔。总之有治人无治法。惟在该督抚随时整饬。核实办理。庶州县等知所劝惩。而被盗小民。不致拖延受累。方为妥善。　　

○谕军机大臣等、前据留京王大臣覆奏、京城于初十后。半月以来。未续得雨泽等语。虽据称地土尚属滋润。但现届大田长发之际。亟资甘膏接济。著传谕留京王大臣。如已得雨则已。如尚未得雨。即于觉生寺、黑龙潭、二处照旧设坛。虔诚祈祷。以期续霈甘霖。　　

○又谕、据管干珍奏、本年临清一带雨水短少。江广重船。经过古浅。非起空不能前进。现在时已溽暑。民间望泽孔殷。惟有虔心祷祝。速霈甘霖等语。看来临清、德州、东昌、一带。至今总未得透雨。即直隶景州、河间、与德州境壤毗连。情形大约相同。目下已过小暑。正当大田长发之时。朕心深为廑念。著再传谕梁肯堂、吉庆、务宜加意留心察看。或觅能求雨之人。虔诚设法祈求。先事绸缪。如有应行接济之处。即当据实奏闻。妥为筹办。仍将近日景州德州一带。曾否得有透雨之处。迅速奏闻。以慰廑注。　　

○乙丑。谕军机大臣等、本日提到董二。令军机大臣详细讯问。据供、王伦系名王河河子。并非王黑黑子。前据长麟查奏王黑黑子。已经病故。及另拏同名一人。均非正犯。著传谕该抚。即将董二所供王河河子。饬属严密查拏务获。即派员迅速解赴行在。毋任远扬。又现在讯据董二供称、案内有李老三一名。住上扬武地方。平日教书为业。即李上人子同族。可以质证。又已获未提之赵仁意子。刘毛歪子、二犯。俱系王伦亲戚。四十二年王伦潜回山西。该二犯俱曾眼见。是该三犯均为案中要犯。并著长麟、将李老三迅速查拏务获。同赵仁意子、刘毛歪子、一并解来。以备质讯。再董二之继母董刘氏。据供、即系王伦岳母。曾否拏获。前此该抚摺内未据声明。曾降旨询问。董刘氏亦系要犯。此时自己查拏到案。于何日委员解赴行在。及现在口外之王庆、高好手子、武雷算子、三犯。曾否俱经拏获。何日起解。并著长麟迅速据实具奏。至前据各犯。已派乾清门侍卫阿尔塔锡第。驰赴前途迎解。所有续提各犯。该抚务即派员星速管解。沿途赶紧行走。仍饬该解员等。小心看守速解。毋致稍有疎虞延缓。将此由六百里传谕知之。　　

○以兵科给事中初彭龄、为广东乡试正考官。御史邵自昌、为副考官。左赞善程昌期、为广西乡试正考官。吏部主事康纶钧、为副考官。修撰石蕴玉、为福建乡试正考官。兵部主事蒋师爚、为副考官。　　

○丙寅。谕、前因直隶顺德、广平、大名、三府属。入春雨泽短缺。麦收歉薄。曾降旨截漕三十万石。以备应用其应徵新旧钱粮。一并缓徵。并令该督酌量借粜。俾资接济。本日据梁肯堂奏、现报被旱州县。俟勘明如果成灾。即需赈项。通盘核计。尚须豫为筹备。请将恩赏豫省漕米三十万石内、多余之米十万石。赏给备用等语。看来直省本年缺雨地方较广。河间景州一带。至今未获甘霖。即顺德、广平、大名、雨水亦未能沾足。现在时逾小暑。大田恐不及赶种。必须宽为筹备。以裕民食。著加恩于该督所请十万石之外。增赏十万石。即著刘秉恬、与梁肯堂、相商。就近酌拨应用。该督务宜体察情形。实心经理。俾小民均沾实惠。以副朕轸念灾黎。有加无己至意。　　

○丁卯。谕军机大臣曰孙士毅奏、接据奉节县禀。查拏粤东民人余福郎等。在该县地方。用纸扇净水。妄称消灾惑众一案。已移咨广东抚臣确查。有无别项滋事不法等情。并令藩臬两司提犯确讯等语。此案先据郭世勋奏到、嘉应州民巫希敏之妻曹氏。捏称供奉观音灵验。哄骗乡民治病。当将曹氏拏获。其起意之曹秉和。及同夥余福郎等。现赴川省。已咨四川截拏究办。当经降旨。以巫曹氏等藉称治病。诓骗乡愚。固属不安本分。然祇系乡曲无知。以供奉观音祈祷治病。尚非邪教可比。该督审明后。祗须杖责示惩。其行咨川省截拏之处。即行停止。今据孙士毅奏余福郎等。在川省捏称纸扇净水。却病消灾。当被地民唐万善识破哄骗。用言斥责。以致彼此争闹。经县拏获。是该犯等不但捏词哄骗乡愚。竟敢公然恃强争闹。情殊可恶。不可不严行惩办。著传谕该督等。即行提犯审讯。切实根究。虽不必照逆案办理。亦当照邪教之例。分别定拟。以示惩儆。将此传谕孙士毅、郭世勋、并谕英善等知之。　　

○是月。仓场侍郎刘秉恬奏、准河南抚臣穆和蔺咨、截交豫省漕米三十万内。止需二十万石。余米十万石。留贮临清备用。查截贮天津北仓漕米十二万石。原为广平等府接济需用。不日须赴北仓领运。若将豫省多余米十万石。就近在临清领回。其原留北仓米。即照此数运赴通州。俟全漕告竣后。以直隶官拨船载运。实属两有裨益。得旨、所办甚妥。知道了。　　

○署江西巡抚姚棻奏、遵查傅宏烈后裔。现有六世孙傅徽珑、年十七岁、家计赤贫。父母早故。相依七十余。岁祖母齐氏。生长乡曲。识字无多。业于上年将傅徽珑、调入省城豫章书院肄业。约束督课。上紧教导。按月给予膏火银两。其在县应领膏火银两。仍留与伊祖母食用。一年以来。颇有长进。俟来岁年力长成。识见渐进。再为送部引见。批、好。又批、是。知道了。　　

○陕西巡抚秦承恩奏、驮运军储乌拉。难于猝办。已捐购骡千头。解赴成都应用。得旨嘉奖。　　

○贵州巡抚陈淮奏、黔省花户执照。俱填完纳粮米实数。惟镇远府辖卭水偏桥十八洞地方。仅填田亩数目。沿袭已久。现已一律更正。俱填完粮实数。又黔省常平仓谷。每年平粜。及秋成买补。有不得不向花户按粮采买者。该省跬步皆山。向来俱在各村寨按粮发价领买。各属于粮户交收谷石。皆另给执照为据。惟镇远一府。归入完粮票内。颇觉淆混。现饬另立仓收。将徵收买补谷数。及实发银数。填注明白。按户给发。仍造总册。令该管道府提查。得旨、以实妥为之。毋致有名无实。始勤终怠。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五


大清高宗法天隆运至诚先觉体元立极敷文奋武孝慈神圣纯皇帝实录卷之一千四百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。六月。戊辰朔。谕、据梁肯堂奏、直隶各州县得雨情形一摺。并开具清单进呈。详加披阅。内中保定、正定、各府属。得雨不过一二寸者居多。于农田有何裨益。即保定省城。及附近安州等州县。得雨三四寸。较之京城现在所获雨泽。未为沾足。当此夏令久晴。地土乾燥。得此数寸之雨。何益于事。至景州、及顺德、广平、大名等处。迄今尚未得雨。看来畿辅东南一带。及山东之德州、东昌、临清、并河南之彰德、卫辉、怀庆各府属。雨泽俱属短缺。即使日内得有澍雨。亦祗可补种晚禾。若时逾大暑。仍不得雨。即荍麦杂粮。亦俱不能补种。是缺雨地方。旱象已成。虽直隶一省。业经前后赏给漕粮五十万石。俾资接济。但被旱地方较广。一切仍应留心酌为调剂。至豫省河北三府。虽亦截留漕粮二十万石。兼有大河以南。稔收各属。可以有余补不足。但系连年缺雨之区。亦应先事绸缪。即山东缺雨州县亦多。除新旧钱粮。业已降旨缓徵、赏给口粮外。如有尚须抚恤之处。著该督抚等、一体留心察看。据实奏闻。毋得稍存讳饰。将此各谕令知之。　　

○又谕、德尔格等土兵。远道赴剿。山路崎岖。途次均系步行。实为踊跃急公。不辞劳瘁。殊堪轸念。著加恩每名赏给银二两。以示鼓励。　　
</div>
    <div class="pagination">
<a href="清实录乾隆朝实录_page1768.html">上一页</a><span>...</span><a href="清实录乾隆朝实录_page1764.html">1764</a><a href="清实录乾隆朝实录_page1765.html">1765</a><a href="清实录乾隆朝实录_page1766.html">1766</a><a href="清实录乾隆朝实录_page1767.html">1767</a><a href="清实录乾隆朝实录_page1768.html">1768</a><span class="current-page">1769</span><a href="清实录乾隆朝实录_page1770.html">1770</a><a href="清实录乾隆朝实录_page1771.html">1771</a><a href="清实录乾隆朝实录_page1772.html">1772</a><a href="清实录乾隆朝实录_page1773.html">1773</a><a href="清实录乾隆朝实录_page1774.html">1774</a><span>...</span><a href="清实录乾隆朝实录_page1770.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
