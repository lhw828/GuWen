<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 135 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 135 页/共 367 页</h1>
    <div class="content">　　○礼部左侍郎于慎行因饶伸以党蔽之罪攻吴时来言阅卷之事部臣攸司会题之疏宪臣居后臣心何敢自安乞察始末则事在时来与否自明疏入报已有旨
　　○戊子祭  大社  大稷遣公徐文璧代
　　○命工部尚书曾同亨侍经筵
　　○大学士申时行等左都御史吴时来各上疏求宽饶伸不允
　　○己丑免经筵
　　○火星逆行入氐度
　　○大学士王锡爵言愧苦难胜乞恩休致不允又言吴时来疏内称  皇上发怒似专为臣夫伸攻臣虽力乃专以相度不弘为人饰非坐臣之罪若科场事毕竟不能摭一事实则其本心自明臣且耻与争辩矣  皇上又何必为臣发怒乎不报
　　○升广东按察司佥事郭子直为山西右参议
　　○庚寅宴朵颜等卫贡夷脱伯等一百五十员名侯李言恭待自是多言言恭者
　　○礼部言  潞王之国  皇第一子当行辞礼旨以幼免时方八岁也
　　○兵科左给事中胡汝宁劾奏高桂饶伸言高桂因字迹可疑而有言未为不是乃造为私揭暗投各官以致饶伸误信妄生多端旨下部院查桂揭以闻嗣则礼科左给事中陆懋龙刑科给事中杨文焕河南道御史林祖述广东道御史管九皋云南道御史毛在等连章击桂及伸祖述谓伸为出位文焕谓桂为诬害在则论桂而及议制司主事于孔兼疏入旋奉有出位沽名淆乱国是堂上官严行禁谕之旨最后提学御史杨四知上疏曰国家建立台谏职主纠弹六卿率属各有攸司职业克修即为忠非必建白而后忠也  世宗威如雷霆主事海瑞起而犯之严嵩之毒甚于虎狼主事杨继盛列其罪状二臣皆无所为而为故天下信之后世仰之  先帝于继盛追表忠魂  皇上于海瑞眷注超擢皆赏谏以劝忠也往张居正窃弄太阿台省诸臣如刘台傅应祯余懋学李涞朱鸿谟孟一脉之属皆能言之威劫窜逐言官气沮然后赵世卿王用汲艾穆之俦言之  皇上鉴其忠悃有一岁中累迁至九卿者此赏谏之典宜然而诸臣未尝念及此也乃群臣知  上意所向人人欲以言显其间谋国输悃者固有而文奸饰诈者十常六七智巧之士有知其将考察而上疏者有知其将补外而上疏者甚则报复私讐混淆邪正一蒙谴斥谈笑出门自以公卿可鼓足而待及被召用睥睨一世自视海内之人莫己若今日择某官明日谋某缺岂当时建言之心为今日求官地耶今诸臣不能禁之使无言可采则采不可则己狂妄者置之勿听其已经斥逐特加录用者应考察仍考察应外补仍外补无令藉为大用之阶也  上俞其言
　　○工部言两广山东督抚等官请将三省司道府州县兼管水利官移咨吏部以后领凭领敕查照增改年终考核稽查报可
　　○辛卯调山西按察司佥事朱熙洽于福建
　　○加狭西按察司副使许评参政衔致仕
　　○右庶子黄洪宪辩饶伸疏言据伸诬臣者三事一谓辅臣王锡爵之子衡不宜居首夫王衡自幼负奇天下莫不闻惟时春秋房考行人邹德泳首取□主考右庶子盛讷先评之同考官提调监试诸臣共阅靡不同声称宜第一者臣因与众定之将避其势而遂摈其文耶其一谓势高者录婿盖谓李鸿也李鸿乃书一房行人沈璟所取臣焉能预知为辅臣之婿而戒同考官不取乎其一谓利厚者录孙盖谓张国彦之孙张毓塘也毓塘亦是邹德泳所取盛讷所评定伸其问之二臣有私乎无私乎而独苛责于臣也又谓臣拆卷对号之日反覆搜寻夫拆卷对号乃在慎榜题名之日此时止有中式朱墨卷在列何处搜寻伸徒欲文致以入人罪遂不自知其诬耳因乞归  上不允报已有旨
　　○命兵部右侍郎萧大亨护送  潞王之团锦衣卫指挥同知凌玄德从○东兰州土官韦应龙废长立幼残害族民其弟韦应虬逃入南那二州纠兵报讐土司陈星等欲乘危立应龙幼子文略不遂缚应龙匿其印总督两广刘继文鞫冶应龙应虬追还州印以韦文奎承袭星等复集党据寨将应龙妾女及珍宝土地献田州土司岑太禄太禄发兵助之劫田州泗峒继文调泗城等诸土司及各标兵进剿获星并获其党黄淋等兰州平继文请录有功道将亡何广西巡按孙愈贤言星等就缚非真擒也参将熊文济纳其贿留其妇女槛致以为功旨革文济职命御史鞫审以闻
　　○升五军营参将马应元为署都督佥事充本营将副
　　○壬辰部覆云南抚按萧彦等疏户部二事一言临元金沧洱海三守道各有矿场宜照属分管不必专属临元一言丽江不得市剑川界内夷田民田兵部覆五事一将武定云南二府军务俱属普安道管辖即改为兵巡道一将沾平守备听临安参将节制一土司袭替有司司道不得多方抑勒任意迁延一令各该兵备道将土官员下未袭土舍逐一查明照依嫡庶长幼次序开立简明文簿后遇告袭便于保勘一将土官量行举劾足示劝惩俱如拟行惟土司举劾寝之
　　○户部覆狭西总督郜光先等疏言延镇缺饷其预发年例该二十五六万两今帑藏空虚候有解到银两请发所有十七年应补主客二饷银七万六千三百九十两有奇即于库贮动支解运得旨延镇缺饷数多军士困乏可悯户部预发年例银五万两兵部借马价银五万两与见补一同给发
　　○流贼刘汝国未平责令应天巡抚周继湖广巡抚邵陛江西巡抚庄国祯提督操江王周汲督率所属协力剿捕
　　○甲午祭  太仓之神遣侍郎胡执礼行礼
　　○升广西布政司参政游应乾为云南按察使工部郎中甯化龙为山西按察司副使
　　○升山西道御史蔡梦说为浙江按察司副使户科给事中李汝相江西道御史郭万里山西道御史林国材贵州道御史袁应文广西道御史张季思各按察司佥事汝相山西万里国材俱山东应文云南季思狭西
　　○升刑科给事中罗万程为广东按察司佥事提督学政
　　○升河南道御史朱鸿谟为光禄寺少卿○升福建按察司副使沈应科为广西布政使司左参政
　　○大学士王家屏再疏辞召命行人敦促
　　○乙未赠原任南京兵部尚书阴武卿太子少保
　　○宴朵颜泰宁福余三卫都指挥使哈哈等一百二十五员名赏贡马头目脱伯等马价彩叚等物如例
　　○大学士王锡爵称母病乞休  上命鸿胪寺宣谕以留锡爵＜锍-釒＞谢越七日进阁视事
　　○丙申祭  历代帝王遣侯吴继爵行礼伯毛登王应龙尚书宋纁王一鹗分献
　　○是日  景皇帝忌辰遣伯刘应元祭  陵寝
　　○镇抚司讯饶仲疏上得旨伸革职为民高桂降二级调边方用后吏部覆科臣胡汝宁等疏参桂指摘科场本属多事至具私揭是诚何心降级若足示惩仍行各衙门官责不在已事不甚重勿轻言具揭章奏有不得旨径自抄报者究得旨章奏未奉旨不许辄便抄写
　　○吴淞领兵指挥陈懋功等与贼刘汝国战胜之夺其大将军印及济贫王招贤纛斩获二百五十余人巡简汪焕获余孟新哨官郎子机获刘汝国又广德州盗凌子登欲从汝国为知州所擒余党悉平巡按直隶乔璧星以闻论功行赏有差诛汝国孟新赠战死陈钺官
　　○御史陈邦科请免太湖宿松被劫二县漕粮部议不允
　　○升狭西行都司署都指挥佥事宋世祥为五军营参将江西把总以都指挥体统行事刘宗尧为神机营佐击大同守备麻承训为真定游击
　　○丁酉南京兵科给事中杜縻等广东道御史王藩臣等纠劾原任湖广左布政今升南京大理寺卿王湘原任福建左布政今升广西巡抚陶大顺均属冒滥部覆湘回籍听用大顺年老致仕从之　○礼部仪制司主事于孔兼言臣奉本部札委磨勘顺天中式朱墨卷内李鸿卷首篇有不典之字屠大壮卷三场多难解之辞即时呈禀本堂复批送礼科听其覆阅不意郎中高桂言之桂之指摘不尽出臣而李鸿屠大壮实臣所简明今桂以言被摘臣以默见容臣复何颜忝列部署哉至御史毛在参论高桂末及于臣谓不发觉而托之科臣科臣不言而托之部僚则过听矣避祸而贻人以祸其谁听之扶同隐默臣不敢也全躯自保臣不敢也因自劾求罢部礼言孔兼以首事由已贻祸同官且因御史波及乞罢情有可原旨免究
　　○予原任少保兵部尚书王崇古祭葬谥赠崇古蒲州人嘉靖辛丑进士授刑部主事累升苏松常镇兵备副使以斩倭功升俸荐晋宁夏巡抚佥都御史加副都升兵部侍郎总督狭西三边在西陲斩虏级一千有奇升右都御史调宣大受把汉那吉降酋目俺答叩关执叛悔罪加太子少保兵部尚书封贡既定晋太子太保回京协理戎务加少保改刑部旋正本兵寻致仕归三封成蒙存问给廪舆予世荫亲军指挥前后钦赏无算朝议本官忠猷夙抱经济不群屡督边镇勋著华夷遣官营葬致祭赠太保谥襄毅
　　○戊戌升广平府知府蒋以忠为福建按察司副使分巡兴泉兵备
　　○己亥原任吏部左侍郎兼翰林院侍读学士姚弘谟卒弘谟秀水人嘉靖癸丑进士由翰林编修降六安州判官旋迁留曹洊历藩臬入为南太常少卿领南祭酒陟礼吏二部侍郎充经筵讲官以疾归至是卒予祭葬如例○庚子清明节遣侯郭大诚徐文烨常胤绪薛钲汤之浩宋世恩伯王应龙方烨毛登分祭  九陵侯张元善祭  景皇帝陵寝都督同知陈承恩祭  哀冲  庄敬二太子坟
　　○加宁夏总管标兵参将哱拜以副总兵衔致仕许其子哱承恩袭职从之抚梁问孟请也拜原系夷虏来降屡立战功授宁夏卫世袭都指挥使年六十三自求休致云
　　○以大计后申饬抚按官凡存留而改节者不时参劾遭蹶而易辙者毋拘成心从吏科给事中丁懋逊请也
　　○辛丑南京鸿胪寺卿王鉴乞休吏部称其清廉恬退以太仆寺卿致仕
　　○壬寅升南京太仆寺卿朱天球为南京大理寺卿
　　○升太常寺卿李尚思为都察院右副都御史巡抚四川
　　○升广东左布政使蔡汝贤为都察院右副都御史巡抚广西
　　○癸卯辽东盖州卫地震三日
　　○甲辰宴赏朵颜三卫补进贡马夷人小思苦等二百七十七员名如例
　　○礼部尚书朱赓以疾再疏乞归不许
　　○升太仆寺卿徐元春为太常寺卿
　　○户部覆狭西总督郜光先疏一清查冒破有逃故军丁截日申报开除不得朦胧冒支月粮一疏通盐引其籴买上纳照岁时之丰歉定斗头之高下如有远赴籴买亦量为裁酌一惩戢朘削行该道戎谕将领仍不时访实揭报一糜费当裁冗食当革若地方非重大警急不得妄议增兵若民屯钱粮及时督催二池盐课务要足数不得拖欠废弛如拟
　　○南京御史刘寅以畿辅频值凶荒请约束潞藩随行员役及禁有司科派供应旨是其言○乙巳赏泰宁等卫入贺夷人主兰台等彩叚等物朵颜等卫贡贺夷人小思苦等马价等物
　　○复除原任云南布政使张大忠于广东
　　○升光禄寺少卿艾穆为南京鸿胪寺卿
　　○升顺天府府丞郭东为南京太仆寺卿
　　○南京云南道御史方万策江西道御史林可成交章劾吏部右侍郎徐显卿言其挤排张位沈一贯使告退李长春韩世能使改南及结纳富商媚事大珰僭越淫乱夤缘纳贿诸不法事旨下吏部
　　○丙午  大明会典成遣官赍送南京礼部转发各衙门
　　○礼部取中会试举人陶望龄等三百五十名
　　○升吏部郎中蔡国炳为广东左参政分守岭东
　　○丁未吏部右侍郎徐显卿疏辩首言位一贯告假各有至情世能长春南迁各由资序因分晰疏中事求罢斥凡再上不许○升右通政卢维祯为太仆寺卿
　　○升尚宝司少卿唐鹤徵为光禄寺少卿
　　○先是有倭船三突至浙江外洋官兵亟击之沉其船斩首四十八级生擒者六巡抚滕伯轮以闻行巡按勘报伯轮已故赠兵部左侍郎将士赏赉有差
　明神宗显皇帝实录卷之二百九
　　万历十七年三月戊申朔  孝肃皇后忌辰遣伯卫国本祭  裕陵
　　○南京兵部侍郎王世贞乞休不允
　　○己酉升太常寺少卿邵仲禄为右通政
　　○升尚宝司司丞孟秋为本司少卿
　　○庚戌兵科给事中叶初春劾奏协理戎政兵部尚书傅希挚南京工部右侍郎张西铭俱衰朽当罢章下吏部
　　○辛亥改南京户部郎中何以尚为尚宝司司丞
　　○升太仆寺少卿杨廷相为太常寺少卿提督四夷馆
　　○以庐凤淮扬等被灾府州县万历十六年分起运本色米每石改折银六钱麦每石改折银四钱○壬子右春坊右谕德掌南京翰林院事习孔教以亲老乞归许之
　　○蓟镇夷酋小阿卜户猛可真等将部落毛什哈所掳我戍卒送还其被杀者缚献作歹真夷克什个抵偿叩关服罪以求额赏督抚张国彦等以闻并请释放古北口留质诸夷而诛其就缚者予赏如故从之
　　○工部以江南数郡屡遭水旱未完四司料银等项银两系十四十五年者常镇二府每年带徵二分苏松二府尤宜缓徵从之
　　○癸丑升刑科都给事中唐尧钦为太仆寺少卿
　　○升狭西道御史孙旬为顺天府府丞
　　○协理戎政兵部尚书傅希摰闻言乞休旨慰留
　　○甲寅以原任南京刑部尚书钱邦彦年当九十给月米岁夫使命及门而邦彦卒邦彦吴县人成进士为高安令超拜吏部主事至考功郎迁南京通政司参议晋太常少卿再迁大理卿刑部左右侍郎遂转尚书乞归恩晋一品勋阶林居垂三十年生平详慎居官无公私谴渊嘿易亮乡邦视为模楷考终完名予祭葬如例
　　○礼部题十九日  潞王之国百官候送改进士宴于次日从之
　　○乙卯升司经局洗马管司业事余孟麟为南京翰林院侍读学士掌院事
　　○宁夏巡抚梁问孟言开垦荒田一十万八千四十一亩余丁商人陆续认过外见在军士实垦田三万八百八十二亩一分三年之内收获过谷麦等项除补还借库并犒赏军士一万二千三百八十石零见在二万八千一百九十八石零阅视议以二万七千石抵充易银余作种粮等项中间经理农亩之事实已殚厥心力其有一二未尽者一曰核屯余领种之实迩闻已领丁余将所领之地不行开垦专务草苗以鬻之商人上纳草束遂使原田复就荒芜宜责成该管官核报二曰留见在军种之田垦荒甚难三年之间费尽心力才得成熟余丁遂告认领及领之后听其生草以蹈前辙今只用军六百八十九名每军分垦四五十亩不必招人认领三曰申永不起科之令四曰录荒田垦种之官部覆如议惟免科一事本部先议将各商原认准浙盐八万四千五百六十八引姑令上纳盐粮其原认荒地二千七百二十亩九分永免起科即以所入为上纳盐粮之用已奉俞旨当照原题事理行从之
　　○户部酌议应天抚按及南京兵部侍郎王世贞疏言浚导方兴水利道不能兼摄粮储粮储道亦不必另设暂令苏松兵备押运过江免其过淮报可○南京兵部尚书吴文华南京户科给事中吴之鹏御史黄仁荣各疏言官攒军斗为奸粮多搀和浥烂以致军士諠哗户部覆宜将粮米逐一验看果有浥烂搀和者即行筛扬地势低洼者原加铺垫其朋比为奸者究遣各卫所支粮如不堪食许亲管官赴部告理兵部覆请照营规什伍之法每遇放粮之期递相钤制军士諠哗管官什伍并罪工部覆天策诸仓地势洼下者宜改建有沟渠湮塞者宜疏浚并从之
　　○丙辰  上久不视朝是日遣内使言奏对数多不耐劳剧大学士申时行等奏谢恩见辞人员应候面者除升任出京已奉旨遵行其在京升授应面恩者如免朝三次具疏奏知因拟传谕帖以进  上即宣付鸿胪从此临御益稀矣吏户兵三部覆四川抚按条议川南善后事宜一议马湖府荣赖二乡添设安边通判一员一议建昌行都司添设抚夷通判一员于成都府带衔管理宁越二卫军伍粮饷词讼一议黄郎地方设一巡简司即立贾积为土巡简听蛮夷司提调一议将见在军中任事通判汪京加同知衔管安边知县邹凤仪加通判衔管抚夷知县张邦敬调繁难于新设县典史张廷贵为蛾眉县主簿一议雷坡本属马湖亲管一旦叛马湖而附腻乃今既破巢一切差粮依界种办一议中镇一带地方委官丈出四千六百亩有奇令土民开荒三年后照屯田籽粒分别纳米其六牌村土民既入县籍旧额马匹公费等项照数认办一议大河坝复业流民二百余家应在马湖府城中建立一县设知县县丞典史各一员其泥溪等司里甲钱粮皆属县管理一议将叙马泸兵备移驻马湖一议马湖大河坝逼近腻巢设守备一员建堡筑城令其驻劄留兵三营营各六百仍于西宁水池各留兵一营以为犄角一议卭部长官司已故土官岭柏遗有一孙年幼势弱扶立甚艰而柏妻沙氏奸夫之子岭凤起颇为夷人所推议将土司印信暂令凤起署掌柏孙后果成立能得夷心不妨改正一议建昌五卫设居极边于建昌置兵一千四百名越巂置兵一千九百名宁番置兵八百名会川盐井二处置兵六百名共该四千七百名原设关堡应修石城者五修土城者七因旧而增修者十先尽见在兵二千二百名分拨把戍不敷者酌量召选一议嘉峨建马一带三面皆受夷患今于官廖山新建一堡委才力武职防守又于茜鸡坪修葺旧堡委峨嵋县佐贰一员统兵拊民建二小墩于西河水漕以便往来探报裁鱼耶黎头湾二巡简即取弓兵工食以饷戍兵一议腻夷已平将戍守班军撤回本卫一议会川夷类杂处守备责任匪轻将指挥佥事张可大推补得旨新设通判驻劄镇名新乡新设县名屏山巡简司名龙源叙马泸兵备官往来建武马湖整理弹压不得专驻一城余各如拟
　　○以延绥守备麻济邦为游击
　　○丁巳南京山东道御史刘寅条议五事一肃官箴一禁远近一选教职一恤近地一轻鞭朴俱报可
　　○户科给事中李献可请裁发章奏不报
　　○戊午织造冬至  大祀章服遣尚书石星致祭○南京云南道御史俞咨禹等请宥言官李沂复其原官正权阉张鲸之罪以彰国法报已有旨南京兵科给事中杜縻疏请纳谏报闻
　　○以旧例给真人张国祥本身诰命
　　○户部覆河南抚按疏言河南非产稻地方  潞王岁该禄米一万石内徵本色粳米四千石其六千石每石折银九钱从之
　　○以大宁都司佥书署都指挥佥事杨孟春为狭西行都司掌印
　　○己未南京工部右侍郎张西铭闻言乞休不允
　　○协理戎政兵部尚书傅希挚再疏乞休准加太子少保致仕驰驿去
　　○升光禄寺寺丞王汝训为尚宝司少卿
　　○应天巡按乔璧星上疏规大学士王锡爵言王衡素号多才高桂心虽过猜词实微婉锡爵即屈抑难甘一鸣可也乃至再至三中间投笔从军等语亦自知动气矣  君父之前何可使气锡爵者世所谓贤人君子也一著少差声价顿减乞念硕辅难得申谕锡爵养海阔天空之量庶相道得而国体全矣得旨乔璧星既称硕辅难得何必多言且不究
　　○河南抚按以连年水旱地多荒芜请留赃罚银两召佃买牛开种部议赃罚已留备赈令难再留其十六年见徵钱粮分别徵豁处补并十七年仍派以轻折各该掌印管粮官照灾疲减等查参旨依拟而责成有司开垦
　　○浙江布政司及苏松等府金花银两拖欠违限各掌印官俱夺俸催徵
　　○兵部覆三边总督郜光先疏其御虏保番恤士事宜俱如原议惟西宁失事是我自开衅隙战备当饬而不可喜功生事以起兵端熟番纳款有素是我所恃为藩篱故抢番当援而难于概保生番以丛夷怨至于督臣每遇秋防相机巡督仍侦探虏王西行的息调度抚防无拘花马池防秋旧例旨命督抚著实遵行
　　○庚申以廷士礼部贡士命少师兼太子太师吏部尚书中极殿大学士申时行少傅兼太子太傅礼部尚书建极殿大学士许国太子太保礼部尚书兼武英殿大学士王锡爵太子太保吏部尚书杨巍户部尚书宋纁太子少保兵部尚书王一鹗刑部尚书李世达太子少保工部尚书石星都察院左都御史吴时来太子宾客吏部左侍郎兼翰林院侍读学士掌詹事府事王弘诲吏部右侍郎兼翰林院侍读学士徐显卿工部右侍郎管通政使司事张孟男大理寺卿蹇达太常寺少卿兼翰林院侍读学士掌院事刘虞夔充读卷官○大学士王锡爵上疏曰臣一闻璧星谠言不觉回面以惭虚衿而受臣行年五十有六而惩忿补过尚待人言璧星责臣是也臣过信古书以专容彦圣有技为休休而璧星兼通时务以并容媢嫉为休休臣之为国计其忧深璧星之为臣计其见广  皇上试两存其说而折衷之报闻
　　○命南京修理仓廒以户四工六协办
　　○辛酉  武宗毅皇帝忌辰遣伯杨世阶祭  康陵
　　○铁岭卫平顶山等处旗竿出火
　　○升翰林院修撰杨起光为国子监司业
</div>
    <div class="pagination">
<a href="明实录神宗实录_page134.html">上一页</a><span>...</span><a href="明实录神宗实录_page130.html">130</a><a href="明实录神宗实录_page131.html">131</a><a href="明实录神宗实录_page132.html">132</a><a href="明实录神宗实录_page133.html">133</a><a href="明实录神宗实录_page134.html">134</a><span class="current-page">135</span><a href="明实录神宗实录_page136.html">136</a><a href="明实录神宗实录_page137.html">137</a><a href="明实录神宗实录_page138.html">138</a><a href="明实录神宗实录_page139.html">139</a><a href="明实录神宗实录_page140.html">140</a><span>...</span><a href="明实录神宗实录_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
