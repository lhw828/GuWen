<!DOCTYPE html>
<html>
<head>
    <meta charset="UTF-8">
    <title>明实录太祖实录 - 第 27 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太祖实录 - 第 27 页/共 121 页</h1>
    <div class="content">　　洪武四年春正月乙酉朔  上御奉天殿受朝贺大宴群臣命妇朝  皇后于坤宁宫锡宴
　　○丙戌中书左丞相太师韩国公李善长乞致仕从之
　　○以中书右丞忠勤伯汪广洋为中书右丞相参知政事胡惟庸为中书左丞
　　○命在京文武官之未有公服者复以赐之
○丁亥  上亲祀上下神祇告伐明昇命中山侯汤和为征西将军江夏侯周德兴为左副将军德庆侯廖永忠为右副将军暨营阳侯杨璟都督佥事叶昇率京卫荆相舟师由瞿塘趋重庆颍川侯傅友德为征虏前将军济宁侯顾时为左副将军暨都督佥事何文辉等率河南狭西步骑由秦陇趋成都  上谕和等曰今天下大定四海奠安惟川蜀未平耳朕以明玉珍尝遣使脩好存事大之礼故于明昇闵其稚弱不忍加兵遣使数加开谕冀其觉悟昇乃惑于群言反以兵犯吾兴元虽败衄而去然豺狼之心终怀啮噬不可不讨今命卿等率水陆之师分道并进首尾攻之使彼疲于奔命势当必克但师行之际在肃士伍严纪律以怀降附无肆杀掠昔王全斌之事可以为戒卿等慎之
　　○命中书右丞相魏国公徐达往北平操练军马缮治城池济南卫指挥佥事盛熙领兵二千人济宁左卫指挥房宽厉达领兵五千人青州卫指挥佥事周兴领兵四千人莱州卫指挥同知胡泉领兵三千人徐州卫指挥佥事司整李彬领兵二千人悉听节制
　　○戊子命宋国公冯胜往狭西修城池卫国公邓愈往襄阳训练军马运粮饷以给征蜀军士
　　○命吏部月理贴黄初吏部以文武百职姓名邑里及起身历官迁次月日自省府部寺既行省府州县等衙门皆分类细书于黄纸贴置籍中而用宝玺识之谓之贴黄有除拜迁调輙更贴其处虽百职繁夥而此法便于勾稽然拜罢之数则贴黄有未及改注更贴者故命吏部月一更贴之每岁终以其籍进贮于内库遂为定制
　　○命中书定议亲王宫殿制度工部尚书张允等议凡王城高二丈九尺五寸下阔六丈上阔二丈女墙高五尺五寸城河阔十五丈深三丈正殿基高六尺九寸五分月台高五尺九寸五分正门台高四尺九寸五分廊房地高二尺五寸王宫门地高三尺二寸五分后宫地高三尺二寸五分正门前后殿四门城楼饰以青绿点金廊房饰以青黑四城正门以红漆金涂铜钉宫殿窠栱攒顶中画蟠螭饰以金边画八吉祥花前后殿座用红漆金蟠螭帐用红销金蟠螭座后壁则画蟠螭彩云立社稷山川坛于王城内之西南宗庙于王城内之东南其彩画蟠螭改为龙从之
　　○诏礼部参考历代祀郊庙社稷日月诸神冕服并百官陪祭冠服之制于是礼部与太常司翰林院议奏  上亲视圜丘方丘宗庙及朝日夕月服衮冕祭星辰社稷太岁风云雷雨岳镇海渎山川先农皆用皮弁服群臣陪祭各服本品梁冠祭服从之
　　○己丑制玉图记一赐皇太子其制蟠龙为纽方阔一寸二分高一寸六分文曰大本堂记
　　○命中书遣使谕潼关巩昌兰州诸处守御官军修缮武备讥察奸细且命狭西行省绘其山川地理来献
　　○赐中书右丞相忠勤伯汪广洋左丞胡惟庸诰
　　○巩昌临洮庆阳属县地震
　　○命赐征蜀军士夏布凡三十一万一千六百八十四匹
　　○庚寅建圜丘方丘日月社稷山川坛及太庙于临濠礼部奏临濠宗庙宜如唐宋同堂异室之制作前殿及寝殿俱一十五间殿之前俱为侧阶东西傍各二间为夹室如晋儒王肃所议中三间通为一室奉  德祖皇帝神主以备祫祭东一间为一室奉  懿祖皇帝神主西一间为一室奉  熙祖皇帝神主从之
　　○诏省部议公主驸马等封称礼部奏按唐宋会要皇姑皇姊妹皇女皆称公主其夫称驸马若王以下女止称郡主其夫止称所授官今皇姑称大长公主皇姊妹称长公主皇女称公主其夫皆称驸马秩从一品亲王女称郡主夫皆称所授官秩从二品亲王孙女称县主夫亦称所授官秩从三品今南昌王女福成公主蒙城王女庆阳公主宜改封郡主夫驸马都尉王克恭黄琛宜上驸马诰命止称所授官  上曰吾兄俱早亡惟存此二女耳吾不忍遽加降夺也其公主封号不去岁给禄米五百石夫王克恭黄琛仍驸马都尉镇国上将军克恭福州卫指挥使琛淮安卫指挥使琛诰曰朕稽古典帝王之女别之以三帝之姊妹皆称大长公主帝之亲女曰公主其余兄弟之女则曰郡主所以别尊卑明嫡庶斯彝伦之大端也尔黄琛本朕房兄蒙城王之婿于礼以职事称之侄女当名郡主曩因草创之时未暇考究概称驸马今礼部乃执礼以奏请去驸马之称朕思止有侄女不忍降其旧封故仍称公主而无公主之食禄尔琛亦称驸马不与驸马之门庭其禄止食前官指挥使之俸然公主岁禄五百石视汉唐郡主之禄亦已多矣尔其知分守礼毋骄傲永保富贵吉哉克恭诰文同
　　○命仪鸾司设司仗改亲王仪卫司司仗为典仗
○置福州卫指挥使司　
○置武靖岐山高昌三卫指挥使司以卜纳剌为武靖卫指挥同知桑加朵儿只为高昌卫指挥同知  上谓侍臣曰推诚心以待人路人可使如骨肉以嫌猜而御物骨肉终变为仇讐朕遇前元亲族如高昌岐王等皆授以显职仍令带刀侍卫一无所疑朕待之如此彼岂肯相负哉侍臣对曰  陛下此心实古帝王一视同仁之心也
　　○辛卯礼部奏言古者元圭之制天子一尺二寸皇太子九寸五分亲王桓圭九寸今制  上亲见郊庙及受群臣朝则服衮冕执大圭独奠镇圭于郊庙礼尚未举行  上曰镇圭乃奠于缫藉以为贽礼不必行
○以何琐南普为河州卫指挥同知朵儿只汪家奴为佥事置所属千户所八曰鉄城曰岷州曰十八族曰常阳曰积石州曰蒙古军曰灭乞军曰招藏军军民千户所一曰洮州百户所七曰上寨曰李家五族曰七族曰番客曰化州等处曰常家族曰爪黎族汉番军民百户所二曰阶文扶州曰阳咓等处仍令何琐南普子孙世袭其职
　　○壬辰以湖州府知府侯善为山东行省参政
　　○河南府知府徐麟以母老居蕲之广济请终养  上命刑部侍郎左安善为河南府知府改麟为蕲州府知府俾就养其母
　　○以浙江按察司副使傅让为松江府知府户部员外郎刘文为湖州府知府
　　○甲午置建宁都卫指挥使司
　　○诏复阙里孔氏子孙二十六户徭役
　　○丙申命中书省定王国宗庙及社稷坛壝之制礼部尚书陶凯等议于于王国宫垣内左立宗庙右为社稷庙为殿五间东西为侧阶后为寝殿五间前为门三间社稷之制古者王爵不以封止有诸侯社稷之制汉皇子始封为王得受茅土而社稷之制无闻其他封公侯者无茅土而社以木后世因之以州县比古诸侯故其制皆方二丈五尺唐制州县社稷坛方二丈五尺高三尺五寸四出陛三等门北东西三面各一为屋各三间每门二十四戟其南无屋宋制州县社稷坛率如唐制而高不及者五寸其社主用石如钟形长二尺五寸方一尺剡其上培其下半今定亲王社稷坛方三丈五尺高三尺五寸四出陛两坛相去亦三丈五尺壝四围广二十丈坛居壝内稍南居三分之一壝墙高五尺各置灵星门外垣北东西门置屋列十二戟南门无屋社主用石长二尺五寸阔一尺五寸剡其上埋其半已上丈尺并用营造尺上不同于太社下有异于州县之制从之
　　○诏免绍兴府诸暨县水灾田租
　　○丁酉享太庙始行祼礼命中书省给乐生钱人二千四百舞生半之
　　○遣官祭功臣于鸡笼山庙
　　○戊戌制玉图记二俱以蟠龙为纽其一方一寸五分文曰广运之记其一方一寸二分以赐中宫文曰厚载之记
　　○诏立内城门禁之法守门指挥千百户日一更代士卒三日一更代凡内官内使出入皆用号牌若有以兵器杂药到门者论如律守门军士失于觉察者罪如之若车驾出行则以御史一员临门察视
　　○己亥中书省臣上天下府州县官之数府州县凡一千二百三十九官五千四百八十八员
　　○诏京卫军士犯罪笞四十以上者发补外卫
　　○御史台进拟宪纲四十条  上览之亲加删定诏刊行颁给因谓台臣曰元时任官但贵本族轻中国之士南人至不得入风宪岂是公道朕之用人惟才是使无间南北风宪作朕耳目任得其人则自无壅蔽之患殿中侍御史唐铎对曰臣闻元时遣使军抚百姓初出之日四方惊动及至略无所为而去百姓为之语曰奉使宣抚问民疾苦来若雷霆去若败鼓至今传以为笑今  陛下一视同仁任官惟贤尤重风宪明立法度所以安百姓兴太平天下幸甚臣等敢不精白一心钦承  圣意
　　○以建宁卫正千户宋晟为建宁都卫指挥同知
　　○以刘惟俊为真定府知府
　　○龙州知州赵帖坚遣其弟帖从来朝贡方物
○壬寅赐故元臣秃鲁书曰  大明皇帝记问元臣秃鲁近者圣保自尔营中归云尔执持其志将欲有为此大丈夫之事朕甚有取焉但以尔之所处度之所不成者有四且又将不得其死何以见之尔素为元臣累效力王家衅隙一生君臣间隔已将三年以人臣论之君有难为臣不卫君而自处利便果臣耶逆耶此不成一也方今元运已终天命不留幼君昏弱而邪正莫知尔若不离左右非为谗所杀幸矣今流窜远方将何所图此不成二也孤处沙塞步骑不满万数部下之人口无充腹之飧体无御寒之服人将离散而尔不能独居将何恃乎此不成三也若严号令律士卒使饥寒逼身不敢旋足人情不堪朕又恐尔为部下所谋此不成四也犯是四者而犹俳佪顾恋可谓不知机者此朕知尔不得其死明矣当此之时身名俱泯忠顺两亡甘与秋草同腐终为小人之归虽欲悔之盖亦晚矣若省朕所言自度力有不及他无所往则诚心来归待尔之意必不薄也尔其思之余不多及
　　○癸卯  上谓中书省臣曰今日天寒有甚于冬京师尚尔况北边荒漠之地冰厚雪深吾守边将士甚艰苦尔中书其以府库所储布帛制绵袄运赴蔚朔宁夏等处以给将士省臣对曰守边将士衣袄岁有常供无庸再运  上曰将士虽有常供朕固知之特以今天寒异于常时故命加给耳古人一夫不获引咎在躬况守边将士尤朕所深念者其给之勿缓
　　○以故元降臣沙不丁为骁骑前卫副千户
　　○西番十八族元帅包完卜癿七汪肖遣侄打蛮及各族都管哈只藏卜前军民元帅府达鲁花赤坚敦肖等来朝诏以包完卜癿为十八族千户所正千户七汪肖为副千户坚敦肖为岷州千户所副千户哈只藏卜等为各族都管各赐袭衣靴袜
　　○故元枢密都连帖木儿等自东胜州来降诏置失宝赤千户所一百户所十一五花城千户所一百户所五干鲁忽奴千户所一百户所十燕只千户所一百户所十瓮吉剌千户所一百户所六以都连帖木儿刘朵儿只丑的为千户给三所印人赐文绮帛一十匹金绣盘龙衣及文绮绵衣银椀靴袜有差复遣侍仪司通事舍人马哈麻赍燕只瓮吉剌千户所印二往东胜州命伯颜帖木儿答海马里卜兰歹也里沙朵列图阔阔歹为千户赐文绮帛人十二匹银椀一官属卜颜帖木儿等四十三人赐文绮帛人八匹特赐都连帖木儿之父阔阔帖木儿银椀一文绮帛十匹
　　○诏工部改建皇外祖考杨王庙于泗州盱眙县之墓所皇外舅徐王庙于宿州之墓所
　　○甲辰吏部奏定内官散官正四品中正大夫从四品中侍大夫正五品中卫大夫从五品侍直大夫正六品内侍郎从六品内直郎正七品正奉郎从七品正卫郎正八品司奉郎从八品司直郎
　　○狭西行省以所获故元西安王卫王印来献
　　○修治广西兴安县灵渠三十六＜阝步＞兴安属桂林府其水出海洋山自秦开桂林象郡凿渠兴安分为湘漓二水建三十六＜阝步＞甃石为闸以防水泄汉马援尝修筑之故世传为援所立岁久堤岸圮坏至是始修治之水可溉田万顷
　　○长兴候耿炳文自陈禄赐愿得狭西田租命以狭西田租五百石浙西田租千石兼赐之
　　○乙巳中书省臣奏宦官月俸初宦者为监官月支廪米九斗中书议今既为官宜量给以月俸米三石  上曰内使辈衣食于内自有定额彼得俸将焉用之但月支廪米一石足矣卿等不宜开此端也
　　○刑部奏自今在京及在外仓库有放支钱粮金帛等物内则中书外则行省第其字号为符券而后出之庶免侵欺之弊从之
　　○丙午安南国王陈日熞遗其臣陶宗会等奉表贡驯象贺克沙漠故也
　　○丁未  上谓中书省臣曰今天下已定致治之道在于任贤既设科取士令各行省连试三年庶贤才众多而官足任使也自后则三年一举著为定例
　　○置大同卫都指挥使司以耿忠为都指挥使
　　○戊申山西豊州东胜州太原府兴县以去年旱灾诏免其田租
　　○雨木冰己酉诏诸处领兵镇守屯戍诸将遇境内有警许乘机调兵剿捕若失误致使滋蔓者罪之余事不许专擅调遣其改除起取非奉制书亦毋得輙自离职违者论如律
　　○庚戌命中书省户部定文武官岁禄正一品九百石从一品七百五十石正二品六百石从二品五百石正三品四百石从三品三百石正四品二百七十石从四品二百四十石正五品一百八十石从五品一百六十石正六品一百石从六品九十石正七品八十石从七品七十五石正八品七十石从八品六十五石正九品六十石从九品五十石省部府州县卫所台宪诸司官验数月支其太常司钦天监侍仪司太医院等并各库局官量裁有差
　　○辛亥享先农
　　○升东胜卫指挥佥事程暹为巩昌卫指挥使
　　○是月广信府弋阳县民方谷华聚众为盗劫掠□民通判宋裕率民捕戮之
大明太祖圣神文武钦明启运俊德成功统天大孝高皇帝实录卷之六十

六十六、太祖高皇帝实录卷之六十一
　　洪武四年二月乙卯朔侍仪司言文武百官朝服各从品级侍仪舍人引班执事宜有定制乃命中书省拟侍仪舍人并御史台知班引礼执事冠进贤冠无梁服綘色衣其蔽膝及履袜革带大带槐笏与九品同惟不用中单从之
　　○丙辰大同卫都指挥使耿忠言大同地边沙漠元季孛罗帖木儿扩廓帖木儿等乱兵杀掠城郭空虚土地荒残累年租税不入军士粮饷欲于山东转运则道里险远民力艰难请以太原北平保安等处税粮拨赴大同输纳为便廷议于山东所积粮储量拨一十万石运至平定州山西行省转致大和岭大同接运至本府及以附近太原保定诸州县税粮拨付大同以为储偫之备忠又请以蔚忻崞三处民丁与军士协力修浚大同城堑从之
　　○丁巳遣官祭三皇并释奠孔子
　　○以副建按察司副使吴庸为金华府知府
　　○戊午祭大社大稷
　　○晋王相曹兴上言三事一建晋王府于太原古城筑城之役请以兵民参之一王府鼓手欲选民间少壮虑为动扰宜于太原等处续报汉军内选充一朔蔚等州俱在边陲宜依大同之例召□纳米中盐以充边饷  上谓省臣曰兴言筑城之役宜令民计田每顷出一夫参以太原平阳潞州诸卫军士其言鼓手中盐之事皆从其请
　　○翰林侍读学士张以宁吏部主事林唐臣翰林编脩王廉自安南使还其王陈日熞遣其臣阮汝亮偕来上表谢恩贡方物以宁卒于道以宁字志道福州古田县人少贫苦好学登元泰定辛卯进士第授淮安路清河县尹坐事免官十余年至正中复起为国子助教累迁翰林待制升侍读学士以宁有俊才博学善记元末遗老多物故以宁独以文学擅名于时人呼为小张学士洪武元年王师入元都顺帝北走国亡以宁以元故官起送京师奏对称旨复以为翰林侍读学士特见宠遇及奉使安南御制诗送之以宁留安南俟命逾年及王廉林唐臣等至始与俱还道遇疾卒诏有司还其柩于家所在致祭以宁清洁自守所居萧然未尝营财产其奉使也襆被而往临终有诗云覆身惟有黔娄被垂槖都无陆贾金有诗文数十卷号翠屏集行于世
　　○以刑部郎中刘惟谦为尚书  上谕之曰膏粱所以充饥药石所以疗病使无病之人舍膏粱而饵药石适足以害身仁义者养民之膏粱也刑罚者惩恶之药石也故为政者若舍仁义而专务刑罚是以药石毒民非善治之道也今擢卿为刑官之长卿于用法之际常体古人钦恤之意则张释之于定国皆可为矣卿其勉之
　　○太白昼见
　　○光禄寺言尚酝局所造酒专奉郊庙御用若御赐燕享及其余祭祀祗待当别设内酒坊造酒以备其用昔宋朝名曰法酒库宜依此例从之
　　○己未吏部言宣使考满有文学才能者宜任以有司有干办使令之才宜于巡检内用奏差考满通儒吏者就升令史书吏若儒吏皆不通于巡检驿官内用从之
　　○壬戌湖广行省参知政事戴德以疾卒于京师诏赠开国翊运宣力武臣资善大夫湖广等处行中书省右丞护军追封谯郡伯子孙世袭指挥佥事遣内使及礼部主事护丧给明器还葬盱眙祭以少牢仍以布米给其家
　　○甲子遣官祭马祖先牧马社马步之神
　　○乙丑诏太常司凡祭配享之位不用祝文不别奏乐
　　○丙寅祭太岁风云雷雨岳镇海渎山川城隍旗纛诸神
　　○丁卯命铸大中洪武通宝大钱为小钱先是宝源局所铸新钱皆铸京字于其背其后多不铸民间以二等大钱无京字者不行使故命改铸为小钱以便之
　　○戊辰诏免太平镇江今年田租
　　○己巳朝日
　　○以  燕府左相淮安侯华云龙兼北平行省参政左传高显兼大兴左卫指挥使并给兼官之俸
　　○奉先殿成殿建于宫门内之东南向正殿五间深二丈五尺前为轩五间深一丈二尺五寸遂命礼部制四代  帝后神位衣冠并定诸祭仪物及常用祝文于是礼部定议每日朝晡  上及皇太子诸王二朝  皇后率妃嫔日进膳羞每月朔荐新正月用韭荠生菜鸭子鸡子二月水芹薹菜蒌蒿子鹅三月新茶笋鲤鱼四月杏梅樱桃黄瓜彘雉五月来禽茄子桃李大麦小麦嫩鸡六月莲子西瓜甜瓜冬瓜七月梨枣菱芡蒲萄八月新米粟穄藕芋茭白嫩姜鳜鱼九月栗子橙小红豆鳊鱼十月山药柑橘兔十一月荞麦甘蔗鹿獐鴈十二月菠菜芥菜白鱼鲫鱼其品物太常司官每月奏闻送光禄寺供荐献新则凡遇时新品物太常官亦每月奏闻送光禄寺供献其常用祝文正旦日正旦之吉万象维新追念恩德不胜感慕谨具牲醴庶品恭率眷属诣庙献祭十月朔则曰时维孟冬气候初寒冬至则曰冬至令节阳气初生上元清明端阳中元重阳等节则曰时维某节礼严常祀余并同前  圣寿日祝曰时在季秋十有八日实元璋戊辰年初生之辰荷  祖宗积德阴隲悠久福垂后世以致国家兴隆今当此日谨具牲醴庶品恭率眷属诣庙献祭其  仁祖庙正旦十月朔冬至上元清明端阳中元重阳等节改追念恩德不胜感慕为追念劬劳昊天罔极其  圣寿日祝曰时在季秋十有八日实元璋戊辰年初生之辰荷修阴隲福垂于我以致家国兴隆今当此日追念劬劳昊天罔极谨具牲醴庶品恭率眷属诣庙献祭  上皆从之
　　○辛未赐在京军士四万三千二百余人钱各三千六百文
　　○命工部遣官往广东买耕牛以给中原屯种之民
　　○河州卫指挥同知何锁南普等辞归诏赐何锁南普文绮二十匹汪家奴一十五匹以下官属各一十五匹既而  上复以何锁南普等识达天命自远来朝加赐何锁南普文绮十匹汪家奴八匹官属人一匹
　　○壬申诏免宁国府今年田租
　　○中书省奏会试中式举人俞友仁等一百二十名
　　○  上将幸临濠谕中书省臣制奉先殿四代  帝后神主及龛须精致朕还日视其成礼部遂奏神主之制高一尺二寸阔四寸趺高二寸用木为之饰以金镂以青字神龛高二尺阔二尺趺高四寸朱漆镂金龙凤花板开二窗施红纱侧用金铜环内织金文绮为藉从之
　　○癸酉中书省奏各处都指挥使司统属诸卫凡有军官军人词讼宜设断事司以理之断事一人正六品副断事一人正七品从之
　　○户部定淮浙山东中盐之例皆以一引为率□人输米临濠府仓淮盐五石浙盐四石开封府及陈桥仓淮盐二石五斗浙盐二石襄阳府仓淮盐二石五斗浙盐一石五斗安陆府仓淮盐四石浙盐三石五斗辰州府永州府及峡州仓淮盐三石五斗浙盐二石五斗荆州府仓淮盐四石五斗浙盐四石归州仓淮盐二石浙盐一石二斗大同府仓淮盐一石浙盐八斗太原府仓淮盐一石三斗浙盐一石孟津县仓淮盐一石五斗浙盐一石二斗北平府仓淮盐一石八斗浙盐一石五斗山东盐二石三斗河南府仓淮盐一石五斗浙盐一石二斗西安府仓淮盐一石三斗浙盐一石陈州仓淮盐三石浙盐二石北通州仓淮盐二石浙盐一石八斗山东盐二石五斗
　　○湖广澧州慈利县奏户口为蛮贼剽掠流亡者众田多荒芜诏免洪武三年田租千四百七十余石
　　○  上谓中书省臣曰临濠为朕兴王之地今置中都宜以傍近州县通水路漕运者隶之于是省臣议以寿邳徐宿颍息光六安信阳九州五河怀远中立定远蒙城霍丘英山宿迁睢宁砀山灵壁颖上泰和固始光山豊沛萧一十八县悉隶中都
　　○甲戌  上如临濠
　　○壬午  上还京师
　　○京师火燔军民庐舍
　　○故元辽阳行省平章刘益以辽东州郡地图并藉其兵马钱粮之数遣右丞董遵佥院杨贤奉表来降其辞曰圣明启祚实千载之遭逢遐迩倾心岂一夫之抗越乃改途而易辙愿效顺以投诚伏念臣叨守边疆忝分戎阃天运既去人力难为国破家亡顾孤忠之何托势穷力屈惟有德之是归兹盖伏遇  皇帝陛下道合乾坤量包宇宙阳春弘被于幽谷大明下烛于覆盆诏谕下颁恩威旁达臣等既荷湔涤无任欢欣谨遣右丞董遵佥院杨贤航海以朝天望风而投款休兵待命希洞鉴于愚衷卖剑买牛乞放归于田里  上览表嘉其诚诏置辽东卫指挥使司以益为指挥同知诏曰曩因元政不纲群雄角逐朕起布衣提三尺剑命我中国英豪削平僣乱抚恤黔黎逾二十年天下已定中原无兵革之虞间者命将出师东征西伐摧强抚顺惟欲薄海内外咸底治安于是识时务者率众来归共成大业前辽阳行省平章刘益能审察时几推诚归朕以辽东州郡地图遣右丞董遵等奉表朝献朕甚嘉焉虽汉窦融何专前羙今特置辽东卫指挥使司授尔益同知指挥事尔其恪遵朕意固保辽民以屏卫疆圉则尔亦有无穷之誉
　　○是月潞州卒李海舍等结众谋叛事觉捕斩之
大明太祖圣神文武钦明启运俊德成功统天大孝高皇帝实录卷之六十一

</div>
    <div class="pagination">
<a href="明实录太祖实录_page26.html">上一页</a><span>...</span><a href="明实录太祖实录_page22.html">22</a><a href="明实录太祖实录_page23.html">23</a><a href="明实录太祖实录_page24.html">24</a><a href="明实录太祖实录_page25.html">25</a><a href="明实录太祖实录_page26.html">26</a><span class="current-page">27</span><a href="明实录太祖实录_page28.html">28</a><a href="明实录太祖实录_page29.html">29</a><a href="明实录太祖实录_page30.html">30</a><a href="明实录太祖实录_page31.html">31</a><a href="明实录太祖实录_page32.html">32</a><span>...</span><a href="明实录太祖实录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
