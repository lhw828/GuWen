<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1834 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1834 页/共 1860 页
  </h1>
  <div class="content">
   ○旌表守正捐躯四川崇庆州民卢元述女卢氏。　　

○己巳。上诣安佑宫行礼。　　

○谕、我国家重熙累洽。列圣相承敬天爱民海内昇平。梯航向化。朕春秋二十有五御极践阼初即拈香叩祈天恩。设能如圣祖仁皇帝之享祚绵长。仰邀昊眷克绳祖武。寿祚延洪。享国六十年。即当归政。不敢更冀有所过算。今荷天恩笃佑。八旬开五。康强逢吉。五代同堂。抚御寰区幸周甲子。明岁丙辰。即届归政之期。大廷授受景运增隆。实为史册罕觏。惟念诸皇子皇孙以及曾元。于子皇帝嗣位以后。一切章服仪制。例有一定等差。不可僭越。但朕为太上皇帝。而皇子皇孙。不能照诸皇子皇孙之例。遂与宗室等伦。于亲亲之谊。似有未协。著于明年归政后。所有诸皇子、皇孙、以及曾孙、元孙。仍在尚书房读书。应用冠服缰辔等项。俱著仍照现在之例。不必更改。朕年登九秩即可得六世来孙。亦当视元孙一例。岂不更为千古未有之吉祥盛事。我子子孙孙。缵膺统绪倘亦能如朕之享国绵长。举行归政典礼为太上皇者其皇子皇孙等亦如今日朕加恩曾元辈之服物礼秩。照此永以为法。光昭奕禩。衍庆徵祥。实我大清亿万斯年之福若无太上皇之称。则当照国家宗室旧例。不可僭越。有紊成宪。用是特颁训谕。交尚书房敬谨存记。俾我世世子孙。知所禀承。以示惇睦而昭法守。　　

○庚午。上御勤政殿听政。　　

○谕军机大臣等、楚省苗匪。现经三省大兵会剿。尚敢潜至川境。屡肆滋扰。希图抄截后路。并牵掣大兵。奸计可恨。据孙士毅奏、阵亡乡勇二名。照例分别给赏等语。各处乡勇。能知大义。随同杀贼。即与兵丁无异。今因打仗阵亡。情殊可悯。著传谕福康安、和琳无论川黔楚三省乡勇。凡有因剿贼阵亡者俱著查明照官兵之例。一体咨部赏恤俾乡勇等倍知感奋。于剿捕更为有益。连日以来。想福康安、和琳、稍休兵力。即可前赴楚境。并力攻捕。谅此乌合苗匪。一经川黔劲兵乘胜围攻。无难立就扑灭。又据福宁等奏、张廷仲之子张荣炳。率领亲族。跟同官兵奋勇杀贼。甚为出力等语。张廷仲父子。既系真心投诚。且能立功自效。自当加恩。冀收以苗攻苗之益。著福宁等传旨。将张廷仲赏给六品顶戴张荣炳赏给七品顶戴如父子情愿在营伍当差。张廷仲。即以千总补用。张荣炳以把总补用。使其感戴恩施。倍加出力。而此外苗众闻风归附。贼党更可不攻自溃。又据毕沅奏苗性贪残。客民亦皆狡诈其中不能安分之人。相聚日久。仇隙日生与其事后而加之惩创。不若先事而严为防范等语。所言得要。此次石柳邓、石三保、吴陇登、纠众滋事。即因附近客民。平日在彼盘占苗产以致日久生隙。酿成叛案。此等招乱客民。不但当驱之回籍更应查明治罪。但现值剿捕苗匪之际尚无暇查办及此。事定后。著福康安、和琳、入于善后事宜内。会同毕沅悉心妥议。逐一清厘毋许客民再与苗民私相往来交易。以期永断葛藤为绥靖苗疆之计　　

○辛未。谕、湖南苗匪滋事该省督提等统兵打仗未见痛歼贼众此次刘君辅等、带兵由古铜溪。绕至长潭一带。两路夹攻。贼匪溃逃。并派令兵弁。豫备攩牌竹筏。于水深流急之处乘机飞渡。一鼓前进。痛加歼戮。克复花园。办理尚属奋勉刘君辅、著交部议叙。又据奏称、官兵过河时兵丁向洪、手持攩牌。首先过河。即飞上石卡。杀贼一名。抢获炮位。该兵丁奋勇可嘉。著加恩超补千总。所有在事出力将弁。著该提督查明咨部议叙。其实在出力者。另行奏闻。再酌量加恩。以示奖励。　　

○谕军机大臣曰、刘君辅等奏、剿焚花园苗寨。杀贼三百余名。看此情形刘君辅就所带楚省兵丁。尚能痛歼贼众。乘胜直追。克复花园。苗匪之无能。已可概见福康安、和琳于月杪会合。连日休息兵力同至楚境。谅此么＜麻骨＞苗匪。一经川黔劲旅。合并攻剿。自必势如破竹。又据奏、贼恐官兵在河水平浅之处涉过。俱放枪堵拒。暗令奋勇官兵于水深流急之处。浮水先过。并撑竹筏飞渡等语。此事前据该提督奏到。朕以福康安、和琳、在松桃秀山等处。遇贼拆毁桥座。俱督率官兵。一面搭架木桥。一面奋力前进。何以刘君辅遇有溪河。独不能立时渡过。今该提督暗令兵丁于水深处所浮水先过。固当如此办理。使福康安等至此。必早筹及设法遄渡不至若是迟疑。然该提督能督率官兵。乘机过河。即属其功。亦不加之责备。惟当倍加奋勉。赶紧进剿。以期速解永绥之围。勿稍延缓。　　

○又谕曰、秦承恩奏、陕西省二月分粮价清单朕详加批阅。所开各属米麦等价。有比上月较增。自一二三分至一钱数分以上及二钱者当此青黄不接之时。各省市集粮价。随时增长。本所常有。其每石增加四五分以下者。为数尚属无多。祇可听其自然。若骤增至一钱以上者。即属粮价昂贵。小民不无艰于籴食。向来各州县设立常平社义等仓原为因时调剂。减粜酌借以便民食。何未据该抚筹议及此。著传谕秦承恩、查明各该属粮价因何增长至一钱以上。并应否即将仓存谷石。随时粜借。以平市价而济民食之处一面认真妥办。据实覆奏。以副朕廑念民依至意　　

○壬申。谕、向来各省重运漕船。如渡江过淮过黄、以及过济宁临清抵通日期。俱令户部仓场各该督抚、将行走迟早之处。与上年比较核算具奏。本年据户部仓场江南江西等省各抚奏到。漕船渡江渡黄日期。连闰计算。俱比上年较迟二十余日。及十余日不等。即如本日玉德奏、南粮首帮。上年系正月二十四日入境。二月二十三日出境。本年系二月十八日入境。闰二月十四日出境。计算该帮在该省本境行走。虽比上年较早三日。若以入境日期计算。则已比上年较迟二十余日。漕船行走。沿途自应加紧催趱。俾各依限抵通。不致迟误。本年因系闰二月。节气较迟。所有漕船渡江渡黄、以及抵通日期。准其展限半月计算比较外如遇无闰年分。仍照旧与无闰之年比较不得再以有闰之年。牵混计算以致影射迟延也。　　

○谕军机大臣等、据福康安等奏、即日攻得土空相机进剿或捣黄瓜寨贼巢或援永绥围城总期计出万全等语。所想亦是。福康安等但当视贼屯聚最多之处先行并力进攻黄瓜寨为石三保藏匿巢穴前据福康安奏讯之拏获活贼供称石柳邓亦已过河与石三保勾合。聚在一处。福康安等、若能攻得黄瓜寨。擒获石柳邓、石三保渠魁既得。余贼自同瓦解。又据福康安等奏、传旨将各兵丁等赏给一月钱粮。看其感戴情形。万分踊跃等语该兵丁等、因赏给一月钱粮。此次夺卡过河。感激奋兴争先出力是用兵之道不可不加之鼓励。兹发去花翎蓝翎各二十枝。著传谕福康安等、此后各将弁兵丁内。如有打仗杀贼实在勇往者。或应拔补升等。换给顶戴。或应赏戴花翎蓝翎。即一面奏闻。一面先行赏给。俾伊等知一经出力。即可仰荷恩施。自必益加感奋。于剿捕尤为有益。　　

○癸酉。旌表守正捐躯直隶开州民李二妻李氏。蓟州民刘荣妻谢氏。广东三水县民麦可仁妻谢氏。陕西洛川县民届自兴妻雷氏。　　

○甲戌。谕曰、管干贞奏、江广漕船挽入瓜州一摺。内夹片称、向例漕船抵关。随到随放。自淮关监督到任。留查独严。停帮甚众等语。漕船行走。俱有定限。沿途自应趱紧前进。庶可及早抵通。今重运过淮时。守候多日。以致层层停压。在盛住之意。不过专为多得税课起见。但漕船正当催趱紧要之时。岂可过于留难。致稽时日、况京城百货。全赖漕艘携带前来。以资贩售。而旗丁等生计微薄亦藉以稍沾余润。若不能如期而到。不特漕船有误回空。且货物缺少。市价必致腾贵。旗丁等亦倍形拮据。既非所以便民恤丁。而关口过严商贩亦必闻风裹足转致徵收短少。盛住前在浙江藩司任内。缘事革职。复经加恩录用。今于监督事务。又复过于严刻。实难辞咎。著即解任来京。交部严加议处。其淮关监督。著刘朴调补。并著将织造事务。交与苏凌阿兼署即驰赴淮关新任。所有江宁织造。著佛保去至管干贞、如果查明盛住在监督任内实有留难苛刻等情事自应据实参奏乃并未指名劾参。仅亲书夹片含糊声叙。殊属非是。管干贞亦著传旨申饬。本年漕船行走已迟。漕督惟当实力催趱。以符定限。毋任再有迟缓。致干咎戾。　　

○乙亥。谕军机大臣曰、阿精阿奏、改拨军需银两一摺。已于摺内批示至刘之协一犯。节次谕令该抚实力查拏何以至今尚无信息刘之协系邪教要犯。何得任其远扬漏网。日久无获耶。又据奏各属得雨情形。其省城及郑州密县等属俱得十诂四寸。尚为有益至陈留、杞县等处仅得雨二寸。现当麦苗长发之时。正藉膏泽滋培。得此二寸之雨。恐不足以资濡润。著该抚详加察看。该处是否尚在望泽。及应否酌量平粜以济民食之处。即行据实覆奏。以副朕廑念民依至意。　　

○户部议准、大学士署四川总督孙士毅奏称、天全州茶树繁盛。额引仍属不敷。据该商等请增茶引八百余张。以乾隆五十九年为始。配运打箭炉原岸售销。共徵收税课银四百余两。从之。　　

○丙子。谕军机大臣曰、石上进、杨鼎元、均系石兴保供出为逆苗胁从者。伊二人如果诚心归顺。何以不早为投出。直至此时始行具禀乞命。自系闻知福康安和琳在川黔两路。连次将贼苗痛如剿杀贼势溃散。是以畏惧乞降。豫为站脚地步。即所称各寨苗人。正在商量起程。猝遇逆苗。以石上进等率先投诚。纠合攻打轨者寨之语。亦未可信。石上进系该寨头人。该处寨落甚多。何以逆苗纠人攻打。即至不能抵御。被其焚烧。且所居苗寨既被攻毁。石上进等又何以能率领子侄。尽行逃出著福康安、和琳、确切查明。勿任支饰。如石上进等从前祇被胁迫今投出后实能奋勇杀贼自效。而其寨复被贼烧。亦为可悯。即照张廷仲父子之例酌量赏给六品顶戴以示鼓励。俾其益加感奋。　　

○丁丑。谕曰、雅德等奏、护解遣犯兵役纵犯自缢一案。将管押不严。又捏报病故之解兵、及州役。问拟发遣察哈尔为奴。其并未详加验看。辄据兵役所禀。率行具报病故之外委于光明。审无捏饰情弊。即行革责。均应照所拟办理。至安西州解票、原填解役萧自伏马成江二名而马成江并未一同管解。讯系虚填姓名。实属疎玩著勒保查出佥差不慎之各员。交部议处。以示惩儆。　　

○豁福建船户金启瑞等、配载运仓在洋遭风漂没谷二百四十石有奇。　　

○旌表守正捐躯直隶安平县民崔善学妻阎氏。　　

○戊寅。谕军机大臣等、据玉德覆奏、惠民县民阎镐等、挟讐谋杀阎锡夫妇。烧尸灭迹一案。经该抚率同司道等讯系阎键之婿李朝宗。醉后吐露。伊妻母见阎键等于阎锡家被火时。面涂锅煤。从墙扒下禁勿声张。并据阎锡之子。认明铁锛系阎键家之物等语。是阎锡夫妇显系被阎镐等凶杀无疑。应即按律定拟所有原检及承审各员俱有应得、处分俟原审知县王修龄解到后再行质讯明确。一并照例分别参处。其有应行开缺者即行咨部开缺。　　

○又谕曰、哈当阿等奏、缉获凤山县结会滋事逸匪。并附和听纠各犯。审明办理二摺已批该部知道矣台湾自林爽文滋事大加惩创之后。乃为时未久匪徒等复敢结会滋事拒捕伤人。实属目无法纪自不得不从重办理以儆凶顽而靖海疆哈当阿等将拏获之许凛等七犯。并李聪明、陈益等十七犯于审明后。即分别凌迟斩枭所办甚是未获逸犯。仍著严饬地方文武上紧购缉务获毋任漏网稽诛。至兵丁柯成章、因捕犯被杀。即照阵亡例咨部议恤受伤之兵丁郑士成、亦当从优赏赉。所有禀报之义民首贡生李登元。竟赏以七品顶戴以示奖励　　

○己卯。谕曰、蒋兆奎参奏署宁乡县知县经历张政、因杖责节次滋讼、交保管束潜逃出境。之已革生员郭焜。伤溃身死。请将张政革职等语。革生郭焜屡次犯案滋讼。斥革枷责交保管束。私自外出拏回讯问复又顶撞不服经该署令杖责二十五板。因伤殒命。郭焜本系有罪之人。该抚又讯明该署令并无挟嫌故勘。行杖人等亦无非法决打情事。与滥刑毙命者尚属有间。张政著革职从宽留任。书役人等、亦毋庸革役治罪。　　

○大学士公管云贵总督福康安、四川总督和琳奏臣等进攻土空。夺据得拉大山木棚苗匪蜂拥前来官兵从山梁压下。往来冲击。各寨应援贼匪。复经额勒登保等分投截杀。乘胜直抵牛心山、及野牛塘暂劄。旋据花连布攻克梁冒寨。且战且前。望见永绥厅城。臣等即从葫芦坪一带。剿杀沿途贼匪。分路继至城内都司吴开泰、经历黄沛、训导李烜、即带官兵及绅士难民出城。迎见大兵。声泪俱下。当经遍加抚慰。并按照兵民户口。散给粮石。仍带兵至巴茅汛一带。相机进剿谕曰、据福康安、和琳奏、痛剿土空一带各寨苗匪。并迅解永绥围城。实堪嘉尚。福康安、和琳、著交部议叙。所有随同打仗出力官兵等。著福康安等查明。一并咨部议叙。永绥被围日久。粮饷几绝。都司吴开泰等、多方鼓励兵民。昼夜竭力固守。得保无虞。洵属可嘉可悯。吴开泰、著加恩以参将升补。赏戴花翎。千总葛世凤、著以守备补用。其经历黄沛、训导李烜、著赏给五品顶戴。事竣后。再行送部引见。另降谕旨。至永绥城难民等、被困日久。帮同守城。殊堪怜悯。著查明该难民等应纳银粮。俱加恩宽免三年。其并无田产、专以贸易为生者。著福康安等查明。酌量赏给银两。用示体恤。所有在事出力守城兵丁绅士乡勇人等。仍著福康安等查明具奏。另行奖赏鼓励又据毕沅奏。筹办粮储军火等摺。办理妥协诸凡留心。亦属可嘉著加恩赏戴花翎。以示奖励。　　

○谕军机大臣曰、福康安等、统率大兵。攻克土空打仗杀贼。几至三昼夜将弁兵丁。人人奋勇争先且派令花连布等。带兵分往永绥。将八十余日围城。立时解散。实属出力可嘉。已明降谕旨。将福康安、和琳、交部议叙。其守城官员。亦一并加恩矣。著再赏给福康安、和琳、大荷包各一对。小荷包各四个。孙士毅、毕沅、观成、冯光熊或留防后路。或督办军需。均为妥协。额勒登保、屡次带兵分路剿贼。德楞泰、在镇筸后路。往来查察。亦著赏给大小荷包。其总兵花连布、及由京派往之巴图鲁侍卫章京纶布春等二十三员。并带领降番之穆塔尔朗尔结二人俱各赏大荷包一对。以示嘉奖福康安等惟当倍加努力。奋勇进攻。速将首恶石柳邓、石三保、吴陇登、三人。设法擒获。速成大功懋膺嘉赏。至福康安等统率川黔劲兵所向克捷。贼匪经此番歼戮。早已望风胆落。而首恶石柳邓、石三保、吴龙登、自知罪大恶极。尤必心怀畏惧。希图窜逸。秀山后路平块、邑梅一带有孙士毅、观成及总兵袁国璜等防守其硐口炮木山一带。又派总兵田永秱等带兵驻劄。层层拦御。本日据孙士毅等奏、近日以来。贼人不敢前来扑卡。是川省防堵綦严。贼匪自不至再行窜入。惟松桃后路虽有彭廷栋在正大驻守冯光熊在铜仁驻守。福康安等、又派副将那丹珠、带兵梭织巡查。但福康安等前此攻克大塘寨时。石柳邓即潜行渡河。先往黄瓜寨与石三保一处藏匿兹大兵合并、在楚攻剿安知石柳邓、石三保等不又潜从山僻小路。绕赴黔省。希冀牵制官兵。并欲乘间兔脱。不可不虑。福康安等、务当探明石柳邓、石三保、吴陇登、是否现在黄瓜寨。抑在鸭保寨。将由楚入黔要隘。多派员弁带兵堵御。设法围攻速擒首恶并知会彭廷栋、严饬那丹珠一体加意巡查。勿任石柳邓等复窜至黔省正大。嗅脑、松桃等处。勾结滋扰。逃匿稽诛此为最要。　　

○礼部以会试中额请得旨这会试满洲蒙古取中三名。汉军取中一名。直隶取中十二名。奉天取中一名。山东取中十名。山西取中二名。河南取中六名。陕西取中三名。江苏取中十三名。安徽取中八名。浙江取中十二名。江西取中十三名。湖北取中四名。湖南取中四名。福建取中五名。广东取中六名。广西取中二名。四川取中四名。贵州取中三名。云南取中二名。　　

○庚辰大学士公管云贵总督福康安奏、臣由金川带兵以后。凡征剿石峰堡台湾、廓尔喀等处。皆赖圣明指授藉著微劳爵秩之隆已超俦列。兹因剿办逆苗。复蒙赏戴三眼花翎。臣父傅恒。曾经恩眷赏戴。未敢祇领。臣谨援例恳辞。倘未蒙允准。仍行敬谨收贮。不敢戴用得旨、汝此数次功劳。实过汝父。朕若不格外加恩。乃是有私。何以为国家鼓励众世臣。不可辞该部知道。　　

○予故喀尔喀辅国公车登达什、致祭如例。　　

○是月。浙江巡抚觉罗吉庆奏、浙江沿海各岛五百六十一处。除本无居民之四百十四岛。现无建屋居民。其向有民人之蛇盘、深湾、及大小门山等各户内。陆续迁回内地者。男妇五十余名口。至镇海县之上下梅山。凡因农期移住者。均令于种作事毕。即回内地。各岛居民。现在减无增。仍饬各镇道等、于出洋会哨时。留心稽查。得旨、以实为之。毋虚应故事　　

○云南巡抚姚棻奏、现准福康安咨。臣暂留贵州省城。俟军务竣。再赴滇南。但贵州巡抚关防。业经赍赴铜仁。交冯光熊接收。其省局筹饷提案、及地方题咨各项。请暂用藩司印。得旨、好知道了。又奏、松桃等处现须分设营卡除碾运军米。已饬交铜仁收贮。不致迟误。至火药铅弹。势须由各标营拨解。但上游各营距铜仁较远。应令陆续解交省局暂贮。并移知冯光熊。酌量调拨。即行配制赶运。又批好一切勉为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十五


大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。夏。四月。辛巳朔。享太庙。遣顺承郡王伦柱、恭代行礼。　　

○内阁、翰林院带领癸丑科散馆修撰编修、庶吉士引见。得旨、此次翰林散馆之修撰潘世恩、编修陈希曾业经授职。其汉书二甲之庶吉士叶绍楏、吴云、王麟书、周系英、李师舒、英和、李宗瀚、俱著授为编修。清书三甲之庶吉士魏元煜、汉书三甲之庶吉士何学林、谢淑元、朱桓、俱著授为检讨。陈云、张燮、谭光祥、黄洽、甘家斌、俱著以部属用。　　

○免山西代州、五台、繁峙、三州县、乾隆五十九年水灾额赋。　　

○壬午。直隶总督梁肯堂疏报、乾隆五十九年东安、香河、宛平、顺义、怀柔、三河、武清、宝坻、天津、宣化、十县。共垦地二百十六顷二十亩有奇。　　

○癸未。上诣大高殿行礼。　　

○还宫。　　

○谕、湖南乾州营游击陈纶、因剿贼受伤。昏晕复苏。尚为出力。著赏戴花翎。并赏银一百两。仍令由驿速赴军营。交与福康安、和琳、以参将题补。伊子武生陈恩锡、随同打仗伤故。著交部照阵亡之例议恤。其抢救陈陈纶之兵丁吴大名等七名。并著交与福康安等酌赏银两。以示奖励。　　

○是日起。上以常雩祀天于圜丘。斋戒三日。　　

○甲申。谕军机大臣曰、姜晟奏、自镇筸回至辰州。沿途察看苗匪业已敛迹。居民宁静。惟被难贫民。所在皆有。泸溪城外聚集尤多等语。此等难民被贼焚掠。不能各归本业。情殊可悯。前已降旨将川、黔、楚、三省逃难民人。普给一月口粮。著该督抚等、再行赏给耔种。俾得及时耕作。以示格外体恤。又据姜晟奏、湖南省正二月分粮价。阅清单内各属粮价。多与上月相同。并有开写价平者。该省于本年正月间。即有苗民滋扰村庄。民舍多被抢掠焚烧。市集粮价。自应比常时增贵。今所开粮价。仍与上年十二月相仿。并有平减者。想姜晟祇系据属员禀报。率行开写。未必确实。当此地方被扰之后。该抚务须实心查察。加意抚绥。毋使一夫失所。　　

○乙酉。上诣南郊斋宫斋宿。　　

○谕、朕于五月初六日启銮、巡幸热河。著怡亲王、仪郡王、大学士公阿桂、尚书庆桂、留京办事。所有吏兵二部应行引见官员。文职知县以上。武职守备以上。每月该部堂官一员、轮流带赴热河引见。其文员内佐杂等官。武员内八旗护军校、骁骑校、及外省送到补放之骁骑校水手并年满千总等官弁仍著王大臣照例验放。　　

○谕军机大臣曰、福康安、和琳奏连日分兵攻克苗寨、打仗杀贼情形一摺。所办实属可嘉。楚省苗匪。经官兵连次剿杀之后。势已渐就穷蹙福康安等督率官兵。直捣巢穴。若贼匪交集一处。并力抵御。正可聚族歼擒。必须将首恶三犯。按名生致。尽法处治。以儆顽梗而快人心。现在官兵屡经克捷。声威壮盛。谅此么＜麻骨＞贼匪。计穷力竭不过潜思逃窜。黔省系其起事之处。铜仁一带苗匪。虽前经福康安屡次剿杀。其党与自必尚多。今见官兵势大。力不能支自必仍窜至黔省后路。复行煽诱。希图牵掣官兵阻梗粮饷为苟延残喘之计。朕再四思维。实深廑念。黔省正大、嗅脑松桃等处。虽有彭廷栋、那丹珠等在彼防堵。福康安等、务须饬令该提督等、于山僻要隘处所。加意巡查。严行堵截勿任首逆乘间窜入。复有勾结。以期迅速集事。至永绥地方苗寨甚多。为贼全力所注。现在仍敢潜出窥伺。究宜悉数歼除为是。应令刘君辅等、趁此屡胜兵威。相机剿杀。此亦牵缀贼众之一法。福康安等祇须将贼匪屯聚巢穴。克期攻破。则此等党与。亦自必纷纷溃散也。　　

○丙戌。常雩。祀天于圜丘。上亲诣行礼。　　

○幸圆明园。　　

○丁亥。谕、据岳谦奏、两浙商人、因湖南苗匪滋事。呈请捐输银六十万两。添备赏需等语。浙江商力。本不如两淮之充裕。现在楚省军务。连次克捷。大功即日可成。军需等项。已属宽裕。该商等所请捐输之处。竟可不必。以示体恤。　　

○陕甘总督勒保疏报、乾隆五十九年。伏羌、宁夏二县。首垦旱沙地、二十三亩有奇。　　

○戊子。谕曰、鄂辉所犯之罪。非俘习浑可比。从前又在军营打仗得伤。著加恩赏给鄂辉员外郎职衔。补授热河总管。　　

○己丑。谕、据知贡举铁保、方维甸奏、本年会试举子内、有自九十岁以下、七十岁以上者。俱三场完竣。未经中式等语。此次各省举子年老应试者。多至一百二十余人。庞眉皓首踊跃观光。洵为寿世庥祥。其九十以上之赵象观、业经赏给大理寺寺丞衔。著赏给国子监司业衔。周经、郝振甲、李平格、曾世荣、一体赏给国子监司业衔。八十以上之杨士元、姜价、王志远、蔡绶、前均经赏给国子监学正衔。著赏给翰林院检讨衔。骆存智、朱楷、魏伯营、潘东曜、卞廷棨、黄本泰、保学灏、邱维新、郑绪泰、饶梁材、孙绍闻、赵履泰、吕明、洪衍、刘梦卜、陈迈、王勋辉、王殿英、王雨苍、张云鹤、杨晏、张钧、艾尔雷、常立、宗其位、万锦、邹学洙、刘嘉谋、殴阳峋、熊定飞、杨化雨、杨梁材、刘大知、马喦、陈念中、唐汀盎、李步青、李芳荣、胡萃英、萧士光、王应徵、况绍中、周维新、胡镗、单士拔、黄士商、谌正品、蔡翔、董简、吴仑、杨逊志、曹允柱、杨乃依、郭思名、苏发昆、魏懋徵、魏正芝、谢成瑚、李升谷、王灏、张仁荣、赵之隽、刘果行、卢麟祥、刘果昌、唐昌文、梁灿章、吴人瑞、张孔训、赖标、王琇琪、温大鹤、盛廷谟、张大维、张抡升、薄文龙、张镳、黄元赞、向洙、蒋子定、张白安、容瑛、钱万选、俱著赏给翰林院检讨衔。七十以上之王世锦、谢煦、徐思禹、张世祥、邓钊、綦沣、张瑞兆、程典、王复进、陈览、程梓、杨凤池、郭岱、李枝桂、刘键魁、张国铭、辛钟凤、王绪、汪锡、苏甫、刘璧飞、康毓麟、傅绍曾、晁合宜、郝腾龙、俱著赏给国子监学正衔。杨士元、骆存智、王世锦、徐思禹、系现任训导。谢煦系现任教谕。俱著以加衔留任。其凡九十以上者。再各加赏缎三匹。八十以上者。各加赏缎二匹。七十以上者。各加赏缎一匹。以示胜嘉惠耆年。寿世作人至意。　　

○谕军机大臣等、户部议覆浒墅关徵收税课短少盈余银两。请著落照数赔补一摺。从前该关经奇丰额署任两月。按日比较有盈无绌。而五德接徵后上年奏报。即短至三万九千余两。曾加恩止令赔银二万两余俱宽免。并严饬该监督实心妥办。毋得仍前亏短。乃此次所短之数。至九万八千余两较之上年。亏短几及两倍。即谓上年直隶山东河南等省。间被水灾川广米货。多赴各该省售卖到苏较少。豫东二省豆船赴苏省者亦稀。然从前此五省亦间有偶歉之年。该关盈余银数。亦不至亏短如此之多。五德未放织造时。即常患病。后因一时乏人。又看其病已就愈。是以令伊前往。近闻其自抵任以后时常患病且于眷属长随。不能约束。此次关税盈余、短绌甚多非该督办理不善。即系长随等串同胥役致有侵蚀情弊。苏凌阿上年查办福英九江关税课亏短一事。尚属认真著传谕苏凌阿、即速亲赴浒墅关严查密访据实具奏。勿得稍存回护致负委任。至奇丰额与五德、近在同城。且曾经署印。浒墅关税务情弊。岂得诿为不知自系因同属包衣之人不无瓜葛心存袒庇。现有旨令奇丰额暂署织造监督事务。著该抚将五德任内亏缺情弊。据实查奏。奇丰额前署两淮盐政。于巴宁阿与商人交结联宗一案。经朕降旨询问。并不据实查奏。本应与董椿、一律治罪。朕以其究系巡抚。曲加宽贳已属格外施恩。若此次仍不据实查办。稍有瞻徇。必当加倍治罪。恐不能如董椿之从轻褫革也。将此各谕令知之。
  </div>
  <div class="pagination">
   <a href="清实录乾隆朝实录_page1833.html">
    上一页
   </a>
   <span>
    ...
   </span>
   <a href="清实录乾隆朝实录_page1829.html">
    1829
   </a>
   <a href="清实录乾隆朝实录_page1830.html">
    1830
   </a>
   <a href="清实录乾隆朝实录_page1831.html">
    1831
   </a>
   <a href="清实录乾隆朝实录_page1832.html">
    1832
   </a>
   <a href="清实录乾隆朝实录_page1833.html">
    1833
   </a>
   <span class="current-page">
    1834
   </span>
   <a href="清实录乾隆朝实录_page1835.html">
    1835
   </a>
   <a href="清实录乾隆朝实录_page1836.html">
    1836
   </a>
   <a href="清实录乾隆朝实录_page1837.html">
    1837
   </a>
   <a href="清实录乾隆朝实录_page1838.html">
    1838
   </a>
   <a href="清实录乾隆朝实录_page1839.html">
    1839
   </a>
   <span>
    ...
   </span>
   <a href="清实录乾隆朝实录_page1835.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
