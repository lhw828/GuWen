<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 486 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 486 页/共 848 页</h1>
    <div class="content">○戊戌。上御乾清宫。赐亲藩等宴。　　

○谕内阁、刑部及镶蓝旗满洲都统参奏、守库官旷班不到各一摺。刑部大库。向由各该旗轮派官一员。兵丁十名。巡查支更。原为慎重库贮起见。兹据奏称、本年正月初六至初十等日。轮应镶蓝旗满洲派委官兵赴库。乃该旗骁骑校格绷额、并不赴库该班。屡经片催。抗传不到。实属怠玩。格绷额著即革职。以示惩儆。各部院衙门库贮重地。该班官兵。理应按期上班。实力巡查。不得稍有旷误。嗣后著各该旗严饬所派官兵。毋得怠玩。如有旷班不到。及顶名替班等弊。各该堂官随时查明。据实严参惩办。毋稍徇隐。傥不能认真稽查。致有疏失。或别经发觉。定将该堂司各官、一并惩处不贷。　　

○大学士长龄等议奏、塔尔巴哈台参赞大臣等奏、该处铺户商民。情愿自备资斧。搬接眷口。商民贸易。与兵民垦种。其营生本属同情。现在南路各城。淮令携眷。则塔尔巴哈台、与伊犁回疆、亦属事同一体。应如所奏、该处商民。查系开铺种地、立有产业者。准令携接眷口。俾得就近养家。以顺商情而济生业。从之。　　

○己亥。上诣寿皇殿行礼。　　

○御保和殿。赐朝正外藩等宴。作乐赐酒。如除夕仪。　　

○庚子。上幸圆明园。　　

○诣绮春园问皇太后安。　　

○御正大光明殿。赐大学士尚书等宴。　　

○以太常寺少卿曾望颜、为顺天府府尹。　　

○辛丑。谕内阁、前因御史郑世任参奏、湖南学政龚维琳、信用门丁顾四。随棚索赃。并索加棚规。勒缴自刻诗赋价银等情。当降旨交赵盛奎查讯究办。兹据该侍郎审讯明确。定拟具奏。学政为士林表率。自应公正廉明。关防严密。方为无忝厥职。此案湖南学政龚维琳、虽讯无加索棚规等项情弊。惟该学政衙门丁役无多。何难稽查约束。乃于门丁顾四、到处挑斥需索。毫无觉察。并将自作诗赋。刊刻板片。存留书铺。任其刷印售卖。大属非是。龚维琳著交部严加议处。湖广总督讷尔经额、前奏该学政考试公明。士论翕服。并未闻有幕友家丁、不自检束之语。现据讯明顾四、有到处挑斥需索情弊。尚得谓该学政家丁能自检束乎。讷尔经额未能查明。所奏不实。著交部议处。湖南巡抚吴荣光、既知该学政有刊书售卖情事。并不据实奏闻。及知有人参奏。始以饬查未覆为辞。先占地步。殊属巧诈。且吴荣光为本省巡抚。其咎较重。吴荣光著交部严加议处。　　

○又谕、前据都察院奏、湖南澧州民人李万忠等、呈控该州积弊贻害等情一案。当降旨交赵盛奎亲提审讯。本日据该侍郎奏、提集审讯。按律拟结。此案前署澧州知州王元凤、虽讯无浮收勒折、那用仓谷各情事。惟于家人藉案勒诈等情。毫无觉察。并于该州署需用物件。辄以官价勒派商民承办。已属大干例禁。又私设班馆。滥锁无辜。动至经旬累月。致丁役人等乘机索诈多赃。仅予革职。不足蔽辜。王元凤著发往军台效力赎罪。以为违制殃民者戒。　　

○谕军机大臣等、本日据陶澍奏、途次闻运司出缺。折回江省一摺。上年陶澍来京陛见。奏恳赏假回籍修墓。当经加恩允准。兹行抵河南郑州。知盐运使俞德渊、因病出缺。两淮鹾务。疏新导滞。现当吃紧之时。主持乏人。关系紧要。陶澍接奉此旨。著即折回江宁府城。督同新任运司刘万程、筹商料理。务期鹾政日有起色。统俟盐务得人。并催送全漕渡黄后。再赴江西及安徽南路阅兵。将来江西事竣。即将两江总督印务。交林则徐暂行兼署。该督即顺道回籍省墓。再由水路旋抵本任。将此谕令知之。　　

○壬寅。谕内阁、钟祥奏、地方官访获邪教。请宽免处分等语。此案教犯宋思贤等、俱系该管各官自行访拏破案。并关会邻境缉获究办。功过尚足相抵。所有濮州、夏津县、高唐州、东阿县、莘县、历任文武各官失察处分。俱著加恩宽免。该部知道。　　

○又谕、钟祥奏、释回教犯。在籍仍不安分。请照旧发遣枷号等语。所办甚是。孙自道著仍发回城为奴。在配永远枷号。　　

○以承办军需报销。予福建候补同知沈汝翰等、加衔升补有差。　　

○贷山东缉捕生息银五万两。接济登州、莱州、青州、三府上年歉收贫民。　　

○癸卯。上御山高水长。赐王公大臣、蒙古王、贝勒、贝子、公、台吉等食。　　

○谕军机大臣等、前因广东东莞县命妇卢尹氏、遣抱告具控伊子已革刑部郎中卢应翔被参革职一案。供奏两歧等情。当降旨令林则徐、迅饬苏松太道阳金城、将何以供奏不符之故。以及何人起意主稿。据实登覆。并摘录原呈。令其逐条登答。兹据该署督覆奏。并将阳金城登覆各条。照录清单呈览。著恩铭等即将单开各条。逐一秉公研讯。务得确情。毋许稍有不实不尽之处。摺单著钞给阅看。将此谕令知之。　　

○甲辰。拨湖南余存生息银四千五百两有奇。发商生息。资各营津贴。从总督讷尔经额请也。　　

○乙巳。孝穆皇后忌辰。遣官祭陵寝。　　

○谕内阁、湖南学政龚维琳、于门丁顾四到处挑斥需索。毫无觉察。并将自作诗赋。刊刻板片。存留书铺。任其刷印售卖。实属溺职卑鄙。著即照部议革职。湖广总督讷尔经额、于该学政门丁顾四到处挑斥需索情弊。未能查明具奏。著降二级留任。不准抵销。湖南巡抚吴荣光、既知该学政有刊书售卖情事。并不据实具奏。及至有人参奏。始以饬查未覆为辞。先占地步。其咎较重。著降为四品京堂。来京候补。　　

○命翰林院编修陆建瀛、在上书房行走。　　

○命翰林院编修蔡锦泉、提督湖南学政。　　

○以吏部左侍郎桂轮、署步军统领。　　

○调遣州巡抚裕泰、为湖南巡抚。以直隶布政使贺长龄、为贵州巡抚。调甘肃布政使梁章钜、为直隶布政使。以湖南按察使赵炳言、为甘肃布政使。安徽宁池太广道杨庆琛、为湖南按察使。　　

○丙午。上诣绮春园问皇太后安。　　

○谕内阁、御史许球奏、请申门禁以严宿卫一摺。紫禁城内。向例自前锋护军统领参领以及军校。分班轮值。翊卫森严。官员有门籍。匠役有腰牌。跟随有定数。既不准滥行出入。亦不得搀杂混淆。隆宗门、景运门外。复有内务府派出番役头目、专司稽查。圆明园大宫门内、奏事门外、各处门禁。俱照乾清门外一体办理。且禁城五更启钥时。官员人等有事进内。祇准放进。不准放出。天明后始准放行。定例周详。至为严密。若如该御史所奏。该班人等、日久视为具文。渐至稽查懈弛。竟有窃匪溷迹其间。该班军校。所司何事。相率因循。毫无觉察。实属不成事体。嗣后著该管大臣等、认真督饬该班人等、遵照旧定章程。严密稽查。俾禁廷重地。益加严肃。以昭慎重。断不准日久视为具文。稍形懈弛。　　

○谕军机大臣等、有人奏甘肃省吏治。近多废弛。即如平凉府知府缪廷槐、操守卑污。每遇词讼。藉端勒索。考试各属文童。案首及前十名。全行贿卖。该处士民有细大不捐之号。又秦州直隶州知州李清杰、在任十年。性耽安逸。吸食鸦片。署中时常演戏。任听家人小秦、在外招摇。曾有罢市之事。通省皆知。又该省兵丁。向称得力。近来日益骄悍。罔知畏惮。上年四月间。因皋兰县给发兵粮。不能洁净。兵丁聚众挟制。兰州府知府出而弹压。许为换给净粮。始行解散。该督甫经到任。颟顸了事。既不将滋事兵丁。严拏究办。又不将办理不善之皋兰县。一并参处。兵心轻视。各营难免效尤。又固原提督胡超、不自检束。克扣兵饷。置办戏装。裁汰老弱名粮。为畜养优伶之用。众兵不服。十四年间。几至鼓噪。幸杨遇春阅兵到彼。弹压无事。该提督至今不知悛改。该督节制固原。岂得毫无闻见。又该省于道光十年间。办理盘查。计通省短缺仓粮六十余万石。因所存粮价与市价不敷。发商生息。分十二年采买归补。现在驻劄重兵之区。仓贮空虚。粮皆不足。请将该省司库备贮银两。酌拨数十万豫为采买。以实仓储等语。甘肃省为西陲门户。控制新疆。幅员极广。番回杂处。抚驭綦难。全在该省总督实力整顿。认真经理。吏治不可不肃。捍卫不可不严。仓储不可不实。若劣员稍事姑容。僚属何知儆惕。著该督即将所指出者。确访严参。未指出者。秉公甄劾。至兵丁桀骜不驯。提镇大员漫无表率。何以申明纪律。训练操防。该提督驻劄固原。该督有节制之责。著将该提督不自检束情形。严密确查。据实具奏。至该省仓粮。是否缺额。可否将备贮银两酌拨买补。著该督通盘筹画。悉心妥议。以为有备无患。该省情形。虽不始于今日。惟边疆紧要。岂容玩视不办。相率因循。瑚松额到任未久。如能将该省吏治废弛、兵丁骄悍、仓贮空虚、实在情形。并指出各员劣迹。确查具奏。尚可宽其未经严参查办之咎。傥意存徇隐。含混搪塞。则是该督甘心自蹈欺饰。其咎更重。懔之慎之。将此谕令知之。　　

○丁未。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○谕内阁、御史况澄奏、上年科场失察士子换卷。请将稽察接谈换卷大臣、一律议处一摺。著交原派之大臣。俟盛翙讯明定案时。一并具奏。　　

○河南巡抚桂良奏谢、宽免失察商城县知县张敦绪亏缺仓库银谷处分恩。得旨、官官相护。朕所恶也。文过饰非。朕所恶也。舞文取巧。朕所恶也。言行不实。朕所恶也。至用人行政。偶有小失。审度未能周妥。一经发觉。立即秉公办理。不稍回护。是无私心也。朕必宽其既往。仍望其将来。识之。　　

○以吏部右侍郎恩桂、内阁学士陈官俊、知贡举。　　

○命前任和阗办事大臣常丰、以三品京堂候补。　　

○戊申。谕内阁、本年轮应查阅湖北、湖南、云南、贵州、营伍之期。湖北、湖南、著即派讷尔经额。云南、贵州、著即派伊里布。逐一查阅。务各认真简校。如查有训练不精。军实不齐者。即将废弛之将弁据实参劾。毋得视为具文。　　

○又谕、前因桓格奏、乍浦协领缺出。请不论满洲蒙古。通行拣选。当降旨交兵部议奏。本日据该部奏、请嗣后乍浦蒙古协领佐领缺出。如蒙古官员内足敷拣选。仍照旧章办理。若一时拣选乏人。准于满洲官员内通行拣选。随时奏明办理等语。乍浦驻防。原设蒙古协领一员。佐领三员。防御二员。协领缺出。即由佐领三员内拣选。佐领缺出。由防御二员内拣选。该员等各有管辖操演之责。必须慎选人材。方于营伍有裨。其应行拣选人员。临时偶然患病。尚属事之所有。若久病不痊。及弓马软弱者。早应随时甄核。何得任听衰庸恋栈。以至缺出时不敷拣选。嗣后蒙古官员递有病呈。著该将军随时咨明部旗。遇有蒙古缺出。先尽蒙古人员拣选。傥有必须满洲人员通行拣选之处。即将因何不敷拣选缘由。声明核实办理。　　

○又谕、吴文镕奏、选拔届期。请严禁弊端一摺。直隶省每遇选拔之年。各学学书门斗。各府州县书吏。及学政衙门书吏门丁。均有卷费册费考费各项陋规名目。且当学政扃门校阅之时。更有不肖之徒。在外招摇撞骗。不可不严行饬禁。现届丁酉科选拔之期。所有学政衙门书吏家丁。著责成该学政严为稽查。加意约束。并先期剀切出示。申明例禁。至扃门校阅时。著直隶总督通饬所属各府州县、及充当提调各员。认真严密察访。如有匪徒在外招摇撞骗。立即严拏按律惩办。其卷册考费一切陋规。著概行禁革。并著该督出示晓谕各属应试选拔生员。傥仍有书斗门丁等需索抑勒情事。准该生赴提调官衙门禀诉。从重惩治。各直省考试拔贡。俱著照此办理。经此次谆谕之后。各该学政衙门书吏人等。如仍有需索陋规情弊。惟该学政是问。至扃门校阅时。该提调官不能随时查察。杜绝弊源。致不肖匪徒。仍敢在外招摇撞骗。一经发觉。定将该提调官惩处不贷。将此通谕知之。　　

○又谕、祁＜?土贡＞等奏、会勘各炮台工程。及查验炮位情形一摺。广东虎门地方修造各炮台。及添铸炮位各工完竣。经祁＜?土贡＞等查明新铸大炮五十九位。炸裂至十位之多。实属办理不善。所有监铸委员。推升游击留署广州协左营都司黄廷彪、著革去顶带。责令督匠加工提炼。如数赔造。傥再不能妥善。即著严行参处。署东莞县知县李绳先、承修炮台。工程完固。著加恩交部议叙。至所奏应行加添各项经费十三款。著俟邓廷桢到任后。会同关天培筹议具奏。该部知道。　　

○贷山西河东道属修浚姚暹渠银。　　

○缓徵山西太原县上年被水村庄新旧额赋。　　

○己酉。谕内阁、昨兵部带领引见人员内。豫行保举福建诏安营千总郑步衡、箭枝脱落。未能射出。著不准其豫保。闽浙总督程祖洛、辄以该员弓马可观。出考送部。著交部照例议处。　　

○庚戌。谕内阁、琦善奏、地方官访获邪教。请宽免处分等语。此案直隶南和等县教犯宋廷玉等。俱系该管地方各官。或先自访知。跟踪掩捕。或一经饬拏。即时按名获解。缉办均属认真。功过尚足相抵。所有南和、鸡泽、永年、邯郸、密云、平谷、三河、东安、宣化、赤城、威县、任县、钜鹿、清河、隆平、邢台、唐山、平乡、广平、东明、长垣、元城、磁州、南宫、平山、广宗、曲周、深州、山东临清等州县。历任文武各官失察处分。俱著加恩宽免。该部知道。　　

○又谕、河工每年豫办岁料、及备防料物银两。例应按年将动存各料。造册报部。近来南河、及直隶、山东、多有漏报之案。国家经费有常。必须工归实用。若豫办料物。既已拨银分案开销。复行添购。其动存数目。任意延不造报。部中无册可稽。何从销算。殊非核实办公之道。著直隶、山东、河南、江南等省。经管河工各督抚、嗣后豫办料物。须遵照奏定章程。每年造具动存四柱清册。报部备查。毋得延玩。其从前未报年分。著速行补报。并于册内将某年某工段落数目。动用何项料物。分晰开载。以除积弊。　　

○谕军机大臣等、特依顺保等覆奏、派员查勘屯田。并酌撤防兵各事宜一摺。回疆屯田。创自近年。原所以备官兵俸饷之用。而省内地拨运之烦。各城新增防兵。勘定后亦应随时抽撤。前经降旨令该将军等通盘筹画。悉心妥议具奏。兹据奏称、屯田之设。必使回疆物产。足供兵食。方足副屯田本意。若徒敷衍目前。究恐有名无实。现派员前往确查。以归核实等语。不料尔等有此见识。可嘉之至。著即派奕山、率同协领法福哩、先赴巴尔楚克。与该处委员周廷芬、逐细详查。务将先后所开地亩。勘查清楚。统计若干亩。招募人户。先后若干户。浑河引水筑坝各工。是否得法。与玉河旧开地亩。远近是否相连。并将已未升科各地。逐一查明。此外堪以开垦者。尚有若干。将来续行开垦。均报升科。统计每岁所入。实可抵各该处饷项若干。并可省内地调拨经费若干。现在徵收粮七百石。作何节省。所借民人牛具耔种。曾否当年归款。以后应否按年借给之处。并喀什噶尔所招屯种情形。一并逐款确查。务使垦地民人。各有恒产。日久即为土著。庶寓兵于农。无事则咸安耕凿。有事则尽属干城。方为实有裨益。至酌撤添驻防兵一节。从前奏定善后章程后。仅据长清奏撤巴尔楚克移驻叶尔羌喀什噶尔防兵二千名。其余额设防兵。迄今未经议撤。并著奕山等查勘地亩事毕。前赴叶尔羌。与兴德等熟商妥议。何城何处应裁。何城应缓。或体察现在情形。有全须缓撤之处。务须熟筹全局。确有把握。目前可收实效。日久并无流弊。奕山等即与兴德面筹商定。并详晰告知特依顺保。再行妥议具奏。将此谕知特依顺保、奕山、并谕令兴德知之。　　

○又谕、本日据祁＜?土贡＞等奏、上年十一月洋商伍绍荣等、转据＜?口英＞咭唎国夷商禀称、夷人来粤贸易。必须传递书信。今有港脚烟船。能行逆风。欲行进省递信。恐沿途炮台关口。疑虑驱逐。信达转禀。饬行知照等情。该督等饬令洋商传谕该夷人不准进口。并访闻此船系为包揽各夷商送信而造。此次到来。欲将船卖给澳夷。因无人承买。是以尚未回国。亦不敢进口等语。外夷递送书信。向有章程。自应循照办理。何可以诡异不经之船。擅入海口。＜?口英＞夷素性诡诈。虽现据查明烟船并无滋事情形。惟既已饬禁不准进口。乃仍欲驶入内洋。实属藐玩。著邓廷桢等严饬各营县、及虎门各炮台。随时查察。严行禁阻防范。并谕饬澳门西洋夷目派拨夷兵。在南湾一带巡查。勿使烟船水手人等登岸滋事。仍即驱逐开行回国。毋令久泊外洋。傥该夷人不遵法度。竟肆桀骜。立即慑之以威。俾知儆惧。该督等务当熟筹妥办。循照旧章。不得稍有疏懈。将此谕知邓廷桢、祁＜?土贡＞、关天培、并传谕新任粤海关监督文祥知之。　　

○又谕、林则徐等奏、请将被控牵涉之守备游击、分别革职解任一摺。此案潜山营革兵王泳即王树滋、控告该营守备张赞、克扣九十两月兵饷。供应该守备盘费公馆。并制备铺垫。修饰衙署等项。又藉修庙宇。串通队目。勒扣十一月分兵饷。每名至二钱之多。并该守备私那兵饷。及家人食粮。私役兵丁。发卖营马等款。复据该守备供称摊扣兵饷。俱属因公。其庙工一款。系回明游击袁梦熊办理。案关将备骫法营私。不可不严行惩办。潜山营游击袁梦熊著解任。守备张赞著革职。交色卜星额亲提全案人证卷宗。秉公严审。将禀揭各款。逐一根究实情。分别按例惩办。断不可因革兵挟嫌控告。豫存成见。致有不实不尽。将此谕令知之。寻奏、讯明张赞私役兵丁、扣饷修庙属实。业已革职。应毋庸议。袁梦熊那用钱粮。事属违例。并请革职。下部议。从之。　　

○朝鲜国王李焕、遣使表贺万寿冬至元旦三大节。及岁贡方物。赏赉筵宴如例。　　

○辛亥。谕内阁、四阿哥、五阿哥、著于四月初三日入学读书。杜受田著充四阿哥师傅。徐士芬著充五阿哥师傅。潘世恩、穆彰阿、著充上书房总师傅。瑞郡王奕志、著在上书房伴读。　　

○又谕、前据御史鄂尔端奏、刑部堂印被窃。应议人员处分。尚有遗漏。当降旨交刑部堂官查明具奏。兹据奏称、部中稽察闲杂及赌博等事。日间归司务厅首领官专管。夜间归当月官专管。该部既有奏定章程。吏部则例内又有专条。遇有失察处分。自应分别日夜。查送职名。此案刘四等在署聚赌。讯系夜间随来随散。并无昼日任意出入之事。该部业将上年十二月初三日至初八日当月司员。按日查取职名。送部议处。其司务厅各员。夜间并无值宿之责。例不咨送处分。是该部办理此案。尚无遗漏。惟当月官与首领官分司昼夜。易启推诿之渐。嗣后各该部一切稽察闲杂及赌博等事。除当月司员照例值宿外。每日仍派司务厅一员在署住宿。俾得周历巡查。互相稽察。以杜推诿而昭严密。　　

○命协办大学士户部尚书王鼎、在南书房行走。　　

</div>
    <div class="pagination">
<a href="清实录道光朝实录_page485.html">上一页</a><span>...</span><a href="清实录道光朝实录_page481.html">481</a><a href="清实录道光朝实录_page482.html">482</a><a href="清实录道光朝实录_page483.html">483</a><a href="清实录道光朝实录_page484.html">484</a><a href="清实录道光朝实录_page485.html">485</a><span class="current-page">486</span><a href="清实录道光朝实录_page487.html">487</a><a href="清实录道光朝实录_page488.html">488</a><a href="清实录道光朝实录_page489.html">489</a><a href="清实录道光朝实录_page490.html">490</a><a href="清实录道光朝实录_page491.html">491</a><span>...</span><a href="清实录道光朝实录_page487.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
