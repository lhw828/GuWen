<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 97 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 97 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。五月。丁卯。谕、黑龙潭龙神。福国佑民。灵显素著。每遇京师雨泽愆期。祈祷必应。是明神功德。实能膏润田畴。顺成年谷。为万姓之所仰赖。昔年皇祖式廓庙貌。建立丰碑。皇考又复易以黄瓦。用昭敬礼。今应加封号。以示尊崇。著大学士会同该部定拟具奏。寻加昭灵沛泽神号四字。　　

○户部议准、贵州总督张广泗疏称、黔省台拱等处逆苗不法。扰害黄平、清平、等处。居民逃避。家赀荡然。迨今复业。所有平越、思州、等各府厅州县复业难民。一万四千一百七十余户口。共田、八万一千二百六十亩有奇。土、三万八千六百九十亩有奇。借给籽种牛具银、二万一百二十两有奇。自二年七月为始。作十年完纳。从之。　　

○两广总督鄂弥达条奏、惠、潮、二郡切要四事。一、潮州府城西北隅之湖山。周广一里。高五十丈。离城仅五十余丈。中隔城壕。登巅可以俯瞰城内。居民有戴户出汲之势。旧筑要□肉城。日久坍塌。且低薄不足防范。请即旧址、筑城一百二十五丈。直跨城壕。与郡城一式高厚。另开一门相通。城壕左右。安置吊桥。并另开水关三座。郡城西北两角。建敌楼三座。安设炮位。将城守营守备移驻。一、明时所筑通判府城。今废。其地相去州县。俱鞭长莫及。应设一县。将海阳县属之丰政都。并嘉应、大埔、揭阳、饶平、等州县、邻近田粮户口。酌割新县管辖。其驻防武员。将现在驻劄嘉应州之潮镇游击、移驻新县。驻劄平远县之平镇游击、移驻嘉应。驻劄镇平县之守备、移驻平远。改拨千总一员。带兵百名。巡防镇平。其关上岭、言岭、俱极险要。各建关一座。酌拨千把二员。各带兵三十名驻防。一、饶平、澄海、二县。为潮郡滨海藩篱。东西一带海面。四顾虚隙。应令白石岭上、建关一座。安设炮位。派千把一员。领兵五十名防守。其南洋守备兵丁。移驻樟林。分辖鸿沟等处。即以樟林原驻兵移驻南洋。一、归善县属墩头港。面临大洋。紧接惠州府城。延袤数百里。并无重汛。应于港口建炮台一座。千把一员。领兵五十名驻劄。与大鹏、平海、二营呼应。至海丰县属之羊踶岭。为惠州外护。碣石后门。应于岭巅建关一座。仍于惠州协拨把总一员。领兵五十名驻防。下部议行。　　

○戊辰。大学士鄂尔泰等遵旨议覆、湖广总督宗室德沛条奏苗疆事宜。内称新辟苗疆近寨之处。请照永绥之例。设立义馆。应如所请。择附近生员。人品学问。堪为表率者。给以廪粮。专司教化。又称、苗猺各有环刀筸枪。坚锐便利。第其性畏火。缘苗寨尽系茅屋。储蓄资粮。一燎可尽。请制火枪、火弹、火箭、火筒、火炮、地雷、等物。不时演放。应如所请。查明各营如有火器不足者。动项制造。又称、苗疆兵驻之地。离省会郡城窎远。偶有急需。必待详请拨解。恐致稽延贻误。应如所请。于附近苗疆紧要之所。酌量存贮银两。一面动用。一面详请。但不得于苗疆深处。零星贮银。致启亏挪之弊。并于适中之地。量建常平仓廒。当谷价平时。酌买存贮。又称、边地官兵。势难寸节分布。请照山东沿海地方、及滇、黔、蜀、粤各省之例。团练乡勇。应如所请。饬地方官于近苗地面。分设练长。但四民各务本业谋生。仍不许官役借端苛求。违时妨业。并不许乡练擅持器械。用以私斗。又称、苗猺贪贿忘亲。凡有犯罪逃匿之案。悬立赏格。如杀人、放火、盗劫、谋财、之案。有能擒献者。每名赏银二十两。情罪稍轻者。赏银八两。仍先刻石晓谕。所请固是。但犯有重轻。捕有难易。赏格宜临时酌定。不必预先悬赏立碑。以启捆缚滋事之渐。从之。　　

○以侍讲鄂容安、署日讲起居注官。　　

○以编修倪师孟、为四川乡试正考官。工部主事李敏求、为副考官。编修闻棠、为广东乡试正考官。编修朱续晫、为副考官。编修钱本诚、为广西乡试正考官。检讨胡定、为副考官。修撰金德瑛、为福建乡试正考官。编修柏谦、为副考官。编修徐铎、为湖南乡试正考官。御史朱凤英、为副考官。　　

○旌表守正捐躯之江苏宝山县民潘儒珍女、潘氏。　　

○己巳。大学士鄂尔泰等遵旨议覆、延绥镇总兵官王廷极疏称。西路民人出口。在肃州知州处领票。嘉峪关验收。赴哈密贸易者。并无执照印票。奸良莫辨。请嗣后民人出口。止在嘉峪关照放。不必收执照。仍令本人持赴哈密粮务同知处验票投到。其回家进口者。亦在同知处领票过关放进。应如所请。从之。　　

○户部议直隶总督李卫疏奏、直属常平捐监七事。一、酌量州县之大小。别积谷之多寡。按照部库捐监之例。计银入谷。并区别各属谷价贵贱。以定廪、增、附生、青衣、之等差。一、捐纳原为地方积谷起见。毋使择价贱之区。报捐者多。仓廪骤为充裕。而价昂之地。报捐者少。储积未免空虚。应令各属生俊。不得越省。即寄籍人民。如果已入版图。置有室庐田产。亦与土著无异。准就地报捐。旗人近京五百里。亦照此例。一、输纳谷数、及各项条规。宜预为晓谕。毋使棍徒包揽。书役掯索。一、仓廒宜先盖造。即以每年出陈易新盈余银两。作为费用。一、收捐谷照豫省例。每石收银五分。四分为州县铺垫。及院司纸笔之费。一分解部为饭食之需。不得苛索浮收。一、仓谷年久。必有亏折。收捐时、每谷一石。收耗三升。一、直属上年秋成歉薄。谷石无多。若止令输米。报捐必少。于积贮无益。目下麦熟可望。如输小麦者。亦准一体收捐。秋收后仍以一麦二谷易换存仓。报可。　　

○又议覆山西巡抚觉罗石麟奏称、雍正十三年。彻回西路出征兵丁。应扣借支银两。其未奉恩诏以前。所扣九月分银。毋庸给还。至预扣十月以后存贮饷银。一千九百二十两有奇。请按数给还。应如所请。从之。　　

○又议准甘肃巡抚元展成疏请、安西、靖远、同知通判。照宁夏水利官员之例。每员给公费银三百六十两。柳沟等四卫。照内地次冲州县。给公费银三百六十两。赤金一所。照内地简僻之县。给公费银一百六十两。均于乾隆三年为始。于司库公用项内动支。从之。　　

○礼部议准盛京礼部侍郎德福奏称、陵寝祭祀。轮班齐集。其侍立班次。辅国将军、在将军以下。奉国将军、在侍郎以下。从之。　　

○兵部议准、山东道御史僧图疏言、喀尔喀等处蒙古来京请安进贡人员。俱令在安定门外馆内居住。所有周围墙垣。应加高修葺。又馆墙四角。地方辽阔。止于西北安堆子一座。其余三角。若不分班巡查。恐每年十月支领俸银钱粮。不无疎虞。请嗣后至每年十月。蒙古到京时、暂添堆子三座。其旧有正白旗长派官四员。无庸添派。再派兵二十名。以敷四十名原数。俟二月蒙古起程后。一并彻回。从之。　　

○引见服制未满之户部郎中索柱等、七员。得旨。郎中世麟、和其衷、记名以御史用。　　

○缓徵霸州、永清、新城、井田屯户领借谷石。　　

○赈恤福建漳浦、海澄、二县。二年分秋旱灾民。庚午。上诣畅春园、问皇太后安。　　

○谕、朕闻陕西今岁二麦。收成丰稔。惟西安府属之咸宁、长安、临潼、蓝田、渭南、富平、鄠县、同官、同州府属之郃阳、浦城、华州、白水、凤翔府属之凤翔、陇州、汧阳、直隶商州并所属之雒南、直隶邠州、暨直隶鄜州属之宜君等。共十九州县。于三四月间。各有被雹成灾之处。向来被雹人等。俱系有借无赈。朕思陕省上年秋成歉薄。又遇偏灾。小民生计。未免艰难。殊可悯念。著该督抚委员确实查明。照上年赈恤延榆绥德之例。将被灾十分者、赈四个月。九分者、赈三个月。八分者、赈两个月。俾民食宽裕。得尽力田亩。以冀有秋。以昭朕加恩秦民之至意。　　

○又谕、副将、参将、均系武职大员。才具汉仗弓马。必朕亲见。始可得其梗概。有从前未经引见之员。著各督、抚、提镇、酌量于何时。令其轮流来京引见。并将伊等操守办事、及操练营伍如何之处。于本人来京时、据实具摺奏闻。　　

○又谕、内阁九卿。保举堪任道府等员。其在京者、著吏部带领引见。在外任者、若奉差来京。亦著吏部带领引见。如遇该员升转送部引见时。将九卿某人保举之处。声明具奏。　　

○又谕、京城八旗。应行引见人员。该都统等、因天气暑热。引见人少。未免挨搁时日。著晓谕八旗、将所有引见补官人员。著各该旗于值日奏事之期。即行带领引见。勿得迟缓。　　

○大学士仍管川陕总督查郎阿遵旨议覆、章嘉呼图克图奏请、将里塘、巴塘、佳塘、等处地方。仍给达赖喇嘛管辖。无论各番人众。果否乐从。即伊等情愿。竟令赴藏纳差。此后内地差役。必致呼应不灵。且官兵彻后。倘有番夷叵测。声息不能即通。而打箭炉、松潘、以外。沿途不无阻梗。恐非所以柔远之道。想因喇嘛日用不敷起见。并非恳请地土番民。查里塘、巴塘、佳塘、每年所纳。不及万金。若于打箭炉商税内。按数赏给。则伊等日用既敷。而里塘等处地方。仍属内地。可以联大昭之声息。杜远人之觊觎。已密咨云督。俟妥议到日。另行具奏。得旨允行。谕曰。闻西藏地方。大小寺庙千有余所。其各寺庙养赡喇嘛。及往来喇嘛布施人等。所需之费。俱于达赖喇嘛公项内支给。是以用度繁多。不敷支给。从前皇祖、皇考、俱优恤达赖喇嘛。不时加恩赏赉。今达赖喇嘛用度不敷。著于打箭炉所徵税银内。每年给银五千两。俟达赖喇嘛差人赴打箭炉取茶叶之便。令将此项赏银。一并带回。　　

○又奏报、凉州、庄浪、建造满城。并衙署营房。专委凉庄道阿炳安、榆葭道王凝、总理。工程既能速蒇。帑项亦多节省。且番民土人。习耐勤劳。是以事半功倍。节省银至三万二千九百余两之多。请即以此项余银。修葺肃州城垣。得旨。卿若此据实陈奏。著照所请行。至阿炳安等、办理亦属可嘉也。　　

○辛未。谕、杨永斌久历外任。声名素优。是以用为苏州巡抚。近闻伊年将七旬。精力不逮。难胜繁剧之任。著来京署理礼部侍郎事务。苏州巡抚员缺。著布政使许容署理。苏州布政使印务。著徐士林前往署理。朕因苏藩事务紧要。一时不得胜任之人。不得已命徐士林往署。且伊服制亦将届期满。况又与实授者有别。徐士林可即由本籍起程。来京请训。再赴新任。不必以服制未满固辞。　　

○又谕、永定河大工。目今尚未告竣。朕思今春雨泽缺少。恐夏秋之间。复有霖潦之虞。堤工关系綦重。著朱藻、顾琮、将时下情形若何。并何以先事预防。使浑流安澜。田庐无虑。其速行悉心。详议以闻。　　

○兵部议准、直隶提督永常疏言、马兰镇总兵亲丁养粮。请照各省总兵之例。给与六十分。并请照河屯营将弁亲丁名粮之例。于藩库耗羡银内支领。从之　　

○调黑龙江将军额尔图、为奉天将军。奉天将军博第、为黑龙江将军。　　

○调福建福宁镇总兵章隆才、为台湾镇总兵。以原任台湾镇总兵马骥、为福宁镇总兵。　　

○壬申。上御勤政殿听政。　　

○闽浙总督专管福建事务郝玉麟奏请、拨江西省谷二十万石。湖南省十万石运闽。以备积贮而济民食。得旨。闽省积谷旧额。有一百六十三万之多。上年所动。不过一十九万而已。何至民情惶惶若此。则仓廪之贮。不无虚悬者矣。朕欲差人前往清查。又恐目今正在乏米。多生事端。反致滋扰。汝等其预为计可也。至江西、湖南二省。仰赖天恩。收成颇佳。可以接济。已照所请谕部矣。但天时不可必。亦未长仰资于邻省之理。汝等其识之。谕内阁。据福建总督郝玉麟奏称、闽省环山濒海。田少人多。所产米粮。不敷民食。上年郡县内有水旱风灾等患。秋收歉薄。仰沐皇仁赈借兼行。复开仓平粜。又截留浙省漕米十万石。以资接济。万姓欢呼。惟自春夏以来。民食兵饷。用米甚多。边海仓储。亦须议补。以为未雨绸缪之计。雍正四年。闽省米贵。曾蒙、世宗宪皇帝谕、令江西将存仓之谷。碾米十五万石运闽济用。仰恳照依此例。敕令江西抚臣、将仓谷动拨二十万石。运交闽省。再令湖南抚臣、拨谷十万石。由长江而下。至江南。由海道至闽。更为有益等语。闽省上年收成歉薄。朕心深为廑念。江西、湖南、素称产米之乡。年来颇称丰稔。今岁雨泽。又复调匀。所有旧存仓储。可以通融于邻省。著照郝玉麟所请。动拨江西仓谷二十万石。湖南仓谷十万石。运往闽省以备用。其如何运送之处。著岳浚、张渠、会同郝玉麟、卢焯、一面妥议办理。一面奏闻。寻据江南苏松水师总兵官陈伦炯奏称、闽省动拨江西、湖南、仓谷三十万石。伏思江湖二省。从内地至闽。必由长江至江南换海舶。方可出口海运。臣身任水师。又系桑梓之地。臣请躬亲督运。庶免闽省委员远来。又免守候稽迟。得旨允行。　　

○和硕庄亲王允禄等遵旨议覆、礼部条奏给发度牒一疏。内称直省僧尼道士。居住寺庙。既经颁牒。已有成规可稽。嗣后令该地方官。于岁底汇开报部。除不许招受生徒者。祗有开除。并无续收外。其应招生徒者。务于册内注明。开除若干人。续收若干人。其续收之数。不得逾开除之数。应如所请。但招受一人。所有应得牒。应于伊师原发牒上、注明年貌藉贯。簪剃年月。取具五人互结存案。伊师身故。辈辈相传。不必另给。除所招之人。身犯重案。将伊师牒内名字除去外。伊师亦不准另招。身故后。竟将牒缴销。如病故者。准另招一人为徒。如收徒后犯罪应追牒者。其人师范既亏。不得复仍师徒旧号。所收生徒。愿还俗者听愿出家者。另自投师。别注度牒。若此数年。则应付、火居。井然可稽。于给牒更为慎重。又原议僧道身故缴牒。招徒另给。事既甚繁。弊必滋冗。今用传牒之法。则连鸡之势已成。更替影射之弊。可消一半。但物情叵测。诈伪萌生。应如所奏。责成僧道官、及地方官、实力稽查。年终汇缴。自无顶替私受之弊。至僧道中之为火居、应付。原不许招受生徒。即全真、戒僧。有衣钵符箓可传。亦必年岁老成。堪为人师者。方可招受。亦应如所请。年逾四十。方准收徒一人。否则照违令律论笞。僧道民容隐者罪同。地方官不行查明。照失察例罚俸三月。生徒勒令还俗。从之。　　

○吏部议奏、调任陕西巡抚崔纪、自陈旷职。恳请黜退。应照才力不及降二级调用。得旨。崔纪在陕西巡抚任内。凿井灌田一事。经理未善。以致滋累。咎无可辞。本应处分。但其本意系为百姓起见。且其才尚属可用。是以调任湖北巡抚。冀其克自奋励。以观后效。崔纪著照闻议所降之级、从宽留任。　　

○刑部议奏、福建巡抚卢焯奏、民人叶报、因伊父叶法被吕廷按倒水中殴打。当时奔救以所执锄柄。殴伤吕廷右肋右腹殒命。叶报应拟绞监候。但救父情切。与寻常斗殴杀人有间。应令该抚再加详核。另行具题。得旨。此案部驳甚是。凡刑名案件。如督抚等拟罪过轻。而部议应从重者。自应驳令再审。如拟罪过重。而部议从轻。其中尚有疑窦者。亦当驳令妥拟。若情节显然。该部所见既确。即当改拟题覆。皆不必辗转驳审。致滋拖累。此本著该部照所议改拟俱奏。　　

○科尔沁辅国公噶尔弼故、以其子查干达拉承袭。　　

○引见刑部员外郎福德等、十九员。得旨。福德、恩丕、萨宁阿、锁住、朱章阿、王纲振、高景蕃、薛澂、记名以御史用。　　

○新设广东香山、电茂、场大使。裁靖康场大使。归并归德场。改名归靖场。从广东总督鄂弥达请也。　　

○癸酉。引见内阁侍读赫泰等、三员。实录馆行走之员外郎舒敏等、九员。得旨。侍读赫泰、常海、员外郎舒敏、色楞、查式、记名以御史用。　　

○又服制未满之工部郎中德时特等、六员。得旨。禄谦、武柱、记名以御史用。　　

○予故陕西固原镇提督、加赠都督同知、樊廷、祭葬如例。谥勇毅。　　

○直隶沧州、南皮、二处河道归沧州分设同知兼管。从直隶河道总督朱藻请也。　　

○甲戌。孝恭仁皇后忌辰。遣官祭景陵。　　

○谕、今年三春雨泽缺少。有误东作。朕屡次虔诚祈祷。仰蒙上天鉴佑。于四月十二等日。得有沾足雨泽。麦秋虽减分数。大田仍可播种。若继此雨旸时若。则秋成可望。朕心方为稍慰。乃夏至以后。又复少雨。虽旬日之间。即雨一次。而旋下旋止。总不沾足。若再迟数日。则秋禾难以播种。且前此雨后播种之苗。亦望泽甚殷。其令该部竭诚设坛祈祷。朕亦虔心自省。仰冀上苍垂祐。早赐沾足甘霖。以慰吾民之望。该部即遵谕行。　　

○谕、从前各省副、参、游击、等官。轮流来京引见者。蒙皇考念伊等远来。赏给银两。资其路费。其云南、贵州、四川、广东、广西、福建、六省路途尤远。俱令乘驿来京。此次各省轮流引见之副将参将。俱著照前例赏给银两。其云贵等六省。轮流引见之员。仍著照例给与驿马。可传谕兵部知之。　　

○又谕、近看李卫办事。甚属粗率。不似从前。昨已降旨训谕。今览奏报、雨水麦收情形之摺。其中错谬之处甚多。如奏称连日忽阴忽雨。现在入土尺许。尚未透足等语。天下岂有得雨尺许。而尚未透足之理。明系雨泽短少。而为此捏饰之奏。观此、则从前所报未必尺许者。竟属全无雨泽矣。又称、麦收已毕。市价平减。诚恐麦贱伤农等语。自古谷贱伤农之说。原指屡丰之后而言。然亦非常理。况直隶地方。旧岁既属歉收。今年麦秋。长短不一。以此日之情形。而为麦贱伤农之说。岂不背谬乎。又伊所开米价单内。保定府稻米每一仓石、价银二两六钱、至二两七钱五分。称为价中。大名府稻米每一仓石、价银一两七钱五分。至二两一钱四分。称为价贱。岂有如此米价。而尚得为中、尚得为贱乎。朕念切民依。固不肯以年岁歉薄。诿其咎于督抚。然亦岂可置之不问。盖督抚身膺民社之职。凡遇雨旸年谷。最紧要之事。当倍极周详慎重。庶能上感天和。下纾民困。今陈奏于朕前者。尚且如此。则其办理措施。岂能妥协。大出朕意料之外。寻据李卫奏覆、备陈感悚。得旨。汝先不是此样人。其所以忽而至此者。朕实不能解其故。慎之勉之。　　

○乙亥。上诣畅春园、问皇太后安。　　

○谕办理军机大臣等。据额驸策凌奏称、喀尔喀公根丕勒。敏珠尔、因台吉特克什等属人。产业牲畜伤耗。应行输厂羊只。业已奏准展期。又经各扎萨克会议、量力帮助牛羊。而生理尚艰。请令伊等游牧。毋过绰卡图等处。有可渔猎畜牧之所。暂令移居。若有事仍令内移。似可无虞等语。前者以喀尔喀游牧太远可虞。令向内迁。今虽边境无事。现在遣使往议分界。事尚未定。遽令扎萨克等游牧外展。准夷闻之。妄生疑惑。于事无益。伊等游牧且勿展放。况羊只既得展限。又经各扎萨克帮助。目下尚可度日。可行文额驸策凌、谕根丕勒等游牧处所。宜仍其旧。　　

○工部议覆、江苏巡抚杨永斌疏言、奉贤、南汇、上海、等县。从前筑塘取土。挖有沟渠形势。雨水盈积。既虑漫及民田。又易浸损塘根。请就其形势。开通成河。于塘工民生。均有裨益。又华亭县金山嘴地方。逼临洋面。海潮湍急。直射塘脚。虽于里面土塘外脚。加筑排桩石坝。尚恐不足捍御。请再从外面废塘缺口处。增筑石坝一座。又华亭县外护土塘内倪家路。约长七百余丈。形势湾兜。纳潮受冲。请于塘里帮筑。底宽二丈。面宽一丈五尺。再于塘面加高三尺。夯硪坚实。方能保护。又宝山县杨家嘴炮台处所。正当东北海洋。潮势直击。塘脚仅止数尺。实属危险。请将炮台移进百丈之内。即于炮台基址。改筑石塘三百丈。以资捍御。又宝山县地方工程。次第兴修。皆赖神灵保护。请照浙江海塘建立海神庙宇之例。一体建立。均应如所请。从之。
  </div>
  <div class="pagination">
   <a href="清实录乾隆朝实录_page96.html">
    上一页
   </a>
   <span>
    ...
   </span>
   <a href="清实录乾隆朝实录_page92.html">
    92
   </a>
   <a href="清实录乾隆朝实录_page93.html">
    93
   </a>
   <a href="清实录乾隆朝实录_page94.html">
    94
   </a>
   <a href="清实录乾隆朝实录_page95.html">
    95
   </a>
   <a href="清实录乾隆朝实录_page96.html">
    96
   </a>
   <span class="current-page">
    97
   </span>
   <a href="清实录乾隆朝实录_page98.html">
    98
   </a>
   <a href="清实录乾隆朝实录_page99.html">
    99
   </a>
   <a href="清实录乾隆朝实录_page100.html">
    100
   </a>
   <a href="清实录乾隆朝实录_page101.html">
    101
   </a>
   <a href="清实录乾隆朝实录_page102.html">
    102
   </a>
   <span>
    ...
   </span>
   <a href="清实录乾隆朝实录_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
