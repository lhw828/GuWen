<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 516 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 516 页/共 523 页</h1>
    <div class="content">○缓徵山东濮、范、寿张、东阿、东平、阳谷、利津、沾化、蒲台、滨、惠民、齐东、聊城、肥城、海丰、章邱、邹平、济阳、郓城、博兴、茌平、博平、二十二州县、及东昌卫、东平所、场灶地亩水灾本年额赋。展赈濮、范、利津、寿张、东阿、东平、阳谷、沾化、八州县、灾民。并贷齐东。惠民、蒲台、滨、四州县、灾民口粮。　　

○是日。驻跸盘山行宫。至乙亥皆如之。　　

○乙亥。贷甘肃皋兰、河、陇西、岷、盐茶、清水、礼、平罗、华亭、九厅州县、及王子庄州同所属、贫民耔种口粮。　　

○丙子。谕军机大臣等、据吴璥等奏马营坝大工于十三日寅时合龙后、正在加镶追压、至十五日卯时、东坝上边埽陡蛰、串水坝下翻花甚大、尚须赶紧加压、方能断流稳固、又奏自初五日开放引河后、据兰仪厅禀称、于十二日戌刻大河分溜圈注堤身、适值大风、溜势拥高、将仪封三堡以下、无工处所、坐蛰堤身三十余丈、掣动大溜、新河挂淤断流等语。马营坝大工虽已合龙。坝下仍有漏水翻花之处。未能稳固。吴璥等应即督饬在工人员。昼夜赶压坚实。再行驰报。现在南岸仪封三堡以下堤身、又坐蛰三十余丈。掣动大溜。亟应赶紧盘筑裹头。免致汕刷日宽。吴璥那彦宝在北岸督办坝工。尚未蒇事。自应先其所急。仍驻北岸经理完妥。叶观潮、琦善、均有河务之责。既未能豫为防范。致南岸堤身又复坐蛰掣溜。咎实难辞。叶观潮现无顶带。琦善即行摘去顶带。饬令伊二人戴罪图功。现在南岸已刷开口门。掣动大溜。叶观潮琦善自行酌量一人。即日驰往南岸。一面督率员弁赶紧盘筑裹头。勿令刷塌日宽。一面购料鸠工。赶行堵筑。现届桃汛期内。水势渐增。即当迅速兴办。务于四月以内、堵合完工。勿稍稽迟。本日已降上□日令该盐政关差等、将商捐各款银两、迅速拨解仪封工次备用。先行给办工料。将来工竣、即著落叶观潮琦善二人分赔、不准开销。其北岸合龙后、如料物尚有盈余。即赶运南岸以济要需。至南岸漫口、上年八月、据叶观潮奏、系在仪封三堡。兹据奏此次漫口、系在仪封三堡以下。是否即系上年补筑新堤。辄添以下二字、冀图含混避就。著吴璥那彦宝查明、此次仪封漫口、如系上年补筑新堤。将承办此段工程各员弁、即行革职枷号工次。并查明彼时督办大员、据实指名参奏。勿稍回护。所有疏防之该管厅员汛备、并著查明严参革职。其余协防员弁、亦一并先行革去顶带。再此次漫口必因引河未能通畅、以致下壅上溃。并著查明仪封三堡以下、系何段引河挑挖未能如式。将承办各员据实参奏。以便惩办。文孚德奎二人、系何人所办、查明速奏。将此谕令知之。　　

○是日驻跸白涧行宫。　　

○丁丑。谕内阁、成格奏审明达都实非正犯、并先将吉克密特等解回审办一摺。此案前经禄成等拏获形迹可疑之达都。请照夥众抢劫为首拟以绞候。因达都并无确供。当降上□日交成格亲提研鞫。兹据该抚咨提犯卷。审系吉克密特挟嫌诬扳。达都实非达起。另有其人。业经质讯明确。自应将吉克密特等解回绥远城归案办理。该将军等前请将达都拟绞监候。罪关缳首。实属草率定谳。禄成、博卿阿、俱著交部议处。　　

○加河神显佑通济昭灵效顺广利安民金龙四大王惠孚封号。灵佑襄济黄大王显惠封号。助顺永宁侯朱大王佑安封号。从钦差协办大学士尚书吴璥等请也。　　

○吴璥等奏报、马营坝大工合龙。得上□日嘉奖。加吴璥太子少保。以户部右侍郎那彦宝、为镶蓝旗汉军都统。河南布政使糜奇瑜、下部议叙。在工出力人员、升用有差。　　

○礼部以宗室会试中额请。得上□日、取中四名。　　

○调户部左侍郎禧恩、为右侍郎。刑部右侍郎文孚、为户部左侍郎。以内阁学士海龄、为刑部右侍郎。　　

○调正红旗蒙古副都统穆彰阿、为正蓝旗满洲副都统。以二等侍卫巴彦巴图、为正红旗蒙古副都统。镶蓝旗汉军副都统英惠、兼镶黄旗护军统领。　　

○赏跸路经过看守各行宫弁兵、半月钱粮。　　

○免江苏阜宁县、淤滩卤废地七百八十一顷有奇地价。　　

○是日。驻跸烟郊行宫。　　

○戊寅。上临故庆亲王永璘第赐奠。　　

○诣雍和宫行礼。　　

○调京营右翼总兵穆彰阿、为左翼总兵。　　

○是日。驻跸雍和宫。　　

○己卯。上还圆明园　　

○礼部以会试中额请。得上□日、满洲取中八名。蒙古取中二名。汉军取中四名。直隶取中二十三名。奉天取中二名。山东取中十七名山西取中十二名。河南取中十一名。陕甘取中十一名。江苏取中二十一名。安徽取中十四名。浙江取中二十四名。江西取中十七名。湖北取中十一名。湖南取中八名。福建取中十一名。广东取中八名。广西取中七名。四川取中九名。云南取中十一名。贵州取中十名。　　

○调刑部右侍郎吴芳培、为兵部左侍郎。兵部左侍郎吴邦庆、为刑部右侍郎。　　

○以正蓝旗护军统领松福、为京营右翼总兵。　　

○庚辰。谕内阁、庆亲王于二十九日奉移。著英和等于二十八日豫备辞灵酒饭桌张、著派二阿哥前往、于酉戌之闲、代朕奠酒。二十九日奉移之时。著二阿哥奠酒行礼。发引后步送一班。即骑马先至安定门、候出城时、仍步送一班。再回书房。　　

○辛巳。谕内阁、特依顺保等遵上□日会奏、将乌里雅苏台、科布多、卡伦侍卫内、应留应裁数目拟议一摺。自津齐里克、至和呢迈拉瑚、二十三卡伦。与哈萨克、俄罗斯、地界相距较近。且与杜尔伯特、乌梁海、游牧毗连。窃盗案件。既关紧要。现在驻卡侍卫六员。著仍留该处巡察。傥坐卡之侍卫六员出有事故。即由该处佐领内拣派更换。其驻城换班之侍卫三员。即著裁汰。遇便饬令回京。　　

○壬午。上幸静明园。诣龙神庙拈香。　　

○谕军机大臣等、据御史林则徐奏、向闻河工料贩、每当新料将收、豫行趸买、潜运口岸附近之处、私行堆积、以待高价出售、上年豫省料贩卖料每斤自制钱十二至十七八文不等、计其获利不啻倍蓰等语。现在豫省南岸复有漫工、正需料紧急之时。岂容奸商蠹役牟利居奇。著琦善即遴委妥员、于沿河一带细加察访。如有潜行囤积高擡价值者、一经查出。仍照其收买成本、发给价值、运工备用、傥敢串通胥役把持。即治以居奇囤积之罪。以杜积敝□大而济要需。将此谕令知之。　　

○癸未。旌表守正捐躯江苏沭阳县民王太女王氏。王桂妻李氏。　　

○甲申。谕内阁、松筠等奏参、承祭不到并缘事被控之宗室、请革职圈禁一摺。盛京奉恩将军安平阿、奉派承祭福陵。因其父病未能亲往。自应回明将军。乃私向备班之福松阿、嘱令代替、且其父卧病已久。并非垂危不起。显系藉词推诿。又失察家人讹诈平民、俱属溺职。安平阿著革去奉恩将军、即在伊家圈禁、交辽阳城守尉严加管束。　　

○又谕、豫省南岸仪封三堡、复刷成漫口、续塌至一百三十余丈。吴璥等于北岸合龙后、迟延十余日。并不赶赴南岸迅速筹办。均难辞咎。吴璥著革去太子少保衔、以协办大学士吏部尚书、署理河东河道总督。那彦宝革去都统、降补内阁学士、署理河南巡抚。均彻回议叙。叶观潮著革去河道总督。留于工次效力赎罪。琦善著革去巡抚、赏给主事衔。随同吴璥等办理大工。俟合龙后回京、以刑部主事用。　　

○调正黄旗蒙古都统绵志、为镶蓝旗汉军都统。以镶红旗蒙古副都统阿那保、为正黄旗蒙古都统。奉宸苑卿博克顺、为镶红旗蒙古副都统。　　

○旌表守正捐躯陕西盩厔县民张晋山妻王氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十五年。庚辰。夏四月。丙戌朔。享太庙。遣皇四子瑞亲王绵忻恭代行礼。　　

○湖南布政使翁元圻、年老。命留京以四品京堂候补。以浙江按察使左辅、为湖南布政司。山西河东道叶汝芝、为浙江按察使。　　

○免陕西阳平关水冲营田三十六亩有奇额赋。　　

○戊子。上诣大高殿行礼。　　

○还宫。　　

○户部议准、闽浙总督署福建巡抚董教增疏报、闽县开垦田二十六亩有奇。照例升科。从之。　　

○以常雩祀天于圜丘。自是日始。斋戒三日。　　

○己丑。谕内阁、御史陈鸿奏、严禁殿廷考试阅卷之敝□大一摺。据称近日庶吉士散馆、贡士覆试朝考、每于试竣后、向素识之大员、分送诗片、冀图暗中关照、请饬各大臣、毋许收阅诗片、傥有私行送阅者、立即参办等语。所奏是。每逢考试。私送诗片。朕所素知。此即系营求嘱托。自应严行禁止。覆试朝考散馆在迩。傥有私送诗片之人。立即指名参办。以杜钻营。至该御史奏请于散馆等试。敕下阅卷大臣。分卷之后。各人分定甲乙。将所阅之卷。统候钦定等第名次。所奏大失体制。朕派校阅试卷诸臣。皆系可信之人。惟在大臣秉公持正。自能绝奔竞之私。若其人稍有瞻顾。朕亦祇能就其拟取名卷。亲加披阅。焉能遍览不录之卷。于杜敝□大仍属无益。况朕日理万几。宵旰弗遑。众所共知。若如该御史所奏。诸大臣皆不可信。防之不己。势必将乡会试取中数百卷。皆待朕亲阅。有是理乎。似此妄议纷更。所奏断不可行。著无庸议。　　

○庚寅。上诣南郊斋宫斋宿。　　

○辛卯。常雩。祀天于圜丘。上亲诣行礼。　　

○幸圆明园。　　

○壬辰。谕内阁、御史黄大名奏推广武陟大工投效事例、请仿照南河土方续增事例办理一摺。国家经费有常。偶开捐例。亦祇因办理漫工。为民拯灾捍患。从无解拨内用之事。现在豫省仪封南岸复有漫口。筹办堵筑。需费浩繁。该御史所奏尚属可行。著该部查照从前南河土方事例。核议具奏。　　

○谕军机大臣等、吴璥等奏、查勘仪封漫口情形、并勘明南北两岸堤工添估工段各一摺。仪封三堡漫口。现据查明。由毛堌寨地方旧堤无工处所。先行坐蛰。并将新埝接塌。除旧堤三十余丈。计塌去新埝一百十二丈。尚存未塌五百八十八丈。其为非三堡旧口门。似尚可信。并据称仪封漫口。现在大汛将临。时日已迫。万难施工。自系实在情形。惟其疏防厅汛各员。除兰仪同知周存义。已经革职枷示外。署仪封经历耿乔年、署仪封汛把总姚珩、革职不足蔽辜。著即枷号工次。以示惩儆。将此谕令知之。　　

○癸巳。上幸万寿山。　　

○谕内阁、吴璥年老不能耐劳。河督事务较繁。精力恐难周到。河东河道总督。著张文浩以道衔署理。专驻豫省。筹办大工。及黄河堤岸各事宜。其山东运河事务。仍著李鸿宾署理。分任其事。吴璥俟张文浩到任。将豫省应办工程。筹画周妥。交代后。即驰驿前往江南。查勘高堰水势工程情形。回京供职。　　
</div>
    <div class="pagination">
<a href="清实录嘉庆朝实录_page515.html">上一页</a><span>...</span><a href="清实录嘉庆朝实录_page511.html">511</a><a href="清实录嘉庆朝实录_page512.html">512</a><a href="清实录嘉庆朝实录_page513.html">513</a><a href="清实录嘉庆朝实录_page514.html">514</a><a href="清实录嘉庆朝实录_page515.html">515</a><span class="current-page">516</span><a href="清实录嘉庆朝实录_page517.html">517</a><a href="清实录嘉庆朝实录_page518.html">518</a><a href="清实录嘉庆朝实录_page519.html">519</a><a href="清实录嘉庆朝实录_page520.html">520</a><a href="清实录嘉庆朝实录_page521.html">521</a><span>...</span><a href="清实录嘉庆朝实录_page517.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
