<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 447 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 447 页/共 523 页</h1>
    <div class="content">
○以故广西南宁府归德土知州黄昌子学浚、病休贵州黄平州重安司土吏目张若龄子星煌、各袭职。　　

○旌表守正捐躯陕西南郑县民汪朝铨妻陈氏、赵玉麟妻张氏、赵宝麟妻门氏。　　

○丁亥。命礼部左侍郎汪廷珍、工部左侍郎王以衔、仍在上书房行走。　　

○旌表守正捐躯山东兰山县民陈平安妻郭氏、陕西邠州民杨顺妻刘氏、云南宁州民王幅妻祁氏。　　

○戊子。谕内阁、向例蒙古王公等子孙内有应封者。俱行报部。俟缺出承袭。若无子嗣。将承嗣之子。亦准其报部、作为应封之子。拉旺多尔济、前以巴彦济尔噶勒为嗣。并未报部。至巴彦济尔噶勒求赏差使时。朕以为系伊亲子。业经报部。是以赏给公爵。令在乾清门行走。嗣经拉旺多尔济缺出袭爵时。由理藩院咨行该盟长、令其保举应袭之人。始知拉旺多尔济以巴彦济尔噶勒为嗣。未经报部。殊属违例。朕因轸念拉旺多尔济在内廷行走多年。于一切差务尚属奋勉。将其爵令巴彦济尔噶勒承袭。此不可为例。嗣后凡蒙古王公等、以族人之子为嗣、作为应封之子者。仍遵旧例报部注册。俟出缺时照例承袭。如有未经报部者。将来缺出。概不准其承袭。著交理藩院永远遵行。　　

○己丑。封睿亲王淳颖子谦恩、为二等镇国将军。贝勒永臶子绵岗、为头等辅国将军。贝勒绵懿子奕经、奕纪、为二等辅国将军。贝子弘谦子永绪、为奉恩将军。贝子奕绍子载铨、为二等辅国将军。不入八分公恒勋子保龄、为三等辅国将军。镇国将军德文泰子苏敏、为三等辅国将军。奉国将军恒维子文胡、哲麟子奎璧、宁忠阿子德鼐、为奉恩将军。贝子奕纯子载铭、为三等辅国将军。　　

○三等子那彦成缘事革退。以其子容安、袭爵。　　

○庚寅。上御乾清门听政。　　

○谕内阁、胡克家奏、勘估吴淞江疏浚工程分年捐办一摺。吴淞江为大江以南众流入海要道。上海等县漕运经由。且关系苏松太三属民田水利。近因潮沙淤垫。河流浅涩。自应亟为疏浚。兹据该抚估计需银二十八万三千六十两。著照所请。以三分归沿河之上海青浦嘉定三县。七分归长洲等十三州县。按岁徵粮额。分作两年摊捐。并豫选公正殷实董事。由县给发印簿。令各业户照数捐交解存道库。于二十三年捐足。即于是年秋成后。按照估定宽深丈尺。兴工修浚。一切俱听民闲自为经理。不令官吏涉手。工系民捐民办。毋庸造册报销。　　

○又谕、庆祥奏、勒限严催控案、请将屡提不解之知县、交部议处一摺。所参甚是。足见实心任事。热河州县审理案件。向多迟缓。经该都统屡次催提。延不传解。疲玩已极。建昌县知县恒庆、朝阳县知县德兴、署赤峰县知县金德、俱著先行交部议处。仍勒限明岁四月内将二十一年以前积案、迅速审解完结。如再迟延。即据实严参。其承德府、及平泉州、丰宁、滦平、二县。暨四税员各处未结控案。并勒限三月以内。一律解审详结。如有迟误。一并参处。　　

○以故喀尔喀赛因诺颜扎萨克贝勒衮布车琳子朋楚克多尔济、袭爵。　　

○以大理寺卿王引之、为都察院左副都御史。　　

○壬辰。谕军机大臣等、朕闻百龄在两江总督任内。派委员在海州地方查拏盐枭多犯。甚为认真。该枭徒闻拏窜逸。大半遁入安徽境内。及山东曹州一带地方。又豫省缉拏红胡匪犯。获案甚多。其逸犯亦俱窜入安省毗连处所潜匿。可见该省向来缉捕疏懈。百龄现已身故。恐地方文武员弁于缉捕事宜。渐形废弛。匪徒又复逃回。著康绍镛督饬所属。务将境内匪犯严密查拏。获案审明。按律究办。勿使邻省匪徒。纷纷窜匿。竟为逋逃渊薮也。将此谕令知之。　　

○癸巳。谕内阁、户部奏、各省积欠原数、并已未完分数一摺。各直省积欠地丁耗羡杂税等款银两。前经降上□日。勒限催追。迄今又阅五载。各省欠项仍积压至一千七百二十余万两之多。实属疲玩。除年清年款之湖南、奉天、四川、贵州、四省外。其欠项在二万两、及数千两并十余两之广西、山西、云南、三省。著该督抚等勒限督催报完。均免其议处。欠项较多之山东、福建、河南、江苏、江宁、广东、浙江、江西、安徽、陕西、湖北、甘肃、各督抚藩司。俱著交部议处。至各省积欠虽未能全完。尚各有完解数目。惟直隶原欠银三百五十八万余两。分厘未解。该总督藩司尤为懈怠。著加等议处。　　

○调荆州副都统西龄阿、为密云副都统。以福州协领都明、为荆州副都统。　　

○旌表守正捐躯四川灌县民女邓氏。　　

○是日。丁丑年立春。顺天府进土牛春山宝座。　　

○甲午。以前任广西右江镇总兵官李锦麟、为云南腾越镇总兵官。　　

○乙未。上御宁寿宫。赐王、公、大臣、及蒙古王、贝勒、贝子、公、额驸、台吉等食。并赏赉有差。　　

○谕内阁、康绍镛奏、查明赴京呈控已未完各案一摺。安徽省本年四月以后。奏咨各案。除经康绍镛审明拟结八案外。其迟延逾限未经审结者。尚有七案。自系从前承审各员、因循疲玩所致。务即督饬迅速审办。毋任稽延。朕闻外省发审案件。承审各衙门接到公文时。往往为书吏压搁。先向原被告辗转关说。将届限满。始将公文呈出。承审官虑干逾限处分。不及详细推求听断。草率出详。以致案情不确。且有任意迟延不结者。是该府州县不过虚有其位。而其权悉归书吏。殊属废弛。嗣后该督抚等务当严饬所属。于接到发审公文时。先计其道路远近。核算时日。如有迟逾。即将该书吏究明惩处。庶积压公文之敝□大可除。而积案自可渐次清厘矣。将此通谕知之。　　

○丙申。上诣大高殿行礼。　　

○幸瀛台。阅冰技。科尔沁扎萨克郡王敏珠尔多尔济等五人、苏尼特扎萨克郡王喇特纳锡第、阿巴噶扎萨克郡王玛呢巴达喇等三人、喀尔喀扎萨克郡王巴图鄂齐尔等九人、阿巴哈纳尔扎萨克贝勒玛哈巴拉、乌珠穆沁扎萨克贝勒图克济扎布等三人、土默特辅国公济鲁布、青海扎萨克辅国公伊什达尔济等二人、伊克明安扎萨克辅国公呢玛藏布、土尔扈特扎萨克辅国公拜济瑚等二人、和硕特辅国公丹津扎布等五人、回部扎萨克郡王迈玛萨伊特等十六人、及琉球国使臣毛维宪等二人、于神武门外瞻觐。　　

○以礼部左侍郎多山、右侍郎廉善、充经筵讲官。　　

○丁酉。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○戊戌。以故廓尔喀额尔德尼王吉尔巴纳租塔毕噶尔玛萨野子热尊达尔毕噶尔玛萨野、袭爵。　　

○调山西按察使富纶、为安徽按察使。以鸿胪寺少卿汪如渊、为山西按察使。　　

○己亥。孝庄文皇后忌辰。遣官祭昭西陵。上诣寿康宫行礼。　　

○谕内阁、叶观潮等奏、请将上河厅属各汛堤堰、加帮培厚、并加高临清板闸一摺。东省临清闸外卫河。连年高于汶水。倒灌扪口。自应蓄高汶水。以敌卫河。得收刷涤之效。据该河督等勘明筹议。请将闸内堤堰增培高厚。著照所请。上河厅属。自聊城汛周家店起至临清汛砖板闸止。内聊城堂博清平临清四汛官堤七十一段。估需土方银一万七千七百一十九两零。准其由该省司库节年地丁银内。照数动拨。其民堰八十四段。估需土方银一万七千一百八十四两零。除聊城堂博临清四州县照例由民闲修筑外。清平一县。由该县捐办。其出夫挑土。仍令民闲自行办理。不许胥役经手。以杜敝□大端。至加高板闸两层。估需银一千三百一十四两零。亦著由该省司库动支。统限于明年四月内。一律完竣。官堤闸工。由该河督核明具奏。民堰土工。由该抚照例查办。　　

○缓徵江苏句容、山阳、阜宁、清河、桃源、安东、高邮、泰、江都、甘泉、兴化、宝应、铜山、萧、砀山、宿迁、睢宁、沭阳、上元、江宁、溧水、江浦、六合、盐城、东台、二十五州县、及淮安、大河、徐州、三卫、积欠额赋。　　

○庚子。上以岁暮祫祭太庙。自是日始。斋戒三日。　　

○辛丑。以福建兴化城守协副将庆熙、为浙江衢州镇总兵官。　　

○壬寅。以岁暮祫祭。遣官祭太庙中殿后殿。　　

○癸卯。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○甲辰。上御保和殿。筵宴朝正外藩。科尔沁、喀喇沁、奈曼、苏尼特、浩齐特、阿巴噶、阿巴哈纳尔、乌珠穆沁、鄂尔多斯、巴林、土默特、敖汉、喀尔喀、吐鲁番、翁牛特、青海、伊克明安、土尔扈特、和硕特、王贝勒贝子公额驸台吉、及朝鲜琉球国正副使等。随文武大臣。依次就坐。诸乐并作。上进酒。召左翼、科尔沁卓哩克图亲王噶勒桑栋罗布、喀喇沁亲王衔扎萨克郡王满珠巴咱尔、科尔沁扎萨克郡王和硕额驸索特纳木多布斋、奈曼扎萨克郡王巴勒楚克、浩齐特扎萨克郡王贡楚克栋罗布、科尔沁贝勒鄂勒哲依图、土默特扎萨克贝子固伦额驸玛呢巴达喇、右翼、喀尔喀扎萨克亲王朋楚克达什、喀尔喀扎萨克郡王蕴端多尔济、回部郡王衔贝勒哈迪尔、翁牛特扎萨克贝勒达玛琳扎布、喀喇沁扎萨克贝勒托恩多、喀尔喀扎萨克贝勒凝保多尔济、喀喇沁扎萨克辅国公理藩院额外侍郎玛哈巴拉等。至御座前。赐酒成礼。　　

○是年。旌表孝子、江苏等省徐煌等九名。孝女、江苏省曹玉枝等二口。守节合例、宗室萨炳阿妻吴佳氏等三口。满洲护军常山妻瓜尔佳氏等一百八口。蒙古富成妻马佳氏等三十六口。汉军王兆麟妻门氏等三十五口。内务府敷式汉妻方佳氏等七口。各省驻防珂力萨朗妻白佳氏等二百四十三口。直隶等省白士聪妻张氏等八百二十八口。未婚守志、满洲鹤龄聘妻伊尔根觉罗氏一口。江苏等省潘师鼎聘妻陈氏等二十八口。百岁寿民妇、广东等省邹铁券等二十二名口。五世同堂、陕西等省薛崇孝等五十一家。各给银建坊如例。　　

○一产三男。四川等省杨存贵等四家。　　

○会计天下民数谷数。直隶等省通共大小男妇三万二千八百八十一万四千九百五十七名口。存仓米谷三千二百六十五万一千四十三石三斗七升六合五勺。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百二十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十二年。丁丑。春。正月。乙巳朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　
</div>
    <div class="pagination">
<a href="清实录嘉庆朝实录_page446.html">上一页</a><span>...</span><a href="清实录嘉庆朝实录_page442.html">442</a><a href="清实录嘉庆朝实录_page443.html">443</a><a href="清实录嘉庆朝实录_page444.html">444</a><a href="清实录嘉庆朝实录_page445.html">445</a><a href="清实录嘉庆朝实录_page446.html">446</a><span class="current-page">447</span><a href="清实录嘉庆朝实录_page448.html">448</a><a href="清实录嘉庆朝实录_page449.html">449</a><a href="清实录嘉庆朝实录_page450.html">450</a><a href="清实录嘉庆朝实录_page451.html">451</a><a href="清实录嘉庆朝实录_page452.html">452</a><span>...</span><a href="清实录嘉庆朝实录_page448.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
