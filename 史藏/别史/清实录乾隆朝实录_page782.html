<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 782 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 782 页/共 1860 页
  </h1>
  <div class="content">
   ○乙亥。秋分。夕月于西郊。遣裕亲王广禄行礼。　　

○上行围。　　

○军机大臣等议覆、四川总督开泰奏称、杂谷改土归流屯兵。廷议停其一月行围。并不必拘佥兵名色。致滋纷扰。其纳粮当差。弹压统辖之处。行令妥议。查此处番民。系四川土司中劲旅。自立屯兵以后。与选者皆以为荣。而旧时大小头人。得充土守备、屯总、等名目。亦皆知奉法。且与地方官渐习。如遇番蛮争斗。可以克期调集。请照旧佥兵。再屯兵本不食饷。今行围既停。遇调遣时、止给口粮。无需给赏。其土弁等、仍应酌留。量给养赡之资。除土守备、屯总、照旧外。请将总旗十五名。减五名。大旗三十名。减十名。小旗六十名。减二十名。酌拨每年钱局加卯息银七百三十八两。分别赏给。均应如所请。从之。　　

○调正红旗蒙古都统兆德、为镶黄旗汉军都统。以兵部尚书都赉、兼正红旗蒙古都统。　　

○是日、驻跸爱里昂阿大营。翌日如之。　　

○丙子。世宗宪皇帝忌辰。遣官祭泰陵。　　

○谕曰、黄廷桂奏、甘省河东、河西、州县内。有雨泽愆期。不及补种秋禾之处。目前即应照例银粮兼赈。但该处现在粮价颇昂。若照部价每石一两折给。不敷买食。请于部价之外。河东、每石加银二钱。河西、每石加银三钱等语。该省连岁办理军需。继以雨泽愆期。不及播种。粮价自不免昂贵。即照该督所请加增之数折给。恐尚不敷。著加恩于部价外。河东、每石加银三钱。河西、每石加银四钱。俾民间买食宽裕。以示格外轸恤至意。　　

○丁丑。上诣皇太后行幄问安。　　

○行围。　　

○谕、工部侍郎员缺。著阿桂补授。阿桂现在军营。所有工部侍郎事务。著苏昌暂行署理。　　

○谕军机大臣等、车布登扎布奏称、在古尔班察尔得旨。前往西哈萨克。策应富德。询厄鲁特向导云。从此地须行走三个月。若仍回伊犁。由沙喇伯勒前往较近。约计官兵口粮。可至八月等语。前谕车布登扎布、策应富德。如哈萨克锡喇、仍未弋获。即径往库车。倘粮饷不敷。可向乌噜木齐支给。并令行文永贵、酌量办理。今据所奏、则军前口粮。现须接济。可传谕永贵等、即于乌噜木齐贮备粮饷内。速行运送。并传谕车布登扎布知之。　　

○以广东潮州镇总兵董孟、为陕西固原提督。　　

○赈贷甘肃皋兰、金县、河州、渭源、狄道、靖远、会宁、环县、山丹、武威、古浪、平番、永昌、镇番、中卫、灵州、平凉、镇原、凉州、甘州、西宁、宁夏、等二十二府州县。平凉、镇原、二厅。旱灾户口。耔种口粮。　　

○是日、驻跸呼鲁苏台昂阿大营。　　

○戊寅。上行围。　　

○谕军机大臣等、雅尔哈善等、顿兵库车。诸事疎懈。朕即谓将来必致渠魁逃窜。所留者无关紧要之人。今据奏称、阿布都克哷木、夤夜逃走。旧小伯克等出降等语。果不出朕所料。此时伊等已经得城。即应速行进兵。乃必候顺德讷回营。殊不可解。著传谕雅尔哈善、朕于伊等亦无可指示。惟看其效力如何耳。　　

○又谕曰、雅尔哈善等奏、库车贼首阿布都克哷木逃窜。余众出降。是贼人出入自如。尚得云兵力攻取乎。且得城后、即应进兵。乃又候顺德讷追贼回营。则将军及参赞大臣。所司何事。雅尔哈善不堪任使。至于此极。可传谕兆惠、作速领兵前进。此时顺德讷、果擒获阿布都克哷木、尚可赎罪。若仍前支吾粉饰。著兆惠询明从前疎脱霍集占属实。即于彼处正法。或有别情。即与雅尔哈善、哈宁阿、一同拏问。派妥员押解来京。朕亲讯情节。霍集占、曾有再来救援之誓。迄今杳无声息。可见逆贼计穷力竭。以致众人解体。大军所临。惟有孑身远遁。更有何能。兆惠惟以雅尔哈善为戒。坚心进剿。一切机宜。不必专候指示。所留绿旗兵四千名。现在攻取回城。正需分守。且可助大兵声势。不必遣往屯田。　　

○又谕、据成衮扎布奏称、归附之乌梁海等。每自言如山兽河鱼。任意行走。难以严加管束。大凡有命者。无不贪生。若顺其性。则不劳防范。且省备兵筹饷之费等语。乌梁海恩克、阿喇善等脱逃。本非大事。成衮扎布如此陈奏。未免过虑。从前扎隆阿等奏到时。朕于行在询问总管图布慎。据奏、二人不过生计稍窘。欲归旧游牧。因谕图布慎、尔如欲归游牧。亦听其便。而伊恳陈不愿。看来并非饰词。况察达克、一闻恩克等脱逃。即行追缉。是旧乌梁海等。久循法令。本无可疑。其妄动者。不过一二新降之人。若因此、并谓旧人俱不可信。岂情理耶。总之驾驭此等。原不必过于防范。伊等安静谋生。则抚慰之。若叛逃滋事。则擒剿之而已。可传谕成衮扎布知之。　　

○又谕、据成衮扎布奏、遵旨同桑寨多尔济会议、原任土谢图汗延丕勒多尔济子嗣内。无可以承袭之人。其弟朋苏克喇布坦、明白能事。以之袭爵。于该部落事务有益等语。土谢图汗、办理一部落事务。承袭务得其人。延丕勒多尔济既有子嗣。著拣选一二人。与朋苏克喇布坦、一同引见。俟朕酌定。伊等若巳出痘。即于今冬送院。否则俟朕明年驻跸热河。引见后、降旨著何人承袭。将此传谕成衮扎布等、令其遵旨办理。　　

○又谕曰、伯克托克托、署守备马英德、笔帖式官住、初至库车。即为贼诱害。深可悯恻。托克托散秩大臣职衔。令伊子塞第克、承袭。马英德、官住、著交部照阵亡例议恤。兆惠即传谕官兵等知之。　　

○是日、驻跸准乌拉岱大营。　　

○己卯。上诣皇太后行幄问安。　　

○行围。　　

○谕曰、雅尔哈善、进兵库车。屡次失机贻误。前已降旨宣谕矣。今据奏、库车贼首阿布都克哷木、率众夜遁。所余老弱出降。现在顺德讷往追。俟回营时。再行进兵等语。以八九千官兵。驻守三月之久。俟贼首逃去。城中穷蹙出降。始得其城。雅尔哈善其尚何颜以得城奏报耶。办理回部一事。从前因逆贼霍集占等、系我兵平定伊犁时。出诸厄鲁特拘禁之中。俾仍长旧地。而狼子野心。旋复戕害我副都统阿敏道。负恩肆逆。不得不行剿灭。而雅尔哈善在巴里坤。办理沙克都尔曼济一事。颇能乘机奋勉。是以屡加优擢。今春进兵。即授为将军。伊既膺讨逆之任。自应倍加勇往。以擒获叛贼为务。讵意懈弛偾事。竟有出于意料之外者。前此霍集占、亲率贼众。来援库车。屡经挫衄。乃既不能擒获于临阵。复不能觉察于入城。一任其潜入潜出。并无措置。而徒以堵截之责。委之顺德讷而已不与。至掘城一事。用绿旗谬计。复全听之马得胜。转致为贼所觉。横开一沟。伤我兵卒。种种坐失事机。以如许兵力。围一弹丸之城。而贼首出入自如。不知统兵大帅。身在何处。朕彼时观其情形怠玩若此。早知库车城中。为贼腹心拒守者。必将尽行狡脱。仅余老弱而后得之。当即屡降谕旨。令其加意防守。勿致逃逸。今观所奏、库车头目阿布都克哷木、领众夜遁。惟余老弱出降。一一不出所料。可见雅尔哈善、于霍集占脱逃时。不亲往追擒。马得胜掘城时。又不能躬行相度。及回众出降。尚不入城查阅。亦不急行进剿。数月以来。惟事坐守军营。老师糜饷。直待贼人兔脱鼠窜。相率尽出。而后得一空城以报命。且忝为大帅。不能身先士卒。致一切措置迟误。尽以委之他人。初无一语引罪。但知高坐帐中。以邮符奏报自任。若代他人传述者。则虽刍灵木偶。皆可胜任。何必复简用将军为哉。今虽得库车。而城中所存。率系饥疲残废。转须为之养赡。即得城亦复何用。且伊奏内沙喇斯、玛呼斯等厄鲁特、及自伊犁逃归回众。所有男丁。不过一千余名。设贼党果止此数。岂能拒守如许之久。又称回众供出沙呢雅斯等五人。讯明正法。此五人者、既系阿布都克哷木恶党。能钤制诸人。不令出降。即何难与之同窜。而必坐以待毙。所奏荒唐悖谬如此。谓无欺饰情弊。其谁信之。核其前后情罪。从来误事之臣。未有若是之甚者。夫赏功罚罪。国有常典。雅尔哈善、前办理沙克都尔曼济时。朕以其奋勉可嘉。即授为内大臣。并将伊子补授侍卫。今乖谬失律至此。虽欲为之曲贷。其如国法何。已降旨兆惠等、将伊拏解来京治罪。伊子并著发往黑龙江当差。朕于诸臣功罪。毫无成见。惟有信赏必罚。以彰宪典而已。将此通行传谕知之。　　

○谕军机大臣等、昨以雅尔哈善情罪。谕知兆惠。令其拏解来京。今覆阅伊等奏摺。愈为可恨。即如阿布都克哷木、以四五十骑遁去。城内降人。共三千余口。此言即属可疑。伊党与若止此数。则我以八千人围城。应早生内变。亦何难剿杀无遗。且得城后。回众献出助恶之沙呢雅斯等五人。遂俱正法。此五人、若果为阿布都克哷木死党。则岂肯舍之而去。致坐受老弱之擒献。此中情节。岂复可问。况纳降既定。雅尔哈善、仍未入城。但令哈宁阿、前往看视。而屡次奏报。从未有身亲其事者。又焉用将军为也。试数用兵以来。膺专阃之寄。有似此因循疎懈者否。兆惠当以为戒。奋勉前进。现在已至何处。彼处情形若何。作速奏闻。　　

○是日。驻跸纳尔苏台东边大营。　　

○庚辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○大学士等议覆、监察御史吴绶诏条奏、一、迩来南省民风。务为观美。花台彩棚。盛设戏会。除祈报土谷正神。听从民便外。请设法禁止。一、服饰奢侈。宜予限制。凡衙门舆隶、及奴仆长随。均不得滥服缎纱细皮。违者治罪。应如所请。敕直省督抚、实力申禁。从之。　　

○工部议覆、江南河道总督白钟山、调任江苏巡抚托恩多奏称、河工人员。应追核减分赔等项。其有事离任。或升迁回籍。不隶河工者。交苏抚查办。余请就近在工。分别催缴。其现任厅员、责成该道、汛员、责成该管厅员。效力人员、系在浦差遣、责成里河厅、现任汛弁、责成该管守备、守备责成游击、河道参将、游击、责成河库道、承追。数在三百两以上。以奉部咨日始。限一年全完。三百两以下。限六个月。应支廉俸。尽数扣报。或扣不足。或无廉俸可支。自行完缴。逾限不完。现任者停升调。效力者停补授。照旧立限令完。再逾限。现任者暂解任。效力者暂革衔。仍留工立限令完。如再不完。即革去职衔。咨巡抚监追。查产变抵。至承追不力之员。照催追钱粮不力例议处。应如所请。从之。　　

○以头等侍卫齐努浑、为正白旗蒙古副都统。　　

○是日、驻跸都穆达乌拉岱大营。　　

○辛巳。上行围。　　

○谕军机大臣等、富德已至塔拉斯。将抵西哈萨克边界。索取哈萨克锡喇。但哈萨克锡喇、系额尔类旧属。去年在沙喇伯勒、曾相通问。已屡谕、向额尔类索取。著传谕车布登扎布、富德、仍遵前旨办理。至回抵伊犁时。若能由特穆尔图诺尔。直抵叶尔羌、喀什噶尔、更善。否则径往阿克苏、与兆惠会合。协力擒获霍集占。以奏肤功。　　

○是日、驻跸巴颜布尔噶苏台大营。　　

○壬午。上诣皇太后行幄问安。　　

○谕、据黄廷桂奏、现放兴汉镇总兵吴宗宁、系伊妻弟。例应回避等语。吴宗宁、著调补河北镇总兵。所遗员缺。即著马乾宜调补。　　

○又谕曰、永贵效力军前。已阅数年自应更换。书山、著以侍郎衔。同定长、办理屯田事务。刑部侍郎员缺。著永贵补授。　　

○谕军机大臣等、现在已得库车城。大兵向前进发。应照巴里坤之例。特派大员驻劄。德舒、在哈密办理健锐营兵起程后。著即前往库车、驻劄办事。其协同阿里衮、在巴里坤办事。著清馥前往。　　

○是日、驻跸巴颜沟大营。　　

○癸未。上行围。　　

○吏部等部议覆、署湖南巡抚公泰疏称、本省佐杂各员。有已兼水利衔者。有所辖多系山乡。不须疏浚河道者。惟澧州州判。巴陵县县丞。所属官民堤埝。向系责成。请启为专管水利。再长沙府之湘江。宝庆府之澬水。于所经湘阴、益阳、各有堤埝。请将长、宝、驿盐道。长沙府同知。湘阴、益阳、二县县丞。兼衔水利。应如所请。从之。　　

○吏部户部议准、前钦差侍郎吉庆、署两广总督李侍尧奏称、地方官承审私盐案件。须究其来自何场。讯明实数。即将失察场员。照盐法透漏例、革职。如承审官巧为场员开脱。遇大夥私枭。多开人犯。匀摊觔数。减轻罪名。以致私枭肆行无忌者。照徇庇例、降调。从之。　　

○是日、驻跸鄂尔楚克哈达大营。翌日如之。　　

○是月。直隶总督方观承奏、天津地处虚湿。城垣易于蛰损。前盐臣丽柱、奏拨雍正十年商捐项下修葺。并请嗣后总归盐政衙门办理。查商捐一项。系助穷乏商灶之用。现陆续借出。完纳无多。此次修费。请于司库动拨。嗣遇兴修。亦酌动公项。或殷商自愿捐修者听。从前捐项。仍留接助穷乏商灶。得旨、如所议行。　　

○安徽巡抚高晋奏查濉河过水后。两岸俱刷宽二三十丈。河身虽间沙淤。而水势畅达五湖。直趋洪泽。毋庸挑浚。惟徐溪口以上。接洪沟河尾。前因溜急坐湾。将新挑河淤垫一段。计长二百七十余丈。水转东南。东射西流河。竟成顶冲。第西流河、系减洩北股河水支河。设有闸座。未便任其顶冲。致妨启闭。拟开挑淤垫、以复其旧。再筑坝抵冲、以断其流。俾水势直达濉河。不独西流河闸座。可随时启闭。即徐溪口村庄。亦免冲刷。报闻。　　

○湖广总督硕色奏、湖南宜章营分防郴州、永兴、宜章、三州县汛兵。向俱在宜章县仓支领兵米。第郴州、永兴、相距辽远。山路崎岖。艰于转运。请宜章汛、仍于该县支给外。其郴州、永兴、二汛。改就该州县仓拨给。报闻。　　

○钦差给事中海明。河东河道总督张师载山东巡抚阿尔泰等奏、办理东省运河东堤情形。查自济宁南至石佛。北至临清。均上年挑过工程。无庸另估外。自石佛南至郗山。止间段淤垫。惟彭河一带。韩庄以下八闸。及大泛口、喷沙。俱应一律挑浚。现知会漕臣。十月中、催趱漕艘过完。即将汶河煞坝。确估挑挖。再运河东堤系收蓄独山湖水。为济运之需。本非纤道。无庸照西堤大修。惟桥头店、至石家口等处。间与湖连。需修筑碎石堤工。既可为独山界限。又可作西堤重障。其余土堤高四五尺者。尚足抵御。遇挑河处。即以土增培。夯硪平整。无庸动项。惟鱼台汛内。旧设水口十八座。每岁堵筑草坝。以时启闭。通湖济运。应于两头镶里碎石。外签排桩。第煞坝挑河后。湖河冰冻。运石较难。拟将独山湖、与河连处。先为垒砌。余工俟春融冰解。刻期报竣。兼可于青黄不接时。令民就工食力。得旨、如所议行。　　

○山东巡抚阿尔泰奏、东省曹、单、城武、金乡、等县。有洛城河一道。又名涞河。周流各县。宣洩坡水。向由鱼台之新开河入微湖。岁久淤垫。今微湖水势日消。新开河亦挑浚深通。为上游去路。则涞河亦需挑挖。俾田间坡水。次第贯注微湖。又济宁州、旧有牛头河一道。直达微湖。因湖水弥漫。河形久没。今水消堤岸已露。亦须挑挖。为上游宣洩之计。又济宁州、邹县、连界之董家口系泗河顶冲处。每致沙淤。应于上游之孙家口、开一引河。以疏水势。则两路分流。董家口、可免喷沙顶阻之患。又泗河之水。由鲁桥入运。河曲沙停。时多泛滥。应于施家庄、另开数十丈。分流入运。以上数处。于东省水利大工外。现皆因地制宜。俾节次疏通。旱涝有备。得旨嘉奖。　　

○陕西巡抚钟音奏、陕省各属。夏秋雨水应时。田禾秀实。惟延安府属之靖边、定边、榆林府属之榆林、葭州、怀远、神木、绥德州属之米脂、吴堡、等州县。七月中旬后。雨泽稀少。风高土燥。旱象已成。即日前往亲查。妥协办理。得旨、若成旱灾。一切赈恤事宜。须竭力妥为之。
  </div>
  <div class="pagination">
   <a href="清实录乾隆朝实录_page781.html">
    上一页
   </a>
   <span>
    ...
   </span>
   <a href="清实录乾隆朝实录_page777.html">
    777
   </a>
   <a href="清实录乾隆朝实录_page778.html">
    778
   </a>
   <a href="清实录乾隆朝实录_page779.html">
    779
   </a>
   <a href="清实录乾隆朝实录_page780.html">
    780
   </a>
   <a href="清实录乾隆朝实录_page781.html">
    781
   </a>
   <span class="current-page">
    782
   </span>
   <a href="清实录乾隆朝实录_page783.html">
    783
   </a>
   <a href="清实录乾隆朝实录_page784.html">
    784
   </a>
   <a href="清实录乾隆朝实录_page785.html">
    785
   </a>
   <a href="清实录乾隆朝实录_page786.html">
    786
   </a>
   <a href="清实录乾隆朝实录_page787.html">
    787
   </a>
   <span>
    ...
   </span>
   <a href="清实录乾隆朝实录_page783.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
