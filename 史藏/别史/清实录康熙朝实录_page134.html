<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 134 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 134 页/共 681 页</h1>
    <div class="content">
○升护军参领奇雅塔、为镶白旗蒙古副都统　　

○乙亥。江西总督董卫国疏报、龙泉、万安等处、逆贼盘踞。伪将军陈昇、贼首郭应鼎、伪官王世彪等、率贼万余、欲取赣州。副都统甘度海、率领大兵、大败贼众于龙泉县西北。阵斩伪总兵郭龙、李良。杀贼无算。下部议叙　　

○董卫国又疏报、定南将军内大臣希尔根、平寇将军哈尔哈齐等、围困抚州。贼寇伪易都督、领兵过河来援。即遣兵迎击。大败之。城内贼兵突出。官兵奋击。斩杀甚多。下部议叙　　

○升参领傅魁、为河南河北总兵官　　

○丁丑。喀尔喀车臣汗、遣使进九白年贡。宴赉如例　　

○戊寅。浙江提督塞白理疏报、黄岩失陷。总兵官阿尔泰从贼。上谕、康亲王杰书、先剿灭浙省温州、黄岩、诸处贼寇、平定地方。然后进剿福建　　

○定南将军希尔根疏言、吴逆遣贼来犯袁州。耿逆窃踞广信等府。今若分兵应剿、恐兵单不利。上谕、署副都统硕塔、穆森、不必驻皖、速赴南昌。到日、令署副都统穆承格、率南昌兵、速赴袁州、与总兵官赵应奎并力固守。署副都统公倭赫、救进贤兵回日、亦赴袁州。若大兵未到之先、贼势猖獗、赵应奎相机退保险隘、以待大兵之至。将军尼雅翰、将所率江宁兵、及硕塔、穆森兵、酌量率赴袁州、统领副都统甘度海、倭赫、穆承格等兵、平定袁州。进取长沙。如吉安无警、其甘度海兵、听尼雅翰调度酌遣。又安庆系要地。汉军都统释迦保、署副都统雅赖、阿喀尼、俱率兵速赴安庆。并趣提督王永誉、刻期抵任。如安庆等处有警、令将军阿密达、华善等、相机救应　　

○己卯。谕议政王大臣等、江南天下要地。兵力单薄。其授和硕简亲王喇布、为扬威大将军。派两佐领合出护军一名。上三旗包衣佐领兵、每旗百名。复令简亲王除伊包衣佐领全军外、将所部人众、酌选披甲、率往江宁、统辖将军阿密达兵。及江南满洲蒙古汉军、相机调度。保固全省。将军阿密达、额楚、华善、王之鼎、总督阿席熙、并同参赞。又河南地广兵少。恐奸宄乘间窃发。令每佐领出骁骑二名。授坤巴图鲁侍卫、为振武将军。率赴汝宁驻防。左翼遣副都统觉罗夸代、右翼以长史阿尔瑚、为署副都统、偕行　　

○又谕、简亲王到江宁时、令副都统苏朗、率蒙古兵一千、往镇安庆。其安庆都统释迦保、率所部汉军、速赴南昌镇守。到日、南昌署副都统硕塔、穆森兵、前往袁州、会合将军尼雅翰等兵、与总兵官赵应奎、合力剿御。若苏朗兵到安庆时、署副都统雅赖、阿喀尼、率所部兵、亦速赴南昌镇守　　

○广东提督严自明、举首吴三桂伪劄。下部议叙　　

○庚辰。浙江巡抚田逄吉疏报、贼寇屯劄仙居县朱溪地方。都司汪国祥、遣发官兵、会同仙居县知县郑录勋、分路进剿。阵斩伪都司王宗兴。杀逆贼三百余人。又叛贼曾养性、祖弘勋、密遣人投送逆书。都司汪国祥、即时举首。下部议叙　　

○辛巳。江西总督董卫国疏报、南赣总兵官刘进宝、遣发官兵、恢复崇义县城。得上□日嘉奖、下部议叙　　

○癸未。上还自南苑。诣太皇太后皇太后宫、问安　　

○甲申。江南总督阿席熙疏报、逆贼自绩溪县西北、分道来犯我师。江宁将军额楚、分布满汉官兵、奋勇迎击。擒斩贼众、不可胜数。恢复绩溪县。得上□日嘉奖、下部议叙　　

○定南将军希尔根疏报、逆贼于本月初七日夜、来犯大营。官兵分路迎击。败之。十一日、恢复抚州。寻希尔根又奏、闽贼东踞建昌。滇贼西犯袁州。势难分应。若臣舍建昌而援袁州、恐抚州已复旋弃、江右何日可定。仍宜合力、以剿建昌之贼。上谕、抚州虽不可弃、袁州亦属要地。希尔根兵、可破建昌、则进。若难以径进、且镇守抚州。令将军哈尔哈齐、仍率兵援袁州。至于所复地方、更令总督提督、发新募兵、速赴将军军前、以资守御　　

○谕兵部、今将军希尔根等、击败贼众。恢复抚州。不久即定建昌、广信诸处。亟须安抚百姓。其令巡抚白色纯、星赴赣州。尔部速行移会　　

○浙江总督李之芳疏报、逆贼伪都督陈重、带领闽贼、招集土寇。伪总兵朱老四等、结巢金华之郑店、劫掠山口。副将陈世凯等、会同副都统马哈达、石调声、统率官兵、直抵山口。击败贼众。连夜穷追至郑店地方。渡河齐进。三路夹剿。共斩贼五千余人。生擒一百六十人。焚毁贼巢篷厂二百余处。下部议叙　　

○四川总督周有德疏报、逆贼伪将军何德成、率兵二千、自昭化赴二郎关、欲截粮饷。满汉官兵、奋勇击败贼众。生擒伪都司贺腾龙。保护粮饷、送至军前。下部议叙　　

○乙酉。平南王尚可喜疏言、续顺公沈瑞、身陷贼中、不甘从逆。屡遣人通言。请兵拯救。臣因遣官兵赴闽接应。今已迎回粤东。得上□日、续顺公沈瑞、不甘从逆、挈家回粤。情属可悯。令复还原爵。仍管伊标官兵、驻劄广东　　

○广东广西总督金光祖疏报、广西提督马雄、左江总兵官郭义、降贼。广西全省变动。上命和硕安亲王岳乐、为定远平寇大将军。率每佐领护军一名。坤巴图鲁侍卫所带每佐领骁骑二名。并王所属包衣佐领护军骁骑。速赴广东。令都统觉罗画特、伯郎肃、副都统吉图喀、朱喇襌、偕往。以郎肃为署护军统领。兵至江西日、或由袁州进取长沙、平定广西。或径抵广西。剿灭叛逆。听大将军王与都统等、商酌以行。又每佐领出骁骑一名。付坤巴图鲁侍卫、随后率往汝宁。寻又命辅国将军瓦山、随大将军安亲王进讨　　

○予故盛京副都统三等阿达哈哈番俄莫克涂祭葬、谥壮勤　　

○丙戌。上御太和殿视朝。文武升转各官谢恩。次厄鲁特、喀尔喀、使臣等行礼　　

○先是、上策将军额楚、不日必取徽州。恐取徽州后、额楚等按兵不进。谕令克城之日、径赴江西、速取饶州。至是、额楚疏报、败贼绩溪。克复县城。乘胜进至徽州。贼望风溃遁、郡城遂复。上命额楚等、量留兵驻徽州。速行进取饶州。会合江西大兵　　

○丁亥。升太仆寺卿金鼐、为奉天府府尹　　

○戊子。孝慈高皇后忌辰。遣官祭福陵　　

○上诣太皇太后宫、问安　　

○升左通政徐世茂、为光禄寺卿　　

○朝鲜国王李棩、遣陪臣闵点、上仁孝皇后香　　

○己丑。以温良郡王孟峨子佛永辉、袭封多罗温郡王　　

○升河北总兵官佟徽年、为河南提督。调固原总兵官王国栋、为潮州总兵官　　

○庚寅。江西总督董卫国疏报、逆贼侵犯兴国。总兵官刘进宝、调屯垦都督许贞等、率兵救援。大破贼众。又逆贼曾若千、复犯石城。署中军事管天祥等、同署县事李德明等、率领兵民、奋勇会击。大败贼众。下部议叙　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十三年。甲寅。冬。十月。辛卯朔。享太庙。遣辅国公叶伯舒行礼　　

○遣官祭永陵、福陵、昭陵、孝陵、仁孝皇后　　

○颁康熙十四年时宪历　　

○以吏部右侍郎陈一炳、为山西援巢□刀提督。户部右侍郎周卜世、为山东援巢□刀提督。原任浙江总督刘兆麒、为直隶援剿提督。参领周卜年、为山西援剿总兵官。参领阿思哈尼哈番鲍敬、为河南援剿总兵官。原任广东海丰总兵官佟国玺、为山东援剿总兵官。参领伯石文炳、为直隶援剿总兵官　　

○壬辰。上御太和殿。遣扬威大将军和硕简亲王喇布、帅师之江宁。赐之敕印。上诣堂子行礼。祭旗纛。还。出西长安门。送之行　　

○癸巳。皇太后圣寿节。上率诸王、文武大臣、侍卫等、诣皇太后宫行礼。遵懿上□日、停止筵宴　　

○谕新授福建总兵官黄芳世曰、尔在朕左右、十有余年。凡事谙练、娴习弓马、可以任用。故特授此职。尔莅任时、领平南王所给官兵、宜勉力图功、以副朕擢用之意　　

○安徽巡抚靳辅疏言、都统释迦保、及署副都统雅赖、阿喀尼等兵、先后前来。请以先至者驻池州。后至者驻安庆。互为声援。上谕、释迦保、雅赖、阿喀尼等兵、仍赴江西。安庆既有提督王永誉驻守、其副都统苏朗兵、或驻池州。或恢复建德之日、即驻建德。听靳辅、苏朗、商酌以行　　

○奉命大将军和硕康亲王杰书疏报、福建逆贼、率兵一万四五千、入犯遂安。复有遂安土贼王应茂等、率兵四千、沿河傍山、遥为犄角。严州副将鲍虎、统率官兵击之。斩伪参将王师古等四员。杀贼一千一百七十余级。乘胜追杀二十余里。下部议叙　　

○添设盛京每旗防御各一员。从将军俄内巴图鲁请也　　

○甲午。上至巩华城。月祭仁孝皇后　　

○乙未。定南将军希尔根疏报、伪将军陈昇、及土贼郭应定等、率众犯赣州。副都统甘度海等、统满汉官兵迎击。大败之。阵斩伪总兵柯隆、李梁、又追败贼兵于龙泉县石灰澳隘口。破其三营。参将塞勒等、分路追北二十里。直抵曹林贼巢。攻取十余寨。下部议叙　　

○赠南漳阵亡署守备刘延社、为署游击。予祭葬。荫子弟一人、以卫千总录用　　
</div>
    <div class="pagination">
<a href="清实录康熙朝实录_page133.html">上一页</a><span>...</span><a href="清实录康熙朝实录_page129.html">129</a><a href="清实录康熙朝实录_page130.html">130</a><a href="清实录康熙朝实录_page131.html">131</a><a href="清实录康熙朝实录_page132.html">132</a><a href="清实录康熙朝实录_page133.html">133</a><span class="current-page">134</span><a href="清实录康熙朝实录_page135.html">135</a><a href="清实录康熙朝实录_page136.html">136</a><a href="清实录康熙朝实录_page137.html">137</a><a href="清实录康熙朝实录_page138.html">138</a><a href="清实录康熙朝实录_page139.html">139</a><span>...</span><a href="清实录康熙朝实录_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
