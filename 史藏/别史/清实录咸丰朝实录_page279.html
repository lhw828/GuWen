<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 279 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 279 页/共 502 页
  </h1>
  <div class="content">
   ○以筹备粮储。予直隶总督桂良、布政使钱炘和、按察使吴廷栋、优叙。　　

○释遣戍军台已革大学士赛尚阿罪。交署察哈尔都统穆隆阿遣委。　　

○以办理乌噜木齐盐课有效。予迪化州知州英贵等、升衔有差。　　

○癸未。谕内阁、恒春奏、贵州巡抚蒋霨远咨送会稿。仍行移回、未经画奏等语。各直省督抚会奏事件。例应公同商议。会列前衔。惟现在办理军务省分。或督抚驻劄相距较远。往返商酌。必致有误事机。嗣后如遇军务紧急事件。准各该督抚单衔具奏。无庸会衔。其余事虽紧要、尚非急迫。及寻常事件。仍照例会衔。以昭核实而符定制。　　

○谕军机大臣等、德勒克多尔济等奏、接据俄夷来文一摺俄罗斯借分界为名。欲将黑龙江松花江左岸、以及海口。均分给伊国守护。屡次谕令奕格、景淳等、会同勘定。以杜要求。嗣据该将军等奏称、该夷阻冰登陆。已由陆路回国。虽经过江面、尚无滋扰情事。而声言明年仍有船只前来。不可不加防范。现在春暖冰融。将交夏令。该夷势必复来要约。景淳前次奏报。颇能洞悉夷情。奕山赴任以后。于一切情形、想已豫为筹画。著该将军等遵照前旨。遇有俄夷船只、驶至该处地面时。务须暗为设防。随机应付。勿令激生事端。将此各谕令知之。　　

○甲申。谕军机大臣等、恒起奏、筹解江北粮台军饷、并请另拨皖饷一摺。据称淮宿等关、近时收课。甚属畸零。俟集有成数。陆续解往。其皖省月饷。恳请另拨等语。著怡良、吉尔杭阿、传知恒起、即将现在筹备银两、解赴江北粮台。此后仍照部议。将所徵税课各半、分解扬州庐州军营。以备支放。将此谕知怡良、吉尔杭阿、并传谕恒起知之。　　

○钦差大臣德兴阿奏、湾头等处分兵布置。得旨。一切布置情形。尚属周妥。　　

○予江南阵亡佐领富勒布、根福、盛瑞、协领隆强、游击富伦布、都司范汝英、守备吴登元、千总仙寿昌、赵纯义、何添元、把总颜兆勋等、祭葬世职。额外外委王成等、赏恤如例。　　

○上以孟夏时享太庙。自是日始。斋戒三日。　　

○丙戌。谕内阁、德兴阿、翁同书奏、官军踏平六合贼垒、克复浦口一摺。张国梁自六合拔营追贼。直逼浦口。该逆拌死抗拒。本月十八日。武庆、张国梁等、马步兵勇、同时齐到。分路进攻。合力痛洗。计杀贼千余人。落水淹毙者无数。次日官军全抵城下。逆众惊惶。夺门四窜。均被兵勇截剿。复毙贼八九百名。即将浦口克复。维时叶常春等艇师。在浦口江面截杀窜贼。□□穴□又□捦殆尽。讯据贼供、伪尚书雷天佑等二十余名。均被杀死。现在武庆等即日进攻江浦县城。著德兴阿等严督将弁乘胜剿洗。勿留余孽。　　

○谕军机大臣等、前有旨、谕令邵灿、庚长、将前调山西陕西官兵、及伊兴额等马队。迅由清江调至扬营堵剿贼匪。并令将前调直隶防兵、仍留清江以资扼守。本日据德兴阿、翁同书奏、扬营兵力过单。西路地势平衍。瓜镇贼党往来句通裹胁。防不胜防。实属众寡不敌等语。现在扬城己复。清江远在上游。防堵情形。尚不至十分吃紧。而扬仪贼氛较炽。亟应厚集兵力。著邵灿、庚长、仍遵前旨。将前调山东兵一千名。陕西驻防官兵一千名。俟抵清江。即迅速饬令前赴扬营。其直隶防兵一千八百名。著一并饬令前赴扬营。归德兴阿等调遣。至浦口现经克复。武庆已带兵进攻江浦。著即饬张国梁带兵由六合直趋仪徵迎击。并相机就近会同扬营新调各兵。并力剿洗三汊河一带贼垒。以期迅速埽荡。本日又据英桂奏、郑魁士剿办怀远一带捻匪。身受重伤。兵力过单。惟恃伊兴额等马队一军。攻剿得力。军情变幻靡常。自应揆度时势。先其所急。现已谕知英桂、将前调伊兴额、德昌、所带马队一千名。暂留该处助剿。此项马队。如已行抵清江。著邵灿、庚长、饬令迅速折回怀远一带。协同郑魁士会剿。将此由六百里加紧各谕令知之。　　

○又谕、英桂奏、剿办归德附近捻匪渐尽、移兵进剿雉河贼巢、并请留马队官兵一摺。前因郑魁士怀远失利。谕令英桂移兵进攻雉河老巢、以分贼势。兹据英桂奏称、怀远贼匪甚众。郑魁士兵力单弱。自属实在情形。即著英桂将伊兴额等马队、暂留怀远一带。协同郑魁士会剿。如已行抵清江。谕令邵灿等、迅即截回皖省。交英桂调遣。前谕和春等于珠克登郝光甲两人内、拣派一员。带兵前赴怀远。该提督等当已派令前进。并著英桂飞速催提。令其迅抵怀远。协同郑魁士设法攻剿。无许延误。该匪等以雉河为巢穴。亟应拔其根株。则余党无难埽荡。此时归德附近地方。渐已肃清。英桂即应饬令邱联恩等、由营廓集移营前进。迅图直捣老巢。不得以畛域之见、稍涉观望。该抚亦即遵照前旨、前赴皖豫交界督办。其归德防剿事宜。即饬袁甲三妥为筹办。西淩阿、格绷额等、马队。久已到豫。由京拨去之马。且已到齐。怀亳等地方、既于马队相宜。并著英桂斟酌派拨进剿。藉资得力。将此由六百里加紧谕令知之。　　

○以克复江。南浦口出力。总兵官张国梁、得旨嘉奖。加提督衔。开复总兵官武庆、革职留任处分。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。夏四月。丁亥朔。享太庙。上亲诣行礼。　　

○谕军机大臣等、据崇恩奏、派调来东官兵豫筹分布、并邵灿等奏、催兵分拨堵御各一摺。昨因郑魁士、剿办怀远捻匪。身受重伤。兵力又单。谕令英桂将伊兴额、德昌所带马队一千名、暂留助剿。本日据邵灿等奏、伊兴额已带马队五百名、于三月十二日抵徐。其德昌之兵。亦陆续将至。因扬营尚需兵力。先其所急。催令星夜赴扬。此项马队。自未便再令折回皖境。惟怀远一带。捻匪狓猖郑魁士官兵不敷攻剿。急应另筹调派。兹据崇恩奏、东省兖沂曹各属。距贼较远。边界静谧。所有前调赴东协剿之绥远城满洲、土默特蒙古兵共一千名。昨经德胜奏、需用马匹、已遵旨购采齐备。分起启程。不日当抵直境。著桂良饬令改赴河南、归英桂调遣。无庸绕道山东。致多周折。其吉林黑龙江余丁各五百名。到直时。著桂良饬赴怀远郑魁士军营。统归英桂调遣。并著崇恩催令此项马队、取道徐州。迅速前进。至捻匪现仍屯聚萧宿永夏一带。怀远兵力过单。经庚长等、分拨直隶兵五百名协剿。换回伊兴额等马队。仍恐兵力不敷。现将新调曹单防堵之吉林黑龙江余丁马队一千名。改调怀远。将此由六百里各谕令知之。　　

○钦差大臣德兴阿等奏、毁平贼垒。逆匪分窜西南。现派兵在仪扬交界夹击。得旨。西窜之贼。剿办若何。占踞何处。著迅速具奏。　　

○贷福建海坛镇、闽安协、兵丁谷价银。　　

○抚恤琉球国遭风难夷如例。　　

○戊子。谕内阁、德兴阿、翁同书奏、克复江浦县一摺。逆匪窜距江浦县城。经张国梁、武庆、移师。于二十三日四面围攻。该逆由南门冲出。我兵乘势掩杀。立将县城克复。旬日以来。浦口、江浦、连次攻克。剿办尚为得手。著德兴阿等、督饬将弁。节节进攻。务将三汊河等处贼巢、迅速埽清。毋稍延缓。　　

○谕军机大臣等、德兴阿、翁同书奏、探闻仪徵失守、现拟分派各路兵勇、急图攻克等语。前因仪徵兵单。浦口克复后。谕令德兴阿等、即饬张国梁、带兵由六合直趋仪徵。会合新调各兵、相机剿洗本日据奏、副都统穆克登额、带兵驰抵仪徵二十里铺。即闻李志和等营盘被贼烧毁。仪徵业经失守。毗连山阳交界之蒋坝地方。该处商贾辐凑。米艘停泊甚多。若令阑入。则清淮全局震动。而六合天长一带。在在空虚。尤须加意防范。不可稍有疏虞。著德兴阿等、严饬先经派出之索昌等马队。并鞠殿华、博奇等马步队。会合张国梁新克江浦之得胜兵勇。赶紧将县城克复。毋许稍有稽迟。致再蔓延为患。并著将仪徵县知县范骧、未经禀报缘由。及现在下落。查明具奏。将此由六百里加紧谕令知之。　　

○又谕、庚长奏、库存银两无几、未能拨借皖营一摺。据称、河库存银三万余两。业已动用一万余两。其余尚须留为兵饷等用。所有前谕拨借皖营银二万两。请于安徽藩库欠解河饷银内、就近提借等语。皖省库款。久已无存。积欠兵饷。较各军营为尤甚。该河督于奉拨之款。意存畛域。藉词推诿。殊属非是。庚长现经谕令督办两淮盐务。所有皖省饷银。河库既无款可借。著即于两淮盐课项下、筹拨银二万两。派员迅速解往庐州。以资接济。将此由五百里谕令知之。　　

○己丑。谕内阁、朕综理庶物。恪遵列圣成宪。无日兢兢业业。以敬天爱民为心。因思知人安民。垂于古训。凡文武各员。如果才猷素裕。著有成效者。未尝不破格录用。即大小臣工条奏事件。苟有益于国计民生。亦无不虚心采择。见诸施行。所冀嘉言罔伏。野无遗贤。庶可以渐臻上理。况近年以来。粤匪未平。河流未复。各省地方。亦闲有偏灾。赤子何辜。遭此惨毒。朕同瘝在抱。轸念民依。忧勤惕厉之衷。谅中外臣民所当共喻。本日据侍郎王茂荫奏称、天时人事。危迫日深。致力之方。惟在天心之早转。又谓民之视听。一在省己。一在用人。二者皆本于一心。而其枢则系乎听言等语。持论切当。与朕心适相符合。当此时事多艰。力图补救。朕惟省躬克己。于用人行政之闲。慎益加慎。以期默邀天眷。海宇敉安。中外臣工。亦当夙夜靖共。交相警惕。以副朕孜孜求治之心。实有厚望焉。　　

○又谕、李钧奏、运河漫塌各口、亟应拨款堵筑一摺。山东省运河北路。上年刷塌各缺口。俱系应修之工。自应赶紧堵筑。以卫民田。所估工需银八千二百余两。著崇恩按照前定章程。全数拨交。该河督即督饬该管道厅、迅速兴办。工竣后核实报销。如查有草率偷减情弊。立即严参著赔。以重要功。　　

○谕军机大臣等、向荣奏、仪徵失守、拨兵应援等语。张国梁赴援之军。连克浦口、江浦。本拟饬令乘胜攻复仪徵。嗣因贼由景德镇窜入徽境。复陷婺源祁门。进扰黟县。太平县境、亦有贼踪。经向荣将该总兵调回应援。而仪徵毗连六合。亦须急图克复。据向荣奏称、派总兵明兵泰、统带李定太、陶茂森、镇筸兵、仁勇、台勇、共一千名。由石埠桥渡江。驰赴六合防剿。此项兵勇。既经渡江。即当会同攻克仪徵县城。毋得专事防堵。德兴阿等、前已调派穆克登额带领吉林官兵赴援。并有索昌、鞠殿华、博奇等、马步各兵。及由吉尔杭阿派往之游击张汝霖、所带壮勇千二百名。会合剿办。著德兴阿等、飞饬穆克登额等、协同江南援师。乘逆贼踞城未久之时。四面围攻。务将仪徵克复。毋令旁窜。以保江北大局。其三汊河贼垒。并著德兴阿、邓绍良等、赶紧埽除。毋稍延缓。将此由六百里加紧谕令知之。　　

○庚寅。上诣永安寺、时应宫、福佑寺、昭显庙拈香。　　

○谕内阁、叶名琛等奏、请补行广东乙卯科乡试一摺。前因广东省军务未竣。暂将文武乡试展缓。现在地方业已肃清。自应循例补行。所有该省正副考官。著礼部先期具题。其应如何改道赴粤之处。并著兵部查明具奏。　　

○江南提督和春等奏、清淮防堵较缓。请仍饬伊兴额等马队、驰回宿州。得旨。伊兴额等马队。现已至德兴阿军营。又调吉林、黑龙江、续到余丁马队、协剿捻匪矣。　　

○赏已革大学士讷尔经额、六品顶带。　　

○予安徽阵亡知县汪人廉、祭葬世职。并建专祠。千总狄永顺、祭葬世职。六品顶带汪才武等十二名。赏恤如例。　　

○朝鲜国使臣朴齐宪等三人、于神武门外瞻觐。　　

○辛卯。上以常雩祀天于圜丘。自是日始。斋戒三日。　　

○壬辰。谕内阁、户部奏、遵议大淩河马厂开垦地亩一摺。奉天锦州府属大淩河。东西两岸。地面辽阔。前据书元奏请、准令附近旗民人等垦种输租。固为筹画经费起见。惟该处水草畅茂。为历年牧放官马之区。孳生蕃庶。利益无穷。若将附近厂地、渐次开垦。势必侵占牧养。于马政大有妨碍。著照户部所议。恪遵旧制。以重牧务。该侍郎请令开垦之处。著不准行。至锦县民人穆亭扬、径自讨种地亩。并未据该处咨报。辄敢私垦至八千亩之多。实属大干例禁。著承志、会同书元景霖确实查勘傥在马厂界内即将私垦地亩平毁。照例惩办。嗣后并著盛京将军、户部奉天府府尹等、随时认真查察如该旗民人等、尚有在厂内私种。及吏胥包庇隐匿各情弊。一并从严究办。　　

○谕军机大臣等、前因江西省贼势蔓延。叠谕叶名琛等、迅拨精兵五六千名。驰赴赣州进剿。现在江西贼势狓猖。刘长佑一军。克复萍乡以后。尚阻袁州。周凤山兵勇。近在樟树镇接仗失利。曾国藩虽调集兵勇。力保省垣。而外援不至。省城终属孤危。设稍疏虞。势将由广信、玉山、阑入浙境。大局不堪设想。江省待援情形。诚属万分吃紧。因思大兵赴援。非有大员统带。不足以严军律而壮先声。著叶名琛等、将前谕调赴江西精兵五六千名。即饬令提督昆寿、统带前往。克日启程。由赣州一带奋力进剿。期将失守各城次第克复。保卫省垣。至江西饷需久匮。无可设法。该督既拨兵赴援。所需军饷即著该督等、宽为筹备。源源接济。毋令缺乏。并著将该提督带兵启程日期。迅由海道驰奏。至昆寿启程后。所有提督印务。著叶名琛派员署理。将此由六百里谕令知之。　　

○又谕、前因英桂奏、归德渐已肃清。谕令迅赴皖豫交界、督兵进剿。此后情形。未据该抚续行奏报。捻匪于四出掳掠之后。暂回巢穴。若不趁其麕集之时。聚而歼旃。则此后出巢。势必愈炽。前谕派赴河南之绥远城等满蒙官兵一千名。及派赴怀远之吉林黑龙江余丁各五百名。本日据桂良奏称、该兵丁等、现已陆续过境。即日可抵皖豫。和春等派往怀远官兵。当亦可到。著英桂一面催提。一面督饬西淩阿等所带马队、及邱联恩等所带兵勇、克日移兵前进。直捣雉河老巢。并严檄郑魁士、傅振邦、各带兵勇。与豫省官兵兜围合剿。以为一鼓歼捦之计。该抚身总师干。责无旁贷。傥意存观望。迁延不进。致捻匪复出肆扰。难于收拾。则法纪具在。断难曲邀宽宥也。将此由六百里加紧谕令知之。　　

○以福建剿除延平府属匪徒出力。赏同知金万清、花翎。以知府升用。　　

○抚恤朝鲜国遭风难夷如例。　　

○癸巳。上诣南郊斋宫斋宿。　　

○谕内阁、邵灿等奏、徐州官兵、出省剿匪大胜一摺。捻匪张乐行等、分党滋扰。三月十七日。署徐州镇总兵傅振邦等、于王维岳庄截剿。杀贼三百余名。又有贼首李月、及孟继沅等、屯聚永城县茴村等地方。二十等日。侍卫伊兴额、与傅振邦等、各带兵勇驰往。该匪列阵迎拒。伊兴额带领马队。冲入贼阵。生捦贼首孟继沅。余贼惊逃。我军追杀十余里。将该处贼巢全行焚毁。共毙贼匪二千余人。生捦首夥六十二名。夺获军械甚多。捻匪大股分扰徐宿等境。此次大加惩创。焚其巢穴。所办尚为得手。著邵灿等、饬该署镇等、与豫省大兵会合。力殄凶锋。所有此次打仗出力员弁兵勇。并著择尤保奏。　　

○又谕、邵灿等奏、募勇过境、请饬先期知照等语。此次侍郎曾国藩、募勇千余人、前赴江西。由山东行抵江苏宿迁等处。并无该侍郎咨会印文。仅据勇目等、持有钞录札稿。地方官无凭查核。殊不足以昭慎重。现经邵灿等、已将此起募勇、派员督押出境。嗣后军营招募民勇。务于经过地方备用印文先期知照。并著派员沿途管带。不得稍涉滋扰。　　

○又谕、德兴阿奏、遵查陈金绶、雷以諴、奏报不符、先陈大概情形一摺。据称扬州收复。雷以諴、与陈金绶、是日泊船万福桥。并未闻督队进攻。该革员前奏、所称东路叠次杀贼等语。全无影响。且呈缴所获旗帜各件。复与原报数目不符。显系事后捏饰。希图脱罪。陈金绶、雷以諴、以帮办大员。于瓜州贼匪出扑。并不实力督率。致令兵勇溃散。迨收复扬城后。复敢捏称助剿。辜恩昧良。殊堪痛恨。陈金绶业经病故。雷以諴著即拏问。交德兴阿等、严行审讯。请旨定夺。所有交查各件。仍著逐一查明具奏。　　

○浙江巡抚何桂清奏、江西逆匪。窜入婺源祁门。即经攻剿出岭。现筹援剿太平。得旨。览奏一切情形均悉。布置机宜。尚属周妥。　　

○以江苏仪徵县城被贼窜陷。革总兵官李志和、游击景和、知县范骧职。仍留营效力。　　

○甲午。常雩。祀天于圜丘。上亲诣行礼。　　

○诣关帝庙拈香。　　

○谕内阁、恒春奏、攻破贼＜屯土＞、生捦首逆一摺。贵州郎岱厅苗匪。句结匪徒朱大黄瓜等。占踞马鞍山。叠经官军攻剿。仍敢负固拒守。恒春督令署副将陈得功等、悉力进攻。兵丁杨太、冒险先登。兵练鼓勇继进。烧毁贼寨。轰毙贼匪多名。该逆抵御不住。由＜屯土＞后缒岸潜逸。兵勇齐入贼＜屯土＞。□□穴□又□斩二百余名。生捦首逆卢阿米、其逃出之贼。均被伏兵截杀殆尽。复探知倡乱逆首朱大黄瓜、暨其妻陈氏、逃往抵耳寨。经已革游击申有谋、躧踪捦拏。该寨狆苗畏惧。即将该逆首等一并捆献。各苗寨渐就肃清。著恒春、严饬将弁。逐节□□穴□又□捕。俾上游一带速臻静谧。再行移师下游。次第剿办。　　

○署贵州布政使王成璐、因病解任。以广东按察使沈棣辉、为贵州布政使。调湖南按察使周起滨、为广东按察使。以甘肃镇迪道毓科、为湖南按察使。　　

○以礼仪娴熟。赏赞引官察杭阿、五品顶带花翎。　　

○以贵州捦获首逆朱大黄瓜、复已革游击申有谋职。
  </div>
  <div class="pagination">
   <a href="清实录咸丰朝实录_page278.html">
    上一页
   </a>
   <span>
    ...
   </span>
   <a href="清实录咸丰朝实录_page274.html">
    274
   </a>
   <a href="清实录咸丰朝实录_page275.html">
    275
   </a>
   <a href="清实录咸丰朝实录_page276.html">
    276
   </a>
   <a href="清实录咸丰朝实录_page277.html">
    277
   </a>
   <a href="清实录咸丰朝实录_page278.html">
    278
   </a>
   <span class="current-page">
    279
   </span>
   <a href="清实录咸丰朝实录_page280.html">
    280
   </a>
   <a href="清实录咸丰朝实录_page281.html">
    281
   </a>
   <a href="清实录咸丰朝实录_page282.html">
    282
   </a>
   <a href="清实录咸丰朝实录_page283.html">
    283
   </a>
   <a href="清实录咸丰朝实录_page284.html">
    284
   </a>
   <span>
    ...
   </span>
   <a href="清实录咸丰朝实录_page280.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
