<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 462 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 462 页/共 848 页
  </h1>
  <div class="content">
   ○贷江西南昌、新建、进贤、建昌、鄱阳、德安、星子、德化、八县修筑圩堤银。并缓徵节年积欠修费。　　

○丁卯。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○上至田村孝慎皇后殡宫奠酒。　　

○遣官祭端慧皇太子园寝。　　

○谕内阁、工部奏、覆查库贮铅子亏短斤数。至七万八千余斤。该管监督平日收管不慎。咎无可辞。铅子库监督主事裕瑛、候补主事张沆度、著撤去监督。与前次派查呈报不实之员外郎清泰、主事曾烒。一并交部分别议处。　　

○又谕、工部铅子库满汉监督。向系一年更替。祇有交代册籍。并无盘查甘结。嗣后著令交代之员。出具并无亏短甘结存案。并著工部堂官。每届三年拣派妥员。会同该管监督盘查一次。如有亏短。即著责令赔补。仍将该员等参办。傥派出会同盘查之员。并不认真查验。扶同匿饰。经该堂官查出。亦著一并参奏。　　

○谕军机大臣等、上年据苏清阿等覆奏、喀什噶尔屯田地亩。系入官叛产。易换回田。与开荒者有间。现虽依界耕种。恐久后不无轇轕。应乘兴办之始。早为裁撤。现在屯民冬麦俱已播种。请自麦收后陆续遣散等语。业经降旨准行。惟念喀什噶尔屯民。甫经招徕垦种。旋即遣散。将地亩拨给回子认种。该屯民未免向隅。或以遣散失业。转致滋扰回民。亦未可定。其无力贫民。酌给口粮。遣至巴尔楚克拨给地亩。并屯民撤竣后。再将屯地给还原庄回子。办理有无窒碍。著兴德等体察情形。据实具奏。要使屯民不致失业。回民亦无滋扰。方为妥善。该大臣等接奉此旨。即体察该处情形。或可毋庸更张之处。据实妥议具奏。候旨遵行。不得拘泥前旨。迁就奉行。致有窒碍也。将此各谕令知之。　　

○又谕、本日据鄂顺安由五百里驰奏、赵城县地方匪徒聚众滋事。亲督官兵前往剿捕一摺。山西赵城县。本月初四日。突有匪徒聚众滋事。放火烧毁监狱大堂。知县杨延亮、不知存亡。又据灵石县禀报、探得霍州被围。该抚闻信。即前往剿捕。并调省城满汉官兵八百名。又调附近之盂寿潞泽汾州各营官兵五百五十名。并调大同镇总兵清安带领弁兵三千。驰往会剿。该县匪徒滋事。一经调集兵丁。前往剿捕。谅不难即时扑灭。惟该县地当孔道。距山较近。匪徒易于逃窜。必须克期蒇事。该抚到彼体察情形。如无须大员帮同剿捕。即迅速翦除。勿使蔓延。傥必须大员帮同剿捕。即一面奏闻。一面知照哈哴阿、令其迅即会剿。并将因何起衅。匪徒约有若干。为首要犯是何姓名。该县知县是否存亡。平日有无激变情事。据实具奏。再山西官兵正需调派。此时能否校阅。一并知照哈哴阿等办理。将此由五百里谕令知之。　　

○又谕、本日据鄂顺安由五百里驰奏、赵城县匪徒聚众滋事。亲督官兵前往剿捕。此等匪徒仓卒起事。不难立即翦除。现已谕令鄂顺安迅速扑灭。勿使蔓延。并谕令察看情形。相度机宜。如须哈哴阿协同办理。即著一面奏闻。一面飞咨哈哴阿、前往佃办。前据哈哴阿等奏称、已由省城前赴大同一带查阅营伍。现在大同镇弁兵。业经鄂顺安调往会剿。此时大同镇营伍。哈哴阿等如尚未经查阅。自可暂缓。俟事竣撤兵归伍后。再补行校阅。哈哴阿无论行抵何处。接到鄂顺安咨文。即行驰往会同办理剿捕事务。毋庸听候谕旨。祥康即著在该处暂住。俟哈哴阿会剿事竣。再行偕往查阅营伍。将此由五百里谕令知之。　　

○以吏部左侍郎桂轮、署镶蓝旗蒙古副都统。　　

○修浙江海盐县塘工。从巡抚乌尔恭额请也。　　

○戊辰。上诣绮春园问皇太后安。　　

○谕内阁、奕颢等奏、勘明各工缘由一摺。据称福陵隆恩殿。原估揭□□瓦头停挑换椽望二成。现在拆开后、始见东西缝柁头。俱属曹□少朽。木心空处。探进尺许。尚无好木。情形诚为重大。细看两明柱。俱有屈压走闪形势。后檐西缝抱头梁。业经断折。西角檐柱地脚沉陷。柱底霉烂。难以久支。必酌量抽换拆盖。方可稳固。惟查大柁两架。各长四丈七尺五寸。高二尺。现备木植。并无如此大料。两山柱高三丈七尺五寸。未经露明。不知木性何如。所有应换大木。均难立时采办。即使采获。而砍运风晾。尚须时日。难以悬工久待。请将大柁二架。改作三穿梁四架。原设顶桩柱二根。即在五架梁下。作为中柱二根。加添抱柱四根。后檐柱抱头梁椽檩等木。酌量添换。即在备用木植内拣用。毋庸另行采办。仍遵原估揭□□瓦。敬谨修理。永陵西配殿正脊压陷。二步架以上。均有曹□少朽渗漏形迹。原估揭□□瓦廊檐。恐头停雨雪下渗。必致损伤大木。后檐明柱。亦俱有曹□少朽形迹。应请满行揭□□瓦。抽换大木。以期稳固。俱著照所请行。务当于大雨时行之前。敬谨办理完竣。并著盛京将军采办大木。妥为风晾。俟木质坚固。再行奏明办理。其所请派员勘估。及会修之处。著派德兴、普保、德春、就近勘估。奕经、贵庆、会同修办。以免稽迟而昭诚敬。　　

○又谕、隆文等奏博窝逸犯。自行投首。并妥议管束章程一摺。此案博窝投首逸犯果洛等、均著照该大臣等所拟办理。该夷目札布汪鲁、带领全部夷人。投归商上。自应设立营官管束。俾得永远相安。著照所请、准其于曲木多寺。设立四品番目营官一员。宿凹宗聂沃有茹寺三处。各设立六品番目一员。宿木宗寺普咙寺汤堆批批三处。各设立七品番目一员。均著选前藏番目中素能办事之人升补。并准将该夷目汪鲁等亲信之人。拣充东科尔数名。承当商上差使。该夷人等既有番目管束。该大臣前奏每年于该番出牧时。派委官兵弹压。著即毋庸派往。此案夷务赏需银两。均系自行捐办。著免其造册报部核销。又另片奏、尤为出力之文武员弁、及番子台吉头目等、请酌加鼓励等语。驻防前藏四川督标中营蓝翎把总涂占魁、加恩著遇有该省各标营千总缺出。尽先拔补。前藏粮务四川候补同知王槐龄、著遇有该省同知缺出。不论繁简。尽先补用。噶布伦敦珠布多尔济、前因查办商上案件。赏给二等台吉。著准其子嗣承袭二次。二品顶翎噶布伦策垫夺结、著赏给二等台吉。无庸世袭。番目中译比喜娃、三十九族上噶鲁百户彭错丹增郎结之弟四郎拉结、均著赏给三品顶带。以示鼓励。　　

○谕军机大臣等、瑚松额等奏、添调官兵。严办滋事支夷一摺。据称峨边厅雅扎支夷。上年复出抢掳人口。经该将军等派员驰往查办。并叠次追出汉民男妇共六十二丁口。捦获凶犯木勒等三名。仍严饬追献凶夷。乃该夷匪迟疑观望。并不将凶夷交献。因见防兵四围屯劄。胆敢潜匿在郭村子麻柳坝等处。恃其山高箐密。呐喊放火。遥作抗拒之势。经参将唐永清等带同员弁兵勇。分投攻击。扑毙贼匪数十余人。摉回被掳民人袁永相等男妇九人。又捦获凶夷木格年各并汉奸简干等多名。现饬懋功协副将于新疆五屯内。拣选精练兵一千名。又派督标精兵三百名。合之前派防兵。如有不敷。再于峨边附近营分酌量调派。令署提督马腾龙亲往督率。将所有滋事支夷。一鼓歼除。免贻后患。并派藩司李羲文、前往度支粮饷。就近查办善后章程等语。该支夷等犬羊性成。反覆无定。现在防兵四路围集。其心犹未慑服。并不即将凶夷捆献。投服输诚。似此恃险跳梁。负固不服。若再一味姑容。将就完结。必致兵退复出。再生事端。且附近各厅县所属夷寨。处处毗连。傥敢相率效尤。咸无忌惮。更属不成事体。自应严加惩办。以慑服该夷之心。此次兵力既厚。马腾龙正可乘此春融。聚而歼旃。余步云抵蜀后。著即督饬将弁认真剿办。以为一劳永逸之计。将此谕令知之。　　

○成都将军瑚松额等奏、剿办峨边厅夷匪。所需官兵盐菜口粮等项。现与司道筹议。毋须动拨帑项。即由臣等率同府厅州县捐廉办理。并有华阳县绅士尹济川等捐银捐米。以佐军实。足支供应。得旨、所奏尚属可行。须严防科派。一切妥为之。　　

○命都察院左都御史恩铭、工部右侍郎赛尚阿、驰往察哈尔查办事件。　　

○以理藩院尚书禧恩、署兵部尚书。吏部左侍郎桂轮、署工部右侍郎。兼管钱法堂事务。　　

○以克勤郡王承硕、署镶红旗汉军都统。礼部尚书载铨、署镶白旗满洲都统。户部左侍郎奕纪、署镶黄旗满洲副都统。　　

○以礼部右侍郎联顺、署理藩院左侍郎。户部左侍郎奕纪、署对引大臣。　　

○命新授顺天府府尹前任安徽按察使蔡世松、暂留安徽。核办秋审事件。　　

○己巳。祭先蚕之神。皇后亲诣行礼。　　

○谕军机大臣等、昨据奕颢等奏、永陵应修工程。内草仓河入柳林内旧河身一道。经原估大臣等勘得水法天造地设。自然合局。其东首间段淤塞。应挑穵深通。该尚书等履勘情形。并检查旧图。详加核对。柳林之中。遇涨成河。水退成淤。嘉庆年间曾有办过成案。惟现在挑穵柳林河道。则与旧图不符。欲与旧图相符。则须专挑草仓河。平垫柳林内水道。始还旧制。请派通晓堪舆之员。查勘明确。以便遵办等语。现已降旨派户部笔帖式阿鸿阿、驰驿前往。俟该员到彼。著奕颢等即带领该员敬谨相度。务臻妥善。将此谕令知之。　　

○又谕、前据鄂顺安驰奏、赵城县地方匪徒聚众滋事。并探得霍州被围。亲督官兵前往剿捕。当降旨谕令该抚到彼体察情形。如必须大员帮办。即一面奏闻。一面知照哈哴阿。令其迅速会剿。并有旨谕令哈哴阿俟接到鄂顺安咨文。即行驰往会同办理剿捕事务。祥康即在该处暂住。俟哈哴阿会剿事竣。再行偕往查阅营伍。本日据哈哴阿等由五百里驰奏、据称现将大同镇四营官兵阅竣。行抵高山堡。接准鄂顺安飞咨霍州被围等情。即星夜兼程折回。与抚臣商同办理。应否前赴军营会同剿办。奏明请旨等语。计此时哈哴阿等已行抵山西省城。哈哴阿著仍遵前旨。暂住省垣。静候鄂顺安来咨。再行前赴军营。会同剿办。祥康即暂住省城。傥该处现在情形。业经鄂顺安查明。无须大员帮办。哈哴阿即无庸前往。俟鄂顺安剿捕完竣。再行查阅营伍。将此由五百里谕令知之。　　

○又谕、寄谕直隶总督琦善、河南巡抚桂良、陕西巡抚杨名扬、山西赵城县地方匪徒滋事。烧毁该县衙署监狱。并有匪徒二千人围住霍州城垣。节据鄂顺安、哈哴阿等、先后由驿驰奏、已有旨谕令鄂顺安亲督官兵。前往剿捕。此等匪徒仓卒滋事。既经该抚督兵往剿。自不难立时扑灭。惟念直隶河南陕西三省。与山西地界毗连。该匪徒等现经官兵剿办。势穷逃窜。阑入各该省境内。在所不免。著各该督抚等严饬与晋省接壤地方文武各官。小心防范。如有匪徒窜入。立即查拏究办。无任隐匿远扬。务当不动声色。严密巡防。断不可稍涉怠玩。亦不可过事张皇。将此各谕令知之。　　

○又谕、本日据孝顺岱奏称、科布多所属阿勒台乌梁海卡伦。查有哈萨克潜越居住。历次派员驱逐。现据总管塔尔巴禀报、右翼总管达赖坐卡时。曾受哈萨克等货物。准令居住。哈萨克曾在德昌阿前禀过。德昌阿未经禀报等情。事关收受外夷贿赂。佐领等隐匿不报。虚实均应彻底根究。著富呢扬阿秉公确查。达赖有无收受哈萨克货物。哈萨克果否曾经禀报。并哈萨克系由何处偷入。应如何晓谕驱逐之处。据实奏闻惩办。将此谕令知之。寻奏、提讯哈萨克人等供称、总管达赖坐卡时。并无收受礼物等事。查哈萨克自乾隆年间至今、屡次潜入乌梁海境。现在已经搬移者二千余户。惟依扎噶土带领六百余户、迁延不去。应会同塔尔巴哈台参赞大臣委员驱逐。如再延宕。即严拏从重惩办。报闻。　　

○以内务府郎中文祥、为奉宸苑卿。　　

○赏前任伊犁镇总兵官如柏、头等侍卫。在大门上行走。　　

○以湖南长沙协副将嵩龄、为贵州镇远镇总兵官。　　

○旌表守正被戕直隶昌黎县民赵德妻冯氏。　　

○庚午。孝贤纯皇后忌辰。遣官祭裕陵。　　

○谕军机大臣等、本日据鄂顺安由五百里驰奏、霍州围解。督兵进剿情形一摺。据称该抚于本月初七日。途次祁县。接据霍州知州禀报、初五日申刻。约有匪徒三百余人。头系红蓝?巾。放火攻打该州小南门。当经兵勇击退。并拏获匪徒十余人。初八日行抵平遥县地方。又据洪洞县禀称、初五日午刻。有贼匪四五百人。势欲攻城。经文武各官督率兵役。施放鸟枪。匪众退避。夜间复至。又经击退。现经太原镇总兵台费音派参将白凤池、游击耿秉瓒、带兵五百名迎剿。该总兵续带马队一百名。于初七日前往督剿。现在霍州一带。文报已通。该抚星夜前进。与台费音分驻南北。合力兜剿。前调大同镇官兵三千名。暂行停止等语。此等匪徒仓卒滋事。本系乌合之众。现经该抚等分带官兵。合力兜剿。谅无难克期歼灭。哈哴阿自无庸前往会同剿捕。该抚所调大同镇官兵。著即暂行停止。惟霍州赵城等处。为通衢要道。山谷丛错。路径甚杂。该匪徒等一经官兵痛剿。势穷力蹙。必至纷纷逃窜。该抚务当严饬毗连各州县文武员弁。于各要隘处所。加意防范。严密堵截。傥有余匪窜入境内。立即拏获究办。毋任逃匿远扬。致有一名漏网。至此次匪徒究系因何起衅。首逆是何姓名。头系红蓝?巾。有无习教情事。务即确切查明。无稍疏漏讳饰。将来拏获首逆。该抚必须亲提严讯确情。并究明此外有无余党。按律惩办。以绝根株。再此时哈哴阿计已行抵省城。著即在彼暂驻。体察情形。与该抚相商。所有未阅各营。何时可以前往。著即会同祥康偕往校阅。将此由五百里谕知鄂顺安、并谕哈哴阿等知之。　　

○以内务府郎中豫堃、署奉宸苑卿。　　

○辛未。旌表守正捐躯直隶任邱县民徐继占女大姐。　　

○壬申。上诣绮春园问皇太后安。　　

○谕内阁、陶澍等奏、苏松等属帮丁积欠天津道库剥价等银。先行动项垫解。分年扣归一摺。苏松各帮。自道光七年至十四年。积欠天津道库剥价等银七万七千三百九十余两。自应于本届新漕领项坐扣归还。惟近年丁力疲乏。扣款滋多。著准其于道库支放项下。先行按数动垫。委员解还天津道库。以济支用。仍于各帮丁名下。自道光十五年冬季为始。分作四限。将垫解剥价银两。由道扣归报拨。又另片奏、道库应放款项繁多。恐库贮转输不及。所有应解天津剥价等银。道库设有不敷。准其于司库附贮杂款内、暂时筹借。仍限三个月内将所属解交道库银两。由道解还司库。以清款项。　　

○谕军机大臣等、特依顺保等奏、会议改设办事大臣一摺。前因苏清阿请将喀什噶尔领队大臣。改为办事大臣。是以交该将军等悉心妥议具奏。因思喀什噶尔。自道光十一年。将参赞大臣移驻叶尔羌。设立办事领队大臣一员。专管满洲营官兵。虽绿营将备。不归统属。而该城办事领队大臣。暨换防总兵。均归叶尔羌参赞大臣统辖。官制相维。事权画一。立法已为周密。寻常无事时。原应各司其事。傥有紧要事件。该大臣等既在同城。定当相助为理。势不能推诿观望。坐失机宜。数年来既已相安无事。自不必多此一番更张。该将军等会议请将办事领队大臣。改为办事大臣。著无庸议。将此各谕令知之。　　

○以镶白旗满洲副都统音登额、署正蓝旗汉军副都统。　　

○以催趱回空漕船出力。予江苏道员李彦章等升叙加衔有差。　　

○癸酉。上诣大高殿行礼。时应宫拈香。　　

○还宫。　　

○谕内阁、程祖洛奏、拨赴台湾换防弁兵。申明定例。概用水师营哨船渡载。不准勒坐商船一摺。闽省内地各营。拨赴台湾换防弁兵。例调水师营哨船。赴厦门蚶江五虎门三口配载东渡。顺载年满旧兵归营。嗣因乾隆年间台匪荡平之后。同时互调班兵。船少兵多。不敷配戴。权令附搭商船东渡。后即援以为例。兹据该督奏称、班兵勒坐商船。既足累商。各营哨船。既不载渡班兵。巡洋又属虚名。水师营务。亦就废弛。著即遵照定例。嗣后拨赴台湾换防兵丁。务期严饬水师各营。挑选大号坚固哨船。分驾三口渡载班兵。不准一人一械附搭商船。并责成兴泉永道稽查。如有不遵纪律。勒坐商船。滋生事端者。不论是兵是弁。轻则责革枷号。插箭游示。重即以军法从事。哨船到台后。责令台湾镇道严督各营将领。即日验收新兵。换回旧兵。统科十日内配坐原船内渡。经此次申明定例之后。如敢有不遵定例。图复旧习。藉端勒索者。无论提镇将弁。著该督一并严参治罪。不准稍有姑容。以除积弊而肃营务。　　

○又谕、卢坤奏、审明已革知县请托实情。从严定拟一摺。此案广东已革知县何正机、于该省前任学政李泰交考试廉州府属。辄敢向该学政恳求多取该县前列童生。实属玩法。何正机著发往新疆效力赎罪。以示惩儆。　　

○两广总督卢坤等奏、防范贸易夷人。酌增章程八条。一、外夷护货兵船。不准驶入内洋。一。夷人偷运枪炮、及私带番妇人等至省。责成行商一体稽查。一、夷船引水买办。由澳门同知给发牌照。不准私雇。一、夷馆雇用民人。应明定限制。严防勾串作奸等弊。一、夷人在内河应用无篷小船。禁止闲游。一、夷人具禀事件。一律由洋商转禀。以肃政体。一、洋商承保夷船。应认派兼用。以杜私弊。一、夷船在洋私卖税货。责成水师查拏。严禁偷漏。得旨、所议俱妥。务须实力奉行。断不可不久又成具文也。勉益加勉。　　

○以查拏鸦片烟贩出力。赏广东副将秦裕昌花翎。余升用拔补有差。　　

○甲戌。谕军机大臣等、瑚松额前经补授陕甘总督。已有旨即赴新任。毋庸来京请训。兹据奏称、自道光十二年进京陛见。今逾两载。请于到任后。将一切事宜。办理稍有就绪。再行奏请陛见等语。陕甘总督统辖两省。事务较繁。瑚松额著俟明岁冬间察看地方情形。如无紧要事件。再行奏请来京陛见。将此谕令知之。　　

○知贡举都察院左副都御史惟勤等奏、查出代领试卷之湖南澧州举人。请交刑部审讯。得旨、举人王大相、交刑部审讯。此次会试湖南省点名时。甎门御史及散卷御史。系属何人。著知贡举都察院堂官查明具奏。至受卷官户部候补主事刘镕、短收甘肃举人鲜新德试卷一本。虽据自行检举。究属疏忽。著交部照例察议。　　

○调荆州左翼副都统善英、为乍浦副都统。以福州协领特依顺、为荆州左翼副都统。
  </div>
  <div class="pagination">
   <a href="清实录道光朝实录_page461.html">
    上一页
   </a>
   <span>
    ...
   </span>
   <a href="清实录道光朝实录_page457.html">
    457
   </a>
   <a href="清实录道光朝实录_page458.html">
    458
   </a>
   <a href="清实录道光朝实录_page459.html">
    459
   </a>
   <a href="清实录道光朝实录_page460.html">
    460
   </a>
   <a href="清实录道光朝实录_page461.html">
    461
   </a>
   <span class="current-page">
    462
   </span>
   <a href="清实录道光朝实录_page463.html">
    463
   </a>
   <a href="清实录道光朝实录_page464.html">
    464
   </a>
   <a href="清实录道光朝实录_page465.html">
    465
   </a>
   <a href="清实录道光朝实录_page466.html">
    466
   </a>
   <a href="清实录道光朝实录_page467.html">
    467
   </a>
   <span>
    ...
   </span>
   <a href="清实录道光朝实录_page463.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
