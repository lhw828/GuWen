<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 694 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 694 页/共 848 页</h1>
    <div class="content">
○己酉。命山西大同镇总兵官清安来京陛见。　　

○是日立春。顺天府进土牛春山宝座。　　

○庚戌。世祖章皇帝忌辰。遣官祭孝陵。　　

○上诣南郊斋宫斋宿。　　

○谕内阁、前据敬徵等奏、改河有碍运道。惟有堵筑漫口。挽归故道。为守经不易之法。当经降旨准行。嗣据御史雷以諴奏、南河漫口。无庸堵筑。请改旧为支。以通运道。复令潘锡恩抵任后再行查勘。兹据奏称、灌口非可行河之地。北岸无可改河之理。不敢轻议更张。并查明历届改河不成各案。请仍堵筑决口。漕船出动顺空。仍由中河滩塘等语。所奏甚属详明。著即照议办理。毋稍延误。　　

○又谕、富勒敦泰奏、拏获夹带私薓人犯一摺。此案民人王继巾□龙、充当刨夫。胆敢夹带私薓进关。又代刨夫张功携带私薓。冀图偷漏。王继巾□龙著解交经额布、传拘张功、并提同案内人证严行质讯。按律定拟具奏。寻奏、严讯王继巾□龙等贩带私薓属实。按律拟徒。下部议。从之。　　

○命刑部右侍郎成刚、顺天府府尹李僡、驰往江南。会同河道总督潘锡恩、督办大工。　　

○命太仆寺卿孙瑞珍、提督江西学政。　　

○以大理寺卿陈孚恩、兼署顺天府府尹。　　

○以工部左侍郎特登额、兼署刑部右侍郎。　　

○实授赖恩爵、广东南澳镇总兵官。　　

○辛亥。祈谷于上帝。上亲诣行礼。　　

○诣关帝庙拈香。　　

○诣皇太后宫问安。　　

○谕内阁、裕泰等奏、审明妥陆县民蒋兆棠京控一案。分别定拟一摺。此案已撤安陆县知县德泰。前因未将被控门丁交出。经该督奏参。交部议处。当有旨饬令裕泰等严提审讯。兹据奏称、该县知县德泰、因门丁王七等先已回籍。以致拘解迟延。尚无徇庇情事。惟于蒋兆棠等互控。既将人证传案。并不即时讯结。以致差役乘机指骗。迨酿成京控。又不将被证赶紧拘解。实属任意延玩。该员现经部议降一级调用。尚不足以示儆。德泰著再行交部严加议处。　　

○谕军机大臣等、据李湘棻奏、会商善后事宜等语。鹅鼻嘴圌山关。为江南第一紧要门户。江北则以三江营为扼要。该处应办事宜。著帮同耆英和衷妥办。勿涉张皇。亦无稍疏忽。至该署漕督标下七营。除东海盐城等三营未便抽选外。所有中左右及城守四营。现拟挑拣精壮八百名。演习擡炮牌刀。著认真教演。务期得力。勿致有名无实。其所留清江炮勇六十名。著准其调赴淮城。以为各营教习。将此谕令知之。　　

○署漕运总督李湘棻奏报到任谢恩。得旨、已有旨命汝帮同耆英。筹办善后一切矣。汝其竭尽心力。和衷共济。妥慎为之。　　

○以兵部右侍郎惟勤、署镶白旗汉军副都统。　　

○致仕大学士阮元八十生辰。赏御书扁联福寿字。并珍玩文绮。　　

○壬子。享太庙。遣惠亲王绵愉、恭代行礼。　　

○遣官祭太岁之神。　　

○上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○谕军机大臣等、据裕泰奏、造办防江战船。委员造成鳌脊船一只。绘图贴说开单呈览。据称知府顾椿所拟鳌脊战船。查与粤东在籍员外郎许祥光。所拟船式相同等语。大江战船。与海船各异何礼贵到楚后。著派顾椿与之熟筹江面情形。不必拘定三船图式一并制造。无论何项船只。总须驾驶灵便。顺风逆风。顺水逆水。皆能操纵自如。方为合用。该督俟战船造成。水手驾驶演习纯熟。即带同文武将备。亲往乘船。浮江试验。是否冲风破浪。确有把握。勿仅据委员工匠之言。遂信为得力也。所需木料。准其咨会四川。酌量调取。并委员赴粤采办梨榄櫶桷等木。其工匠亦准其在广东咨取数人来楚。随同何礼贵制造。顾椿已升任浙江粮道。该员现在督造战船。自应令其一手经理。著暂留湖北署武昌府之任。以便就近差遣。所有浙江粮道。已有旨令刘韵珂派员暂署矣。将此谕令知之。　　

○又谕、寄谕浙江巡抚刘韵珂。新授浙江粮道顾椿、现在湖北有应办事件。已饬令裕泰将该员暂留楚省。一手经理。浙江粮道。正值新漕开兑之时。著该抚派员署理。以专责成。将此谕令知之。　　

○癸丑。上旨绮春园问皇太后安。　　

○谕军机大臣等、怡良等奏、遵议炮架船式一摺。据称接到耆英咨送炮架图四件。并祁＜?土贡＞咨到广东官绅制造船图五件。悉心体察。炮架以五千斤旧式。及仿造夷船内式为合用。拟将择定之式。各制一具。试演妥当。再行如式普律成造。以利军用。其广东船式。或查与福建不宜。或难出大洋驾驶。且不及夷船之坚致灵捷。而需费甚钜。拟请缓办以纾经费各等语。海口制造大船。原为防御起见。既据该督等会同筹议。未能得力。著暂缓办理。惟水师捕盗船只。亦必坚致适用。旧有师船。是否足资配用。万不可有名无实。视同具文。著俟怡良内渡后悉心会筹。妥为制造。至炮火为行军利器。刘鸿翱等务即将择定之式。先行试演。如果施放有准。即广为制备。以资军实。又刘鸿翱另片奏、拟赴泉州驻劄。既可释该夷疑忌。又可控制厦门漳州。并策应省垣等语。著照所议办理。将此由五百里谕令知之。　　

○调福建福宁镇总兵官郑宗凯、为浙江定海镇总兵官。定海镇总兵官陈述祖、为福宁镇总兵官。　　

○甲寅。孝全皇后忌辰。命皇四子奕詝祭陵寝。　　

○谕军机大臣等、据陶廷杰奏、陕西省铸成二千斤以上大炮十尊。一千斤以上大炮十尊。演放可及二十里、至十五六里不等。即经分拨安置等语。此项新铸炮位。现在分拨何处。如何安置。所奏殊不明晰。著李星沅查明具奏。至炮位久贮。傥经风雨剥蚀。必至损坏。如不演放。日久必有鏥涩之虞。此后每年应如何轮流出演数尊。周而复始。俾不至日久生鏥。且令炮手演习娴熟。庶可施放有准。并著该抚妥议章程。奏明办理。以重军实而资捍卫。将此谕令知之。寻奏、潼关地居扼要。拟将新铸大炮。每□□羕分拨二尊。择地安置。其余收存炮局。不致风雨剥蚀。于春秋二季。出演每□□羕各四尊。周而复始。自无鏥涩之虞。得旨、均照所议认真妥办。　　

○乙卯。以大理寺少卿龄鉴、为太仆寺卿。　　

○丙辰。谕内阁、周天爵保奏拏获捻匪出力员弁。当经降旨将徐州城守营千总冯景尼赏戴蓝翎。以守备即行升用。先换顶带。千总惠汝敬、把总李尚质、均以应升之缺升用。先换顶带。兹据兵部奏称、该弁等官职均与部册不符。该署漕督等系越级请升。查明请旨办理。冯景尼、惠汝敬、李尚质、均著仍遵前旨升用。此因该弁等设法将首要捻匪拏获出力。是以格外加恩。嗣后各省不得援以为例。　　

○又谕、刘韵珂奏、定海镇标兵丁尚未归伍。现于宁波镇海等处分驻。请照内洋巡查之例。于名粮外日加口粮银二分。如有赴外洋缉捕者。再添支银一分。其该标额设战船。现均损坏。请暂雇同安钓杠等船。交营配用。所需雇价。于地丁项下支给。至定海县前经奏准改为直隶同知。请照玉环直隶同知之例。定为养廉银二千四百两。在于巡抚藩司运司宁绍台道宁波府五员名下养廉内匀摊。其现在定海宁波鄞县署任各员。均请一并准支全廉各等语。著该部议奏。寻奏、查该省巡洋兵丁。向系动支生息银两。修造战船。系动支金台米折。兹加给兵丁口粮。暨雇用船价。应令该抚于册造杂款项下酌量动用。其请在地丁项下支给之处。未便准行。至定海直隶同知养廉。请照玉环直隶同知之例。除旧额五百里加给一千九百两。在巡抚等五员养廉内匀摊应如所奏办理。其署同知各员。支食半廉不敷。应请并支全廉。此系一时权宜。各省署任官不得援以为例。从之。　　

○谕军机大臣等、据吴文镕奏、江西省添铸炮位工竣。并督办道员捐输经费一摺。已有旨准其捐办矣。此项新铸炮位。虽经委员亲往江干逐加演放。现在分拨何处。如何妥置原奏未经声叙。著该抚详晰查明具奏。至炮位久贮。一经风雨剥蚀。恐多损坏。傥不演放。日久必有鏥涩之虞。嗣后应如何轮流出演数尊。俾不至日久生鏥。且令炮手演习娴熟。庶可施放有准。足资武备。并著该抚妥议章程。奏明办理。将此谕令知之。　　

○又谕、刘韵珂奏、查勘宁波镇海情形一摺。现在停泊定海夷船。约在三十只以外。并有咪唎口□坚口□佛口□兰哂等国货船。亦复逗留在彼。是＜?口英＞夷虽已就抚。防范不可不严。该抚所议练兵造船设险三事。均系当务之急。惟船只需人驶驾。险隘需人堵守。自当次第办理。此时总当以练兵为第一要义。浙省风气柔弱。武备废弛。必当大加振作。力挽颓风。著耆英、刘韵珂、会同特依顺、李廷钰、悉心筹画。认真训练。并妥议章程具奏。其造船一节。李廷钰所拟制造同安梭四十只。八桨船八十只。共配水勇一千六百余名。需费既属不赀。是否得力。亦难悬拟。著即照江省之例。先行制造同安梭二只。八桨船四只。酌雇水勇数十名。先在江海演习。如果驾驶得力。再行奏请制办。至镇海防工。著俟李廷钰到任后。覆加察看。如前建各工外。尚有应行添建之处。著即相度筹办。乍浦等处。著特依顺亲往阅看。一并妥筹。仍著该抚等密筹妥办。毋稍疏漏。毋稍张皇为要。另片奏、夷人求派水手。请往福州登州等处。登州并无设立马头。夷船不应驶往。未氏碧。得已士。究系何国夷人。其往泊定海之船。已否开去。著刘韵珂确切查明具奏。已革道员鹿泽长。著即饬令回籍。所请暂缓旋回之处。著不准行。将此各谕令知之。　　

○又谕、据刘韵珂奏、上年十二月初六日。夷船二只。驶泊石浦洋面。有夷目未氏碧得已士二人。求派水手带至福州及山东登州。当经该厅覆绝等语。福州系许该夷通商之处。该省鼓浪屿现泊夷船。洋面自所熟悉。何以需人带领。至登州并非该夷应往之处。何得冒昧陈请。据奏情形甚属叵测。著伊里布、耆英、谕知夷酋口□朴口□鼎喳。令其妥为约束。毋许任意游奕。至定海本泊有咪唎口□坚口□佛口□兰哂二船。未氏碧等二人。是否＜?口英＞国夷官。抑系咪唎口□坚口□佛口

□兰哂人。殊难揣测。惟咪唎口□坚口□佛口□兰哂船只。既与＜?口英＞夷同泊定海。亦必惟该夷酋之言是听。如系该国夷人。著即令口□朴口□鼎喳谆切晓谕。令其仍回广东听候办理。将此谕令知之。　　

○又谕、据刘韵珂奏、石浦洋面驶泊夷船。夷目未氏碧、得已士、二人。求派水手带至福州及山东之登州等语。登州本非准给通商之处。其欲行前往。情殊可疑。且该国船只。前曾由登州经过。此次何以复欲人带领。现在虽经覆绝。仍恐该夷自行觅人引往。著王笃饬属了探。严密防范。傥有夷船驶至。务须持以镇静。如有禀求等情。著正言回覆。谕以山东省并无通商马头。其通商各事宜。伊里布现在广东筹办。该夷船务即折回粤省。听候信息。毋得任意游奕。该署抚总当斟酌妥办。勿误机宜。是为至要。将此谕知王笃。并谕令玉明知之。寻奏、现饬沿海员弁。加意防范。并无夷船驶至。报闻。　　

○浙江巡抚刘韵珂奏、已革石浦同知舒恭受、前署定海知县。当县城失守之际。实已捐躯。后因被救得苏。出于意外。委非捏饰。请格外加恩。得旨、谅汝所奏。亦不敢虚假。然因此获罪者甚众。朕赏功罚罪。岂能办理两歧。即如革职定罪之将军参赞等。数年来皆无片长可录耶。祇缘国法具在。朕亦无可如何耳。由来尽节捐躯之大小文武。俱按定例予以恤典。从无论及平素居官若何。若失地偷生之辈。其治罪与否。视其平素居官之贤否以为准则。有是理乎。能服天下乎。余步云无军功乎。朕亦无可奈何。汝祇论一面之理。为一人之谋。冒昧哓哓。独不思朕之难以处之也。再尚有一言。朕欲问汝。该革员既以死自誓。曷不同三镇一并捐躯。至今尚靦然于世耶。　　

○西安将军布彦图七十生辰。赏御书福寿字。并珍玩文绮。　　

○以捐捣炮位。予江西候补道观瑞。遇缺奏明请旨。　　

○修直隶通州果渠村坝埽等工。从总督讷尔经额请也。　　

○缓徵江苏上元、江宁、句容、溧水、高淳、江浦、六合、阜宁、安东、盐城、高邮、泰、东台、江都、甘泉、仪徵、兴化、铜山、丰、沛、宿迁、睢宁、赣榆、泰兴、二十四州县及扬州、淮安、大河、徐州、镇江、五卫上年灾歉庄屯旧欠额赋。并崇明县盐课。　　

○展缓江西安福等帮带交余米。　　

○丁巳。上御奉三无私殿。赐皇子亲藩等宴。　　

○谕军机大臣等、据户部奏、上年耆英等提借浙江库项银八十万两。现在曾否归款。并借动江宁江苏安徽等处银两数目。及现已筹补若干。请饬详查分别奏咨办理等语。各省库贮银两。一时权宜借用。亟须筹拨归款。以重度支。著耆英等即将前项借提库银。现在曾否归款。及已筹补若干之处。确切查明。分别奏咨核办。再前据耆英等奏、酌展捐输收银期限。声明用款。动支藩关各库钱粮。统俟劝捐归补足额。现计收捐之数。不敷归款尚多等情。绅民捐输。本不可率以为常。除业经具呈交银者。仍照常兑收外。其尚未交银。及并未具呈各绅民。著仍遵前旨。断不可稍有抑勒。以省扰累。至该省动支库项。现除捐输之外。是否另有筹补之方。或仍须暂藉捐输归还原款。著耆英。孙善宝。体察情形。悉心筹计。妥为酌核办理。总期有裨帑项。无拂舆情。方为尽善。将此谕令知之。寻奏、查上年抚夷案内。除动用运库商捐。并部库山东省解到军需外。计奏动江宁藩库银三十五万两。江安粮道库银十万两。龙江关库银五万两。又奏动苏州藩库银四十万两。浒墅关库银五万两。浙江藩运各库银八十万两。安徽藩库银六十万两。前经奏明将动用江宁藩司江安粮道龙江关各库银。应俟劝捐抵补。又议劝捐归补苏州藩司浒墅关各库银两。兹查江宁原报劝捐银六十万两。已缴尚不及半。尚有未归司库银二十八万余两。苏州藩关两库尚有未归银二十余万两。浙江安徽奏动银两。如何设法办理。已咨会各抚臣妥筹具奏。宁苏各库银两。请仍以捐输归款。俟归足后。即行停止。从之。　　

○谕廓尔喀额尔德尼王热尊达尔毕噶尔玛萨野。朕临御天下。柔远能迩。寰海共乐昇平。王自袭尔父爵以来。恪守藩封。敬顺将事。一切事宜。均照驻藏大臣指示遵行。甚属可嘉。兹遣使噶箕咱噶达巴孟邦哲等恭请朕安。呈进表贡。朕嘉悦览之。当令来使噶箕咱噶达巴孟邦哲等觐见。筵宴数次。使观诸艺。至王所进表文内。添叙尔国被披楞欺淩。叩求赏派天兵救助。并赏赐银两地方。及见换地方等情。天朝统驭万方。一视同仁。尔王惟有爱惜百姓。把守边界。不可轻举妄动。自无他虞。且各部落各守土地。百姓日久相安。从无借兵借饷。赏赐地方。及易换地方之事。道光十八年间。曾因尔国王求赏银两。特降敕书明白晓谕。尔国王自己领悉。此时不当轻信虚诞之言。再有所请。天朝优待外藩。恩礼备至。尔国王效顺有年。久通朝贡。自必深明大义。恪守藩封。断不可为浮言所惑也。今噶箕咱噶达巴孟邦哲等回旋。将颁给诏谕赏尔缎匹物件。交伊等赍往。至时祇领。嗣后深感朕恩。遵驻藏大臣指示。永尽恭顺之道。力效肫诚之心。凡尔属下。善为管理。以期各享安乐。永受朕恩。钦哉勿怠。特谕。　　

○命翰林院编修丁嘉葆、在上书房行走。　　
</div>
    <div class="pagination">
<a href="清实录道光朝实录_page693.html">上一页</a><span>...</span><a href="清实录道光朝实录_page689.html">689</a><a href="清实录道光朝实录_page690.html">690</a><a href="清实录道光朝实录_page691.html">691</a><a href="清实录道光朝实录_page692.html">692</a><a href="清实录道光朝实录_page693.html">693</a><span class="current-page">694</span><a href="清实录道光朝实录_page695.html">695</a><a href="清实录道光朝实录_page696.html">696</a><a href="清实录道光朝实录_page697.html">697</a><a href="清实录道光朝实录_page698.html">698</a><a href="清实录道光朝实录_page699.html">699</a><span>...</span><a href="清实录道光朝实录_page695.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
