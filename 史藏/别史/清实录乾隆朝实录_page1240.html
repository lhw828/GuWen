<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1240 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1240 页/共 1860 页</h1>
    <div class="content">○予出征金川阵亡襄阳镇总兵马虎、祭葬如例。入祀昭忠祠　　

○戊寅。上诣畅春园、问皇太后安　　

○幸静宜园驻跸。至壬午、皆如之　　

○己卯。谕军机大臣等、丰昇额等奏、进攻日旁。又据阿桂等奏、分攻纳围、纳扎木、杀贼各情形。此两路将领弁兵。俱甚奋勇出力。俟攻得险要。一并交部议叙。其两路官兵内、有阵亡及受伤者。并著查明。照例咨部赏恤。又丰昇额奏、新铸之炮。同日忽俱炸裂。皆由铜质不净之故。已传谕刘秉恬等妥办矣。军营所需大炮。甚为紧要。铜觔一到。即行赶铸应用。自不肯多延时日。但铸炮期于经久。而购办铜觔。原难必其十分纯净。若镕炼不到。屡次炸裂。不能应手。则又莫如略宽其期。精炼妥铸。以资永远利用。俗语所谓担迟不担错也。此后铸造炮位。应令工匠等、细加试验。如实系足色净铜。即行入炉成造。若其中带有铅沙、及将裂炮另铸者。务宜淘炼极净。再为镕铸。毋止图速成。不计工候。又致另烦炉冶。转多周折稽延。再丰昇额奏、炮位轮流轰击。各放十余炮。即俱炸裂。而阿桂亦称、大炮轰击过多。又经裂损。是炮之屡炸。未必非施放太急。不复察其冷热得宜所致。即如鸟枪、连放数次后。枪筒即热。须待稍冷续放。方为妥利。炮体较枪身数百倍之大。热更久而冷更难。若急于装药。不令消停。以火力逼热铜。难保其不燥烈旁出。此亦自然之理。各路军营用炮时。皆不可不加审慎。再丰昇额另摺奏、金川投出之番人噶达尔结一名。言词似觉明白。尚堪驱策等语。此则未妥。番性奸诡叵测。其外貌明白者。其心必更狡黠。今令随营效力。难信其果专意输诚。即云军营机要。非彼所能窥测。亦不虑其侦探洩漏。但此等番人、与绰斯甲布土练等、原属同类。岂能防其不暗中蛊惑。离散众心。况留于军营。既不能藉其招致他番。或军行进退间。轻信其言。转致误堕术中。所关不小。丰昇额等、于军营阅历未深。尚未能体贴及此。留之无益而有损。著即将噶达尔结、押解成都。交富勒浑、严加看管安置。毋致疎脱。又阿桂奏、脱出小金川番人嘉噶尔布木供称、闻得索诺木差人问其姊、与僧格桑能离与否。其姊言在小金川时。与僧格桑原未同住。索诺木就将僧格桑与其妾、并头人七图安都尔等、同送到勒乌沟内、克思果木小寨居住等语。观此则金川逆酋。欲俟将来送出僧格桑。以图解免之计。其迹已经显露。若送来时。断不可稍涉游移。屡次所降谕旨甚明。温福等各路。均应遵照妥办。至金川贼番。较之小金川、更能打仗。实为可恨。不特其大头目、当歼戮无遗。即小头人、亦皆不可轻赦纵或穷蹙来归。不应如小金川降人、复令管辖番众。盖进剿小金川时。其来降头目、略予加恩者。尚欲藉为诱致金川番目之用。今平定金川。其余诸番。自皆帖服。更无所用其别示招徕。断不可令遗孽尚留。复致滋蔓。惟各处番人之未为贼酋出力者。尚可使之仍安耕作。温福等、皆当豫操成算。以归妥善。至阿桂于初九日进攻。尚遇雪雾。彼时未交夏令。番地山寒。亦无足怪。今已立夏。天气渐暖。冰雪日就消融。自更易于得手。伫听捷音　　

○又谕曰、舒赫德奏称、据努噜布告称、暗商逃奔之巴勒党四人外。尚有硕尔格等四人。先经逃往俄罗斯等情。查上年九月、阿思哈曾经具报。当即严饬各台站查拏。惟所称宰桑之名不符。应行质问等语。看来努噜布所控。竟属有因。伊勒图现赴渥巴锡查办。无难得实。惟硕尔格等脱逃一节。上年九月。既经阿思哈报明。舒赫德何以不即时具奏。殊属非是。至卡座官兵。于土尔扈特逃人。全无查察。实为疎纵。著舒赫德严饬各卡。嗣后务宜加意查拏。此次失察硕尔格等之卡上官员。即著严参治罪。以昭炯戒　　

○庚辰。谕、此次进剿大小金川。由京派往之满洲、厄鲁特、各省汉兵。皆知勇往。经将军等保举。惟成都派出之满兵。在温福阿桂军营。不但不能超众奋勉。亦无堪保一等者。徒有满兵之名。成何事体。国家养兵。不惜数千万之费。然亦不能养此无用之人。现在军前之成都满兵、应得款项。不准照京师满兵给与。并将伊等以前所得各项。俱照汉兵支给。其多领之项。俟大功告竣。陆续坐扣。庶驻防兵丁。知所惩儆。此旨并著兵部、传谕驻防满兵各省知悉。　　

○礼部奏、颁发外省印信关防。除督、抚、提、镇、藩、臬、派员赴领外。其道、府、副将、参将、同知、通判等官。向例俱专差人役。或遇便员请领。多延缓至数年之久。请立定限期。凡道、府、副将、参将等官。于接到部文四个月内赴领。逾限议处。其同知、通判等官。交各提塘递寄。得旨所奏是　　

○补行乾隆三十七年甘肃省大计。年老官六员。有疾官二员。才力不及官二员。浮躁官一员。分别处分如例　　

○辛巳。谕军机大臣等、铸炮铜觔。关系最为紧要。自应购备净铜。以资利用。即铜色不能一律。亦当淘炼极净。再行解往。方于造炮有益。今丰昇额军营铸成之炮。屡经炸裂。皆由内地运送铜觔未纯所致。承办之员。实难辞咎。著传谕刘秉恬、富勒浑、确查此项铜觔。系自何员承办。据实参奏。现在丰昇额军营。另铸炮位。需铜甚急。著刘秉恬、富勒浑、饬属购办纯净足色铜觔。迅速解送应用。其温福、阿桂、两路。并著该督等、一体办理。毋得稍有贻误　　

○又谕、据伊勒图奏称、渥巴锡游牧处所。若于本年秋间。移往珠勒都斯。伊属下人众。未免疑惧。查伊等现种地亩甚好。俟丰收后、即可服习。且渥巴锡自称、伊处游牧。尚属安妥。可否令其暂住二三年。再行酌办等语。所奏甚是。前因和硕特被灾。恐渥巴锡亦有灾伤。是以有迁移之议。今伊等游牧安帖。田禾茂盛。又何必纷扰那移。况现有努噜布控告之案。未经查明。著即照伊勒图所奏停止。俟二三年察看情形。再为酌办。将此由六百里驰寄舒赫德、伊勒图知之　　

○河南河道总督吴嗣爵奏、外河清口蓄洩机宜。为全河最要关键。三月内、曾将清口东坝。豫拆十丈。以资宣洩。嗣因高堰一带。每日长水二三寸不等。志桩共存九尺四寸。随又将东坝拆去十丈。现据报、淮河自三月二十九日、至闰三月初四日。每日加长二尺余寸不等。洪泽湖初九初十等日。亦长水九寸。臣等复将东坝拆去八丈。现在口门。共宽四十丈。清水出口甚畅。足资御黄。近年来黄水盛长。湖水每虑微弱。易致倒灌。今岁洪湖水势已大。引河运河。俱得洗涤积淤。下游外河、山安、海防、亦可并力刷沙。甚为有益。得旨、所办是。但长水既早。恐夏秋反致黄盛而清弱。此在时刻留心。相机启闭。总以清口朕所定水志为准。想不至大差　　

○予故翁牛特固山额驸一等台吉车布登、致祭如例　　

○壬午。谕军机大臣等、温福等奏、进攻道路情形。与朕前次所降谕旨。用朱笔标记处。适相符合。今官兵既两处联络。直逼西南。其东北两面。皆成内地。所有原设卡兵。自应抽并攻剿。则官兵声势愈大。自更易于得力。至喀尔萨尔一路。虽向南进攻。相距不远。但其处亦系贼番要隘。恐攻取又需时日。若进剿色尔里寨。既可绕过昔岭。且前据虎儿供、在色尔里、即可用炮平打噶拉依。是此路更为直捷。但进兵之后。喀尔萨尔、及昔岭两处之贼。或能来截我后路。不可不留心防范。至沟内林深箐密。若仅砍树而行。难期迅利。或乘天晴日暖之候。用乾柴硝石□□。纵火焚烧。则通道既速。贼亦必不能伏匿。较之兵力剿洗。更为事半功倍。但须顺风施行。方能有益。惟此时正是夏令。树木茂密。非若冬间枯燥者可比。火攻是否相宜。朕亦难于悬定。著传谕询问温福、令其就该处情形。妥协筹酌。一面办理。一面奏闻　　

○又谕曰、温福奏、军营箭枝缺乏。向富勒浑咨取。朕思彼处工匠。断不及京城。著将武备院收贮之箭。挑选六千枝。派春宁等、分起送往。并传谕温福、阿桂、丰昇额等、除将行取成都箭枝、赏给兵丁外。此项由京解往箭枝。于各队内、择其勇干能杀贼者。酌行给与。不得滥给。以致枉费　　

○又谕、著派御前侍卫副都统春宁、乾清门侍卫辅国将军景熠、三等侍卫特成额、各带箭二千枝。驰驿分往三路军营。赏给兵丁。特成额、著往丰昇额军营。春宁、往温福军营。景熠、往阿桂军营。春宁等到彼、留住一日。即速回京。以便询问彼处情形　　

○癸未。上诣畅春园、问皇太后安　　

○回圆明园　　

○甲申。谕军机大臣等、据富勒浑参奏打箭炉同知刘组曾、于应解阿尔泰衣物一事。挟诈怀私。请旨革职。已批交该部矣。阿尔泰任所衣物。查封后、寄贮该同知衙门。其中有应分别解京、及留变之物。经前督札饬该同知查办。刘组曾自应遵照办理。乃擅自估价。希图以多报少。及经催解。辄以已卖难追为词。迨知查参难掩。始行解缴。仍复捏词遮饰。是该员既欲渔利于前。更图掩饰于后。情节甚为可恶。似此居心贪诈之员。其承办军需各项。断难信其无少侵蚀。著传谕富勒浑、即将刘组曾经手军需银两。逐一彻底清查。若稍有冒支侵用等弊。即速严参治罪。一面查抄任所赀财。一面飞咨刘组曾原藉。将其家产查封。毋任略有寄匿。将此传谕富勒浑知之　　

○刑部议覆、奉天府府尹博卿额奏称、婚娶弟妇韩氏之徐廷法、及韩氏。各以奸论。依律应绞立决。得旨、刑部议覆、徐廷法与弟妇韩氏婚配一案。固属按律定拟。但既据审无奸占情事。且由父母主婚。与自行占娶小功以上妻者有间。愚民无知。自难责以大义。遽予绞决。情殊可悯。徐廷法、徐韩氏、俱著从宽、改为应绞监候秋后处决。余依议　　

○以故西藏辅国公恭格丹津子锡纳木扎勒、袭爵　　

○旌表守正捐躯之山东武城县民徐林妻安氏　　

○乙酉。谕、现在工部办事人少。著素尔讷暂署工部尚书　　

○谕军机大臣等、据吴嗣爵奏、三月下旬以来。雨水较多。淮河、洪泽湖、水势骤长。现在大展清口。俾湖水畅达。以资宣洩等语。所办自属合宜。同日又据高晋奏、三月下旬。阴雨连绵。于二麦春花。尚无妨碍。若从此晴霁。麦收可望丰稔等语。亦于摺内批示矣。麦收将届。春霖不宜过多。今湖水骤长至一丈二尺有余。看来雨势颇大。江南素称泽国。即此时业经晴霁。而田间积水。或一时不能消退。恐未免有碍春收。苏州一带情形。定亦相同。何以未见萨载奏到。朕心深为廑念。著传谕高晋、萨载、即将现在天气如何。是否已经晴定。并与二麦春花、有无妨碍之处。即速据实详悉由驿奏闻。以慰悬注。寻高晋奏、今春雨水过多。苏、松、常镇、徐、扬、并江宁等属。俱有支河汊港。足资宣洩。惟淮安六属。海州、沭阳二州县。及上江之凤阳府、泗州所属。滨临河湖低洼之处。间被淹浸。现饬各属。详细确勘。设法疏导。自闰三月二十六日起。天已晴定。积水渐消。劝民及时补种。以期有秋。无力农民。酌借耔种口粮。照例详办。得旨、览奏俱悉。又奏、前准河臣札知、洪湖水势甚大、拟将山旴五坝中之智义二坝。开放洩水。臣以清水宣洩过多。恐将来黄水长发。难供抵御。查现在高堰志桩。仍存水一丈四尺六寸。老坝口志桩。现存水二丈二寸。开放二坝。尚合机宜。至各厅险要工程。凡有迎溜顶冲之埽坝。随时抢护平稳。惟山安厅属上河汛之十堡、堤工坐蛰。臣与河臣、驰往查勘督办。得旨、此想甚合朕意。早于吴嗣爵摺中批示。意彼不曾示汝耶。又批、既经晴定。亦应相机补筑。总以清口多出为妥。萨载奏、江苏省自三月下旬、至闰三月二十四日。阴雨连绵。正当菜麦成熟之时。恐有伤损。节经通饬确查。惟淮属之山阳、阜宁、清河、安东、桃源等县。地势洼下。又因湖水异涨。地亩俱有淹浸。当即批饬、设法疏消。并委员确勘实在情形。照例办理。徐、海、二属低田。间有积水。二麦收成分数。不过少减。现已晴霁旬日。大麦渐可登场。粮价照常平减。民情宁帖。得旨、览奏稍慰　　

○又谕、觉木交一带驻防官兵。自应一体赏给盐菜银两。而鄂宝奏摺。故为婉转其辞。盖意在援照给赏。又以谕旨内、未经指及后路兵丁一项。故不敢明白直陈。此由鄂宝见理未真。致摺奏亦遂辞不达意。岂所以仰体朕一视同仁之道。且不独此。即如刘秉恬所统美诺等处兵丁。五福所统党坝一带兵丁。亦在应赏之列。又如打箭炉、维州、沿边地方。除本处戍守之兵。近在汛地。毋庸滥及。若由别营调到者。远道奉差。即当例加优恤。总之各兵俱为国家出力。其打仗与守巡不同之处。已于钱粮盐菜。示有区分。而同一执役奉公。不当拘泥三路军营之旨。别生歧视。著传谕刘秉恬、将各处应赏兵丁。即行确查妥办。务使均沾恩泽　　

○豁免直隶密云县水冲民地一顷十四亩额赋　　

○丙戌。上诣畅春园、问皇太后安　　

○四川总督刘秉恬奏、屯兵一项。与各土司土兵不同。缘乾隆十七年、土司苍旺不法。经前任总督策楞、提督岳钟琪诛灭。于番众内、挑选精壮三千名。作为屯兵。平时任其力田佣工。岁纳杂粮六百余石。并不支给粮饷。遇有徵调。最为勇往。此次进剿金川。于额设三千外。已多派二百余名。此内阵亡病故者。共有一千余名。伊等改土归流。自知本系番人。不敢与官兵相埒。冲锋打仗。爬越山岭。不让土兵。而又不屑与土兵为伍。历来攻得碉卡。屯兵之力颇多。谕军机大臣等、刘秉恬奏屯兵原委。看来竟为军营得力之人。各路将军等、自应另加爱惜。遇有奋勇者。随时奖慰。如实有出众功绩。并当奏闻赏录。以示鼓励。又奏当噶尔拉、至功噶尔拉一带拨兵防守事宜。美诺虽止存兵二百。但各山沟可通金川之路。俱已有兵驻守。则美诺竟成内地。原无藉于多兵。或即于此现存二百名内、量为拨派应用之处。著刘秉恬一面妥协经理。一面奏闻　　

○丁亥。谕、昨因进剿金川。曾于湖广各营。调拨官兵。所有经过各州县地方。本年应徵钱粮。业经降旨、按数缓徵。以示体恤。此外尚有漕项银款。例不并缓。小民仍有赴公输纳之劳。著加恩、将湖北竹山等、二十二州县。湖南长沙等、二十六州县。本年随漕等银、准其同地丁一并缓徵。俾民力益滋宽裕。以副朕加惠无已之至意。该部即遵谕行。　　

○谕军机大臣等、前以办理四库全书。闻扬州商人马姓、家内藏书颇富。曾传谕李质頴、令其就近妥协访问借钞。昨据高晋等奏到、续采书单摺内。已将商人马裕家内书籍。开列目录。拣出一百三十三种。以六十八种、发苏州书局校勘。其六十五种、在扬州就近检查解省。又拣出六十二种。开单一并借出。嗣据李质頴札会、奉旨饬查、已将续取之书。停其解送等语。送到书目。已交四库全书总裁等、详细核定后。行知取进。至马裕家查借书籍。前已谕令李质頴办理。莫若令该盐政就近借钞。于事更为便捷。其中或有不用者。即可随时检还。亦不致于散佚。所有高晋等、原发苏州书局之六十八种、及交扬州府检阅之六十五种。并著归还李质頴、一处汇办。俟书目核定行知到日。即将需用之书。上紧钞进。仍将原本给还。其不用者。即可先为检发。至昨阅单内所开各书。亦多系近代人诗文等集。其于古书善本。尚不概见。马裕家夙称善于收藏。何所存仅止于此。或原办时、尚系地方官往彼询访。其家未免心存畏惧。又惮将善本远借。故所开尚尔不精不备。亦未可知。并著李质頴、善为询觅。如单外另有佳本。仍开目录续奏。以便检核借用。务祈多多益善。将此谕令高晋等、遵照办理。并传谕李质頴知之　　

○又谕、据陈辉祖奏、查获私逃余丁胡喜、尹光灿一摺。讯据胡喜供称、同逃之余丁萧占魁、回至嘉定府。为其表兄刘姓留住等语。萧占魁、亦系应行缉获者。既据讯有在嘉定刘姓家存留之语。陈辉祖即应叙明原供。飞咨川督、令其就供出地方。严缉务获。方不致有漏网。乃陈辉祖摺内、仅称一面飞咨川省严拏萧占魁。并未令其向嘉定刘姓家查缉。竟视为寻常海捕虚文。祗以一咨了事。殊属非是。如此率办。川省并不知该犯匿迹所在。不过广为缉捕。何能弋获。转致日久闻风远扬。又复成何事体。且据奏、现获各犯。俱系湖南盘得。而湖北并未弋获一人。两省均有逃兵。何以湖北独无所获。可见该省文武员弁、不以查缉为事。即陈辉祖所奏、亦不过泛常通饬。并无实在用力之处。陈辉祖平日办事。尚属认真。不应疎懈若此。著传旨申饬。并令其将未获逃犯。上紧缉拏就获。即行覆奏。寻奏、查胡喜在零陵县拏获时。供称萧占魁、同至四川嘉定府。被伊表兄刘姓留住。其刘姓何名。住嘉定府何处。未据讯问。臣已批查。因路远待覆需时。即一面录供、飞咨川省查缉。前奏未经声叙。殊深惶悚。至湖北祇据拏获逃走丁役宁温、高宾、王正奎、吴起秀等。在逃正兵。并未就获。惟督饬各属。设法上紧严拏。得旨、今获几名否。何不详奏　　

○又谕、军粮关系紧要。屡经严饬该督等、实力经理。并特派大臣、董司其事。沿路催查。务使源源接济。以利军行。至该省招商领运。原系佐官运之不足。但既官给票张。自应令其执为运米凭据。田济国、安得持无米之票。赍银远涉。且奸商挟赀赴营。料必仍向兵丁买回食米。交官充数。此大不可。各兵支给口粮。均系按日而计。俾饱餐励勇。期于攻剿有资。非若在京八旗、关支甲米。得以听其通融转售。诚使兵皆果腹。必不能复有升斗余存。即或官员等、给米较多。亦系计其跟役人数。俾足供口食。并非使之宽裕积存。况在官员等、更不当以此觅利。设使官员兵丁等、除日食外。果有余粮。则又不知按其例给之数。实食若干。支与本色。而以余数兼支折色。既可稍省转饷之劳。并可宽为储蓄。以备缓急之用。更不应任其私相贸易。致奸商牟利滋弊也。所有此案奸商田济国、既领票承运。辄敢不携颗粒、赍银赴营。为自私自利之计。甚属可恶。事关军饷。非寻常商贩因公射利者可比。该犯现已解至鄂宝处。审明属实。即应在彼正法示众。以昭儆戒。至此路业已败露。其余各路类此者。恐亦不免。刘秉恬、鄂宝、为督办军粮大臣。富勒浑现署川督。各路供给军粮。乃其专责。著交刘秉恬等、严查各路。有无似此弊端。据实妥办。仍查此路粮员。因何纵容奸商如此舞弊之处。据实参奏。至于各路官兵等、如果有私卖余米之事。将军等不应毫无见闻。著传谕温福、阿桂、丰昇额、一体留心确查。仍与刘秉恬等咨商。妥定章程具奏　　

○兵部议准、吉林将军富椿奏称、三姓地方、及宁古塔、伯都讷、阿勒楚喀等城汉军内、有出兵奋勉者。准其拣选、补授吉林汉军骁骑校。又吉林鸟枪营骁骑校、有出兵奋勉者。准其拣选补授佐领。从之　　

○戊子。上御勤政殿听政　　

○以通政司副使窦光鼐、为光禄寺卿　　

○是月。河南巡抚何煟奏、豫省开归等九府、光陕等四州各属具报、三月十七、至二十一二等日。各得雨三四寸、至八九寸不等。通省普遍沾足。不特二麦勃发。早谷高粱。并资灌润。实为丰亨嘉兆。得旨、欣慰览之。京师亦屡得膏雨。实深庆慰。益励敬勤　　

○山东布政使国泰奏、查章邱县万丈口地方。旧有引河一道。设立滚水坝。分洩小清河之势。现多淤塞。应行挑浚。又博兴境内各山水。向由福民河入淄河归海。福民河地势稍高。又新豫备河一道。河身亦窄。应酌加宽深。淄河、为众水归宿入海之区。自木桥头庄南起、至东北务止。十余里淤垫。几成平陆。每遇伏秋异涨。乐安、寿光、两县民田。受害最深。应令近河居民。合力疏挑。以免漫溢。得旨、知道了。告之徐绩。似属可行。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十一


大清高宗法天隆运至诚先觉体元立极敷文奋武孝慈神圣纯皇帝实录卷之九百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。夏。四月。己丑朔。享太庙。遣裕亲王广禄恭代行礼　　

○谕、据阿桂等奏、军营兵丁余忠患病。派新兵白乐尧、送回吉地调养。该兵将路票挖补。改写送出炉城字样。行至吉地。经驻劄该处之参将吴锦江、看出挖补情形。并不根究。听其回至成都。经参将图桑阿查知。将白乐尧差弁押赴军营。复又乘间逃脱。现在通行严缉。请旨将吴锦江革职。留于军营效力等语。兵丁奉差舞弊。情罪最重。该参将吴锦江、既经察出路票挖改情弊。自应即将白乐尧严审重惩。乃并不立时拘究。仍听其自行前往。实属膜视轻纵。吴锦江著革职。留于军营。自备资斧。效力赎罪。至白乐尧因军营派送病兵。胆敢将路票挖改。及至成都后。经查出押回。又复中途逃脱。甚为可恶。著富勒浑等、速饬严行躧缉务获。即于拏获之处。讯明正法。以昭炯戒　　

○谕军机大臣等、昨据工部题销山东省各学、建立平定准噶尔告成太学碑文工价一本。令军机大臣、将从前如何行文各省、并平定回部碑文。是否亦通行建立之处。查据礼部覆称、乾隆二十年。经大学士会同各该衙门议奏。请将御制碑文勒石太学。并将碑文摹搨。颁发直省督抚。转发各府州县卫学宫。其平定回部后。亦经查照前例办理。行文各省等语。是原行祇令其碑摹颁发。并未行令各学立碑。各省督抚、即欲重摹勒石。亦止当于省会学宫。建竖碑座。其余各属。即就碑文搨本转发或另行锓版刷印。颁贮各学。尽足传示来兹。断无合府州县卫。悉令逐一建碑之理。乃今查据工部称、山东通省府州县学。共石碑一百二十三座。报销工料银一万二千九十余两。此外尚有湖北省七十七属、报销银二千九十余两。湖南省七十九属、报销银一万三百五十余两。其余各省。并无通省报销之案等语。此三省并不遵照原议。又不揆事理之可否。率行办理。殊属非是。已交工部另行核议。至其余未经通行报销各省。自未必如此三省之错误。均可毋庸再办。但从前是否系照原议遵行。著于各督抚奏事之便。谕令查明覆奏　　

○又谕、据陈辉祖奏、竹溪县凶犯张世华、因图奸杀死四命。并致伊母自缢。旋即逃匿谷城光化等处。经光化县知县唐惟克盘获。究出前情。现在审拟具题。该令唐惟克、应否送部引见。请旨遵行等语。张世华、因奸杀死四命。并致伊母投缳。情罪实为重大。已饬该部速行核办。至该县唐惟克、于该犯甫入县境。即能督役捕获。尚属能事。著传谕该抚、将其平日居官如何之处。出具考语。送部引见　　

○又谕、前因于秀病故。据舒赫德奏、副将乔照、于伊犁屯田事务。尚为熟谙。因降旨令其署理凉州镇总兵。今览其奏谢摺内。书衔称臣。殊属不合。武员即官至提督。亦称奴才。此乃向来定例。乔照岂容不知。虽臣仆本属一理。称谓原无重轻。但乔照甫加总兵。即如此妄行无忌。足见其器小易盈。恐在彼管理屯务。亦未必如俞金鳌之经久妥协。著舒赫德传旨严行申饬。并留心访察。如有自满贻误。即行据实参奏。毋稍瞻徇　　

○又谕曰。彰宝奏、据查访兴堂扎信息之抚夷刘全忠禀称、于陇盆地方。寻见兴堂扎。询系打听浑觉尚未回到猛拱。因此亦未回猛拱等语。所奏殊不明晰。已于摺内批示矣。浑觉自往阿瓦后。久无消息。或为懵驳羁禁。不行放归。或竟将伊杀害。另放头人管理猛拱。因而兴堂扎不敢回其故地。潜往中途。刘全忠系差往探望之人。既见兴堂扎询问。自必备知其详。彰宝理应将刘全忠逐一讯明。详晰入告。方能得其底里。乃仅以未回猛拱一语。率行具奏。大不晓事。从前兴堂扎在京时。曾言回至猛拱后。即探明浑觉消息。禀报督臣。是以令该督差人查访。原欲知近日浑觉下落、及猛拱情形。并非专为兴堂扎一人踪迹。该督经办此事。岂不知其中要领。徒以含糊未了之词。希图塞责耶。即如得鲁蕴、曾否回至老官屯。亦彰宝所应留心察访者。而另摺所奏、又以自蛮轰进关后。并无别有信息。亦无从探知一语了事。则该督终年闲住永昌。所办何事。彰宝向于公务尚知认真。何忽昏悖若此。著传旨严行申饬。仍即询问明确。另行奏闻。寻奏、臣札提督长清、选妥人跟刘全忠、飞赴陇盆。将一切情形。面询兴堂扎。并令兴堂扎覆禀。现令通事译出。据称、自三十五年出关。闻浑觉不在猛拱。已往阿瓦。随差五占下阿瓦。将伊蒙恩赏给印信号纸等物。告知浑觉。伊甚喜悦。嘱我收好。俟回到猛拱亲领。自此以后。阿瓦路口。被缅兵守住。彼此难通音问。浑觉好歹信息。均不得知。惟探得猛拱现有缅子把守。其兵数多少。及曾否另放头人。亦不得知等语。揆度情由。浑觉被懵驳羁留阿瓦。亦未必遽被残害。兴堂扎因不得浑觉确信。故不敢回故地。至虎踞关外。连次差探。尚无人叩关。得鲁蕴暂亦无回老官屯确信。俟侦探实信具奏。报闻　　

○又谕曰、阿桂等奏称、现攻纳围之第六碉、与纳扎木之第三碉、先令我兵于第一及第七碉正面。向前接拏卡栅。仍拟觅间、于山梁东西分扑。使贼人无从揣度。自是正办。温福等奏称、乌什哈达等、带兵由达扎克角沟压下。攻克得斯东寨。贼番皆逃避对面木城。乌什哈达等、所带仅二千人。兵力尚不甚足。温福等、或虚作攻昔岭之势。而彻精兵为乌什哈达等进剿之用。于事更为有益。又喀尔萨尔贼碉。亦须仰攻。恐未能克期制胜。前奏达扎克角山沟。南通喀尔萨尔。由西可至色尔里。中间林深箐密。温福拟令兵丁砍伐树株而行。曾降旨询商。令其酌用火攻之法。若果得有路径。直逼色尔里。则我兵声势愈大。且距噶拉依不远。昔岭将不攻自溃。实为事半功倍。又据称、十八日因遇风雪。暂时彻兵。阿桂亦称连日雪雾。彼时尚系闰月中旬。今已交四月。夏令渐深。自当日就暄暖。各路军营。当乘时努力为之。再阿桂奏、讯据革布什咱脱出番人沙克罝布木供称、勒乌围、牛马羊猪瘟死。人亦多病。今噶拉依、人畜亦俱害瘟。此实群逆罪恶贯盈。自取灭亡之兆。又据温福所讯脱出小金川番人萨布嘉供词。称金川待僧格桑光景平常。并闻百姓私议。言僧格桑是金川祸根。不如早早献出。可见索诺木等诸逆犯。久已蓄心。俟窘迫时。献出僧格桑为解免之地。屡次所降谕旨甚明。将军等自各胸有定见。勿因此稍有延缓。使群逆得以久稽显戮　　

○定边将军大学士温福、四川总督刘秉恬奏、闰三月初五日。提督李煦、副都统常保住禀称、本月初四日夜。有贼从东北山梁。潜来扑卡。弁兵有被伤者。东北山梁。距金川甚远。断非金川贼匪。或系小金川沃克什等处换班穷番。前来偷窃等语。查该处逼近功噶尔拉丫口。明系金川贼众。该提督等失于防范。诡词捏饰。谨据实参奏。谕军机大臣等、李煦、常保住、派驻功噶尔拉。防守实其专责。乃既疎懈于前。复敢捏报于后。实出情理之外。将李煦、常保住、革职。即于军营枷号示众。并令温福、传谕德尔森保等、加意慎防。毋蹈覆辙。至刘秉恬、现驻簇拉角克。为军营紧要后路。所有分派防守隘口各员。并当饬其留心防范。毋稍玩忽干咎　　

○又谕、据舒赫德奏、努噜布、控告巴勒党等、商议欲逃往俄罗斯。审系诬告。随令巴勒党仍回游牧。努噜布及妄证不实之沙尔玛克俱移于察哈尔居住等语。努噜布既系诬告。即应照内地例。拟以反坐正法。纵因伊等愚顽。不照内地例办理。亦宜酌治其罪。以整刁风。乃舒赫德于审明后。仅将努噜布移居察哈尔。不足以昭炯戒。努噜布、著发往南省烟瘴地方安置。沙尔玛克、著移居察哈尔。又据奏、渥巴锡属下人众。恐不无疑惧欲行脱逃者拟向渥巴锡询明。将此等疑惧者移于伊犁居住等语。从前伊等生计不敷。或尚多疑惧。今其生计。俱代为筹办。自知感戴朕恩。岂尚复萌异志。舒赫德惟当将现奉谕旨宣示渥巴锡。再谕以此后、益当约束属人各务生计。忽滋事端。方足以示体统。将此传谕舒赫德知之　　

○庚寅。上诣畅春园、问皇太后安　　
</div>
    <div class="pagination">
<a href="清实录乾隆朝实录_page1239.html">上一页</a><span>...</span><a href="清实录乾隆朝实录_page1235.html">1235</a><a href="清实录乾隆朝实录_page1236.html">1236</a><a href="清实录乾隆朝实录_page1237.html">1237</a><a href="清实录乾隆朝实录_page1238.html">1238</a><a href="清实录乾隆朝实录_page1239.html">1239</a><span class="current-page">1240</span><a href="清实录乾隆朝实录_page1241.html">1241</a><a href="清实录乾隆朝实录_page1242.html">1242</a><a href="清实录乾隆朝实录_page1243.html">1243</a><a href="清实录乾隆朝实录_page1244.html">1244</a><a href="清实录乾隆朝实录_page1245.html">1245</a><span>...</span><a href="清实录乾隆朝实录_page1241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
