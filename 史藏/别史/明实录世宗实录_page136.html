<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 136 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 136 页/共 518 页</h1>
    <div class="content">
明世宗肃皇帝实录卷之二百三十四
　　嘉靖十九年二月甲子朔遣成国公朱希忠于朝天宫建春祈大醮三日
　　○复锦衣卫百户费洪职洪先以兵部考察去任＜锍-釒＞言臣尝三献微言奏补九嫔以广圣嗣今东宫已定覃恩天下臣独废黜不与乞复原官诏许之
　　○命原任分守兰靖参将署都指挥佥事霍玺充副总兵协守甘州地方
　　○乙丑左春坊左司直郎兼翰林院检讨任瀚以病请告＜锍-釒＞上即出城戒行及再＜锍-釒＞不报又自引还给事中周采劾瀚去就任情蔑视官守得旨令自陈瀚＜锍-釒＞辩语侵掌府霍韬谓其勒己不与保勘  上恶其狂谩诏革职为民
　　○升延绥协守署都指挥佥事杨信署都督佥事挂印充总兵官镇守甘肃地方
　　○丙寅命原任宁夏分守署都指挥佥事张年充参将分守洮岷升镇番守备指挥使刘宇署都指挥佥事充固原游击将军
　　○丁卯祭先师孔子遣大学士翟銮行礼
　　○改浙江右参政翁万达添注广西初万达以征讨安南添设为广西副使至是升浙江参政抚臣蔡经言万达才识弘敏比经理安南莫方瀛父子归降多其区画之力于地利夷情周悉莫若即补广西便报可
　　○大学士翟銮上言臣奉命巡行九边见辽东海西夷室居田食建官置卫颇同中国而中国待之异等行有余谷居有赏赉势虽覊縻实成藩屏故厚夷所以厚中国也诸夷过期不至盖为兀允住所闭遏而兀允住之不靖则蓟州以往驿传苦之耳请敕蓟州巡抚严谕诸驿以称柔远之意且原其过期之罪特许通贡后不为例至于兀允住之罪尤不可不问宜令辽东抚镇悬赏格以购其首庶杜后衅兵部覆奏报可銮复言诸镇墩垣濠堑士马器械既次第补缉而三品以下有罪将领亦皆诘治矣其总兵参游郭权等七十三人不足任使宜更易逮讯  上命各夺俸三月
　　○命绥德卫都指挥佥事高旸充固原游击将军
　　○戊辰祭  大社稷命成国公朱希忠代
　　○祭大明于朝日坛遣翊国公郭勋行礼
　　○己巳祭  帝社稷命翊国公郭勋代成国公朱希忠英国公张溶京山侯崔元遂安伯陈鏸宣城伯卫錞大学士夏言顾鼎臣翟銮尚书许赞严嵩张王□赞王廷相梁材陪拜
　　○庚午命西宁守备署都指挥佥事崔麒充右参将分守肃州
　　○辛未督理  显陵工程工部右侍郎顾璘言河南湖广旱灾会  显陵兴工饥民皆赴工就食至是工毕民失所藉不赈将有啸聚之患请量留二省无灾府分兑运正粮济之户部议覆查所司贮库银两易本色以备赈恤其兑运正粮计量折每石七钱湖广清军御史姚虞因上流民图言承天工所流民宜行拯恤诏璘会同抚按等官设法赈济务俾流亡复业
　　○敕益王世子厚烨管理府事
　　○癸酉  孝贞纯皇后忌辰  永孝殿行祭礼遣英国公张溶祭  茂陵
　　○甲戌令典济渎及北海神祠河南济源县土俗每三月庙会诸列肆地摊钱及香缗悉有司徵充公费庙地若干亩则住持道士耕种之至是郑王厚烷奏称庙宇颓圯请赐给为业岁收前项缗钱地租渐次修理以便焚修祝  圣寿礼部请从之诏以岳渎正祀朝廷重典不许
　　○升翰林院编修兼司经局校书王同祖为国子监司业兼官如故
　　○乙亥升浙江道监察御史李凤翔为湖广按察司副使整饬郴桂兵备
　　○巡抚保定等府都御史刘隅上言沙河工兴保定真定顺德大名广平河间六府之民罢于徵役乞免起俵大马准解折色以舒民困兵部言太仆寺见马仅万余匹计今岁南北两寺应俵二万余而保定六府半之京边所需不可尽免独可暂收折色十之四从之
　　○丙子暂免耕耤遣尚书梁材祭先农之神
　　○丁丑夜月食
　　○戊寅改南京兵部右侍郎欧阳铎为吏部右侍郎初以  显陵督工工部右侍郎顾璘升补寻有旨仍留督工乃更推礼部右侍郎蔡昂南京吏部右侍郎费采俱不称旨乃用铎
　　○裁革余杭等三十四县山商分拨余杭等四批验所掣过商盐各于附近府分搭卖先因山县商盐不通居民病之议许山商告给官票每盐百斤纳银八分听往发卖至是山商因缘为奸私贩盛行巡盐御史议革从之
　　○改浙江开化江山二县界中壕岭擦西峡口三寨巡检司于金竹岭板固严剥地方福建福宁州芦门巡检司于天竺洋以御温处矿寇
　　○命原任大同分守署都指挥佥事叚堂充左参将守宣府中路葛峪堡宣府游击署都指挥佥事章镇充右参将分守宣府南路顺圣蔚广等处
　　○己卯兵部请开武科乡试  上以累科未见得人报罢给事中王梦弼言国朝武科本无定制间尝举行后以六年为率士之登进者众不过三十二人寡或二十人盖取之不广故习者少也自  陛下定制以三年一试取或至五六十人士皆踊跃思奋而一旦报罢恐多士解体后之拊髀犹今之云云也请以六年一试著为令诏如前旨不许妄议责梦弼云云漫语非对君之言夺俸三月
　　○辛巳夜月犯心宿
○壬午  恭仁康定景皇帝忌辰遣京山侯崔元祭  陵寝
　　○祭历代帝王遣翊国公郭勋行礼定国公徐延德驸马邬景和尚书梁材蒋瑶分献
　　○癸未周世孙朝堈奏遂平王安洛年七十有二贤德可称请照例存问诏遣官赐敕奖之
　　○甲申先是  上有谕来岁清明或霜降间修拜谒之祀以尽时思及是清明  上复谕曰朕追思  双亲莫由得见只凭玄仪以报生育即今月二十七日辰刻发京来月三日质明行礼
　　○故吏部尚书王琼子朝立以恩荫当送监读书琼妻奏称年老一子不能远离愿比遥授事例量加京衔部覆宜从所请得旨朝立准遥授右军都督府都事亲终之日仍许赴职不为例
　　○乙酉广西道御史舒鹏翼奏言湖广提学佥事刘汝楠前乡试之文艰深诡异谬窃魁名遂令海内人士争相傚法今令督学士习将自此大坏矣乞罢汝楠仍敕吏部今后提学员缺用会推事例＜锍-釒＞名上请部覆汝楠为文初颇好奇其后乃渐就平正且受命方新未可遽议罢黜得旨命汝楠供职如旧不称听抚按官参劾其提学员缺仍照旧推用但欲遴选得人务协公论
　　○命大同分守都指挥佥事王升充副总兵协守延绥地方
　　○丙戌日本王源义晴差正副使硕鼎等来朝贡马及献方物宴赏如例又加赐国王王妃使臣方物各给以价初日本自嘉靖二年用宋素卿宗设等事绝其朝贡至是复请通贡因乞给赐嘉靖新勘合及归素卿等并原留货物言官论其不可  上命礼部会兵刑二部都察院佥议以闻覆言夷情谲诈难信勘合令将旧给缴完始易以新素卿等罪恶深重货物已经入官俱不宜许以后贡期定以十年夷使不过百名贡船不过三只违者阻回督遣使者归国仍饬沿海备倭衙门严为之备诏从之
　　○宣府巡抚佥都御史楚书言虏住沙洼警报日闻请调延绥东路游兵以备  上谕兵部曰邻镇兵马岂可轻调迩所易将领皆出遴选其令书协心经略以靖地方已而虏三骑突入指挥佥事王勋易而追之为虏骑所圉参将许国往援杀指挥以下官二十五人卒二百人兵部议罪以闻且劾总兵白爵巡抚楚书上命逮国勋至京讯治以爵新任夺俸三月书仍住俸俱令奋励以图后功
　　○丁亥保定府新城知县吴瑷以部民唐刚告其子钺不孝令屠者支解钺而燔之都察院上其事  上曰钺罪固不容诛瑷专杀惨虐亦宜处死姑免死发边卫永远充军
　　○追论辽东镇夷堡失事罪诏广宁右卫指挥佥事句堂等六人坐死指挥佥事王勋等五人戍边右参将陈钺罢职右都督马永戴罪杀贼
　　○先是致仕大学士张孚敬奉  上旨建敬一亭宝纶楼楼前建朝阙亭皆以废寺为之凡遇兴造輙役民夫众颇怨望尝以他事与推官李梦祥迕而巡按御史周汝员至复稍稍裁抑其家孚敬疑梦祥为之乃奏汝员为梦祥报仇受贿不法汝员坐回籍听勘  上命清理盐法都御史黄臣同浙江福建两司会勘未几孚敬卒其妻潘氏复奏辩之于是都察院覆汝员为梦祥报仇受贿不法非实其所佃废寺田宅令本主以原直赎之不能则复归张氏其族人亦不得因而讦讼以副朝廷优大臣恤遗孤至意＜锍-釒＞入得旨如拟自后宗党人等不许乘机构害
　　○戊子升江西按察使俞夔为本省右布政使河南按察司副使汪溱为江西布政使司左参政
　　○命宣府游击将军都指挥佥事邵邦充右参将分守大同西路福建备倭指挥使邢世杰为都指挥佥事佥书浙江都司事
　　○己丑楚府仪宾沈宝尚楚靖王中牟郡主与弟贡营利无已楚王疏之后又侵剥诸宗室禄米为众所讼王不之庇又收其旧所赐中牟郡主田产宝以是怨王疑王幸臣总旗甘玉海拨置乃与弟贡诬奏玉海率众为王寿呼万岁且诱王演武设水戏如水战状志图不轨  上命抚按穷治皆曰王年少未有过举当寿旦时以父端王丧免贺宝以私忿诬王不可宥诏黜宝为民
　　○诏庆府丰林玉台浣禄米仍岁给千石本折均支先是台浣有罪降为庶人岁止食米百五十石至是弘农郡王台泙等以台浣能改行自新请复王爵又以母老餋赡不敷为言从之
　　○泾简王继妃魏氏为其弟魏川求锦衣卫所镇抚  上怜妃孤寡特许之
　　○辛卯先是二十日清明  上欲躬诣  山陵春祭且视  各陵仪物拟二十七日发京三月三日行礼故弗遣官至是以朔日日食  各陵仪尚未备乃谕礼部仍炤例遣官俟仪物具备别卜吉期亲祭以告成事乃遣定国公徐延德安仁伯王桓安平伯方锐分祭  七陵玉田伯蒋荣祭  恭仁康定景皇帝陵寝驸马谢诏祭  孝洁皇后陵寝西宁侯宋良臣祭  哀冲太子坟所中官祭  恭让章皇后陵寝
　　○壬辰  昭圣恭安康惠慈寿皇太后圣旦免命妇朝贺赐文武百官宴午门外
　　○升四川按察使田秋为广东右布政使湖广布政使司左参政陈焕为江西按察使江西道监察御史陈情为四川按察司副使
　　○礼部尚书严嵩言鲁府邹平王长孙观爁应袭而辅国将军健柯争之臣前议不许今健柯令其子观炩诡词渎奏诬臣得贿其情实欲惑众听以遂争夺  上曰然观爁伦序应袭  先朝既已勘议处断健柯累次争袭又尝下敕戒谕乃构造浮词污蔑大臣大悖  祖训其令锦衣卫捕其在京营求之人送法司穷治锦衣卫索之不得乃遣校诣府捕之得刘廷爵王朝卿二人至京讯服诏削健柯全禄观炩夺禄一年廷爵朝卿永戍边卫
　　明世宗肃皇帝实录卷之二百三十四


明世宗肃皇帝实录卷之二百三十五
　　嘉靖十九年三月癸巳朔日食钦天监奏不及三分例免救护既而礼部以测候不食闻  上喜曰  上天示眷朕知仰承
　　○孝肃皇后忌辰遣长宁伯周大经祭  裕陵
　　○秦王惟焯有贤行狭西抚按官任洛等以闻得旨秦王忠孝尚义贤德著闻既经勘实照例写敕遣官奖励仍令有司具彩币羊酒并给坊扁以示表异
　　○镇守辽东后军都督府左都督马永卒赐祭葬如例永初袭金吾左卫指挥使骁果有谋正德初以讨流贼知名遂膺边寄由偏裨以至大将率在蓟州累立战功畿左恃以为壮后坐累去官蓟镇即被虏扰无虚月廷臣多荐之者乃以右都督掌南京后府事辽东甲午军变命永往镇之永善抚绥麾下锐丁无虑数百人咸得其死力己亥广宁卒复鼓乱永即督麾下士讨之应时歼灭东土人心始定遂升今职卒于官
　　○乙未都察院右副都御史傅钥卒赐祭葬如例
　　○琉球国中山王尚清差长史梁梓等来朝贡马匹方物宴赏如例因奏请补造海船四号续贡许之令其后次使臣到听自备工料如式补造禁不许因而违例生事
　　○吏部奏明年当大计吏所据为黜陟惟取决考语乞申谕各抚按官于所属官员无计崇卑悉心询访亲自拟注务出至公不必组织文词拘泥对偶其有开报不实者听臣等参奏或将来朝官员间举一二人有知记不真含糊应对或所对与考语自相左者并拟罢黜庶可以称明旨厌公论诏可
　　○升浙江按察司副使胡有恒为湖广布政使司左参政湖广布政使司右参议张素为河南按察司副使湖广德安府同知秦鳌为本省按察司佥事
　　○命河南道御史杨宜提调南直隶学校
　　○丙申升狭西苑马寺卿王鸿渐为四川按察使
　　○给延绥马价银四万八千两又发京运年例银盐共十一万四千余两以虏贼压境从巡抚都御史贾启请也
　　○南京  奉先殿工完  上命守备太监潘真奉安  神位南京礼部右侍郎费采祭司工之神
　　○命给靖妃母董氏造坟银四百五十六两有奇
　　○戊戌诏修西苑  仁寿官
　　○户科右给事中朱宪章等请暂罢西内工谓  慈庆宫经始于十六年为工八百余万实费四十二万有奇一号等三殿经始于十七年为工三百余万实费十五万有奇  皇穹宇经始于十八年为工二百余万实费十万有奇物料运价之数不与焉尚未就绪若重兴西苑  仁寿宫二工恐愈烦难乞暂止＜锍-釒＞入  上曰  祖宗建言官为耳目各工屡岁不完不闻一言西宫所费几何輙行渎扰姑不究
　　○庚子巡抚四川工部右侍郎潘鉴以疾乞休得旨鉴采木久劳近方擢用既疾甚准回籍调理候痊可即来供职
　　○先是御史杨瞻樊得仁奏故礼部侍郎薛瑄国朝大儒宜从祀文庙诏下儒臣议时尚书霍韬侍郎张邦奇詹事陆深少詹事孙承恩祭酒王教学士张治詹事府丞胡世忠庶子杨维杰谕德龚用卿屠应埈洗马徐阶邹守益中允李学诗秦鸣夏闵如霖赞善阎木□业司直谢少南吕怀编修兼校书王同祖赵时春编修兼司谏唐顺之黄佐侍讲胡经二十三人议宜祀庶子童承叙赞善浦应麒议宜缓赞善兼检讨郭希颜以瑄无著述功议不必祀给事中丁湛等请从众议之多者霍韬又欲黜司马光陆九渊吕怀欲将道统正传皆进之庙堂系于四配下至是礼部集议以请  上曰圣贤道学不明士趋流俗朕深有感薛瑄能自振起诚可嘉尚但公论久而后定宜候将来童承叙浦应麒议是司马光陆九渊从享与四配等位次俱历代秩祀又经我  太祖钦定俱照旧不许妄议时御史吕光洵上从祀议  上摘＜锍-釒＞中有不敬语夺俸二月
　　○御史饶天民言薛瑄从祀众皆谓宜独检讨郭希颜不可肆言无忌宜罪  上以有旨下议不嫌异同责天民不达国体姑不究
　　○永淳长公主薨讣闻辍视朝一日赐祭葬如例给坟价银二万三千一百九十两有奇
　　○辛丑诏礼部尚书同掌詹事府事霍韬礼部尚书温仁和刑部尚书周期雍工部尚书蒋瑶掌通政使司事礼部左侍郎陈经国子监祭酒王教俱经筵侍班
　　○升国子监祭酒王教为南京兵部右侍郎
　　○壬寅以水灾诏留江西南昌等府县九江永新等卫所折银籴以恤之
　　○  皇第八子薨诏追封为均王谥曰思葬戚怀王坟左
　　○兵部覆延绥抚镇奏虏酋吉囊寇延绥清平堡总兵周尚文迂道会援副总兵杨信称病不出虏大掠而去官军创者甚众兵部上其事因奏巡抚贾启及信等罪状宜并逮治诏停尚文俸与信等皆候勘处分以贾启莅事日浅夺俸三月
　　○癸卯升浙江道监察御史张景为狭西按察司副使
　　○巡盐都察院右副都御史黄臣屡＜锍-釒＞乞休  上以臣奉命理盐迄无成效勒令致仕
　　○掌锦衣卫事都督同知陈寅言今年当军政考选之期而兵部以锦衣卫类题锦衣系近侍直差之臣湏历练闲熟卒难更易乞照嘉靖三年例免考许之
　　○甲辰以旱灾免湖广武昌黄州郧阳承天等府所属州县并各卫所及保靖宣慰司存留粮三分之二
　　○乙巳罢  皇后亲蚕遣女官祭先蚕之神
　　○申刻黄雾四塞随变为红赤色暴风从西北起坏文德坊并西长安街牌坊斗栱檐瓦折西长安中门□木户睘□木及锁钮皆断又坏城上旗杆数处夜分乃息  上谕兵部曰风霾之变仰见  上天仁爱本朕自致尔群工百职务同寅协心分赞治理不必事文餙然灾变有数亦莫之逃此异凡三见占书谓主兵丧火今西北边防为最急当有预备之策兵部会官集议以闻
　　○湖广江华县苗寇廖道坚罗田竹溪县盗郭仲才张友忠等作乱杀主簿张文英巡检许昂事闻诏责总兵官谭论巡抚陆杰兵备戴时宗等俱令戴罪剿贼未几报贼俱捕得诛之
　　○丙午  武宗毅皇帝忌辰  永孝殿行祭礼遣玉田伯蒋荣祭  康陵
　　○己酉升太常寺少卿提督四夷馆崔桐为太常寺卿掌国子监祭酒事
　　○庚戌安仁伯王桓为其祖王镇造坟请给军夫万五千名户部执奏近年后戚之家方许请给镇已历成化弘治正德六十余年乃复陈请不可许得旨量给三千五百名不为例
　　○辛亥贵州巡抚张钺以都匀思南铜仁等府旱灾请令武官有罪应立功者纳米五十石自赎刑部以为便诏从之
　　○壬子杂谷安抚司差都纲剌麻头目番僧定日藏等来朝贡方物宴赏有差内踰贡额至一千一百九名诏颁赏递减起送官员参治
　　○癸丑立夏祫享  宗庙遣翊国公郭勋成国公朱希忠英国公张溶定国公徐延德京山侯崔元宣城伯卫錞遂安伯陈鏸大学士夏言顾鼎臣捧  主
　　○乙卯改置湖广承天德安二府为荆西道设守巡官各一员从巡抚都御史陆杰奏也
　　○丙辰升吏部文选司郎中李开先为太常寺少卿提督四夷馆
　　○丁巳升工部右侍郎郑绅为本部左侍郎巡抚四川都察院右副都御史李钦为工部右侍郎
　　○戊午原任翰林院侍讲学士闲住廖道南进文华大训箴解诏留览
　　○己未诏大理寺卿牛天麟太常寺卿管国子监祭酒崔桐经筵侍班
　　○海西朵林山等卫女直都督佥事额真哥等来朝贡马宴赏如例时又有古城等卫指挥同知哈塔等同时入贡唱名给赏间额真哥讦称诸夷乃王中部落额克捏等非哈塔等诏分押各夷诣辽东镇巡官勘究具得其情王中先与海西夷兀允住抢杀者帖列山等卫夷把秃郎中等夺其敕书三十五道有把大者以兵为把秃等复讎兀允住死敕书留王中处中因令其部落额克捏等冒敕中哈塔等名入贡耳诏令镇巡官明白宣谕原抢敕书本给哈塔等额克捏等贡马已充官用赏赐仍给之把大升正千户仍赏以银币把秃郎中等部落从重赏劳王中禁不许入贡验放指挥同知等官李钺刘瀛董云飞陈善等有失觉察各夺俸半年
　　○添设整饬辽东金复海盖等处兵备山东按察司佥事一员从行边使翟銮请也
</div>
    <div class="pagination">
<a href="明实录世宗实录_page135.html">上一页</a><span>...</span><a href="明实录世宗实录_page131.html">131</a><a href="明实录世宗实录_page132.html">132</a><a href="明实录世宗实录_page133.html">133</a><a href="明实录世宗实录_page134.html">134</a><a href="明实录世宗实录_page135.html">135</a><span class="current-page">136</span><a href="明实录世宗实录_page137.html">137</a><a href="明实录世宗实录_page138.html">138</a><a href="明实录世宗实录_page139.html">139</a><a href="明实录世宗实录_page140.html">140</a><a href="明实录世宗实录_page141.html">141</a><span>...</span><a href="明实录世宗实录_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
