<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 407 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 407 页/共 502 页
  </h1>
  <div class="content">
   ○又谕、有人奏、广西藩司蒋益澧、近来志意骄盈。因扣留军中口粮、以致兵勇解体。骚扰乡民。去冬贺县之败、实由于此。该藩司自败后、退居省垣。委任畏葸贪鄙之候补知府潘家馥、带勇暂驻贺县。数月之久。未闻进仗。任听湘勇掳掠村庄、本年三月闲、湘勇溃散。该府踉跄奔走。抛弃军装。以致贼匪蹂躏各村。又柳州浔州各处贼匪、被乡团防堵严密。贼党觅食维艰。势渐穷蹙。蒋益澧迁延不进。迨柳州复为贼踞。始行出省。致误事机等语。广西被兵日久。民生凋敝。全赖地方大吏、保卫闾阎。若如所奏。蒋益澧以带兵大员。辄敢不发军粮。致令兵勇扰累居民。亟应确切根究。以严法纪。著曹澍钟、按照所参各节。并知府潘家馥、纵勇掳掠村庄等情。详细查明。据实参办。毋稍徇隐。至蒋益澧、因军营出力。叠次加恩。擢至藩司。应如何奋勉图报。傥敢恃恩骄纵。必当予以严惩。现在柳浔股匪。尚未尽歼。著该抚即饬该员带兵进剿。如或任意玩延。不能抚驭兵丁。以致抢掠害民。著即严参治罪。原片著钞给阅看。将此由五百里谕令知之。　　

○戊辰。谕军机大臣等、前因定远危急。叠经谕令傅振邦带兵赴援。兹据该提督奏称、捻匪分股窜扰、北路吃紧、未能远道南援各等语。捻首分踞各圩。该提督一军分路防剿。兵力本属不敷。定远道路较远。势难兼顾。自系实在情形。现在捻首余麻和等、窜扰萧县之王家楼、分踞回村。该处东接徐郡。西连砀虞。最关紧要。著即派马步各队、绕出贼前。截其北窜。该提督既未能赴援定远。即著亲督各军、向百善站一带、直捣贼巢。一面飞咨德楞额、郝上庠等、督兵接应。勿令阑入山东境内。将此由六百里谕令知之。　　

○又谕、奕山奏、夷情狡诈、办理辨明定界、实无把握、并特普钦等奏、前到珲春夷船、现已开行各等语。俄夷于黑龙江至珲春等处、肆意游行。欲图占踞。总由奕山于会晤该酋时。不能据理剖晰。含糊定议所致。此时若将前约更改。该夷必不肯从。然岂能任其蔓延。无所底止。此事从前系奕山一人办理。今既侵至吉林地界。自应由吉林、黑龙江两将军、会同查办。另立条约。以息争端。除黑龙江左岸空旷处所、及阔吞屯奇咭、久已盖有房屋。系奕山许以借给居住。无庸议外。此外均非该夷应到之处。著奕山、景淳、会同定议。明白晓谕。以免该夷到处侵占。所有乌苏里江、绥芬河等处、系属吉林地方。并非与俄夷接壤。断不容该夷人船游驶。三姓地方。并非马头。亦断不准该夷到彼贸易。会派妥员、实力开导。其前借与之黑龙江左岸空旷处所。及阔吞屯等处。原属借与栖身之地。不得再来人口。亦不得再行添盖房屋。至该夷船只、由黑河口入松花江、往东入海。前曾许其行走。自可毋庸阻止。如此明示限制。另立一条。或可挽回。奕山等于会商后。即将如何办理之处。详细驰奏。再与该夷定议。该将军等身膺重任。务须协力同心。以御外侮。不得以开衅藉口搪塞。毫无办法。致干重咎。将此由五百里各谕令知之。　　

○又谕、何桂清奏、夷船在奉天、山东、沿海私贩洋药、请饬查办等语。据称近来外国商船、有至登州、牛庄、及沿海各处、贩运洋药。甚至有装载豆饼、行抵吴淞之事。山东烟台地方、有商船停泊贸易。并于该处买地造屋。有粤人范姓、经理其事。因乡民阻止。互殴受伤等情。现在条约未换。无论何处海口。均不应私行贸易。况牛庄系＜口英＞夷增添通商口岸。登州系＜口英＞口□佛两国新增口岸。现在皆未议定开市。不应有夷船前往贸易。傥任令夷人买地造屋。必至占踞中国地面。若不早为禁遏。以后更为棘手。著玉明、倭仁、景霖、崇恩、严饬该管地方文武查明。如有外国商船私往。即行正言峻阻。勒令及早回帆。傥有奸民句通贸易。该管文武有失察故纵情事。即著分别严行参办。并著崇恩、将私至烟台经手造屋之广东人范姓、密速查拏。务获究办。毋令逃逸。至豆石豆饼等物、上海议定、不准夷人贩运。嗣后内地商贩往来。须各有执照可凭。方无影射。著该将军等互相札商。妥议办理。以便稽查。将此由五百里各谕令知之。　　

○江西巡抚耆龄、奏解湖南饷银。得旨。筹款积有成数。续行接济。又奏、动拨道库银两济饷。批。户部察核。江西省军兴以来。曾否报销。专摺具奏。　　

○以克复福建邵武、光泽、建甯、泰甯、府县各城。赏同知许廷昌、都司唐遇贵、花翎。府经历沈桭等、蓝翎。余加衔升叙有差。　　

○以克复江西广昌、新城、金溪、各县城。赏县丞陈学渊等、蓝翎。余加衔升叙有差。　　

○以安徽东流县防守出力。免投诚李楚材等罪、赏蓝翎。并擢用有差。予知县申从周、升衔。　　

○予江西吉安等处伤亡守备沈怀仁、外委喻万才、阵亡外委黄慎德、刘季清、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。秋七月。己巳朔。享太庙遣醇郡王奕譞、恭代行礼。　　

○谕内阁、昨据御史福宽奏、请饬禁旗人演唱票戏一摺。谕令指实覆奏。兹据该御史奏称、访闻有繙书房笔帖式袁复堂、养育兵恒秀峰本名毓山、曾经演唱。若向城外各戏园根究。不难得实等语。著五城御史、查明具奏。　　

○又谕、御史贺寿慈奏、请饬查湖北殉难绅民、汇案请恤等语。湖北武昌汉阳各州县、前被贼匪窜扰。该绅民等、或办团练杀贼捐躯。或以不屈遇害。情殊可悯。节经该督抚查明。奏请给予恤典。并咨部议恤者。已不下数千人。兹据该御史奏称、漏未举报者。尚不乏人。恐其日久湮没。不足以昭激劝。著官文、胡林翼、通饬各州县。遴派公正绅耆。详细访查。予限半年呈报。由该督抚覆核。汇奏请恤。以彰忠义。　　

○又谕、王懿德奏、司道筹防筹饷、各著劳绩、请旨鼓励等语。福建布布政使瑞瑸、当粤匪窜扰。司库支绌之际。筹画饷需。不遗余力。迨护理巡抚篆务。督同司道等、防守省垣。无误大局。盐法道崇福署理藩司篆务。亦能督率官绅。劝导殷商士庶。措集饷银。至数十万两。陆续解赴军营均属著有微劳。所有该员等、失守地方应得处分。著加恩宽免。至所请优叙加衔之处。未免过优。瑞瑸、崇福、均著改为交部议叙。　　

○河东河道总督黄赞汤奏、各厅工程。添办防料砖石。实难再为议减。得旨。原备防料砖石。准其撙节动用。有余抵作来年防险之用。断不准逐渐加增。以添办为常例。　　

○赏已革正白旗蒙古都统德兴阿、六品顶带。交钦差大臣僧格林沁军营差委。　　

○以翰林院侍读苏勒布、侍读徐士谷、编修黄倬、充日讲起居注官编修景其浚、署日沟起居注官。　　

○改铸江西安福县儒学条记。新城县极高司巡检印信从巡抚耆龄请也。　　

○以福建筹济军饷出力。予道员英朴等、加衔升叙有差。　　

○以福建省城巡防出力。赏道员秦金鉴、知府黄庆安、同知丁嘉玮、周德建、郎中郭柏荫、协领荣贵等、花翎。同知程锡畴等、蓝翎。余升叙有差。　　

○以江苏筹饷出力。予按察使薛焕等、加衔升叙有差。　　

○庚午。谕内阁、吏部奏、汇题本内、夹签脱漏、查明检举一摺。本年五月。吏部汇题本内、浙江奉化、上虞、黄岩、镇海等县、交代迟延四案。浙江按察使段光清、每案应罚俸三个月。该部司员等夹签。脱落奉化上虞二案。内阁未经票拟。兹据该部查明检举。所有段光清督催不力之奉化上虞二案。著每案罚俸三个月。吏部承办司员。著查取职名。交都察院照例议处。内阁看本中书。著一并交部议处。　　

○谕军机大臣等、曾国藩奏、攻克景德镇贼剿并浮梁县城一摺。已降旨先行给奖矣。该侍郎檄调张运兰等一军四千人。先赴宝庆会剿。如能在湖南界内。将该逆协力痛歼。使不至西窜。自与该侍郎入川无异。所恐贼势散漫。路径纷歧。未能拦截。曾国藩虽先驻宜昌等处。仍当侦探贼情。如宝庆一带。未能遏其入川之路。即当亲督兵勇赴蜀。以便调度。堵剿机宜。未可迁延贻误。著曾国藩仍遵前旨。俟到楚后。与官文等、妥商进劄地方。并酌拨兵勇。以备带往。设或贼犯四川。则萧启江、张运兰两军。皆可调赴防剿。该侍郎随时酌办可也。将此六百里谕令知之。　　

○以克复江西浮梁县城、及景德镇。兵部侍郎曾国藩、下部优叙。赏道员王文瑞、游击任星元、巴图鲁名号。余加衔升叙有差。予阵亡都司李印典、守备向其昌、陈玉才、千总高成春、祭葬世职。　　

○辛未。谕内阁、王懿德、庆端奏、请将闽省殉节、及积劳身故、官绅士庶人等、分别旌恤一摺。福建省防剿逆匪。该文武员弁、及绅士幕友眷属人等。或临阵捐躯。或守义殉难。或积劳身故。情形均堪悯恻。自应分别旌恤。励节褒忠。著照所请。所有单开阵亡之同知衔补用知县朱汝霖等、各文武员弁、绅士妇女。均著照例分别议恤旌表。以慰忠魂。其业经议恤之署尤溪县知县金琳、护水师提标游击铜山营守备郑振缨、被害尤惨。著入祀昭忠祠。并于殉难地方。各建专祠。用彰忠节。　　

○谕军机大臣等、僧格林沁奏、俄夷船只、驶至山海关、捏称＜口英＞夷一摺。俄夷大船一只。停泊距老龙头十里以外。经副都统格绷额、派人往查。有夷人四五百名。多系广东口音。称系＜口英＞国人。自上海广东来此。内有俄夷一名。为防兵识认。恐系俄酋慕姓、前往山海关。捏称＜口英＞夷。意图窥伺形势。本日已饬肃顺等、照会在京之俄夷伊格那提业幅、告以中国现与＜口英＞夷接仗。各处口岸。设防严密。如见伊船只。即行开炮。尔国船只。不得擅自停泊。亦不得与＜口英＞夷同船。恐致误伤、转失和好。僧格林沁、仍严饬格绷额、密加防范。如察系俄夷。自可以理开导。勿令停泊。设有＜口英＞夷船只。前往该处滋扰。即诱令登岸。俟其深入。痛加剿击。以期聚而歼旃。将此由五百里谕令知之。　　

○又谕、何桂清奏、＜口英＞口□佛二酋、愧忿未平、现在设法办理一摺。前谕何桂清开导口□佛夷。为＜口英＞夷转圜。以抚局业有成说。姑从宽大。分别办理今＜口英＞酋因败衄恐为诸夷所笑。报复之念未忘。口□佛酋亦附和＜口英＞酋。不肯照咪夷先来换约。同恶相济。即不必再令转圜。何桂清佯作不知口□佛夷助逆。照会布尔布漋、嘱其迅速北上。诚恐夷性犬羊。未能驯扰。天津巳豫备接仗。可无他虞。口□佛夷既与＜口英＞夷为党。接何桂清照会后。即使有悔悟之机。亦止能照咪夷和约内、所载各口通商。一律办理。所有上年在津条约。作为罢论。至＜口英＞夷两次到津。俱先开炮。此次首先背约。情理难容。即伊自悔求和。当责以衅自彼开。中国将弁。多有伤亡。所有兵费约需千余万。除将＜口英＞口□佛两国前议之六百万抵去外。尚需索赔若干万。看其如何答复。彼时再由何桂清、作为己意。代乞恩施。酌量减数。届时相机行事。难以豫定。＜口英＞夷将来、亦只能照咪夷七口通商。由何桂清与该酋另立条约。与口□佛酋亦另立条约。均即在上海互换。不复令该两国进京。亦不令桂良等、再往上海矣。此事办法。该督可存之于心。勿先宣露。到时酌办可也。另摺所陈、闵行镇为松江屏蔽。拦路口系苏州锁钥。上年所制长龙舢板战船一百号。或内地有警。即著飞调前往堵截。并须与和春计议。扼守沿江要隘。其圌山关江口。道光年间夷务善后案内。曾经安兵设炮。此时炮台炮位、是否尚存。并著查明具奏。将此由六百里谕令知之。　　

○又谕、王懿德、庆端奏、闽省宝福局、尚存铁钱十二万串。恐日久锈烂。查有调赴天津水师战船四号。将此项铁钱、匀搭装运六万串。解赴天津行使。其余六万串。另顾商船配运赴津等语。现在天津一带。民间并不行用铁钱。若雇觅商船运解。跋涉长途。徒滋糜费。所有水师战船搭运之铁钱六万串。如业经启程。即毋庸议。其余铁钱六万串。著庆端、瑞瑸、即饬令停止起解以节经费。将此由五百里谕令知之。　　

○又谕、胜保奏、督兵驰赴明光、马步军进剿红山三河各集、连获胜仗一摺。并另片奏、拟即移师淮北、与傅振邦会合、急攻怀远等语。明光等处。既经张得胜等、连挫凶锋。贼势谅已稍却。和春所派总兵安勇、带马步队现已到坝。胜保即可遵照前旨。将蒋坝防守事宜。交该总兵督办。所筹湖面舟师。豫为多备。以防贼船夹淮下驶。著即赶紧购备船炮。以资攻剿。至所称现在图攻定远。孤军深入。未必确有把握。自不若先行攻复怀远。再渡淮而南。较易为力。著胜保酌拨兵勇三四千。会合安勇之军。分劄盱眙蒋坝后。即相度情形。联络淮北各军。急攻怀远。前因捻匪分投窜扰。北路吃紧。据傅振邦奏、未能赴援定远。已谕令即督各军。向百善站一带。直捣贼巢。俟胜保移师淮北。该提督所统各军。如可合而为一。即将怀远县城。迅图克复。毋稍迟延。至翁同书现已退撤寿州一带就粮。该抚所统兵勇。数尚不少。仍著懔遵前旨。迅即回攻定远。毋再迁延。惟马队较少。著胜保酌拨应用。该抚不得以防堵寿颍为词。置重兵于无用之地将此由六百里各谕令知之。　　

○察哈尔副都统庆昀奏、骁骑校怀塔等、捐输银两。请赏收支发官兵盘费。并拟由军台官兵俸饷项下动垫。以期接济得旨。所捐银两。著赏收。应得奖叙。著拟请。至所称或有缓不济急。先于饷台项下动垫。此时正饷尚不能按季开放。归补恐亦无期。一面实力劝捐。如万不得已。必须奏明动用。　　

○以福建捐输军饷。永广乡试中额十名。　　

○以安徽捐输军饷。永广乡试中额二名徽州、歙、休甯、黟、四府县学额各十名婺源绩溪、太平、三县各五名。祁门县三名。青阳县二名。石埭县一名。　　

○以福建防守省垣北路出力。赏道员周揆源、胡光莹、花翎。布政司经历程铎、蓝翎。余加衔复官升叙有差。　　

○以福建带兵应援迟误。降总兵官豫祺、为副将副将王捷元、泰斐音泰、为参将。　　

○赠福建殉难道员袁绩懋、按察使衔。予祭葬世职。如按察使例。游击张拔高、祭葬世职加等。　　

○蠲缓江苏铜山、萧、邳、睢甯、砀山、宿迁、六州县。暨徐州卫、被扰庄屯新旧额赋有差。　　

○壬申。谕内阁、载垣等奏、职官供词狡展请暂行革职又惠亲王等、奏请回避各一摺。镶黄旗满洲骁骑校阿克达春、呈控佐领奎福、掯卸军米案内。候补印务章京玉昆、自缢身死。该参领吉瑞、奎福、恃符狡展。语多遮饰。著暂行革职。严行审讯。本旗都统惠亲王、副都统德全、载堪、均著毋庸回避。　　

○又谕、曾望颜奏、查阅营伍一摺。陕西南山地方。最为紧要。该抚查阅各处营伍。自应分别劝惩。以资整顿。署孝义营都司兴安城守营都司达冲阿、年力衰老。声名平常。著即勒令休致。署汉中镇标右营都司云骑尉世职马鼎、署阳平营都司云骑尉世职江占魁、力弱技生。均著开缺勒限学习。以观后效。另片奏、署镇等训练有方、恳恩奖叙等语。署陕安镇总兵拣发副将兴贵、著交部从优议叙。署留坝营游击华阳营都司琦克坦泰。署商州城守营游击拣发参将阿扬阿、均著交部议叙。六品顶带尽先把总李万发、监造军器。尚属精良。著赏给五品顶带以示鼓励。　　

○谕军机大臣等、官文奏、请饬吉林将军、于珲春等处、挑选西丹三百名、赴楚助剿等语。现在吉林地方。俄夷分赴珲春三姓等处。希图占地。经该将军设法拦阻。因该省马队调出者多。现须多备余丁。勤加操练。吉林余丁。实无可调拨。如将未经操练之丁。勉强拨往。恐徒劳跋涉。到楚后仍不适用。官文前曾请拨黑龙江西丹千名赴楚。著该大臣、于八九月间。催提前往。以资应用。并咨行沿途将军督抚、妥为应付。以利遄征。将此谕令知之。　　

○又谕、张芾奏、浮梁景德镇败匪、悉窜祁门边境、请饬援师合剿一摺。曾国藩因江西肃清。先调张运兰一军。赴援湖南。该侍郎亦即日拔营。由武昌前往宜昌等处。乃浮梁景德镇败匪。竟倾巢东窜。突至祁门边界。延及箬坑、禾沙坑口一带。建德之军。既隔于外。祁门之兵。复绌于内。徽州势处甚迫。亟应由江西就近拨兵援应。曾国藩能否暂留兵勇。前赴徽州。越境会剿。或以兵力已单。须亲自带往湖北。则江西一省。必尚有可用之兵。著耆龄即行抽拨劲旅。赴祁门一带协剿。著该侍郎、与该抚会同商办。以免蔓延。将此由六百里各谕令知之。　　

○又谕、固庆等奏、请饬截拨兵饷银两、以济要需等语。甘省欠解喀什噶尔、英吉沙尔、二城节年经费银二十余万两。本年三月间。仅据拨到银四千两。又分拨备用银四千两。尚未解到。现在该二城边防紧要。需饷孔殷。情形其为急迫。著乐斌于司库项下。无论何款。先为截拨银数万两。遴委妥员。迅速起解。俾资接济。即或未能多解。亦须设法筹拨。毋误军需。将此谕令知之。　　

○山海关副都统定福奏、夷船驶至海口。现在督兵严防。得旨。山海关非伊应到之地。即有登岸之人。亦断不准接济食物。尤不可希图省事。致有互相买卖各情。　　

○喀什噶尔办事大臣固庆、英吉沙尔领队大臣乌勒欣泰、因病解任。以乌噜木齐领队大臣奎英、为喀什噶尔办事大臣。　　

○癸酉。谕内阁、兵部题、请派本年武会试提调官一本。所有开列满汉司员四人。著照文会试之例。由该堂官带领引见。候旨拣派。并著该部纂入则例。永远遵行。　　

○又谕、江苏学政孙葆元奏、代办乡试监临、并岁科试赶办情形一摺。本年己未恩科江南乡试。著派孙葆元入闱。代办监临事务。即于考试录遗后。赴浙办理。至该学政应办岁科考试。著俟科场事竣后。再行赶办。　　

○又谕、恒福奏、请将承审命案、未能究出实情之署知县等、严议议处一摺。此案直隶束鹿县民人刘今知之毋刘冯氏、于七年六月间。在室身死。经前署知县陈景芳、查验伤痕。系属自缢未及详报。接署知县潘荣汉、杨中桂亦未讯详。先后卸事。现据刘正宗供称、伊侄刘今知、素来忤逆。刘冯氏伤痕周帀。似勒非缢等情。案关伦纪。亟应严切根究。该署知县等、因循两载。宋县未结。非寻常疏忽可比。陈景芳、著即革职。潘荣汉、杨中桂、均著交部议处。并著恒福督同臬司、亲提人证卷宗。秉公严讯确情。按律定拟具奏。　　

○以福建古田屏南防剿出力。赏知县郑士培等、蓝翎。余加衔升叙有差。　　

○补行七年两湖军政。湖北、卓异官二员。有疾官一员。湖南、卓异官三员。罢软官一员。有疾官一员。分别议叙处分如例。
  </div>
  <div class="pagination">
   <a href="清实录咸丰朝实录_page406.html">
    上一页
   </a>
   <span>
    ...
   </span>
   <a href="清实录咸丰朝实录_page402.html">
    402
   </a>
   <a href="清实录咸丰朝实录_page403.html">
    403
   </a>
   <a href="清实录咸丰朝实录_page404.html">
    404
   </a>
   <a href="清实录咸丰朝实录_page405.html">
    405
   </a>
   <a href="清实录咸丰朝实录_page406.html">
    406
   </a>
   <span class="current-page">
    407
   </span>
   <a href="清实录咸丰朝实录_page408.html">
    408
   </a>
   <a href="清实录咸丰朝实录_page409.html">
    409
   </a>
   <a href="清实录咸丰朝实录_page410.html">
    410
   </a>
   <a href="清实录咸丰朝实录_page411.html">
    411
   </a>
   <a href="清实录咸丰朝实录_page412.html">
    412
   </a>
   <span>
    ...
   </span>
   <a href="清实录咸丰朝实录_page408.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
