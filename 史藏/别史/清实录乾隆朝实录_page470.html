<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 470 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 470 页/共 1860 页
  </h1>
  <div class="content">
   ○谕军机大臣等大兵凯旋。现在陆续俱由原路回营。一切驮载乘骑。均需马匹。闻武功以西栈道。马匹倒毙甚多。即现存之马。亦因时当春令。新草未茁。每多疲瘦。亟应设法办理。在凯旋回营之兵。原非去时可比。不防多分起数。从容行走。其中或有愿折马价步行者。应听其便。但不可令兵丁过于劳苦。如此办理。即或稍迟旬日。较之水路纡回。尚为省便。一至河南、直隶、地方。车马悉已豫备。自可遄行无滞。此时策楞尚在桃关以外。未回成都。班第现又奉差青海。可传谕尹继善令其于栈道内、往来照料督率。已另旨谕带兵官员。令与该督会商。通融妥协。务使办理得宜。毋致歧误。　　

○又谕、昨因莎罗奔、恭进番童番女。特降敕书晓谕。因念各土司等、连年出力劳苦。殊属恭顺可嘉。亦应驰谕以慰众心。策楞奉到此旨。即行颁发。至前奏曾称军前余米。分别赏给各土兵。其各土司有无赏给之处。未据声明。朕思土司员数无多。所费谅属有限。应将实系出力最多之土司。作何酌量给赏。以广优恤之意。著该督策楞一面办理。一面奏闻。　　

○谕各土司、尔等向化有年。恭顺奉法。前因金川莎罗奔、郎卡、侵扰尔等疆界朕因封疆大吏之奏。念尔等不获宁居。特命兴师致讨。尔等从征转饷。劳苦弥年。乃以在事大臣。不能仰体朕心。偷安欺诈。复致尔等久于暴露。昼夜辛勤。朕洞烛情形。业将误事之讷亲、张广泗、立正典刑。更命亲信大臣。督兵进剿。经略大学士忠勇公传恒、秉志忠纯。勇略茂著。自抵军以至竣事。纪律之严明。决机之详审。临阵之奋勇。恤士之肫诚。皆尔等所亲见。尔等踊跃鼓舞。出力向前。更倍往昔。莎罗奔、郎卡、震慑声威。穷蹙乞命经略大学士为尔等苦其残噬。必欲殄除。朕以天德好生。伊等既伏罪输诚。姑宽其既往。诏经略大学士准其纳款。莎罗奔、郎卡、以六条自誓。永不滋事稽颡军门。革心悔过。深感朕不杀之恩。莎罗奔以年老龙钟。郎卡以未经出痘。不能赴阙叩谢。呈禀总督策楞、进番童番女各十名。代伊服役。朕本不利其土地人民。伊等既已诚心内属。所有番众。皆吾百姓。何分远近。已谕令总督发还。钦颁敕谕。使其守法安分。毋得仍蹈前辙。敢图并吞尔等地方。并命总督、提督、为尔等筹画防范。兼加奖赏。以慰尔等急公效命之忱。莎罗奔、郎卡、经此惩创。自不敢再有侵犯。倘故违约誓。辄启衅端。尔等即控告总督、提督。必为尔等分剖曲直。断不令其狂逞。尔等本属同类。皈奉黄教。所当共相和睦。承受天朝德泽。自今以后。务宜各守疆域。休养众生。安居乐业。遵崇佛法。长享太平。亦不必复念前隙。有伤和气。朕因尔等素知大义。此番尤能服勤供役。始终罔懈。甚属可嘉。特敕奖谕。咸使闻知。特谕。　　

○是月。天津镇总兵王进泰奏、天津米船聚时。米价较贱。值青黄不接。铺户屯聚居奇。镇兵零星籴食。生计拮据。查大沽营有苇租银、左右营有使剩公费、并现存留半亲丁三款。皆非库存正项。于米多价贱时。暂挪收买。米贵酌借。分季扣饷还公。得旨、知道了。有益兵丁之事也。　　

○浙江巡抚方观承奏称、杭、嘉、绍、宁、台、温、六郡。襟江环海。田庐专恃堤塘。顺治五年。修创两塘。一劳永逸。动发太府金钱。何止千百余万。化险工为平土。易巨浸为新畬。非省志所能详。谨与吏民筹议。编纂为两浙海塘通志。得旨、知道了。　　

○湖南巡抚开泰奏湖南产米之乡。岁有盈余。自乾隆三年后、通计拨济各省谷一百七十五万石有奇。所贮原不仅为本省计。若准部议、将溢额谷出粜。设遇本省需用。及邻省告籴。动拨悬缺。骤欲买补数十万。事实非易。现饬各属。有必须粜卖之势。量行减粜。不得藉口滥触。得旨览奏可谓留心积贮。朕谕原令因地制宜。湖南既属产米之乡。则多贮以资邻省。实为有益也。但不必更加于此则得矣。　　

○云南巡抚图尔炳阿奏、金沙一江、与黄河同发源星宿海。经流万里。始入滇境。又五千里与岷江合。禹迹未经。功遗疏凿。今以前代所不能开通者。一旦底绩。民生利赖。均奉睿谟。奠险阻为坦夷。联滇蜀为一气。爰分门别类。纂成金沙江志二十二卷。得旨、知道了。书留览。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十五


大清高宗法天隆运至诚先觉体元立极敷文奋武孝慈神圣纯皇帝实录卷之三百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年己巳。三月己酉朔。谕军机大臣等。年来各省轮免正供。又因水旱偏灾。时有赈需。而金川军务。支用钱粮。亦属浩繁。今虽凯旋。所有一应经费。正在筹画拨补。而督抚中、尚有以可缓之工程、奏请动办者。夫酌盈剂虚。与时变通。乃经国者所宜留意。著传谕各省督抚、该地方工程。除已经动项办理外。如非必不可缓者。俱应酌量情形。俟一二年后、再行奏请修举。　　

○又谕曰。直隶总督那苏图奏称、直属官房未经售出者。历年渐久。难照原估召变。今按时价确估。责令地方官出售。一千两以下之案、限一年变价。一千两以上之案、限二年变价。如有迟逾。查参送部严加议处等语。此等入官房屋。年久未售。自不无损坏。若不减价速售。必将益就坍塌。著照所奏、依现估之价。勒限办理。但向来应变官房。初估之时。原可速售。惟是地方官吏。怀挟私心。利其赁租取息。以致部民认买。多方刁顿。因而观望不前。及至年深颓朽。不得不减价出售。积弊相沿。各省皆所不免。若不定以分赔之例。此风何所底止。著传谕那苏图、将直属官房、一百四十四案。内除雍正年间入官之房。事经久远。办理各员升迁物故者多。无庸著赔外。所有自乾隆元年以来。入官房屋。逐案详晰查明。将本案应减之价。著落历任承变不力之员。分案勒令照数著赔。其已经物故者。姑从宽免。至现在承变之员。既定以年限召变。不必责令代赔。此朕欲使将来承变官房人员。知所警惕。不致视公项为利薮。又恐赔累者众。故降此旨。盖直属官房。多系雍正年间估变之案。其在乾隆年间。为数有限。今雍正年间官房。既经开豁。不令经手各员赔补。即乾隆年间、又将物故者宽免。则著落代赔者、不过数案。亦不过现在升迁降革数员。其得免于追补者甚众。此朕格外之恩。第当令那苏图悉知此意。勿使属员与闻也。　　

○吏部议准、御史戴章甫奏称、各省卓荐官。有前任钱粮未完、议以罚俸完结者。经吏部查明。除所罚银两、未经抵缴销案、并该员离前任、或系告病及捐升者。恐有规避情节。仍照例不准于新任卓异。其余调任补任之员。于本任三年期满、无正项钱粮未完处分。应归于合例人员内、声明题送。准其卓荐。从之。　　

○庚戌。谕、前因金川军务。奏报往来。关系紧要。特命增置台站。设立排单稽查。果能迅速飞达。复经兵部特派司官八员。笔帖式八员。专司收发。昼夜在署轮值。又派差官十二员。往来递送。晨夕驰驱。无愆晷刻。均属黾勉勤劳。今军务告竣。台站人员。已邀恩议叙。所有兵部办理台报司员、笔帖式、差官等。著一体交部议叙。　　

○谕军机大臣等。爱必达所奏、清理苗疆诸弊一摺内。如严禁兵役下乡查匪取结、需索酒食盘费。鞭扑苗人。及棍徒冒充差役。赴各寨行凶索诈。通事藉端派累。鼓惑苗数事。尚属应行。但须督率有司。实力饬禁。时加查察。不得祗行一文、出一示、虚应故事。以博整理苗疆之名。至所称严禁私役苗夫、防范汉奸、两事。名虽美。然行之尚宜慎重。苗人服役。既起于雍正年间。又系伊等情愿当差。相沿日久。安于无事。地方官应恤其劳苦。加以体察。毋令兵役恣意凌虐、以肇衅端。自可循行无弊。若矫枉过正。一概不使服役。则苗人积久生骄。视地方官长汉不相关。渐无尊敬畏惮之意。设遇公事稍加派委。转致瞋目罔应。成何政体。况黔省跬步皆山。群苗错杂。有等州县、舍苗人无能为役者。此例一除。目下未尝不大得苗民之欢心。后此倘有徵发。将何以支应。岂非欲恤苗而适以长其刁风耶。据奏随即禁革。若尚未通行。不若仍循旧制之为便也。其汉奸一项。原有关系。总在地方官平时留意稽查。设法禁遏。俾其以次肃清。于息事宁人之中。寓防微杜渐之意。始为恰合机宜。未可遽求速效。朕意苗疆事体。惟当谨守章程。行所无事。自能敉宁绥辑。爱必达、素多疑惑。想因伊兄罹法。为此一奏。以见其留心职业。不思凡事俱当坦怀办理。务以实胜。若有所观望而以空文塞责。则大为不可。著详悉传谕知之。　　

○以故多罗平郡王福彭之子庆宁袭爵。　　

○以故奉国将军塞尔赫之四子、奉国将军鄂洛顺、照例袭封奉恩将军。　　

○辛亥。上耕耤。诣先农坛行礼。更服至耤田所。躬耕三推。复加一推。御观耕台。命怡亲王弘晓、裕亲王广禄、和亲王弘昼、各五推。吏部右侍郎介福、户部尚书蒋溥、礼部尚书王安国、兵部右侍郎雅尔图、刑部左侍郎勒尔森、工部右侍郎嵇璜、左副都御史富德、通政使雷鋐、大理寺少卿陈世烈、各九推、毕。顺天府府尹、率农夫终亩。赏赉耆老农夫如例。　　

○壬子。上诣皇太后宫问安。　　

○谕、据镶黄旗满洲都统参奏、演射日。到而不射之轻车都尉安德等九员。无故不到之佐领常允等四员。藉端不到之男爵乌清额等十九员。请交部察议等语。此皆由都统等平日不以为事。不肯亲自严查所致。轻车都尉安德等、理应交部议处。但系初次。人数亦复众多。著加恩免其察议。令该都统一概记过存案。嗣后不射不到者、必加惩治不宥。并通谕八旗都统。凡遇射箭日期。务须亲查毋忽。　　

○谕军机大臣等。据高越具奏稽核军需一案。内称现将历任藩司、收支银两文案。会同舒赫德等所委之司员、及川省道府各员、彻底清查。按款核明。分别条例酌定章程。其西南二路、收支款项。紊如乱丝。即口内各州县。应付官兵、及官商运米雇夫。几遍通省。必须饬取细数清册。内外根对。按例核计。方能清结。现在飞饬总理道。并行粮台各员。一俟官兵彻完。即携卷来省。设局核算等语。高越此奏、立法虽为详密。但如此办理。非经年累月。不能告竣。舒赫德尚有滇黔湖广、阅兵之事。若必待此案逐一清结。然后起程。未免过迟。自应将军需支销款目。就案核明。一有头绪。即交策楞、会同兆惠查办。舒赫德前赴滇黔等省、办理阅兵、及勘江事宜。庶不致多延时日。而于稽核军需大概。亦属妥协。著传谕舒赫德、策楞、兆惠知之。　　

○癸丑。谕曰。经略大学士忠勇公傅恒。因朕赏给四团龙褂。具摺奏谢。并请于朝贺大庆之日。遵旨服用。其彝常仍服公品级补服等语。此固出自大学士公傅恒谦冲本意。但朕此番奖赏。实出至公。且具有深意。不可不为明晰宣示。盖论大学士公傅恒、平定金川之功。自不可与扬古里额驸开国之勋并论。但彼当开创有征之初。今属守成无事之日。以大学士公傅恒之忠诚智勇。练达宣力。令与同时同事。亦必能茂建殊勋。可信其易地皆然也。夫军旅之事。国家不能保其百年不用。大臣身系安危。为社稷所倚赖。如张广泗不过封疆大吏。其人亦不足论。至讷亲爵位既崇。又任用有年。朕之加恩、超越伦等。上年命往视师。实寄以心膂。如朕亲行。不意辜恩贻误。一至于此。为大臣者、若惟事偷安自逸。任意乖张。国事其何济焉。朕既用以自愧。更因滋惧。是以明正刑章。不肯曲宥。而大学士公傅恒、见朕萦怀西顾。毅然请行。仔肩重任。自奉命西征。冒历风霜。均劳士卒。步陟岩阻。晨夕辛勤。拜发封章。裁决军务。常至达旦。事事妥协周详。至则申明纪律。诛贼腹心。雪夜督师。攻碉隳卡。必欲焚巢扫穴。一举荡平。大振声威。番酋震慑。始稽颡归命。出于至诚。迨承朕旨、纳降班师。奉诏还朝。星驰就道。咨询庶务。仍系丙夜办理奏答。此所谓诚贯金石。信格豚鱼。是以时未七旬。兵不血刃。而番酋洗心革面。永矢勿谖。现据策楞等具奏、守备王如林、前往党坝。夜过勒乌围。马上遗失衣装。为番民拾取。次日莎罗奔、专差送还。即此一端。足见威信威孚。群蛮恭顺之效。从此边徼敉宁。闾阎乐业。而中外大臣。咸知所取法。股肱一体。休戚相关。夙夜匪躬。缓急足胜倚任。实我大清万年无疆之庆。国家酬庸盛典。原非朕所得私也。今兹叠沛殊恩。昭示风劝。亦为朝廷远大之计。不仅为金川平定、一时一事而然。在大学士公傅恒、实应欣承无愧。不然、则莎罗奔番蛮小丑。即迅奏肤功。亦与当年岳钟琪之树绩青海。大学士鄂尔泰之绥靖苗疆、等耳。朕于臣工劝赏大权。悉有衡量。铢黍不爽。天下臣民宜所共悉。所赐大学士公傅恒、照宗室公式之朝帽顶、并四团龙褂。著于朝贺典礼之处。均宜时常服用。不必恳辞。其寻常入朝入部办事。应从所请。随宜即用公品缘补褂、以成谦挹之美。　　

○谕军机大臣等。据舒赫德奏称、稽核军需银米一事。已会同兆惠、将一切收发款项。逐细查办。颇有头绪。但条款之章程虽定。司库之支发虽清。而大小属员。辗转支发。作何实用之处。更须详核。现已设立公局查办。俟谕旨一到。臣即可起程、前赴滇黔等语。舒赫德所办。固已得其要领。但款项繁多。稽核不厌精详。据奏、策楞三月初旬、可以回省。逐案与之面商裁夺。更为妥协。此旨到日。计舒赫德查办。又已半月。著自行酌量。如已有定局。应遵朕前旨、详悉交策楞接办。即前赴滇黔。若尚有未清。不妨少为留驻。庶无渗漏。至于兆惠、即多留三五月。俟各项款册、彻底清厘后。再行回京。亦无不可。何亟亟于归来乎。其清单内所开、如大学士公傅恒、养廉赏需。俱系自备。应令按月核给等语。此奏所见甚小。养廉等项。虽属题有定例。但大学士公傅恒、如尚在军前。自应奏明照例支给。自下既已回京。则应给之项。将于藩库动支、解送来京乎。抑令大学士自京遣人往取乎。抑于部库扣支乎。大学士公傅恒、受朕恩泽。至为优渥。其诸凡用度。何一非朕所赐予。且其立心之忠正。办事之周详。超越伦等。朕即赏以数万金。亦不足以尽嘉奖之心。大学士公傅恒、即辞此数千金之养廉。亦不为廉。此项既经自备。竟可不必言及。今乃以此具奏。在大学士公傅恒、不惟有所不肯受。并恳辞亦觉为难。是他人或尚可循照常例而行。而岂所论于大学士公傅恒者乎。此奏诚可谓不知大学士公傅恒之心。将来还京时。试以朕旨宣示。亦必感朕曲体之恩也。再尚书达勒当阿、随大学士公傅恒、前往军前。原无专办事件。其班第、兆惠、所办。不过运粮一事。即纸张等项。类皆地方官豫备。与督抚办理本任事务、需用繁重者。相去悬殊。况从前西北两路、所支公费。皆因统兵大臣。既兼办地方事务。并商运米粮。悉归经理。是以需费颇多。今班第、兆惠等、岂可援以为比。且班第复经署理巡抚。自有应得养廉。粮运原属带办。亦不得重复支给公费。其府尹胡宝瑔、及司员等。或支八十两。或支四十两、二十两。数亦过多。俱应酌核办理。著传谕舒赫德、并谕策楞、兆惠等、知之。　　

○大学士等奏、经略大学士忠勇公傅恒凯旋。似应派王大臣往迎。得旨、色布腾巴尔珠尔、查拉丰阿、于初八日随大阿哥前往迎接。裕亲王、履亲王、諴亲王、恒亲王、奇通阿、哈达哈、丰安、宏凯、罗布藏、色贝、赵宏恩、那木图、特库、阿岱、李元亮、海望、德通、德龄、介福、三和、马灵阿、雅尔图、勒尔森、于郊外迎接。　　

○浙江巡抚方观承奏、温州府为闽浙商贾丛集之地。烟户繁多。米粮不通外贩。易形绌乏。去冬粮少价昂。士民请通乍浦海运。臣以海禁所关。未便暂弛。查台州府、黄岩、太平、二县。与温州相连。海道系内港、非外洋。不在禁内。路止三百余里。顺风乘潮。朝发夕至。查明殷实商民。给票买运。仍饬营汛稽查。得旨、览奏稍慰。仍应加意调剂。　　

○缓徵安徽、颍上、霍邱、二县、乾隆十三年被水田亩、应徵额赋。　　

○甲寅。上诣堂子行礼。　　

○谕、上年陕省、西、同、凤、乾、耀州等、二十五州县。秋禾被旱成灾。业经多方赈恤。小民糊口有资。惟是目前已届停赈。而距麦收之期。尚有月余。该处积歉之后。又经大兵过往。军需供亿。民力未免拮据。著将西、同、凤、乾、耀州等、二十五州县、上年成灾之区。查明极贫乏食灾民。加赈一个月口粮。折给银两。俾得接济。以待麦秋。副朕轸恤灾黎之意。该部即遵谕行。　　

○又谕。西安布政使武柱。看来不能胜任。著来京以京员用。其布政使员缺。著山东按察使定长补授。　　

○谕军机大臣等。据硕色奏称、澳门番夷哑吗嚧等、打死民人李廷富、简亚二、一案。尚未审结。夷目口□委嚟哆、辄将哑吗嚧等、附搭洋艘。照伊本国夷例。押发地满地方。安插受罪。理应追回审究。但地满远隔重洋。势难即获。哑吗嚧等、殴死窃盗、罪不至死、可否邀恩照夷例完结、免其追拏等语。凡外夷久居内地。驭之之道。必当轻重适宜。恩威并济。如本无大故、而有意刻核搜求。招怨启衅。固为不可。若既干犯国宪。因恐其生事。姑息优容。夷人罔知礼法。由此益加骄纵。必致犯案渐多。是欲图省事而反以滋事也。今此案办理。已觉示弱外夷。但既经远扬。势难复行追获。祇可就案完结。嗣后遇有此等案件。必须执法处置。使夷人知所敬畏。不宜稍为迁就。至硕色平日为人、虽称安静。未免流于畏葸。今甫经到任。即为此奏。其居心之苟且退缩若此。何以伸国纪而戢外夷。并传谕申饬之。　　

○以山东运河道高晋、为山东按察使。　　

○乙卯。上御乾清门听政。　　

○奉皇太后至静安庄、孝贤皇后梓宫前临奠。上诣皇太后宫问安。　　

○谕、人子报本之忱。必念尔祖。国家酬庸之典。爰及所生。大学士公傅恒、夙夜宣猷。襄赞机务。前因金川番蛮不靖。丹诚奋发。自请督师。维时朕以其世笃忠贞。服劳王家。钟庆椒涂。联辉懿戚。悉由乃祖乃父、积厚流光。诞兹良弼。陛辞之际。朕欲加恩赐立祠堂。秩于祀典。大学士公傅恒奏、臣仰蒙高厚。荣贲先人。实出至愿。如果凭仗天威。肃清荒徼。凯旋之日。拟当恳请殊恩。今威信远孚。番酋效顺。肤功克奏。美著旂常。宜考懿章。以示优锡。其照勋臣额亦都、佟国维之例。敕建宗祠。春秋致祭。增光俎豆。用奖忠勋。著该部、即遵谕详议具奏。　　

○又谕、十一日、孝贤皇后周年祭毕。阿哥等孝服。即收放静安庄。嗣后前往。不必穿孝。俟满二十七月。穿孝释服。　　

○谕军机大臣等、据山东学政李因培奏称、东省连遭荒歉。今春雨旸应候。二麦滋长。而天恩叠沛。所有积欠。久令分年带徵。然仅及有田有粮之人。而贫者未能沾溉。请于将届麦秋。持颁谕旨。令抚臣广行劝谕。有田者、将本年粮粒、与佃民平分。积年宿逋。不得一概追索等语。佃民终岁勤动。固宜体恤。东省积欠之后。尤应加意培养。但有田之户。经营业产。纳粮供赋。亦图自赡身家。岂能迫以禁令。俾其推以予人。况佃民多属贫无聊赖。其中贤否不一。丰收之岁。尚不免陵其佃户。抗负租息。今若明降谕旨。令地方大吏。出示饬遵。在田主既不能强以必从。而顽佃更得藉端抗欠。甚至纷争斗殴。狱讼繁兴。田主惩前戒后。势将收田另佃。贫民转致失所。是欲以施惠。而适以长奸。欲以恤贫。而适以贻累。地方有司。奉行不善。徒以是为沽民邀誉之具。而刁风由滋渐长。不可不为远忧也。朕意他省固未可通行。惟东省前年被灾较重。元气一时未复。且国家尚缓其积欠。则田主亦可推惠于佃户。暂为权宜变通。然亦祇可令州县官斟酌情形。善于开导。使有田者好义乐从。佃民得沾惠济。似亦因时补救之一道。著传谕准泰、详加酌量。妥协筹办。毋急遽以滋扰累。毋粉饰而事虚文。务期农佃相安。用收姻睦任恤之效。并谕李因培知之。以扩其识见。　　

○又谕、准泰奏称、东省上年蝗蝻生发之处。不无遗子入地。现在劝民挖掘。每蝗子一斗。给钱三百文。所有登、莱、两属。应动价值。请于本年耗羡项下动支等语。蝗蝻遗子。自应翦除。但地方官当于萌糵将动之时。善为劝导。令农民自顾田畴。豫行防范。非概可经官办理者。至于动项收买。虽属向曾举行。亦祇可因时斟酌。偶一行之。若定为岁额。非特于经费之中。又添出买蝗一项。且水边江浒。食苇之虫。亦有遗子。小民趋利如骛。一见官为收买。必将以伪为真。是以愚民防患之举。转为滋长奸利之图。成何政体。今岁雨旸应候。二麦敷荣。为大吏者。不以五风十雨。百谷顺成为望。而沾沾于收买蝗子。抑何所见、而谓将来之必有蝗灾耶。准泰所见非是。著传旨申饬。　　

○又谕、据潘思榘奏称、闽省民风不静。半在私藏军器。请将通省各府州县。鸟枪、腰刀、长枪、藤牌等类。勒限全数交官。永远不许制造等语。民间私藏军器。原有例禁。但地方幅＜巾员＞辽阔。户口繁众。收藏兵器。为数必多。岂能一时查清。况有司奉行不善。授权胥吏。势必逐户搜索。藉端扰累。刁悍之区。转以抗违滋事。且闽省山海交错。匪类易于潜藏。人民聚族而居。不无赖军器以资守御。此亦该省风俗使然。若虑其习熟技勇。动辄械斗。亦祇可先时详为化导。临时严加惩处。饬令追缴。如欲过为厉禁。不几于吾邱寿王所云、邪人挟之而吏不能止。良民以自备而抵法禁。是擅贼威而夺民救者乎。潘思榘此奏、不过谓伊于地方。能留心办理此一事耳。其是否可以通行无碍。及行之有无实效之处。恐未经筹及。著传谕令其斟酌妥协。务期安静无扰。毋得惊骇物听。能发而不能收也。　　

○又谕、据班第奏称、参革知府周歧、因贻误粮运。查封赀财一案。经署布政司使高越、委员查明具详、家产寥寥。随饬司提拏家属严究。兹据保宁府知府傅梅、禀据周岐家丁董成、首称伊主未奉查封之前。曾遣长随阎明弼等、携银一千四百五十两。赴通、涿、二州。置买房产。业经具详藩臬二司。尚未批示。此项情节。该司等自应刻日转详。迅即咨部行查。方免隐漏。乃高越并不转详。及臣据禀札查。亦竟置之不覆。又奉到再行严查张广泗、赀财谕旨。臣前赴川北时。令其严密查办。直至臣由川北回省。高越尚未办理等语。高越身任藩司。此等指名交办之事。理应彻底严查。迅速办理。乃周歧一案。高越承办之初。即遗漏失实。及该署抚据禀行查。又竟置之不覆。至张广泗一案。曾屡经谕旨饬查。而泄视如故。更属延缓。高越前因贻误夫马。身罹重谴。朕格外施恩。复加委用。自应感激奋勉。实力任事。以赎前愆。似此有心姑纵。玩误重案。殊非意料所及。著严行申饬。令其将前后情节。据实明白回奏。寻奏、二月十三日。始自军营回省。据保宁守、详称周岐家人。首伊主遣人携银。赴通涿置产。愚昧之见。疑系情虚串捏。以免川省究审。即差提周岐。及该家人赴审未到。并非玩视重案。至张广泗赀财。从前审详。并移行密查。文卷可稽。不敢负恩瞻徇。得旨、另有旨谕。　　

○丙辰。遣官祭黑龙潭昭灵沛泽龙王之神。　　

○丁巳。遣官祭先蚕之神。　　

○经略大学士忠勇公傅恒、奏凯还京。上亲率傅恒、诣皇太后宫问安。　　

○谕、金川平定。边徼敉宁。实由大学士忠勇公傅恒、克振国威。殊勋茂著。而提督岳钟琪、听大学士指示。克集厥事。其功可称其次。今大学士公傅恒、凯旋陛见。据称臣虽勉效驰驱。而番酋归命。悉仗天威。至于历练戎行。信孚蛮部。深入贼巢。胆勇雄决。则岳钟琪洵为克胜委任。此固出于大学士公傅恒之让能推美。然岳钟琪之奋往任事。实属可嘉。已降旨晋阶太子少保。交部从优议叙。伊前于青海奏捷。曾封公爵。兹复树绩蛮方。收桑榆之效。著再加特恩。授兵部尚书衔。于本身封为三等公。以昭录功懋赏之典。俾宣力疆场者、知所劝焉。　　

○又谕、十二日筵宴。随往之军机处官员、及在京军机处行走官员、俱著入宴。　　

○兵部议覆、署河南巡抚鄂容安奏称、河南驻防兵内。满洲蒙古闲散、多寡不均。遇披甲缺出。或应挑无人。或人材壮健。弓马娴熟。候缺淹久。应如所请。所有十佐领入册闲散、共百七十一名。核算均分。遇缺挑选。从之。　　

○增设浙江洲泉镇、五河泾、枫德港、石汇漾、十字溪、蔡家塘桥、九里桥、塘汛巡船。各建官署营房墩台。从闽浙总督喀尔吉善请也。　　

○戊午。上以金川平定。御太和殿受贺。经略大学士忠勇公傅恒、率凯旋诸臣谢恩。王以下文武百官、表贺如仪。　　

○谕、朕赐大学士忠勇公傅恒四团龙褂。先经大学士公傅恒奏请、于朝贺大庆之日。遵旨服用。其寻常仍服公品级补服。朕谕以入朝入部办事。姑从所请。以成谦挹之美。今日朕升殿礼毕后。大学士即易公品级补服。朕思章服之荣。原以旌有功而励臣节。从前勋旧大臣。蒙赐者皆时常服用。若仅服于朝贺典礼之时。而寻常入朝。又旋易本爵服色。转觉参差非体。嗣后入朝。著即遵前旨时常服用。其入部及在家。听其自便。以终成大学士之谦吉。盖朕之加赐。初不为大学士一人。且不为其一时一事立功而然。如以功而论。较之开国元勋。自有不及。而其忠纯坚定之心则一。是以能感格上苍。诸事顺遂完美。而威信所孚。番蛮向化。且金川不过么么小丑。即俘馘其酋。殄灭其众。亦无关轻重。惟是从前张广泗、既乖张贪纵。不肃军纪。因特命讷亲前往。更不料其毫无实心。惟安逸是耽。傲慢是恣。番蛮初闻特遣重臣。意其必有过人之略。乃见其所为如此。将谓中朝大臣。举皆相似。其贻笑外番。可胜言耶。今大学士公傅恒、自奉命以至抵军。本精白自矢之悦。殚夙夜匪躬之谊。历艰难而逾壮。诛奸宄而不疑。用是威慑穷番。信孚异类。革心归命。一出至情。俾向日之见轻蛮服。玷辱班联者。尽为湔洗。实足称国家倚任。于朕颜面有光。即举朝大臣。亦因此大为增色。朕因此益信天人感应之理。惟在一心。其有心作伪者。天讨之所不容。而立心忠实者。天庥必所嘉佑。我君臣当善承天意。交修罔懈。庶几亮工熙绩。海宇乂安。为我大清永奠丕基。垂庆无疆之至计也。著宣谕中外知之。
  </div>
  <div class="pagination">
   <a href="清实录乾隆朝实录_page469.html">
    上一页
   </a>
   <span>
    ...
   </span>
   <a href="清实录乾隆朝实录_page465.html">
    465
   </a>
   <a href="清实录乾隆朝实录_page466.html">
    466
   </a>
   <a href="清实录乾隆朝实录_page467.html">
    467
   </a>
   <a href="清实录乾隆朝实录_page468.html">
    468
   </a>
   <a href="清实录乾隆朝实录_page469.html">
    469
   </a>
   <span class="current-page">
    470
   </span>
   <a href="清实录乾隆朝实录_page471.html">
    471
   </a>
   <a href="清实录乾隆朝实录_page472.html">
    472
   </a>
   <a href="清实录乾隆朝实录_page473.html">
    473
   </a>
   <a href="清实录乾隆朝实录_page474.html">
    474
   </a>
   <a href="清实录乾隆朝实录_page475.html">
    475
   </a>
   <span>
    ...
   </span>
   <a href="清实录乾隆朝实录_page471.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
