<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1490 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1490 页/共 1860 页
  </h1>
  <div class="content">
   ○遣官祭太岁之神。　　

○丁酉。上御保和殿。筵宴朝正外藩。左翼。科尔沁和硕亲王恭格喇布坦、多罗郡王和硕额驸齐默特多尔济、多罗郡王固山额驸鄂勒哲特穆尔额尔克巴拜、多罗郡王纳旺色布腾、多罗贝勒古穆扎布、固山贝子多罗额驸班珠尔、辅国公诺观达喇、纳逊巴图、拉扎布、和硕额驸敏珠尔多尔济、喀喇沁多罗郡王喇特纳锡第、多罗贝勒多罗额驸扎拉丰阿、辅国公温都尔瑚、和硕额驸永库尔忠、一等塔布囊固山额驸丹巴多尔济、敦珠布色布驣、多罗额驸满珠巴咱尔、敖汉多罗郡王巴勒丹、齐默特噜瓦、辅国公多罗额驸桑济扎勒、和硕额驸朋苏克喇锡、柰曼多罗郡王拉旺喇布坦、一等台吉素弥喇、阿巴噶多罗郡王柰布坦常忠、固山达尔汉贝子朋楚克、苏尼特多罗郡王车凌衮布、多罗贝勒恭桑扎勒、乌珠穆沁多罗贝勒达什衮布、辅国公玛哈布尔尼雅、翁牛特多罗贝勒济克济扎布、巴林固山贝子多尔济喇布坦、辅国公和硕额驸德勒克、一等台吉索特纳木多尔济、乌喇特辅国公恭格喇布坦、鄂尔多斯辅国公丹津多尔济、归化城土默特辅国公索诺木旺扎勒、郭尔罗斯扎萨克一等台吉阿喇布坦、阿噜科尔沁一等台吉阿尔达什第、右翼。科尔沁和硕达尔汉亲王旺扎勒多尔济、喀尔喀和硕亲王固伦额驸拉旺多尔济、多罗郡王多罗额驸蕴端多尔济、固山贝子敦多布多尔济、辅国公沙克都尔扎布、公品级一等台吉纳逊多尔济、扎萨克一等台吉旺济勒三丕勒、乌尔津扎布、厄鲁特和硕亲王多罗额驸罗布藏多尔济、镇国公多尔济色布腾、公品级一等台吉旺沁班巴尔、巴林多罗郡王巴图、浩齐特多罗郡王敏珠尔多尔济、回部郡王品级贝勒哈第尔、辅国公额色尹、托克托、阿巴哈纳尔多罗贝勒玛哈巴拉、鄂尔多斯多罗贝勒栋罗布色棱、青海多罗贝勒济克默特伊什、扎萨克一等台吉巴勒珠尔、土默特固山贝子色布腾栋罗布。绰罗斯固山贝子纳木扎勒、杜尔伯特扎萨克一等台吉布达什哩、及领侍卫内大臣等、召科尔沁和硕亲王恭格喇布坦、多罗郡王纳旺色布腾、固山贝子多罗额驸班珠尔、喀喇沁多罗郡王喇特纳锡第、敖汉多罗郡王巴勒丹、齐默特噜瓦、辅国公多罗额驸桑济扎勒、柰曼多罗郡王拉旺喇布坦、阿巴噶多罗郡王柰布坦常忠、苏尼特多罗郡王车凌衮布、乌珠穆沁多罗贝勒达什衮布、翁牛特多罗贝勒济克济扎布、巴林辅国公和硕额驸德勒克、科尔沁和硕达尔汉亲王旺扎勒多尔济、喀尔喀和硕亲王固伦额驸拉旺多尔济、固山贝子敦多布多尔济、辅国公沙克都尔扎布、厄鲁特和硕亲王多罗额驸罗布藏多尔济、镇国公多尔济色布腾、巴林多罗郡王巴图、浩齐特多罗郡王敏珠尔多尔济、回部郡王品级贝勒哈第尔、辅国公额色尹、阿巴哈纳尔多罗贝勒玛哈巴拉、鄂尔多斯多罗贝勒栋罗布色棱、青海多罗贝勒济克默特伊什、土默特固山贝子色布腾栋罗布等、至御座前赐酒成礼。　　

○谕军机大臣等、四川土司沙金龙等弟兄争控一案。始于乾隆四年。距今四十余年。延搁未结。该会理州知州徐士勋、于土司抢劫牛羊谷石之案。复延玩二年不办。经朕降旨将案犯解京。令军机大臣、会同刑部反覆研鞫。讯得实情。分别按律定拟。此等土司远居边徼。遇有争控之案。地方官自应即时秉公审断。迅速办理。乃此案始于乾隆四年。历任总督并不饬属早行审结。以至该土司之弟侄、屡次赴京具控。辗转系逮。可见地方官平日竟不以事为事。至该州徐士勋、于抢劫大案。延搁不办。在总督文绶任内。该省诸事废弛。上下因循延玩。贻误地方不小。土司以私仇互控。地方官置之不问。安知不酿成事端。从前金川沃克什之事。可以为鉴。何历任总督竟无一人计虑及此。至各省苗疆、及番夷地方。离省较远。如有讦讼之案。俱宜立时审断。著传谕各督抚、嗣后务宜严饬所属。留心体访。一有此等控案。一面奏闻。一面秉公办理。毋再如川省此案延玩日久。直待解京审讯也。　　

○是月。山东巡抚国泰、奏请陛见。并称豫省坝工。现已合龙。东省并无紧要事件。得旨、览。又复蛰陷。汝尚未知耳。一切事宜。正须料理。况或资汝东省助力。亦未可知。何必来耶。将此旨速寄阿桂看。　　

○广西巡抚姚成烈奏、本年广西准部咨缉。及外省通缉逃遣。共十二名。又自二十四年起、至四十五年止。共未获逃遣四百零四名。现饬属上紧躧缉。得旨、如许之多。所司何事。　　

○升任巡视济宁漕务给事中毓奇奏、济宁北至德州运河。现存水七尺余。明春粮艘。可冀遄行。惟济宁以南。由台庄北至韩庄闸座。未尽涸出。由韩庄北至彭口。微山湖水。与河相连。堤岸未露。由彭口北至鲇鱼涎。堤岸间有冲缺。现饬员及时修理。由鲇鱼涎北至鲁桥。地势低洼。南阳、昭阳、独山、湖水。漫淹两岸堤顶。将来重运南来。应于独山湖东沿边一带绕行。若水势渐消。露有堤形。立即赶修。令在河内行走。自鲁桥北至石佛闸。势处上游。堤岸间断涸出。无难修整。自此直达济宁。皆可趱行无碍。现督同道厅各员、亲往该处查看纤道。分段安插志桩。以便派员办理。得旨嘉奖。　　

○是年。旌表孝子。江苏等省黄文羲等十三名。孝妇。山西等省吕氏等二口。守节合例。八旗满洲五太保妻陈氏等九十二口。蒙古伊灵阿妻白氏等三十二口。汉军范建义妻张氏等二十一口。奉天等省驻防海克精额妻郎氏等壹百三口。直隶等省王瑛妻杨氏等六百四十四口。夫亡殉节。江苏等省衡继祖妻李氏等十三口。未婚守志。直隶等省陈宣为聘妻宋氏等三十口。百岁寿民、妇、直隶等省霍进明等五十一名口。各给银建坊如例。　　

○一产三男。直隶等省万富名等四家。　　

○会计天下民、谷、数。各省通共大小男妇二万七千九百八十一万六千七十名口。各省通共存仓米、谷、四千二十一万九千八百四十九石二斗八升二合八勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十七


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。春。正月。戊戌朔。上诣奉先殿行礼。　　

○诣堂子行礼。　　

○诣大高殿、寿皇殿、行礼。　　

○遣官祭太庙后殿。　　

○是日起。上以祈谷于上帝。斋戒三日。　　

○巳亥。谕、上年安徽凤阳、泗州等属。因淮濉各河。同时泛涨。低田被淹。屡经降旨。令该督抚等、勘实成灾。分别给赈。俾免失所。第念今春正赈已毕。尚居届青黄不接之时。民食不无拮据。著再加恩、将凤阳、五河、宿州。灵璧泗州等州县。被灾七八九分极次贫民。概行加赈一个月。其凤阳、长淮、泗州、三卫被灾饥口。及各灾地贫生。并兵属多余家口。俱随坐落州县村庄。一体加赈。至七分灾以下。及勘不成灾之区。并著察看情形。奏请分别酌借耔种口粮。以资接济。该抚务须董率所属。实心妥办。俾灾黎均沾实惠。以普春祺。该部遵谕速行。　　

○又谕、上年豫省。因焦桥、曲家楼、南北两岸漫口。仪封、考城等处、及漫水经由之祥符等县。均有被灾之处。屡经降旨。令该抚切实查勘。分别照例给赈。第念今春正赈已毕。尚届青黄不接之时。民食不无拮据。著再加恩、将陈留、仪封、考城、三县。十分灾之极贫加赈两个月。十分灾之次贫。并九分灾之极次贫民。加赈一个月。至祥符。杞县、荥泽、三县。及陈州府属之淮宁、西华等县。并著该抚察看情形。酌量借粜。俾穷黎毋致失所。以副朕加惠无已之至意。　　

○又谕、上年山东曹县、金乡等县。因豫省漫口。黄水泛注。俱被水灾。屡经降旨。令该抚董率所属。切实查勘。照例给赈。俾无失所。第念今春正赈已毕。民食不无拮据。著再加恩、将菏泽、曹县、单县、定陶、城武、金乡、鱼台等县。暨坐落金乡、鱼台、境内之临清卫。成灾八分以上贫民。概行加赈一个月。该抚务率各属。实力妥办。俾穷黎均沾实惠。以副朕轸恤无已之至意。该部遵谕速行。　　

○又谕、上年江苏邳州、睢宁等州县。因魏家庄河水漫溢。田禾被灾。苏松太仓属之崇明等县。及镇江通州等属。猝遇风潮。禾稼受伤。徐州丰沛等县。潮水涨发。风暴冲激城堤亦俱被水。屡经降旨。令该督抚等、切实查勘。照例给赈。并因崇明县、被灾较重。特降谕旨。截留漕粮十万石。复加恩蠲免该县额徵地丁钱粮。又徐州府属、被灾较重。准令于藩库、道库、并两淮盐课、应解部银内。先后动拨银一百五十万两。并加恩于淮徐各属、应行起运漕粮内。截留五万石。以备赈济平粜之用。第念今春正赈已毕。正届青黄不接之时。民食不无拮据。著再加恩将睢宁、沛县、崇明三县。十分灾之极次贫民。概行加赈两个月。其该三县九分灾贫民。同邳州、宿迁、铜山、丰县、桃源、清河、海门、通州、海州、沭阳、各九分十分灾贫民。俱无分极次。加赈一个月。各卫屯地。坐落该被灾州县者。一体分别办理。俾灾黎均资接济。其成灾八分以下各州县属。并著该督抚等、察看情形。再行奏请给予耔种口粮。以副朕轸恤穷檐。有加无已之至意。该部即遵谕行。　　

○又谕曰、侍郎喀宁阿、著即驰驿前往乌噜木齐。会同明亮、查办事件。所有随带司员。并著一体驰驿前往。　　

○谕军机大臣等。前据李侍尧、查奏西宁厂马缺额一案。因署总兵绍涵、经理不善。以致甘州、肃州、凉州等厂。辗转挑拨。致滋弊窦。业经降旨。将绍涵革职。解往甘省。交李侍尧确实审办。并令原任提督仁和、一并赴甘质对。此事距今两月有余。该员等自己到甘。尚未据李侍尧审明覆奏。著传谕该督、将案内情莭。现在曾否审讯得实。即行迅速覆奏。其西宁镇自制军装一案。亦著一并研讯具奏。寻奏、西宁马厂缺额。初经绍涵摊扣兵粮。私行买补。继复捏请分拨各厂。因马少折价抵拨。提督仁和、听其通融领价。辗转那移。均属咎无可逭。应请发往新疆效力赎罪。至自制军装一案。绍涵因甘省向例军械不敷。准于司库借银补制。遂将兵丁应行自制等物。一并入册。借帑制造。尚无冒领分肥等弊。下部议。　　

○又谕曰、明亮奏、查明乌噜木齐捏报粮价。以图采买冒销一案。请派大员会同审办。并请饬部拣选直隶州、知县等员。前往接任。以便将案内各员。查抄收禁等语。该处折收捏报。既据查讯明确。自应将承办各员。严切根究。已派令喀宁阿、迅速驰赴该处。会同明亮、秉公查办。并令吏、户等部。保举知州、知县俟带领引见后。即行发往。其现任各员。明亮仍须不动声色。毋得稍露端倪。致该员等得以豫为隐匿。将此由五百里传谕知之。　　

○庚子。上诣南郊斋宫斋宿。　　

○谕、据陈辉祖、闵鹗元覆奏、胞弟陈严祖、闵鹓元。在甘省州县任内。捏灾冒赈。及馈送王亶望等银两。伊二人知而不举。实属昧良负恩。请交部治罪各摺。甘省自王亶望为藩司。与蒋全迪等、通同一气。侵帑婪赃。种种不法。为从来未有之奇贪异事。内外诸大臣。俱隐忍不言。竟无一人举发陈奏。而陈辉祖、闵鹗元之胞弟。尤系案内人犯。其平日家信往来。必有确切音问。屡经降旨询问。乃始终掩饰支吾。不肯奏出实情。及严切究问。若再如前巧言搪塞。不但将伊等交部审讯。朕必亲自廷鞫。今始据陈辉祖、闵鹗元等、各奏称伊弟婪赃舞弊。从前亦有所闻。并有家信往来。祇因一经陈奏。恐伊弟必罹重罪。是以隐忍瞻徇。致涉欺饰。实属罪无可逭。请交部严加治罪等语。是伊二人之知而不举。俱已自行供认。如出一口。似属实情。至此案未经发觉之先。朕已早有风闻。因案情重大。徘徊迟疑者。已阅数年。昨岁因苏四十三之事。遣大学士阿桂等、统兵往剿。伊等摺内常称连得雨泽。因降旨询问。该省向来年年报旱。何以今岁得雨独多。其中必有捏饰情弊。因而层层致询。显露端倪。阿桂、李侍尧、亦知事难掩覆。遂和盘托出。朕思其事不得以人数稍众。竟置不问。但朕深以不能道德齐礼。使伊等格心。方引以为愧。至齐之以刑。尤属不得已之苦心。陈辉祖、闵鹗元、毕沅、俱系读书之人。当明礼义。岂不知朕办理此案之始末乎。无论陈辉祖、闵鹗元、各有伊弟在甘省。其一切通同舞弊之事。朕早知其必有确切音信来往。即毕沅久任陕西巡抚。并亲在甘省两署督篆。于该省各州县侵冒官帑。历年积弊。亦无不知之理。乃竟巧为支饰。欲于朕前尝试。试问朕为何如主乎。五伦莫重于君父。子为父隐。尚为情理所有。古纯臣大义灭亲。父且有不能为子隐者。况兄弟乎。若以弟婪赃不法。恐径行举发。罪及其弟。因而为之隐忍。是祇知有手足之私情。而不知有君臣之大义。颠倒瞀乱。莫此为甚。且陈辉祖等、若于事未经败露之先。早为陈奏。朕必嘉其公正。不但不加之罪。必特为褒奖。以风励举朝诸臣之缄默不言者。即末减其弟之罪。亦未可知。是伊二人之弟之陷于重罪。非国法也。乃伊二人使之也。伊等既甘心隐忍于前。及降旨询问。又复希图掩护。隐跃其词于后。仍冀日久或有怜伊二人、为因弟受屈者。尚得谓之有天良者乎。此时即将陈辉祖、闵鹗元、革职交刑部治罪。伊等亦无可置喙。惟是将来爰书既定。朕断不肯因其弟株连。遽寘重典。且此案内外大臣。皆知而不举。又何独归罪于陈辉祖、闵鹗元二人。现在督抚一时乏员。陈辉祖、闵鹗元、尚属能事。著加恩免其治罪。仍照毕沅之例。降为三品顶带。各留本任。所有应得职俸养廉。永行停支。以示惩创。嗣后陈辉祖、闵鹗元、毕沅、俱不许呈进贡物。即寻常土贡。亦著一例停止。并令奏事处存记。如陈辉祖等、仍前奏进贡品。即行驳回。不必转为呈进。陈辉祖等、务各返躬自愧。洗心涤虑。洁己奉公。庶几可以稍赎前罪。如或因停其廉俸。藉词需索。致有簠簋不饬之事。王亶望是其前车。朕必加倍重治其罪。不能再为曲贷也。所有陈辉祖等覆奏之摺。俱著发钞。将此通谕中外知之。　　

○又谕、上年直隶各属。雨水调匀。秋收尚属中稔。惟天津、静海等县。低。洼田亩。间有积水。屡经降旨。该督确切查勘。分别赈恤。第念今春正赈已毕。尚届青黄不接之时。民力不无拮据。著再加恩、将天津、静海二县。被灾七八分极次贫民。并六分灾之极贫。加赈一个月。其天津、静海二县。被灾六分次贫。与五分灾之极贫。以及东明、长垣、青县、沧州、盐山、庆云等六州县。五分灾之极贫。概行给赈一个月。仍照例银米兼放。傥运米维艰。即用折色。在于上年赈剩银内动支。如有不敷。再于节年地粮项下添拨。该督务须饬属。分别实力办理。俾穷黎均沾实惠。以副朕爱惠元元。有加无已之至意。该部遵谕速行。　　

○辛丑。祈谷于上帝。上亲诣行礼。　　

○军机大臣议奏、三坛内回枯树株。请照例补栽。以肃观瞻。谕、嗣。后坛内补种树株。著御前侍卫德保、帮同礼部尚书德保、于静明园、清漪园、培养之树内移往。一律补栽。　　

○壬寅。上御太和殿受朝。作乐宣表如仪。　　

○御乾清宫。赐皇子皇孙亲王等宴。　　

○癸卯。谕、上年陕西朝邑县河水夜涨。村庄多被淹浸。屡经降旨。令该抚切实查勘。照例给赈。毋使失所。但今春正赈已毕。尚届青黄不接之时。民食不无拮据。著加恩、将该县被灾较重之极贫户口。再行展赈一个月。以资接济。其次贫及被灾较轻民户。于常平仓春借案内。按户一体借给仓粮。该抚其董率所属。妥协办理。以副朕轸念穷黎至意。该部即遵谕行。　　

○又谕、上年湖北潜江等县卫。因襄水泛涨。沿河田垸。被水浸溃。屡经降旨。令该督抚等、切实查勘。照例赈恤。毋俾失所。第念今春正赈已毕。尚届青黄不接之时。民食不无拮据。著再加恩、将被灾八分以上之潜江、江陵、监利、荆门等州县。及屯坐该州县之荆州、荆左、二卫。极次贫军民。加赈一个月。以资接济。其续被秋水之钟祥、京山二县。被旱之云梦、应城二县。及屯田坐落之各卫所军田。并成灾五分之江夏、武昌、汉川、黄陂、孝感等县。及勘不成灾之天门、沔阳、安陆、应山、广济、黄冈、石首等州县。并京山县之东西北三乡民屯田地。该督抚等酌看情形。再请分别赏借耔种。俾穷黎得沾实惠。尽力春耕。该督抚其董率所属。实力妥办。以副朕轸念灾黎之至意。该部遵谕速行。　　

○又谕、上年甘肃宁朔、平罗等县。因河水泛溢。秋禾被灾。屡经降旨。令该督切实查勘。照例给赈。第念今春正赈已毕。尚届青黄不接之时。民力未免拮据。著再加恩、将被灾较重之宁朔、平罗、二县贫民。展赈一个月。其陇西、宁夏二县。被灾较轻。仍著该督、饬令地方官。留心体察。如有缺耔乏食之户。即行酌借耔种口粮。以资接济。务使灾黎共庆安全。用敷春泽。该部遵谕速行。　　

○甲辰。世祖章皇帝忌辰。遣官祭孝陵。　　

○上诣雍和宫行礼。　　

○谕军机大臣等、据鄂宝奏、自济宁至台庄。纤路淹没。本年重运。恐致周章。前经移咨河臣、及行山东运河道、豫为筹办。兹准山东抚臣国泰、札送奏稿。内开运道两岸。俱豫搭浮桥。设立带纤船只。并用山东减船。接运江西漕米等因。但核计山东船只。接运江西之米。仅敷四分之一。剥米无多。需费不少。江西本船。仍不能及早回空。应请照旧办理等语。所奏甚是。本年重运。系迎溜而上。济宁一带。所有纤路桥梁。自应豫行筹备。庶届期得以衔尾遄行。今国泰所筹。以山东之船。接运江西之米。而按船核计。仅敷四分之一。其余三分。仍须本船抵通交纳。且过剥后。江西丁舵。又须亲押剥船赴通。则所遗本船。仍不能及早回次。是所办仍属有名无实。又何必为此烦扰耶。国泰前奏。不过欲取巧见长。并未通身计算。所有本年江西省重运船只。仍著照旧办理。将此传谕鄂宝、并谕国泰知之。　　

○乙巳。谕。前明兴升任直隶藩司时。曾面谕令其将各州县有无亏空之处。留心访察。今据英廉奏称、伊上年抵署督任后。曾询问明兴。据称大州大县。亦知原有亏空。俱非近年所积。请及时设法筹办等语。郑大进、现在来京陛见。著即带同明兴、携带案卷。一并起程来京。会同军机大臣核办具奏。再降谕旨。将此由六百里谕令知之。　　

○丙午。享太庙遣肃亲王永锡恭代行礼。　　

○遣官祭太岁之神。　　

○上御紫光阁。赐蒙古王公台吉、及回部郡王等宴。　　

○召大学士及内廷翰林等茶宴。以咏七十二候联句。　　

○丁未。上诣大高殿行礼。　　

○诣安佑宫行礼。　　

○幸圆明园。　　

○戊申。湖南巡抚刘墉奏、社谷成例。准于秋收之后劝谕捐输。湖南省自乾隆四十五年。长沙。辰州等属。捐谷十七万三千五百余石。上年湘阴等属。又捐谷十二万余石合旧存本息谷五十余万石。颇为充裕。现饬各该州县于城乡要地缮治仓廒。新旧分贮。并选殷实之人。充当社长。责成州县官实力稽查。不令胥吏涉手。以备农民接济。如遇俭岁。例得免息。于贫民更沾实惠。报闻。　　

○巳酉。上御山高水长。赐蒙古王公台吉。及回部郡王等宴。　　

○谕军机大臣等、昨以明亮查奏、乌噜木齐采买粮石价值。与时价不符。显有浮开冒销情弊。因令喀宁阿、驰驿前往审办。此案系索诺木策凌、奎林、任内之事。奎林不过糊涂。失于觉察。且在任不久。于该处州县。或不致有交通情弊。至索诺木策凌。在任前后几及十年。前于经方案内。既曾收受节礼。该处地方官。藉采买之名。将价值以少报多。希图侵冒肥槖。若非该管都统。有收受馈送之事。岂肯受其浮开冒销。以致官价与时价。迥不相符。著传谕喀宁阿、到彼时。即将此旨告知明亮。一面将各州县解任。严行鞫讯。究出实情。毋得稍存将就瞻徇之见。所有军机大臣、查询索诺木策凌等奏片。一并发往核对。将此由六百里传谕知之。　　

○庚戌。河东河道总督韩鑅议覆巡漕御史德尔炳阿、奏请鱼台等五县泉源。改归本县佐杂管理。查东省有泉州县十七处。向设管泉官十二员。分隶管辖。鱼台、现设主簿、典史、各一员。肥城、平阴、泗水、曲阜四县、各祇典史一员。主簿职重防河。典史有监狱缉捕专责。均难兼顾。请仍照旧分隶。饬令管泉各员。每年春夏之交。亲驻该处。督夫疏导。并饬各本管府州。于巡漕查勘之外。再巡查一次。分别劝惩。得旨允行。下部知之。
  </div>
  <div class="pagination">
   <a href="清实录乾隆朝实录_page1489.html">
    上一页
   </a>
   <span>
    ...
   </span>
   <a href="清实录乾隆朝实录_page1485.html">
    1485
   </a>
   <a href="清实录乾隆朝实录_page1486.html">
    1486
   </a>
   <a href="清实录乾隆朝实录_page1487.html">
    1487
   </a>
   <a href="清实录乾隆朝实录_page1488.html">
    1488
   </a>
   <a href="清实录乾隆朝实录_page1489.html">
    1489
   </a>
   <span class="current-page">
    1490
   </span>
   <a href="清实录乾隆朝实录_page1491.html">
    1491
   </a>
   <a href="清实录乾隆朝实录_page1492.html">
    1492
   </a>
   <a href="清实录乾隆朝实录_page1493.html">
    1493
   </a>
   <a href="清实录乾隆朝实录_page1494.html">
    1494
   </a>
   <a href="清实录乾隆朝实录_page1495.html">
    1495
   </a>
   <span>
    ...
   </span>
   <a href="清实录乾隆朝实录_page1491.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
