<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1623 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1623 页/共 1860 页</h1>
    <div class="content">○遣官祭太岁之神。　　

○御重华宫、赐喀尔喀亲王车登扎布、杜尔伯特台吉鄂迈土尔扈特台吉桑噶巴拉、哈萨克汗和卓之弟阿哈岱、年班回部阿奇木伯克阿克伯克等茶果。赏赉有差。　　

○福建陆路提臣任承恩奏、彰化县被贼匪攻陷。俟督臣到泉日。臣即登船渡台。协同黄仁简剿办。得旨、岂有两提督、往办一匪类之理。若不诚。是巧诈。若诚。是至愚。又奏、查台湾贼、即漳州顽民。屡次滋事。恳简重臣到闽督办。得旨、更不成话。不料汝亦如此至愚。谕军机大臣等、此等奸民纠众滋事。不过么麻□骨乌合。上年台湾。即有漳泉两处匪徒。械斗滋扰等案。一经黄仕简带兵前往督办。立即扑灭。今林爽文等、结党横行。情事相等。该提督到彼。匪党自必望风溃散。即使该提督病后。精神照料未能周至。亦止可添派能事总兵一员。多带兵丁。前往协剿。乃任承恩竟欲亲往。岂有水陆两提督。俱远涉重洋。办一匪类。置内地于不顾之理。至所请简派钦差督办。更不成话。督、抚、提、镇。俱有绥靖地方之责。设一遇匪徒滋事。辄请钦派大臣督办。又安用伊等为耶。从前康熙年间。台匪朱一贵滋扰一案。全台俱已被陷。维时止系水师提督施世骠、带兵渡台进剿。总督满保。驻劄厦门调度。不及一月。即已收复蒇功。伊等岂竟未闻之乎。又据常青驰奏、询悉淡水同知程峻之子程必大。彰化失陷。文报梗塞情形。已派兵二千二百名。令任承恩及参将福兰泰等。由鹿耳门前进。会同夹攻等语。与前奏大概相同。任承恩本不应前往。今既已渡台。亦不须拘泥回任。务须实力勇往。会同黄仕简。分路夹攻。速擒逆匪。以期克日蒇功。常青、仍祇须驻劄蚶江、厦门一带。调度策应。此时总以镇静内地为要。　　

○己巳。上御保和殿、筵宴朝正外藩。左翼。科尔沁和硕亲王恭格喇布坦、多罗郡王鄂勒哲特穆尔额尔克巴拜、罗布藏占散、喇什噶勒当、固山贝子锡第、镇国公萨木丕勒扎木素、辅国公色当噶玛勒、公品级一等台吉拉旺、一等台吉色楞丹巴、琳沁多尔济、敏珠尔多尔济、多罗额驸索诺木雅喇木丕勒、乌珠穆沁和硕亲王到哈索哈、喀喇沁亲王品级多罗郡王喇特纳锡第、贝子品级一等塔布囊敦珠布色布腾、和硕额驸索诺木巴勒丹、多罗额驸垂巴勒瓦尔、满珠巴咱尔、巴林亲王品级多罗郡王巴图、固山贝子德勒克、一等台吉赛尚阿、多罗额驸丹津、柰曼多罗郡王拉旺喇布坦、阿噜科尔沁多罗贝勒阿尔达什第、敖汉固山贝子桑济扎勒、德威多尔济、镇国公纳木扎勒多尔济、多罗额驸伊拉瑚、固山额驸巴颜巴图尔、二等台吉色布腾多尔济、济克济扎布、扎噜特辅国公朋素克、克什克腾扎萨克一等台吉根敦达尔扎、翁牛特二等台吉三济扎布、巴颜巴图尔、归化城土默特二等台吉巴勒丹多尔济、右翼、科尔沁和硕亲王旺扎勒多尔济、多罗贝勒三音察衮、喀尔喀和硕亲王固伦额驸拉旺多尔济、和硕亲王车登扎布、多罗郡王贡楚克扎布、多罗贝勒车布登纳木扎勒、衮布多尔济、固山贝子巴尔准多尔济、镇国公丹津多尔济、额琳沁多尔济、贡楚克多尔济、辅国公德哩克多尔济、丹巴旌准、达什朋楚克、拉沁苏咙、车登扎布、纳木扎勒多尔济、扎萨克一等台吉班第、扎木巴勒多尔济、敖汉多罗郡王齐默特噜瓦、阿巴噶多罗郡王喇特纳锡第、辅国公齐巴克扎布、土默特多罗贝勒索诺木巴勒珠尔、杜尔伯特固山贝子博第、协理二等台吉鄂迈、三等台吉察克都尔、翁牛特固山贝子图扪巴颜、鄂尔多斯固山贝子丹巴达尔济、喇什达尔济、四等台吉拉旺多尔济、厄鲁特固山贝子纳木扎勒、乌喇特镇国公济克默特多尔济、苏尼特辅国公罗布藏车凌、察哈尔厄鲁特辅国公巴勒济、二等台吉敏珠尔多尔济、三等台吉达什纳木扎勒、四等台吉达什沙木巴勒、达玛琳扎布、回部辅国公托克托、伊巴喇伊木、额色尹、青海厄鲁特扎萨克一等台吉萨木都布扎木索、土尔扈特四等台吉桑噶巴拉、及领侍卫内大臣等、召左翼科尔沁和硕亲王恭格喇布坦、多罗郡王鄂勒哲特穆尔额尔克巴拜、喇什噶勒当、乌珠穆沁和硕亲王玛哈索哈、喀喇沁亲王品级多罗郡王喇特纳锡第、巴林亲王品级多罗郡王巴图、固山贝子德勒克、柰曼多罗郡王拉旺喇布坦、敖汉固山贝子桑济扎勒、右翼科尔沁和硕亲王旺扎勒多尔济、多罗贝勒三音察衮、喀尔喀和硕亲王固伦额驸拉旺多尔济、和硕亲王车登扎布、敖汉多罗郡王齐默特噜瓦、阿巴噶多罗郡王喇特纳锡第、土默特多罗贝勒索诺木巴勒珠尔、翁牛特固山贝子图扪巴颜、鄂尔多斯固山贝子丹巴达尔济等。至御座前。赐酒成礼。　　

○是月。安徽巡抚书麟奏、阜阳县荒地。奉旨五十二年起限清厘。本年麦熟后。民情踊跃。首报升科者、四千二百余顷。请于五十三年入额输赋。又领垦坂荒地、二十七顷零。请照旱地、十年升科。从之。　　

○江西巡抚何裕城奏。丰城县、镇平堤。中段险要。土堤不足资捍御。请动支积存盐规银。改建石堤。得旨、如所议速行。毋致误工。　　

○山东巡抚明兴奏、遵例年终汇奏、东省州县。无托故赴省换帖宴会等弊。得旨、汝诸事不认真。况此等刻板文章可信乎。　　

○是年。旌表孝子、江苏等省民周家瑞等六名。守节合例、八旗满州马甲额尔登额妻毕鲁氏等九十八口。蒙古领催托伦保妻李氏等三十三口。汉军马甲丁得云妻魏氏等二十五口。内务府庄头佟学礼妻金氏等四口。奉天等省驻防闲散丁国栋妻张氏等八十四口。直隶等省民屈自明妻王氏等五百五十三口。夫亡殉节、江苏等省民牟子瑞妻吴氏等十三口。未婚守志、八旗满洲闲散乌点聘妻崔氏等三口。江苏等省民邹洛聘妻施氏等二十口。百岁寿民、妇、直隶等省葛桂发等二十九名口。各给银建坊如例。　　

○一产三男、河南等省民郑顺等、三家。　　

○会计天下民谷数。各省通共大小男妇。二万九千一百一十万二千四百八十六名口。各省通共存仓米谷、三千七百四十六万四千一百五十四石五斗三升八合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十一

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。春。正月。庚午朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、宗室王公等宴。　　

○辛未。上御紫光阁。赐蒙古王贝勒贝子公台吉、年班回部伯克、暹罗国使臣、并金川土司等宴。　　

○召大学士内廷翰林等茶宴。以开国方略集成联句。　　

○谕、上年江苏淮扬等处。因河水漫溢。下游安东、山阳、清河、桃源等县。田禾被淹。业经降旨。令该督抚加意抚绥。蠲赈兼施。灾民自可不致失所。第念今春正赈已毕。青黄不接之时。民食恐不无拮据。著再加恩将淮安府属之清河、桃源、安东、三县。扬州府属之高邮、宝应、二州县。勘明成灾十分之各村庄。无分极次贫民。各加赈两个月。又淮安府属之山阳、清河、桃源、盐城、阜宁、五县。扬州府属之江都、甘泉、泰州、东台、高邮、宝应、兴化、七州县。直隶海州。勘明成灾九分八分之各村庄。无分极次贫民。各加赈一个月。以资口食。其余淮安府属之山阳、清河、安东、桃源、盐城、阜宁、六县。扬州府属之江都、甘泉、高邮、泰州、东台、五州县。直隶海州。并所属之沭阳一县。又江宁府属之江宁、上元、江浦、三县。勘明七分五分。及勘不成灾之各村庄户口。俱著酌借耔种口粮。以资接济。该督抚务董饬所属。实心经理。俾茅檐蔀屋。均沾渥泽。以副朕轸念穷黎。普锡春祺之至意。该部即遵谕行。　　

○又谕、上年安徽省安庆、凤、庐、滁、泗、等府州属。夏间雨泽过多。山水涨发。低洼地亩。间被淹浸。节经降旨。令该督抚详晰查明。分别蠲赈。俾灾黎口食有资。不致失所。第念今春正赈巳毕。青黄不接之时。小民生计维艰。著再加恩将凤阳、怀远、定远、灵璧、凤台、寿州、泗州、旴＜日台＞、天长、五河、滁州、全椒、来安、合肥、庐江等、十五州县。被灾八九十分贫民。无论极次。概行加赈一个月。以资接济。其卫所饥口。及贫生兵属。并著照正赈之例。一体办理。至被灾七分五分贫民。及勘不成灾之区。仍著该督抚察看情形。或借给口粮耔种。或减价平粜。分别酌办。该督抚务须督饬所属。实心经理。俾灾黎均沾恺泽。以副朕惠爱闾阎。用普春祺至意。该部即遵谕行。　　

○谕军机大臣等、现在台湾彰化地方。有贼匪林爽文等、纠众滋扰。劫县戕官一案。水师提督黄仕简。陆路提督任承恩。俱已带兵渡台剿捕。漳泉地方紧要。不可无大员弹压。蓝元枚、系福建世家。众所深悉。于该处情形。自能熟谙。著传谕蓝元枚、即行驰驿。迅速前往泉州。署理福建陆路提督。即驻劄蚶江一带。帮同常青、调度接应一切事宜。以期迅速蒇事。所有江南提督印务。著李世杰于该省总兵内。拣选暂行署理。　　

○闽浙总督常青奏、接据台湾镇道会禀。贼匪于十一月二十八日夜。攻陷彰化县城。都司王宗武被害。复欲由鹿仔港、笨港一路。来犯府城。当即飞饬员弁。带兵救援。又据兴泉永道禀称。贼匪攻陷彰化。复于十二月初六日。攻陷诸罗。现在柴大纪带兵。并召募乡勇守城。遣员来厦请救。查林爽文籍隶漳州。其附从率多漳属。难保无内外勾连。漳泉两郡。为内地根本。尤为紧要。臣一面移咨两广督臣。于漳州连界之潮州等境。一体防范。一面督催兵弁渡台。协力进剿。务期克日荡平。知府孙景燧、业已被害。现饬福州府海防同知杨绍裘署理。其余被害文武。容俟查明具奏。又福建巡抚徐嗣曾奏、彰化诸罗俱陷。贼势方张。必须厚集兵力。以速蒇事。现于臣标及督标水师。拨兵一千五百名。并调上游之建宁、延平、兵一千名。来省备调。又飞咨广东、浙江。抚提各臣。于附近水师营内。酌拨备战兵二三千名。于本境驻劄。以备徵发。又据淡防新庄巡检王曾錞禀称。贼人现踞后垄。当即招集乡勇捕剿。现闻堑城已失。程同知被围。不知著落。淡水都司全营兵丁。俱驻艋舺堵御。但兵力单弱。必须发兵赴援。臣即将现派备调之省兵一千五百名。饬令闽安协副将徐鼎士等、带赴该处剿捕。谕曰。常青此次所奏派兵剿捕各事宜。较从前稍有主见。略知镇定。但常青摺内、称逆首林爽文。系漳州人。其附从之徒。率皆籍隶漳属。其中难保无内外勾连情事等语。此等匪徒纠众滋事。无论何处民人。其从贼者即系夥党。自应按名骈戮。若漳泉民人乡勇。果能应募拒贼。出力堵御防守。自应加以奖赏。不应豫存歧视。稍露形迹。转致漳民心生惶惧。别滋事端。此时水陆两提督、先后带兵渡台。已有六千余名。徐嗣曾、又经派拨兵丁一千五百名。渡台协剿。兵力不为不厚。但闽人性本慓轻。若零星打仗。致有挫失。是轻为尝试。转足以张贼势而馁官军之气。于事尤属无益。著黄仕简、任承恩、务须俟各路兵丁到齐。约会日期。同时并力夹攻。自无难一举蒇事。该督等、总须镇定持重。再徐嗣曾奏、飞咨广东、浙江、二省督抚提督。于附近水师营内。酌拨战兵二三千名。各于交界本境驻劄。如需策应。便于徵发。亦可藉为声援等语。此时似可无需邻省接济兵力。然备拨亦可。总宜不动声色。密为布置。不可稍涉矜张。惊动众听。至台地会匪。究系何会。兴有几年。聚众数千。蔓延滋扰。劫县戕官。该地方文武。平日所司何事。岂竟漫无觉察。并著常青于事定后。查明严参示儆。但非目前急务。此时惟当镇辑内地。速剿贼匪为要。　　

○壬申。谕、现在热河备工银两较少。著于广储司拨银十万两。照例运至热河备用。　　

○又谕曰、军机大臣会同刑部、核议福建南靖县匪犯陈荐等。纠夥行劫一案。将潘聪等十三犯。改拟绞决一摺。此等匪徒。逃匿山藔。纠夥抢劫。原非寻常盗犯可比。自应从重办理。但念潘聪等十三犯。究系夥党。并未伤人。情尚可原。朕断不肯因现在台湾有林爽文等、劫县戕官之事。迁怒及彼。概予骈诛。所有潘聪、李云、朱厚、林照、沈连用、沈民、林丑、邱奎、黄佛、林牵、沈锐、汪广、陆潭、十三犯。俱著改为应绞监候。秋后处决。交该抚严行牢固收禁省监。候本年办理秋审时。再降谕旨。　　

○谕军机大臣等、台湾贼匪林爽文等、聚众滋事。劫县戕官一事。前据黄仕简、任承恩、各奏。俱带兵先后渡台进剿。朕初以此等匪徒。不过一时乌合。不值水陆两提督。前往同办。嗣据常青奏、黄仕简于十二月十五日自厦门放洋。任承恩于十七日登舟开行。会同进剿等语。任承恩、既已同往。务须与黄仕简同心协力。镇定持重。努力剿捕。若能克期扑灭。迅速蒇事。是即有功而无过。朕必将该提督等、加恩奖赏。其出力员弁兵丁等、亦必从优议叙。昨常青、徐嗣曾等、奏到各摺。内称总兵柴大纪、带兵堵住离府城十里之三坎店。召募乡勇。紧守府城。十一日与贼打仗。大施火炮。贼势稍退。是现在府城。业经严密防守。可保无虞。俟大兵到齐。同时并力夹攻。自可即日荡平。所有首夥各犯拏获之日。即在该处迅速正法。一面奏闻。毋庸再行分别请旨办理。致滋耽延。　　

○癸酉。谕军机大臣等、据保宁奏请来京陛见。并请将总督印务、交鄂辉暂署等语。鄂辉来京瞻觐。朕察其才具。尚可暂署督篆。已谕令鄂辉、即行起程回任。保宁俟鄂辉到川。交卸督篆。即来陛见。再提督成德曾于上年十一月内。奏请陛见。现在保宁已准令来京。该省将军提督。止有鄂辉一人。成德未便遽离该处。著传谕成德、缓至冬间。即带领年班土司赴京。至藩司王站柱、亦欲来京陛见。著俟保宁回任后。已届四五月之时。该司将奏销办理完竣。再行起程来京。将此传谕保宁、并谕成德、王站柱知之。　　

○又谕、据福康安奏、西安城内钟鼓楼座、及潼关城垣。年久坍损。请动项修理一摺。西安钟鼓楼座、及潼关城垣。既已坍损。自应修葺完整。以壮观瞻。德成现在川省验收城工。巴延三业已陛见回任。著将原摺钞寄德成。俟伊在川省收工完竣。回京之便。顺道至西安潼关等处。会同巴延三、详悉履勘。核实估计。奏闻办理。除传知巴延三外。将此由四百里传谕德成知之。　　

○甲戌。上诣雍和宫行礼。　　

○谕、据书麟奏、安徽安庆、庐州、凤阳、颍州等府属之十六州县。应徵旧欠、及历年灾缓钱粮等项。为数较多。若同时并徵。民力不无拮据等语。安庆等府各属。俱系灾歉之后。去年春夏。雨水稍多。又灾后疫气交作。民间元气未能遽复。若令新旧并徵。小民输将。未免拮据。所有安庆府属之怀宁、桐城、潜山、太湖、宿松、望江、庐州府属之舒城、凤阳府属之宿州、颍州府属之阜阳、颍上、亳州、蒙城、太和、霍邱、和州、并所属之舍山等十六州县去年应徵旧欠。及历年灾缓钱粮借欠本折耔种口粮等项。俱著缓至今岁秋成后补徵以纾民力。该部即遵谕行。　　

○乙亥。享太庙。遣肃亲王永锡恭代行礼。　　

○遣官祭太岁之神。　　

○上诣大高殿行礼。　　

○诣安佑宫行礼。　　

○幸圆明园。　　

○谕、原授公衔鄂尔多斯台吉衮扎布多尔济、从前因唆伊母混行首告。将伊拘禁空房。今已数载当亦知悔罪安静矣。著施恩释放。交该盟长等、严行约束。至原封公爵宗室永芝、因盖房匠役。侵蚀银两。令家人殴伤匠役致毙。业将伊家人拟抵。永芝、著施恩释放。交该族长、及伊伯叔辈、严行约束。毋再生事。原任总督富勒浑。获罪监禁。年已老迈。念其向曾出力。著施恩释放回家。俾自省愧悔。以示新年推恩至意。　　

○丙子。世祖章皇帝忌辰。遣官祭孝陵。　　

○谕曰、原任山东运河道沈启震前因守制回籍。迄今已一年有余。现在东省有办理疏浚河渠事宜。沈启震、尚为熟谙著即赴该省。专司挑办听候差委。　　

○又谕、向来秋朝审人犯内有业经缓决三次以上。人数积多。每届数年敕令刑部堂官。量为查奏减等。以示法外之仁。今自乾隆四十九年十一月查办之后。至五十一年秋谳。拟入缓决者。又积有六千余名。其数已为不少。著刑部堂官、将上年秋朝审缓决至三次各犯。照前次查办之例。逐一查明。各按所犯情节。分别减等发落。以昭矜恤。该部即遵谕行。　　

○谕军机大臣等、据兰第锡奏、运河东西两岸。支干河渠现在均须挑挖疏浚。前任运河道沈启震、于五十年守制回籍。已经一年有余。请令赴东省、协同催查办理等语。此属可行之事。已另降谕旨。令该员前赴东省矣。但现署运河道罗煐、向闻其于水利河道。颇为熟悉。何以该督奏摺内、祗称工□繁多。急需挑浚。而于该署道办理河务是否胜任之处。并无一字提及。转似该道不能料理裕如。需人帮办光景。看来似因东省微山湖、上年水势微弱。不能收蓄。又闻该处有太行堤一道。经行旅车马。往来碾踏。堤工日渐倾圮。且从前青龙冈缺口漫水下注。支干河道。不无淤垫。前年虽经兴工挑挖。究未一律深通。以致坡水不能收束入湖。此时自应实力疏浚。俾沟塍支干。通流宣达。以期来源旺盛。微湖蓄水。有盈无绌。方为妥善。罗煐现在专管运河。不能分身前往。所有微山湖上游一带、疏浚渠干。收蓄坡水事宜。著即交沈启震、来往履勘。专司其事。悉心筹办。至现署运河道罗煐、于办理河务。是否实能胜任之处。著该督据实覆奏。将此谕令知之。寻奏、署运河道罗煐、在东二十余年。于蓄洩机宜谙熟。实堪胜任。惟运河绵长一千余里。现在各处挑工。将来启坝后、粮艘经行。均罗煐一人往来稽查。而微山湖水连年收蓄。不能充裕。必得专员办理。今特派沈启震、董司其事。臣与罗煐、仍不敢稍存诿卸报闻。　　

○闽浙总督常青奏、彰化贼匪林爽文等、攻占城池。先经臣等派拨官兵六千名。三路赴剿。因闻竹堑地方。亦被贼踞。随又密饬海坛镇总兵郝壮猷、统领赴淡官兵一千五百名。相度情形。或赴新庄。或赴南路。而鹿耳门为台地咽喉。尤须厚集兵力。兹复添派督抚二标兵一千名。檄令原任闽安协副将徐鼎士带领。福宁镇、并桐山、罗源等营兵一千名。令福宁右营游击延山带领。由省城南台口、及福安白石口、配船过台。交水师提臣黄仕简调度。俾贼匪克期殄灭。浙江巡抚觉罗琅玕奏、接准福建抚臣徐嗣曾咨会。于附近水师营内。酌拨备战兵三千名。以待徵发。臣即飞咨各提镇。于提标、及温州、黄岩、二镇标营内。拣派三千名。在交界处所驻劄。仍分委道府等官、酌派兵丁。于各紧要海口。实力防范。谕军机大臣等、从前剿捕朱一贵、黄教二案。调兵若干名。该督自有成案可查。今常青既令任承恩带兵。由鹿耳门前进。又复加调官兵陆续渡台。并咨会粤东、浙江、酌备战兵以资策应。台湾常有纠众不法之事。此次常青等何以张皇畏惧至此。徐嗣曾、亦有移咨邻省。一体豫备之举。而琅玕此奏、尚有主见。不至过于惶遽。著传谕该督等、务宜镇定妥办。不可张大其事。使沿海民人。心生恐惧。于地方大有关系。至常青摺内称、探得澎湖兵、于十二月十四日到台郡。安平林游击、亦带兵赴援。现在贼势稍退等语。郡城防守严密。全台根本。尚不致有他虞。黄仕简等、务须俟各路官兵到齐。约会日期。同时并力夹攻。自无难一举蒇事。剿捕净尽。常青、徐嗣曾、琅玕、尤宜严饬沿海文武员弁。截拏逸回匪犯。毋使一名幸脱。　　

○丁丑。上御山高水长大幄次。赐蒙古王贝勒贝子公台吉、年班回部伯克、暹罗国使臣、并金川土司等宴。　　

○谕曰、刑部将现在监禁官犯、及蒙古外省各官犯、摘叙事由。开单进呈。朕详核案情。内苏泰前因台湾刁民聚众一案。并不执法严拏。反出示劝和。实属废弛不职。现在又有奸民林爽文等、抢劫滋扰之事。皆由该犯在任时。诸事因循玩误所致。又格通额、因周八与伊妾商约同逃。该犯起意将周八诱至家中。连砍毙命。有心致死。苏泰、格通额、情罪俱难轻贷。仍著牢固监禁。至苏卜东阿、玉庆、一因劝令伊妻节省用度、不服起衅。一因伊妻不听伊姑教训、斥责争闹殴毙。均系殴死不顺之妻。情有可原。著即行释放。德克进布、扣存塘工木价。系为家人刘三所愚。与侵欺帑项者有间。业已二次未勾。著发往伊犁。效力赎罪。刘得、王士浣、杨仁誉、司得寿、三达子、素尔方阿、闻世豪、长明、永善、图山＜氵布＞、满成、纳苏图、姜兴舟、王治岐、蔡薰、均系历次免勾之犯。核其情节。皆尚可原。俱著加恩减等。照例发落。蒙古台吉齐巴克多尔济、博和岱、一系侵蚀恩赏。一系致毙人命。情罪较重。但系外藩蒙古。已经免勾。俱著加恩释放。交与该盟长等、严行管束。不许复滋事端。以示朕格外施仁。用普春祺至意。该部即遵谕行。　　

○闽浙总督常青奏、臣前闻竹堑被贼占踞。当即密饬统兵赴淡水之总兵官郝壮猷、前往相机策应。今抚臣又派兵一千五百名赴剿。实为紧要得力。惟是臣续调之兵。已派令副将徐鼎士带领。而抚臣所调之兵。据称亦派该副将。实缘省城距泉较远。同时调派。以致关会不及。臣随改派在省之延平副将林天洛、带臣续调之兵过台。随水师提臣黄仕简进剿。再查督抚两标。除派拨防守外。统计兵四千四百名。今已派出三千三百名。会垣重地。尚须留兵驻守。据抚臣札称。复调上游之延建镇兵一千名、来省备遣。应俟该二处兵丁到时。即留会城驻守。福建巡抚徐嗣曾奏、臣以淡水地方紧要。即饬闽安协副将徐鼎士、游击吴秀、统领省兵一千五百名进发。连日接据蚶江通判陈惇、厦门同知刘嘉会等禀报。鹿仔港一带。现有泉州、兴化、广东客民。各书义民字样。共相守护。复准提臣黄仕简、亦因淡水新庄巡检王增錞禀报、现于艋舺地方。募雇乡勇堵御。咨臣拨兵救援。臣即添派员弁。随副将徐鼎士等前往。正在候风遄发。接准督臣来咨。亦调督抚二标兵一千名。交徐鼎士统领。赴鹿耳门协剿。查淡水等处。待援既急。而鹿耳门一路。必须厚集兵力。臣前所调延建兵一千。原以备督臣调遣。应即饬令赴泉。候督臣派员统领进剿。再厦门对渡鹿耳门。较闽安更便。臣已飞劄厦门备船。俟兵到飞渡。谕军机大臣等、总督统辖营制。全省兵弁。凡有调遣。自当听督臣主政。巡抚虽亦有封疆之责。不得稍存膜视。但调发兵弁。应札商督臣。公同檄调。况无迫不及待之情形也。此乃国家体制。不可紊越。今徐嗣曾、惟恐毫无调度。迹涉推诿。是以纷纷徵发。以见留心努力。并咨会广东、浙江等处。挑备战兵。豫资策应。使本省兵弁。号令两歧。事权不一。且省垣重地。自应多兵驻守。今辗转更调。亦非慎重根本之道。该抚于此案初起时。尚能镇定。其后何以冒昧若此。但究属为地方起见。尚无大咎。亦不得因有此旨。过于畏葸。而置要务于不问。且督抚因此或致不睦。更于公事无益。徐嗣曾、惟当与常青彼此和衷。筹酌机宜。协同妥办。以期迅速蒇事。至该督等摺内所称鹿仔港等处、有客民义民。共相纠集。守护地方等语。该处商民等、激发公义。保护地方。甚属可嘉。著该督抚俟事竣后。公同查明。分别奖励。　　

○戊寅。上还宫。　　

○是日起。上以祈谷于上帝。斋戒三日。　　

</div>
    <div class="pagination">
<a href="清实录乾隆朝实录_page1622.html">上一页</a><span>...</span><a href="清实录乾隆朝实录_page1618.html">1618</a><a href="清实录乾隆朝实录_page1619.html">1619</a><a href="清实录乾隆朝实录_page1620.html">1620</a><a href="清实录乾隆朝实录_page1621.html">1621</a><a href="清实录乾隆朝实录_page1622.html">1622</a><span class="current-page">1623</span><a href="清实录乾隆朝实录_page1624.html">1624</a><a href="清实录乾隆朝实录_page1625.html">1625</a><a href="清实录乾隆朝实录_page1626.html">1626</a><a href="清实录乾隆朝实录_page1627.html">1627</a><a href="清实录乾隆朝实录_page1628.html">1628</a><span>...</span><a href="清实录乾隆朝实录_page1624.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
