<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 43 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 43 页/共 523 页
  </h1>
  <div class="content">
   ○己丑。以户部员外郎钱楷、为四川乡试正考官。户部主事乔远瑛、为副考官。翰林院编修钱福胙、为湖南乡试正考官。刑部员外郎伊秉绶、为副都官。　　

○旌表守正捐躯河南南阳县民谢国荣妻李氏。　　

○户部议准、署陕西巡抚秦承恩疏报、长安县开垦滩地一顷四十亩。照例升科。从之。　　

○庚寅。谕军机大臣等、陕省贼匪。由凤县窜至杨家店地方。距两当甚近。昨据秦承恩奏、有副将李文蔚带兵防堵。今广厚。又飞咨吉兰泰迎剿。广厚、亦带兵随后策应。自可遏其西窜之路。但宜绵等、前称旬日之内。可擒首逆。自当合力兜围。何以又任阑入甘境。实属无能无耻。宜绵、德楞泰、秦承恩、明亮、均著传旨严行申饬。现在两当地方。有吉兰泰、广厚、带兵堵截。宜绵等尤当奋勇直前。两面夹击。将高均德、李全等、克期擒获。以便德楞泰明亮赴川协剿若再迟延贻误。复任贼匪蔓延滋扰。必将宜绵等、从重治罪。更不能曲为宽贷也。　　

○以正红旗满洲护军统领台费荫、为兵部右侍郎。内阁学士那彦成、为工部右侍郎。　　

○辛卯。谕内阁、观成、刘君辅、此次带兵追贼。首逆陈崇德、被剿紧急。自行戳伤毙命。余匪悉就歼除。所办尚好。虽伊等攻剿此股贼匪。将阅两年。此时始行剿竣。不足为功。但伊二人于德龄未到之前。能自知愧励。将贼巢攻克。尚为奋勉。观成、刘君辅、俱著加恩赏给头等侍卫职衔。以示奖励。　　

○伊犁将军保宁奏、请于伊犁库存绿营历年积贮抽分等项银两内。动支一万两。按月生息。以为绿营鳏寡孤独养赡之资。从之。　　

○壬辰。谕内阁、富纲奏、此次江西漕米。截留四十万石。分贮东省。所有余米、请令各丁就近粜卖等语。江西漕米既经截留东省。各丁交剩余米。自应准其就地变粜。俾该丁等得沾余润。而东省得有此项余米粜卖。民食益臻充裕。　　

○旌表守正捐躯河南镇平县民徐万千媳李氏。阳武县民李长根妻别氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆三年。戊午。六月。癸巳朔谕内阁、前据军机大臣会同吏部议奏广西省仓谷缺贮。将各该州县。及该管知府。直隶州。分别降革一摺。朕以年任久远。人数众多从宽降旨令该督抚将各该员在任居官若何。据实分晰查明具奏、兹据吉庆等将各该员出具考语。分别开单具奏请旨。仓储关系民食。理宜实贮在仓。乃该州县等、在任时任意亏短。而该管府州。并不核查揭报。本应照议降革。以示惩儆。但念此项亏短仓谷。尚非起自近年。多系辗转相因。官非一任。事阅多年。不忍概行褫革。所有此案应行降革各员内。除霍时茂等七员。既据该督等奏称才具俱属平常。著即照部议降革外。其议以降三级调用之知府直隶州涂日焕等十一员。议以降三级调用不准抵销之州县程如岳等十二员。又议以降调之丁忧留办军务知县史书笏等四员。俱著从宽改为革职留任。八年无过。方准开复。议以降二级调用不准抵销之州县袁镛等十二员。亦著从宽改为革职留任俟四年无过。方准开复。议以革职之州县五千骥等三十一员。著从宽免其革任。俟十二年无过。方准开复。此系格外施恩。各该员务须倍加感激。益知愧励。各该管上司。尤当随时留心查核。遇在劣员。即当据实参办。毋谓恩可屡邀自蹈重咎也。　　

○谕军机大臣等、长麟等奏、萨木萨克输诚向化、恳请内投一摺。览奏俱悉。萨木萨克、系回部嫡裔。该处布噜特。向俱借其名目。摇惑众听今因逋窜日久。穷蹙无依。而各布噜特。又闻喀什噶尔有调兵之信。不敢与之勾结。经长麟等晓谕令其内投。可期永除余孽。回疆益臻宁谧。实属极好机会。现在萨木萨克。已令其为首办事之迈玛特尼牙斯、赍递表文禀帖。并力辩上年并无纠众滋扰之事。自系感畏出于真诚此时自不必深诘。但其表文内。祇令伊子先行进京瞻觐。俟伊子由京回至鄂罗退帕后。再带家口同来。虽据迈玛特尼牙斯禀称、曾与彼抱经起誓。未必心存疑畏。长麟等严加驳斥。已令迈玛特尼牙斯、复往饬谕。令其携眷同来。萨木萨克如果倾心向化。遵照亲来。长麟等自当派委妥员迎出卡伦。分起照管。将萨木萨克父子。俱行送京安插。将此传谕知之。　　

○以广东澄海协副将黄标、为左翼镇总兵官。谕军机大臣等、黄标由参将题补副将。为时无几。因该员在粤三十余年。出洋捕盗。著有劳绩。是以特加恩擢。该镇到任后。务须认真缉捕。所获洋盗。较从前更当为数加多。俾洋面肃清。方为不负奖擢。傥始勤终怠。此后仍有洋匪滋事之案。则惟该总兵是问。不可不知感惧也。将此传谕吉庆。转谕该镇知之。　　

○喀什噶尔参赞大臣长麟等参奏、驻劄乌什办事大臣雅尔泰。私粜仓贮麦二千余石。得旨。雅尔泰革职拏问交长麟等秉公审办。赏乌尔图纳逊、三等侍卫。由军营前往乌什办事。　　

○甲午。湖广道御史汪镛奏、查向例、长随及家奴门子等、概不准捐。惟长随一项。人尤纷杂。每厕优伶。其中倚官致富者。不无幸进之心。改籍换名。滥竽冒捐。在所不免。以仆隶之贱。一旦荣膺章服。既于体统有碍。或竟与服役本官。共事一方。主仆杂居齐齿。更开夤缘徇庇之端。且此辈平日惟利是图。于为国为民之道。全未谙悉。幸登仕版。不惟有玷官方。且必大为民害。不可不杜其渐。查向例、报捐者惟凭京官印结。及地方官文结。原所以杜假冒。第恐奉行日久。视为具文。一遇情托贿嘱。即不免滥行出结。遂致长随亦得朦混上捐。请敕下各部堂官。及各省督抚。悉心查核。严谕出结人员。不得冒滥。及贿嘱勒索等情。傥有滥行出结。及藉端勒索者。一经查出。即行参奏。如此、庶足杜宵小幸进之心。而名器益昭慎重矣。得旨。该部议奏、寻议。该御史所奏、均属捐纳现行之例。将来报捐人员给照后。臣部仍行文原籍地方官逐细查明。如有前项违碍假冒等毙。地方官徇隐不报、即从重参办。滥行出结之同乡京官。一并严加议处。办理益为严密。从之。　　

○乙未。予故湖北巡抚汪新、祭葬。照总督衔赐恤。谥勤僖。　　

○予湖北阵亡参将罗廷弼、把总任作慧、张煜、外委胡登、祭葬世职如例。贵州剿苗阵亡千总戴得新、黄国喜、祭葬世职如守备例。广东捕盗伤亡把总黄廷育、祭葬世职。阵亡兵丁刘兴国等五十三名、赏恤如例。　　

○旌表守正捐躯直隶青县民孙八妻昝氏。河南安阳县民何起占女何氏。　　

○户部议准、江西巡抚张诚基疏报、南昌、分宜、永丰、崇仁、铅山、五县开垦田十顷六十亩有奇。照例升科。从之。　　

○己亥。孝淑皇后殡宫月祭。遣官行礼。　　

○辛丑。谕军机大臣等、现在贼匪既由宁羌翻山入川。自应设法绕截屡降谕旨。令德楞泰、明亮、于陕匪办竣后。即行赴川协剿。伊二人此时竟当带兵驰赴广元。绕出贼前迎击。并著勒保派兵。与德楞泰两面夹击。此股贼匪本由陕入川。经官兵截回陕省。今又由陕窜入川境。实属不成事体。德楞泰、明亮、务将此股贼首。一律歼擒。宜绵仍驻劄陕境。严行防堵。将此传谕知之。　　

○又谕、秦承恩奏请升补府州各缺一摺。此内榆林府知府。系于本年正月内出缺。并未据该抚具奏、直至该员家属回京。由旗咨报到部。始知该府久经出缺。前已据吏部参奏、其员缺已经简放有人该抚此时始行拣员题补。是明留此缺。多延时日以为保题属员地步。殊属非是。秦承恩、著传旨严行申饬。　　

○癸卯。谕军机大臣等、广厚奏陕省贼匪窜近甘境。经副将李文蔚等督兵截回。尚为奋勉。著宜绵查明该副将如果实在出力。咨部议叙。现窜匪离甘省甚远。且有李文蔚带兵驻劄。广厚所带固原兵五百名。自当速行彻回。以节糜费。广厚亦回省办理地方事宜。不必仍留该处也。将此传谕知之。　　

○勒保奏报、剿平梨儿坝贼匪。大宁县知县钟莲、以同知直隶州升用。　　

○又参奏、剿办开州坪贼匪迟延。致倾巢奔窜。革副都统六十七。总兵官富森布职。仍留军营效力赎罪。　　

○甲辰。以工部右侍郎吴省兰、为浙江乡试正考官。翰林院编修蒋祥墀、为副考官。太常寺卿童凤三、为江西乡试正考官。内阁中书徐志晋、为副考官。詹事府少詹事曹振镛、为湖北乡试正考官。内阁中书邵瑛、为副考官。　　

○以故二等辅国将军克明子伦中、袭职。　　

○丁未。谕军机大臣等、宜绵奏、陕省后股贼匪。剿洗净尽。首逆张添伦业经淹毙。但高均德、李全等、仍任窜入川省。迄未拏获。实属无能。宜绵、德楞泰、明亮等、剿办高均德等贼匪。已逾两年。强兵劲旅。亦皆在此一路。乃惟知跟踪追击。任贼匪往来奔窜似此年复一年何日始能办竣。岂竟欲待贼匪自毙耶。现在德楞泰已驰赴广元。务须绕前兜剿。即将高均德、李全、拏获。若贼首已与阮正通、冉文俦合夥。明亮尤当速赴川境。同德楞泰奋勇直前。将首逆一并擒获。即带劲兵。与勒保并力搜剿各股贼匪。毋得仍事尾追。致兵丁疲乏。贼得他窜。自干重戾。将此传谕知之。　　

○拨山西河南藩库银各三十万两。解往甘肃。以备军需。　　

○己酉。谕内阁、德楞泰前此剿办贼匪。迁延贻误。本与明亮同罪。因明亮列名在前。是以未将德楞泰一体治罪。今伊追剿高均德等一股贼匪。未能即行擒获。又任窜入川境。是其种种迟误之罪。与明亮相埒。德楞泰、亦著将御前侍卫、署领侍卫内大臣、都统、一并革去。仍留副都统职衔。戴罪图功。以观后效。　　

○庚戌。谕军机大臣等、据哈当阿等奏、在洋遗失奏摺公文一摺。此项奏摺既经在洋遇盗遗失。魁伦等何以并未具奏、该差李喜、跳海凫水后曾否遇救得生。如竟无下落。亦应查明照例赏恤。况金门系属内洋。今有盗船多只。围劫摺差之事。可见闽省洋面盗风尚炽该督等平日所奏实力缉拏之处。俱属虚词魁伦等著传旨严行申饬所有此项盗船。仍著该督等督饬严缉务获毋任漏网。　　

○旌表守正捐躯直隶磁州民李才妻索氏。守正被戕四川崇庆州民黄俸贵妻黄氏。　　

○癸丑谕军机大臣等、英善等奏、陕省贼匪。窜至两当略阳一带。所有甘省运川麦石。暂行停运。其拨川饷银四百万两。因栈道贼氛未靖。未经转运。是栈道尚未疏通军需粮饷。最关紧要岂可稍有阻滞。宜绵、秦承恩、系该省督抚。务须实力搜剿。肃清道路。俾得通行无阻。至粮饷入南栈后。勒保亦应派兵迎护。将此传谕知之。　　

○又谕、李奉翰等奏湖河各路宣洩情形一摺。此不过指运河尾闾。将来可期畅达而言。至此时曹汛漫工。尚未堵筑。须至七月秋收后购办料物。霜降后方可进占堵筑。计期已在九月望后。中闲为期正宽。山东曹单下游一带淹浸处所。已有十余州县。叠经加恩蠲缓。总须合龙稳固。居民方可奠安。从前该督等办理此项漫工。屡筑屡蛰。实难辞咎。今经宽予限期。此时正无工可办。闻山东江南交界地方。清口以上至曹工一带黄河。久经淤垫。往来商旅。可以步行。此系漫口下游。必须更加深通。将来开放引河时。始可期其畅注。而于坝工亦不致著重。该督等何不趁此时。将江境旧河下游一带正河。详晰履勘。高仰之处。即行豫为抽挑俾将来开放引河时。得以畅达下注。亦先事绸缪之道。将此传谕知之。　　

○予四川阵亡前锋参领七十一、副前锋参领存住、前锋校巴进、伊郎阿、副前锋校瑞麟、维和、富通阿、皂庆蓝翎长富兴阿、音德和、爱星阿、卓凌阿、德升、增福、笔帖式明禄、都司冯元培。云骑尉李寅、千总黄有学、把总江永辉、外委杨元成、蔡大勇、祭葬世职。前锋塔克尚阿等五十二名、兵丁刘杰等三百十三名、赏恤如例、　　

○复缓徵山东曹、单、济宁金乡、鱼台、嘉祥、城武、邹、滕、峄、汶上、十一州县、并临清、济宁二卫、新旧额赋。　　

○甲寅。谕内阁、云贵总督现在出缺。富纲才具虽属拘谨。但曾久任云贵总督。于边疆情形。尚为谙悉。所有云贵总督员缺。即著富纲补授。富纲于何处接奉此旨。即驰驿前赴新任。不必来行在请训。黔省苗疆。甫经戡定而军需销算等事。尤须实力清厘。富纲到任后。务当倍加勉力。奋发有为。将地方一切事宜。逐加整顿。以副委任。其漕运总督。著梁肯堂补授。并著即日前往。料理回空及明岁新漕等事。以期妥速无误。其刑部尚书一缺。现当办理秋审之时。一时未得其人。董诰现在守制。已逾小祥。计明岁春夏闲。即届服阕。著董诰暂行署理。董诰接奉此旨。亦不必前来行在谢恩。惟当在京悉心办理秋谳大典。及军营纪略等事此系朕不得已用人之苦心。当亦人所共谅也。　　

○予故云贵总督三等男鄂辉、祭葬。入祀贤良祠。谥恪靖。以其子鄂弥善、袭爵。　　

○乙卯。遣官祭火神庙。　　

○谕军机大臣等、勒保奏分路剿贼情形。虽将开州坪贼匪痛加歼戮。而各股著名首逆。仍未拏获一名。不为满意。现在王三槐等窜至陈家山地方。即系林亮功从前屯取处所。徐添德一股。亦向开县奔逃。三股贼首。自必逃聚一处。勒保现已带兵驰赴开县截剿。而德楞泰亦由广元驰赴南江一带。会同惠龄、恒瑞等、兜截李全、高均德、阮正通、冉文俦等各股贼匪。明亮自亦赶赴前途。与德楞泰等合力奋击。正当彼此约会。兜围截剿。务将各股贼匪。于七月内一并剿办完竣。将此传谕知之。　　

○勒保奏报、剿除川匪龚怀仁全夥。加道员李鋐、接察使衔。赏署知州赏发祥、蓝翎。生员李辉阳等升赏有差。　　

○以堵剿荆竹园等处贼匪。歼毙贼首林定相功赏候补同知方积花翎。　　

○以围剿荆竹园贼匪不力。革总兵官艾如文、副将王承勋、游击李乏荣、花翎。　　

○丙辰谕军机大臣等、魁伦奏拏获在洋叠劫盗犯一摺。内称拏获盗船一只起出大小炮位八门。此项炮位。岂盗匪仓猝所能铸造。若非沿海营汛炮位被盗抢窃即系汛兵私自卖给。或在洋遗失。其起出炮位。俱铸有营分及制造年月号数。无难查办。何以闽粤等省总未究办及此。著传谕魁伦等即将此案起出炮位。系何营分。如何被盗抢劫遗失之处。查明办理并著粤东督抚。照此一体严行查办。　　

○以翰林院编修王宗诚、为陕西乡试正考官。刑部主事王祖武、为副考官。内阁学士平恕、为江南乡试正考官。翰林院检讨万承风、为副考官。　　

○旌表守正捐躯山东泰安县民李成女李氏。　　

○丁巳。谕军机大臣等、景安等追剿竹溪一股贼匪。已除三分之二。而贼匪仍由竹溪窜入陕省平利县境。岂非驱入邻境。所办何事。景安、额勒登保、兴肇、著传旨严行申饬。前据宜绵奏、业于洵阳平利一带派兵堵截。今贼匪窜入平利之镇坪地方。正可迎头截击。何以未据宜绵奏报、而景安摺内亦未提及。现在额勒登保兴肇。已带兵三千余名。由镇坪入陕追剿。当与宜绵两面夹攻。若再任蔓延陕境。伊等自思当得何罪。至川匪王三槐等夥党一股。现已窜入大宁。难保不阑入房县归巴一带。景安已带兵驰往拦截。并令文图等分路严防。务须实力堵截。勿再任窜入楚界。慎之。至勒保剿办川东贼匪。仍任王三槐。徐添德等窜合一处。今又任贼匪由大宁一带分窜。似此往来窜扰。何日始能剿竣。勒保、亦著严行申余。现在勒保已赴开县督兵进剿。并令观成等于大宁奉节一带迎截。务须策励云贵新兵鼓勇直前将各股窜匪。一律歼除。毋任复窜楚陕。勒保系总统大员。所有陕楚各股贼匪。皆应通盘筹画。悉心调度。岂得专管川省一路。而各省窜匪。听各省自行剿办。以致彼此各不相顾。东击西奔。迄无成功。如此又安用总统为耶。今将各路带兵大员。为之分定责成。陕省令宜绵、与额勒登保、兴肇、为一路。专剿现窜平利之刘成栋等一股。楚省令景安、与王凯、文图、为一路。专堵现欲窜入楚境之川东贼匪。惠龄、德楞泰等剿办李全、高均德、阮正通等贼匪。如已与冉文俦、罗其清、合夥。则惠龄、恒瑞、明亮、德楞泰、作为一路。并力兜击。若贼首等尚在分窜。则惠龄、恒瑞、专剿冉文俦等一股。明亮、德楞泰、专剿李全高均德等一股。如此、则各剿各股。庶责有攸归。无可诿御。而勒保剿办王三槐等一股贼匪。仍当察探各路贼情。相机布置。为之声援策应。不拘何路。能将贼首拏获。俱系总统之功。若贼匪由何路窜逸。不特此一路领兵大员责有攸归。即总统亦无可诿罪。而各路领兵大员。仍不得推卸总统。稍存观望。必须各加策励。合力堵剿。贼匪方不致往来奔窜。若各股贼匪于何路逸出。即惟该路领兵大员是问。经此番训谕之后。若仍前观望。不知同心协力。奋勉图功。必将伊等从重治罪。再不能曲为宽贷也。将此各传谕知之。　　

○戊午抚恤琉球遭风难夷如例。
  </div>
  <div class="pagination">
   <a href="清实录嘉庆朝实录_page42.html">
    上一页
   </a>
   <span>
    ...
   </span>
   <a href="清实录嘉庆朝实录_page38.html">
    38
   </a>
   <a href="清实录嘉庆朝实录_page39.html">
    39
   </a>
   <a href="清实录嘉庆朝实录_page40.html">
    40
   </a>
   <a href="清实录嘉庆朝实录_page41.html">
    41
   </a>
   <a href="清实录嘉庆朝实录_page42.html">
    42
   </a>
   <span class="current-page">
    43
   </span>
   <a href="清实录嘉庆朝实录_page44.html">
    44
   </a>
   <a href="清实录嘉庆朝实录_page45.html">
    45
   </a>
   <a href="清实录嘉庆朝实录_page46.html">
    46
   </a>
   <a href="清实录嘉庆朝实录_page47.html">
    47
   </a>
   <a href="清实录嘉庆朝实录_page48.html">
    48
   </a>
   <span>
    ...
   </span>
   <a href="清实录嘉庆朝实录_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
