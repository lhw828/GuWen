<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 21 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 21 页/共 216 页</h1>
    <div class="content">
○壬午。以都察院左都御史加吏部尚书衔朱轼礼部尚书、张廷玉为会试正考官　　

○调户部尚书田从典、为吏部尚书。礼部尚书张廷玉、为户部尚书。仍兼管翰林院掌院学士。升户部右侍郎张伯行、为礼部尚书。刑部右侍郎卢询、为兵部尚书　　

○癸未。调礼部左侍郎景日昣、为户部右侍郎。以礼部侍郎行走王景曾、为礼部左侍郎。升内阁学士涂天相、为刑部左侍郎。光禄寺卿高其佩、为刑部右侍郎　　

○调广东琼州总兵官张耀祖、为云南鹤丽总兵官。湖广襄阳总兵官万际瑞、为广东琼州总兵官。升福建延平副将张殿臣、为湖广襄阳总兵官　　

○甲申。谕顺天府府尹。乡饮酒礼、敬老尊贤之古制。近闻年久。视为具文。所备筵宴。亦多草率。尔衙门应加谨举行　　

○户部议覆直隶巡抚李维钧、请将丁银摊入田粮之内。应如所请。于雍正二年为始。将丁银均摊地粮之内。造册徵收。得上□日、九卿詹事科道会同确议具奏　　

○理藩院奏。准噶尔策妄阿喇布坦属下明嚘忒人、博罗忒、达什扎卜、巴图蒙克、多尔济、哈拉嘛克、达巴什、六人来降。得上

□日、伊等来归可嘉。为首之博罗忒、达什扎卜、著赐与侍卫翎。伊等称有近族兄弟。在贝勒博贝处为护卫。即将此六人赏与博贝。加意抚养　　

○乙酉。上诣堂子行礼　　

○丙戌。谕鸿胪寺。升殿时。令纠仪御史、稽察班次。整肃朝仪　　

○以镶红旗蒙古副都统富尔丹、署本旗蒙古都统　　

○工部议覆、河道总督齐苏勒疏奏。邳州、黄河北岸张王庙至宋家庄。应加帮戗堤一千一百八十八丈。宿迁县、黄河北岸五堡。应筑月堤格堤一千二百丈。南岸墩郎庙险工。应筑月堤三百二十四丈。俱应如所请。从之　　

○丁亥。谕八旗都统等。查验器械、国家定制。从前查验时。彼此那借。及租赁弓矢。支吾掩饰。朕所深知。著宽限一年。各将器械修理完备。朕于明岁十月间。遣大臣会同兵部、一日查验一旗。封贮公所。再验一旗。将二十四旗、悉行据实验存。交还各旗、各自收贮。庶免那借租赁之弊　　

○谕户部。江西巡抚裴＜彳率＞度疏称、请捐俸工银两、赈恤被水居民。夫官吏俸工、特为赡养伊等家口而设。原不可少。纵将通省官员俸银捐助。为数亦属无几。有何裨益。至若胥役工食、亦尽行捐出。何以令其应差行走。如果民遇灾祲。该督抚即应奏闻。动支正项钱粮。若偶遇水旱微灾。不无赈恤。或修理堤岸城垣之小费。该地方大小官员、有愿出已资、捐助效力者。何必具题。即欲报闻、亦止可另行摺奏。著该部行文直省督抚。凡地方遇有公事、奏请捐助俸工之处。永行停止　　

○理藩院奏。扎鲁特贝勒阿谛沙、毕鲁瓦、额尔德卜鄂齐尔等、三旗乏食。请加赈恤。得上□日、著再给银二万两。交与本锡、阿林保、赍往。此项因从前发去银五万两。或有不敷。添解备用。并非分别。此一旗、给与若干。彼一旗、给与若干也。可将两次银两。合数旗之人、通同散给。如有不敷。再行请上□日　　

○升川陕督标中军副将田畯、为陕西凉州总兵官。前往军营。协助提督路振声办事。以陕西固原提杨尽信、仍署理陕西凉州总兵官　　

○命随往陵寝之大臣官员、各加一级　　

○戊子。谕总理事务王大臣等。时值寒冷。驻防热河兵丁。著于明春移往。行走既为便益。房舍亦易于修理　　

○调江南京口副都统甘国培回京。升广东广州参领朱炯、为江南京口左翼副都统　　

○己丑。遣官祭历代帝王　　

○遣官祭城隍之神　　

○谕川陕总督年羹尧。侍郎常寿奏报、亲王罗卜藏丹津。攻王察罕丹津己渡黄河。肆行。猖狂。或遣使与策妄阿喇布坦。期约作乱。或欲窥取西藏。皆事所必有。军务宜预先筹度。尔宜将西宁松潘甘州等处军兵整备。务期巢□刀灭。罗卜藏丹津。自夏间作乱以来。人马疲乏。若不乘此时击之。迟延日久。则贼人得以蓄养气力。尔其尽心筹画。克奏肤功　　

○以内务府郎中萨哈廉、协理内务府总管　　

○以原任广西布政使王沛憻、为太常寺卿。原任湖北布政使张文灿、为太仆寺卿　　

○庚寅。礼部尚书觉罗苏库、以病乞休。允之　　

○辛卯。上诣寿皇殿行礼　　

○上御太和殿。视朝。诸王大臣及升转文武官员谢恩。不作乐　　

○谕总理事务王大臣等。八旗办理事务、甚属紧要。都统、副都统内。有在皇考时、宣力行间擢用者。伊等于旗务并不办理。惟以曾经效力为辞。伊等出征劳绩。得功牌者、已登部册。得伤者、己加赏赉。应授官职者、已经议授。且擢用伊等、原为办事。岂徒以其宣力行间之故耶。嗣后都统有奉差四五日者。著即题请署理之人。或命本旗副都统、或另派人署理　　

○又谕。目今策妄阿喇布坦。甚属恭顺。我兵在外已久。著将阿尔泰兵丁、如何撤回。永固疆圉。应驻兵若干。驻劄何处。或作戍兵迭更。或令永远驻防。应将何处兵丁移驻。尔等可详加确议具奏。再、吐鲁番、巴尔库尔、布隆吉尔等处兵丁。俱著照此行　　

○谕兵部。从巴尔库尔、阿尔泰军前。因年老残疾、裁减拨回革退之官员。及具呈告退之人员内。有效力行间者。将在京八旗、及外省官员等。著查明具奏　　

○谕湖广总督杨宗仁。天下绿旗兵丁。大率十分中、有二三分空粮。为专阃大臣、及将弁等所侵冒。而老弱残疾、不能骑射者。复充当兵数。徒令国家钱粮费于无用之地。夫武备关系重大。额设兵数、不特缓急恃以为用。并藉以防缉盗贼。守护城汛、岂可任听将弁。挑选随丁。一无拘限。今奉天等处将军、副都统官员。俱令酌选数名。著为定额。其提督总兵以下等官、亦宜照例酌定。各于该管兵内、查有不堪者。亟应沙汰。选择年力精壮、汉仗雄伟者顶补。嗣后营伍骑射、须时加操演。火器营兵、在春秋二季操演。水师营兵、在战船操演。其安营布阵、进退作止之法。务令精熟。盔甲器械船只等项、务令坚固。沿途守望烟墩之兵、量增数名。酌计几墩。令千把等员、轮流分辖。不时稽察。至山谷林麓、近江滨海、险僻处所。或有匪类潜藏、亦未可定。应派委参游以下二员、领兵四十名、时往巡哨。更须严饬所领兵丁。经过地方、毋许骚扰。兵丁内有实能效力、弓马娴熟者。遇有把总缺出、即行录用。以示鼓励。其懒惰刁悍者。严行责革。以彰法纪。从前把总一缺。提镇将弁、每将家丁及同乡戚属、虚冒钱粮。毫无劳绩者。朦混占补。似此、何以服士卒之心。今限一年之内、彻底肃清。傥不遵谕上□日、仍蹈前辙。定将该管大臣、及将弁等、从重治罪。尔封疆大吏、各宜敬凛。毋忽　　

○命署山东布政使须洲、巡视河务。以户部郎中博尔多、署理山东布政使司布政使　　

○命以官房八所、为八旗大臣等公衙门　　

○免江南海州上元等十五州县、扬州一卫、康熙六十一年分旱灾额赋有差　　

○壬辰。免江苏太仓等卫、旧欠民屯地丁等银两有差　　

○癸巳。谕兵部。右卫佐领苏柱克等十七人。皆由军前裁减拨回。并无罪愆。而右卫副都统努尔布、将伊等尽行革退。著努尔布来京、将缘由陈奏。努尔布员缺、著副都统李柱署理　　

○以裕亲王保泰管理镶黄旗满洲、蒙古、汉军、三旗事务。原任镶白旗护军统领苏克肫、为镶黄旗满洲都统　　

○总理事务王大臣等、议准浙闽总督觉罗满保、奏请修筑海宁塘堤。得上□日、钱镠时所筑塘堤、中间虽被冲坏。至今尚有存者。数年来、督抚等所修塘堤、俱虚冒钱粮。于不当修筑处修筑。以至随修随坏。又闻赭山有三处海口。今一处淤沙壅塞。水不通流。若浚治疏通。使潮汐不致留沙壅塞。则海宁一带塘工方可保固。言之者虽未必稔知。然不可不留意。抑或地方大臣、恐糜费钱粮。此等处、虽明知而不顾也。传谕该督抚知之　　

○兵部议覆、云南提督张国梁奏言、云南地极边远。副参游守缺出。部推人员、每不谙边情。请照旧例、仍令该督抚提臣。将才技优长、熟谙边情之员。越衔一二等、拣选题补。嗣后请副参、游击缺出、准其越衔拣补。至守备员缺。仍于分发年满千总内、秉公拣选补用。从之　　

○刑部议覆、御史汤之旭条奏。六部现行则例、轻重不一。请简谙练律例大臣、为律例馆总裁。将康熙六十一年以前、所行条例。雍正元年以后、所奉上谕。陆续纂修增入。应如所请。得上□日、左都御史朱轼、兵部尚书卢询、刑部左侍郎阿锡鼐、兵部左侍郎伊都立、著充总裁官　　

○甲午。以正白旗蒙古都统拉锡、署镶白旗满洲都统　　

○礼部议奏。自古帝王功德隆盛。未有不配天者。此古今通义也。钦惟圣祖仁皇帝、嗣太祖太宗、世祖之鸿绪。守成创业兼隆。集三皇五帝至圣之大世。玉振金声并茂。冲龄而克基于圣。耄期而不倦于勤。是圣祖之至诚不息。即天地之悠久无疆也。开古今未开之景运。辟帝王未辟之版图。察吏安民。达聪明目。是圣祖之无为致治。即天地之不言成化也。减税蠲租。祥刑肆赦。屡广生徒之额。频加营伍之恩。是圣祖之湛恩汪濊。即天地之雨露滋培也。神谟天算。赫声濯灵。平三孽而永靖烽烟。临二庭而廓清沙漠。是圣祖之神武布昭。即天地之风霆流形也。生知好学。天纵多能。会理道之精微。不遗象数。挹经史之芳润。兼擅词章。是圣祖之奎文藻丽。即天之云汉为昭。地之山川焕彩也。协气布濩。年谷顺成。六十余年。万方蒙福。是圣祖之召致休徵。即天之不爱其道。地之不爱其宝也。允宜升配郊坛。光昭禋祀。应同太祖太宗、世祖。配享圜丘、祈谷坛、方泽。请于本年冬至、二年孟春上辛、及夏至、大祀之日举行。得上□日、是。依议　　

○工部议覆、兵部左侍郎嵇曾筠奏言、武陟县黄河堤工。请由钉船帮坝尾、直对姚其营北首。斜接遥堤加筑。再秦家厂月堤内、积有清水。请填实以御顶冲。应如所请。从之　　

○乙未。谕大学士等。朕近于圣祖仁皇帝所遗书笥中。检得未经颁发谕上□日一道。以明太祖崛起布衣。统一方夏。经文纬武。为汉唐宋诸君之所未及。其后嗣亦未有如前代荒淫暴虐亡国之迹。欲大廓成例。访其支派一人、量授官职。以奉春秋陈荐。仍令世袭。朕伏读之下、仰见我圣祖仁皇帝海涵天覆。大度深仁。远迈百王。超轶万古。朕思史载东楼。诗歌白马。商周以来。无不推恩前代。后世类多疑忌。以致历代之君、宗祀殄绝。朕仰体圣祖如天之心。远法隆古盛德之事。谨将圣祖所贻谕上□日颁发。访求明太祖支派子姓一人。量授职衔。俾之承袭。以奉春秋祭享。但恐有明迄今。年代久远。或有奸徒假冒。致生事端。尔内阁大学士、即会同廷臣、详明妥议。以副圣祖仁皇帝宽仁矜恤之至意　　

○命各省情实人犯、停止秋决　　

○升福建台湾总兵官蓝廷珍、为福建水师提督　　

○户部议覆、漕运总督张大有条奏。一、行月二粮。例系半本半折。其折色银两、宜解送粮道验明。将一半给发该丁开船。一半封固。于各帮过淮时、粮道亲行给发。一、运弁回南。令坐粮厅给完呈限单。限一月到淮报验。逾限者、照规避例咨革一、漕粮开兑。令额设监兑等官、亲身照数交兑。开行之后。仍令该员亲押到淮听总漕盘验。如有不足。即将该员参处。应如所请。从之　　

○大学士王顼龄、以老病乞休。温上□日慰留之　　

○丙申。以军前副将军阿喇衲、为镶红旗蒙古都统　　

○正黄旗蒙古都统汪悟礼年老休致。以镶红旗满洲副都统秦布、署正黄旗蒙古都统　　
</div>
    <div class="pagination">
<a href="清实录雍正朝实录_page20.html">上一页</a><span>...</span><a href="清实录雍正朝实录_page16.html">16</a><a href="清实录雍正朝实录_page17.html">17</a><a href="清实录雍正朝实录_page18.html">18</a><a href="清实录雍正朝实录_page19.html">19</a><a href="清实录雍正朝实录_page20.html">20</a><span class="current-page">21</span><a href="清实录雍正朝实录_page22.html">22</a><a href="清实录雍正朝实录_page23.html">23</a><a href="清实录雍正朝实录_page24.html">24</a><a href="清实录雍正朝实录_page25.html">25</a><a href="清实录雍正朝实录_page26.html">26</a><span>...</span><a href="清实录雍正朝实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
