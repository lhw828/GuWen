<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 115 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 115 页/共 128 页</h1>
    <div class="content">　　弘治十六年十月甲午朔孟冬享  太庙
　　○遣内官祭司井之神
　　○遣驸马都尉马诚游泰分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○升监察御史刘绅为云南按察司副使
　　○命漕运把总浙江都指挥佥事韩玉充右参将分守马兰谷等处
　　○乙未申懿王发引
　　○丁酉葬申懿王
　　○徽王见沛自陈有疾请令世子祐台代理国事礼部议谓王年未老未可尽委国事于世子惟迎诏敕进表笺之类暂令世子代行从之
　　○户部言湖广山东苏松等处灾伤不减于浙江淮扬等处乞敕各巡抚巡按官各令所属将预备仓粮并在库官钱及赃罚纸价盐引等项银两自今冬至来年麦熟止按月验口给赈仍停止远年逋欠不急物料以苏民困  上从之命即敕各巡抚巡按官用心赈恤毋致失所
　　○巡抚四川都御史林元甫奏宋臣赵清献公抃两守成都始终一节妖言聚众抃擒首恶诛之羌酋结盟以人为牲抃谕以三牲代之众皆悦服昔秦守李冰汉守文翁宋守张咏各有功德于蜀至今春秋秩祀名曰三公庙若抃之遗泽高风揆之三子未可多让而独未得与似为缺典宜令礼官考议升抃之祀与冰等同更名四公庙命下其奏于礼部
　　○己亥徐州有盗劫上供船杀二人掠银钱以去既而获首贼命枭首示众仍穷追其党逮问知州王寅指挥徐恺等罪
　　○初福建镇东等卫所军器自天顺以来未曾成造下巡按监察御史按问以为指挥张玉等侵欺军器料价银年久应追还官但海滨军卫贫穷者多今欲一概监追恐贫者瘐死卒莫能偿况各卫所官有数抑恐海道有警缺人委用乞将各官逮问之后暂令还职责限量其家产办纳不足即将俸粮扣筭还官工部覆奏从之
　　○庚子罚靖远伯王宪俸一月以廷见复命两次失仪也
　　○辛丑升湖广布政司右布政使张本为都察院右副都御史巡抚江西
　　○刑科给事中杨禠言湖广武陵县起运辰沅等仓粮米例每石加耗四斗除支用外近仓扣收二斗六升远仓一斗七升号曰余积致累里长陪纳或仍倍取于民宜将各仓远近水程派定耗外船脚之费令里长粮户自备运纳勿更收余积户部覆奏从之
　　○先是琉球国王遣使人吴诗等乘舟之满剌加国遇风舟覆诗等一百五十二人漂至海南登岸为逻卒所获广东守臣以闻  上命送诗等于福建守臣处给粮养赡候本国进贡使臣去日归之
　　○兵部会三法司奉旨再议总制军务尚书秦纮所奏谓孔坝沟之败都指挥杨琳法当斩指挥施范荣琳杨宏当边卫充军而纮谓琳以寡敌众情有可矜荣琳范宏才皆可用请待杨琳以不死荣琳范宏免发遣责令立功赎罪  上从之命杨琳等俱免角□羊配所送秦纮军前听调杀贼
　　○铨注守备汀漳署都指挥佥事王宪于浙江都司把总运粮
　　○初抚州人江缘一击杀其弟缘四遗一女其母吴氏以许嫁李氏缘一又欲取所受聘财母不从缘一怒骂劫夺之母忿而自缢有司拟缘一骂母律绞巡按监察御史王哲以律殴父母者尚斩缘一手杀亲弟逼死亲母使得全首领情重律轻具狱以闻法司覆议依殴母者律论斩决不待时仍请后有威逼祖父母父母死者悉依此断从之
　　○辽东古城堡火延烧官军房舍百余间
　　○癸卯南和伯方寿祥以马政废弛停禄米寿祥奏本年禄已预支乞免追户部议以明年照数补偿  上特命蠲之
　　○贼掠万全洗马林堡命逮问守备指挥刘杲等罚分守参将署都指挥佥事李稽俸一月前分守少监葛全既去任宥之
　　○甲辰升山西布政司右参政毕孝为湖广右布政使
　　○先是巡按湖广监察御史王约奏比者岐王之薨臣访诸父老皆谓王未尝有疾自承奉副高悦得罪于王王奏之有旨械至京悦不就执潜赴京扬言诉理王闻而顿足嗟叹悒悒不乐者累日俄而告薨乞追究其故明正其罪下都察院覆奏命俟司礼监太监戴义护王柩还京日以闻义还具言王得疾始末无他与约奏具复下镇巡等官勘报谓先时传言父老皆已物故本府官眷及内外人等已回京无从质问都察院请令内臣将取回官眷人等覆审务竟其事  上曰既传闻之言无从审证置之
　　○乙巳南京太常寺卿张元祯以修通鉴纂要召至命改太常寺卿兼翰林院学士
　　○丙午法司会官审录重囚奏情真者八十一人情可矜疑者三十六人命情真者依律处决情可矜疑内免死发戍边卫者六人又一妇人杖而释之余令覆审以闻
　　○夜月犯外屏西第三星
　○丁未  圣慈仁寿太皇太后圣旦免命妇朝贺赐百官宴于午门
　　○赐各王府庆贺官员人等钞币有差
　　○四川布政司右参政刘璟丁忧阕复除山西布政司
　　○户部会官议处各巡抚都御史及漕运事宜一淮扬浙江等处灾伤欲将明年兑改粮米一百十万石折银而留本色以济饥民浙江南直隶每石折银七钱山东蓟州等处每石六钱一运粮官军行粮南京多因卫所造册迟误浙江多因拨仓窎远致误起运请令南京各卫于十二月以里造册转申府部定仓关支浙江拨杭州嘉湖等仓一江北直隶卫所运船往江南兑粮过江遭风漂米者勘实乞免送问一淮扬等府徐和等州灾伤存留粮米不足军饷拟将各府州未解部纸价赃罚等银存留以准扬州高邮仪真等卫所官军月粮其江南直隶额运江北各府钱粮自今每石拟折收银六钱而以四钱放出积余以补不足之数一拟将两淮运司引盐三十万引及淮扬二钞关见收今年及明年船料并赎罪折钞银照旧仍收本色粮米以赈淮扬庐凤四府徐和滁三州缺食军民一秦府乐工散处民间良贱混淆盗贼潜隐宜令本府拨闲地盖房以处之不得在外杂住更行天下各王府通为禁约一兴州中屯卫旗军冬衣布花每岁委官赴京库关支费多过期不沾实惠拟照涿鹿等卫例将本卫布花原拨京库者改拨涿州官库以便关领一天津等三卫仓并河间府巨盈仓所收粮米不足各卫官军支给而德州仓所积为多拟将山东该坐德州仓粮内改拨三万石于天津卫仓河南该坐德州仓粮内改拨二万石于巨盈仓所收粮米不足各卫官军支给而德州仓所积为多拟将山东该坐德州仓粮内改拨三万石于天津卫仓河南该坐德州仓粮内改拨二万石于巨盈仓每石徵银六钱官军间月兼支而以四钱放出积余二钱作正支销议上命改兑粮米准折六十万石余俱准议
　　○添设狭西安化县驿马关驿驿丞一员
　　○裁革顺天府固安县税课局大使一员
　　○刑科给事中胡洪言四事一谓近以年饥行劝借之令恐贫民未必沾惠而富民亦皆穷困但能止强暴之并吞禁私债之横取则小民受惠矣一谓各处每遇赈济率令里胥验户报名故取索多端伺候月久欲令廉干官据验册籍但田二三十亩以下者与极贫人户刻时一概验口给济一谓比来守令一遇灾荒恐有逋负急趣徵科致小民卖妻鬻子乞敕大臣亲诣有灾地方急为核勘上请徵免一谓粮长人等夤缘官吏图收税粮一遇灾荒申请率中途掇递文移乞痛惩其弊管粮官吏俱治以罪户部覆奏从之
　　○是日晓刻金星犯南斗魁第三星
　　○戊申巡抚湖广都御史韩重言湖广频年灾伤民穷财竭欲将明年以后起运南京仓粮及往年积逋每石折银六钱角□羊南京少苏民困户部议南京根本重地若通徵折色万一乏粮何所取给惟将旧所逋者依拟折银解彼以备官军间月支给从之
　　○夜月犯天阴南第二星
　　○庚戌监子监司业周玉省墓回京复任
　　○山西道监察御史顾潜病痊至京复除山东道
　　○南京户部奏近来米价腾贵乞将南京锦衣等卫乌龙潭等仓粮米减价籴十万石以平时价而贮银于官待丰年折支官军俸粮户部覆奏从之
　　○辛亥  仁孝昭皇后忌辰  上祭奉先殿遣驸马都尉崔元祭  献陵
　　○赐晋府辅国将军奇汏□己奇洭诰命冠服如制
　　○赐代府湘阴郡君仪宾牛昇晋府永寿郡君仪宾杨纶靖江王府潮阳县君仪宾曹廉诰命冠服如制
　　○命故驸马都尉齐世美支过禄米免还官
　　○命故户部尚书杨鼎之孙依泽补荫为国子监生从请也
　　○初岷府黎山王彦漠□山薨妃刘氏私用王所遗银五十两家人张安李贵因尽窃其所余而归其罪于妃及使女等王母汤妃信之逼取不得以挞刘妃妃恚自经妃兄刘吉告之江川王音垫启其事岷府长史薛端叶畅等寝之吉亦受贿诬伏江川廉得之以闻法司覆奏命枷号安贵两月仍杖之百发南丹卫充军薛端赎杖还职叶畅以去任宥之○壬子给申懿王妃项氏养赡米岁一千石王无子又无旁支承继故特优赐之
　　○巡抚凤阳都御史张缙奏凤阳泗州等府卫军民缺食仓廪空虚乞借支临德徐淮四仓米五十万石两淮运司盐三十万引淮扬二钞关见收舡料银及以赎罪银仍收本色米赈济户部覆议止从其盐引折赎之请得旨钞关银准留赈济徐淮等处仓粮再议以闻余从所议户部复奏仓粮暂许借支待年丰时追徵补还从之
　　○巡视浙江都御史王璟上救荒事宜请开中两淮两浙常股存积盐四十万引又浙江所属府县阴阳医学僧道官缺请许令颇晓术业者纳银六十两送部免考选补其各处军民人等有愿照先年事例纳银授散官冠带及浙江所属农民有愿纳银补知印承差吏典者听俱候明年麦熟时停止又查浙江所属编剩均徭及里甲余银发灾重府县赈济户部覆奏从之
　　○江西按察司副使邵宝奏元儒都昌县人陈浩世治礼经深有所得尝纂集说一书传在学者  太宗朝纂集五经特取其书与程朱易诗传颁布学校可谓有功于后学矣今都昌虽建祠宇而未列秩祀乞下所司令春秋致祭从之
　　○锦衣卫指挥佥事刘斌卒斌赠固原伯玉之子初袭锦衣卫正千户以擒获妖言并强贼等功升指挥佥事既而命管卫事至是卒特赐谕祭
　　○福建按察司副使冯玘丁忧服阕复除原任
　　○癸丑南京太常寺卿吕＜常心＞丁忧服阕复除原职
　　○甲寅时传旨升纂修诗海珠玑官文华殿办事鸿胪寺左少卿周惠畴光禄寺卿张骏太仆寺少卿李纶太常寺寺丞张晖鸿胪寺右寺丞高岱尚宝司司丞华英中书舍人仝泰杨立纪世梁鸿胪寺司仪署署丞朱天麟鸿胪寺序班王杲李凤何祚董泽任鼐王棨胡楫仝釴周文达沈澜卢伯良袁赞官各一级令吏部查拟应授职事吏部言诗韵小书无补治道本朝凡升授官员武职必真有军功文职必因其出身循资渐进乃各论奏授职虽馆阁修书非事体重大者亦赏而不升今以无益之书而辄升级加禄窃恐医卜技艺之流援以为例一有徵劳辄觊优典他日末流何有止极乞收回成命庶几少救其弊既而吏科都给事中王洧监察御史顾潜等亦交论其事俱不允吏部又言昨成命已下其间如张骏纪世梁及王杲李凤等十三人亦自知事小功微传升非美事俱具奏辞免升职此十三人者请另行奏处今拟周惠畴为光禄寺少卿李纶为太仆寺卿张晖华英鸿胪寺少卿高岱太仆寺寺丞仝泰杨立大理寺评事朱天麟鸿胪寺主簿袁赞鸿胪寺署丞俱带俸仍旧办事  上特命周惠畴升尚宝司卿余各准拟升授
　　○宁王宸濠以嫡长子卒为之乞祭葬礼部言王子不满三岁例无祭葬特命与祭一坛
　　○户部议覆巡抚南直隶都御史彭礼奏谓松江府额解折粮细布至京费多民困而原积布乃有陈朽于库者欲自今每布折银伍钱五分解部发贮太仓俟三年后仍旧解布从之
　　○命南京大理寺卿魏富之孙梦吉为国子监生从其请也○乙卯内阁大学士刘健等言窃惟天下之事有轻有重有缓有急得其序则治不得其序则乱而所不当为者弗论也夫事之重且急者不过亲贤爱民赏功罚罪而已近时以来奏事之期日渐迟晚散本不及禁门已闭内外章＜锍-釒＞动经累日甚者或延至半年或终留不出因循积习遂以为常仰惟  皇上于声色货利无所嗜好宫禁严密臣等所不敢知但恐佛老鬼神之事有妨  圣政耳夫神之所当祭者不过  天地  宗庙  社稷山川及古昔圣贤而已其礼有时而不妨于政其用有节而无害于民若佛老之教邪妄不经空虚无益蠹政病民非所当务者也窃闻寺院官观斋醮无时佛书道经刊写相继甚者或累岁挂袍于千里之外或白昼散灯于大市之间朝野传闻无不骇异夫宠尚僧道则亲贤之礼疏耗费钱粮则爱民之意阙以便为仁厚则冒功求进者得蒙滥赏以慈悲为宽容则坏法失机者得逃重罚是当急者反缓当重者反轻凡政之弊皆由于此孔子曰务民之义敬鬼神而远之盖犹谓当祭之鬼也而况非所当祭之乎老子亦自曰明王在上其鬼不神盖谓邪之不能以干正也而况为吾圣人之教者乎伏愿  皇上法孔子之正言原老子之初意洞启  圣聪奋行乾健以万几为重务而速赐施行以异端为蠹政而不劳圣虑务使纪纲大振德化旁通下结人心上回天意实  宗社万万年无疆之庆也＜锍-釒＞入  上嘉纳之
　　○庆王台浤既受封欲亲诣阙庭谢恩  上贻书止之
　　○辽府光泽王宠怀奏自构藏书之堂用藏颁赐圣学心法等书请赐名扁诏赐名博文
　　○先是内官监太监龙绶以供应叚匹缺乏请支两淮盐价以给织造命支三万两户部覆议运司盐课为边储救荒而设  祖宗之时盐法最严未尝轻用近以织造支给数多特从廷议命再不许奏乞盐价织造行之未久遽难更改乞仍旧停止从之
　　○时有于玉河桥道边拾工部文思院副使牙牌者礼部奉旨查审乃成化十年六月文思院带俸副使冯宇所领宇以弘治元年革罢莫知所之而其牌遂私假于未革职者悬带以故遗失后畏罪不敢言因奏牙牌本为朝参官员而设文思院匠官出入禁门自有牌面照验乃假以不便为辞援朝参官例一概冒领且自以冠带不便于工作往往系牙牌于绦上所以易于遗失今后宜一切禁绝年终诸司将各官原领牙牌字号并年月日期备开册子送尚宝司清查违者治罪从之
　　○工部奏近以府部等官＜锍-釒＞请停止织造已得旨停止并取回内臣然停止未久又复举行仍乞断自宸衷将供用并赏赐内外官员叚匹量为节减候时和年丰别议处置从之
　　○丙辰先是工部以户科左给事中任良弼所言清积朽事请遣官查盘内府各库而侍郎张达奉命同科道官查藤黄靛花青密陀僧碌矾土茜草乌梅蓝靛五倍子光粉熟铁约句五年支用鹅翎约句十年支用锡约句十五年支用鱼线胶约句二十年支用麂羔皮积久无从用＜革翁＞鞋比胖袄之数多七倍俱宜停徵以待支用将尽计派银朱麻铁焰硝之类所余不多盘出之物除堪用不动外腐烂损坏窄小不堪之物另库收贮照例估钞折与文武官俸粮等用拣中麂皮巾冒局关领搭配给散窄小伤重不堪麂羔皮遇有相应造作支用凡不堪估计虫蛀者宜照例烧毁工部覆奏除先有旨停派及岁该纳者外请将熟铁翎毛鱼线胶凡以后年分并前此拖欠未解者照时值折徵价银解部待缺用时支银以买锡则暂且停止焰硝系急用之物未完者仍送该库各边三年一次关领衣鞋每副例该给银一两五钱今后止给与一两四钱搭与＜革翁＞鞋一双候放支将尽仍旧全给余皆如达所拟每年终各库具数送部查考从之
　　○夜月犯上将星
　　○丁巳昏刻金星犯狗星
　　○戊午传旨升朝天等官高士杜永祺等五人为真人左右至灵钱云山□莫等三人俱为高士右玄义柏尚宽等四人俱为道录司左右正一陈良福等三人俱为左演法李得晟等七人俱为左至灵李云嵱等三人俱为右至灵道士余允谦等三人俱为左玄义朱尚美等十五人俱为右玄义
　　○虏入辽东长安堡等处大肆杀掠命提问守备指挥刘铎等罚副总兵官刘祥俸一月
　　○升南京锦衣卫指挥使李昂为署都指挥佥事充右参将协守贵州等处
　　○己未命故平江伯陈锐之子熊袭平江伯
　　○法司覆议给事中杨禠奏请今后捕获贼盗湏赃杖真正明白不许信凭妄攀扰害良善从之
　　○庚申锦衣卫带俸指挥周孝卒孝重庆大长公主之子以恩授锦衣卫指挥佥事升指挥使至是卒赐祭如例
　　○兵科给事中戴铣言五事曰崇修省溥赈济约宗藩汰武弁便土军命所司看详以闻
　　○礼科给事中葛嵩言近例质当田地限满计所收已及本利者交还业主无力取赎者听再管业二年承继之子有不得于所后之亲者听别择贤能或所亲爱者承继不许他人以次序告争二者皆与律意不合请令典田限满无力取赎者仍听典主管业以息讼端无子立后者务以尊卑为序昭穆相当不许指以贤能亲爱别立疏远庶伦理不紊法司覆议谓前例与律意两不相悖惟奉行者不善或乖律意请申明律例照旧施行从
　　○湖广按察司佥事陈雍丁忧服阕复除江西按察司
　　○辛酉户部言巡抚狭西都御史周季麟奏谓各王府郡县主君亡后仪宾禄米宜尽革止量给食米然旧例仪宾禄米本色四分折色六分一旦尽革恐于人情不堪请令禄数如旧而在郡县主仪宾禄米则改本色二分折色八分郡县乡君仪宾禄米则改本色三分折色七分季麟又谓军职有为事问拟带俸差操者其支俸与见任同无所警戒请今后凡为事带俸者都指挥指挥月支本色米三石卫镇抚正副千户米各二石所镇抚百户米各一石余俱折色候三五年改过自新考选管事方许如旧本色折色兼支又总督南京粮储都御史张抚奏谓直隶滁州秋粮旧俱存留本处成化间始改派南京供用库芝麻七百石而芝麻非滁产累民陪输请改拨江南土宜之处而滁州粮存留如旧从之
　　○凤阳中卫指挥佥事武灏等奏本处灾伤军民缺食今年坐派成造军器乞暂停徵候丰收之时照数补造工部覆奏从之
　　○壬戌安南国王黎晖遣陪臣郭有严等奉表笺并方物来谢恩回赐晖锦叚等物赐有严等宴并彩叚衣服等物有差
　　○癸亥罚武定侯郭良俸一月练武等十二营把总等官俸两月坐牧放官马不到数多为巡视科道官所劾故也
　　○庆成王府仪宾郭誉有罪革职为民坐结凶徒吓诈财物故
　明孝宗敬皇帝实录卷之二百五
　　弘治十六年十一月甲子朔钦天监进弘治十七年大统历  上御奉天殿受之给赐文武群臣颁行天下本监官复诣文华殿进历于皇太子
　　○吏科给事中吴蕣劾奏巡抚山西都御史何钧南京督粮都御史张抚衰病误事巡抚宣府都御史刘聪诬奏人罪内阁制敕房参议岑业逆贼之族乞令钧等致仕而逮治业等命俱留供职
　　○乙丑先是监察御史陈玉劾都御史彭礼等五人不职命各查勘实迹以闻先后勘报惟所劾礼者实余虚实相半复有旨令玉从实回奏吏部覆奏  上宥玉罪命四人各仍旧治事时礼先已致仕矣
　　○戊辰  恭让章皇后忌辰遣内官祭陵寝
　　○升翰林院编修徐穆为本院侍读以九年秩满也
　　○户科给事中刘＜艹洍＞等劾奏户部尚书佀钟纵子受赂乞治其罪吏科都给事中王洧工科给事中尚衡监察御史何琛董钥胡王□赞复相继劾之俱不允
　　○申严惜薪司等处刁徒揽纳柴炭之禁
　　○己巳以火灾虏患免辽东铁岭沈阳二卫子粒有差
　　○庚午命以杭州府北新关船料并两浙运司弘治十六十七年盘掣余盐价银之半及先年召募农民助边银未解者俱留为本处赈济之用从镇守等官奏也○设云南宾川州儒学学正训导各一员
　　○协守大同副总兵黄镇等及都指挥佥事淩洪俱坐虏入柏林堡失误机事巡按监察御史拟镇等赎徒还职洪免杖充军  上命镇等准拟洪情轻律重免充军降二级带俸差操
　　○辛未增设狭西红城子仓置大使一员
　　○都察院以  车驾将出视牲请申明禁例凡有罪之人不得于仪仗间冲突奏诉犯者捕问所奏不行命如例禁约所言系申诉冤枉者仍封＜锍-釒＞以闻
　　○罚宁夏总兵官郭鍧巡抚都御史刘宪俸各两月以贼入平虏等处失亡多且奏报不实也
　　○癸酉监察御史顾潜奏臣尝纂辑一书名曰稽古治要其目为仁敬孝友勤俭刚明公信凡十其事自唐虞三代以迄于宋而臣愚所论著者附于各事之下凡奉天法祖教太子处宗室辨人材恤民困纳谏诤节财用接臣下斥佛老重爵赏慎刑辟御夷狄待戚属一切政体之大者无不略备事虽假诸往昔意实切于方今谨缮写进呈  上曰所进书已留备观览矣
　　○升提调桃林口等营卢龙卫指挥使胡震为署都指挥佥事分守通州并天津卫等处时通州分守王宣休致兵部＜锍-釒＞二人名上请不用震非初拟以寿宁侯张鹤龄姻属内批特与之
　　○增设狭西金州判官一员巡察盗贼私茶
　　○甲戌升福建延平府同知丁隆为广西按察司佥事
　　○刑部三覆奏审过凌迟斩绞罪囚七十有八人请行刑命姑系之
　　○工部奏各布政司及南北直隶多灾伤两广云贵四川福建以军兴供亿且各处造作频繁民不堪命乞将今年修理器皿明年成造烟火等物料暂且停免候灾息年丰时仍旧派办  上曰各处灾伤重大人民难窘派办修理器皿烟火等料物俱暂停免
</div>
    <div class="pagination">
<a href="明实录孝宗实录_page114.html">上一页</a><span>...</span><a href="明实录孝宗实录_page110.html">110</a><a href="明实录孝宗实录_page111.html">111</a><a href="明实录孝宗实录_page112.html">112</a><a href="明实录孝宗实录_page113.html">113</a><a href="明实录孝宗实录_page114.html">114</a><span class="current-page">115</span><a href="明实录孝宗实录_page116.html">116</a><a href="明实录孝宗实录_page117.html">117</a><a href="明实录孝宗实录_page118.html">118</a><a href="明实录孝宗实录_page119.html">119</a><a href="明实录孝宗实录_page120.html">120</a><span>...</span><a href="明实录孝宗实录_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
