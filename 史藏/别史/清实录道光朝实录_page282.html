<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 282 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 282 页/共 848 页</h1>
    <div class="content">○赏内大臣肃亲王敬敏。三眼花翎。　　

○修直隶清苑新安二县城外石桥。从署总督松筠请也。　　

○辛酉。上诣绮春园问皇太后安。　　

○谕军机大臣等、李鸿宾等奏越南国差官护送广东遭风生监回省顺带货物来粤售卖。并请通市贸易一摺。此次越南国王。因内地生监。遭风漂收到境。恤给衣粮盘费。护送回粤。实属恭顺可嘉所有带来各货及将来出口货物均著加恩免其纳税至该国王请由海道来粤通市贸易一节自当照例驳回。但须妥为晓示。著李鸿宾等传谕该国王现据尔国王请由海道来粤通市业经奏闻大皇帝。以尔国王久列藩封素为恭顺尔国地界毗连两广。向与内地商民有陆路交易处所。货物流通足资利用非他国远隔重洋。必须航海载运者可比。外夷诸国如有于各海口越界求通贸易。例禁綦严今若允尔国王所请。诚恐各外夷船只偶有搀越混入以致滋生事端于尔国王诸多未便转非所以示体恤是以仍令尔国王恪守旧章于广东钦州、及广西水口等关各陆路往来贸易。毋庸由海道前来。此系大皇帝格外恩施曲加优眷尔国王其善体此意。敬谨遵循为要如此明白宣谕。于示以限制之中。仍寓抚绥之道该督等接奉此旨即行遵照妥为办理将此谕知李鸿宾卢坤并传谕延隆知之　　

○宗人府奏、折圈宗室觉罗分别援减。得旨、觉罗恩德布、著减为杖一百徒三年。仍照所减罪名圈禁。宗室满贵著减为杖一百即行释放。所减满杖。照宗人府奏定章程实行责打。宗室成伦、著不准援减照旧圈禁。　　

○定三四品京堂服满通补例。吏部奏正三品宗人府府丞、通政使司通政使、大理寺卿三项、太常寺卿、顺天府府尹、二项。从三品光禄寺卿太仆寺卿、二项。正四品通政使司副使、大理寺少卿、二项。太常寺少卿、鸿胪寺卿、太仆寺少卿、顺天府府丞、奉天府府丞五项。均对品升转相同。服满候补之员请通融补用开列应补之次。病痊假满者。仍专补本缺从之。　　

○壬戌。谕内阁章嘉呼图克图因朕本年前往盛京呈请恭进马一百匹诚悃可嘉若不赏收转不足示朕体恤呼图克图之意此项马著收五十匹。俟护送来京时。著交兵部以备应用。　　

○谕军机大臣等、据长龄等奏、移驻双城堡闲散塔斯哈。私行来京。欲将伊父母骨榇迁葬双城堡。曾向该管官告假未准是以只身私行来京。投该族长处呈明等语塔斯哈曾否以此情在该处告假未准。抑另有别情藉词私逃回京。著倭楞泰详细确查据实具奏。将此谕令知之。　　

○又谕、据彦德等奏审讯齐默特多尔济、控告科布多解任参赞额勒锦。遣人索取马匹扰累各受曼一案。所控多系传闻之词。若照所供人证。远道调取更滋拖累。欲行文科布多转行该爱曼确切查明声覆。即行定拟。与车林多尔济意见不合同日据车林多尔济奏请简派大臣前往提集案内人证。审明办理等语。彦德等既各存意见。必须派员秉公查办朕欲派松筠前往著将彦德等清字汉字各摺钞寄松筠阅看昨已有旨令那彦成。于经过保定时接受督篆松筠俟交卸后即行来京请训届时降旨派令驰驿前往将此先行谕令知之。


大清宣宗效天符运立中体正至文圣武智勇仁慈俭勤孝敏成皇帝实录卷之一百五十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。六月。癸亥朔。谕内阁、予告尚书黄钺、曾直内廷。宣力有年。学问素优。人亦谨饬。本年八月为伊八十生辰。特颁御书福寿扁联。并锡以寿佛如意朝珠文绮等件。用迓福祉。伊子礼部小京官黄富民。著加恩作为该部候补主事。俾闻之益增庆慰。并传谕黄钺。不必达道跋涉来京谢恩。以示朕优礼耆臣。锡庆引年至意。　　

○以捐修安徽定远县城垣桥梁。赏知县冯云祥、知州衔。余议叙有差。　　

○予叶尔羌阵亡甘肃外委张朝得、祭葬世职。和阗阵亡兵丁刘奇等、一百一十八名赏恤如例。　　

○乙丑。上奉皇太后幸观澜堂。进膳。　　

○谕内阁、刑部议驳戴三锡审拟左茂昆捏造御批一案。以该犯捏写后尚未传布。虑问重罪而止。与毫无畏惧者有间。将该犯依诈为制书未施行绞律上量减拟流。该犯果系心知畏法。自必即时销毁。何以尚置神龛。且在家捏造。如未传布。该县何由访闻获办。至该犯路遇曾坤耀时。诡言御批批得极好。曾否将捏写之批。与曾坤耀观看。该前督原奏。并未详叙明晰。罪关生死出入。著交琦善提集人证。另行研讯确情。按律妥议具奏。寻议、照诈为制书未施行律。拟绞监候。下部知之。　　

○又谕、乌噜木齐释回遣犯常庆。前因以予证父。居心险恶。从重发遣。乃该犯期满释回。不知悛改。辄因受人鄙薄。复妄控该处营弊。籍端挟制。实属怙恶不悛。常庆著发往黑龙江当差。以惩刁恶。　　

○谕军机大臣等、本日刑部奏。审讯由乌噜木齐释回遣犯常庆。控告该处营弊一案。据该犯供内。有嘉峪关外各卡、验票放行时。向人勒索银钱等事。新疆地方正在严查诸弊之时。各处守卡员弁兵役。岂容藉端勒索。致有偷漏。著恩铭等逐处详察。如有向守法商民。无端需索。或有夹带违禁物件。得贿纵放各情弊。即当据实参办。若稍有瞻徇回护。含混覆奏。将来别经发觉。惟恩铭等是问。将此谕令知之。　　

○又谕、常庆供称、伊在乌噜木齐时。曾见该处提标右营都司守备役使官兵。并占官地租与民人耕种等语。营员役使官兵。私种官地。有干例禁。该犯虽不能指出切实证据。亦难保该营员等必无此弊。并恐不止乌噜木齐一处为然。著德英阿等遴委妥员。密行察访。如有前项情弊。即著据实参办。勿稍瞻徇回护。将此谕令知之。　　

○贷江宁京口驻防旗员司库银、修理官房。　　

○丙寅。谕内阁、著英等奏、请严禁军流徒罪既递籍人犯脱逃来京一摺。向例在京问拟军流徒罪发配地方。及枷责杖笞递回原籍管束各犯。如有私自脱逃者。将该地方官分别议处。立法綦严。乃日久奉行不力。各该总甲等任意疏纵。并不照例收管。以致各犯往往潜逃来京。复行偷窃。迨经缉获。闾阎已受其累。据耆英等查明、本年拏获叠窃多赃之逃军李二、竟自云南逃跑。其余自配脱逃来京抢窃被获者。自道光七年至今。共有四十余案。此外未获者尚多。总缘外省州县。人皆土著。溷迹甚难。京师人烟辐辏。潜踪较易。与其缉拏于事后。不若严禁于事前。著通谕顺天府暨直省各督抚。严饬所属。嗣后每遇军流徒罪及递籍人犯到配。务各遵照定例。于每月朔望。亲身按名点验。如有脱逃。立即申报上司。及原犯事地方查拏。并将疏纵之总甲人役等。照例严惩。毋任隐匿。并著步军统领衙门。逐案稽核。遇有军流等犯脱逃来京。抢劫叠窃。于获犯后究出逃逸日期。查明该省有无申报。随摺声明。其赃数无多。罪名较轻者。仍咨送刑部照例覆办。俾靖地方而杜奸宄。　　

○又谕、耆英等奏、酌议稽察饷鞘一摺。向来各省解京饷鞘。一入京营交界。该营汛拨兵接替护送。迨进城歇店。并派兵守护。交纳完竣后。仅据该委员告知。即将汛兵彻回。稽察恐难周密。嗣后凡饷鞘到京。其进城及入店出店日期。著各该委员结报该营。该营即禀报步军统领衙门。每届一月。由该衙门汇总分晰清单。具奏一次。以凭查核。　　

○谕军机大臣等、寄谕云贵总督阮元、湖广总督嵩孚、陕甘总督杨遇春等。阮元奏、查明甘省缉获欧阳贵、并非逆犯赵应陇正身。现在仍饬查拏一摺。逆犯赵应陇潜逃未获。必当认真查拏到案。明正典刑。以伸国法。甘省所获形迹可疑之欧阳贵。前据嵩孚奏称、委员查明湖南湘潭县实有殴阳大亮。改名殴阳贵。核与赵应陇图形。多有不合。至周国盛、周书培、及老河口开设鞋铺之李老六、并李映川、均查无其人。兹据阮元奏、详核原案。欧阳贵与赵应陇情节。实有不符。是甘省盘获之犯。其为非逆犯赵应陇。毫无疑义。著该督等仍严饬地方文武员弁。各于境内一体严密缉拏该犯。务获究办。断不可任其漏网。将此谕令知之。　　

○赏喀喇沙尔办事大臣福绵、副都统衔、为科布多参赞大臣。蓝翎侍卫棍楚克策楞、三等侍卫。为喀喇沙尔办事大臣。　　

○丁卯。谕内阁、松筠奏、请将直隶降革各员留省办理差务一摺。前署臬司清河道陶梁、候补知县欧声振、保定府知府白明义、俱因外委白勤被诬拾鞘一案。审办错误。经松筠等奏参。饬交部议。分别降调革职。兹松筠以该员等于差务素称熟练。奏恳恩施。留省差委。朕若遽加宽贷。何以儆不职而安枉死之人。且熟练差务者。舍此三人。则不可得耶。所奏者著不准行。　　

○喀什噶尔换防总兵官布彦泰、因病解任。以英吉沙尔领队大臣多隆武、为喀什噶尔换防总兵官。　　

○以正黄旗汉军副都统阴功保、为英吉沙尔领队大臣。　　

○戊辰。上御勤政殿听政。　　

○谕内阁、邓廷桢奏、创修安徽省志告成一摺。安徽自分省以来。未经辑有通志。道光五年。陶澍奏准予限纂辑。现据邓廷桢奏称、业经修辑完竣。并缮写正本呈览。此书由陶澍具奏创修。邓廷桢督办蒇事。陶澍、邓廷桢、均著加恩交部议叙。　　

○又谕、朱桂桢奏、前次保奏催漕出力之候补卫千总吉拉明阿、本名吉尔明阿、摺内书写错误。今查明据实检举一摺。清语吉拉明阿。用尔字本属不协。著无庸咨部更正。该漕督自请察议之处。并著加恩宽免。　　

○又谕、刑部题驳江西巡抚韩文绮审拟江世常铳伤江起组。并江金玉铳伤江世辉、江道得铳伤江传胜各身死一案。查核案情。江世常于铳伤江起组后跑走。当江世辉追赶时。江金玉、江道得、如果意止拦劝。何不将铁铳放下解纷。况肩负铁铳。装有药砂。岂不虑震动火机。致毙人命。未有因息事而转致滋事之理。其为帮护放铳。情事显然。该抚率听狡饰供词。仅将在监病故之江世常。审属有心施放。而江金玉江道得二犯。则各以被碰失跌。偶致铳发毙命。宽其骈诛。殊觉轻纵。案关火器杀毙三命。罪名斩绞出入悬殊。著该抚委员覆加研鞫。务得确情。另行妥拟具奏。以成信谳。寻奏、审明江金玉有心放铳。致毙江世辉。遵改照故杀律、拟斩监候。余请仍照原拟。下部议、从之。　　

○以大理寺卿桂龄、为都察院左副都御史。　　

○调英吉沙尔领队大臣阴功保、为喀喇沙尔办事大臣。喀喇沙尔办事大臣棍楚克策楞。为英吉沙尔领队大臣。　　

○以正白旗蒙古都统博启图、署镶红旗汉军都统。镶蓝旗汉军副都统达哈布、署正黄旗汉军副都统。　　

○户部议准、陕甘总督杨遇春疏报、甘肃绥来县开垦地四十四顷一十亩。照例升科。从之。　　

○己巳。旌表守正捐躯河南光山县民张连母宋氏。　　

○免西藏喀喇乌苏等处被雪成灾番族贡马银。并抚恤被灾官兵户口。　　

○修直隶张家口满营兵房。及黎水石坝。从察哈尔都统安福请也。　　

○庚午。上幸万寿山。诣广润祠拈香。　　

○诣绮春园问皇太后安。　　

○辛未。谕内阁、礼部奏、此次驻跸盛京。将应行礼仪。先期奏明一摺。本年九月二十日。恭奉皇太后安舆至盛京。二十二日升崇政殿颁诏。朕恭率王公等先诣皇太后行宫行礼。其所奏朕御内殿。皇后率内庭主位等于朕前行礼。皇后还宫。内庭主位等于皇后前行礼一节。俱著停止。至二十六日朕御大政殿。举行筵宴。著于恩赐食品时。先进世德舞乐曲。俟喜起舞大臣进舞毕。再进蒙古乐曲。余依议。　　

○又谕、御史宋劭谷奏、请严禁拐贩人口。并出差过黔官员买带子女一摺。贵州省屡有匪徒兴贩妇女。转卖图利。久经饬禁。该省地方官员。若能恪遵功。自行检束。认真查察。不特匪徒知所敛戢。即差员到省。亦何敢肆行无忌。任意招买携带。若如该御咒所奏。虽经该抚该有委员于思州、石阡。镇远等府交界处所。驻劄稽查。而匪徒出入。亦不止思州一路。且有邻省出差州县过境。往往传呼官媒。招集贫民女子。择买携带。因而奸媒竞利。辗转图售。不可不加以厉禁。著该抚严饬所属。无分畛域。一体设法实力截拏。不特略拐人犯。急宜捕治。即官媒通同贩卖。亦应晓谕禁止。其出差或过境官员。尤当严切饬诫。无许再蹈前辙。如仍敢招买携带。即据实严参惩办。并饬知沿途官弁一体盘诘。但不得藉端扰累。以肃功令而靖闾阎。　　

○旌表守正捐躯直隶肥乡县民李不由妻李氏。　　

○展缓雨淮板浦、中正、临与、三场连年灾歉积欠银。　　

○壬申。谕内阁、伊犁锡伯部落总管和特恒额、前在骁骑校佐领副总管任内。恭逢恩诏。为伊继娶之孀妇。请领封诰。与例不符。著将三轴诰封追出。遇便咨部注销。该总管虽系自行检举。然从前请领封诰。究属不合。和特恒额著交部议处。　　

○谕军机大臣等、本日德英阿因病请假。著赏假一月调养。降旨令容安、署理将军印务。惟容安年齿尚幼。在伊犁参赞大臣任内未久。伊犁将军统辖西北两路。地方宽广。职任綦重。容安署理将军印务。于一切公事必须与领队大臣谨慎商办。虚心研访。遵照旧章。妥为办理。断不可任情误事。有负委任。将此晓谕容安、敬谨遵行。　　

○癸酉。谕内阁、长芦应徵道光八年引课正杂等款。据该盐政阿扬阿奏称、除参商抄产变抵。及参课项下拨捕过引课分限加价帑利各款外。实应完银一百九十一万六千四百余两。均已遵照新定章程。按数徵完。年清年款。所办甚好。阿扬阿著赏加三品卿衔。以示鼓励。　　

○谕军机大臣等、湖北荆州水师营守备张湖、与前任四川学政藩光藻、互讦一案。前因嵩孚等审拟未协。特交汤金钊等覆讯。兹据奏称潘光藻于该督结案后。已起程赴京。当经飞咨沿途督抚。并牌行各州县。一体截留。现在曾否回楚。著那彦成、杨国桢、即饬沿途各地方官。无论潘光藻行抵何处。即行截留。饬令迅速回湖北备质。将此谕令知之。　　

○命礼部尚书松筠、驰往科布多查办事件。　　
</div>
    <div class="pagination">
<a href="清实录道光朝实录_page281.html">上一页</a><span>...</span><a href="清实录道光朝实录_page277.html">277</a><a href="清实录道光朝实录_page278.html">278</a><a href="清实录道光朝实录_page279.html">279</a><a href="清实录道光朝实录_page280.html">280</a><a href="清实录道光朝实录_page281.html">281</a><span class="current-page">282</span><a href="清实录道光朝实录_page283.html">283</a><a href="清实录道光朝实录_page284.html">284</a><a href="清实录道光朝实录_page285.html">285</a><a href="清实录道光朝实录_page286.html">286</a><a href="清实录道光朝实录_page287.html">287</a><span>...</span><a href="清实录道光朝实录_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
