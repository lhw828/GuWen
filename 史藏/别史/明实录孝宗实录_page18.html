<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 18 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 18 页/共 128 页</h1>
    <div class="content">　　○戊午命守密云署都指挥佥事张琼都知监左少监杨友俱赎徒还职坐虏入小石门剽掠杀逻卒失于防御也
　　○巳未  万寿圣节遣驸马都尉蔡震游泰告  长陵  献陵  景陵  裕陵  茂陵
　　○遣仪宾王宪告  景皇帝陵寝
　　○遣内官告  恭让章皇后陵寝
　　○上御奉天殿免贺文武群臣行五拜三叩头礼
　　○庚申  仁孝文皇后忌辰  上祭  奉先殿遣驸马都尉蔡震祭  长陵
　　○兵科给事中刘聪丁忧服阕复除刑科
　　○巡按江西监察御史唐韶奉例考察请黜宁府淮府老疾等官右长史冯厚等七员吏部覆奏从之
　　○辛酉巡抚山东都御史钱钺奉例考察请黜鲁府德府老疾不谨等官教授翁珍等四员吏部覆奏从之
　　○辽东泰宁朵颜福余三卫遣头目讨均等来贡方物赐宴并彩叚绢钞有差
　　○增给京营马明年春季内草一月如例折银旧例京场草止供御马监并将军勇士等项马匹支用京营马令各军夏秋采草以备冬春之用例不支给正统间暂支两月其后袭以为常至是司礼监太监韦泰奉命选团营军请暂添一月故有是命
　　○命河南都司故署都指挥佥事钱瑾之子纲袭羽林前卫指挥使
　　○命后军都督府带俸都督佥事马昇管显武营李澄管效勇营应城伯孙继先管神机营左掖
　　○命武靖伯赵承庆铨注南京前军都督府带俸专理操江
　　○命狭西都司带俸都指挥佥事彭清充右参将分守肃州
　　○壬戌户部议覆巡抚甘肃都御史罗明所奏边城官军凡调征出哨并按伏备堡离城五六十里者本城已关俸粮不得复支廪给行粮马不得支草料出百里外者旗军及领军头目止许日支口粮一升五合都指挥及把总等官方许日支廪米三升备御官军止本等行粮日支一升七合每马匹日支料豆三升草一束其在营草料住支若朦胧起关滥支廪粮等项听抚按官参究从之
　　○命右春坊右庶子兼翰林院侍读董越左春坊右赞善张元祯为应天府乡试考官
　　○吏部覆奏长随何鼎所言请革传奉乞升事谓前此传奉官员本部因科道交章论劾己奏汰五百六十余员此外惟中书舍人万弘＜王弁＞刘韦刘鈗三人系大学士万安等子孙存留未汰盖当  先帝时亦尝沙汰传奉内三人奉有荫授不动之旨故本部复以前留旨具奏非无故脱漏也近太医院降职院使方贤奏求复职致仕及太常寺请复革罢传奉司乐徐启端本部俱执奏不可初未尝輙徇其请是传奉幸门未尝开也今鼎欲审查天顺元年以来文非考中武非军功者一切革去其意甚美但天顺改元至今三十余年其幸进之人存者无几间亦有迁转别官者如前大学士李贤子璋今升至尚宝司卿刘定之子称今升至南京尚宝司丞是盖由历俸年深循资升职非无故而升者近□辂子良辅除工部主事孙汝谦除尚宝司丞御史钟同子越除通政司知事之类是盖由恩荫除授非无阶而得者此外又有保升为太医院官为钦天监官为工部所属衙门官为五府都事等官及跟随总兵等官书办官者亦非全是传奉人数今若又概行查革将不胜其革且有不可革者伏望  皇上鉴纳镇以安静不必追其既往自今以后内外大小衙门官员俱令照依旧额随缺选补不以轻授匪人自然奔竞可息官爵可重朝廷尊而天下治矣若往者方革而来者又许则亦何益之有从之
　　○先是辽东都司都指挥使胡忠等以守备不设致虏众入境杀掠已有旨下巡按御史逮问而镇巡等官合词言忠有追袭夺回功足以掩过兵部议奏得旨宥忠等罪未几都察院上巡按所列忠等罪状诏免充军各降一级于是兵部复奏谓前后旨不合未知何据命忠等如前旨宥之并责兵部既得旨不即移报都察院以致处置不一令首实以闻兵部委罪于递送文书官  上宥部院官罪而杖递文者二十
　　○刑部尚书何乔新言六月以来淫雨为灾京城内外房屋多有倾颓通州张家湾卢沟桥一带被害尤甚意者刑罚未尽当罪以致于是请敕两京法司详审罪囚勿拘成案其通州等处被水之家视近日京城例一体赈恤从之
　　○癸亥早朝毕敕谕礼部曰近日京城雨水为灾南京又奏大风雷雨之异朕当检身饬行祗谨天戒尔文武百官其各加修省勉图报称政事有缺失当举行改正者斟酌精当以闻
　　○太子太保吏部尚书王恕以灾异乞致仕不允
　　○抚治郧阳都御史郑时等言自川狭湖贵岁荒之后  皇上念穷民流徙之苦屡降德音令所司加意抚恤臣等虽未能尽劳来安集之道今流民在湖广郧襄荆三府已成家业愿附籍者五万七千八百二十四口未成家业愿回原籍者一万三千五百四十六口在行都司已成家业愿附籍者二千一百一十一口未成家业愿回原籍者一千六百二十二口在狭西汉中府已成家业愿附籍者五千二百四十六口其愿附籍者请照例存留抚驭三年之后乃议差科愿回原籍者给与行粮发遣不然恐致意外之忧奏上从之
　　○吏部尚书王恕言昨见徽王请乞归德等州地土得旨差官会河南镇巡官责委所司核实臣仰窥  圣意盖将待其报至若军民原起科者仍给管业若未起科者悉以与王事固明白但军民之家人口岂无生息若旧时徵粮地不多而今人口生息者多倘将开垦或续置未起科地尽令割去何以聊生且  升下即位以来灾变屡见人心未安为宗室为亲臣者正宜为朝廷惜民固本祈天永命夫何以此存心者少希求恩泽者多臣闻徽王得地已不少兼有本等禄食凡吉凶之礼合用之物又出特赐其富贵视朝廷不甚远而顾与军民争尺寸之地哉乞收回成命仍以书谕王谨守见业恭已俭用共保无疆之丕绪自今有乞恩泽请地土者一切报罢则军民无怨而国家永安矣  上曰空闲地军民占据者多全不稽考亦非法度况流逋所聚难保无虞以此遣官踏勘非专为王府也宜悉朕此意
　　○命刑部主事王铨毛宪分往南北直隶审录罪囚浙江等处令所在官司会审以闻
　　○甲子土鲁番等地面阿黑麻王等遣使臣火只哈辛等罕东左卫都督只克等遣都指挥把牙思虎郎等哈密卫都指挥阿木郎遣使臣约加等来朝贡马驼等物赐宴并衣服彩叚其回赐彩叚表里及留边关夷人彩叚等物亦付使臣领回给与
　　○乙丑朝鲜国王李娎遣陪臣户曹参判赵益贞等进庆贺  皇太后圣旦表文回赐王彩叚等物并赐益贞等彩叚钞锭等物仍赐宴并遣通事伴送至辽东如例
　　○丙寅实授都察院理刑知县韩福为四川道监察御史
　　○初在京羽林等五十余卫各添设收粮经历一员例三年一更送吏部别用后又令守支粮尽方许赴部以是新旧相乘一卫有积至四五员者至是命止留见任者一员仍三年一更余尽送吏部听选从金吾前卫仓副使贾海等奏也
　　○四川播州宣慰司宣慰使杨爱及越嶲卫邛部长官司湖广容美宣抚司及忠峒高罗二安抚司镇南石梁下峒二长官司各遣通事峒长人等朝贺贡马赐宴并彩叚钞锭有差○丁卯  皇太后圣旦免命妇朝贺
　　○赐各王府庆贺官员人等钞币有差
　　○戊辰吏部右侍郎杨守陈乞致仕  上命兼詹事府府丞专理纂修事不允休致
　　○掌通政司事工部右侍郎谢宇掌太常寺事礼部左侍郎丁永中各以灾异乞致仕不允
　　○巡抚云南都御史王诏及巡按御史刘洪奉例考察请黜年老有疾通判等官杨能等十九员吏部覆奏从之
　　○庆府弘农王邃＜土典＞薨王康王之庶子母李氏正统十四年生天顺三年册封弘农王至是薨年四十一讣闻辍朝一日赐祭葬如制谥曰安僖○辽东都司夜有大星光如电起东北坠西北有声如雷
　　○复设福建清流县玉华驿并增设上杭县蓝屋驿长汀县三洲驿
　　○己巳礼科都给事中韩重等以灾异言四事一存敬畏以应天心谓凡遇大事决大疑乞不时召见大臣俯垂咨访遇大寒大暑虽暂止经筵乞仍令讲官进讲章留心省览无益斋醮一切停罢一慎用人以奉天命谓兵部左侍郎何琮都察院左副都御史边镛皆舆论不协掌太常寺事礼部左侍郎丁永中掌通政司事工部右侍郎谢宇南京通政司左通政徐世英南京工部尚书程宗皆公论不容乞各罢其职御马监太监郭镛南京守备太监蒋琮皆生事扰人乞各置之闲散一祛弊政以销天怒谓内官范麒麟既盗库物又纵火烧库内官开泰击王亲至死乞各正其罪光禄寺器皿乞专取办于工部免令折罚银两各仓库监收官乞严加禁约不许巧取财物一谨号令以肃天威谓不许保官已有成命不可因近幸之请而又准官校升职军民坐铺已有定令不可因宠昵之奏而又准军匠优免仍将番僧锁南坚参及恩荫张晖一例发遣处置监察御史茆钦等亦以是为言并劾光禄寺卿胡恭贪猥侵克乞罢其职  上曰汝等言是存敬畏朕自举行何琮边镛丁永中谢宇姑留治事徐世英程宗胡恭令致仕蒋琮郭镛待南京勘事官回奏处之光禄寺不必折罚银两各仓库监收官巧取财物者准禁约官校升职兵部看详以闻范麒麟开泰并锁南坚参张晖先有旨处置矣已之
　　○庚午致仕刑部尚书陆瑜卒瑜宇廷玉浙江鄞县人宣德八年进士授刑部主事历员外郎郎中景泰三年升山东布政司右布政使转左布政使天顺二年用大学士李贤荐召为刑部尚书成化九年以疾乞致仕至是卒赐祭葬如例谥康僖瑜端重宽裕练典章精法比凡议狱缘以经术人多传之天顺时锦衣卫指挥门达怙宠作威有弘农卫卒诬指挥李斌与其弟健谋反达鍜炼为反状已具三法司会审相顾莫敢异论瑜独言其冤诛止斌兄弟而免其妻孥曹钦反武夫希功者执其佃人于官以为逆党凡数千人瑜语都御史李宾曰钦之反起于仓卒佃人相去或数百里安得与谋柰何使数千人无辜而死并籍其家邪于是得不坐其平反多类此惟武功伯徐有贞之狱众莫能折瑜独以所自撰诰词虽经进乃杂他文书中取旨为罪有贞坐重谴以去人亦不之惜也惟知府许聪比律坐死瑜为决议为不厌众心瑜暮年无子然能以功名始终于一时耆俊之逸不愧云
　　○甘肃行太仆寺卿钱琎乞致仕许之
　　○辛未中元节遣驸马都尉杨伟游泰分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○内阁大学士刘吉以灾异乞致仕  上曰卿辅导  先朝勤慎素著朕今方倚毗期于交修以回天意岂可避嫌求去所辞不允
　　○壬申修蓟州冷口喜峰口潘家口青山口义院口壹片石箭簳岭沙坡谷猪圈头等处墩台城堑廨舍以积雨水溢冲坏也其甲仗弓矢等器被漂没者令于各卫局如数给之
　　○癸酉赐赵府镇国将军祐榉晋府镇国将军表椷奉国将军奇温镇国中尉表梋表棤楚府镇国中尉显橿奉国将军显桦诰命冠服如制
　　○巡抚河南都御史杨理及巡按监察御史文贵奉例考察请黜周府等府年老不谨等官左长史邓森等十二员吏部覆奏从之
　　○监察御史欧阳旦等以灾异言七事一罢不职谓大学士刘吉叨享厚禄无所建明乞罢归田里一慎名器谓内官优免文移不宜僣用黄纸乞追送司礼监查处一厚国本谓食禄之家不可与民争利乞以近日勘过庄田给小民耕种未起科者照例起科一清匠役谓近年京城各卫所军余投充匠役甚弊多端乞敕兵部会官清查一慎黜罚谓迩者监察御史姜洪畅亨俱以微罪被调乞敕吏部通查自  陛下即位以来降谪之人斟酌处置一防水患乞将细丸厂内官沟移在厂外以便＜锍-釒＞浚一省买办乞将一应供用物料预行会计每岁出纳之数量为撙节如遇缺乏给价令铺户收买  上曰吉朝廷大臣尽心辅理御史何妄言奏扰况其余事又皆见行及已处置者所言不允
　　○顺天府府尹张海等言本府并永平河间保定等府所属州县水潦为患民不聊生前寄餋及孳生马并牛驴倒失追偿未完者请暂停免待丰稔之日追补其管马官坐欠马停俸者亦请暂令支给以餋其廉从之
　　○工部尚书贾俊等以灾异言八事一谓各王府郡王以下及郡县主等建造府第例俱给价今宗室日蕃将有不胜其给者况各府自有禄未庄田请此后房价视原数止给其半一各王府第舍仪仗非甚敝坏者请令自行修葺不许轻奏劳费财力一内官各监局近来派办物料比常数有加至五六倍者请敕所司撙节减省一近来营造颇多此后在京内外衙门惟仓库城池桥梁道路损坏有必不得已者请量加修葺其墙垣廨舍当修筑者各衙门自为区画一本部旧设尹儿湾杨村南北掘河五厂岁办芦苇供用属武功卫委官管理近奸弊滋多请止令本部管闸主事代领一天下军卫岁造军器请令巡按分巡分守官捡括果有贮积多余处所自弘治三年为始停免二年一各监局军民匠多通识字人等作弊妄开见役为在逃往往行勾扰害请此后犯者均治以罪一灾伤处所住坐及轮班匠失班者自弘治二年七月为始请容令自首住坐者送原衙门收充轮班者免其罚役  上从其议仍令移文内外衙门务为撙节财费减省工役以苏民困
　　○甲戌  太宗文皇帝忌辰  上祭  奉先殿遣驸马都尉蔡震祭  长陵
　　○礼部进  宪宗纯皇帝大祥奉安神主仪注一八月二十一日太常寺奏斋戒祭祀二十三日免朝遣官诣  太庙行祭告礼二十四日免朝内侍设  神主辇一并册宝亭二于  几筵殿前丹陛上上浅淡服行祭告礼如常仪祭毕司礼监官诣  几筵前跪奏请  神主升辇诣  太庙奉安奏讫内侍二员捧  神主内侍四员捧册宝俱由殿中门出安奉于辇及彩亭册宝亭前行内侍擎执伞扇侍卫如仪  上随行至右顺门  上易祭服升辂后随至午门外仪卫伞扇前导至庙街门内仪卫伞扇分列于太庙南门外之右  上降辂司礼监官导  上诣  神主辇前奏跪  上跪司礼监官于  上左跪  神主辇前奏请  神主奉安  太庙奏讫辇俯伏兴  上俯伏兴导引官前导内侍二员捧  神主内侍四员捧册宝前行  上后随由中门入至  寝庙奉安讫  上叩头兴导引官导  上由殿东栏干内转出至前殿丹陛上祭祀如时祭仪文武官祭服随班行礼祭毕诣奉先殿行奉安  神位礼一先期于奉天门书写  神位毕内臣捧至武英殿上施珠漆至是日奉置于殿中彩亭内候  太庙祭毕  上仍祭服升辂诣武英殿前降辂升殿奉迎  神位内侍八员举  神位亭由中门出  上升辂后随由思善门入至  奉先殿门外  上降辂司礼监守导  上诣  神位亭前奏跪  上跪司礼监官于  上左跪于  神位亭前奏请  神位奉安  奉先殿奏讫赞俯伏兴  上俯伏兴导引官前导内侍二员于亭内捧  神位前行  上后随由中门入至  奉先殿奉安讫  上叩头兴就位行祭告礼用乐一  神主辇既出几筵殿外内侍撤去  几筵帷幔等物奉焚于洁处
　　○改都察院左副都御史边镛为南京刑部右侍郎镛以灾异被劾自陈乞致仕因有是命
　　○乙亥命应城伯孙继先带刀侍卫直宿
　　○巡按云南监察御史刘洪奏比来安南国公文多自临安递送如履常途而巡视人员擅行接纳无异驿递边备不严莫此为甚兵部覆奏因劾守备都指挥同知陆卿兵备副使谢秉中不戒敕所属失于防范命逮问卿等仍命今后安南公文止令从广西旧路以来云南边界不许接递
　　○夜月晕木星
　　○丙子礼部尚书耿裕等以灾异言七事一寅畏天戒谓自元年三月至二年六月各处奏报天鸣地震地陷山崩风电雷雨白毛黑气等项灾异不止二三十次其大水渰没田禾人畜系户部抄行者犹不在此数天心仁爱一至于此  先帝大祥已屇禫除有期  陛下孝思之心当于此而益加切防微之虑当于此而益加审倘左右之人有先意逢迎导声色而倡游观通祷祠而进珍玩者宜痛绝之庶以尽今修省仰答之诚一减省贡献谓各处镇守内官与挂印总兵官今后遇庆贺  万寿圣节各仍旧进马二匹不许过多其副总兵参将协守分守守备内外官俱不许进贡科扰违者许参奏究治一停止折纳谓鸡猪鹅羊其价多寡不伦乞令光禄寺止折纳猪三千口羊五百只其鸡鹅仍旧角□羊纳为便一革退军厨谓光禄寺厨役原额六千三百八十四名成化十一年奏添五百名二十三年太监山青又奏添一千名每名月食粮一石又日支白米八合滥费无已乞将青奏添之数悉令革退遇大庖厨等处缺役即于原额厨役内拣选佥补以后内外官不许輙奏投收一慎重教职谓今后教职请仍旧止于科贡二途出身者考授其余纳粟出身者不许滥与一均平取士谓今后会试取士请仍照宣德年所定南北中之数南取六北取四中取二以为常一改调官员谓今后有与王府结亲官员除护卫仪卫司军职照例不必改调其余不分军民职官但在一城居住者请俱令照例改调或致仕闲住  上曰寅畏天戒是防微杜渐之意朕当体行光禄寺折纳猪准减一千口军厨仍旧其余皆准行
　　○礼部言哈密都督罕慎等所遣来贡二等以下使臣及存留甘州男妇俱如例给赐但闻罕慎近被土鲁番阿黑麻王杀害地方亦被占据罕慎有弟曰奄克孛罗率部落寄住边方其回赐罕慎马驼价物宜令伴送通事官带付甘肃守臣俾审奄克孛罗果系罕慎亲弟即以给赐从之
　　○兵部以长随何鼎之奏备查武官原由缉事升职及先次漏报并今次例后传乞升者都指挥同知覃泰等百二十余人上请去留命俱存留待各子孙袭代之日照例定夺○丁丑改礼部右侍郎张悦为吏部右侍郎
　　○调浙江按察使毛鸃为甘肃行太仆寺卿佥事王辅为湖广郧阳府同知以巡视左侍郎彭韶言二人同僚不和故也
　　○兵部尚书马文升等以灾异言十三事一严饬武备谓四方迭报水旱雨雹地震之异凶馑之余事变难测乞通行天下镇巡等官各督所属练兵马葺城池以防奸宄仍行两京提督守备参赞等官严练以备调遣一斟酌会议谓大小将官并坐营官近例俱会官推举似为太烦今后京营提督及南京守备各处镇守总兵官仍照新例会各衙门推举各营坐营官止会京营提督等官推举其余从本部推举为便一处置操官谓武职多以月俸先期称贷于人富家坐收厚利而操官贫困益甚逃亡益多请出榜禁约一处置逃军谓逃一次而复来者请照例听其补役二次者如在营有丁告补及原籍有丁角□羊到者即与收补不许逃军争扰如营籍无人方收复役至三次以上照近例调卫一优恤补役军士谓卫所官多侵克补役新军及有得财故纵在逃者请严为禁约违者京卫调外外卫调边一拨补杂差军士谓在京慈恩并幡竿等寺役占正军而修仓军斗反致乏人请查取各寺占役正军拨补修仓及军斗之数如不足量以殷实余丁辏补数足即止一革胃滥谓军职老疾病故应替袭者请令该卫所即与保送有索贿留难者罪之一慎刑法谓见行事例军职在逃三月者调边卫为事脱逃者不分罪之轻重俱革职为民又军职为强盗已正典刑者子孙边卫充军其监故在狱者子孙得袭职调边卫二事刑赏皆未得中请令军职在逃三月者问罪复职半年以上者方调边卫其犯徒罪以上脱逃者方革为民如犯强盗问拟明白者虽未正典刑在狱监故亦永不得承袭一汰老疾谓天下军职年六十以上衰老不堪任事者请令照例致仕有匿年者举奏提问一严谨守卫谓皇城各官军当直之日务令全伍在门不许顷刻擅离信地违者请参问调降一节省应付谓各处分守副参等官于赴任之日往往奏乞家口脚力口粮驿递接应不胜骚扰请行禁止一禁革宿弊谓锦衣卫校尉系侍卫人数凡遇代役补役须籍册有名亲男弟侄曾充丁役三二年者方听代补一定优免谓迤北走回勇士原有全家优免之例但年久丁多难以概免今后除初回勇士请照例全免其替役一二辈者止优免户下三丁著为令从之
　　○戊寅户部尚书李敏奏河间永平二府近被水灾请分遣郎中陈瑗等往赈之户给米一石如近日京城例其溺死者加一石无主者官为掩埋贫不能自存者量为修葺庐舍并免夏秋粮税从之仍命给畿内贫户二麦种各一石令及时播种
　　○己卯给周府故镇国将军安泷夫人食米岁五十石
　　○户部尚书李敏等以灾异上＜锍-釒＞言臣惟灾异之来率由民心积怨所致切见畿内之地皇庄有五共地一万二千八百余顷勋戚太监等官庄田三百三十有二共地三万三千一百余顷比来管庄官校人等往往招集无赖群小称为庄头伴当佃户家人名目占民地土歛民财物夺民孳畜甚至污人妇女戕人性命民心伤痛入骨少与分辩輙被诬奏至差官校拘拏举家惊憾怨声交作灾异之兴皆由于此且皇庄之设在  祖宗时未有正统间以诸王未封供用浩繁不欲重徵小民又见彼时地广民稀因其闲地立庄以资供用诸王之国地仍归官其后因袭遂有皇庄之名且普天之下莫非王土若以此地为皇庄则其余者非朝廷之土乎今若革去管庄之人拨付小民耕种亩徵银三分岁可得银三万八千余两比之官校掌管所得尤多以此银归之内帑充各宫用度则不显立皇庄之名而有实用之效矣其勋戚太监等官下役投充管庄家人亦宜尽革就于居民佃户择其年高有行者掌管如例徵银有司收完听各官家人领用则受田之家享自然之利佃田之人免剥害之苦尚何天意之不可回哉  上曰皇庄留与朕弟诸王其余功臣等项田土管业已定难令有司督办俱如旧今后管庄之人敢有生事害人者听巡按御史指实参奏从重治之
　　○命宁晋伯刘福掌府军前卫事
　　○命在京赴工官军之家被水灾者再与假一月给沿边墩军鞋袄其夜不收被杀该升者升其子孙无子孙者赏其父母妻女从英国公张懋等奏也
　　○庚辰长河西番僧领占星吉等各请袭授其师都纲之职从之
　　○命故守备靖虏狭西都司都指挥使廖珷之子祯袭指挥佥事调庆阳卫管事以珷女为秦王妃如例改调也
　　○壬午兵部覆议礼科都给事中韩重等所言官校升职事  上曰擒获妖言者止照成化年例给赏获强盗者应捕人员旧例不升今定与则例果系贼众势大即时擒获三名首效力者准升一级为从者给赏被贼伤害者子孙升实授一级世袭其非应捕人员亦须即时擒获及行劫后三月之内缉获者量升一级月久者止给赏凡因获贼已升官者后复有擒获功仍照宣德年例止给赏有违例乞升保升者许科道官指实奏闻处治
　　○命广东都司故都指挥使朱谅之子安袭大同右卫指挥使带俸谅自大同调廉州卫守哨寻卒其子安援例乞袭原职故有是命
　　○癸未光禄寺卿胡恭既被劾致仕具＜锍-釒＞自辩谓臣实甘于致仕但不能受贪猥侵克之名乞赐核实  上命吏部看详以闻吏部覆奏查无实迹命复留供事
　　○太子太保吏部尚书王恕等以灾异言七事一谓诸司职掌内九年考满教官不通经者别用然教授品从九学正教谕训导俱未入流谓之别用者不令复为教官于品级相等官内改用也近年以来不分品级俱改河泊所官似乎太拘今后教官考不通经者教授请于从九品内大使等官用之学正以下请于未入流内河泊所等官用之庶改调不至失伦选法亦可＜锍-釒＞通一谓外官九年考满有司官繁称升二级简称升一级教官考通经并举人及数乃升用卫学并选贡衙门教官但考通经虽无举人亦升用凡丁忧复除者俱以后任定其黜陟此类亦颇不均今后有司官九年考满请不分前任后任但事繁历俸日多者升二级事简历俸日多者升一级教官亦不分前任后任但任府州县学日多从府州县学论任术学并选贡衙门学日多从卫学并选贡衙门学论如此则事体适均人心惬服一谓在外考满官员该属上司考核其不开称职平常不称职字样者例案候行查俟回报至日有司官引奏覆职教授官具奏入选恐难于守候请令今后有司官虽不开称否等字样其词语内但有勤能端谨等字即以称职论有颇可等字即以平常论有无为无守误事懒惰字即以不称论初考二考不必查即引奏复职三考仍候行查至日定夺其教官止照旧例以通经与否及举人有无定黜陟不以上司考语为殿最庶事无壅滞人无守候之难一谓旧例外官考满前任日少者许通理前任日多者另历三年是以丁忧等项事故复除并更调改除为前任后任也近年以来凡考满到部复任辏考者亦以前后任论之此乃因袭之失今后请止以复除及更调改除为前后两任庶事体得宜一谓旧例考满官历仕六年止开三年事迹给由者参问讫准作三年考满仍令回任补造六年考满牌册给由不无往返之难今后考满官有历任六年止开三年事迹给由者请免参问亦不必补造牌册候九年考满通将前六年事迹攒造牌册给由庶人可遵守一谓吏员出身考满官有该升正从八品正九品者或该本等用及降用者入选之时考中照等第升降不中俱降杂职内巡检与司府卫仓大使俱系从九品巡检以军囚及数不考即升大使以粮草及数考中方升不中降杂职此虽旧例然诸司职掌不曾该载且官品原有高下今考不中例俱降杂职似乎混无分别今后请考中者照例升用不中本等用其原该本等并降用者不必考验照例选用若考中该升自愿就杂职者听如此庶选法一而人心服一谓两京五府知印从八品出身六部都察院知印正九品出身在外都布二司知印从九品出身然在外知印系农民佥充役满赴部冠带办事半年不考即除从九品在京知印系役满承差请旨点充役满官带考中始得除授不中俱降杂职较之事体似乎不宜且知印原非书办人役却与吏典同考招拟多是不中往往降杂职今后除在外知印不考即选外其府部都察院知印临选之时请止考行移中者照资格除授不中者降一级庶事体适中奏上俱从之命直隶保定府及涿州良乡诸仓所收各处税粮如遇有灾则全收本色丰年仍本色与折色兼收
　　○兵部覆奏南京太仆寺卿奏崇等所言举马政四事一谓凤阳等府所养官牛数多而支用数少牧养陪补甚为民累往尝奏准凤阳止留三千只庐扬二府及滁和等州共留二万只然尚有不均之叹请于二万只内留犍牛八百牝牛千二百令庐扬等府州均派所属牧养岁资其牛犊之用尚余一万八十只请鬻银角□羊太仆寺贮用以便民一谓旧例两京太仆寺岁选孳牧马二万匹备用太仆寺选十之七南京太仆寺选十之三今南京大小教场于额外奏关南太仆寺骑操马二千八百余匹请即准作备用三分之数此后凡遇奏关亦准此例庶不重贻民累一谓南太仆寺岁所角□羊备用马匹自弘治三年为始凤庐二府并滁和二州以十分为率请令角羊马七分角□羊折价银三分淮扬二府并江浦六合二县角□羊马四分角□羊银六分其价银每匹十两如旧例一谓应天镇江太平宁国广德所属养马县分先因有角□羊纳马价事例遂止知以逐年照数徵价为事其牧养马政一皆废弛万一有警无马济用计各属州县原养种马万四百七十余匹今两年所报驹仅九十匹而种马亦消耗过半加以数年种马恐亦消耗殆尽也请行都察院下巡按御史查提各经该任内管马官及南陵建平二县掌印官追补并于南陵建平请各增管马官一员从之
　　○修通州至天津河道以原额人夫不足命役军民夫三千助之月各给米三斗
　　○甲申赐荆王第七子名曰祐棿徽王第四子曰祐袱韩府镇国将军徵鏕庶生子曰偕凑辅国将军徵鎒嫡生子曰偕澐楚府镇国将军季圾庶第二子曰均鋋　○兵部主事汤冕陈言马政一养马人户富者率以赂免惟累贫困请如旧例计粮丁分为三等凡派养马匹先尽上户次中户其鳏寡贫困者一切优免一成化二十三年以前倒失种马及所欠马驹徵追未完者请量照近例种马二匹折买上马一匹驹三匹折买上马一匹弘治元年以后如旧追补庶民免追陪之苦马得骑征之用一清查马政宜专责所司凡二年一次徵驹不必奏差科道官请止敕太仆寺少卿二员分莅直隶及河南山东所属南京太仆寺少卿一员专莅南直隶所属严督科筭顺天并保定等府俱有牧马草场后募人开种徵纳子粒甚妨牧养请遣官清查镌地名顷亩四至于石识之于各府州县公衙俾永有据证分拨养马人户原徵子粒请悉与除免兵部覆奏从之
　　○乙酉命庄浪都指挥佥事鲁麟守备红城子堡甘肃镇巡等官奏红城子堡介于庄浪之间宜添设守备并荐麟材可用从之
　　○蓟州遵化宽河地震四次有声如雷
明孝宗敬皇帝实录卷之二十九
　　弘治二年八月丙戌朔
　　○丁亥释奠先师孔子遣礼部尚书兼文渊阁大学士徐溥行礼
　　○戊子祭  太社  太稷
　　○内阁大学士刘吉等以灾异言七事一溥恩施谓今岁北直隶八府灾伤军民饥荒已命巡城御史及顺天府官取勘京城内外及通州卢沟桥等处被水渰没房屋人畜之家各给米一石又准户部差官于各府踏勘灾伤赈济而户部以秋成在迩预备仓粮未敢便给待冬春青黄不接之时然后放支此诚撙节之策但今顺天河间永平等府灾重之处一家有渰死人数口者一县有渰死人数十者其见存之人往往流移道路贫难乞丐日不聊生若不赈恤则是恩施于近而不及于远乞敕户部行移八府查勘有渰死人口之家量给米二石其漂流房屋头畜之家给一石俱于附近仓分放支不许留难该部所拟俟时赈济及前此奏拟赈济河南南直隶湖广等处者请令一体蚤为区画勿至有误一举贤才谓  祖宗时在内用堂上官多由吏部会官推举或朝廷亲擢在外用方面及府堂正官率由在京三品以上堂上官保举行之年久号称得人近年以来皆责成于吏部吏部非不广询博访期于得人但人才众多未易周知而询访之际物论不一不免循资挨年举授间有奇才异能不得超用治功何由而兴姑以目前言之如尚书王恕由知府即升布政使李敏马文升由御史升按察使贾俊由副使屠滽由御史俱升佥都御史以往事言之尚书姚夔由给事中杨鼎由侍讲邹干由郎中各升侍郎此皆不由资格超拔而用者是以各官声绩显著今纵不能全用旧例亦当随时制宜今后如侍郎副佥都御史及通政使大理卿有缺令吏部会同各部都察院通政司大理寺三品以上大臣照例推举在外除方面佐贰知府有缺吏部照见行例推用其左右布政使按察使尤为一方军民安危休戚所系况遇侍郎都御史有缺又多于此推选非佐贰官可比宜令两京六部都察院通政司大理寺三品以上大臣各于方面佐贰知府及两京各衙门相应官员内不拘资格各举所知一人务要才行超卓学识老成操持清谨人物端重者明开某官堪任布政使某官堪任按察使具名奏闻下于吏部候有员缺酌量请旨简用若所举之人用尽仍复照例保举不许迁延推避一重教职谓今后教官系举人出身九年考满到部有功绩考中该升者请令同听选监生一体入大选考第除授无功绩不该升者仍如旧例一定科举谓今后会试举人如三入会试而不中者请不许再入试俱照本等挨选出身一选军职谓乞敕各巡抚巡按官于推选军政之时不必拘一若本卫无堪掌印管事官即于别卫推选有才干官奏请更调果本地方无官可调具实奏闻令兵部于京卫多余官中调用一积边储谓宣府大同辽东等处官军岁支粮米例于北直隶山东河南徵纳即今北直隶等处俱奏有灾伤粮草既无徵收边饷何所仰给及访得大同宣府辽东一带高阜之地今岁两多田禾颇收米价又贱乞敕户部早为处置行令各边巡按御史并管粮郎中将在官银两各照时价尽数籴买计算脚价运贮边堡缺粮之处以备支用仍禁革奸弊不许权豪势要之家包揽官价迁延不纳及插和糠秕不堪食用如违罪有所归俟边储稍充却将腹里有收并灾轻之处量收轻赍以补籴粮银数一稽工程谓近年以来凡遇脩理城垣宫殿内府房屋及成造各处坟茔等项俱于京营摘拨军士应役其内外管军官员又不许计筭工役大小财力多寡有兴一役本用五千人而奏请一二万者本用五百人而奏请一二千者朝廷虽不尽数拨与其实所役倍多况又无所稽考以致迁延岁月罢敝愈甚近英国公张懋等虽奏有计工定限事例但临期无人督管未免延迟误事又行奏添烦渎  圣听乞敕工部大臣一员同内官监管工官即令先去西城垣天寿山卢沟河相看工程大小计其缓急次第应修理者务要公同本部计筭该用人力多少日月几何开具实数奏请摘拨用工之日每处仍差武职大臣一员科道官各一员与内官监官相兼督工脩理务要均其劳逸时其饮食验其实在数目但有用钱买闲及收受刁蹬等弊听各官指实参奏从重处治奏上俱从之
　　○命户部运太仓银二万两于蓟州仓以备军储
　　○己丑命故彰武伯杨瑾支过弘治二年南京本色禄米三百四十八石免还官从其子彰武伯质请也
　　○大理寺卿冯贯等以灾异言五事一在京重囚每年霜降会官朝审而在外五年始一审录壅积数多秋后虽令所司审决其冤抑者多不与辩情可矜疑又不具奏请每年秋后行巡按御史会三司等官从公研审如有冤抑即与辩理一诸司审录重囚有称冤不服者不过调别司问理类多拘于成案果有冤抑无与辩者今后凡驳回再问者请令调隔别衙门辩理一直隶等处凡有情词多赴京奏告法司逮问往来动经年月淹禁致死者甚多今后奏告宜行巡抚巡按或都司府衙门理就彼归结一问重因必须证佐今强盗赃仗多军校买补人命尸伤多称锦衣卫检验不会文职故人多称冤今后强盗必须见获赃仗通送法司检验人命务行法司转勘一内外衙门问拟徒罪轻重失论今后问拟徒罪不分军民舍余若审有力与官吏监生人等亦将杖数徒年计筭运灰纳米赎罪发落奏上俱从之
　　○庚寅河南确山县民奏本县旧隶汝宁府近改隶信阳州路途辽远往返甚艰请仍旧属府为便户部覆奏从之
　　○辛卯命左春坊左庶子兼翰林院侍读学士李杰左春坊左谕德林瀚为顺天府乡试考试官
　　○岷府游溪郡主卒赐祭葬如例
　　○命甘肃守臣给罕东左卫头目盻卜等食米先是盻卜率所部攻速坛阿黑府王以报哈密都督罕慎之怨不利既还卫乏食其都督佥事只克为请于朝下户部覆议以罕东为我边藩篱今有难而告急于我于义固宜赈之遂有是命
　　○太仆寺卿王霁言马政十事一国初设行太仆及苑马寺于边方当时每寺马不下二三万匹未尝仰给京师自正统后马政日弛边方用马不仰给于京师必括买于民间今太仆所储马价有限边方仰给无穷谓宜行狭西辽东山西各巡抚官严督苑马寺行太仆寺加意牧养以复旧制仍设法收买种马以图蕃息庶各边有马而京储不致妄费一金吾左等七十四卫所旧皆牧马皆有草场地土当时各卫马以万计凡有征操多取给焉近年马政大坏所存十无二三宜行分管寺丞等官随卫所大小给与数群兼同旧马如法牧养若卫所不听约束参奏住俸年终照例决罚庶官军知警而旧政可复一顺天府所属二十七州县寄养备用马匹其人户丁多者或得空闲力乏者强令牧养所以膘壮马匹渐致瘦损物故宜行分管寺丞等官审定上中下户上户或养马三四匹中户次之下户或二户共养一匹贫难者优免给俵之际仍视县之大小为差庶人心悦服而每年一审法令可久一各处孳牧新收者少物故者多上下相蒙彼此姑息亦坐分管寺丞权轻故耳谓宜稍加优借各州县掌印并管马官贪墨废事者许年终奏请住俸仍具贤否揭帖报吏部他日据以黜陟其寺丞中间才行超卓者但过二考一体旌擢庶委任重而人知所警劝一顺天所属皆有备用孳牧之马请选留其良者以备征操汰其老病漂沙者别用仍三年一选庶马得实用民免倍偿之苦一国初令马价养马余户助以刍豆后各家轮养致用心不专马多物故宜命所司择殷实之家为马甲余户以刍豆助之如马瘦损专责之马甲其倒死者马甲偿其七余户偿其三庶责任专而人知惧一各府州县凡使客经过輙令民以官马迎送马毙则责民陪偿深为可悯宜行所司严加禁约有借用者提问参奏庶上下知所爱惜而马无亏耗一法司赃罚官马其良马多为权豪减价买去老病者乃寄养于民至倒死亦要追陪请今后止许卖甚老弱瘦损者价送内府公用庶不累及贫民一南北直隶狭西辽东等处俱有牧马草场岁月渐远多为豪右侵占请两京各委科道官狭西等处各行巡按御史阅实原额四至树封墩植榆柳立界至以专牧放如侵占之家已成水陆田地卒难更改者令照例起租遇有倒死量支津贴一孳牧马匹贵乎适均各府所属州县有马少而人多者有马多而人户少者劳逸不均宜行分管寺丞候来年同各属正官并管马官酌量以马多地方派与马少地方领养下兵部覆奏从之
　　○改狭西按察司管粮佥事马中锡提调学校
　　○刑部左侍郎兼都察院左佥都御史彭韶奉命清理两浙盐课仿古人进农桑耕织图之意绘盐场景物及灶户艰辛之状为八图以进  上嘉纳之韶复言六事一谓两浙运司官攒多有报完盐课而实串谋受贿亏欠者自成化元年至二十三年虽经赦宥请仍照考察事例场官欠课至千引者除先黜退除名者不究外其在任改任者俱律以不谨欠万引者俱律以贪其分司官三年之内各场有报完而亏欠数千者亦以不谨律之六年内各场有报完而亏欠数万者亦以贪律之凡经该攒典不论去役见役俱为民一谓两浙盐课岁二十二万二千三百余引除折银外该徵盐者八万九千七百余引前此以各场灶丁贫苦浙西每引减银一钱浙东减一钱五分独水乡灶丁未获宽减请如浙西例行之又常股盐课□人愿中者少积久必至消折今后请免徵盐每引折收银三钱候□人赴场支给于□灶亦为两便一谓盐场宜立预备仓请令灶丁有犯罪及有司开刑有干碍盐法者俱输赎罪米榖于其中有入官货物亦转贸银米贮之用为荒年赈济贫灶之备一谓盐埸尝择殷实户为总催其派办甚繁杂请宽恤之以苏其困苦一谓自灶丁有优恤之例奸豪之人往往诡寄丁粮影占差役弊端滋多自今灶户除一家全课虽二三十丁以上者通免若殷实灶户止照见当丁数依例贴灶其余丁田悉从有司当差其全课盐丁亦照原拟丁田津贴不得仍前诡寄影射如犯全家影占差徭者割其多余丁田收补逃故灶丁之籍所犯少者坐罪改正如律一谓老引客□擅盐利以为害请以在运司给引到场之日为始如本场无盐可支而本□在场病故许年限之外中盐多者加五年少者加三年务令代支之人依限尽支如五年三年外不尽支者治以罪并木尽盐引没官下户部覆议谓其言可采请通行各运司著为例从之
　　○癸己晚刻金星昼见于辰位
　　○乙未  孝慈高皇后忌辰  上祭  奉先殿魏国公徐俌承命祭孝陵
　　○赐代府镇国将军俊桓辅国将军成金□鬼成錎诰命冠服如制
　　○江西按察司佥事余琦丁忧服阕复除浙江按察司
　　○升刑部员外郎陶琰张佶狭西兰州知州谢显俱为按察司佥事琰显狭西佶浙江
　　○丙申代府长史司奏迩者代王薨府事无人管摄前革爵武邑王聪氵□禾改过自新乞令复爵管事  上曰聪氵□禾在  先帝时犯法革爵今未宜轻复姑与敕令戴平巾摄事主祭○四川董卜韩胡宣尉使司故土官镇国将军都指挥使绰吾结言千之子日墨劄思巴旺丹巴藏卜遣其国师禅师头目番僧足都等进珊瑚树盔甲氆氇等物奏请袭职从之赐诰命敕书并给赏彩叚表里等物有差
　　○以旱灾免南京横海等四十二卫弘治元年屯粮之半
　　○广东番禺县后山贼平兵部议上巡等官功过得旨以分巡按察司佥事周启分守布政司右参议周宏及广州府捕盗通判李亮等功多过少宥之停广州右卫指挥使刘炜等俸三月
　　○晋府镇国将军钟銋以侈用屡贷于人至鬻其第以偿既而潜至京诬奏所贷之人所司具实以闻  上曰钟銋擅离封域复设辞奏扰宜治以罪姑宥之仍敕晋王及庆成王戒其奢侈妄费所在有司及长史司严绝其所与交易之人毋令再犯
</div>
    <div class="pagination">
<a href="明实录孝宗实录_page17.html">上一页</a><span>...</span><a href="明实录孝宗实录_page13.html">13</a><a href="明实录孝宗实录_page14.html">14</a><a href="明实录孝宗实录_page15.html">15</a><a href="明实录孝宗实录_page16.html">16</a><a href="明实录孝宗实录_page17.html">17</a><span class="current-page">18</span><a href="明实录孝宗实录_page19.html">19</a><a href="明实录孝宗实录_page20.html">20</a><a href="明实录孝宗实录_page21.html">21</a><a href="明实录孝宗实录_page22.html">22</a><a href="明实录孝宗实录_page23.html">23</a><span>...</span><a href="明实录孝宗实录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
