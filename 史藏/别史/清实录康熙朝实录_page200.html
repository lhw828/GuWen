<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 200 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 200 页/共 681 页</h1>
    <div class="content">○乙卯。上两诣太皇太后皇太后宫、问安　　

○兵部议奏、外委千总魏士曾、赍札往招伪将军吴应麒、被杀。应赠千总。荫子弟一人、以卫千总用。得上□日、著加赠守备　　

○镇南将军莽依图疏报、伪将军吴世琮等、围南宁日久、城中食尽、旦夕且陷、投诚马承荫请救、总督金光祖、遣总兵官谭昇、杨国泰等、率兵往南宁援之。吴世琮率众渡江越岭、于新村西山之巅、列鹿角逆战。臣与将军觉罗舒恕、额楚、都统勒贝等、分路扑剿、杀贼甚多。吴世琮负重伤遁、遂解南宁之围。又太平伪知府林辅世、新泰伪参将何应魁、率城内文武官投诚。得上□日嘉奖、下部议叙　　

○丙辰。上两诣太皇太后皇太后宫、问安　　

○江西提督许贞疏言、玉山、常山、德兴、一带地方、逆贼伪英义将军程碧、于五月二十三日、被臣标守备郑武等所擒。下部议叙　　

○旌表福建节妇、古田县郭圣昌妻黄氏、给银建坊如例　　

○丁巳。谕兵部、江西南昌备餋之马二千四百余匹、湖广武昌备餋之马一千匹、移文该抚、令遣能员、解赴长沙、沿途爱护、勿致缺额。付巡抚韩世琦、加意饲秣、毋令羸瘦。马毕到长沙、仍令韩世琦报部　　

○抚远大将军都统大学士公图海疏言、益门镇逆贼既败、即遣兵追剿、而贼毁偏桥、无路可通、俟提督孙思克、赵良栋到日、会议进兵。得上□日、逆贼既败、所在震动、自宜努力穷追、收复疆土。前称逆贼屯踞宝鸡、图海等欲调各路之兵进剿、及贼败之后、又不乘机扑灭、反藉称贼毁偏桥、无路可通、竟尔却还、如此懦怯易退、何时乃得破贼。图海等速调提督孙思克、赵良栋等、平定汉中四川诸处、剿杀逆贼、毋失机会　　

○镇南将军莽依图疏言、南宁地方险隘、挽运维艰、议令将军额楚、都统马九玉、帅兵屯驻永淳。上谕、今当逆贼震詟摇动之时、凡为将帅者、各宜不失机会、努力疾行、灭贼以定疆圉。莽依图等、既大败南宁逆贼吴世琮等、自当乘势直取云南、乃称南宁险隘、挽运艰难、令额楚等往驻永淳、懦怯如此、逆贼何时得灭、滇南何日得平。今粤西底定、乘贼大败之后、莽依图等、速调都统希佛等兵、自南宁取路进剿、直抵滇中　　

○戊午。命山东巡抚赵祥星、发漕米五万八百七十石、银二万二千六百余两、赈沂州等十三州县饥民　　

○免山东淄川等五县、本年分旱灾额赋有差　　

○庚申。京师地震上诣太皇太后皇太后宫、问安　　

○谕户部、工部、朕御极以来、孜孜求治、期于上合天心、下安黎庶、夙夜兢惕、不敢怠荒。乃于本月二十八日巳时、地忽大震。变出非常。皆因朕躬不德、政治未协、大小臣工、弗能恪共职业、以致阴阳不和、灾异示警。深思愆咎、悚息靡宁。兹当力图修省、以迓天庥。念京城内外、军民房屋、多有倾倒、无力修葺、恐致失业。压倒人口、不能棺殓、良可悯恻。作何加恩轸恤、速议以闻。仍通行晓谕、咸使闻知　　

○谕大学士等、地震倾倒民居、朕心悯念。至于穷苦兵丁、出征在外、房屋毁坏、妻子露处、无力修葺、更堪悯恻。可敕该部、行令八旗都统、副都统、参领、亲行详察。毋致遗漏　　

○又谕大学士等、地震示警、灾及军民。朕高居御物、勤恤民隐。遇兹变异、恻怛弥殷。其摧塌房屋、压伤人口、惟恐五城御史、不能逐户细察、止凭司坊官员、总甲人等开报、未尽详确、不得均沾实惠。应分遣不在五城满汉御史、详加稽察。著都察院遵行　　

○谕吏部等衙门、自古帝王、抚御万方、兢兢业业、勤求治理、必欲阴阳顺序、和气迎庥、或遇灾异示警、务省愆思过、实修人事、挽回天心。兹者地震之变、谴告非常、反覆思维、深切悚惕。盖由朕躬不德、敷治未均、用人行政、多未允符、内外臣工、不能精白乃心、恪尽职掌、或罔上行私、或贪纵无忌、或因循推诿、或恣肆虐民、是非颠倒、措置乖方、大臣不法、小臣不廉、上干天和、召兹灾眚。若不洗心涤虑、痛除积习、无以昭感格而致嘉祥。朕力勤政务、实图修省。目今应行应革事宜、令部院三品以上官、及科道、在外各该督抚、明白条奏、直言无隐。其在京三品以上堂官、并督抚提镇、俱据实自陈。毋得浮泛塞责。尔部即遵行、仍通谕内外军民人等、咸使闻知　　

○召内阁九卿詹事科道满汉各官齐集。命大学士明珠等传谕曰、兹者异常地震、尔九卿大臣各官、其意若何、朕每念及、甚为悚惕。岂非由朕躬料理机务未当、大小臣工、所行不公不法、科道各官、不直行参奏、无以仰合天意、以致变生耶。今朕躬力图修省、务欲挽回天意。尔各官、亦宜洗涤肺肠、公忠自矢、痛改前非、存心爱民为国。且尔等自被任以来、家计颇已饶裕、乃全无为国报效之心、尔等所善之人、即以为善而奏闻、尔等所不合之人、即不行奏请、此等不公事情、朕闻见最确、欲即行处分、犹望改过、虽知之而不令议罪也。今见所行、愈加贪黩、习以为常、且从前遇此等灾变之事、朕亦屡加申饬、但在朕前、则云钦遵申饬之上□日、究竟全不奉行。前此大奸大恶之人、朕重加处分、尔等亦所明知、此即榜样也。再科道各官、向来于大奸大恶之人、未见紏参、或因事体暧昧、未有凭据、难于举发、此后科道各官、如有确见、即行据实参奏。若依然虚饰、如前所行奸恶、巧为掩饰、不加省改、或事情发觉、或经朕访出、虽欲宽免、国法具在、决不贷宥。其即传谕诸臣、咸使知之　　

○兵部议覆、福建总督姚启圣疏言、永定县所拏逆贼人口、内有难民、恳敕部咨行广东江宁督抚清查、给还本家。查贼寇子女、原无查放之例、但据该督称系难民、其中恐有被贼所掳、后为我兵所拏、亦未可定。应咨该督抚、除所拏逆贼家口、仍应存留外、其果系被贼所掳难民男妇、按册清查、即行追出、递送福建、给还本家。从之　　

○辛酉。上诣太皇太后皇太后宫、问安　　

○以故三等精奇尼哈畨阿喇纳之弟毕力克、袭职　　

○户部、工部、遵谕议、地震倾倒房屋、无力修葺者、旗下人房屋、每间给银四两。民间房屋、每间给银二两。压倒人口、不能棺殓者、每名给银二两。得上□日、所议尚少。著发内帑银十万两、酌量给发　　

○壬戌。上诣太皇太后宫、问安　　

○命满汉大学士以下、副都御史以上、各官集左翼门。上遣侍卫费耀色、赍谕上□日。仍口传上谕曰、顷者地震示警、实因一切政事、不协天心、故召此灾变。在朕固宜受谴、尔诸臣亦无所辞责。然朕不敢诿过臣下、唯有力图修省、以冀消弭。兹朕于宫中、勤思召灾之由、力求弭灾之道、约举大端、凡有六事。尔等其详议举行。勿仍以空文塞责。传谕毕。宣读上谕曰、朕薄德寡识、愆尤实多、遘此地震大变、中夜抚膺自思、如临冰渊、兢惕悚惶、益加修省。朕意中素有数事、使尔诸大臣、总督、巡抚、司道、有司各官、咸共闻知、务期洗心涤虑、实意为国为民、斯于国家、有所禆益。即尔等亦并受其福。庶几天和可致。若仍虚文掩饰、致负朕意。询访得实、决不为尔等姑容也。一、民生困苦已极、大臣长吏之家、日益富饶、民间情形、虽未昭著、近因家无衣食、将子女入京贱鬻者、不可胜数、非其明验乎。此皆地方官吏、谄媚上官、苛派百姓、总督巡抚司道、又转而馈送在京大臣、以天生有限之物力、民间易尽之脂膏、尽归贪吏私橐、小民愁怨之气、上干天和、以致召水旱日食星变地震泉涸之异。一、大臣朋比徇私者甚多、每遇会推选用时、皆举其平素往来交好之人、但云办事有能、并不问其操守清正。如此、而谓不上干天和者、未之有也。一、用兵地方、诸王将军大臣、于攻城克敌之时、不思安民定难、以立功名。但志在肥己、多掠占小民子女、或借名通贼、将良民庐舍焚毁、子女俘获、财物攘取、名虽救民于水火、实则陷民于水火之中也。如此、有不上干天和者乎。一、外官于民生疾苦、不使上闻。朝廷一切为民诏上

□日、亦不使下达。虽遇水旱灾荒、奏闻部覆、或则蠲免钱粮分数、或则给发银米赈济、皆地方官吏、苟且侵渔、捏报虚数、以致百姓不沾寔惠。是使穷民而益穷也。如此、有不上干天和者乎。一、大小问刑官员、将刑狱供招、不行速结、使良民久羁囹圄。改造口供、草率定案、证据无凭、枉坐人罪。其间又有衙门蠹役、恐吓索诈、致一事而破数家之产。如此、有不上干天和者乎。一、包衣下人、及诸王贝勒大臣家人、侵占小民生理。所在指称名色、以网市利。干预词讼、肆行非法、有司不敢犯其锋、反行财贿。甚且身为奴仆、而鲜衣良马、远胜仕宦之人。如此、则贵贱倒置。所关匪细。以上数条、事虽异而原则同。总之大臣廉、则督抚有所畏惮、不敢枉法以行私。督抚清正、则属下官吏、操守自洁。虽有一二不肖有司、亦必改心易虑、不致大为民害。此事、朕非不素知、但以正在用兵之际、每示宽容。今上天屡垂警戒、敢不昭布朕心、严行戒饬、以勉思共回天意。作何立法严禁、务期尽除积弊。著九卿詹事科道、会同详议以闻　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十二



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之八十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十八年。己未。八月。癸亥朔。上诣太皇太后宫、问安　　

○谕议政王大臣等、攻击海贼营垒、宜用火炮。内造西洋炮甚利、且轻便易运。可令湖广巡抚张朝珍、以湖广所有西洋炮二十具、委官递送福建总督姚启圣军前、用资剿御　　

○福建总督姚启圣疏言、海逆郑锦、以台湾为巢穴、志必不降。断不可遣人招抚。其伪武平侯刘国轩、乃贼中渠帅、颇能用兵。请赦其前罪、授以公爵。伪将军吴淑、本无反志。由部将迫胁。请亦赦其前罪、授以侯爵。至伪总兵陈昌、林升、江钦、吴潜、均请畀以总兵官。实授管事。此数人若解体投诚、则郑锦势孤、海寇根株、立可芟灭。上谕、凡逆贼有率众来归、及献城纳款者、必俟投至之日、方论功议叙。岂有未经投顺、先爵以公侯之理。刘国轩等、果输诚立效、率众来归。当赦其前罪、仍行论功。该督可遣人以此意往谕之　　

○先是、总督姚启圣疏言、平南将军赖塔、久镇潮州、兵民俱已心服、今在漳州、宜令兼辖潮州。上允之、命赖塔兼辖潮州。至是、赖塔疏言、臣身在漳州、与贼对垒、且满洲大兵、系大将军康亲王杰书统辖、潮州地处遥远、实难兼辖。上谕、成命已颁、仍令将军赖塔、兼辖潮州。如须用满洲大兵、许一面酌量调遣。一面申报大将军康亲王　　

○先是、海澄公黄芳泰、题请暂驻汀州、为其殉难兄黄芳度营葬。至是、总督姚启圣疏言、汀漳二郡、多有冒称海澄公家人者、即有奸宄、有司不敢问。且伪将军吴淑、吴潜等、曾害黄芳度、因黄芳泰在汀、不敢来漳归顺。黄芳泰、不宜久留汀州。上命黄芳泰、擕家赴京师　　

○甲子。上诣太皇太后宫、问安　　

○谕内阁、户部、官员兵丁、房屋墙垣、顷因地震、塌毁甚多、一时不能修葺。四品官员以下、见食半俸、此一次、仍行全给。其护军拨什库、披甲当差人役钱粮、著即支与两月、令其修理　　

○抚蛮灭寇将军广西巡抚傅弘烈疏报、贼范齐韩、踞柳城融县、窥伺桂柳、接应南宁、臣檄永宁游击邓林才、会合马承荫兵协剿。擒斩甚众。恢复柳城融县二县。桂柳路通。得上□日嘉奖、下部议叙　　

○喀尔喀车臣汗、遣使进九白年贡。宴赉如例　　

○乙丑。上诣太皇太后宫、问安　　

○以故二等阿思哈尼哈番韩寿子牛扭、袭职　　

○广西提督哲尔肯疏言、臣驻浔州三合嘴、弹压两江、接应大兵、但庆远、太平、思恩三府、逼近交趾、联接云贵、为粤西藩篱。今逆寇苗蛮、啸聚负固、尚未克复、臣请统兵先往南宁、会同将军莽依图、相机剿抚。上谕、哲尔肯身在地方、有保守西粤之责、关系甚重。今既请统兵前往、令速赴南宁、偕将军莽依图、总督金光祖等、乘逆贼震动、共议剿抚、以靖封疆。其原驻浔州三合嘴之地、倘属紧要、总督、提督、可发兵汛守　　

○丁卯。遣大学士李霨、祭先师孔子　　

○上诣太皇太后宫、问安　　

○镇安将军噶尔汉疏报、臣率兵偕总督杨茂勋、提督佟国瑶等、进剿兴安贼。上谕、噶尔汉等、既率兵前进、均州、郧阳、诸处紧要、大将军顺承郡王等、于荆州、岳州、澧州等兵内、酌量抽调、固守均郧诸处　　

○戊辰。祭大社大稷。上亲诣行礼　　

○己巳。上诣太皇太后皇太后宫、问安　　

○升左通政伊辟、为太仆寺卿　　

○定远平寇大将军和硕安亲王岳乐疏报、臣等率兵自宝庆起行、七月二十日、抵紫阳河、见对岸有贼营、令建义将军侯林兴珠、提督赵国祚、副将尼满、率兵渡河进击。又镶黄旗署护军统领瓦代、督标游击牛凤翔、渡河绕出贼营后夹击。贼弃营遁。追杀贼二百余人。生擒伪都司一名。下部议叙　　

○庚午。原任广西提督马雄之子马承荫、疏请效力赎罪。上谕议政王大臣等、马承荫不忘国恩、诚心率众、赍缴伪敕印投诚可嘉。应授马承荫伯爵。给与将军敕印。随大兵进剿。其标下应设官兵等处、令理事官麻勒吉等、与总督金光祖、同马承荫确议以闻。其余兵丁、有愿归农者、安插得所。愿为兵者、选拨入伍。至同来归附文武官员、酌量给劄、以示鼓励　　

</div>
    <div class="pagination">
<a href="清实录康熙朝实录_page199.html">上一页</a><span>...</span><a href="清实录康熙朝实录_page195.html">195</a><a href="清实录康熙朝实录_page196.html">196</a><a href="清实录康熙朝实录_page197.html">197</a><a href="清实录康熙朝实录_page198.html">198</a><a href="清实录康熙朝实录_page199.html">199</a><span class="current-page">200</span><a href="清实录康熙朝实录_page201.html">201</a><a href="清实录康熙朝实录_page202.html">202</a><a href="清实录康熙朝实录_page203.html">203</a><a href="清实录康熙朝实录_page204.html">204</a><a href="清实录康熙朝实录_page205.html">205</a><span>...</span><a href="清实录康熙朝实录_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
