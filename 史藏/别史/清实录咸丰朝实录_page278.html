<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 278 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 278 页/共 502 页
  </h1>
  <div class="content">
   ○又谕、昨因江浦失陷。贼势蔓延。谕令邵灿等、探明贼踪所在。何处紧要。即拨兵策应。本日据庚长奏、徐州剿匪获胜。并清淮守御情形。所称徐州贼匪、屡受惩创。必纠合大股、意图复逞。拟俟奉派兵到。酌拨一旅赴徐。自为会合兜剿之计。惟叠谕直隶山东等省。迅派官兵。驰赴清江。原为高宝清淮。最关紧要。必须重兵驻守。以资防剿。若拨赴徐州。则扬州后路仍属兵单。现在扬城虽己克复。而此股贼匪窜往何处。尚未据德兴阿等具奏。况江浦失陷。北窜更属可虞。邵灿等仍当遵奉前旨。相机堵剿。所有伊兴额等马队。及直隶等省官兵到时。应调何处。仍当酌量缓急。奏明请旨。一面仍严饬傅振邦等、就现有兵勇竭力剿办。不得守候客兵。转致迁延时日。至徐州捻匪被剿后。现窜何处。并著该漕督等、确探情形。随时奏报。将此由六百里谕令知之。　　

○礼部以宗室会试中额请。得旨。取中二名。　　

○钦差大臣德兴阿奏报。祗领关防日期。得旨。汝忠诚勇敢。朕甚嘉悦。惟既为统帅。总以事料机先为要务。打仗冲锋。自有将佐。虽满洲旧俗。以不能奋勇为耻。要不作无谋之勇也。　　

○以吏部尚书花沙纳、兼署户部尚书。工部右侍郎基溥、署都察院左都御史。　　

○以正红旗满洲都统仁寿、署镶白旗汉军都统。　　

○以翰林院侍读载肃、充日讲起居注官。翰林院侍读学士沈桂芬、署日讲起居注官。　　

○丁丑。谕内阁、骆秉章奏、请饬催实任拣发各员、迅速来楚、并查明改捐员数、补行拣发一摺。湖南省部选及拣发人员。至省者甚属寥寥。该省防剿吃紧。差委乏人。岂容任意迁延。著吏部查明单开各员。催令迅速依限赴楚。如有无故逗遛者。即照例参办。其上届拣发湖南各员。著查明改捐指省员数。在于候选人员内。另行如数拣发。带领引见。候旨发往。　　

○又谕、德兴阿等奏、截剿窜匪、收复扬城一摺。逆贼窜踞扬城后。因官军叠次痛剿。亟思窜逸。向薛家楼一带绕扑。德兴阿、亲督西昌阿等、马步各队。分路迎击。直捣中坚。转战多时。贼势披靡回遁。惟时城内逆贼。纷纷出城接应。当派富春等、带队驰往附城左近。断贼归路。其窜回贼众。经官军斩杀大米。鞠殿华等、进城摉剿余匪。即将郡城收复。此次扬城失陷。虽经官军即时克复。而贼踪尚在附近各乡庄、藏匿隐伏。著德兴阿等督饬将弁。设法摉剿。毋稍延缓。　　

○又谕、胡林翼奏、道员力战、受伤殒命、恳恩加等赐恤等语。布政使衔浙江甯绍台道罗泽南、以在籍生员。倡率生徒。办理团练。嗣因楚省贼氛猖獗。率其乡人自效戎行。转战湖南江西湖北等省。大小二百余战。克城二十。朕嘉其忠义奋发。屡著伟绩。由训导超擢道员。加布政使衔。方冀其攻复武汉。殄灭逆氛。克膺懋赏。兹因攻剿武昌。乘胜追贼。直偪城下。受伤殒命。览奏之余。深堪悯恻。罗泽南、著加恩照巡抚阵亡例赐恤。伊父罗嘉旦、著赏加头品顶带。伊子罗兆作、罗兆升、均著赏给举人。一体会试。以示朕裦恤荩臣至意。并著于湖南本籍。及湖北江西地方。建立专祠。其湘乡县士民弁勇。打仗阵亡者。著一并附入罗泽南本籍专祠。以慰忠魂。寻予祭葬世职。谥忠节。　　

○谕军机大臣等、德兴阿等奏、截剿窜贼、收复扬州一摺。扬城业经收复。而官兵为数尚少。未能兼顾守御。贼踪距蒋王庙。仍不过里许。大营三面受敌。邓绍良援师。现驻湾头。自应移缓就急。先行驰赴大营。协力助剿。始可制胜。该提督久经战阵。熟悉贼情。自必能操胜算。即著与德兴阿等、统筹全局。何处情形吃紧。即当拨兵前往堵剿。前调山东兵一千名。及伊兴额等马队一千名。计此时可抵清江。著德兴阿等、行知邵灿、庚长、迅调来扬。将薛家楼、三汊河、一带贼党。次第剿除。陈金绶、雷以諴、所带兵勇。前己谕令德兴阿、另派大员接管。如尚未委派有人。著暂令陈金绶、雷以諴、在万福桥等处驻劄。托明阿、并著留于德兴阿军营效力。以赎前愆。再昨据陈金绶、雷以諴、奏称攻剿获胜。会同邓绍良收复扬城各情。与本日德兴阿等奏报。所称城内各门、未具他处兵勇接应之语。情节不符。著德兴阿等、与前次交查各件。一并查明具奏。原摺著钞给阅看。将此由六百里加紧谕令知之。　　

○又谕、怡良、吉尔杭阿奏、＜口英＞夷呈称福州商船一只。装茶出口。仅完税银一千七百两。自设关以来。徵收茶税。每担一两五钱。或不及一两。较之上海大有区别。又甯波关毫不稽查。全无税则。运米出洋。亦不阻止。数月以来。上海各船。皆系空出。关税必致短绌。请检查上年底帐。按数扣还。留抵各税。否则暂准仿照福州关茶税酌减等语。各口关税。自应画一徵收。如果福州关短价招徕。任听偷漏。甯波关于米粮货物出洋。漫无稽查。不但上海关税。立见短绌。且恐堕该夷减税之计。况运米出洋。尤干例禁。著有凤、王懿德、何桂清、严密确查。各该省徵收关税。是否有偷漏等弊。与上海关税。何以互有参差。粮米出洋。何以不行禁止。夷情诡谲。亦难保非藉词寻衅。该将军督抚等、务即按照所奏各情。详细查明。据实具奏。原片著钞给阅看。将此各谕令知之。　　

○命陕西提督邓绍良、在钦差大臣德兴阿军营。帮办军务。　　

○予湖北阵亡外委陈达清、曾玉兰、唐训得、祭葬世职加等。文童钟近衡、钟楚池、王岳峰、祭葬世职。如从九品例。　　

○予江南阵亡佐领赓善、万清、广庆、防御双永、椿龄、图敏泰、善成、留贵、骁骑校恒秀、云骑尉春祥、委前锋校升兴、祭葬世职。　　

○缓徵湖南省节年民欠额赋。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。三月。戊寅。上御含辉楼。阅侍卫等骑射。至辛巳皆如之。　　

○谕内阁、德兴阿奏、浦口失事情形、现筹会剿等语。浦口为江北要冲。逆贼大股分扑。总兵武庆、驻守日久。屡著战功。此次由江浦撤兵。尽力迎剿。虽因众寡不敌。以致失利。究属疏防。咎有难辞。武庆著革职留任、以示薄惩。现经德兴阿派令穆克登额、带领马队、驰往六合。与向荣所派总兵张国梁等兵、赴浦救援。仍著德兴阿督饬武庆等、会合进剿。迅图克复。　　

○谕军机大臣等、何桂清奏、江西军情紧急、现筹防剿事宜、并廉兆纶奏、信饶危急各一摺。该逆因我军扼守贵溪。分窜余千、万年、乐平、德兴等县。并由抚州分股、于二月二十八日、攻陷建昌郡城。贼势蔓延。朕心实深焦灼。何桂清所称株守边防。不如进援邻境。自宜如此办理。廉兆纶请饬浙省兵勇、由玉山前进。先保广信。以通省垣及饶州之路。亦为急援要著。该抚现已饬饶廷选统带闽兵、驻常山曹城一带。调富勒兴阿统带衢州兵勇、堵御开化白沙关一带。固足以保浙省门户。并著飞催各路官军到齐。即速由玉山直出广信。节节进剿。前有旨、令王懿德等迅拨精兵三四千人。由建甯取道广信。并据向荣、吉尔杭阿奏、抽派秦如虎、虎坤元等、带精锐兵勇一千名。由浙赴援。廉兆纶仍当激励民团。藉资镇压。至江西省城。闻有被围之信。现在贼氛阻梗。著廉兆纶设法绕路、询悉省垣消息。并著何桂清派员侦探近日情形、飞速奏报。以慰廑念。前吏部侍郎万青藜、籍隶江西。人地较为熟悉。所有三衢广饶一路防剿事宜。即著该侍郎会同晏端书、督饬将弁。相机剿办。将此由六百里加紧各谕令知之。　　

○又谕、江西自临江、瑞州、袁州、吉安、失守后。贼势日益狓猖。据廉兆纶、何桂清、先后驰奏、该逆复于二月二十三等日、攻陷抚州府城。并连陷进贤、丰城、东乡、安仁等县。有分股围攻省城之信。周凤山在樟树镇堵剿。闻有挫失。罗泽南一军。本令俟克复武昌。即行返旆回援江西。乃昨据胡林翼奏、该道竟于初二日偪贼城下。额中枪伤。旋即身殒。江西情形。危急已极。必须急集援师。刘长佑之军。虽经收复萍乡。而万载一带。贼匪尚多。恐难直抵袁州。闽广浙江应援之兵。调拨亦需时日。因思湖南南境、业已肃清。选用道王鑫、带勇素称得力。著骆秉章添拨兵勇。饬令该员由茶陵州进剿莲花厅吉安府一带。以为刘长佑后路策应。降调湖北藩司夏廷樾、因病告假。闻在长沙就医。业已痊愈。前郴州知州朱孙诒、丁忧后尚在湖南省。该二员均籍隶江西。若令协带兵勇赴援。能否得力。并著骆秉章查明具奏。将此由六百里谕令知之。　　

○又谕、和春等奏、遵旨布置临淮防堵、并筹剿捻匪一摺。据称扼守临淮。与攻剿怀远。实可联络一气。该提督等已令总兵珠克登、郝光甲、带陕甘兵二千余名。与游击俞应彪等怀远各营、及张光第等、并为一军。现在郑魁士受伤甚重。塔思哈、徐晓峰等、不知下落。捻匪势甚鸱张。我兵仅约千人。而匪众已逾数万。虽已令英桂催督前队、迅捣雉河集。并谕该抚亲自越境督剿。惟郑魁士所统之军。已经失利。该总兵疮伤未愈。须派得力大员协同统带。著和春、福济、于珠克登、郝光甲内拣派一员。酌分兵力。前赴怀远。该处与临淮关隘、相距甚近。既可壮北路藩篱。并可攻剿捻匪、以遏凶锋。所请借拨南河道库银二万两。已谕庚长如数拨解。该提督等即可派员迎提。以资支给。至参将塔思哈等如何下落。并著和春、福济、查明具奏。将此由六百里加紧谕令知之。　　

○又谕、本日据和春、福济奏、遵派大员带兵赴临淮防剿、并请饬令英桂急攻雉河集贼巢一摺。皖境匪势狓猖。亟应厚集兵力。迅图殄灭。英桂前奏各路剿匪。均尚得手。正宜乘胜督兵。自北而南。节节进剿。雉河集为该匪老巢。若我兵直抵该处。奋力进攻。必可以牵制贼势。英桂督办三省剿匪事务。责无旁贷。著即驰赴皖豫交界处所。扼要驻劄。就近调度。并拣派得力大员带兵赴皖。与郑魁士等合力剿捕。为一鼓歼除之计。袁甲三谅已驰赴军营。该抚启程后。归德一带防剿事宜。即饬袁甲三妥为筹办。毋稍疏虞。英桂驰抵归德。已逾两月。各路兵勇。计已陆续到豫。若株守郡城。致该匪蔓延为患。师老饷糜。贻误之罪。恐难宽宥也。将此由六百里加紧谕令知之。　　

○又谕、和春、福济奏、皖营饷竭、恳请就近酌借南河库项应用等语。据称现须援剿怀远。派防临淮。徵调之师。因无粮可裹。不能趱行。拟于南河库项所存三万余两内、就近酌借二万两。专员飞提以作行粮。自为移缓就急之计。著庚长接奉此旨。迅即于南河库项如数拨借。以便皖省派员来提。藉资饷糈以速军行。将此由六百里谕令知之。　　

○又谕、官文奏、请饬催各省奉拨军饷等语。前因湖北武汉水陆各军、需饷较繁。饬令山西、陕西、按月各添拨银二三万两。四川省按月筹拨银五万两。以资接济。现在武汉攻剿吃紧。各营欠饷过多。自应源源拨解。俾免缺乏。著黄宗汉按照奉拨数目。仍再筹款按月解往。其陕西省应解月济楚饷。并著吴振棫迅速筹拨。山东指拨漕粮变价一款。为数无多。即著崇恩如数起解。总期无误军需。是为至要。将此由六百里加紧各谕令知之。　　

○先是乌里雅苏台将军奕湘等奏、变通科布多屯田章程。请将原派屯兵二百五十户拟裁撤五十户。即由所留二百户内之壮丁熟悉屯务者、挑选五十户。抵补所裁之缺。以符原额。下军机大臣会同理藩院议。至是奏、应如所拟办理。惟此项屯兵二百五十户。系由图谢图汗部落额设一百二十五户。三音诺颜部落额设八十户。扎萨克图汗部落额设四十五户。前此出派。额既不同。此次所裁之五十户。亦应均匀分撤。以昭平允。从之。　　

○江南提督和春等奏、皖营饷竭、请饬江海关税银按月均分拨解。得旨。户部速议具奏。现在皖饷欠缺过多。实甚于各路军营所请之款。除协济杨营外。亦不能不分余润于皖。并此外尚有济急之饷。著一并筹画。又奏、请饬伊兴额马队、折回宿怀一带。听郑魁士调用。批。伊兴额等马队。已屡有寄谕协剿扬州。防堵清淮。现在军情靡定。固北窜之藩篱。实为紧要。不能再留宿怀。　　

○予安徽阵亡参将福珅、游击柏云章、都司冉广兴、守备朱介福、祭葬世职。　　

○庚辰。今上皇帝生。上之长子也。母懿嫔、晋封妃、贵妃。今慈禧皇太后、那拉氏。　　

○谕军机大臣等、前有旨、谕令德兴阿等行知邵灿、庚长、将前调山东兵、及伊兴额等马队。迅由清江调至扬营。堵剿贼匪。本日据翁同书奏、请将前调往清江驻劄之兵、催令悉赴扬营等语。著邵灿、庚长、仍遵前旨、将前调山东兵一千名。及伊兴额等马队一千名。俟抵清江。即迅速饬令前赴扬营。其前调陕西驻防官兵一千名。著一并饬令前赴扬营。归德兴阿等调遣。以期厚集兵力。清江为南北要冲。徐州一带捻匪。未就肃清。防堵尚形紧要。所有前调直隶防兵一千八百名。著仍留于清江。归邵灿、庚长、调遣。将此由六百里加紧各谕令知之。　　

○帮办军务詹事府少詹事翁同书、奏雷以諴等诿咎情形。请俟贼退后逐款会查。得旨。此事自应迅速查办、以振军心。著将此朱批寄与德兴阿知道。　　

○辛巳。上诣安佑宫行礼。　　

○诣清夏斋、问如皇贵太妃安。　　

○内阁钦奉谕旨。懿嫔晋封为懿妃。　　

○谕内阁、曾国藩、文俊奏、樟树镇接仗情形、请将各员弁分别革职留营、并自请议处一摺。广东罗定协副将周凤山、于克复樟树镇后。不乘贼匪未集。速攻临江。乃敢迁延瞻顾。致该逆大股麕至。抄袭官军后路。虽经两次大胜。旋有挫失。实难辞咎。守备岳炳荣、守备衔千总黄玉芳、接应不力。亦属咎有应得。周凤山、岳炳荣、均著即行革职。黄玉芳著革去守备衔。周凤山、黄玉芳、仍著留于军营以观后效。傥再不知愧奋。即著严参惩办。曾国藩调度失宜。著交部议处。　　

○谕军机大臣等、曾国藩、文俊奏、袁临路梗、请催楚粤援兵、并饬浙闽两省严密防堵等语。江西省贼势蔓延。叠据何桂清、廉兆纶、奏报饶州各属均有贼踪。建昌亦已失守。则省城四面皆形梗塞。不仅袁临一路。前此谕令叶名琛等拨兵五六千名。由赣州一路进剿。本日复有寄谕严催。计日当可启程。刘长佑一军。于二月十二日、克复萍乡县城。进攻万载。恐其孤军深入。后路无援。复谕知骆乘章添派兵勇。饬道员王鑫带往策应。并令酌派夏廷樾、朱孙诒、二员。协带兵勇赴援。亦可陆续赶到。饶广一路。已允何桂清所请。令万青藜督办防剿。除浙江本省防兵外。由镇江调回师长镳夏宝庆各勇一千四百余名。由金陵各营派出秦如虎等兵一千三百余名。均可由浙前进。抚建一路。当廉兆纶等奏报之时。已谕知王懿德等派兵三四千名。由建甯一带进援。冀可保卫广信。兼顾建昌。现在该侍郎等将九江湖口水陆各军全数撤回。舍长江而专顾内地。亦属万不得已之计。但必须迅速设法、使各省援兵、能与本省兵勇相接。方可次第剿办。若内外隔绝。声息不通。援兵虽已渐集。省城终属孤悬。大局何堪设想。著曾国藩、文俊、妥为调度。其援兵较远省分。即饬绕道催提。一面酌量拨兵。疏通道路。俾近省先到之兵。得以迅速会合。不可束手坐困。致误事机。至武昌回援之军。前已屡次谕催。讵意罗泽南遽尔阵亡。新易主将。且武昌此时攻剿正在吃紧。本日复谕催胡林翼迅图克复。以便李续宾回援江西。曾国藩等自应先就青山调回之兵、为力保省垣之计。未可专恃此军。致成株待也。再前据骆秉章奏、江西失陷各郡。千余里内。无一官一兵。似此情形。即官兵克复城池。过后必为土匪窃踞。军行仍多后顾之虑。著曾国藩等转饬带兵各员。遇有克复地方。即由军营派员。暂为管理。令其抚辑难民。办团守御。庶文报往来。饷需转运。皆可逐节疏通。不致有旋得旋失之患。将此由六百里加紧谕令知之。　　

○又谕、胡林翼奏、密陈南岸贼情、并筹议援剿江西情形一摺。江西自临江、瑞州、袁州、吉安、失守后。复连陷抚州、建昌等府城。并进贤、丰城、东乡、安仁等县。情形万分吃紧。本日据胡林翼奏、罗泽南现已阵亡。武汉如能迅速克复。即可派兵回援。万一久顿城下。即令李续宾一军前往等语。李续宾著留于湖北。俟武昌克复后。再行带兵回援江西。惟该大臣等节次奏报、总以克复在即为词。朕心实深殷盼。若徒以粉饰之词。迁延时日。是武汉既不能克复。而江省复不能回援。糜饷老师。岂非两失。著官文、胡林翼、督饬水陆诸军。将武汉克期收复。毋得再有迁延。致滋贻误。将此由六百里谕令知之。　　

○又谕、前因江西省贼势蔓延。叠谕叶名琛等拨兵赴援。嗣据廉兆纶等奏报、吉安府被陷以后。抚州、建昌、东乡、进贤、安仁等郡县。先后失守。本日复据曾国藩等奏称、各路悍贼毕集。周凤山所统兵勇。于樟树镇挫败。请催广东奉调官兵、速行赴援等语。江西壤地。毗连六省。形势极关紧要。现在各郡县相继沦陷。南昌孤危。非四路援兵迅速前进。不足以分贼势而保危城。著叶名琛、柏贵、将前谕调赴江西精兵五六千名。饬令克日启程。驰赴赣州。奋力进剿。并将所需军饷。宽为筹备。源源接济。无许稍涉迁延。致滋贻误。并将该官兵启程日期。即行驰奏。将此由六百里加紧谕令知之。　　

○礼部以会试中额请。得旨。满洲取中六名。蒙古取中一名。汉军取中二名。直隶取中二十名。奉天取中二名。山东取中十五名。山西取中十名。河南取中十七名。陕甘取中十九名。江苏取中十三名。安徽取中七名。浙江取中十八名。江西取中十三名。湖北取中七名。湖南取中五名。福建取中八名。广东取中五名。广西取中二名。四川取中九名。云南取中七名。贵州取中五名。　　

○以户部左侍郎肃顺、兼署都察院左都御史。　　

○改铸山东冠县知县印信。从巡抚崇恩请也。　　

○予江西阵亡知县马丕庆、训导林长春、府经历李清华、祭葬世职。　　

○予江西阵亡知县周祖诰、祭葬世职加等。　　

○予湖北阵亡都司周得魁、祭葬世职。　　

○壬午。上诣大高殿行礼。　　

○还宫。　　

○谕内阁、特克慎等奏、请饬催甎茶一摺。科布多库存甎茶。不敷支放。著王庆云即将该处应领折赏茶块。迅速购买。解交归绥道衙门、以备支放。毋稍迟延。　　

○谕军机大臣等、穆隆阿等奏、遵旨挑选官兵备调、并军装等项拟劝捐办理各等语。前因穆隆阿等奏、备调官兵军装器械。诸多不齐。并驻劄盘费。无从筹画。谕令户部筹款拨解。已据户部奏称筹拨银两解往。所有该官兵等军装器械。即著穆隆阿等、于所拨银两解到后备办给发。其驻劄盘费。亦即于此项银两内动给。该署都统等所请劝捐办理之处。著毋庸议。将此谕令知之。　　

○以銮仪卫銮仪使玉明、为御前侍卫。
  </div>
  <div class="pagination">
   <a href="清实录咸丰朝实录_page277.html">
    上一页
   </a>
   <span>
    ...
   </span>
   <a href="清实录咸丰朝实录_page273.html">
    273
   </a>
   <a href="清实录咸丰朝实录_page274.html">
    274
   </a>
   <a href="清实录咸丰朝实录_page275.html">
    275
   </a>
   <a href="清实录咸丰朝实录_page276.html">
    276
   </a>
   <a href="清实录咸丰朝实录_page277.html">
    277
   </a>
   <span class="current-page">
    278
   </span>
   <a href="清实录咸丰朝实录_page279.html">
    279
   </a>
   <a href="清实录咸丰朝实录_page280.html">
    280
   </a>
   <a href="清实录咸丰朝实录_page281.html">
    281
   </a>
   <a href="清实录咸丰朝实录_page282.html">
    282
   </a>
   <a href="清实录咸丰朝实录_page283.html">
    283
   </a>
   <span>
    ...
   </span>
   <a href="清实录咸丰朝实录_page279.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
