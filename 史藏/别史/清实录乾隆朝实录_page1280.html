<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1280 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1280 页/共 1860 页
  </h1>
  <div class="content">
   ○己酉。谕军机大臣等、热河自六月望后。连日天气晴爽。禾苗畅茂。田畴并无需雨之处。但不雨已及旬余。若得更沾膏泽。尤为有益。近来京城、亦未据报得雨。未识禾塍蔬圃。有无盼泽情形。著留京办事王大臣等、即行访察。据实具奏　　

○又谕、据何煟奏、豫省购买麦十二万石。现已全数运赴水次。并将装运船只。及押运官员。豫备齐全等语。畿辅一带。自五月下旬以来。甘霖叠沛。秋田可卜丰收。而前此麦收分数。究属歉少。自有需麦石接济之处。今豫省既已采买起运。著传谕周元理、就近派委道府一员。于天津以南。妥便处所。将此项麦石、接收暂贮。酌量分给需麦各地方。按例平粜。以裕民食。毋庸令其运至通州。致滋远涉烦费。并将作何办理之处。即行具奏。并谕何煟知之。再热河自六月望后。天气晴爽。已及旬余。日内再得沾润。似更有益。不知近畿一带。迩日晴雨情形若何。尚有望泽之处否。著一并据实具奏　　

○又谕、据裴宗锡奏、审拟拏获上元县夺犯伤差案内。起意之陈文进、请即行正法一摺。已批三法司、核拟速奏矣。陈文进以犯案窃匪。因伊弟陈文高被获。辄敢纠众持械。中途截抢伤差。实属凶顽可恶。自应速正典刑。以彰国法。著传谕舒赫德等、速行核拟。即于下报覆奏　　

○庚戌。上奉皇太后幸卷阿胜境。侍早晚膳　　

○谕军机大臣等、玛兴阿、福森布等、为赏锭子药谢恩摺内。俱称率领鄂对、噶岱默特等、叩谢天恩等语。并未列伊等职衔。鄂对、噶岱默特、俱系回人大伯克头目。朕俱赏给贝勒公职衔。令在乾清门行走。不可以属下回人看待。若奏别项事件。固不应列衔。至领赏谢恩。列伊等衔于大臣之后。有何不可。且从前降旨、遇有关系回疆事件。令鄂对列衔具奏。今令谢恩列衔。俾知朕待伊等、与大臣一体宠渥。必益知感奋。于事颇为有益。著传谕绰克托、玛兴阿、福森布等。嗣后凡遇年节赏赐物件谢恩摺内。将鄂对等、大伯克头目职衔。一同开列。并著晓谕伊等知之　　

○参赞大臣副都统富德奏、臣与领队大臣商酌。派副都统扎勒桑、将军绰和诺等、分路带兵。于初十日夜间。赴穆谷攻取。贼匪突出抵御。官兵放枪轰击。杀贼二十余名。余皆败回。固守不出。至十二日晚。贼处援兵已至。官兵复奋勇攻打。臣因相持已两昼夜。天气又甚暑热。即将兵彻回。是夜、委署翼长富保等、亦带兵由赓噶山梁进攻。杀贼数名。侍卫三星保等、带兵三百。赴斯底山梁。夺取三小卡。当俱分别奖赏。得旨嘉奖　　

○旌表守正被戕之浙江平湖县民庄西成妻郁氏　　

○辛亥。谕曰、巴延三奏、据黄检具详检举。审拟刘玉成殴伤刘玉山身死、拟罪未协请交部议一摺。初阅所奏前后审办情节。尚未明晰。及阅黄检自请议处之摺。始知此案、初经道厅审讯。以刘玉成、系听从伊叔刘官、喝令下手。殴本宗大功兄。议以杖流。随经黄检、以骨折伤重。驳饬另拟。旋据该道、厅、改拟斩候具详。经黄检亲提审讯。复因刘玉成之殴打。实系迫于刘官之喝骂。且其骨折。由于碰落炕沿。究与仅令殴打、辄叠殴多伤致死者有间。仍照道厅初拟杖流定罪。在该道厅等、虽系轻议于前。一经臬司驳饬。即行改正。黄检初以案情未当。驳令另拟。继经改正。复不执己见。仍照原拟定案。黄检及该道厅等、办理此案。俱能不自回护。虚衷定议。尚属认真办事。均著从宽免其交部议处　　

○定边右副将军广州将军明亮奏、正地一路。实无机会可乘。臣与奎林、三保、和隆武、书景阿、敖成等商酌。现在各路。惟凯立叶一处。兵数无多。如以臣所统兵。移赴该处。协同伍岱进剿。则此路已合兵万余。足与阿桂处互相应援。若阿桂一路得手。需兵接济。亦甚便捷。况所需粮运。非另起炉灶。而后路多添一项兵力。搜捕更为得力。计由周叟、从噶克、卓克采、一路而去。不过十一二日可到。臣现在札会李世杰等、停止粮运。即于三四日内。统兵就道。其革布什咱等处土兵。仍令回马奈驻守。至甲鲁、吉地、一带扼要隘口。拟将原安之汉土各兵。分派将领。立营防范。谕军机大臣等、明亮奏、正地一路。实无可进之机。拟由周叟、从噶克、卓克采一路。移赴凯立叶。协同伍岱进攻等语。览之深为欣慰。不意明亮、竟能出息若此。前因明亮奏、到吉地后。即遣人细探路径。据称斯喀尔山梁。列有九碉。仰攻费力。而黄草坪一带山梁。林深箐密。数十里内。不见贼踪。恐贼人设伏计诱。断不可冒昧轻进。因谕令明亮彻兵。由大板昭一带。赴阿桂军营。协同进剿。今明亮于未奉朕旨之前。所奏与朕意适相吻合。且朕令由大板昭一路。程站尚远。而明亮所奏、由周叟经卓克采、至凯立叶一路。仅须十一二日之程。较朕旨更为迅速。朕前日之旨。于二十二日发往。计明亮于初三四日。方能奉到。今明亮已于二十二日起身。初三四即可到凯立叶。较之待朕旨而行。又早半月余。似此机缘凑巧。明亮益当努力为之。明亮著赏御用玉韘一枚。燧囊一件。奎林、三保、和隆武、书景阿、敖成、各赏上用燧囊一件。以示奖励。至西路粮运。前据富勒浑奏、计运到者、一万三千余石。敷军营一月之用。今添明亮兵七千。每日约需米五六百石。富勒浑、即当一并筹添。俾军食源源得济。明亮到后。或即由凯立叶攻进。或阿桂已抵勒乌围。即往会剿之处。均著迅速具奏　　

○是月。闽浙总督钟音奏、向例各省标营。每年于青黄不接之时。将应贮接济兵丁谷价。散给各兵。于秋冬二季饷银内。照数扣还。俟岁丰减价之时。再行采买。查从前每谷一石。定价五钱。迩年闽浙两省。虽屡获丰稔。粮价平贱。若较三十年前之存价采买。总属不敷。况采买既需运脚。又有折耗。而历年借银扣饷。各兵久已称便。应请将此项谷价银两。长存备借。仍于每年扣还。毋庸购买。得旨、如所议行　　

○狭甘总督勒尔谨奏、五月二十三日夜。雨势甚大。黄河暴涨。据附近省城各乡农民禀称、夏秋二禾。多被冲损。并有淹没人口房屋牲畜之处。臣飞饬甘肃驿传道福川。亲往各乡村履勘。应抚恤者、一面照例抚恤。一面据实详报。得旨、览奏俱悉。有成灾者。善为抚恤　　

○署云贵总督觉罗图思德、云南巡抚李湖奏、查乾隆三十一二两年。召合□□手、召瞰喃、召丙、召猛乃、叭护猛、召猛斋、召那花、召那赛、羡管猛、叭先捧、叭豸、召罕彪等、先后进内投诚。当即分别安插。乃上年召猛乃、竟诱同土司刀维屏遁去。本年召合□□手等、又复潜逃。则凡外夷内附之人。均不可信。查现在各土弁内。除召猛斋、召那花、召那赛、羡管猛等、安插省城。尚皆安分。惟召丙、叭先捧、叭豸、召罕彪等四户。在宁洱县属、清水河等处安插。该处逼近夷境。恐又为召合□□手等之续。应请照内地土司。有犯军流等罪者。迁徙江西等省安插之例。将召丙等四户。发往江西。交地方官严行管束。得旨。如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十一



大清高宗法天隆运至诚先觉体元立极敷文奋武孝慈神圣纯皇帝实录卷之九百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。秋。七月。壬子朔。享太庙。遣理郡王弘＜?日为＞、恭代行礼　　

○癸丑。上诣皇太后行宫问安　　

○谕、浙江布政使员缺。现令徐恕暂署。其按察使印务经三宝奏、暂令孔毓文递署。但杭嘉湖道、有海塘专责。孔毓文未便久令在省城署事。郑大进、历任道府运使尚能办事。现因服阕。来至热河著即前往浙江。署理按察使事务　　

○参赞大臣副都统舒常奏、接阿桂札。订于六月十二十三日。会兵进攻臣即派舍卫格罗、斯喀尔、两路之侍卫进财保等。如期潜进。一面密札永平等。派兵协攻。又于宜喜各营、派兵一千一百余名。分为五队进攻达尔图山梁西边各碉。其东边二碉。派游击李天贵等。带土兵六百名攻取十二日丑刻。按队潜进。暂伏箐林。击贼不备及官兵出林贼人知觉。抛石迎拒。官兵放枪攻击贼众在碉卡拒守伤毙颇多。而副将董果一路直抵贼濠。抛掷火弹乃木城外、又有贼番救援我兵即用排枪击毙十余贼。余俱遁入碉内董果众神保、五十三俱受枪伤。其势不能立取随令彻兵。次日复调觉木交泥峙冈等处防兵。乘夜潜进碉前。天色将明。即上前登朴。贼人危急抵御并有贼兵接应。臣即令林内伏兵。放枪打伤二三十人。余俱奔入碉卡随即将兵彻回。谕军机大臣等、舒常此次进兵原因阿桂知会各路并进。是以由达尔图山梁、分兵前往。但其地属险隘。官兵即奋勇设法。终不免限于地势。虽经毙贼数十。而官兵伤损过多。恐绿营屯土各兵。见之不无气馁。于事转属无益况达尔图、宜喜、一带。已经屡试难进止可为牵缀贼势之用。不宜复筹袭击。舒常等、此时祇宜严守营卡。勿使贼众潜出窥伺抢劫。以待乘机策应。转不必冒险前进。致有挫损　　

○甲寅。谕、据阿桂等奏、此次进攻色淜普贼碉时。有把总陶思连、攻扑第一二碉。均首先腾上。手举红旗。招兵接上。砍杀贼人。于次日枪伤殒命。又把总胡朝臣先经斥革留营。嗣因打仗奋勉。拔补平越营把总。未准部覆。今攻打第三碉时首先上碉次日中枪阵亡请将陶思连、照千总例胡朝臣照把总例。各予议恤等语。陶思连、胡朝臣、以微末员弁。俱能奋勇先登。扑碉杀贼。以致捐躯。均堪悯惜。著各赏银一百两。仍照阿桂所请。交部照例议恤　　

○又谕、据阿桂等奏称、攻取色淜普山碉卡。出众奋勉之官兵分别升用赏给巴图鲁名号。并赏戴花翎之处。缮片具奏等语。色淜普山甚峻。满汉土司官兵。俱各奋勉打仗。顷刻取其大卡数座。将贼匪痛加剿击。极其奋勉。实属可嘉。著加恩赏给鸟枪护军参领多布丹巴图鲁瑚尼勒图、副都统职衔。赏给三等侍卫绰布锡、瑭纳克巴图鲁名号。蓝翎侍卫巴达玛、著授为三等侍卫。其黑龙江之空衔蓝翎笔帖式明善、空衔蓝翎司鞍雅尔江阿内松额、并戴蓝翎之领催厄鲁特多垒、俱授蓝翎侍卫。吉林之协领乌雅勒达、赉里克索伦之骁骑校委署参领伊勒德、戴蓝翎之骁骑校厄鲁特吹珠尔、俱著赏戴花翎。其吉林之前锋委官采保住、吉林之披甲人色哷木保、索伦前锋色楞保、索伦披甲人章海沙什、都司梁朝桂、穆平守备扎什俱著赏戴蓝翎。沃克什之土司森达喇、率所属人等。搜查潜来美诺贼众。实心奋勉。且伊弟雅满塔尔、情甘辞谢恩锡。恳请赏给伊兄花翎。森达喇、著即赏戴花翎。沃克什之都司雅满塔尔、虽将伊应受之恩。让给伊兄。伊究竟著有劳绩。著加恩赏给雅满塔尔参将职衔。并赏给图克怎巴图鲁名号。土练之都司穆塔尔、著赏给尼克托布巴图鲁名号。其赏给巴图鲁名号人等。仍俱照例于军营所存银两内。每人赏给银一百两　　

○谕军机大臣等、阿桂等奏、攻碉杀贼。并筹办进取各情形。此次虽未攻得碉卡。而官兵等奋力攻打。毙贼颇多。亦足令贼人丧胆。当此吃紧关键。攻取不宜稍缓。据阿桂称、一面攻色淜普向西山腿之碉。一面分路潜上。直取喇穆喇穆中间之碉卡。不论何处得利。均可顺山攻压。直取逊克尔宗等语。所筹甚是。如此设法攻剿。必能迅速得手。至前此丰昇额奏、欲带滇兵仍回凯立叶进攻。较之初奏欲回宜喜之说。自为有理。是以谕令前往凯立叶。今阿桂既攻得色淜普。克日可以罙入。丰昇额又以助阿桂攻剿为是。所谓军营机要。移步换形者。正指此等而言。阿桂等、当努力建勋。伫膺茂赏勉之望之又阅奏到脱出番人雍中等供词。有闻得贼酋有断登古后路之语。此等传闻宁可信其有。按图内、登古在喇穆喇穆东北距大营不远。而登古丫口、在罗博瓦谷噶之间。其去军营尤近。贼由得斯东山沟、固可潜出。而凯立叶山后。穿箐南行。亦系来路。俱不可不防。其凯立叶一路。现降旨。令伍岱、加紧防守。至登古等处。传谕阿桂、就近委派勇干之员。时刻严防。富勒浑等、亦应一体留心防范。且又须处以镇静。不可因有此语。过涉张皇。总之成功愈近。则防守愈宜周密。方为万全　　

○又谕、此次伍岱、遣兵攻贼山峰。杀贼祇十余名。而我兵伤至三十余名何可如此。今将军阿桂等、计日可克逊克尔宗。至时、阿桂等派兵迎接夹攻。伍岱等即可前进此时且毋庸派兵攻取。惟将出而侵扰之贼。痛加洗杀。不得冲击碉卡。与石相并。致有损伤。再据阿桂等奏、金川脱出番人供云、贼势已迫。拟出登古、前来侵扰后路等语。今校阅地图。登古即在阿桂之后。距凯立叶甚近。此处所关甚要。伍岱务须留心防范。断不可使贼人越过。以致出而侵扰　　

○又谕曰、刘秉恬、前因正地进兵。是以调赴南路督办粮务。昨明亮奏、移兵前赴凯立叶。即经传谕刘秉恬遄回。其南路粮运等事。仍交桂林专办矣。又西路既添明亮兵七千名。其军粮亦应宽为豫备。著传谕富勒浑等、即行酌量添运。务须妥协经理。以裕军食而襄大功　　

○乙卯。谕曰、陈辉祖奏、湖北臬司杨仲兴、于案牍不能细心推鞫。动多粗率。请与湖南按察使农起、对调一摺。所奏非是。陈辉祖既称杨仲兴勘鞫案情。于分肌擘理之处。未中肯綮。即不能胜臬司之任。乃又称其人尚明爽。酌调湖南。犹堪胜任。殊非情理。湖北湖南。虽省分略有繁简。而臬司为刑名之总汇则同。既不宜于此又安能复宜于彼。岂湖北则惧其贻误。而湖南竟可置之不顾耶。杨仲兴、原非朕所素知之人。上年冬、以俸满来京引见。观其人似直爽。且任道员年久。是以用为按察使。陈辉祖如果见其不堪司臬。即当据实直陈。朕必奖其公正。乃奏摺抑扬并用。既攻其短。又不肯直斥其非。必因杨仲兴诸事不能相合。故欲改移隔省。又以其为朕所特简。因而曲事调停。封疆大臣办事。不应若此。陈辉祖、著交部议处。至杨仲兴、因案经指驳。心辄生疑。遇有公事。阻令属员、不向陈辉祖关白。竟欲掣抚臣之肘。即不能令其仍任臬司。杨仲兴、著调取来京引见。再降谕旨。湖北按察使员缺。著农起调补。其湖南按察使员缺。著郑大进补授。藩臬两司。固朕所简用。而督抚尤朕所倚畀以察吏者。察吏当自藩臬始。是以朕于藩臬两司。凡经督抚奏其不能胜任。或改调或另用无不即时降旨准行。即如今春裴宗锡奏、臬司瑭琦、性情偏拗。朕知其才不及杨魁远甚。而又自不服愚。故不能与之和衷。因将瑭琦调取来京。引见后观其果属年老不及。另以京堂补用。是督抚之与藩臬。又何所顾忌、而必为之委曲迁就耶。然此等习见。非公明老练之督抚。每不能免。陈辉祖之于杨仲兴。特其显然者。即前此裴宗锡面奏瑭琦。其词亦若茹若吐。经朕察其底里。始肯尽言。恐外省风气大半如此。不可不知改也。将此通谕知之　　

○又谕曰、郑大进、已补授湖南按察使所有浙江按察使事务。仍著孔毓文照旧递署　　

○谕军机大臣等、福建提督甘国宝奏请陛见、及请安摺内、于书衔处称臣。殊不合体式。向来武职具摺。例称奴才。上年御史天保、马人龙、连衔具摺奏事。概称奴才。曾降旨令内外满汉诸臣。嗣后陈奏公事。均一例称臣此第就文职而言。并未概及于武臣且请安谢恩之类。亦非公事也。乃外省提镇未能体会前旨。遂尔误称。此皆无知寡识所为。若谓甘国宝、欲以此自图体面。谅亦未必敢也。前此右江镇素勒芳阿、奏事称臣。因其身系满洲。尤不应不谙规矩。曾经申饬。今甘国宝、又复如此。恐各省相类者尚多。著传谕各督抚、即行知照各提镇。一体恪遵。毋致违舛。此旨遇各督抚奏事之便。寄谕知之　　

○铸给乌噜木齐管辖满营领队大臣印信。从乌噜木齐都统索诺木策凌请也　　

○丙辰。上奉皇太后幸卷阿胜境、侍早晚膳　　

○丁巳。定边右副将军广州将军明亮奏、阿桂一路。现当杀贼夺碉。军声大振。乘其胆落之时。再于凯立叶迅速添兵合剿实有裨益因于二十日、自甲斯柔带兵至甲尔垄坝。将甲鲁运到糗粮。分配裹带。即于二十二、三、两日分作两队。协力进攻报闻　　

○戊午。谕军机大臣等德勒克前来请安时。询及巴林有无蝗蝻。据称、巴林距扎噜特较近。现在并无蝗蝻等语。昨据奏称、扎噜特蝗蝻萌生。即派道员明山保、督率搜捕。但巴林距扎噜特最近。恐蝗蝻越境。飞入巴林。著交巴图等、加意防备。倘有蝗蝻飞至。即速扑除。勿使稍留余孽。将此传谕知之。　　

○己未。上诣皇太后行宫问安　　

○谕、据阿桂等奏、二十二日晚。令额森特、乌什哈达等、带兵分为两路。进攻色淜普南面山腿贼碉。福康安、带兵接应。又令普尔普海禄等、进攻喇穆喇穆山梁东边贼碉。保宁彰霭等、进攻其次贼碉。并令成德、特成额等、仍于喇穆喇穆左边山腿进攻。海兰察等直取喇穆喇穆山梁后尾峰峦突起处两大碉。于满洲吉林索伦、及绿营屯土各兵内。挑选至勇至健之兵六百余名。分队潜上二十三日。额森特等、见海兰察之兵。已抵贼碉之下。督兵直辶□奔山腿。官兵争先跳跃。越过三道沟濠。射殪多贼。其普尔普等。攻扑喇穆喇穆第一贼碉。官兵不避枪石。抛放火弹。刨挖碉根。贼人窘迫出碉。官兵枪箭齐发。毙贼甚众。并射中穿红衣头人之胸。背带数箭逃窜。成德等、将贼人护碉木卡。尽力攻开。连克石卡四座。维时海兰察等、所带各兵。先于半夜月出之前。鱼贯而上。不但并无人声。并将火绳藏起从石壁陡滑处。官兵手足攀附而进。埋伏碉旁。黎明一涌而登。直上东边峰峦突起碉顶。砍开碉门。跃入碉内。将贼众尽行杀死即扑进西峰尾碉围攻。奋力剿杀无遗并将木城两座。放火围烧。焚毙殆尽。成德、普尔普保宁等带兵冒雨攻围山梁之碉。彻夜无倦。贼遂弃碉而遁。二十五日早、大雾迷蒙之际。海兰察等复率兵从喇穆喇穆山梁尾碉。乘势抢杀西南两道山腿碉卡。官兵新胜之后勇气倍增并攻克日则丫口各碉卡歼戮多贼此次共计攻得战碉三十六座。木城五座。石卡五十余处。平碉一百余间。马骡十一匹头。杀贼数百余名。活擒贼番二名。割取首级二十七颗。夺获劈山炮一位。火药铅弹、鸟枪刀矛、口粮等物甚多等语。喇穆喇穆山梁。原为此路贼人第一要隘。山形险绝。碉卡最坚。而日则丫口。亦进攻勒乌围要路。在所必争。今官兵等、皆攀援超越。奋不顾身。虽遇雨夜雾晨。弥加勇往。杀贼攻碉。靡坚不破。而海兰察不避艰险。每攻必克。尤为超轶出群。堪称勇将。皆由将军参赞等、相机抵隙。调度有方。故能所向克捷。朕心深为嘉悦。所有将军参赞以下镇将弁员。俱著交部从优议叙其实在出力打仗得功兵丁。除交部照例议叙外。仍著阿桂等查明。赏给一月钱粮。以示优奖　　

○又谕曰、阿桂等奏称、此次攻取喇穆喇穆山之碉座。及日则要隘。请将出众效力之官兵等、赏给巴图鲁名号。并升等赏戴翎子等语二等侍卫扎勒丹巴图鲁佛伦泰、于攻取色淜普山时。奋勇出力。此次攻取喇穆喇穆山碉。杀败贼匪。夺获许多碉座。三等侍卫岱森保、身负炮伤。于此次攻取喇穆喇穆山碉。带领巴图鲁兵丁。首先直入。夺获贼碉实为出众奋勉。深属可嘉。佛伦泰、既有巴图鲁名号。著加恩升用一级。补授头等侍卫。岱森保著加恩升用一级。补授二等侍卫。仍赏给布陇巴图鲁名号。著照赏给巴图鲁名号之例。于彼处银两内。赏给银一百两。索伦领催委署防御玛济、阿桂等既已令戴花翎。土练之委署都司阿咱喇、委署守备阿朋、阿桂等既已令戴蓝翎。即著照伊等所奏赏戴以示鼓励　　

○又谕、甘肃提督法灵阿、现在丁忧。但甘省正任总兵。俱调赴四川带兵。一时无可署理提督之员。法灵阿著在任守制　　

○谕军机大臣等、阿桂等奏据五福称、见有骑马贼目一名。领贼前来。经土兵放枪击毙等语。是贼中竟有马匹。若官兵进捣贼人巢穴。恐逆酋窘迫。骑马奔窜。官兵不可无马尾追。现在军营马匹甚少。必须豫为筹备。著富勒浑文绶并谕钱鋆、各令购备壮健马匹。迅赴军营。约共得有百匹。即可敷用。极少亦须五六十匹。满洲索伦勇锐之兵。再得好马。可供追剿断不虞贼人复有窜逸之事。富勒浑等。务即遵旨妥速办理　　

○庚申。谕军机大臣等、据李侍尧奏、现有西洋人岳文辉、晓理外科。杨进德、常秉纲俱习天文。附搭商船到广。情愿进京效力。应否恩准之处。循例奏闻请旨等语。向例西洋人进京效力之后。即不准其复回本国。近来在京西洋人内。竟有以亲老告假者。殊属非理。伊等既有亲待养。即不应远涉重洋。投效中国。若既到京效技。自不便复行遣回。均当慎之于始。此次岳文辉等三人即著李侍尧询问伊等。如实系情愿长住中国。不复告回者。方准送京。若有父母在堂者即不准其详报呈送。著李侍尧于总督衙门存记档案。嗣后凡有西洋人恳请赴京者。即照此询明分别奏办　　

○又谕曰。阿桂现已攻得日则丫口。计日进抵勒乌围。贼人势当窘迫。自必悉力拒守。前曾用冲天炮轰击。成功更为迅速。因派阿弥达、运带炮子及炮式、并测量之人前往。但测量必须极准。方于事有济。因思测量之法西洋人较内地人员。尤为精熟。著传谕舒赫德、于蒋友仁、傅作霖、二人内。询其测量孰为最精。派令前往。现派侍卫班长德保带同驰驿。迅赴阿桂军营听用　　

○闽浙总督钟音奏、泉州府属之同安县、系海边要区。共辖二百七十四堡延袤三百七十余里。年来生齿浩繁。流寓日众。命盗几无虚日。而该县东界之翔风、民安、同禾三里共五十八堡。内有土名山后、内官井头、桕头洪厝、马家港等处。皆系沿海村镇。大姓聚居每恃离城窎远。逞强不法。该县鞭长莫及。查察难周。查该县东南之金门地方。前以岛屿孤悬。兵民杂处。乾隆三十一年。以晋江县分驻之安海通判。奏准移驻金门。而该通判所管兵民交涉事件。仅有十堡案牍寥寥。公事清简同安县东界之翔风、民安、同禾三里。与金门仅隔海＜?氵义＞。一水可通较该县切近。请将此三里之五十八堡。并原管之十堡一切刑名钱谷事件。归通判管理。即移驻翔风等三里适中之马家港地方。并于金门镇、抽拨千总一员。外委把总各一员。带兵四十名。移驻弹压下部议行　　

○辛酉。孝懿仁皇后忌辰。遣官祭景陵　　

○谕、据萨载参奏、镇江府理事同知色柱纶、于伊兄岳兴阿、逃旗出京。见面并不呈首。纵令前往苏城。及至病故行查。复又捏词支饰。其现在供情必有不实不尽之处。请旨革审等语。色柱纶著革职。交与萨载、提同案内人证。切实研讯确情。定拟具奏　　

○谕军机大臣等、据萨载参奏镇江府理事同知色柱纶一摺。已降旨将色柱纶革职。交该抚研审定拟具奏矣。色柱纶之兄岳兴阿。于乾隆三十五年。即逃走出京往来直隶、山东、江南。业经多载。其逗留踪迹、色柱纶断无不知之理。其云今年四月内始行会面之说。亦不足信。且色柱纶身系满洲既知伊兄为逃旗应缉要犯。并不据实呈首。乃纵令更名富炎泰、赴苏潜匿将所寄书信、烧毁灭迹直至岳兴阿在苏病故。事已败露。又复捏造字迹。冀图支饰。是色柱纶之徇私欺诈。罪无可宽。不可不彻底严查。重示惩儆。著传谕萨载、将色柱纶之案即速逐一切实严讯。务得确情。定拟具奏。倘有颟顸徇隐之处。惟萨载是问。寻奏、查据金连芳供称、伊父金玉振、于上年七月内。在淮北地方。与富炎泰、即岳兴阿、会遇断无今年四月内、始与色柱纶见面之理。随据扬州府查覆。今年四月内、有镇江开铺之吴五。同富炎泰、至钞关汪朝店住歇数日。一同起程回镇等语。臣以岳兴阿、若非先经到镇。住顿日久。安能与镇江开铺之吴五熟识。一同赴扬寻寓。且既自扬回镇。则相隔一江。半日可达。色柱纶所供四月二十一日。始与岳兴阿相会。欺诈显然。臣遵即饬司迅提色柱纶、同案内应讯人犯。隔别研讯。定拟具奏。报闻　　

○又谕、据韦谦恒奏、审拟余形、余灿、谋杀期亲尊长一家八命一案。已将余形、余灿、问拟凌迟。乃仍监禁。奏请正法。殊属非是。余形因与大功服兄余彤、为细故挟嫌。辄起意邀同胞兄余灿、杀死余彤一家八口。以图洩忿。上及期亲伯母。下至童稚无遗。其残忍凶恶。实为覆载所不容。亦且爰书所罕见。一经审讯明确。即应照蔑伦重犯一面奏闻。一面立予寸磔。以快人心而彰国法。又何必待奏闻请旨。且仅差弁照常赍奏乎。至此等重犯。虽处以极刑。尚觉罪浮于法设或于审明收禁后。自揣罪恶难宥。乘间自戕竟不能显正刑诛。虽锉尸亦复何及。韦谦恒、既知该二犯罪大恶极。发回恐有疎虞。留于省城羁禁。宁独未计及此乎。韦谦恒、向来尚属晓事。不应昧于轻重若此。想因初护抚篆。未能谙习所致。著传谕该护抚、嗣后遇事。务须斟酌妥办。仍即将余形、余灿、立时押赴市曹。凌迟处死示众。又律例。杀一家非死罪三人之犯。其妻子不知情者。拟以军流。今阅该二犯供词。余灿虽系孑身。而余形有妻。王氏并有子二人。该护抚竟置之不问。亦属疎漏。在该护抚因两犯已照谋杀期亲尊长律定罪。即不复引用他条。殊未思杀一家非死罪三人者。本犯亦系凌迟。其妻子仍应缘坐。今余形杀至一家八口。较三命更甚。况系服制攸关。其罪理应加重。何转致从轻。令此等恶犯妻孥。仍得安居本地。优游度日乎。余形所犯过重。其妻子即照常流徙。尚不足以蔽辜。著该护抚、即将余形妻王氏、子大娃、二娃、发往伊犁。给与厄鲁特为奴。以示惩儆。并令沿途选派妥干兵役押解。勿致疎误。此旨著由四百里发往。仍著将办理缘由。即行覆奏。寻奏、遵旨委员将余形、余灿、押赴市曹。凌迟处死。余形之妻王氏、子大娃、二娃、前经问拟附近充军。于题本内声请在案。但援引未协。摺内又未声叙。诚属疎漏。今遵旨。将余形妻子。迅速发往伊犁。给厄鲁特为奴。并沿途派妥役押解。不致疎虞。得旨览　　

○豁免察哈尔所属张家口骆驼鞍等、三十八年分、水冲地五顷有奇额赋　　

○壬戌。上奉皇太后幸卷阿胜境、侍早晚膳　　

○谕、据桂林奏、原任游击阮宁方、因虚报马夫李文遇贼。率行转禀一案。革职枷号。今已阅四月。体察该员颇知愧悔且该员向曾随往缅甸。亦曾在僧格宗击退贼众。其于该处一带情形。最为熟悉。该员年力强壮。亦属正堪驱策之时等语。阮宁方、著加恩释放。交与桂林、留于后路军营。令其自备资斧效力赎罪以观后效。倘再虚浮玩误。即行据实严参。从重治罪　　

○谕、军机大臣等、阿桂现已攻克日则丫口。即日可抵勒乌围。以我三路将军之兵。合力进攻。并可觅间分剿马尔邦宜喜卡撒等处。夹击得手自当扫穴擒渠。克日奏绩。但恐索诺木、莎罗奔兄弟。见官兵乘胜冞入。自揣计穷力竭。难以支持。又不肯束手就缚。势必逃窜偷生。即如前此平定回部时。官兵甫再进。而逆酋两和卓木。早已遁去。此阿桂所深知者。今促浸逆酋。亦必计出于此。而丹巴沃咱尔、尤为贼中狡黠。知其罪恶重大。更不肯为我所擒。自应首先窜迹。此等逆恶重犯。必当明正诛磔。以申国法而快人心。断不可容其兔脱漏网。因思逆酋等、如欲逃匿。不过郭罗克地方。而其去路、必由党坝一带逸出。上年派五福、在党坝驻兵。原为截贼人去路。五福在彼即不能统兵进攻。得贼人尺寸地。若于窘窜之贼。亦不能拦截邀擒。则五福之获罪滋重。恐彼不能当其咎也。著传谕五福、留心实力严防。上年尚系豫为防备。今则正当其时。断不宜稍有疎懈。以致贻误。五福当勉力为之。再党坝土司。亦宜令其出力。五福当传谕该土司等、促浸逆贼。凶虐贪残。意欲并吞诸部。是以大皇帝悯念尔等土司。日后恐为贼人蚕食。特发大兵征剿。务期扫灭贼番。为尔等力除后患。今官兵已抵勒乌围。计日可捣其巢穴。擒缚逆酋恶党。永靖蛮氛。尔土司受国家厚恩。力图报效。正当其时。恐贼酋贼目。窘迫窜逸。势必经尔疆界。尔土司等、当豫派能事头人。于各要隘处、派兵防守。时刻侦伺。设探有贼酋、贼目逃窜踪迹。务须立时擒捕。若果能实力擒献。必奏闻大皇帝重加恩赏。倘或漫不经意。致贼人由彼逸去。不但咎有攸归。即土司等自为计。似此穷蹙之贼。尚不能执擒除害。将来官兵成功凯旋后。万一在逃之贼酋等。仍复窜归。尔土司等、必大受其荼毒。稍知事理之人。必能筹度及此。尔等当切勉之。其梭磨、从噶克、卓克采、土妇土司境地亦有与党坝毗连者。并著阿桂等、一并传檄。令其合力侦捕。将此由六百里加紧传谕知之。阿桂等、现在进剿得胜情形若何。明亮带兵。于何日自凯立叶、赴阿桂军营。并著即速覆奏。伫盼捷音。寻据五福奏覆、臣遵谕督率官兵躧探。并于通贼紧要隘口。昼夜防截遇有贼酋窘迫逃窜。竭力务获。不敢稍有疎懈。旁批、好勉力为之。若能擒获贼渠。实汝之功也又奏臣随传集土司等。将谕旨明白宣示。该土司等回称。我等惟有实心出力。遵奉办理。得旨嘉奖　　

○兵部议奏、陕甘总督勒尔谨咨称、南大通一驿。南至红城四十里。北距县城三十里。与红城、苦水、二驿均在冲途。凡差马不敷。可以上下站通融朋送。惟递送紧要文报接运新疆茶封银鞘等物。需用车辆夫役办理掣肘且近年新疆日辟。差务更繁。请将南大通驿、归并平番县管理。平城、松山二驿令庄浪厅照旧经管。其南大通驿务钱粮。俱归该县支领报销。仍责成凉州府查核办理。应如所请。从之
  </div>
  <div class="pagination">
   <a href="清实录乾隆朝实录_page1279.html">
    上一页
   </a>
   <span>
    ...
   </span>
   <a href="清实录乾隆朝实录_page1275.html">
    1275
   </a>
   <a href="清实录乾隆朝实录_page1276.html">
    1276
   </a>
   <a href="清实录乾隆朝实录_page1277.html">
    1277
   </a>
   <a href="清实录乾隆朝实录_page1278.html">
    1278
   </a>
   <a href="清实录乾隆朝实录_page1279.html">
    1279
   </a>
   <span class="current-page">
    1280
   </span>
   <a href="清实录乾隆朝实录_page1281.html">
    1281
   </a>
   <a href="清实录乾隆朝实录_page1282.html">
    1282
   </a>
   <a href="清实录乾隆朝实录_page1283.html">
    1283
   </a>
   <a href="清实录乾隆朝实录_page1284.html">
    1284
   </a>
   <a href="清实录乾隆朝实录_page1285.html">
    1285
   </a>
   <span>
    ...
   </span>
   <a href="清实录乾隆朝实录_page1281.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
