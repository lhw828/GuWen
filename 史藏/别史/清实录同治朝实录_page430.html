<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 430 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 430 页/共 505 页</h1>
    <div class="content">
○己卯。谕军机大臣等、奎昌等奏、遵旨筹办伊犁情形。暨棍楚克丹赞等回籍葬亲。请饬东两盟照常换班各摺片。荣全因接到俄国来文。有约会派兵出征之语。派令防御多仁泰先赴伊犁查探情形。多仁泰、著照所请赏给三品顶带并赏换花翎。即著饬令该员赶紧前往。将一切情形详细确查。随时禀明酌办。据实具奏。俄国既代为收复伊犁。非有大员迅速前往经理。恐该国更有所藉口。著荣全懔遵前旨。部署起程。需带官兵。或即在乌城附近酌调。以资迅捷。其如何取道前进。如何派兵驻守。前由户部拨银二十万。并另筹赏需。此外尚应筹饷若干。除由塔尔巴哈台行走外。尚有何路可以径达伊犁。科城迤西五站以外。台站阻绝。应如何鼓励蒙民。一体设立台站。俾官兵粮饷。往来不至窒碍。兵少不足以振威。兵多又艰于粮运。荣全应带兵若干名。均著与奎昌等通盘筹画。迅速奏闻。荣全素性勇往。朝廷固所深知。奎昌等断不可畏难迁延。致误大局。棍噶扎勒参之弟棍楚克丹赞等、回洮州原籍葬亲。经奎昌等派令把总朱澍带兵护送。经由绥远城行走。著定安查明另给护照。一面行知山西陕西甘肃各督抚。转饬各属。于棍楚克丹赞等经过地方。一体验照放行。并令原籍洮州于事竣后。加给执照。俾令仍回乌城。定安并传知棍楚克丹赞等。沿途安静行走。所过州县。毋得藉端骚扰。前据张廷岳等奏东两部落。防堵吃紧。该协理将军等未能赴乌。当谕乌里雅苏台将军咨行西两部落。就近直班。兹据奎昌等奏、本年夏秋直班。已令西两部落代替。惟乌城军务。亦形吃重。所有蒙古各务。均恃副将军转饬办理。未便专责西两盟常年驻班。致涉偏估。且遇有应饬东两盟事务。呼应不灵等语。所奏亦系实情。著张廷岳、阿尔塔什达、自明年起。仍照常例。令东两盟副将军等赴乌换班。如届时遇有要务。该副将军等未能前往。即著拣派公以上明干扎萨克前往署办印务。将此由五百里各谕令知之。　　

○以广西省城重修书院落成。颁秀峰书院扁额曰书岩津逮。宣成书院扁额曰道道陶钧。榕湖书院扁额曰经明行修。　　

○陕甘总督左宗棠六十生辰。赏御书扁额曰旂常懋绩。并御书福筹字。文绮珍玩。　　

○庚辰。谕军机大臣等、庆春奏、兵房因雨坍塌。请给款补砌一摺。本年秋雨过多。张家口官署兵房。半皆坍塌渗漏。该官兵栖身无所。亟宜赶紧兴修。惟查勘办理。尚需时日。即著照所请。先行筹款。每户赏给银五两。令该兵丁等自为补砌遮盖。并著饬令各该旗协领佐领等眼同散放。具结存案。此项银两。即准其于该都统衙门库存茶马厘捐项下动支。并将用过银两数目。并案报部核销。将此谕令知之。　　

○命河东河道总督苏廷魁来京。以仓场侍郎乔松年为河东河道总督。　　

○辛巳。世宗宪皇帝忌辰。遣官祭泰陵。　　

○上诣寿皇殿行礼。　　

○谕军机大臣等、张廷岳等奏、侦探贼匪情形。请饬催古北口练军迅速前进。并筹解马匹军火。接济前敌各摺片。贼匪分扰阿毕尔米特游牧等处。大股在珠格伦山一带盘踞。八月初二日。复窜至沙巴克台地方。分路滋扰。张廷岳等现拨马匹军火。解往伯克瓦齐尔军营。以资接应。即著督饬伯克瓦齐尔侦探贼踪。相机进剿。并著杜嘎尔督率官军会合夹击。务期悉数殄灭。早靖边疆。塞外地方辽阔。兵分数路。防剿均属不敷。古北口练军。业已先后起程。暂扎宣化等处。前据庆春奏、拟将该军分扎赛尔乌苏迤北库属台站。当经谕令张廷岳等酌度办理。现在库伦需兵孔亟。著李鸿章催令都司贾吉龄迅速拔队。驰赴库伦。庆春将台站驼只筹备支应。俾利遄行。该军到库后。即著张廷岳等体察情形。妥为调度。如西路军情紧急。或由张廷岳督兵进剿。或另派得力员弁。带队前往会剿。均著斟酌缓急机宜。妥筹办理。将此由五百里各谕令知之。　　

○又谕、刘昆奏、清查益阳等处逸匪。勒缉首逆。并分布各军情形一摺。湖南益阳等处逸匪。经李光燎等督饬官兵团练。分路摉捕。叠获多名。逆首刘道美之妻钟氏。何春台之弟何子详。亦均缉获。讯据供称。刘何两逆、于桃花江溃窜后。日久无踪。刘昆现饬地方官购觅眼线。并派副将戴登高等、带同兵役。分赴各处摉查。即著严饬派出各员。密探贼踪。将刘道美、何春台、迅速拏获。毋任远扬。致稽显戮。其分布弹压各军。并著饬令严扼要隘。实力巡查。不得稍有疏懈。湖南伏莽甚多。该抚务当将团练保甲各事宜。认真整顿。以清奸宄而消隐患。将此由四百里谕令知之。　　

○调礼部右侍郎邵亨豫为仓场侍郎。以都察院左副都御史胡瑞澜为礼部右侍郎。工部左侍郎童华兼署吏部右侍郎。　　

○以蒙古直隶官兵叠次剿匪出力。赏扎兰噶勒旺多尔济二口顶带。讷林扎布等花翎。外委冯步青等蓝翎。余升叙有差。　　

○壬午。谕内阁、李鸿章奏、直隶现办灾赈。招商购米。请饬蠲免厘税。严禁遏籴一摺。本年直隶天津等府属被水成灾。居民困苦。前经截留糟粮。采办赈米。以资抚恤。兹据李鸿章奏称、灾区甚广。待哺日长。全赖商贾辐凑。源源接济。现饬委员分赴各处购办备放。并招劝绅商购米运赴被灾处所售卖。惟商米经过局卡。应完厘捐。而邻省州县。又往往任意闭籴。深恐粮价日昂。民生日困等语。近畿灾黎待拯。亟应设法变通。著奉天江南山东河南各将军督抚府尹等、将商人应完米粮厘捐。暂予停免。其由李鸿章派员招商采运米石。著饬各关卡验明护照。免税放行。俟来年麦收成熟。再行照章抽收。并著出示严饬地方官绅囤户。毋得遏籴居奇。俾商贾流通。粮价平减。庶饥民得沾实惠。　　

○谕军机大臣等、刘岳昭、岑毓英奏、官军进剿东沟获胜。并攻克小东沟贼巢一摺。贼首马城麟、久踞河西县属之大东沟。与小东沟匪首合帼治句结为患。经马如龙派兵分道进攻。复亲率队伍继进。将小东沟贼巢收复。并捦获合帼治等正法。其余贼众就抚。惟大东沟之贼。尚负嵎死守。马如龙督队剿贼。身受枪伤。曾否痊愈。殊深廑系。即著刘岳昭、岑毓英、传知该提督迅速调治。一面督率兵勇。乘贼匪势蹙之时。赶将大东沟逆巢攻拔。毋令首逆马城麟乘闲逃遁。致稽显戮。此次出力及阵亡员弁兵勇。准其俟大东沟肃清后。汇案奏请奖恤。其小东沟招抚人众。务当设法弹压。随时稽察。毋令再生事端。将此由五百里各谕令知之。　　

○以云南攻克小东沟贼巢。赏提督马如龙白玉翎管一支。白玉搬指一个。火镰一件。大小荷包各一对。　　

○癸未。谕内阁、翰林院代奏、编修吴鸿恩敬陈管见各摺片。不无可采。整饬风俗。为地方之要务。乃各省莠民。竟有传习灯花教白莲教青林教诸名目。蛊惑愚民。亟应随时查禁。有犯必惩。士子身列胶庠。尤当恪遵轨范。著各直省督抚学政。责成各学教官认真训戒。如有不遵约束。即行从严惩治。军兴以来。各省招募勇丁。于遣撤后。结会聚党。滋生事端。所在多有。并著严饬地方官实力稽查。遇有恃众扰害地方肆行不法者。立即严拏惩办。不得讳饰轻纵。以清乱源。各省大小官员。贤否不齐。全在举劾公允。方于吏治有禆。该督抚当破除情面。悉心考核。俾属员知所劝惩。至特旨交查事件。及京控提讯之案。尤当秉公核办。毋许瞻徇回护。常平等仓存储谷石。本为豫备凶荒而设。从前动用未经买补者。著各省督抚详细查明。务须筹备足额。毋任亏缺。其地方善举。如设厂施粥等事。亦当劝谕绅民。集赀兴办。以裕民生。闾阎疾苦。朝廷时深轸念。该督抚等如有所见。即行据实奏闻。　　

○又谕、张之万奏、职官招摇生事。请严行审办一摺。浙江试用府经历赖其勋。自称知州衔浙江候补知县。在江苏上海地方。招摇多事。声名甚劣。并有刊刻匿名小录妄言人罪情事。经苏松太道访传。发县看管。饬将议叙加衔饬知及加捐知县部照呈验。该员延不检呈。显有诈冒情弊。赖其勋业经咨部斥革。即著张之万提讯该革员实犯劣迹。从严究办。以肃官方。　　

○谕军机大臣等、本日据翰林院代奏编修吴鸿恩陈奏、四川按粮津贴。几成永远定额。而劝捐抽厘。又同时并举。去年大水。本年大旱后又大小。米价之昂。甚于往岁。农民雨遇荒年。若再责令照前津贴。民力实有不支。请饬停止等语。该编修所陈民生苦累。自系实在情形。虽京饷军需。藉资挹注。而灾区必当抚恤。吏胥或恐侵渔。均应认真办理。其按粮津贴一项。能否停止。抑或变通裁减以舒民困之处。著吴棠悉心筹酌。奏明办理。原片著钞给阅看。将此谕令知之。寻奏、津贴一项。为奉拨京协各饷之需。明年仍请照旧办理。俟邻省军务肃清。即行奏请停止。从之。　　

○追予江苏各属殉难布政使理问衔吕慎学等绅民妇女一千七百十八员名口分别旌恤如例。　　

○乙酉。谕军机大臣等、金顺奏、分起拔营日期。恳请借拨饷项。暨请饬山西仍筹拨垫办皮衣银两各摺片。金顺后起各营。现定于本月十一十七等日。拔队起程赴乌。取道缠金向包头进发。清厘积欠。筹办行装。需饷甚钜。前谕何璟将其饷筹拨三十万两。以利遄行。嗣据该抚奏称司库支绌。措办为难。业照户部所议。准将该省欠解本年地丁京饷暂留二十万两。再将积欠饷银筹拨十万两。均解交金顺军营应用。以符原拨之数。著何璟按照户部前奏。迅速如数筹解。金顺得此钜款。足资饱腾。一俟行抵包头。即将采卖转运各事宜悉心筹画。迅统所部驰赴乌城。妥为布置。其垫办皮衣银二万两。即著何璟仍由司库照数筹解金顺军营。毋稍推诿。另片奏、军营需用驼只。前经咨调每蒙汗筹办健驼四千只。配齐鞍绳。解至归化包头一带。接运军食。迄今未据筹拨等语。著奎昌、多布沁扎木楚、张廷岳、阿尔塔什达、酌量蒙古情形。实能筹拨驼只若干。饬令尽力协济。派员会同尚玉解往应用。所需运脚银两。仍由金顺照章发给。将此由五百里各谕令知之。　　

○追予湖南绥甯殉难知县吴熊于死事地方暨原籍建立专祠。典史马景恒等均附祀。　　

○追予江苏各属殉难从九品周彬等绅民妇女一千八百四十六员名口分别旌恤如例。　　

○丙戌。谕内阁、定安奏、请饬查明转运军需无误之各厅州县给予奖励等语。近年归绥甯夏各营。需用饷银军火。由顺天直隶山西等处运解。各该地方官均能竭力供支。数载以来。尚无贻误。著顺天府府尹直隶总督山西巡抚查明奏请奖励。毋许冒滥。　　

○又谕、定安奏、特参不守营规之哨官。请旨革职一摺。直字营哨官花翎补用游击刘永和、随同提督刘景芳带队防剿。遇事任性。行为乘谬。并私自出营。任意游荡。实属庸劣无耻。刘永和著即行革职。永不叙用。并不准其投效军营。即将该革员解交原籍地方官严加管束。以示惩儆。　　

○谕军机大臣等、奎昌等奏、俄人袭取伊犁。遵旨筹办情形。请饬杜嘎尔赴翁音河一带剿贼。定安奏、另股贼匪复犯草地。派队迎剿。萨萨布因病请假。张廷岳等奏、请派兵击贼。并催古北口官兵。暨购备铁掌各摺片。俄人代复伊犁。仍令满汉察哈尔官员办事。查察该国情形。虽不至公然占踞伊城。惟口舌辩论。势所难免。亟须大员前往经理。著荣全仍遵叠次谕旨。与奎昌、多布沁扎木楚会商。部署起程。荣全拟由杜嘎尔军营抽调。黑龙江头起三起官兵五百名。交吉尔洪额统带。吉林官兵五百名。交纳苏肯统带。配齐军火器械。并将夺获贼贼中驼只。选择膘壮者五百只。兼程前进。限九月内到乌。并拟将在绥防剿之萨萨布所带吉林黑龙江马队一千二百余名。调至杜嘎尔营中。以补其数。现在杜嘎尔剿贼。亦属吃紧之际。该副都统能否令吉尔洪额讷苏肯、带领马队赴伊。抑或另行派员统带前往。著荣全与杜嘎尔悉心商酌。妥筹调派。闻索伦官兵。现住苇塘子地方。荣全即可就近带往。以壮声威。杜嘎尔无论如何为难。总须抽调官兵。拨交荣全带赴伊城。不得因荣全尚有索伦官兵可拨。遽存推诿。荣全拟带官兵一千余名。裹粮三个月。约需二十万斤。请饬由口北道归绥道另筹款项。各先办粮十万斤。由台站解赴乌城。即著李鸿章、何璟、饬令各该道如数筹办。由绥远城张家口分道运解。并著定安、庆春、赶紧催提。设法趱运。以济要需。所请添调吉林黑龙江马队二千名之处。该处官兵年来徵调不少。已谕该将军等先行挑齐。候旨备调。奎昌等所称科城迤西约十数站应设粮台之处。著瑛棨、文硕、与奎昌等妥筹办理。定安所奏。贼匪窜入阿毕尔米特旗游牧诺彦山等处。与奎昌、张廷岳等奏报。大略相同。该将军已令侍卫永德督带马队。由济斯洪果尔驰赴乌喇特旗。会合杜嘎尔所派之兵进剿。此项官兵。本应由萨萨布统带西进。现在杜嘎所部马队。既须拨赴伊犁。萨萨布一军。尤当速赴杜嘎尔营中合队。以资厚集。萨萨布病尚未愈。著定安饬令迅速调理就痊。克日起程。一面檄令永德。先行带队进发。探踪截剿。杜嘎尔前奏贼匪并不甚多。而本日奎昌等奏、贼中逃出蒙古人供称。贼约二万。分起向西扑犯。于七月二十七日。已到巴彦察罕山。偪近翁音河。又据张廷岳等奏、贼于八月初闲。窜至巴勒达尔多尔济旗界内。向东北窜扰。贼众约六七千人。欲犯库伦。贼踪已至翁音河哲林等处各等语。贼数究有若干。现在究窜何处。共有几股。著杜嘎尔侦探明确。贼势趋重何路。即行迎头拦击。并著奎昌等督饬派出蒙古官兵。速赴哈尔尼敦等处。与达尔济一军。合力堵击。张廷岳等亦当饬令伯克瓦齐尔统率所部。实力严防。以遏奔突。库伦军情吃紧。著李鸿章迅催都司贾吉龄统带古北口练军星速前进。并著庆春严饬各台。一体妥速应付驼只。俾得早日到防。张廷岳等奏口外驼马疲乏。皆由不用铁掌所致。著定安。庆春。于绥远城张家口两处。将铁掌宽为筹备。一面咨照各路统兵大员。需用若干。随时领取。以利驰逐。奎昌等另片奏请调员随营。已谕侍卫处令锡纶驰赴乌城。并谕户部等衙门拣派司员笔帖式六员一并前往。其山西试用县丞长庚。试用从九品曹遇亨、著何璟饬令由驿赴乌。均交荣全差委。所请拣发大员二员。俟＜??闲＞派有人。再行发往。将此由六百里各谕令知之。　　

○又谕、前因俄国派兵代为收复伊犁。当经谕令荣全带兵前往经理。兹据该署将军奏称、拟于杜嘎尔所统吉林黑龙江马队内先调一千名。统带赴乌。惟兵力太单。必须添调官兵。方足以资接应。著奕榕、托克湍、于吉林黑龙江所属。各挑选得力马队一千名。豫备调遣。一面仍令认真操练。俟读奉谕旨。再令起程。将此由五百里各谕令知之。　　

○以捐备军需驼马。命乌里雅苏台参赞大臣扎萨克图汗郡王衔贝勒多布沁扎木楚为郡王。　　

○旌表守正捐躯直隶稿城县民底保住妻白氏。　　

○拨神机营洋枪二百杆。解赴乌里雅苏台军营备用。　　

○拨神机营火药六千斤。轰药六百斤。火绳三千丈。给库伦官兵领回备用。　　


v大清穆宗继天开运受中居正保大定功圣智诚孝信敏恭宽毅皇帝实录卷之三百十九　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。九月。戊子朔。上诣钟粹宫问慈安皇太后安。长春宫问慈禧皇太后安。至丁巳皆如之。　　

○奉慈安皇太后慈禧皇太后幸漱芳斋。侍午膳。　　

○己丑。谕军机大臣等、庆春奏、贼匪窜近台路。派拨马队保护科城粮饷。并饬官兵迎剿。催古北口练军出口。杜嘎尔奏、探明西境窜匪向东扰犯。添队堵剿各摺片。科布多二起饷银。运至窄尔玛克台。因察布察尔台迤西。探有贼匪踪迹。经护解员弁将饷银折回哈沙图地方。不敢遽行前进。庆春现饬达尔济派拨马队。就近前往保护科城军饷。一面选派劲旅。迎头截剿。并饬参领辙德恩拨兵驰赴赛尔乌苏。护饷卫台。即著该署都统严饬达尔济等。确探贼踪。认真防剿。不得稍有疏虞。台站人众。闻警易致惊惶。务当责令玉和等妥为拊循。毋令疑惧逃避。又蹈从前覆辙。贼匪奔窜靡定。现又扑犯翁音河。图犯库伦。若不赶紧殄除。转瞬风雪严寒。剿办更形棘手。都司贾吉龄所带古北口一军。已定于九月初三日由宣化启行赴口。著李鸿章严催该都司迅速拔队前进。驰赴库伦。庆春将军应需驰只帐房等项。设法宽为筹备。以利师行。杜嘎尔现已追贼至乌兰察布盟界。距翁音河二千余里。虽据该副都统派兵四百名。交福珠哩等侦探夹击。惟相隔较远。奎昌、多布沁扎布楚、张廷岳、阿尔塔什达、总当就现有兵力。相机扼剿。毋令蔓延。吐嘎尔亦当侦明贼踪。督兵会合夹击。尽殄贼氛。定安前已派侍卫永德驰赴乌喇特旗一带探剿。此次庆春请饬绥远城将军派队驰往察布察尔一带剿贼之处。著定安斟酌调派。杜嘎尔营中。能否分拨马队一同前往。亦著酌度军情。妥筹办理。其多伦诺尔等处防务。即由庆春随时知照库克吉泰。严密巡防。毋令东窜。将此由六百里各谕令知之。　　

○又谕、前据荣全等奏请拣发大员二员。当谕俟＜??闲＞派有人。再行发往。本日已将副都统托伦布、富和、记名副都统保英、头等侍卫沙克都林扎布、二等侍卫特尔清阿、台庆、额尔根巴图、前锋参领孝顺、护军参领英廉、翼尉桂祥等十员。发往伊犁。随同荣全办理一切事宜。并谕令神机营。每员赏给银一千两。克期起程。取道乌里雅苏台前进。荣全现已部署起程。著先行驰赴伊犁。毋庸俟该员等到乌一同前进。致稽时日。伊犁地方员缺久悬。该员等到后。如要缺需人。即著荣全酌量先行派署。一面奏闻。候旨＜??闲＞放。其司员笔帖式等官。前已谕各该衙门拣派。俟奏派后即行发往。听候荣全差委。将此由六百里谕令知之。　　

○科布多参赞大臣瑛棨因病解职。以镶黄旗汉军副都统常顺为科布多参赞大臣。　　

○予塔拉布拉克伤亡防御成连等十九员名分别赏恤如例。　　

○庚寅。谕内阁、景霖奏、职官挟嫌妄控。请派大臣审办一摺。笔帖式禄兴、呈控尚膳正祥盛、员外郎文荫等、有演唱女献向众人敛钱情事。并据称有郭朝利一名可以作证。经景霖派员查讯。并无实据。据祥盛等供称。禄兴之父忠德、胞兄禄瑞、前因轧伤树株捆殴巡兵犯案。曾向该员等求为护庇未允。因此挟嫌妄控。并据忠德、禄兴、供认妄控。及贿令郭朝利作证各情。著景霖派员即将忠德、禄兴、郭朝利、解交刑部审讯。按律惩办。　　

○以正黄旗蒙古副都统明瑶署正白旗满洲副都统。　　

○辛卯。遣官祭都城隍之神。　　

○谕内阁、李鹤年奏、散勇藉端滋事。请将疏防之统领营官分别严惩。蒋志章奏、豫军勇丁。在潼关肆抢窜散。地方现已静谧各一摺。甘肃提督马德昭率领豫军。屯扎潼关。该营勇丁杨开运等、于八月十九日。以索取欠饷为词。纠众肆行抢掠。旋即逃窜。经马德昭等派兵追拏。将逃勇截杀殆尽。余众向阕乡卢氏等处窜逸。著李鹤年严饬派出弁兵暨地方文武分投截拏。务将溃勇悉数捕获究办。并著蒋志章督饬该地方官。将被抢居民妥为安抚。提督马德昭身任统领。未能先事豫防。实属咎有应得。著交部严加议处。其中营营官游击谢联升、约束勇丁。是其专责。乃竟形同聋聩。致生事端。著革职拏问。交李鹤年严行讯究。如有侵蚀军饷等弊。即行从严参办。　　

○谕军机大臣等、左宗棠、穆图善奏、官军分路剿匪获胜。成禄奏、肃回纷扰关内外地方。请饬拨兵会剿。并筹给饷银各摺片。回匪纷扰西路之古浪县境及东路之李家庄等处。叠经马步官军击退。其镇番等处窜匪。亦经防军截剿获胜。现在大军进规河州。诚恐该逆四出滋扰。以图牵掣。穆图善已赴安定与左宗棠会晤。该大臣等务当悉心妥商。一面进捣贼巢。一面严防窜路。并将省垣防务妥筹布置。以固根本。肃州回逆。句结外来回匪。攻陷屯庄。纷扰关内外地方。势甚猖獗。若不速筹埽荡。恐地方日被蹂躏。出关大路。必至梗阻。左宗棠前奏、已派徐占彪一军前赴肃州。著即饬令赶紧拔队前进。将肃州一带贼匪实力剿办。该军既经西行。所需饷银。著左宗棠源源接济。以励军心。成禄现应出关。著即部署一切。俟徐占彪抵肃后。该提督即行统率所部。克日起程。此次规复新疆各城。关系极重。务当振刷精神。竭力筹办。不得迁延贻误。穆图善另片奏、所部各营。历年防剿出力。恳请保奖等语。著照所请。准其酌保数十人。其防守镇番出力官绅等。著一并择尤保奏。成禄另片奏、金塔地方击退贼匪情形。所有在事出力员弁团绅。著准其择尤酌保。毋许冒滥。又片奏、护理安肃道窦型办事乖僻。不能得力。著即行撤任。并著左宗棠迅饬蒋凝学前赴本任。以重职守。如蒋凝学一时不能前往。即著另委妥员署理。刘铭传前经赏假一月调理。并谕令督率所部。前赴肃州屯扎。刻下肃州军务吃重。著该提督赶紧督队启行。早日到防。该处为出关要道。得该军扼扎其闲。庶可纾朝廷西顾之忧也。将此由六百里各谕令知之。　　

○又谕、成禄奏、武弁弃荣逃走。请饬查拏等语。本年四月十八日。回逆袭破布隆吉营。署都司张大伦带印遁走。五月初一日。复袭破桥湾营。营官祁姓、都司谢姓、战败脱逃。均不知下落。亟应从严惩办。著左宗棠、文麟、景廉、饬属将张大伦及祁姓谢姓一体查拏务获。从重治罪。以肃军律。前因俄人代复伊犁。并有往攻乌噜木齐之说。谕令景廉酌带兵勇规复乌城。现在如何部署。即著悉心筹办。迅速具奏。肃州回匪。现窜玉门等处。著文麟酌拨官军。相机截剿。毋令蔓延。将此由六百里各谕令知之。　　

○又谕、恩麟、德泰奏剿办西藏逆番。现已蒇事一摺。逆首班垫顿柱等。纠合噶勒丹寺喇嘛僧众。恃险抗拒。经恩麟等调兵进剿。并会商达赖喇嘛。催令汉番文武。剿抚兼施。生捦喇嘛阿丹及已革噶布伦策忍汪曲等二十五名。并将班垫顿柱枪毙。既据恩麟等奏称质审各犯。情词相符。所有阿丹、策忍桑结、及现获从逆各犯。均著照所拟分别办理。至扎克巴协捻、策忍、汪曲二犯并著恩麟等照例治罪。在逃从逆人犯。恩麟等当咨会达赖喇嘛彻底清查。务获究办。毋任漏网。投诚之喇嘛僧众。仍责成各该寺领袖喇嘛妥为管束。不准再滋事端。此次在事出力汉番文武僧俗官兵。并伤亡兵练。著恩麟等查明。分别奏请奖恤。将此由五百里各谕令知之。　　

○以西藏剿抚逆番出力。擢游击薛占超以副将升用。　　

○予甘肃镇番等处阵亡守备曾梦锐等祭葬世职加等。　　

○予甘肃上盐池阵亡参将万映全祭葬世职。如总兵官例。守备王永周祭葬世职。　　

○壬辰。以镶黄旗蒙古副都统成明署正黄旗护军统领。镶黄旗蒙古副都统尚宗瑞署正黄旗满洲副都统。　　

</div>
    <div class="pagination">
<a href="清实录同治朝实录_page429.html">上一页</a><span>...</span><a href="清实录同治朝实录_page425.html">425</a><a href="清实录同治朝实录_page426.html">426</a><a href="清实录同治朝实录_page427.html">427</a><a href="清实录同治朝实录_page428.html">428</a><a href="清实录同治朝实录_page429.html">429</a><span class="current-page">430</span><a href="清实录同治朝实录_page431.html">431</a><a href="清实录同治朝实录_page432.html">432</a><a href="清实录同治朝实录_page433.html">433</a><a href="清实录同治朝实录_page434.html">434</a><a href="清实录同治朝实录_page435.html">435</a><span>...</span><a href="清实录同治朝实录_page431.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
