<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 652 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 652 页/共 1860 页
  </h1>
  <div class="content">
   ○以辉特亲王阿睦尔撒纳、为北路参赞大臣。社尔伯特郡王讷默库、为西路参赞大臣。　　

○己丑。上御行殿。辉特亲王阿睦尔撒纳等、率众行谢恩礼。是日、设卤簿。鸣鞭。奏乐。如大朝仪。　　

○赐阿睦尔撒纳等宴。　　

○新降厄鲁特台吉阿布达什、请在军前效力。允之。　　

○谕曰、刘统勋奏称、官兵奉派出征。其本任养廉。本兵月饷。例应照旧支领。请将陕甘出征满汉官兵。明年秋季应得养廉月饷。移于夏季起程之前支领等语。著照所请、陕甘二省出征官兵。明年秋季应得养廉月饷。俱准其移于夏季起程之前支领。以裕戎行。　　

○又谕曰、班第等收取乌梁海。将曾经效力蒙古王公大臣官兵。查奏前来。班第、萨喇勒等、此次收取乌梁海。实心奋勉。朕已加恩将班第。萨喇勒、俱赏子爵。补授领侍卫内大臣。并赏给青滚杂卜郡王衔。车布登扎布贝子衔。其郡王班珠尔等、俱恩赏缎银外。今加恩贝子车木楚克扎布、赏给贝勒衔。总管阿敏道、赏给副都统衔。努三、乌勒登、公恭格敦丹、巴图孟克、扎萨克台吉三都布多尔济、协理台吉沙克都尔扎布等、俱交该部议叙具奏。再曾经效力台吉侍卫官兵人等恩赏之处。班第仍照近降谕旨遵行办理。　　

○谕军机大臣等、班第等奏、据接取通玛木特眷口之巴颜岱回称、前至包沁游牧厂所。俱已逃窜。通玛木特眷口。现在额尔齐斯地方暂住。俟包沁人等逃窜后。始行前来等语。著通玛木特、自往接取眷口。并寄知班第等、如欲带库克新玛木特四五十人前往。或带察哈尔兵。均无不可。著派厄鲁特侍卫二三员。帮同接取。并令通玛木特、沿途遇有准夷人等。告知乌梁海扎哈沁人众。现蒙大皇帝施恩收纳。牲畜物件。丝毫不取。仍旧安插本处。尔等如肯投诚。亦照伊等例、得受重恩。倘有投诚者。即令通玛木特、与伊眷口一同前来。如通玛木特尚有踌躇。亦毋庸遣往。仍令同库克新玛木特来京。再此事曾交军机大臣等、询问阿睦尔撒纳。据称、大皇帝如此体恤办理。谅彼处闻知。自必向化。著一并寄知班第等、仍速行覆奏。　　

○又谕、据杨应琚、鹤年、所奏、咈＜口兰＞哂国夷目口

□时口□雷呧。枪伤＜口英＞咭唎国水手喳口□治啵啷身死一案。外洋夷人。互相争竞。自戕同类。不必以内地律法绳之。所有口□时口□雷呧一犯。著交该夷船带回咈＜口兰＞哂国。并将按律应拟绞抵之处。行知该夷酋。令其自行处治。该督抚仍严切晓谕各国夷船。嗣后毋再逞凶滋事。并不时委员弹压。俾其各知畏法。安分贸易可也。　　

○广西提督史宏蕴奏、前经湖北巡抚张若震奏请、各营兵入伍、及拔补千把。取原籍印甘各结一摺。经部议准在案。查籍贯有远近。即行查有难易。且文移往返纷繁。请嗣后募兵、仍照旧例。止令开报实在姓名年貌籍贯。取具保结存案外。至拔补外委。实营员进身之阶。应无论本省外省之人。必取原籍印甘各结。以备稽查。得旨、著照所请行。　　

○庚寅。上御万树园幄次。赐亲王阿睦尔撒纳等宴。豫宴宗室王公、蒙古王公台吉、暨文武大臣等、各赐表里有差。　　

○谕军机大臣等、前降旨赏给车凌、阿睦尔撒纳等、上三旗旗色纛帜。但据阿睦尔撒纳等、俱称所用旧纛。每到准噶尔地方。彼处人众。易于识认。投降甚便等语。明年进兵时。著仍用伊等旧纛。如有损坏。著班第等、修补发给。其前赏给旗纛。著暂行收贮。俟有应用之处再行取用。班第即遵旨办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十六


大清高宗法天隆运至诚先觉体元立极敷文奋武孝慈神圣纯皇帝实录卷之四百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。十一月。辛卯。赐辉特亲王阿睦尔撒纳等宴。至甲午皆如之。　　

○谕军机大臣等、据班第奏、收服扎哈沁人内、查出随同巴朗潜逃之沙拜等二十五名。已咨送纳木扎勒、令同车凌等查明办理。沙拜等既已投诚。又同巴朗潜逃。情殊可恶。亦不必查问。即著押解来京。发往广东、福建、炎热地方安插。　　

○又谕、明年进兵时。西北两路。最关紧要。萨喇勒感激朕恩。办理诸务。甚属奋勉。且于西路情形。尤为熟悉。是以派在西路军营。帮永常办事。但不晓清汉语言。而永常亦不谙蒙古语。商议事务。两意不能曲达。额琳沁多尔济、自到军营。一切事宜。亦甚勇往。拟即授为西路参赞大臣。可寄信班第、传谕额琳沁多尔济、令回伊游牧。暂行休息。治装豫备。　　

○又谕、据班第等奏、扎哈沁人众。俱系军威收服。若将伊等迁移内地。令在扎布堪、库克岭等处安插。似属妥协。其所出得木齐收楞额之缺。请以玛木特保荐之人补授。令齐齐克诺尔驻防兵丁。在库布克尔等处驻防。就近照料。令努三带兵二千名。驻劄库布克尔地方。令乌勒登等带兵一千名。驻劄萨尔托罗该地方等语。今欲将扎哈沁人众内徙者。必系乌勒登、努三、意见。且努三因奉派照管此项人众。愈为过虑所。何也。今若恐哈萨克锡喇领兵前来。此时正值严冬。马匹疲瘦之际。彼如能来。则我亦早进兵往擒巴朗。况扎哈沁人众。如不可安置斋拉罕地方。则萨喇勒在彼时。果已筹算及此乎。今努三等称、与班珠尔、齐木库尔、已公同商议。是伊与伊等索取凭据矣。班珠尔、齐木库尔、俱系新降之人。伊等焉肯不计出万全。但此次办理准夷。虽应特重。然小心过甚。反恐于事有误。著寄信班第、此次扎哈沁人众。既已迁移内地。著照伊等所奏行。明年大兵进时。祗宜揆之机宜。不可诸事过虑。著令伊等知之。再前曾降旨、遣通玛木特接伊眷口。并寄信令班第询问。今虽将伊等内徙。班第仍应问明通玛木特。再行遣往。伊如去而复来。则我可知其心。即或不来。止少一人耳。于我何损。著寄与班第、即令照此办理。　　

○户部议覆、黑龙江将军达勒当阿等覆奏、齐齐哈尔等处。本年被水。将八旗水师营驿站官庄、口粮不足人等。拨粮接济。查齐齐哈尔城、需粮三万一千一百余石。黑龙江城、三万三千一百五十余石。墨尔根城、二万一千一百九十余石。均于本处公仓、及备存仓粮拨给。再呼兰收成七分。间有被水官庄。业交该城守尉、于本处备存仓内。借给口粮一千四百七十余石。来秋照还。其官庄耔种牛料。照例给予。再齐齐哈尔等四处。被水成灾官庄。不能满交额粮。请照定例免交等语。查黑龙江、墨尔根、二处。所给粮数。与例不符。应令照例办理。余均如所请行。从之。　　

○壬辰。谕。今岁夏秋积雨。淮扬下河等处。复被水灾。所有为地户口。现已加恩抚赈。而在城无业贫民。以及鱞寡孤独之人。当此歉岁寒冬。糊口维艰。实堪悯恻。著交与该署督尹继善、该抚庄有恭、查明被灾较重州县。在于各城设厂煮赈。所需米石、即照上年之例。于截漕项下不给丁五米内动支。该督抚等、其董率属员、加意经理。务俾穷黎均沾实惠。该部遵谕速行。　　

○谕军机大臣等、逃入巴朗所在地方、询问新降宰桑察达克。据称、离我前者进兵之地甚近。若未避去、给兵五百情愿前往擒拏。巴朗于进兵时。未必不远避。今我兵已回。必仍回至原地。著派侍卫图伦楚、带同察达克、驰驿前往。由军营拣派兵丁、急速前进。务期擒获巴朗、以彰国法。著传谕班第等、就近选派精兵五百名。多给马匹驼只。再派玛木特属下兵二百名。豫为整备。俟图伦楚、察达克、到日。即行带领起程。　　

○又谕曰、班第等奏、请将收服之扎哈沁人等、迁至内地扎布堪、库克岭等处居住。此事断不可行。伊等如此办理者。特虑所沁人内、有存二心之人。潜行逃窜。又虑噶勒杂特、哈萨克锡喇兵来抢夺之故。此皆未审事之机宜。所虑殊属过当。我兵未收服乌梁海扎哈沁之前。或恐新降人等、逃往送信。理宜防范。今车凌、阿睦尔撒纳、俱已来降。又将乌梁海扎哈沁人等收服。准夷全部。早有见闻。不但一二不足信之人。逃往原不足惜。即使洩漏信息。彼知我收其属部。明年两路进兵。大加征剿。不过愈加惊怯耳。更有何虑。若恐其遣兵抢夺。即达瓦齐发兵前来。若人数不多。我兵以逸待劳。尽堪剿灭。即能以大力抢回扎哈沁。不过如我未收扎哈沁而已。于我未为伤损。而转可以试看达瓦齐之力量。明年易于进兵。今方欲办理准夷。若将投诚之人。均如此迁居内地。明年进大兵时。收服各部。又将何以办理乎。著班等第。将所哈沁人等、仍令居住斋拉罕地方。断不必移至内地。　　

○又谕、著寄谕班第、令其来京陛见。此际著阿睦尔撒纳、前往暂署将军印务。令额驸色布腾巴勒珠尔协办。阿睦尔撒纳、于本月二十日、即令由热河起程。大约两旬即可到彼。伊到后、班第酌留一二日。将彼处一切事务。明白告谕。即起程迅速来京。　　

○又谕、据开泰等奏称、河又谕、据开泰等奏称、河南汝州拏获之逆犯李正南。实名徐名取。并非实在李正南等语。李正南一犯。在豫省盘获之时。自认凿凿。何以至楚悉行翻改。始将原名供出。人虽至愚。岂不知谋逆罪重。乃因私卖伊妻。不敢回家。遂尔混认逆犯姓名。避轻就重。尤属情理所无。总之外省习气。往往推卸了事。该犯在豫。即或不免于畏刑混供。然使实属李正南正身。而听其狡饰。又复觌面失之。则更不可。著开泰、张若震等、再加确讯。所有川省解回曾为李正南挑脚之周绍珍。不必解交安省。即传谕蒋炳、令署汝州知州王如玖、前赴楚省。提同在案各犯。逐一研讯。务将实情。据实奏闻。该督等、不可稍存回护之见。亦不可勉强附会。使貌似之人。无辜受戮。而实在逆犯。转得安然窜匿也。　　

○调亲王车凌等、带兵一千名。同郡王车凌乌巴什等兵、前往西路军营。郡王讷默库等、带兵一千名。同亲王阿睦尔撒纳、郡王班珠尔、及杜尔伯特等兵、前往北路军营。　　

○癸巳。军机大臣等奏、从前鄂尔坤等处屯田。皆派绿旗兵。今额尔齐斯地方屯田。军营现有绿旗兵三百名。再于喀尔喀兵内。择通晓耕种者七百名。共为一千。令其屯田。应令恒文、富昌、拨大麦等项耔种五百石。务于正月内送到。并行文班第、将现有农具查出。令其领用。从之。　　

○礼部以苏禄国奉表入贡、奏请赏赉。得旨、著照雍正五年之例加赏。其缎匹、令该部豫备。玉器磁器、由内给发。　　

○甲午。遣官祭先医之神。　　

○以进剿达瓦齐、宣谕准部。诏曰、诞告尔准夷有众。昔尔台吉噶尔丹策零、祗服朕训。恭顺无失。朕嘉其诚笃。二十年来。叠沛恩施。俾尔有众。各得休息。逮策妄多尔济那木扎勒、承袭台吉。朕复加恩悉如其旧。乃策妄多尔济那木扎勒、赋性暴戾。不恤其众。喇嘛达尔扎、因而篡弑。于时曾欲代申天讨。歼此逆乱。念噶尔丹策零后嗣。惟有喇嘛达尔扎一人。用是恩施格外。未加剿除。达瓦齐以噶尔丹策零臣仆。敢行篡弑。致噶尔丹策零后嗣灭绝。且又残害同人。酷虐其下。败坏黄教。悉令还俗。朕念噶尔丹策零、恪恭敬顺。事朕有年。安忍视其宗灭地亡。使衽席黎元。流归左道。又值杜尔伯特台吉车凌、车凌乌巴什、辉特台吉阿睦尔撒纳等、不胜其虐。率属投诚。朕君临天下。一视同仁。车凌等沥诚祈请。朕焉有不收留抚养之理。是以特沛殊恩。悉皆加爵晋秩。其属下宰桑。亦予官职。及银缎产畜。俾得安居。然使安置于喀尔喀地方。不免侵占游牧。互相杂处。殊为无益。不若仍居旧地为尤善也。今为尔众两路兴师。北路命将军班第、阿睦尔撒纳。西路命将军永常、萨喇勒。率兵前进。平定准部。以为车凌、阿睦尔撒纳、人众复业之所。尔夷众有车凌、阿睦尔撒纳族属。欲行内附者。朕亦一体施恩。其余有众。如谓达瓦齐既弑其主。又绝人嗣。思念大义。不甘为彼臣仆。慕朕德化。抒诚来降旨。朕亦同车凌、阿睦尔撒纳等、一体抚恤。使居原游牧处。不令他徙。总之先来者先受朕恩。后来者后蒙朕惠。即使达瓦齐能痛改前非。输诚投诚。朕亦一体封爵。不令失所。尔等如不晓朕怜念夷众丧亡。溺于左道。拯诸水火之意。不知大义所在。仍怀观望。或敢抗拒者。大兵所至。必尽歼除。尔等其详求朕谕。熟思利害。善自裁择。勿遗尔悔。为此诞告。　　

○改湖南乾州、凤凰、永顺、龙山、保靖、桑植、芷江、永定、等八厅县训导以教谕衔管事。从巡抚胡宝瑔请也。　　

○乙未。上自避暑山庄、启銮回京。　　

○授喀尔喀副将军额琳沁多尔济、为西路参赞大臣。以郡王衔青滚杂卜、办理军营驼马事务。　　

○是日、驻跸两间房行宫。　　

○丙申。谕军机大臣等、著再寄信鄂昌、如噶尔丹多尔济、诚心投降。务将伊属人众。妥为安插。一面派驻劄哈密之章京索诺木、照料护送来京。仍将车凌、阿睦尔撒纳等、归降后蒙大皇帝施恩封赏之处。晓谕噶尔丹多尔济。令其即速起程。并谕绿营护送兵丁。勿得任意欺凌。致滋携贰。鄂昌即遵旨妥协办理。　　

○吏部等部议覆、前任两江总督鄂容安等疏称、凤阳府向未建城。于体制未协。应请添筑。于凤阳县城内外旧存废砖、拆运建造。又临淮县频遭水患。城署冲坍。请归并凤阳县辖。其临淮县知县、县丞、教谕、训导、典史、五缺。应裁。添设巡检一员。驻临淮旧城。专司递解拨护。及稽查地方。夫马钱粮、仍归县管。并设立弓兵十二名。民壮十八名。皂役二名。门子马夫各一名。凤阳县、添设主簿一员。并设皂隶四名。门子马夫各一名。至临邑防汛弁兵。沿途铺兵。及额设孤贫。应请存留。其县前铺司二名。并门皂马快等役。均裁。改设门军八名。又新设主簿、巡检、及向无衙署之凤阳县教谕、训导、均应估建。凤邑县署、亦应修理。至凤邑监狱。如不敷、酌估添建。至养济院、凤临两处。年久坍塌。向系散处寺庙空房。今请于凤阳县城内估建。再常平仓、凤邑原贮米一万八千石。毋庸加增。其临邑贮米一万四千石。并入府仓为额。至二县原定养廉各六百两。今归并一县。应增四百两。主簿、巡检、各给养廉六十两等语。均应如所请。至所称、两邑入学、并廪增各数。仍留旧额之处。查凤阳额取二十五名。临淮十六名。若归一学取进。于额制未协。应将原隶临邑生童。另编为临淮乡学字样。照数取进。其廪增出贡。悉依旧例。武童一体办理。并将凤邑训导。分拨临淮。又称、凤阳府属宿州、地方辽阔。请添设州判一员。临涣镇、添设一汛。于宿州各汛内、拨马守兵十名。并于就近各营内、酌派外委一员管束。又颍州府属亳州、回汉杂处。请于义门集、添设巡检一员。并建衙署等语。亦如所请行。从之。　　

○户部议覆、仓场侍郎双庆等疏称、白粮经纪、并土坝车户等剥船。已满十运。例应另造。但闸河剥船、与漕船经涉江黄者不同。请嗣后行运十五年。方准更换等语。应如所请。从之。　　

○旌表守正捐躯之江西湖口县民余廷贤妻段氏。广东新宁县民邓亚长妻黄氏。　　

○是日、驻跸密云县行宫。　　

○丁酉。谕军机大臣等、前据纳木扎勒奏、车凌孟克、因伊子巴朗逃走。亦欲同逃。朕已传谕班第、令其密饬边卡大臣。妥为防范。阿睦尔撒纳抵军营时。班第可将此事告知。并晓谕车凌孟克大皇帝欲信用尔。加恩授尔为参赞大臣。并无疑尔之处。仍令阿睦尔撒纳、留心伺察。又谕曰、舒赫德奏、运解推河米石。除支给讷默库等口粮。其余运至塔密尔存贮一摺。此项米石。系接济新降人等。甚为艰迫。何得尚称有余。再军营大臣等奏事。应告知将军代奏。现在阿睦尔撒纳、护理将军印务。伊等纷纷陈奏。使蒙古人众。滋生疑虑。且于体制不合。嗣后军营大臣。如有带兵机务。仍著专摺具奏。若祗系寻常事件。俱著告知将军。令其转奏。可寄信班第、晓谕该大臣等知之。　　

○又谕、据班第等奏。将乌梁海人泉。编设旗分佐领。著照所奏、宰桑车根赤伦、著授为三品总管。副都统衔察达克、著授为总管。喀喇巴图尔阿玉锡、著授为扎哈沁四品翼长。俟库克新玛木特到时。朕意欲授为散秩大臣、并补放总管。至库克新玛木特等。请令扎哈沁等。在扎布堪等处屯田。适据阿睦尔撒纳奏定、明年二月进兵。即在额尔齐斯等处屯田。著玛木特等、即往额尔齐斯耕种。应需耔种。著加恩赏给。　　

○又谕、前降旨令图伦楚、察达克等、带兵擒拏巴朗。并令班第豫备兵马。俟图伦楚等到时。即令带领起程。但伊等启行甚速。著再寄信班第、令即豫备齐全。勿致临时迟误。若图伦楚等去时。正值通玛木特眷口到来。途次遇见。著派妥员护送军营。再阿睦尔撒纳前去时。身体不适。已降旨令暂回游牧休息。并令色布腾巴勒珠尔、先赴军营。署理将军印务。班第来京时。顺道至彼处看视。并告知军营一切情形。令其前赴军营。署理将军事务。方有裨益。　　

○又谕、闻得台湾米价甚贵。每石至二两三钱。台郡素为产米之乡。即内地之漳泉诸郡。方且资其接济。价贵如此。该处民番杂居。风俗刁悍。一切弹压地方。尤当豫为留心。毋致滋生事端。可传谕该督喀尔吉善、令将台郡米价。现在有无平减。民番情形是否安贴。并应作何设法调剂。及如何抚绥弹压。以裕民食。以安海疆之处。一面办理。一面作速据实奏闻。寻奏、查台郡商船。每岁带运粜济漳泉、余米二十万石。又北路社船十只。带谷回厦粜卖。亦有数万石。又徵收供粟。运赴内地。支给各营兵谷八万余石。臣现将官谷停运。商船余米减半。社船禁止。以裕台属储备。至现在台郡、及凤山、诸罗、彰化、等县米价。每石二两二钱及五钱不等。总由民间积谷之家。不肯广粜。以致价未能平。至台地灾民。现在抚恤口粮。足资民食。惟该处青黄不接。转在隆冬。查各属现积谷四十万石。当批饬速于岁内开仓。分厂平粜。并密饬镇道大员。董率稽查。节据禀覆、各邑被灾后。民番宁怗。实无滋事。得旨、览奏稍慰。台谷既不拨运。则漳泉青黄不接之时。亦宜一并虑及。　　

○是日。驻跸汤山行宫。　　

○戊戌。上回圆明园。　　

○吏部议奏、湖南、湖北、云南、贵州、等省。俸满各员。请照两广之例。知县以上等官。令该督抚确查政绩。保题升用。其州同以下等官。令出具考语。咨部候升。从之。　　

○兵部议覆、署两江总督尹继善疏称、江浙太湖左营守备。现改为副将中军都司、兼管左营事。请铸给江浙太湖营水师中军都司关防。至左营守备。向在简村。今改都司。移驻东山。原营汛地。另设千总分驻。都司已无专责。其左营千把、并右营守备千把员弁。应悉归都司兼辖。副将统辖等语。应如所请。从之。
  </div>
  <div class="pagination">
   <a href="清实录乾隆朝实录_page651.html">
    上一页
   </a>
   <span>
    ...
   </span>
   <a href="清实录乾隆朝实录_page647.html">
    647
   </a>
   <a href="清实录乾隆朝实录_page648.html">
    648
   </a>
   <a href="清实录乾隆朝实录_page649.html">
    649
   </a>
   <a href="清实录乾隆朝实录_page650.html">
    650
   </a>
   <a href="清实录乾隆朝实录_page651.html">
    651
   </a>
   <span class="current-page">
    652
   </span>
   <a href="清实录乾隆朝实录_page653.html">
    653
   </a>
   <a href="清实录乾隆朝实录_page654.html">
    654
   </a>
   <a href="清实录乾隆朝实录_page655.html">
    655
   </a>
   <a href="清实录乾隆朝实录_page656.html">
    656
   </a>
   <a href="清实录乾隆朝实录_page657.html">
    657
   </a>
   <span>
    ...
   </span>
   <a href="清实录乾隆朝实录_page653.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
