<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1057 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1057 页/共 1860 页</h1>
    <div class="content">○又谕、户部议覆吴达善题、前署凉州镇后营把总革退马兵支正。应赔倒毙驴骡价银无完。请照例豁免一本。办理殊属非是支正系一署把总马兵。所有应赔倒毙银数。乃至一千六百六十余两之多。则其名下管解驴骡为数甚夥。现据该督称。其后经缘事革退名粮。家贫如洗遂至出外乞讨度日是其人不过一微末兵丁。哈密解送辟展牲只。关系紧要。营中岂无能事弁员。可资分管而乃令此等穷兵管解如许。及至倒毙溢额银数逾千。又不责令原派兼管各员。按数摊赔而专诿之贫无可追之兵丁勒赔请豁。种种情理均不可解著吴达善即行逐一明白回奏。所有户部议覆原本俟吴达善奏覆到时。再降谕旨。寻奏、查支正。由肃州管解骡头。自哈密以抵辟展。在途倒毙者。止应赔银二百两零。此外皆在辟展牧放劳伤病废骡头是以倒毙较各弁独多。但彼时不将此病骡匀派各弁分牧。乃悉归于署把总支正一厂经管。致倒毙如许之多。计应赔银一千六百六十余两。从前在厂兼管之武职。及原派之各员。自应咨查。著令分赔。得旨、览　　

○又谕曰、舒赫德奏、献县民杜桂。控告知县朱兰。挟仇诬坐问拟发遣一案。若专交地方官查审。恐不免意存瞻徇。而此等讦控细事。又不值特派大员前往。著交与万拉逊。俟湖广查办事竣。由豫回直。即会同方观承。将案内情节。详悉研究确情具奏。原摺一并钞寄。并谕令舒赫德知之　　

○乙酉。上行围　　

○以兵部右侍郎钟音为广东巡抚内阁学士觉罗奉宽、为兵部右侍郎　　

○是日、驻跸都穆达乌拉岱大营　　

○丙戌。上行围　　

○军机大臣等议准、陕甘总督吴达善奏称、安西哈密地方。先因地处极边议令该处多贮银两备用继因兵加增。需用日多。节次宽为储备。自乾隆二十四年西陲平定之后。疆域式廓。安西哈密等处。已成内地。安西提督改驻巴里坤后。复由巴里坤移驻乌噜木齐。并于巴里坤议添总兵。哈密改设副将。今昔情形不同则此贮备银两亦当随时减贮。兹查乌噜木齐提标三营。额兵四千名。巴里坤暨所属哈密各协营共兵六千五百余名。两处均距内地数千余里。自应按兵数多寡。宽为筹备请于安西提标原设备用银八万六千五百余两内乌噜木齐提督库内分贮银三万两巴里坤总兵库内。分贮银四万两。除哈密前后两次。已拨银一万两请再照数拨贮。以敷接济。再安西提标原设备用银八万六千五百余两。除分拨外尚余银一万六千五百余两应行解交兰州司库兑收充用。但由巴里坤至藩库。路途窎远应令该司俟支发巴里坤官兵俸饷时。扣收贮库。即于巴里坤镇库存贮项下按数拨支以省远解之烦。从之　　

○吏部议覆、调任山东巡抚崔应阶奏称、阳谷县所辖之阿城镇。烟户稠密。船只络绎。为五方杂处之区。必须专设文员弹压。查阳谷县县丞并无专司应请将县丞移驻阿城镇。又莱阳县距城九十里之姜山集。商旅孔道。亦须专员驻劄查该县向设军粮县丞。实无额徵漕米。久为闲曹请将县丞移驻姜山集。应如所请。从之　　

○豁除江苏丹徒县坍江田地二十三顷四十亩有奇额赋　　

○旌表守正捐躯之福建同安县民洪尘妻陈氏。河南中牟县民娄二小妻蒋氏　　

○是日驻跸巴颜布尔噶苏台大营　　

○丁亥。上行围　　

○谕、前据周曰赞奏、涉县生员郭良肱递有呈词一纸并亲笔自圈书二本语含讪刺狂悖不法请交抚臣严行审讯。并请将该管教官革职听审一摺。朕彼时阅所呈亲笔书。不过泛词论古即周曰赞签出各条亦并无悖逆讪刺之语当即降旨阿思哈谓其人乃一迂陋书愚假附道学文理本属肤庸特以热中躁进向学臣妄希荐录究系不安本分之人予以斥革示惩亦所应得断不至照悖逆例办理。今据阿思哈奏到。与朕前旨适相吻合可见遇事虚公体认自得其平公。是公非人所共见周曰赞直是全不解事矣。此案著阿思哈仍遵前旨办理即教职亦无庸参处。至该学政发府查办时。谕以不必通报及该抚饬府向取原书。又以该生语多悖逆。奏请严审治罪。是周曰赞始欲含糊了事及闻抚臣已知此事。又复故为吹求种种均属不合。周曰赞不胜学政之任。著交部严加议处　　

○谕军机大臣等户部议驳方观承奏宝直局各匠工食钱文。易银给发请将淘洗余铜加给炉头添补工食一摺。朕初阅之。以为该督所奏与高恒等奏办宝泉局情形相同。其事似属可行而该部辄行议驳或系英廉因与方观承向日芥蒂。有意苛求不准所请及细阅摺内称各省鼓铸。与京局情形不同其工价原经题明核给钱文每年亦系开造钱数报销该督所称易银给发之处。部中无案可稽等语是该部议驳系照定例办理确有根据方观承何以将向系核给钱文之项照京局易银之例为此陈请著传谕该督将户部指驳情节确实覆奏朕办理庶务总欲得切当实据从不肯稍存疑义。此方观承所素知也。户部摺并钞寄阅看寻奏查前督臣高斌具题开铸原案内称各匠工食请照京局例给发并前督臣那苏图以保定开铸一切略与京城相仿应俱照京局办理经户部议准支给报销在案但查京局令炉头将钱易银给发所以防夹带之弊保局炉座无多稽察易周。本无需易银给发而炉头转复自行易银者。缘保局炉匠雇自京师。而保定钱价又常贱于京师故各匠援就京局发银之例皆不肯领钱炉头因匠役人众。势难强雇。而彼时以钱易银所赔尚属无几遂尔允从日久不能复改此保局密迩京师难与他省一例之情形也因系炉头自行易银给发非由官办岁底报销仍照官给炉头钱数开造是以并无另有奏报之案。至京局炉头易银不敷之项已蒙加恩将淘汰余铜。变价赏给数至盈万臣请将宝直局每年淘汰余铜。照京局例赏给炉头添补工食报闻　　

○又谕据德保奏自思茅带领兵丁。于八月初二日至小猛养贼匪闻官兵声势。俱已远遁次日在九龙江一带搜查并无踪迹现在派兵防守一摺。所奏甚属荒唐可笑前此德保在小猛养并未遇贼第因滇兵怯懦不堪一闻江中船行声息遽尔弃仗纷逃德保彼时不但不能约束兵弁恐未必无倡率徒步而回之事其恇怯已可概见。及退至思茅探知九龙江一带实无贼踪。因复带兵前进。思以丈其退避之咎。今乃由六百里加紧驰奏。谓贼众闻风逃遁并筹及防守事宜其意尚欲饰其能事竟不计及彼处本无贼匪安得有逃遁情形况谭五格现已带黔兵前往。德保又何妨少待。而必欲急递入告若此看此种种情节德保于此事。不能无罪。昨已屡降谕旨。令鄂宁前往普洱。查办逃避兵丁。及德保是否畏葸退缩。据实参奏、今看此奏、明系伊恇怯而又诳奏、鄂宁到彼即行传旨。将德保革职。严审定拟具奏。其总兵员缺。即著明瑞鄂宁商酌奏补。并将此传谕明瑞知之　　

○两广总督李侍尧、广东巡抚王检奏、据署广东南雄协副将。署保昌县知县。先后禀报。于本年五月二十四日。拏获江西邪教蒋日逵、刘芳名、西洋人安当、呢都、船户李岭南、五犯并于蒋日逵身上。搜出钞书六本。钞单二纸。查系天主教经卷。即将人犯书单。批解两司严究定拟。另行具奏。报闻　　

○是日、驻跸巴颜沟大营　　

○戊子上行围　　

○谕军机大臣等、近据明瑞奏称扬宁于进剿缅匪一切事宜。办理颇形拮据。且自木邦回后。官兵等亦不心服等语。朕以扬宁虽稍觉衰老究系军营阅历之人。是以遣彼前往乃称官兵等不服未识何故前据伊奏称众兵溃散之后伊已奔出等语。此语未知确否或众兵溃散。伊随后奔出或因伊首先奔出。以至众心不服或另有别情之处。著顺便传谕明瑞令其据伊所知奏闻　　

○命少詹事嵩贵、提督河南学政　　

○是日、驻跸鄂尔楚克哈达大营。翼日如之　　

○己丑。上行围　　

○赐扈从王公大臣蒙古王公台吉。及哈萨克使臣公品级都勒特克哷等食　　

○敕谕哈萨克汗阿布赉曰伊犁将军大臣派员护送尔使臣至木兰入觐。将尔所呈之书具奏。霍罕额尔德尼伯克于去岁杀尔弟依斯干达尔汗又杀其四子掳其妻子以去尔等前往攻战。击杀多人额尔德尼败北入毕什克特城内不出尔欲攻取城池。又无大炮仰恳大皇帝发兵二万并乞大炮等语所奏甚属过当。尔哈萨克霍罕等。皆系归服朕之臣仆额尔德尼在朕前并无过犯岂有助一臣仆攻一臣仆之理。如因尔请兵攻额尔德尼朕即行赏给。倘伊亦因攻击尔等请兵。朕又将何以处之此事断不可行。且数年尔等渐近内地游牧经我将军大臣等具奏欲行治罪。朕加恩曲为宽免兹复降旨。卡座以内空闲地方准尔等穷民游牧此特因尔等均属恭顺之藩夷。俾各得休养安生。尔宜与同藩和好。以图永沐朕恩如一味仇杀。彼此报复。又何所底。此两败俱伤之事也。适额尔德尼亦遣使恭请朕安。到时朕亦如此训示朕为天下共主所有归服藩夷臣仆。俱一体眷顾。并无左袒。尔所遣来使都勒特克哷等朕施恩令其瞻仰。随围与宴。赏赉有加又特赐尔蟒缎等物交尔使臣赍回。尔惟恪共臣职和睦同藩勿替朕嘉惠至意。特谕　　

○谕军机大臣等、谭五格奏、德保在九龙江。闻有贼至。将兵粮军械抛弃。倡率兵丁退逃一摺。已另降谕旨办理矣。谭五格以提督全省军务之员。带兵前往剿贼既已查明贼匪不过乌合之众。德保并未见有贼踪。一闻虚信。即恇怯退回。致官兵相从溃走。如此畏缩不堪之员。谭五格并不严行参劾请治其罪仅于摺内申叙奏闻看来此人竟全不解事。前据明瑞奏、秋间进剿时。提督大员。须另统一路正兵。请将谭五格调为云南提督。专任其责。今观其查奏此事。胸中全无条理。若令其独当一面。恐于调度机宜。不能切当是分路统兵之事。不可专委之谭五格矣因思副都统额勒登额从前平定回部时。曾经宣力建功。领兵之事是所熟悉或可令其代谭五格分路领兵。再侍郎额尔景额素有才干。将来大兵进剿时。木邦一带。无须伊驻兵接应即令额尔景额领一路正兵。较额勒登额自当更胜。著明瑞酌量该处情形。临时筹办至谭五格。止可随明瑞军营听候遣委。令其管束滇黔官兵。尚彼力所能为也。将此谕令明瑞知之　　

○又谕前据德保屡次奏报见其词语闪烁支离。即料其必有畏葸捏饰情形。谕令鄂宁前往查办。昨德保复由六百里驰奏则于贼退之后。领兵前往。诡称贼匪逃遁冀丈其过种种荒唐欺饰之处。不能自掩。已降旨将伊革职今据谭五格奏德保在九龙江并未见有贼踪。一闻千总苏起文禀报橄榄坝官兵被贼冲散之信。即令土司刀维屏引往小路而走众官兵亦随俱走致所存兵粮军械。被贼抢等语情罪甚属可恶。实出常理之外阅之不胜发指。前因滇省绿营将领怯懦偾事。严行惩创。德保于今春陛见时请赴军营出力念其系满洲世仆。必知顾惜颜面倍加奋勉是以将伊调任滇省。乃伊于九龙江一带。并未遇贼辄尔心存恇怯一闻谎报贼信。不但不能董率兵丁向前剿击。转从小路退回。致官兵相随溃散。并将兵粮军械。弃置不顾。且屡次诳奏。欲饰其退避之迹。其无耻丧心。与绿营恶习何异。思之实堪痛恨。著传谕鄂宁。将德保锁拏解京治罪。并须遴选妥干之员。沿途小心管解。毋稍疎虞。致令畏罪自戕。所有报闻贼信之千总苏起文。亦著革职拏问解京究讯。德保家产。现已查封。其任所赀财著鄂宁一并查办。至书敏在小猛仑遇贼。不能身先士卒冲锋打仗。仅隔江施放枪炮。已属畏葸不堪。乃仅留都司那苏泰在彼堵御而已退回三十里外之缅寺驻劄。其罪更为可恶。使伊尚在。必当重治其罪今既身故。已为幸逃军律其尸骸不必官为料理送京。至谭五格身任提督所属总兵。皆资统辖乃见德保如此退缩。并不严行参劾请治其罪。仅照常申叙奏闻殊属不知事体。谭五格著传旨严行申饬并传谕明瑞知之　　

○庚寅。上行围　　

○礼部议覆贵州学政陈筌奏称、各省府试已毕每有奸胥猾吏将未经府取。及缘事误考童生。暗受贿赂续入册尾学政收考无从稽查应请于各府试毕榜示后。限一月内。将所取姓名。造具清册。核对钤印。申送学政衙门等语。查学政考试时。卷面钤号。不令姓名显露系专指试卷而言。其实学政点名时原以名册为凭。向例止令提调官申报取录总数。未议及将所取姓名。一并申送。于稽查之道。尚未周密但如该学政所奏。一月之内。造册申送。仍觉迟缓。转恐滋弊请嗣后令各府考试事毕。揭案之后。提调即于一二日内将录取童生姓名人数。造册封固钤印申送学政。存贮学政不得豫先拆看。至试日点名时。将名册取出公同验封拆开同临期所送点名册。一并稽查核对如有窜易名姓与前册不符及增添人数者。即立时指交提调官查办从之　　

○工部议覆江南河道总督李宏疏称。外河厅属清口存工木龙护盘五架。上下挑溜护滩。均属有益内第五架木龙。系三十年添建经臣查勘情形。应将该龙坐盘各升关拆起于五龙后尾加接长十丈其头二三架木龙护盘尚可加缆修整。至第四架木龙历经多汛缆朽木松。更兼冰凌铲削龙身大半淤沈应拆卸改扎。仍移滩外安设业经委员勘估恳请动项兴修应如所请从之　　

○是日、驻跸扎克丹鄂佛罗大营　　

○辛卯。上行围　　

○是日、驻跸依绵峪大营　　

○是月。湖北布政使闵鹗元奏查湖北之公安、江陵、荆门、宜城、襄阳五州县为云贵进京孔道计程七百五十里向设驿递十站。五州县分管。惟荆门州兼管丽阳、石桥、建阳、州城四驿。计程三百里驿务稍繁。内建阳离城南九十里。石桥离城北六十里。尚易兼顾惟丽阳一驿离城北一百二十里为荆门及钟祥县交界之所驿属荆门地属钟祥。其附近村庄亦多隶钟祥管辖该处虽有荆门之仙居司巡检。兼司驿务。因地多隔属。呼应不灵。应请将丽阳驿驿务。改归钟祥管理。其兼管驿务之仙居巡检即请改属钟祥。为丽阳司巡检并将钟祥县附近丽阳村庄量拨数处归其管辖。其一切衙署书役俸工。均仍其旧再查沿途各驿。如吕堰汉江鄢城荆南孱陵孙黄等处。俱额设排夫。自八十名至百余名不等。惟丽阳石桥州城建阳。相连四驿祇于州城设排夫一百一十名其丽阳。石桥建阳有马无夫遇有差遣。则由宜城等处召拨。易致稽迟。除石桥距上下站较近。毋庸添夫外。请于丽阳设排夫一百名建阳设排夫八十名均于湖北省内驿务稍简之处酌量抽拨毋庸额外加增得旨嘉奖　　

○陕甘总督吴达善奏覆分徙徐帽儿庄户民一案。臣即饬委署固原州知州姚棻等确查据该州禀覆该庄回民共五十八户。为匪犯案者三十八户所剩户口传讯邻庄乡保人等。佥称向系业农实未同夥行窃。臣按照巴里坤穆垒乌噜木齐三处地方。酌量户口多寡分拨安插分作三起遴员护解查各户并无田产均系赤贫应照户民例酌给房地耔种牛具。以裨耕屯再查马得鳌案内安省咨缉及甘省讯出各夥犯共九十名。业经拏获审拟者七十九名余尚未获十一名节经严饬各属。并分咨各省躧缉务获。得旨览又批不可视为通缉完案之事。仍宜严缉设法务获年终将缉获几名。具摺奏闻　　

○又奏沙州一路军台。经臣奏准改由安西旧路。但军台改移。虽有旧辙可寻恐其间或尚须因地制宜之处。复令肃州镇总兵会同该道府商办。据该镇道等酌议沙州新路军台十四塘。每塘于新路内先抽拨马十匹兵夫五名。隔塘间彻千把一员。于闰七月十日移往安西旧路安设。一切军台奏摺文报均由旧路行走。其余一半弁兵夫马。于闰七月二十五日。全数彻安旧路。其各塘汛兵。照依新路一律添设五名。分布查防报闻　　

○四川总督阿尔泰奏臣巡查川北一带营伍。沿途经过各州县凡有关于水利农田及疏浚河渠。兴修城工处所臣俱亲临查勘筹办查成都东北百里有金堂县之赵家堰该堰上承成都内江分洩之水。下达数州县引渠。分灌田畴臣饬令该县。于春初都江堰开放后。即令赵家堰以上各河口筑坝截水分灌引渠至夏秋盛涨赵家堰又为成都附近各河渠洩水尾闾本年夏秋。江水叠涨臣饬该县将赵家堰大坝拆卸。俾上游余水得以宣洩畅注。复亲赴查勘酌定蓄洩水则。疏筑章程。以收水利实效又潼川府之中江县城身滨临大河。因河流对岸淤沙。大溜直趋城堤。易致冲刷。臣饬令该府县。将对岸沙滩开挖支河引水畅注而城堤亦令培筑完整。又保宁府首邑阆中县。为镇道驻劄要地。该县现动帑兴修城工。臣周环查视西面城身。因逼近大江每至伏秋江涨。水抵城根。查该江顺西奔流。至城身西南角一带。折溜南注其对岸率皆沙岗惟西南折溜最窄之处山角石嘴。横截江流故每有水冲城根之患臣酌筹于上游江身王家滩处所。修筑挑水坝使大溜趋江仍于对岸开挖引渠以水刷沙复于下游石嘴逼仄之处。开凿数丈。使江流去路宽畅不致水溢城基然后培修城堤以资捍御又自保宁回至绵州顺查该处修城事宜据该州禀该城西南二面现仅存残缺城基东北二面民居之外即系大河城基荡然无存缘绵城逼近涪江前因大水冲刷成河臣亲履查勘该处既无可改支河之处而城西城南又复两河环绕若仍于该处修城。势不免于冲刷殊非一劳永免之计容臣另行筹办妥协得旨诸凡留心经理妥协。嘉悦览之　　

○广西布政使淑宝奏、查粤西额徵关税除桂林首府一厂外余多距省窎远稽察难周该道府州向无考成亦恐日就因循。请将平乐梧州浔州南宁庆远五府厂。责成该管道员富川。贺县。昭平。怀集。怀远。博白。北流。陆川等八县小税。责成该管府州惟土田州税系土司经管。为滇粤道。密迩百色。请责成百色同知各就近稽察。耳目易周。如无苛剥商民隐漏侵欺情事。即按季各具印文。申送抚臣及臣衙门备案。仍将各属徵存税银据旬报收单核有成数。随时委员监拆解送以杜亏那该道府州徇纵失察。发觉一并揭参报闻
大清高宗法天隆运至诚先觉体元立极敷文奋武孝慈神圣纯皇帝实录卷之七百九十三　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十四　　

乾隆三十二年丁亥九月壬辰朔上行围　　

○遣官祭历代帝王庙　　

○遣官祭都城隍之神　　

○谕曰。内阁学士庆桂。著往库抡办事立即驰驿赴京治装数日将颁给将军成衮扎布之钦差大臣印信携带速即驰驿前往所奏带往笔帖式巴克坦布亦准其带往　　

○又谕曰巴尔品著以参赞大臣前往雅尔。更换乌勒登来京巴尔品。与哈萨克接壤办事。著施恩赏戴花翎不必来京请训即由彼处驰驿前往　　

○谕军机大臣等据达桑阿奏称。布古尔库尔勒回人等所种地亩现届升科之年派噶尔扎前往查勘伊等所种禾苗据称布古尔所种麦荍均属畅茂共收八千一百石库尔勒因遇蝗灾祇收三百十七石等语回人耕种。全赖灌溉然蝗蝻偏灾亦为事所不免。伊等所种地亩。原有应纳额赋如遇此等偏灾虽不便照内地一律蠲免若将伊等额赋全徵恐于生计不无拮据所有库尔勒本年应徵额赋。著加恩量减其应如何办理之处著即行议奏嗣后别城回人所种地亩遇有偏灾其额赋应如何减免之处著传谕永贵会同各城大臣拟定章程具奏以示朕抚循新附之至意　　

○又谕、现今青海无甚事件。不必特设大臣办理事务。且该省又有总督就近著交总督兼管。甚属简便不致掣肘。将驻劄青海办理番子事务大臣之缺裁汰。归于陕甘总督管理。每年如何前往巡查。及彼处所有部院司员笔帖式。是否应裁应留。其如何归并该督兼管之处。著吴达善详悉定议具奏　　

○又谕、据明瑞奏称、总兵书敏领兵在小猛仑地方。与贼隔江接战时将兵丁交于都司那苏泰伊不顾颜面。逃回缅寺等语。书敏身为总兵。且系满洲臣仆。乃遇贼并不奋勇打仗。不顾颜面逃回。其情甚属可恶伊等虽已病故。亦不可宽宥将此传谕舒赫德。查书敏之子。如系官员。著革职。拏交刑部治罪。若非官员。亦交刑部治罪并将伊家产查抄　　

○以刑部郎中鄂忻。为左副都御史　　

○是日驻跸萨勒巴尔哈达大营　　

○癸巳。上行围　　

○谕军机大臣等。青海之王公台吉等。俱系蒙古地方官员。办理伊等事务。彼此意见难免不无捍格不若仍令大臣等驻劄专办伊等事务。于伊等有益护军统领莽古赉前曾驻劄彼处办事。著莽古赉前赴青海暂驻彼处办事。俟届更换之期。朕另降谕旨　　
</div>
    <div class="pagination">
<a href="清实录乾隆朝实录_page1056.html">上一页</a><span>...</span><a href="清实录乾隆朝实录_page1052.html">1052</a><a href="清实录乾隆朝实录_page1053.html">1053</a><a href="清实录乾隆朝实录_page1054.html">1054</a><a href="清实录乾隆朝实录_page1055.html">1055</a><a href="清实录乾隆朝实录_page1056.html">1056</a><span class="current-page">1057</span><a href="清实录乾隆朝实录_page1058.html">1058</a><a href="清实录乾隆朝实录_page1059.html">1059</a><a href="清实录乾隆朝实录_page1060.html">1060</a><a href="清实录乾隆朝实录_page1061.html">1061</a><a href="清实录乾隆朝实录_page1062.html">1062</a><span>...</span><a href="清实录乾隆朝实录_page1058.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
