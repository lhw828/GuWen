<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1478 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1478 页/共 1860 页
  </h1>
  <div class="content">
   ○是月。钦差大学士公阿桂奏、臣奉到朱批。近来办事更觉老练。精神亦好。但恐不似往年、于木兰骑马上围为惭耳。臣惟秋狝肄武。国典攸关。圣祖仁皇帝英武盖世。六旬外进哨即乘便轿。今岁圣寿已过七旬。若仍骑马上围。未免劳动。非颐养所宜。得旨、知道了。待入围、朕自酌量耳。家法肄武。所以柔远。然亦不致劳身以废政务也。　　

○山西巡抚雅德奏、晋省驻防满洲、蒙古、正蓝、镶蓝、各二旗。每旗防御、骁骑校、各二员。向例防御缺出。即于本旗骁骑校内、保送一员。旋奉旨各省补放防御等官。著拟定正陪引见。查晋省骁骑校。仅敷保送。无由拣选。请嗣后量为变通。一旗防御缺出。即于两旗骁骑校内、选定正陪引见。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十七


大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。八月。辛未朔。遣官祭关帝庙。　　

○谕、昨行在大学士九卿等、审讯王亶望时。据供署中亲友、常有嘱托捐监之事。我就令属员填给实收送进。并未发给粮价等语。此等汇缘热中之人。王亶望既为嘱托属员捐监。自必又有加捐官职、铨选地方之人。若辈出身、既不可问。倘任以地方事务。必致贿赂公行。毫无忌惮。于吏治地方、大有关系。不可不彻底查办。现在阿桂、会同李侍尧。查办捏灾冒赈之案。著即就近查明王亶望、及其余道府等任内、将子侄亲友幕宾、令属员填取监生实收之人。现有递捐官职铨选。及分发各省试用者。查明一并革职。即现系监生、并未捐官者。亦应查追监照。按名褫革。俾知名器不可滥邀。以杜钻营幸获之弊。其余四全书处效力监生内。如有经王亶望送给实收。滥邀议叙者。亦著一体斥革。仍加恩俱免其治罪。其总裁、朕俱加恩不问。但以后自当加慎。勿谓朕不教也。又据程栋供、蒋全迪亦有交首县捐监、不发银两之事。著一例查办。至甘省收捐监粮。自王亶望始收折色。王廷赞旋踵其弊。历年所捐监生。不下数十万。皆属滥厕成均。本应交部按名褫革。姑念人数众多。且尚系本生自出己赀。与填给空名、冒称实收者有间。著一体加恩免其斥革。将此通谕中外知之。　　

○谕军机大臣等、据文绶奏、失察啯匪、擒捕不力之文武各员弁。请交部分别议处一摺。内称啯匪先在川省。逃至太平县。随路纠集诱胁。除拏获外、余匪百余人。复拒捕窜往湖北、贵州之处。啯匪纠聚多人。抢劫拒捕。不法至此。该督何以从前竟未奏闻。又称首犯胡范年、凶夥胡正德九名。审明正法具奏等语。前文绶奏到各摺。亦未将胡范年等犯。录供奏明。业经降旨查询。何以此摺、仍未声叙明晰耶。又同日李国梁奏、拏获形迹可疑萧必达等各犯。现饬解省审讯等语。著即解交刘墉、严切讯究。务得实情。如审明止系啯匪逼勒同行。并未随同抢劫拒捕分赃之犯。亦应遵照前旨。发伊犁给厄鲁特为奴。毋致轻纵。又据李本奏、审明续获啯匪王元周、萧方旦、二犯。依律拟绞。自应如此办理。此外叶长红、吴大汉等、十二名。虽讯非匪党。但既称形迹可疑。亦当严讯是否别有案犯。务得实情。另行分别办理。毋任狡饰。将此各传谕知之。　　

○豁免浙江仁和、钱塘、二县。乾隆四十五年被潮冲坍民田、并捐置义冢地、一百二十七十顷二十二亩有奇额赋。　　

○壬申。上御卷阿胜境。赐扈从王公大臣、蒙古王公贝勒额驸台吉等食。至甲戍、皆如之。　　

○遣官祭昭忠祠。　　

○谕军机大臣等、昨因黄河北岸漫决。关系运道。朕心深为廑念。命工部检查旧案。顺治康熙年间。有北岸河决封卸、武陟、曹县、单县等处之事。乾隆十六年。豫省之阳武、及山东之东平州戴庙、亦有决口。所有前数次黄水下注。其正河溜势若何。淹灌下游情形如何。有无妨碍运道。如何设法疏浚淤沙。及合龙时日迟速之处。豫东二省、必有旧时档册。可以检查。著传谕国泰、富勒浑、即详晰查明、迅速据实覆奏。寻富勒浑奏、顺治七年、九年、及康熙元年、六十年、档案俱不齐全。惟有乾隆十六年案据。谨摘叙略节呈览。其曹单东平决口。应俟臣国泰覆奏。得旨、览。又国泰奏、东省查出旧案。所叙多系由赵王河、至张秋沙湾一带、穿运入大清河归海。并未叙及沙淤。至黄水流入昭阳南阳等湖。别无考证。惟查前明嘉靖年间。潘季驯开挖南阳镇新河。于南阳昭阳之东为运道。隔两湖于西岸。又万历年间、刘东星开成下游泇河。亦隔微山湖于运河之西。纵有黄水东注。悉被湖水顶阻。不能坏运。现在黄水。系由前明湖西之旧运河故道漫注。巳非昔日情形。得旨、览。　　

○吏部议准、湖北学政吴省钦奏称、全楚原设学政一员。通辖两省。雍正四年。分设湖南学政后。湖北仍用旧给湖广学政关防。名实不符。请易湖北学政字样铸给。从之。　　

○癸酉。谕军机大臣等、据韩鑅奏、黄河北岸水势情形。摺内称连日晴霁。河水渐落归槽。一带子堰。俱已垫完。现在料物四路可通等语。是其所称子堰。乃浅滩边傍筑垫。藉通车路之堰。并非拦筑抵御黄水之堰。所叙尚未明晰。此时料物既集。自可赶筑坝台。上紧镶做。克日合龙。至所称正河断流。淤垫较高。里数甚长。现派能事之员。会同厅营、分叚承挑。以通去路。自应迅速挑挖。但必须一律宽深。俾合龙后河水畅注。或于河头、或其旁、另开引河一道。引入正河。以期宣洩通畅。亦当速为者。又另摺筹办南一路湖河水道、内称拟将卢口坝赶堵。使沂水归骆马湖、入六塘河归海。以截江境入运之沂水。骆马湖临运之王柳二闸。系洩湖水入运。拟请堵闭、以节入运之湖水。既云堵截。即当筹其下口去路。并拟将刘老涧石坝旁、酌开水口。畅洩运河之水。由六塘河入海等语。所奏此处情形。朕未能记忆明悉。应与萨载等熟商之。不可冒昧。又筹办北一路湖河水道。请将滴水闸坝左近堤堰、再开放一处。使其畅入大清河归海等语。此计是。即可照办。总之筹办之法。令黄水去路通畅。水急沙行。免致停淤阻滞。而过水处所。又不致多碍民田庐舍。方为尽善。著传谕萨载、李奉翰等、通盘详悉熟商妥办。以慰朕宵旰焦劳之至意。又同日国泰奏、运道无碍、及南阳等湖、未致黄水浸汇一摺。内称北流入运者、溜势由大清河、宣洩顺利。且湖水冲刷。并无淤垫。目击回空粮艘行走。毫无阻滞。并绘具图说。所奏较为明晰。览奏为之稍慰。但东省运道。虽幸无碍。而摺内又称黄水现行溜势。东系湖水。西系积水。黄水由中下注。约宽四五里。水头已至江南沛县等语。沛县情形、现今如何。著萨载速奏。又称刘老涧坝外。河底积淤。较运河反高五寸。水势不能大洩。现饬将刘老涧坝外引河开挑。以资畅洩。是南阳湖一路黄水、现已绕出各湖之西。另有去路等语。然绕出之水、究归何地。亦应萨载速奏者。又萨载、李奉翰奏、据沛县禀报、微湖水势上滩。渐近该县护城堤。又丰县禀。漫水由鱼台一带、灌注该县境内。长水三四尺不等。著传谕萨载等。将黄水流至沛县以下之处。详悉查勘。是否布沛县从中运河、仍入黄河故道归海。抑另有旁溢、从别路归海。是否有碍江南运道、及民田庐舍之处。逐一绘图贴说。详悉具奏。至国泰所称、现派粮道观禄、拨粮船一百只。挂用混江龙。将淤河＜锍-釒＞浚一节。所办好。实力勉为之。毋以虚文从事。此次北岸漫口。朕因关系运道。及各湖水柜。日夜悬念。各该督抚等。务各实心实力。妥速赶办。其奏报情形摺内。亦必须将来源去路。详悉声叙。绘具图说。声奏明晰。不得含混糢糊。致劳廑念。将此由六百里传谕萨载、并李奉翰、韩鑅、富勒浑、国泰、知之。并将此旨、及国泰韩鑅摺。先行抄寄阿桂阅看。　　

○闽浙总督兼浙江巡抚陈辉祖疏报、上虞、安吉、太平、天台、乐清等五县。乾隆四十五年开垦额外新升、并涂硗田地山荡、三十四顷九十五亩有奇。甲戌。谕。甘省捏灾冒赈一案。经阿桂等查明历年积弊。俱已水落石出。不可不彻底查办。但恐各省督抚误会朕意。匿灾不报。则大不可。因屡次宣谕。严切申诫。并令李侍尧、派委明干公正大员。详查该省各属被灾轻重、奏明办理。兹据李侍尧奏到、查明被灾各属情形。分别抚恤。如此办理方是。所有甘肃猝被黄水涨溢之陇西、宁夏、宁朔、平罗等四县。贫民口食。未免拮据。著该督即董率所属。先行加意抚恤。其房屋牲畜。亦有冲倒淹毙之处。并著即行查明、照例办理。至李侍尧查奏、各属秋禾被旱被雹、及黄疸等处。内金县、靖远、安定、会宁、伏羌、碾伯、大通等七县。虽据勘明、俱在四五分以内。例不成灾。但念该属今岁承办军需。一切挽运粮草。民情甚为踊跃。并著加恩。将该七县本年额徵银粮、蠲免一半。其余缓徵。以昭优恤。　　

○又谕、甘省大小各员。将灾赈监粮。侵吞舞弊。上下联为一气。兹阿桂等在甘查办。其积弊始得尽破。现在阿桂等屡次查奏、俱已得实。朕向有句云。不为己甚去已甚。今甘省积弊。竟至已甚。不可因罚不及众。仍存姑息。朕实无可如何矣。所有捏报各道府直隶州知州内。除按察使福宁、首先供出。且经手事件较多。暂行留任外。其现任甘省道员、奎明、文德、王曾翼、水龄、四员。现任甘省各知府、及署任知府、宗开煌、彭永年、彭时清、钟赓起、汪皋鹤、张金城、郭煚、李本楠、又现任甘省直隶州、及署任知州、侯作吴、黎珠、赵明旭、兴德、谢桓、宋学淳、董熙、厉学沂、俟简放分发人员到省。即著阿桂等传旨、将该员等一并革职。归案审办。其已离甘省各员、现任盐运使程国表、原任布政吏福明安、现任道员观禄、前任甘肃知府、及现任知府、潘时选。黄元圯。周人杰。诺明阿。富斌。德明。郭昌泰、观亮、前任甘省直隶州知州、及署知州、博赫、彦方、奇明、姜兴周、朱兰、王汝地、各员。又在京供认捏灾冒赈。及馈送王亶望银两之前任武威县知县朱家庆一员。俱革职。交留京办事王大臣、及任所原籍各督抚、将各该员提讯、录取确供具奏。　　

○谕军机大臣等、据文绶奏、续获啯匪审明正法一摺。内称今提臣、臬司、俱在川东川北一带督办。即令就近审明、于该处正法。其陆续解省者。率同在省司道。随到随审。一并汇案具奏等语。此等啯匪。聚众肆劫不法。皆由文绶平日、不及早查办所致。前经降旨、令该督亲往太平合州等处、会同李国梁督办。严行搜捕。此旨计于前月二十四日、已应接到。乃本日文绶奏到之摺。即系二十四日拜发。何以并未奏及。岂祇令提臣臬司。在川东川北一带督办。而自己仍在省坐待。遂为上紧办理耶。如此则文绶具何心肠。不畏朕法乎。著传谕文绶、即将何日接奉前旨、亲往督率严办缘由。据实覆奏。　　

○又谕、据国泰奏、亲至张秋。查看运河黄水。由西而东。直过运河。水势亦不甚溜。将来安南使臣。仍由水路而行。可无阻滞。两岸村庄。不致有碍观瞻等语。张秋一带。既据勘明。并无阻滞。村庄气象恬熙。安南使臣。自应仍由水路行走。著国泰妥为办理。俾得迅速遄行。其富勒浑所奏、由豫省陆路行走之处。无庸豫备。将此传谕国泰、富勒浑、并令德保知之。　　

○乙亥。上御卷阿胜境。土尔扈特台吉额尔德尼等九人入觐。　　

○谕、据李侍尧奏、清厘各州县应解藩司钱粮。其己徵未解。尚有五十余万两拖欠。现在严催报解。以期积款全清等语。钱粮徵解出入。虽系藩司专责。但勒尔谨身系总督。所属州县亏缺库项。平日岂无见闻。且该督年终汇奏、盘查藩库无亏。亦仅以虚言塞责。其欺饰之罪。尤难轻贷。又李侍尧参奏、提标派管马厂游击佛津泰等、于乾隆四十四年变价营马。至二千余匹之多。非变少报多。即马匹本有亏缺。藉以掩饰。请将该员等革审一摺。通省绿营马匹。关系差掺。岂可一任劣弁亏缺捏报。藉端开销。勒尔谨统辖全省营务。竟无觉察。乃任其亏缺捏报。匿不肯闻。直至李侍尧此时始行查出。勒尔谨久任甘省总督。一切政务废弛。视同膜外。即曰庸懦无能。亦未有若此之漠不关心。形如木偶者。使勒尔谨尚在。自当即予斩决。方足以蔽厥辜。今已邀宽典赐令自尽。而伊子岂可复令其脱然事外乎。著将伊子候补郎中伊凌阿、革去职衔。同次子一并发往伊犁。交与伊勒图、严行管束。令其自备资斧。充当苦差。以为满洲大员贻误封疆者戒。将此通谕中外知之。　　

○谕军机大臣等、据文绶奏、审明续获啯匪正法。并遵旨亲往川东一带。督拏余匪一摺。此等啯匪。不法已极。文绶早应亲身前赴该处。督率属员。严行搜捕。若非朕谕令亲往。此时尚静坐省城。以图安逸。封疆大吏。岂有如此办事之理。现在既据陆续拏获匪犯八十余名。何以前后正法者、不过二十余名。此等拒捕伤人要犯。自应审讯明确。多办数人。方足以示惩警。著传谕文绶、速将所获啯匪、严行审讯。应正法者、即行正法。其中情罪稍轻。问拟监候者。亦应赶入本年秋审情实办理。即随胁同行。未经拒捕之犯。亦应遵照前旨。发往伊犁给厄鲁特为奴。不可留一人于内地。并著严饬所属。实力搜捕净尽。毋如前此之疎玩也。　　

○吏部议奏、四川总督文绶、并不实力擒捕啯匪。请降调。查文绶有革职留任之案。无级可降。应革任。得旨、文绶于此案始终玩纵。种种贻误。非寻常疎纵。仅子革职留任者可比。文绶、著照李侍尧、富勒浑之例。赏给三品顶带。从宽留任。仍注册。以为不事事者戒。　　

○旌表守正捐躯安徽阜阳县民张士魁女张氏。　　

○丙子。秋分。夕月于西郊。遣豫亲王修龄、恭代行礼。　　

○上御卷阿胜境。赐扈从王公大臣、及蒙古王公贝勒额驸台吉、并土尔扈特台吉额尔德尼等食。　　

○谕军机大臣等、据舒常、郑大进等奏、续获啯匪彭家桂一名。讯据夥党有黄大年、黄大富等十人。此外尚有不知姓名者二十八人。并有头人陈昇、罗恒、二名。俱系忠州人。曾抢劫梁山马家堰场、及高峰山场等语。此等啯匪。有头人掌年儿名目。呼群蚁聚。四处抢劫偌不及早设法搜捕净尽。将来或更合数党为一党。如逆回苏四十三在甘省之事。亦复何所不为。此案皆缘文绶平日疎纵。及至事发。又不督饬文武各属。实力擒捕。致令窜出楚黔。文绶又安坐省城。及获犯审讯。又不能如舒常等、将紧要情节。确讯供词呈览。办理种种错谬。全无条理。丧心昧良。天夺其魄。著再传旨严行申饬。又本日据福康安奏、续获啯匪名数。及现饬严捕情形一摺。所办亦为周密。其所获之吴大汉等各犯。前据李本奏、审系均非啯匪党羽。当经传谕该抚。既系形迹可疑。亦当严讯。务得实情。兹据福康安奏、讯据吴大汉供认、前在婺川、有抢夺商民之事。并有夥犯十余人。是吴大汉各犯。不可不严行查办。著再传谕李本、即提犯审讯确供。究出实情定拟。其从前因何未审出实情之处。亦著李本明白回奏。再毕沅奏、审明啯匪王士花等、定拟斩决一摺。现饬军机大臣、会同行在法司核拟。将首犯王士花等、从重照叛逆例分别问拟。其首犯家属。亦照叛逆缘坐。嗣后四川各该省、拏获此等啯匪首犯。审明定拟时。俱著照此办理。至李国梁、现赴川省。所有湖广提督印务。即著刘墉暂行兼署。已于舒常等奏到夹片内批示。将此传谕文绶、福康安、舒常、郑大进、刘墉、李本、李国梁知之。所有军机大臣行在法司议奏摺。并舒常等摺。并著钞寄文绶阅看。问其知愧知惧否。　　

○广东巡抚李湖疏报、广宁、新兴、恩乎、新宁、四县。开垦额外荒地、共七顷八亩有奇。　　

○丁丑。祭先师孔子。遣协办大学士永贵行礼。　　

○上御依清旷。召哲布尊丹巴呼图克图入觐。　　

○兵部议准、直隶总督袁守侗疏称、独石口属喜峰砦千总衙署、兵丁营房。于乾隆四十五年水冲。应移于喜峰砦村内。估计兴造。从之。　　

○予福建淡水营巡洋遭风淹毙外委陈仕永、赏恤如例。　　

○戊寅。祭大社、大稷。遣諴亲王弘畅、恭代行礼。　　

○杜尔伯特扎萨克台吉布尔布达尔济等齐人入觐。　　

○吏部等部议奏、王亶望之子、捐纳员外郎王裘、捐纳主事王棨、王焯、请革去职衔。得旨、王亶望之子、王裘、王棨、王焯、仅革去职衔。不足蔽辜。著照勒尔谨之子伊凌阿等之例。俱发往伊犁。交伊勒图严行管束。自备资斧。充当苦差。　　

○江宁布政使刘墫奏、六月十八九日潮灾。淹及海门、通州、二属。臣亲往确勘。禾稻伤损。房屋坍塌。虽水涸甚速。业已成灾。应先抚恤一月口粮。正在商拨仓谷。当据海门厅禀报、该厅距通州百里。并无水路驮脚。向例皆系招商运米。即饬照速办。得旨、仍当详察妥办。俾穷民均沾实惠。　　

○巳卯。太宗文皇帝忌辰。遣官祭昭陵。　　

○谕、甘肃监粮。并未实贮在仓。朕早有风闻。特因监粮为灾赈而设。恐各省督抚。或误会朕意。致将灾赈之事。靳固不举。转非朕查办冒赈、使百姓得受实惠之意。今诸弊己尽行败露。若再置而不问。何以惩贪吏而整法纪。至袁守侗、阿扬阿、系朕特派前往盘查监粮之人。岂无耳目。乃一任各州县通同蒙蔽。计前此盘查时。距开例未及三年。而开销监粮、至六百余万石之多。亦应问其故也。至旧存常平仓、又销去一百三十余万石。其中弊端疑窦。何以并未察及。阿扬阿、人本见小护短。不知大体。若袁守侗、则未必至此。且阿扬阿前于朕前面奏、曾盘验常平仓谷。今据阿桂等查奏、情节已属失实。袁守侗、阿扬阿、查办此案。均难辞咎。著交部严加议处。　　

○谕军机大臣等、据舒常等奏、盘获携带悖逆邪经之曹贵双一犯。讯系山西介休县人。因伊婶母梁氏、向从女师维忠。奉无为教。仱年四月。梁氏令曹贵双入教。该犯未允。欲逃往四川重庆府。临走时、有观音庙住持僧了柱、给与经卷。因错走路迳被获一摺。曹贵双携带悖逆经卷。被获讯供。情词闪烁。自应严切究办。著传谕雅德、将该犯所供梁氏女师维忠、庙僧了柱等。即行查讯邪教经卷来历。如何煽诱不法各确情。严切究审。迅即录供咨覆。毋任隐饰。并谕令舒常等知之。　　

○庚辰。上御万树园大幄次。赐扈从王公大臣、蒙古王公贝勒额驸台吉等、及哲布尊丹巴呼图克图、并土尔扈特台吉额尔德尼等九人、杜尔伯特扎萨克台吉布尔布达尔济等六人食。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、据李奉翰奏、仪封曲家楼漫溢之水。由南阳昭阳诸湖、下注微山湖。现在微湖洩水尾闾。有韩庄湖口各闸坝、及伊家河、蔺家山等处。归入江南运河中河。分洩入海等语。此次北岸黄水漫溢。看来东省一带。宣洩尚觉顺利。即运道亦可无碍。惟由南阳昭阳诸湖、下注微山湖。经过江南沛县以下地方。水势日增。亟须广筹去路。俾不致有妨南运河道。最为紧要。此处极深廑念。前已降旨、令萨载即行查勘。将黄水流至沛县以下之处。是否从中运河、仍入黄河故道归海。抑另有旁溢、从别路归海。于江南运道、及民田庐舍、是否有碍之处。详悉绘图覆奏。今尚未据奏到。著再传谕萨载、迅速由驿覆奏。以慰悬注。所有李奉翰摺、钞寄萨载阅看。并寄阿桂知之。　　

○又谕、本日李奉翰等、会勘青龙岗堵筑坝工、及拟挑引河情形一摺。已于摺内详悉批示矣。据称青龙岗至孔家庄一带、正河身内。抽挑引河尚易。其孔家庄迤南、旧河身一千五六百丈。淤与老滩相平。急应开挑。其余间叚淤垫。厚薄不一。约计二千余丈。亦须一律挑浚。方可以资通畅。现在确估分头赶办。于东省附近地方。雇拨民夫一万名挑挖。俾引河速得挑成。大溜全入正河。坝工易于堵合等语。所奏甚是。然不可因欲速而致疎忽。盖挑挖引河。原为引归大溜。其放溜处。必应宽深且长。从前豫省挖挑郭家庄、王家庄等处引河。因开后复淤。以致重费工作。有稽时日。此前事可引以为鉴。朕阅此次进到挑挖引河图内。两头用朱笔圈点标记。著照此一律加展宽深。庶开放时、全溜尽入引河。畅流直注。方于堵筑合龙有益。著将原图、发交李奉翰等阅看。遵照办理。仍将拟开引河宽深丈尺。详悉覆奏。至所称青龙岗建立挑水坝一道。使溜势挑归正河。可以建立坝基。惟该处滩上。究属沙松。尤宜慎重料理。拟于大坝之内。复加筑二坝。且同时并筑。彼此相依。内外相制。似更有益等语。是亦慎重坝工之一道。著李奉翰等、饬属妥速办理。再韩鑅另摺所奏、东省河湖情形。据称黄河由南阳、昭阳、漫入运河者。今俱系清水。且微山湖边两面清水夹行。约宽数里一道。黄水并未与清水混淆等语。此亦在东言东。藉以宽慰朕怀。而江南运河。是否不致有碍。朕心尤为廑念。何能慰耶。至青龙岗漫口。何时可以堵筑完竣。韩鑅著即会同李奉翰等、悉心筹画。上紧赶办。将此传谕李奉翰、韩鑅、国泰、富勒浑、知之。仍将此旨、及李奉翰等原奏、先附便钞寄阿桂阅看。　　

○吏部议准、贵州巡抚李本疏称、贵筑县北门外新城地方。户口日繁。商贾辏集。每当夜分城门扄闭。恐有匪徒滋事。请将贵筑县丞移驻。就近稽查。即将城内衙署、拆移估变。于新城添建。从之。　　

○旌表逼嫁捐躯安徽歙县民黄全宝妻吴氏。　　

○辛巳。太祖高皇帝忌辰。遣官祭福陵。　　

○以广西义宁协副将永海、为右江镇总兵。　　

○壬午。上御卷阿胜境。赐扈从王公大臣、蒙古王公贝勒额驸台吉等、及土尔扈特额尔德尼等九人、杜尔伯特扎萨克台吉布尔布达尔济等六人宴。至乙酉、皆如之。　　

○谕曰、文绶于办理啯匪一案。平日并不督率文武各属、实力缉捕。随时严办。以致养痈贻害。肆行不法。窜入邻境。屡经传旨严行申饬。并交部严加议处。从宽降为三品顶带留任。令其督缉自效。兹据周煌奏、川省啯匪。近年每邑俱多至百十余人。常川骚扰。并有棚头名号。戴顶坐轿乘马。白昼抢夺淫凶。如入无人之境。通省官吏罔闻。兵民不问。甚至州县吏役。身充啯匪。如大竹县役之子。有号一只虎者。啯匪肆行不法。已非一日。朕览此奏。甚为骇异。文绶身任总督有年。乃漫不经心。致令贼匪公然无忌。至于如此。若不及早严办。将来党羽日多。安知不又酿成苏四十三之事。如勒尔谨耶。此事若交文绶办理。伊不过仍行讳饰姑息。复致养痈。文绶、著革任。发往伊犁。令其自备资斧。效力赎罪。四川总督员缺、著福康安调补。其云贵总督员缺、著富纲补授。富纲未到任之前。著刘秉恬署理。杨魁即著署理福建巡抚。督抚等身任封疆。戢暴安良。是其专责。乃文绶于啯匪一案。因循贻误。至于此极。不得不亟为整顿。严示惩儆。至周煌以本省之人。奏本省之事。如有挟嫌虚诬。或欲示威地方官。则断难逃朕洞鉴。必治其罪。今所奏属实。故将文绶罢黜。然未致酿成事端。若甘省之勒尔谨。斯在文绶尚为厚幸。朕于内外大小诸臣。进退黜陟。一秉至公。何尝不欲久用其人。故屡致革任而留之者。如高晋等。并为过可恕也。若至不可恕。则朕亦无可如何。此用人之苦衷也。各督抚等、其各实心实力。整饬地方。不可因回护处分。一味姑容。自诒伊戚。以副朕简任之意。将此通谕中外知之。　　

○钦差大学士公阿桂、署理陕甘总督李侍尧奏。甘省请添仓廒一节。据工部单开。共二十七案。臣等将各厅、州、县、未开捐时粮数。与添建时粮数比较。其西宁、大通、静宁、三处。尚不及三十九年前旧存之数。其隆德、渊泉、安西、玉门、敦煌、肃州、高台、古浪、三岔州判、礼县、西和、清水、徽县、成县、洮州厅、十五处。虽较从前增减不等。但现据各该员供称、以银抵粮。并不买补还仓。何用添设廒座。明系藉端捏冒之计。请俟分发人员到省。即先革审。并无论曾否建盖。概不准销。至抚彝厅、及张掖、永昌、二县。存粮较多。已派军机司员敷伦泰往勘。谕、甘省监粮一项。既属纸上空文。乃该员复借建仓为名。恣其侵冒。是又于冒赈开销之外。设法侵欺。其情节较冒赈各员更重。将来审明定案时。必当加倍治罪。以为贪婪狡诈者戒。　　

○谕军机大臣等、据阿桂等奏、请酌复惠济银两、以禆营伍一摺。固为兵丁需费起见。添兵自当添赏恤。然总属无多。且现在所有兵丁。其赏恤本即动用正项也。其果有不敷之处。以致不行赏恤乎。著奏闻。国家赏兵之费。藉商营运支给。其名究属不美。况现在户部库项充盈。即狭甘二省、添设兵丁。所需红白赏恤。费用较多。原当开销正帑。著传谕阿桂、李侍尧、毕沅、所有此次添兵之费。及将来陕甘二省兵丁红白赏恤事件。俱著动用正项开报。
  </div>
  <div class="pagination">
   <a href="清实录乾隆朝实录_page1477.html">
    上一页
   </a>
   <span>
    ...
   </span>
   <a href="清实录乾隆朝实录_page1473.html">
    1473
   </a>
   <a href="清实录乾隆朝实录_page1474.html">
    1474
   </a>
   <a href="清实录乾隆朝实录_page1475.html">
    1475
   </a>
   <a href="清实录乾隆朝实录_page1476.html">
    1476
   </a>
   <a href="清实录乾隆朝实录_page1477.html">
    1477
   </a>
   <span class="current-page">
    1478
   </span>
   <a href="清实录乾隆朝实录_page1479.html">
    1479
   </a>
   <a href="清实录乾隆朝实录_page1480.html">
    1480
   </a>
   <a href="清实录乾隆朝实录_page1481.html">
    1481
   </a>
   <a href="清实录乾隆朝实录_page1482.html">
    1482
   </a>
   <a href="清实录乾隆朝实录_page1483.html">
    1483
   </a>
   <span>
    ...
   </span>
   <a href="清实录乾隆朝实录_page1479.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
