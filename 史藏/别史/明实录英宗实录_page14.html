<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 14 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 14 页/共 263 页</h1>
    <div class="content">　　○命山东济南府德州德平县县丞徐善复任善在德平先以母忧服阕县民言其赋役均平奏乞复任至是又丁父忧服阕县民又相率诣阙留之故有是命
　　○升兀者卫指挥使八哈答为都指挥佥事指挥同知别里该为指挥使
　　○四川行都司建昌卫军民指挥使司土官指挥使安均奏本卫所属白水等驿土官驿丞俱乞照云南土官事例三年六年赴布政司考复任九年通考赴部  上以建昌地远艰于往复从之
　　○刑部左侍郎吾绅奏广东按察司佥事杨荩政事迂疏宜黜为民  上以荩虽年老未尝亏节令冠带闲住
　　○交趾人潘铁成奏臣以交趾头目永乐中归化在锦衣卫带管食粮今命臣于南京入籍臣久沾圣化一旦远违天日情实不堪  上命于顺天府附籍
　　○甲辰造行礼部印时尚书胡濙自劾不谨失行在礼部之印  上不问为更造之改其文曰行礼部印
　　○行在户部左侍郎王佐九年考满命复职
　　○命监察御史杨翰督理浙江沿海军储从巡抚侍郎等官议也
　　○大宁都司保定等卫奏八月以来天雨连绵河水冲溢各卫屯种黍榖渰没无收子粒办纳为难  上命行在户部遣官覆实除之
　　○镇守河州都指挥同知刘永奏比因率领所部官军当先追贼至镇夷黑山儿等处杀败贼众俘获人畜蒙朝廷升以今职赏以白金文绮而参赞兵务侍郎柴车没臣功次除减赏赐  上命与之且降敕责车擅减之罪
　　○夜有流星大如杯出井宿东北行至柳宿
　　○乙巳命应天建社稷坛春秋祈报令守臣行事初应天府以京郡不置坛至是  上以  太社  太稷祭于北京故有是命
　　○安南国遣陪臣陶公僎等奉表贡金银器皿等物朵颜等卫都指挥哈剌孙等童宽山等卫野人女直若剌木等兀者前卫女直伯厮合等俱来朝贡马及方物赐宴并赐彩币等物有差
　　○韩府乐平王冲烋有疾  上遣医士驰驿往视之
　　○命广洋卫指挥同知陈暹提督南京各卫屯种先是南京各卫屯所散在庐州凤阳等府县巡抚侍郎周忱会南京守备襄城伯李隆少保户部尚书黄福议委暹提督至是以暹于各卫名位相等难于比较移文行在兵部选用都指挥一员代暹兵部请就以暹署都指挥事  上命暹仍旧职提督各卫官有抗拒者许奏闻罪之
　　○瓦剌顺宁王脱欢所遣使臣阿都赤皮儿马黑麻等奏愿受朝廷官职  上命阿都赤为都指挥佥事皮儿马黑麻为指挥佥事余授官有差俱赐冠带
　　○宁夏总兵官都督同知史昭奏宁夏城池屯堡营墩俱在黄河之外备御西北一带其河道迤东至察罕脑儿直抵绥德沙漠旷远并无守备拟于来春相地于花马池筑立哨马营增设烟墩直接哈剌兀速马营从之昭又请以都指挥姚琛率原领潼关卫听调官军分拨各营更番哨备  上以琛先已别有调遣命行在兵部更选都指挥一员委任之
　　○巡抚狭西为事官罗汝敬奏近因总兵官调拨官军二千人马一千疋于肃州卫守备月支粮料浩繁原积仓粮不敷已将本年夏税麦豆一万八千四百五十余石督运接济又以秋粮米豆五万一千五百余石徵赴仓但恐徵收迟误且今庄浪凉州二卫见收粮多乞敕侍郎徐晞督令狭西都布按三司官儧运一万石赴肃州卫供给为便从之
　　○丙午初永平公主禄米一千石支米三百石麦七百石至是请米麦中半兼支从之
　　○命狭西洮州卫带俸指挥同知苏宁理卫事旧例外夷官不署事宁嗣职颇知书镇守洮州都督李达为之请故有是命
　　○广西庆远府奏本府边临蛮地猺獞杂处贼寇出没杀虏人民不能宁息今总兵官都督山云调拨广西贵州湖广三都司官军于本府地方分营哨守本府仓粮无几恐误军饷乞召商中纳盐粮定为则列  上命行在户部议行
　　○丁未升指挥使李瑄王荣赵斌俱为狭西行都司都指挥佥事命都指挥佥事胡麒掌肃州卫事俱以杀虏寇功也
　　○命行在吏部以大理寺左寺副夏铭等十七员于行在都察院问刑先是  上以监察御史多缺员令都察院堂上官及各道官举之仍令问刑半年然后考验奏除于是右都御史陈智等举铭及州判官冯杰知县李俊胡鉴何永芳姚福王子伦张斌周铨方册计澄吴昌衍行人李磐推官曹玮马恭陈固副断事周济俱堪任风宪故有是命
　　○免西宁卫达民税粮先是镇守西宁署都指挥佥事金玉奏洪武永乐中达民止当马牛站铺耕种自食其后设立里甲徵收税粮以致逃窜今又选充土军操调今年严霜早降秋田无收乞照旧例止当马牛站铺免其税粮事下行在户部覆奏从之
　　○夜白虹贯月
　　○戊申敕缘边诸将比得降虏言阿鲁台为瓦剌所败部属溃散多于近塞潜伏伺间入寇瓦剌席其战胜兵势日盛遣人交通兀良哈女直诸部其意叵测况今阿台朵儿只伯往往窃犯西北边境朕屡敕尔等谨饬边备能遵朕言必成懋功不然且获罪矣今秋高马肥计虏必来为寇尔等尤宜尽心协力先事运谋戒将吏谨烽堠整戎马以待其来毋贻边患
　　○己酉升山东按察使虞信为河南右布政使广西副使李缙为山东按察使湖广佥事顾巽为山东左参议俱以九年考满有最绩也
　　○升行在工部郎中王孜为行在通政使司右通政孜巡视济宁等处河道九年考满运粮总兵都督佥事武兴保留复任事下行在吏部奏拟复职升正四品俸  上以孜勤谨无过宜升其职故有是命
　　○命故山西都指挥佥事赵名子能袭为羽林前卫指挥使羽林前卫带俸都指挥佥事魏禧子忠袭本卫指挥同知金吾右卫指挥同知邸敬子溶锦衣卫指挥佥事王刚子璇俱袭职辽东都指挥佥事金贵子亮代为指挥使府军右卫指挥佥事何智子能代职
　　○山西潞州同知王范以兵部尚书王骥荐升狭西泾州知州潞州民奏留范还州莅事  上以泾州临边事剧民劳非范不能治令即赴任
　　○大同总兵官都督同知方政奏近行在户部移文令征调在外官军该支口粮行粮者于月粮内作数切惟守边捍敌惟赖兵力兵力强劲尤在饱暖畜养有素人思自奋况大同守边军士自洪武永乐以来无家小者月粮六斗有家小者增口粮二斗共为八斗其公差则又验日计程给以行粮今俱欲准作月粮撙节不多致失人心难为效力事下行在户部覆奏仍照洪武永乐中例给之
　　○庚戌命故泰宁卫都指挥佥事塔剌孩子纳哈出渚冬河卫指挥同知长家子哈的纳葛林卫指挥佥事丁丢子答儿花兀者卫指挥佥事秃鲁坤子奴克俱袭职
　　○行在兵部奏南京中军都督府言昨并密云中等五十二卫官入兴武鹰扬留守后三卫每卫指挥有至二十四五员者每所千户数亦如之军少官多而旗手等卫见缺指挥等官四百十五员乞将剩员填补见缺从之
　　○甘肃副总兵左都督任礼等奏甘肃骑操马匹岁例十月支料四月住支但每年八九月间正系声息急用之时不得支料马无膘息恐妨边备事下行在户部覆奏命前后添支一月
　　○辛亥升监察御史杨理为淮安府同知以九年任满行在吏部循常例奏升也
　　○命泰宁卫头目板卜来塔山卫头目弗劄出俱为指挥同知
　　○命浙江绍兴府修理南镇及神禹二庙从布政使黄泽奏请也
　　○命行在工部岁造狐帽毛袄各二万先是南北两京各造一万至是以南京库无物料乃命行在工部并造之
　　○给开平等卫缘边瞭哨烧荒官军狐帽袢袄裤各二千四百八十有余鞋倍之永宁等卫哨备夜不收旗军狐帽毛袄各三千四百八十有余从都指挥杨洪等奏请也
　　○直隶凤阳府寿州奏本年四月以来久旱不雨田禾稿死不能成实秋粮无从营办乞徇民情以黄菉豆抵斗输官事下行在户部覆奏从之
　　○未刻黑气一道两旁色苍白阔余二丈西南东北亘天
　　○壬子给永寿王弟镇国将军志垤志埵岁禄一千石米钞中半兼支
　　○镇守蓟州等处总兵官都督同知王彧奏沿边操备守关官军缺少衣甲请于遵化铁厂给铁先补造五千八百四十二副从之
　　○癸丑秦府永寿王志埴言其妹选配行在通政使司右通政李锡之子珍礼部以珍父居喉舌之司于制不当连姻宗室  上复书谕令更选
　　○行在都察院右都御史陈智等奏比有吴成者妄争袭伯父真职兵部不察其奸遂欲准成袭诏复核之其伪始白已将郎中龚永吉等下狱究治尚书王骥右侍郎李郁职掌兵政而不审如此请并罪之  上俱宥之令各戒谨将来
　　○甲寅行在礼部尚书胡濙等议评事尹弼所言刑部都察院于调问罪囚多不详鞫第逼其引伏如原词请革其弊则负枉者得尽其情天下解送囚犯失期者请都察院如刑部即杖遣之不许罚其守狱南京编户日削请如大兴宛平实以天下富民而以江南罪当赎死者补之此皆宜行弼又谓今坐偷盗当徒杖者剌字而绞斩得赎死者不剌是罪轻者终身有玷罪重者反得脱免宜于赎死者概施黥刑此非律意恐乖仁厚之典  上以濙等议是从之戒谕法司囚不服辩敢抑徇原讯者必罪无赦
　　○乙卯特给行在后军都督佥事武兴诰命特兴上章乞恩请给行在兵部言故事武臣必先钞誊贴黄然后关给诰命今兴新升职事未经清理贴黄不当与  上以兴廉干效力特命与之
　　○江西浮梁县民陆子顺进磁器五万余件  上令送光禄寺充用赐钞偿其直
　　○直隶苏州府知府况钟奏监察御史王琏以巡按代回越驿乘舟所至多索隶卒卫从且携杭州驿夫门子偕行浙江按察佥事商贤亦劾琏言轻行薄骋小才而贼善良具条其不法事以闻  上以琏为风宪乃恃势违法如此命刑部执治之
　　○镇守狭西都督同知郑铭等言比者秦王憾臣辄送其护卫军告王欲治兵器者于京师又以参政年富奏免民之为王牧羊采降香者疑臣使之欲摭臣过陷臣且欲于臣所求死  上以王为宗属至亲素无过失肯自求死邪特谕铭等卿俱镇守大臣当体朝廷亲亲之心若所行不戾于法王虽欲陷之亦无由也
　　○日生背气色青赤鲜明
　　○丙辰给辽东苑马寺永宁监养马军人冬衣布花先是本监清河等苑军人自陈养马岁久援例请给冬衣布花事下行在户部议以辽东恩军在营有家室者每人岁给绵布二疋绵花一斤八两无家室者每人绵布一疋绵花一斤养马军人合如例以给从之
　　○巡按直隶监察御史尹镗言沿海备倭官军行粮于淮安扬州军储等仓关运路远人难请以如皋盐城二县该徵税粮量于本处仓存留备给从之
　　○丁巳宣府总兵官都督谭广等奏比奉敕书命臣等公议守御事宜臣等窃观独石迤西至野岭地势坦夷无险可据难以屯聚军马而又馈饷艰难非经久之计宜将原选精锐官军于极边葛峪柴沟等堡驻劄操备休养士马或一月或两月出境一次遇贼则相机剿杀贼去则巡哨地方  上从其言命行在兵部移文行之
　　○顺天府宛平县民诉在京二县杂役繁重而供惜薪司役夫一千三百余人终岁不得休息事下行在工部会议覆奏请量畿内各府人户多寡均分其役河间永平顺德三府供役一年大名广平二府供一年顺天府供一年更番以代从之
　　○户科给事中张佑言四事一后湖晒晾黄册匠五十名内有老幼残疾用使不敷请令吏部增拨办事吏三十名国子监拨监生五十名相兼晒晾一后湖册库三百余间年远朽坏比年工部差官备料督工修葺又以减省例停罢民数至重仍乞修理以便存贮一后湖地方僻远旧例户部轮差吏过湖宿歇以备不虞近所司因循不行乞令如旧差吏看守一后湖检出虫蛀损坏册每年户部奏准补造今后宜就令移文补造不必上闻事下行在户部覆奏言取拨办事吏典无例补造黄册仍旧奏请  上从之
　　○夜参宿狼星动摇
　　○戊午敕谕甘肃左副总兵都督任礼参赞军务兵部侍郎柴车等曰比得车奏审勘功赏等事足见用心但所见不能无偏于人情事体不能无失殊非古人功疑惟重之意且西宁庄浪等八卫选调官军往戍甘肃跋涉道途冲冒霜雪亦良苦矣既至甘凉其志非不欲一举灭贼然而统领匪人功竟不立实刘广之罪彼何与焉盖此八卫比之甘凉列屯坐守卫分事体不同卿等宜体朕心如例升赏
　　○泰宁卫都指挥失念帖木儿等弗提卫指挥阔乞等兀者前卫女直头目阿黑里等俱来朝贡马及方物赐宴并赐彩币等物有差
　　○行在户部奏广东保昌县管解折粮布赴京朽弊者多请治有司之罪  上以广东广西福建途路实远姑宥其罪且令今后三处布疋运赴南京输纳
　　○大同总兵官都督方政言臣等比奉敕计议边事切惟大同境外沟多山少三面受敌设立马营难为经久惟半岭及红寺儿之地旧有废营可以修筑就遣原选官军都指挥孙智等分领马队往来巡备哨探贼情振耀兵威有警并力追剿无事闭营耕种如此则士马休息而能以逸待劳矣从之
　　○己未宁王权以冠服损弊请于朝  上以有司所造或未称王意令具材送至王所听王自制
　　○都指挥佥事杨洪在边屡立奇功  上每敕缘边诸将辄举洪以示激劝之意或不能无嫉忌之者至是内官韩政阮惊＜锍-釒＞洪短以闻  上敕责政等曰命尔守边职专火器宜秉公心以安边境却乃交结群小陷害忠良果尔愚昧为人所指使欤抑故为眩惑以坏事欤原情论罪固在不宥且姑贷尔敕至即将平日与尔造谋生事之人械送京师
　　○都知监太监洪保请度家人为僧许之凡度僧二十四人
　　○庚申遣行在兵部右侍郎李郁为正使行在通政使司左通政柰亨为副使持节赍印往封权安南国事黎麟为安南国王初宣宗皇帝既命黎利权署国事利殁麟嗣事朝廷益恭至是  上以陈氏支裔既绝不若正麟位号顺而抚之下群臣议悉以为宜于是命郁等往封之诏其国人曰朕祗膺天命统御下民覆载之间咸图康靖矧尔安南密比疆场其权署安南国事黎利子麟继承以来克勤克慎事上抚下罔有怠违今特封为安南国王授以印章俾永绥尔一国之人以副朕一视同仁之意
　　○辛酉罢广东按察使陈礼为民礼在任托疾怠于激扬且以考满将赴京贱估于所部市马牙香百斤以归为巡抚侍郎吾绅所劾奏比至京下狱坐赎杖还职至是吏部以其怠肆贪求有玷风宪奏黜为民
　　○赤斤蒙古卫百户哈剌若竹所镇抚狭西丁迤北鞑靼锁南伯等来归奏愿居京自效升哈剌若竹为副千户狭西丁为百户锁南伯等为所镇抚赐冠带
　　○行在户部奏巡抚狭西为事官罗汝敬言宁夏等六卫并洮河岷三卫仓无附近州县欲如行都司例改隶狭西布政司管辖从之
　　○巡抚狭西为事官罗汝敬奏虏寇犯边远运甘宁二处粮料动经百余万石人夫百余万人必得官员部领方可责限完纳乞将狭西布按二司府州县三年六年考满官员暂留在任支俸管事儧运粮储候边方宁息依例赴部从之
　　○壬戌升赤斤蒙古卫都指挥同知且旺失加为都指挥使都指挥佥事若出帖木儿为都指挥同知指挥等官可儿即等五十一人升官有差时且旺失加遣使来言与鞑靼脱欢帖木儿猛哥卜花战胜有功故有是命
　　○巡抚大同宣府右佥都御史李仪奏大同东西二路不可无人巡哨乞遣副总兵罗文巡哨东路阳和高山天城镇虏四卫听其调度参将陈斌巡哨西路大同左右云川玉林朔五卫听其调度其大同迤北关头猫儿庄等处责之总兵官方政提督都指挥孙智专一巡哨如此则兵将相得地方有守事下兵部移文政等计议政奏请如议言从之
　　大明英宗睿皇帝实录卷二十二
　明英宗睿皇帝实录卷之二十三
　　正统元年冬十月癸亥朔享  太庙
　　○以下元节遣官祭  长陵  献陵  景陵
　　○遣中官祭司井之神
　　○敕缘边诸将曰比得边报阿台朵儿只伯人马自亦集乃路而东意者知我甘肃有备故避实以击虚尔甘肃以东至宣府将帅宜谨为备毋为所乘
　　○先是镇守肃州卫都督王贵年老命都指挥胡麒协同镇守二人者不相能互奏所短  上降敕切责之俾其各弃私憾协力奉公毋自取罪愆
　　○行在吏部主事李贤言窃惟太学者天下贡士所萃乃育贤成材之地故天下之士所以贤所以才胥此焉出其贤才所以盛所以衰胥此焉系则夫生民之休戚风俗之羙恶国家之安危信乎皆关于此洪惟  太祖高皇帝圣神文武平一天下定鼎金陵首崇是道方是之时宫殿城池未尽完也百府诸司未尽创也佛寺道观未尽兴也乃建太学于国都宏其规模极其壮丽凡其所以教士之法戒士之条居士之所养士之具无不详审周密完备又虑表率之职实难其人务选天下学明行修德尊望重海内所向慕士夫所依归足以师表一代名盖当时者然后命为祭酒加以宠荣崇以师道以振文风以增士气其爱惜诸生如慈母之顾婴儿贵之若席上之珍恩惠极隆无以加尚于是天下之士入太学者居无不正习无不端衣无不具食无不足无饥寒之乱心无邪僻之堕行其所事者治礼义明人伦穷修已治人之方务致君泽民之术故当时贤才俊杰之士济济辈出布列中外大纲一正万目毕张自古太平之盛未能或之先也易曰圣人养贤以及万民其斯之谓欤永乐初年驾临北京太学之设因元之旧凡百规制未暇增新洪熙宣德以来因仍未举至只教戒居养之道颓然废弛不遑介意师儒之职率皆庸常学行荒疏无所矜式虽有遗规不过承虚名为文具踵因循应故事而已夫岂有一毫警省之心哉于是天下之士入太学蔑教戒之严无居养之正置礼义为外物轻廉耻如锱铢杂处于军民之家混住于营巷之地与市井之人为伍与无藉之徒相接同其室而共其食啖其夫而淫其妻易君子之操为鄙夫之行改士夫之节为穿窬之心所习如此一旦居官不过志于富贵而已尚何望其尊主庇民建功立业者乎夫近朱者赤近墨者黑居处所致无怪其然也呜呼天下之士修之于庠序而坏之于太学贾谊所谓可为太息者也今  陛下春秋鼎盛缵承大统凡一举措不可不慎举所当举则天下之人莫不惟心措非当措则天下之人闻之解体可不慎欤我国家建都北京以来有废弛而不举者有创新而不措者所废弛者莫甚于太学所创新者莫多于佛寺举措如是臣以为舛也然成事不说废者当举若重修太学虽极壮丽亦不过佛寺一所之费况佛寺不下百余无益于朝廷太学虽止一处有益于国家伏愿  皇上兴废举坠乞敕该部计料兴工一新太学作养秀才重选师儒厚加眷注果能此道将见数年之后贤才济济文风大振生民于是乎安而天下于是乎治我    太祖养贤及民之效复见于今日太平之盛不期自至而国家社稷永享无穷之福矣  上嘉纳之
　　○甲子行在户部奏山东右参政刘琏移文万全都司所属雕鹗堡长安岭云州堡仓收受诸处税粮及赎罪米皆无官攒印信乞行所司如例铨给从之
　　○行在礼部尚书胡濙等奏四夷馆旧习夷字及新习者六  四人俱照例会官考试出身次为三等  上命一等者冠带为译字官逾年再试得中授职其二等三等及有新习者亦逾年再试遂著为令
　　○丙寅升广西柳州卫正千户孙麒为指挥佥事庆远卫百户王佛留桂林右卫百户黄俊湖广安陆卫百户邓富俱为副千户以获猺寇功也
　　○行在吏部言狭西苑马寺寺丞王迪朝觐之时举报属官甘泉监录事袁英老疾茸懦酗酒误事当罢为民今英奏迪挟讎诬害并讦其科歛数事  上命移文巡按监察御史先逮英究问果涉迪并逮治之
　　○直隶顺德府内丘县奏今年六月以来天雨连绵河水漫涨田禾俱已渰没高阜之处仅种谷豆又被雨雹伤损人民缺食见徵税粮办纳艰难  上命行在户部遣官勘实除之
　　○夜有流星大如椀赤光烛地出天囷东南行至天苑后二小星随之
　　○礼部尚书兼华盖殿大学士张瑛卒瑛字子玉顺德府邢台县人洪武丙子由乡贡士授狭西宁州训导调武德卫再调宿迁县永乐戊子秩满九载特擢吏科给事中  宣宗皇帝时为皇太孙始亲学遴选儒臣俾司伴读瑛与焉  仁宗皇帝践祚升春坊中允未几升谕德寻改洗马  宣宗皇帝继统之初录瑛旧劳升行在礼部右侍郎宣德改元迁左侍郎兼华盖殿大学士入典内阁机务丁未升尚书仍兼职预修  太宗  仁宗皇帝实录为总裁官既而调南京礼部甲寅丁外艰诏起复之  赐御制诗十余轴褚万緍至是卒年六十有二讣闻遣官葬祭瑛仪观魁梧持己庄重扬历两京无所建白文章政事皆非所长云
　　○戊辰擢进士汤鼎为吏部给事中齐整户科给事中王铎吴昇工科给事中徐璟沈翼俱监察御史俞僴吏部主事程式兵部主事林淮宗张彝李棠刑部主事梁亨工部主事宋怀张杰李庭修中书舍人
　　○升河南彰德府武安县知县马忠为本府通判仍署县事时河南右参议邢旭奏忠公勤莅事宽厚恤民以九年考满赴部县民乞留复任事下行在吏部覆奏拟忠复职升正六品俸  上以旌宠才良宜升其职故有是命
　　○己巳金吾左卫带俸都指挥使杨兴以老乞致事命其子清代为本卫指挥使
　　○庚午行在户部奏山东都转运盐使司所属各场在逃灶户三千三百五十余户逋负盐三万五百六十余引俱在赦前请照逃民例停徵从之
　　○辛未孛的答黑麻达子只儿哈帖儿等三人赤斤蒙古卫百户把秃所镇抚丁原等八人来归俱授以职赐衣服银钞等物安插居住
　　○行在兵部尚书王骥言北虏阿鲁台为瓦剌所破其部落溃散外惧瓦剌内畏官军不得已内附  皇上弃其旧过大霈仁恩赐以官爵给之土田及屋宇器用鞍马牛羊等物虽三代圣王绥柔远夷之道何以加此臣等窃观此辈狼子野心强则侵犯边境弱则垂首乞怜今其降者皆出败亡之余困苦无依假名归德心实不然若一概授之以官非惟官爵滥及而亦供亿为艰请自今以后非率部属及携家来归者俱发遣江南卫所管束以听征调征之
　　○壬申调兴武等卫额外指挥使等官于亲军卫分指挥同知崔智指挥佥事牟泰董贵俱调旗手卫指挥同知曳贵调金吾前卫指挥同知祁良调金吾后卫指挥佥事江清蛮政俱调金吾左卫指挥佥事王敏刘贵俱调金吾右卫指挥同知萧璲指挥佥事单荣俱调羽林左卫指挥使杨清指挥同知徐仲善指挥佥事周正俱调羽林前卫指挥佥事张能刘琮俱调府军卫指挥同知刘保调府军右卫指挥同知尹贵调府军后卫
　　○狭西河州卫奏属番双奔簇为思朵藏及川藏二簇杀伤人口劫掠财畜  上命镇守河州指挥佥事刘震遣人赍敕抚治之
　　○设福建建宁府浦城县溪源巡检司从巡按御史杨禧奏也
　　○癸酉敕谕总兵官都督蒋贵甘肃左副总兵都督任礼等曰乃者朕命贵率兵巡边而礼等乃欲分兵守备今贵已至可与合议择其长便而行毋偏执以误事且此败亡残虏不过二三千人而尔等所领军士殆十倍焉乃不能扑灭之何哉其尚同心协力勉图成功以副委任
　　○甲戌命泰宁卫都督佥事阿者罕子失连帖木儿为指挥同知头目台不花为指挥佥事
　　○造通州白河浮桥以马快船及预备运甎船为之
　　○江西吉安府知府陈本深言府城外缘江堤岸损坏宜修筑以备水患从之
　　○行在礼部尚书胡濙等奏洪武间天下僧道给过度牒者令僧录司道录司造册颁行天下寺观凡遇僧道即与对册其父兄贯籍告度月日如有不同即为伪冒迨今年久前令寖废有亡殁遗留度牒未经销缴为他人有者有逃匿军民及囚犯伪造者有盗卖影射及私自簪剃者奸弊百端真伪莫辨乞自今以后给度牒者仍造册颁行天下寺观以防奸诈从之
</div>
    <div class="pagination">
<a href="明实录英宗实录_page13.html">上一页</a><span>...</span><a href="明实录英宗实录_page9.html">9</a><a href="明实录英宗实录_page10.html">10</a><a href="明实录英宗实录_page11.html">11</a><a href="明实录英宗实录_page12.html">12</a><a href="明实录英宗实录_page13.html">13</a><span class="current-page">14</span><a href="明实录英宗实录_page15.html">15</a><a href="明实录英宗实录_page16.html">16</a><a href="明实录英宗实录_page17.html">17</a><a href="明实录英宗实录_page18.html">18</a><a href="明实录英宗实录_page19.html">19</a><span>...</span><a href="明实录英宗实录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
