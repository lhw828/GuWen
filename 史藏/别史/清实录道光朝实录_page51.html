<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 51 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 51 页/共 848 页</h1>
    <div class="content">
○截拨上下两江漕米六万石。以备灾缺兵糈。从协办大学士总督孙玉庭等请也。　　

○展缓江苏阜宁县上年歉收民欠新淤地价。并海、安东、二州县应徵升科银。　　

○展赈两淮板浦、中正、临兴、三场上年被水灶丁一月。　　

○贷浙江天台、松阳、淳安、三县上年被旱被水灾民耔种。并天台、松阳、二县灾民一月口粮。　　

○贷陕西鄜、大荔、朝邑、长安、蓝田、榆林、六州县上年被水被雹灾民口粮。　　

○贷甘肃中卫、灵、宁夏、宁朔、平罗、靖远、皋兰、渭源、安定、会宁、岷、平番、西宁、宁、陇西、武威、古浪、镇原、洮、静宁、泾、灵台、通渭、西和、华亭、安西、敦煌、二十七州县、并王子庄州同所属、上年被水被旱被雹灾民耔种口粮。　　

○贷湖北武昌、武左、二卫灾缓军帮银。　　

○乙卯。享太庙。遣惇亲王绵恺恭代行礼。　　

○上诣大高殿行礼。　　

○诣皇太后宫问安。　　

○遣官祭太岁之神。　　

○直隶布政使屠之申奏、直隶吏治不肃。民困未苏。拟请减差均徭。以资整饬。得旨、直隶吏治。久已敝坏。幸百姓循良。别无事端。所奏甚是。必应亟行整顿。然必须斟酌妥善。可垂永久。于小民真有实济。方可施行。朕看汝留心吏治。尽心职守。可俟颜检到任后、公同妥议。详晰奏闻。再降谕旨。颜检陛见时、朕将面谕也。　　

○杭州将军萨秉阿覆奏、驻防官兵、每日操练章程。得旨、认真教练。不可稍懈。步箭鸟枪。总以准头为要。勿专尚式样也。　　

○丙辰。直隶总督方受畴奏、谢遣医诊视恩。并恳暂留御医数日。以冀克期奏效。得旨、即如所请、著崔良玉在彼用心医治。安心调养。不可著急。春融后必可痊愈也。　　

○署陕甘总督朱勋覆奏操演情形。得旨、认真训练。断不可稍形废弛。第一赏罚公平。使皆乐于从命。是为至要。各项技艺。务期精纯可用。慎勿徒尚虚文也。又奏、向来绿营兵丁。步箭三四力弓居多。马弓则不过两力。临阵不能杀贼。即技艺娴习。亦属无益。批、现在除东三省外。皆染此习。可恶之至。又奏、臣标马步兵丁。总以六力为率。批、人之气力。强弱不一。六力为率。原属旧制。但马上步下均能用四五力弓。且能有准。即可制胜。又奏、绿营鸟枪。虽施放娴熟。而临阵时往往枪口过高。实因前后手不稳所致。批、绿营通病。非手不稳。生疏之故也。又奏、另制十五斤重枪。分给操演。批、鸟枪非炮可比。原不必论以轻重。朕自幼练习。深知此法。五斤至七八斤均可。总看人之技艺何如耳。若以十五斤为率。徒增笨重。转不适用。打枪之法。全在随机智巧。非尚膂力也。所论近迂。又奏、南山路径、崎岖曲折。炮位难以施用。现以过山鸟令兵丁擡放。甚为便捷。批、因地制宜。必应如是。又奏、向遇徵调。领兵之将备。与队伍之兵丁。或竟不知姓名。临阵每致误事。批、兵不识将。将不识兵。乌能得力。又奏、臣标备战兵六百名。现分五队。每队以枪箭矛手匀配。平旷之区。原可并为一队。设旁路有警。则按队分兵。不致紊乱。平日每队造花名册一本。专派千把或外委一名。常川操演。设遇徵调。即以原操之千把。管领本队之兵丁。散饷后即可起身。不致耽延时日。官兵联为一气。临阵可期制胜。均报可。　　

○户部尚书英和、因病赏假。以礼部尚书文孚、署户部尚书。大学士伯麟、署步军统领。　　

○丁巳。上诣皇太后宫问安。　　

○谕内阁、刑部等衙门核拟曾三行窃刃伤事主一案。请酌改科条等语。此案湖南湘乡县贼犯曾三、于已经脱逃后。被事主追获。情急图脱。自割发辫。误行划伤事主。核其情节。本无拒捕之心。若依拒捕刃伤例问拟绞候。未免情轻法重。曾三一犯。著照议于绞罪例上量减为极边烟瘴充军。定地发配。折责安置。余俱照所议行。并著刑部于修例时、纂入例册。永远遵行。以昭平允。　　

○以福建省粮价增昂。缓买各属动缺仓谷。　　

○戊午。谕内阁、阿哥等年至十五岁。著学习骑射。每月演习二三次。在京城内、则于紫光阁。在圆明园、则于阅武楼。阿哥等演习骑射时。著内廷谙达二人。轮流随往。年十六岁。学习鸟枪。每年春秋二季。在山高水长。一月演习一二次。嗣后阿哥等及皇孙。皆照此学习。著为令。　　

○又谕、御史王云锦奏、蠲贷赈恤、请严除州县积弊一摺。各直省州县偶被偏灾。经该督抚奏到时、立沛恩施。分别蠲贷赈恤。每岁新正又复降旨加恩。原期惠及穷黎。无令一夫失所。兹据该御史奏、州县官于民间青黄不接之时。借给耔种。至秋取偿数倍。幕友胥吏、均各分肥。其散放口粮时。全凭书役地保开报花名。蒙混贿嘱。以致灾黎向隅。刁民获利。所论俱系实在情形。国家行庆施惠。全在各督抚认真经理。责成州县官实力奉行。如果稽查严密。发摘奸蠹。时存己饥己溺之心。闾阎自必均沾实惠。嗣后各直省州县、遇有借给耔种村庄。秋收后毋许加倍取偿。致滋朘削。至施放口粮。务令穷乡僻壤。均被恩膏。不得稍有遗漏。如此方辽阔。即分地多设数厂。督饬散放。以便穷民就近给领。傥查有胥吏侵渔等弊。该管道府、即应严行惩办。如州县官纵容胥吏。道府扶同徇隐。即著该督抚据实严参。用副朕轸念灾黎。勤求民瘼至意。　　

○又谕、文干等奏、西藏重修敏珠尔伦吉竹布贝寺工竣。噶勒丹锡哷图萨玛第巴克什、恳请赏颁扁额一摺。乾隆年间、敏珠尔伦吉竹布贝寺修理之后。曾蒙恩赏扁额。兹因该寺重修工竣。该喇嘛复恳赏颁寺额。著即照所请颁给祗领。以迓吉祥。寻颁御书扁额曰大千普佑。　　

○谕总管内务府大臣等、嗣后皇子皇孙一经指婚。其福晋父家置备妆奁。不得以奢华相尚。一概务从俭约。复我满洲淳朴旧俗。将来呈进妆奁清单。如有靡丽浮费之物。经朕看出。不惟将原物发还。并加议处。此旨著内务府大臣存记。俟经指婚之后。即将此旨交福晋之父家阅看。敬谨遵循。不得逾制。至向来俗例有开箱之礼。福晋应进朕与皇后衣服各九套。著不必豫备呈进。以示黜华崇实之意。　　

○赏捐修西藏寺宇之噶布伦敦珠布多尔济、花翎。并给好善乐施扁额。　　

○上以次辛祈谷于上帝。自是日始。斋戒三日。　　

○己未。以恭奉仁宗睿皇帝升配祈谷坛。先期遣官告祭天。地。太庙。社稷。　　

○是日立春。顺天府进土牛春山宝座。　　

○庚申。上恭诣皇乾殿拈香。随至仁宗睿皇帝神牌黄幄行礼毕。诣南郊斋宫斋宿。　　

○谕内阁、孙玉庭等奏、筹估运河捞浅切滩、培堤筑坝工程一摺。江南邳宿运河、及桃清中河。为漕船往来要道。急须挑捞淤沙。以利重运。其堤工历经汛水汕刷。致多残缺。均宜加帮高厚。又宿汛何家庄地方、工程险要。宜筑格堤一道。保卫城池。兹据该督等查明、分别估办。著照所请、运河厅属邳宿运三汛长河。间段捞浅切滩。估需银七千八十九两零。运河厅境纤越格堤、及创筑护城格堤。中河厅境北岸纤越堤工。共估需银四万零三百余两。俱准其于运河挑工节省淮商生息项下动支。该督等务督率工员、认真经理。毋任草率偷减。工竣后、著黎世序亲往验收。核实报销。该部知道。　　

○辛酉。祈谷于上帝。上亲诣行礼。恭奉仁宗睿皇帝配享如仪。　　

○诣寿康宫前殿拈香。后殿问皇太后安。　　

○壬戌。赐惇亲王绵恺、瑞亲王绵忻、惠郡王绵愉、食于养心殿。　　

○谕内阁、钱臻奏、州县交代拖延、请严定章程一摺。向来州县交代。本有一定例限。据钱臻查明湖南省州县交代逾限。轇轕甚多。皆由各员卸事后、不俟交代清楚。即擅自进省。接任之员、无凭核算。以致辗转迟延。几成锢习。自应亟加整顿。嗣后该省州县交代。责成该管府州就近督催。依限结报。如交代未清。即将该员扣留。勒限核算。不准擅自回省。其例限已逾。除咨部照例查议外。将该员委署补缺、概行停止。傥接任之员刁难勒掯。亦即据实惩办。如府州偏徇玩视。查明一并参处。先将亏项责令各半分赔。即查无亏空。亦将督催不力之府州查参。以重帑项而杜积弊。　　

○命浙江按察使叶汝芝来京。以四品京堂候补。以陕西潼商道朱桂桢、为浙江按察使。　　

○命乌噜木齐提督蔡鼎来京。以陕西西安镇总兵官达淩阿、为乌噜木齐提督。　　

○以服阕总兵官刘瑞、为陕西西安镇总兵官。　　

○癸亥。谕内阁、朕于三月初二日启銮。恭谒东陵。初八日还宫。初九日。恭奉皇太后启銮。敬诣西陵。朕于十三日。恭谒泰陵。泰东陵昌陵。清明日。敬诣昌陵。行敷土大飨礼。礼成后。恭奉皇太后回銮。于十七日还宫。所有一应事宜。著各该衙门照例敬谨豫备。　　

○甲子。上诣雍和宫行礼。　　

○诣宣仁庙。凝和庙。拈香。　　

○谕军机大臣等、叶世倬奏、查办丁归地粮、及民间实在情形一摺。山西省州县丁徭银两。归入地丁摊徵者。除已有八十厅州县外。尚有盂县等二十一州县、未经议改。兹据该护抚查明、平定州盂县二处。情形相同。所有盂县丁徭银两。著自道光二年起。即摊入地粮项下徵收。其平定州丁银、亦著一律归并办理。造册咨部。至兴县等十九州县、情形不一。自应次第确查。分别核办。叶世倬现已简放福建巡抚。如一时不能查办完竣。届期即移交新任巡抚邱树棠、悉心筹画。分别妥议具奏可也。将此谕令知之。　　

○又谕、严烺奏、筹议东河埽段、仿用碎石工程情形一摺。前因南河险工埽段。兼用碎石抛护。历著成效。降旨令该署河督体察情形。仿照办理。兹据奏东河采石难易、及需石缓急、与南河情形不同。查北岸马营工挑坝一道。为拦沁归黄最要关键。已令河北道勘估、委员购运碎石妥办等语。此事朕本无成见。惟期于工程实有裨益。著该署河督、即督同藩司罗含章、亲履其地。细心体访。抛护碎石。果否能拦沁归黄。总须通盘筹画。计及万全。务使一劳永逸。俾河工久资巩固。方为妥善。若与险工无益。徒滋劳费。亦不可稍为迁就也。将此谕令知之。　　

○乙丑。上诣皇太后宫问安。　　

○谕军机大臣等、武隆阿等奏、斡罕部落、两次被奈曼爱曼之布噜特、抢去人口马匹牛羊。该伯克遣人赴喀什噶尔、叶尔羌、呈递信字、恳求查追。当即驳饬。并分赏皮衣等物、令回游牧等语。卡伦以外、爱曼甚多。彼此抢劫、事所常有。若代为查追。则各爱曼遇有抢失之事、难保不架词呈诉。此次斡罕部落被劫、恳求查追。武隆阿等援照前案驳饬。并分赏皮衣羊只米面、令回游牧。所办甚是。嗣后遇有此等抢劫之案。竟可置之不问。免致别滋事端。将此谕令知之。　　

○添设直隶遵化州理事通判。定为简用要缺。裁遵化州州同缺。从守护东陵镇国公果勒丰阿请也。　　

○丁卯。孝穆皇后忌辰。遣官祭暂安园寝。　　

○谕内阁、阿克当阿奏、南石槽行宫内陈设被窃。同日据顺天府奏称、业将所失各件、全行寻获等语。著顺天府、直隶总督、古北口提督、饬属严拏正贼务获。千总彭浩、著解任。同外委聂清祥、及本日值宿之兵丁四人、一并解交慎刑司审讯。定拟具奏。总管常存、著交内务府议处。阿克当阿到任未久。其自请察议之处、著加恩宽免。　　

○又谕、阮元奏、知州降补佐贰。并请留熟悉地方之员、补授遗缺一摺。广东南雄直隶州知州黄锜、办事浮躁。不协舆论。著即降为州同。归部铨选。所遗南雄州知州员缺。著该督另行拣员题补。汪云任前已有旨升授广西归顺州知州。若纷纷奏留。恐开奔竞之风。所请不准行。该部知道。　　

○戊辰。谕内阁、本年系应行查阅山东、河南、江苏、安徽、江西、营伍之期。山东著即派琦善。河南著即派姚祖同。江苏、安徽、江西、著即派孙玉庭。逐一查阅。务各认真简校。如查有训练不精、军实不齐者。即将废弛之将弁、据实劾参。毋得视为具文。　　

○又谕、户部议驳吉兰泰盐斤请由水运一摺。吉兰泰蒙古盐斤。自嘉庆十七年、经大学士等议奏、以该处盐斤行于内地、充斥潞纲。查照旧章。止准陆运。不准水运。内地既无虞滞销。而蒙民亦不至失所。至今遵行已久。实系两无窒碍。自未便轻议更张。所有阿拉善王玛哈巴拉请仍复水运之处。著不准行。　　

○又谕、史致光等奏、黔省运贮楚局白铅、现在积存充裕。请停办趱运铅斤一摺。黔省岁办楚铅。向以汉局存贮之盈虚。酌核黔厂转运之缓急。嘉庆二十年、因汉口铅斤支绌。趱运癸甲乙丙四起楚铅。现在汉局存铅充裕。足敷各省三年采买之用。若再将丙子趱运、及借拨趱办乙亥之铅、按年踵运。亦不过久贮汉局。其水城、威宁两厂。年久硐深。攻采匪易。或厂地因此疲乏。转致有妨正额。该督等所奏、自系实在情形。著照所请、准其将未办第四起丙子趱运楚铅、停其办运。其已运乙亥趱办、系借拨正运楚铅。即抵本年壬午楚铅正运。所有乙亥丙子二起未运加趱铅斤、既无须办运。其未领工本、亦著停其发给。该部知道。　　
</div>
    <div class="pagination">
<a href="清实录道光朝实录_page50.html">上一页</a><span>...</span><a href="清实录道光朝实录_page46.html">46</a><a href="清实录道光朝实录_page47.html">47</a><a href="清实录道光朝实录_page48.html">48</a><a href="清实录道光朝实录_page49.html">49</a><a href="清实录道光朝实录_page50.html">50</a><span class="current-page">51</span><a href="清实录道光朝实录_page52.html">52</a><a href="清实录道光朝实录_page53.html">53</a><a href="清实录道光朝实录_page54.html">54</a><a href="清实录道光朝实录_page55.html">55</a><a href="清实录道光朝实录_page56.html">56</a><span>...</span><a href="清实录道光朝实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
