<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 839 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 839 页/共 1860 页</h1>
    <div class="content">
○还宫　　

○谕军机大臣等阿桂奏称、官兵回人过穆素尔岭时即领兵二三百名在呼尔岱等处搜捕玛哈沁令伊柱先往海努克督课回人耕作若丰讷亨已到。即与同行。否则暂留阿克苏俟五吉送马到日续来接济等语。所办甚是。伊犁办事需人常亮现在丁忧来京著即带关防驰驿前往交阿桂收掌协同办事又所奏图桑阿固世衡、现在叶尔羌。请派调一员等语俱著前往伊犁协办。又所称官兵行粮例载满洲索伦等兵丁月支羊三只。绿旗兵月支二只现在伊犁未通贸易绿旗兵于开垦营造。亦属勤劳。请一体支给俟秋收后再照旧例等语。著照所请行。来年所发屯田兵丁秋收前亦照此办理其乌什之贫回五百余人亦准将霍集斯所存粮石酌量借给以为耔种秋收时照数扣还。并传谕舒赫德知之　　

○乙卯。谕晋省隰州、大宁等二十七营及大同镇标左营等四营兵丁月粮折色上年曾经降旨增给现今该省粮价尚未平减。若遽照旧支领仍恐不敷买食著再加恩将本年应支折色照上年之例折价九钱者每石增银二钱折价一两者。每石增银一钱俾兵丁日用充裕。以示体恤该部遵谕速行　　

○刑部议覆、河南按察使蒋嘉年奏称、因捕杀贼之邻佑向例如无拒捕情形。即依罪人不拒捕而擅杀律拟以绞候但邻佑本有协捕之责若概治以致毙重罪反致观望不前。请嗣后如系贼人＜扌嶲＞赃逃遁协力追捕。仓卒殴毙。或贼势强横。不能擒送。以殴打戕命者应量为区别。照事主殴贼至死。减斗杀罪二等例。杖一百。徒三年。应如所请。从之。　　

○册封朝鲜国王李昑继妃金氏。以署散秩大臣柏成、为正使内阁学士世贵、为副使。　　

○丙辰。孝贤皇后忌辰。遣官祭陵寝。　　

○旌表守正捐躯之河南南阳县民张亮妻王氏。　　

○丁巳。祭先蚕之神。皇后亲诣行礼。　　

○谕军机大臣等据杨廷璋奏、福建渔船、在于江南崇明县地方。抢劫商民潘绍先等船货一案当委黄岩镇游击黄天球、带领弁兵。由浙放洋踪迹至福建泉州府晋江县地方。拏获正犯林成功等。现在追究余党。转解江苏审拟等语。渔船白昼持械劫夺。非寻常抢劫可比应照江洋大盗律。从严办理。以昭炯戒而清海道。至此案潘绍先等虽在浙江之定海镇呈报。而失事地方。系江苏崇明县所辖该抚提等何以并未奏闻著传谕陈宏谋王进泰、并令其查明回奏。　　

○又谕曰、杨廷璋奏黄岩镇游击黄天球于福建泉州府晋江县地方。拏获渔船盗犯林成功等一案黄天球由浙江放洋。追至隔省捕获匪盗甚属勇往能事即应加以擢拔以示奖励。已于摺内批令送部引见矣至晋江县未获余党该督严饬地方官按名根缉务期全获解江审拟照江洋大盗例办理。毋俾漏网将此传谕知之。　　

○又谕曰永宁等奏称固原州回民林福、与民人马友饮醉互殴扎伤马友殒命将林福拟以绞候解送巡抚衙门报部入于秋审案内等语哈密尚与肃州相近。若伊犁叶尔羌等处又焉能长途解送肃州此等新定地方。立法不可不严将来内地贸易民人与回人杂处凡斗殴杀人之案即应于本处正法庶凶暴之徒知所儆畏。非可尽以内地之法治也。著传谕各该驻劄大臣等。遇有似此案件即遵照办理俟新疆一切就绪。再降谕旨。其林福一犯不必解送肃州著即行正法。　　

○兵部议覆、江苏巡抚陈宏谋疏请、更定武场事宜一各省考试均于三回马箭后。复射地球一回事涉重复徒稽时日。请马箭止试二次。即试地球一箭。以三次共中三箭者为合式一步箭远把向例五十步请酌改三十步。每人各射六箭。以中二箭者为合式。至步把高宽尺寸。候部酌定一、马弓应以三力为率步弓以五力为率。令考试之人。场前注册以便临时抽验不及三力五力者。不准合式。有能加重者听一武经三子生童每就拟题宿构。鲜能熟读。请于考试武童时作论孟论一首暂免武经论先令默写一章或几段。以三百字为率。错误及有别字者不取均应如所请其步把以高五尺五寸宽二尺五寸为程从前考试弓刀石后、再试地球近把之例。一并停止从之。　　

○又议覆漕运总督杨锡绂奏称江南水师战船前经督臣尹继善议无冗多奏准俱令存留。今复亲查各营。除庙湾盐城东海等营。毋庸议裁外其佃湖一营巡游较近且额兵二百余名。设船九只多寡未协。请自安东至黄河口留巡船一只。配兵四名唬船一只配兵六名于内河上下巡游。其黄河口留沙船一只配兵十四名灌河口留沙船一只配兵十四名为海面巡防会哨之用。所余巡船三只。唬船一只沙船一只。俱请裁从之。　　

○蠲缓浙江仁和、钱塘海宁嘉兴秀水嘉善平湖石门、桐乡、安吉归安乌程长兴德清武康、永嘉、乐清瑞安等十八州县并嘉兴卫湖州所、及双穗芦沥永嘉横浦浦东下砂、下砂二三、青村、袁浦等九场乾隆二十四年水灾虫灾田荡额赋分别赈恤　　

○戊午。上诣畅春园、问皇太后安。　　

○幸圆明园。　　

○谕军机大臣等特穆尔汗后裔莽苏尔哈什木著加恩授为头等。台吉。旧和卓之孙阿布都尔璊和卓、著加恩授为二等台吉。归并额色尹等佐领下安插。其霍集占之旧索丕摩罗玛哩木等、皆系附从逆贼之人。虽从宽免死。未便留京著并其家口。发往广东、福建、浙江、江宁等处、驻防官兵为奴。　　

○户部议覆、江苏学政李因培疏请、酌定金山卫学章程。一卫军户口。散处各州县。相沿日久。民卫易滋混冒查金山卫勋军屯军内。坐落华亭、奉贤、娄县、金山、上海南汇等县。共一千二百十四户三千七百六十三名。请将册档责令卫守备照造三本。一存学政衙门。一存布政使。一存松江府。以备考试核对。编审之年。仍令卫备收除。另造一次一、金山卫学文武生员四百名。核其军籍来历可据者。仅文生一百二十名。武生二十九名余系民籍冒进应归入县学又卫籍冒入各学民籍十七名。应收入卫学。请一并推收。造册送部现在廪增推归者作为虚廪虚增。照考案收补。其子弟、均随父兄之籍考试。一金山卫童。向归华亭收考。临时童生自行开报。无凭查核请照安徽凤阳三卫学例改归卫守备报名。录送提调转送学政其童生保结令该卫廪生认保如无廪生准该卫增附生员互保傥有枪冒等弊即行该卫备照例议处考试时、仍令松江府查察。一、金山卫童。向赴华亭考试不免远涉之艰。查卫备徵粮。系于适中周浦地方。现有公所。请即于周浦考试。一、此次推收后。实存卫学文生既少。积年考进。亦不能如往时之多。廪增旧额各二十名。帮补太易。且推归各学文生。挨补较难请将卫学廪增、俱酌减四名。分拨华、娄上南四县各一名。均应如所请。惟实存卫学文生仅一百二十余人廪增各拨四名外。仍应各裁四名。定为十二名其出贡照例三年一贡。又据查明卫童赴考官。祇二百余名。应将取进原额。酌减四名。以十二名为定额从之　　

○广西太平府龙英土知州赵璞患病告休。子承业年幼以官男之曾叔祖昍□火协理州务　　

○己未上御同乐园。赐哈密郡王品级贝勒玉素布和阗郡王品级贝勒霍集斯阿克苏贝勒品级贝子鄂对等四十六人、棉衣茶果。　　

○谕、上年陕省沿边一带。偶被偏灾业已加恩抚赈现届青黄不接之际麦秋未至。而例赈已停。农民口食。未免仍有拮据。著再加恩将被灾五分以上之定边榆林葭州、神木、府谷、怀远等六州县。无论极次贫民俱加赈两月。被灾五分之安定、延川、宜川等三县俱加赈一月照例折给。以资接济。该部遵谕速行。　　

○又谕行宫周围附近田地。不许耕种。原为扈从人等安营起见。遇朕巡幸之期。自应遵照办理但永远荒芜。亦属可惜。如朕巡幸木兰皆在秋令。麦苗等项。原可早为耕获朕恭谒二陵如在春季。车驾已过。秋谷尽可耕种。如在秋季。春花亦已收成。著交总管内务府衙门。将此次圈出各行宫附近田地。即行赏给各行宫千把兵丁等遇朕经过之时留为隙地于经过前后。分拨耕种。则田地不至废弃而于官兵生计。亦大有裨益。　　

○又谕、据镶黄旗护军统领伊勒图奏称、护军校苏郎阿前在军营感受潮湿。旧疾忽作不能步履。请令原品休致。赏给全俸等语八旗奴。仆在军营奋勉。亦分内之事。老病休致人员。按其劳绩察奏。赏给全俸半俸原系国家特恩。如系军营得伤后年老伤痕复发乃劳绩确证。尚可据实陈奏若并非打仗得伤而斤斤以曾在军营感受潮湿为辞潮气何处无之。岂独在军营也。伊等惟知徼幸食俸并不知国家赏俸定例。原不系乎曾在军营患病与否也。苏郎阿不必赏俸著通行晓谕八旗驻防各省知之。　　

○又谕曰、成衮扎布等奏称、原任台吉旺沁多尔济告假前往游牧。踰限不回军营。转夺伊母哈屯马匹。向东逃走派人赶回询问。据称自顾毫无生路因潜取马匹。欲赴京城等语。前已将如何办理之处。行文理藩院。旋准咨覆。令将军折衷办理现在派员押解送京等语旺沁多尔济、原系获罪留营效力之人。乃乘告假踰限。夺马逃走拏获后始以来京为词如不被人拏获当不知其逃往何处也成衮扎布并不参奏。惟将如何办理之处行文理藩院殊属非是又称伊现有病请遣回游牧更为错谬。俟将旺沁多尔济解送来京。明白审讯治罪外成衮扎布交部察议。至理藩院堂官、接据文移亦不据情参奏率行咨覆。迨成衮扎布奏请解京后。朕面询纳延泰。仍复支吾巧辨。更属糊涂。纳延泰、著革去理藩院尚书。其所遗员缺著富德补授　　

○谕军机大臣等、据钟音奏、乾隆二十四年分动用钱粮。采办工程未完事件共十案。其中虽有现在陆续造册咨部者而核其未经报竣之件尚有七案殊属迟缓著传谕钟音、严饬属员。上紧赶办。倘任借端延玩。以致尘案日积。将惟钟音是问。　　

○又谕曰、成衮扎布奏称、杜尔伯特汗索诺木衮布之哈屯布尼达喇告称、自扎奇噜克齐车塔尔等滋事以来。副管旗章京巴颜克什克等、颇属诚心效力。请即以该章京等代车塔尔等之任等语。车塔尔获罪由巴颜克什克等告讦。若即补其员缺则无知之徒又复以告讦为能。妄生希冀且扎奇噜克齐。现有和通办理。巴颜克什克等、不过令其协助足矣。其所查车塔尔等牲只什物。即令索诺木衮布分赏所属不必归公。　　

○又谕、平定准噶尔时厄鲁特之子嗣尚有奔窜回疆及各城回人将伊子嗣收养者。但厄鲁特情性狡狯。若不留心约束恐将来行窃为匪妄生事端著传谕新柱舒赫德定长等、将各回城现有之厄鲁特。及厄鲁特之子嗣。均宜妥为管束。亦不必过事搜求。傥有逃逸滋事者。即于捕获地方正法。断不可稍有疎纵。　　

○以侍卫齐凌扎布、署理正红旗蒙古副都统。　　

○庚申上御同乐园。赐哈密郡王品级贝勒玉素布、和阗郡王品级贝勒霍集斯、阿克苏贝勒品级贝子鄂对等四十六人茶果。翼日如之。　　

○谕回人和什克伯克、著加恩授为公爵。赏戴双眼花翎。　　

○又谕、据福州副都统富尔松阿奏称、三姓地方。请添设台站。朕前曾降旨。著各省副都统各陈已见奏事者诚欲观其平素于地方事宜。曾否留心之意。伊等即宜按各地方情形。据实陈奏。如实无应奏事件。即不行奏事。亦无不可。今富尔松阿、已调补福州。于现任事宜并未条奏。转将前任事件奏请。显系平素并未留心。见朕有此旨。乃奉行故事以图塞责。且三姓地方。如果应设台站伊前在三姓副都统任内。何不陈奏。甚属庸劣。富尔松阿、著严行申饬。　　

○谕军机大臣等、吴士功奏、泉州府晋江县。拏获在洋抢劫商货之盗犯林成功等一摺。该抚提等、能不分畛域。率属协同缉拏。使盗匪不致漏网甚属可嘉已于摺内批谕矣。此案昨据杨廷璋奏到传谕该督。令将现获之林成功等、押解江浙研讯。并严饬所属追究余党。务期全获。尽法治罪。以示创惩。该抚吴士功现在巡查漳泉等处。就近督率查办。更为妥协著传谕该抚即行密缉严拏。遴员押解审拟。按照江洋大盗例定案。俾匪类共知炯戒。江浙福建滨海一带渔船。匪盗潜踪出没。最为商民之害该抚等能和衷协力。实心整顿。地方何忧不靖。该抚等其益勉之。　　

○以故广西镇远府都康土知州冯锠子永吉袭职　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八


大清高宗法天隆运至诚先觉体元立极敷文奋武孝慈神圣纯皇帝实录卷之六百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。三月。辛酉。上诣畅春园、问皇太后安。　　

○谕曰、巴图鲁侍卫扎奇勒图、阿勒丹察二人。奏请情愿留住京师。著照所请。即令赶队前往。搬取家属。所有应给之项。俟到京日照例支给。　　

○又谕、护送回人。著如松去。乌尔衮保、不必前往。如松至彼。著仍护领下班回众来京。　　

○赈恤江苏上元、江宁、句容、江浦、六合、长洲、元和、吴县、吴江、震泽、常熟、昭文、昆山、新阳、华亭、奉贤、娄县、金山、上海、南汇、青浦、武进、阳湖、无锡、金匮、江阴、宜兴、荆溪、丹徒、丹阳、山阳、阜宁、清河、桃源、安东、盐城、高邮、泰州、甘泉、兴化、宝应、铜山、沛县、邳州、宿迁、睢宁、太仓、镇洋、宝山、海州、沭阳、并苏州、太仓、镇海、金山等五十五州县卫、乾隆二十四年、水灾饥民。并蠲缓额赋有差。　　

○旌表守正捐躯之河南新安县民朱廷贵妻朱氏。　　

○壬戌。谕军机大臣等、近因古州总兵李勋来京陛见。朕问及道员四十七。据称、该抚饬调办工。近不在本任。又止有同知代理。朕思古州为苗疆重地。佐贰不足以资弹压。岂所以慎边防。重职守。该督抚等、遇有应行委办工程。属员中自不乏随宜酌调之人。岂必令要地大员。奉檄奔驰。转致职司旷废。且向来各省边缺人员。定有三年俸满即升之例。其中或因地系烟瘴。势难久居。故于体恤之中。兼寓鼓舞之意。今如古州等处。日久已成重镇。与腹地无异。是以从前简用总兵。有在任七八年。尚不轻言更调者。即此亦可为风土便安之明验。况地方有司。专司民社。正当令其久任谙练。以资实用。若仍拘泥前例。使履任者视同传舍。新旧相沿。苟且塞责。谁肯实心整顿。正昔人所讥五日京兆。于地方官守。均无禆益古州如此。其他皆可类推。著传谕各该督抚、嗣后如古州等处、专任边疆要缺之员。概不得调办别项工程差务。并通查边缺内、有地非烟瘴。宜令久任者。于俸满之时。或量予优叙。或准其升衔留任。或其人实系材能出众。即于本处附近应升之缺。酌量升擢。使该员等益得熟悉本地事宜。实力经理。方为允协。其如何分别定例之处。著各该督抚、就本省情形。悉心详查。妥议具奏。候朕降旨。寻湖南巡抚冯钤奏、湖南无烟瘴地方。惟定有苗疆知府、同知、通判、知县等十七缺。五年俸满题升。现在遵旨酌议。请于五年俸满后。核其政绩可观地方宁谧者。保题以升衔注册。俟在任再满三年。即行升用。但查苗疆人员。既宽以八年之限。向例祇用附近应升之缺。恐久任贤员。反不如腹地人员升迁之速。请嗣后苗疆应升之员。无论附近、及应题、应选、应请旨之缺。俱准其题升。至苗疆人员。一体保荐卓异。但既应久任。请凡卓荐之员。俱俟俸满题升后引见。仍将该员曾经卓荐之处。声明请旨。闽浙总督杨廷璋奏、台湾府属。均系边缺。三年俸满。彻回内地候升。应仍照旧例办理。其闽县、侯官、福清、晋江、南安、惠安、同安、龙溪、漳浦、九缺。系沿海兼三兼四要缺。原定有三年报满升用之例。应请于俸满后。核其政绩优异者。俱以升衔留任。两广总督李侍尧奏、粤东原定边缺。均系烟瘴。或逼近黎疆。应仍照旧例行。广西巡抚鄂弼奏、粤西惟思恩府知府、桂林府龙胜通判、原定苗疆。近与腹地无异。应于五年俸满后。核其人地相宜者题请优叙。仍留本任。四川总督开泰奏、川省打箭炉、松潘、杂谷、理事同知三缺。例以五年俸满保题。但非烟瘴可比。应于五年后。题请优叙。仍留本任。云贵总督爱必达奏滇、黔、两省原定苗疆。除元江府知府、通判、知县等六缺。永丰州知州一缺。实系烟瘴。应仍照例三年俸满即升。其滇省之昭通、普洱、知府。大关、思茅、威远、中甸、同知。鲁甸、维西、通判。镇雄、师宗州、知州。恩安、永善、宁洱、恩乐、知县。十四缺。黔省之贵东道。古州八寨台拱、松桃、同知。丹江、都江、清江、通判。荔波县知县。九缺。应请于三年俸满后。量予优叙。仍留本任。均下部议。寻议、均如所请。至三年五年俸满后。留任年限。及再满三年后。遇缺题升之处。俱照现议湖南事例办理。从之。　　

○又谕、朕询问霍集斯。以乌什回众等、告伊父子情事。据奏称、因回人等与伊不合。是以被控。今恳请留京等语。其意殊属诚切。著照所请。厚为资给。安置京师。但其先世坟墓。远隔故乡著加恩将伊幼子托克托索丕、遣回阿克苏。以供祭扫。其乌什所有田产。即行变价。在阿克苏置业。赏给托克托索丕承管。者舒赫德等、遵照办理。仍传谕该处回众。俾咸知朕意。　　

○又谕、逆贼霍集占等、虽负恩肆恶。自取诛戮至其先世君长一方。尚无罪戾。今回部全定。喀什噶尔所有从前旧和卓木等坟墓。可派人看守。禁止樵采污秽。其应行修葺分例。并著官为经理。以昭国家矜恤之仁。而外藩等亦共知所激劝。著舒赫德、新柱等、即遵谕行。　　

○赈恤奉天承德、铁岭、开原、锦县、宁远、广宁、义州等七州县乾隆二十四年、旱灾饥民。并蠲缓额赋有差。　　

○蠲缓陕西定边、安定、延川、宜川、榆林、葭州、神木、府谷、怀远等九州县、乾隆二十四年、旱灾额赋有差。　　

○癸亥。上诣安佑宫行礼。　　

</div>
    <div class="pagination">
<a href="清实录乾隆朝实录_page838.html">上一页</a><span>...</span><a href="清实录乾隆朝实录_page834.html">834</a><a href="清实录乾隆朝实录_page835.html">835</a><a href="清实录乾隆朝实录_page836.html">836</a><a href="清实录乾隆朝实录_page837.html">837</a><a href="清实录乾隆朝实录_page838.html">838</a><span class="current-page">839</span><a href="清实录乾隆朝实录_page840.html">840</a><a href="清实录乾隆朝实录_page841.html">841</a><a href="清实录乾隆朝实录_page842.html">842</a><a href="清实录乾隆朝实录_page843.html">843</a><a href="清实录乾隆朝实录_page844.html">844</a><span>...</span><a href="清实录乾隆朝实录_page840.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
