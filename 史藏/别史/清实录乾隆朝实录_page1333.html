<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1333 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1333 页/共 1860 页
  </h1>
  <div class="content">
   ○以甘肃按察使图桑阿、为江西布政使。　　

○以故云南浪穹县上江嘴土巡检杨煊孙太和、告休广西上下冻州土知州赵京子嗣献、各袭职。　　

○是日、驻跸灵岩寺行宫。翼日如之。　　

○乙酉。谕曰、大学士舒赫德奏、有山东民人李承诺、呈控丁元明钻通伊子舒宁、夺承诺窰业。承诺即烦王燕绪、向舒宁说明。送给股分。写立合同。交家人王六送进。传言允其开窰。嗣丁元明、复串通家人王六、李五等、另立合同。先将窰座开挖。承诺烦王燕绪之子王庆长、转浼中书徐步云、领见舒宁。彻回丁元明所立合同。舒宁订期遣人到山。令丁元明交出窰业。后屡次爽约。仍著丁元明开造。是以情急赴控。已将舒宁、并呈内有名人证、一并行提查拏交送刑部。并请旨简派大臣会审等语。此事实堪骇异。舒宁先因获罪。发往伊犁。交伊父舒赫德管束。嗣复加恩准带回京。乃竟怙恶不悛。敢与外人来往图利。玷辱伊父颜面。实属败类。适王燕绪随驾在此。因命军机大臣、及侍郎和珅、巡抚杨景素、会同讯问。据王燕绪供、李承诺系其表弟。向有西山煤窰二座。闻山主丁姓、要同舒宁夥开。央我向舒宁讲说。舒宁始虽允许。收有合同。其后舒宁复与丁姓夥开。李承诺复央我往见舒宁。就不允了等语。是舒宁与丁元明夥开煤窰。竟属实有其事。舒宁系大学士之子。本不应交涉外事。即或丁元明原系山主、应行开采之人。亦非舒宁所当干与。若其理曲情虚。恃有舒宁之势。争占他人窰产。则舒宁之罪更重。如审讯得实。其人岂可复留。今两造具在。一经研讯。无难水落石出。至舒赫德自请治罪之处。尚可从宽。舒宁之生事不法。非伊意料所及。且于接呈后、愧愤惶悚。即将伊子拏送刑部。据实具奏。所办尚是。设舒赫德敢于容隐。别经发觉。则其首领亦不能保。但不能管教伊子。咎有应得。舒赫德、著交都察院严加议处。此案舒赫德自应回避。著派諴郡王弘畅、皇六子永瑢、侍郎金简、高朴、会同刑部、秉公严审。王燕绪、著革职。解交刑部、一并审讯具奏。舒赫德原摺、及王燕绪供单、并著寄交刑部查办。　　

○谕军机大臣等、伊勒图奏称、车凌德勒克呈报、伊来京之后。伊宰桑恭格等、强取众属下牛马。曾经台吉巴颜达赉禀知舒通阿、未经办理。车凌德勒克问明详告舒通阿亦未查办。现经伊勒图派员、会同舒通阿审办等语。舒通阿、乃专理车凌德勒克游牧之人。乃宰桑恭格等苦累属下。经巴颜达赉禀告。并未办理。已属非是。迨车凌德勒克问明详告。仍复不办。更属不堪。然则伊驻库尔喀喇乌苏、所司何事。舒通阿、著即革职。发往伊犁效力赎罪。库尔喀喇乌苏、去伊犁不远。经车凌德勒克呈报。伊勒图即当提集案内紧要人犯、审明定拟。又何必周章派员。舒通阿如此糊涂。仍令会审。更属错误。此旨一到。若尚未审报。即将案内要犯、提至伊犁。审明定拟具奏。　　

○又谕曰、伊犁协领西津泰著赏给副都统衔、在库尔喀喇乌苏办事。　　

○刑部奏、审明骁骑校和绷额家人赶生、与民人斗殴、致伤觉罗木隆武。按律问拟杖徒、折枷鞭责。得旨、此案赶生误伤觉罗木隆武。刑部照殴伤宗室觉罗律拟议。未为允协。赶生因与李崇斌斗殴。用碗向掷。以致误伤觉罗木隆武额角。与实殴宗室觉罗者不同。止应照家奴殴凡人律问拟。著该部另行定拟具奏。至木隆武、身系觉罗。乃不顾颜面。与旗下家奴、同赴酒肆沽饮。复往茶馆生事。实属不堪。木隆武、著革退护军。削去觉罗籍档。交宗人府、重责八十板。发往盛京、交该将军、严加管束。以示惩儆。　　

○又奏、黑龙江将军傅玉咨、民人霍济格尔等、扎伤柏木博尔岱致死。将霍济格尔拟绞。奈玛图近边充军。查霍济格尔、已自认窃柏木博尔岱布匹。应以窃盗杀人律定罪。请饬该将军再行确讯妥议。得旨、部驳甚是。此案霍济格尔、奈玛图等、偷窃柏木博尔岱布匹。致相斗殴。霍济格尔、奈玛图、各用小刀扎伤柏木博尔岱毙命。自有窃盗杀人专条。岂可照共殴律科断。且霍济格尔等、是否商谋同窃。并未研讯明确。所窃布匹原赃、曾否起获。亦未声明。遽行定拟完结。均属未协。著传谕傅玉、即速明白确讯。另行定拟具奏。　　

○仓场侍郎嘉谟、范时纪奏、查通流普济、南浦、减水、四闸。每年开销新板价值。其换下旧板。未定作何开销。请嗣后旧板、作为本年桥梁之用。选剩者、变价存公。并将各闸板。定限五年。坐粮厅验明准换。限内损坏。令原承办闸官赔补。从之。　　

○以四川驿传道李本为甘肃按察使。　　

○丙戌。上至泰安府、谒岱庙。　　

○诣皇太后行宫问安。　　

○谕、朕前岁阅视河工。临莅天津。督抚等有远道进贡者。曾降旨通谕饬禁。兹因平定两金川。巡幸山东。告成阙里。各省督抚、呈递贡摺者甚多。殊属无谓。朕銮辂所经。如本省大吏呈进方物。尚非过分。即各盐政、关差、织造、间进绸缎等项以备赏赉。亦尚有因。乃各省督抚、竟相率远致皮张缎匹等物。为夸多斗靡之举。朕非但不喜。且觉其烦渎可憎。封疆大臣。朕委任以地方政务。惟视奉职程其殿最。岂因进贡衡其短长。伊等何不知善体朕意。冒味若此乎。所有此次各督抚呈进之物。已谕令奏事处、概行掷还。仍著传旨申饬。嗣后遇朕巡幸。务恪遵此谕。毋得复有进献。将此通谕知之。　　

○又谕曰、彭启丰、曾任尚书。学问亦优。其缘事降调。尚无大过。后因衰病。于京察时。以原品休致。今伊远自苏州前来接驾。著加恩赏给尚书衔。　　

○谕军机大臣等、昨据伊勒图奏称、车凌德勒克之属下宰桑恭格等、擅行夺取属下马牛羊只。台吉巴颜达赉、禀知照料车凌德勒克游牧大臣。舒通阿、舒通阿并未办理。朕以舒通阿糊涂不堪。降旨革职。发往伊犁效力赎罪。但现在照料各游牧大臣。均已彻回。而照料车凌德勒克游牧大臣。何以未彻。或库尔喀喇乌苏、另有应办之事。而游牧系其兼管耶。再各处驻劄办事大臣等、均有奏事之责。舒通阿自到库尔喀喇乌苏、并未一次奏事。看来此缺不甚要紧。著传谕伊勒图、绰克托、索诺木策凌、将库尔喀喇乌苏驻劄大臣、系办何项事务。查明奏闻外。此缺如不必专驻大臣。即将赏给副都统衔协领西津泰、留在伊犁可也。著公同妥议具奏。　　

○军机大臣议覆、定西将军协办大学士尚书公阿桂等奏、会商两金川设镇安屯善后事宜。一、明正、木坪等土司。现令于本年冬季进京。统俟各土司入觐后。再照回疆例。定以年班。应令将军明亮等、妥为酌派。以均体恤。一、原议将军驻劄雅州。但将军、总督、两地相悬。遇紧要番情。不获立时商搉。并勘明雅州城、地势偪仄。满兵难于挈眷。宜令将军仍驻成都。一、原议提督移驻美诺。查美诺、仍在各土司境地东界。其距夔州、川北、永宁、均已窎远。于专辖内地绿营事宜。多所未便。缘营兵散布居处。与满营不同。应于雅州、拓城建房。令提督移驻。即交桂林筹办。一、泰宁协副将、移驻打箭炉、改阜和协、兵额照旧。分协标左右两营。阜和营游击。移驻花林坪、改泰宁营、兵额亦仍原数。一、原议增添满兵一千。今将军、副都统既同驻省城。兵额祇应仍旧。一、促浸、共安兵三千名。于勒乌围、设总兵一。游击一。都司二。守备二。驻兵一千。噶喇依、设副将一。都司二。驻兵七百。噶尔丹寺、设游击一。守备一。驻兵三百。茹寨、设参将一。守备一。驻兵四百。马尔邦、设游击一。守备一。驻兵三百。曾达、设守备一。驻兵三百。儹拉、共安兵三千名。于美诺、设总兵一。游击一。都司二。守备三。驻兵一千。底木达、设都司一。驻兵五百。大板昭、设守备一。驻兵三百。僧格宗、设参将一。守备一。驻兵五百。翁古尔垄、设守备一。驻兵三百。约咱、设都司一。驻兵三百。明正、章谷、原设防兵。添足一百名。酌派千把一员驻防。应设小汛塘递。均各于所安兵内拨设。至儹拉、促浸、地土瘠薄。今授田伊始。应将兵三人、给地亩一分。令两人当差。一人耕种。建昌、松藩、维州等处兵。愿挈眷来居者。官为咨送。初至、给盐菜口粮。俟垦种已成、停止。再有余地。于杂谷脑五寨屯兵内移驻。并于维州、保县、来营贸易番人内招垦。其家眷、照例给赀迁徙。兵缺出、即于番人内募补。并一体酌给牛具耔种。再番地房屋。不能经久。应令分建碉寨居住。盐茶布棉等项。每年官为办运。定价销售。其屯种收粮等事。于同知佐杂内。派委分驻经理。三人更换。实心奋勉者、奏升。现在边外各土司。系松茂、建昌道所属。应即令该二员。赴口外经理。一、应设官兵、每年所需盐菜银。应照原议、于江浙等省酌裁名粮。以符其数。俟番民乐业后。再行酌减。均如所奏。谕曰、军机大臣核覆、阿桂等议奏两金川善后事宜摺内。所有番境应设绿营兵六千五百名。岁需屯垦盐菜银七八万两。请于江苏、安徽、浙江、江西、湖北、山东、河南、山西等腹内省分。酌减名粮抵补一款。尚未妥协。朕平定两金川。不惜七千余万帑金。原为绥靖边圉。一劳永逸之计。何靳此七八万盐菜之需。况江浙等省营分。虽居腹地。亦有差操防汛之事。若酌减名粮。于各该省兵丁生计。殊属有碍。自可无庸裁减。所有川省岁需屯兵盐菜之费。著该督文绶、即于正项内动支。至番地初定。新设营汛。全资将军控驭弹压。自应令将军、每年至两金川新设营分。巡查两次。副都统、亦当每年巡查一次。将所有满兵、轮派随往。庶驻防兵丁。尝得演习勤劳。即绿营官兵。亦知所观法。余依议。　　

○四川总督文绶奏、大兵凯旋。三月内全数进口。其口内西北路自灌县至杂谷、南路雅安等处。尚有存粮。查成都、雅州等属。额贮常社仓谷。节年都已碾运应将前项军米。及时出借。秋后、照一米二谷例。如数还仓。免其加息。得旨嘉奖。　　

○是日、驻跸泰安府行宫。至戊子皆如之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四



大清高宗法天隆运至诚先觉体元立极敷文奋武孝慈神圣纯皇帝实录卷之一千五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。三月。丁亥上登岱、诣碧霞宫瞻礼　　

○赐山东地方官员等食。　　

○谕曰、江南提督员缺、著陈杰补授。贵州提督员缺、著窦瑸补授。李国柱、年力就衰。著以原品休致。所有湖南提督、著段秀林调补。其直隶提督员缺、仍著王进泰补授。　　

○湖北巡抚陈辉祖奏、前岁被灾各属。邻邑出借耔粮。多有拨运谷石。若需徵谷交还。殊滋糜费。应请就款抵兑。如孝感、应城、应还江夏、汉阳、汉川等县谷。即将各该县应买赈谷之银。截给买补。其本仓赈缺之数。仍以催收民借之谷抵还。并拟嗣后各州县遇有应还邻谷。有可划抵。俱随时筹办。得旨、如所议行。　　

○戊子。谕、朕因平定两金川。集勋奏凯。巡幸山左。告成泮林。山东及各省士子、联袂迎銮。抒诚忭颂。进诗献赋者甚多。因照从前巡幸之例。命题考试。就其文义。量加甄录。所有列在一等之贡生黄道煚、李宪乔、监生蔡廷衡、俱著赏给举人。其举人窦汝翼、秦瀛、著以内阁中书补用。其列在二等之举人贡监生员李佩鸾、黄玉瑚、王所擢、汪长龄、朱熊光、薛偘、丁慎枢、袁守佶、严守田、戴元章、施福元、王寰、刘召扬、范廷谟、史国华、汪彝铭、俱赏缎二疋。以示偃武修文。广惠士林之至意。　　

○谕军机大臣等、从前出有提督各缺。留俟大功告成。再行酌量简放。因派员暂行署理。今已降旨、即令陈杰、补授江南提督。窦瑸、补授贵州提督。其湖南提督李国柱、因年老休致。已将段秀林调补。所遗直隶提督员缺、仍令王进泰补授矣。现在尚有广西提督一缺、著阿桂于军营所有之副都统、总兵各员。择其劳绩出众。实在堪胜提督之任者。即据实奏请补授。再阿桂昨奏善后事宜摺内称、松潘镇总兵五福、重庆镇总兵高瑹、俱熟悉夷情。令其分办美诺、噶喇依事务。专指美诺一缺而言。其勒乌围应添总兵尚未筹及。著传谕阿桂等、如五福、高瑹、二人果皆能胜夷疆之任。何不即以该二员调补美诺、勒乌围总兵。令其安心任事。其所遗之缺。另行简放。若阿桂另有应行酌办之处。并著阿桂、会同明亮、妥核具奏。将此由六百里谕令知之。　　

○己丑。谕军机大臣等、昨据阿桂等派委副都统德赫布、将都甲、聂垄、两喇嘛。解至行在。因派令军机大臣、逐加讯问。据都甲喇嘛供称、索诺木曾令在噶尔丹寺、率领徒弟诵绰沃经、诅咒大兵。彼时莎罗奔、曾遣画匠。画蛇、猪、雕、马、狐、各一。并书咒语。作为纸卷。填入牛角。埋地镇压等语。因将上年阿桂等所进噶尔丹寺图、令其指出埋藏方向。据供、只见一分。系埋于该寺大门门槛四五尺外。约深二三尺。余四分、分埋各处路口。离寺不远。却不能指出何处等语。因思阿桂上年攻克该寺时。曾降旨、令将该喇嘛寺埋藏镇压物件。形迹可疑。逐细刨挖。后据覆奏、寺内有土台。系喇嘛等作法之处。业经刬平刨看。并未见有可疑物件。又称寺经焚烧。地面多积石块。刨挖起验。需夫颇多。须俟攻剿稍暇。再行办理等语。今据该喇嘛所供是其理藏之地。阿桂等从前似未刨及。因令将噶尔丹寺原图方向。约绘一分。标签发去。即可按照查办。现在阿桂等业已起程。著传谕明亮、即选派妥员。前赴噶尔丹寺。照该喇嘛所指之地。刨挖查验。并于该寺左近要隘路口。勘有形迹可疑之处。逐细刨看。务将牛角画卷咒语各件。全行起出。并须嘱咐委员、不动声色。密为妥办。毋得稍涉张皇。仍将如何办理之处奏覆。此旨著随军报之便发往。并谕阿桂等知之。　　

○是日、驻跸四贤祠行宫。　　

○庚寅。谕曰、贵州古州镇总兵。系苗疆要缺。著该督于所属总兵内、拣选一员。奏请调补。其所遗员缺、及江南寿春镇总兵员缺、著交将军阿桂、于打仗出力人员内、拣选两员。奏请补授。　　

○又谕、据瑚图灵阿奏、科布多参赞大臣多敏病故。多敏、在科布多办事有年。昨遣明山、前往更换。今闻溘逝。实为可悯。著加恩赏银二百两。仍赏给都统衔。一切应得恤典。该部察例具奏。　　

○是日、驻跸中水行宫。　　

○辛卯。上诣皇太后行宫问安。　　

○谕曰、户部尚书王际华、才品端谨。学问优长。久直内廷。简任部务。懋著勤劳。迩年承办四库全书及荟要事。尤为殚心经理。且年甫六旬。正资倚畀。今闻其因痰涌暴厥。医治无及。遽尔溘逝。深为悼惜。著加恩晋赠太子太保。并派散秩大臣一员。侍卫十员。前往奠辍。其各任内革职。革任之案。俱准开复。所有应得恤典。仍著该部察例具奏。　　

○又谕曰、户部尚书员缺、著袁守侗补授。吏部侍郎员缺、著吴嗣爵补授。袁守侗、现在出差。户部汉堂官乏人。所有户部尚书事务、著嵇璜、暂行兼署。　　

○又谕曰、董诰、著充四库全书馆副总裁。所有荟要事务、即著董诰接办。并著充武英殿总裁。　　

○又谕、迩年征剿金川。一切军需粮运等项。节次发帑。不下七千余万。官为办给。不欲丝毫累及闾阎。而负任运供。不无稍资民力。业已叠次加恩。将乾隆四十年以前应徵钱粮。分别蠲免。兹两金川全境荡平。大勋克集。念川省百姓。踊跃急公。甚属可嘉。自宜广沛渥恩。以昭优恤。特令该督文绶、会同将军阿桂、查明奏闻。兹据分晰差务繁简覆奏。著加恩将成都、华阳、新都、汉州、郫县、灌县、德阳、绵州、梓潼、剑州、昭化、广元、汶川、保县、杂谷厅、双流、新津、卭州、名山、雅安、荣经、清溪、打箭鉴、二十三厅州县。乾隆四十年分、缓徵钱粮。全行蠲免。金堂、简州、资州、资阳内江、隆昌、泸州、纳溪、叙永厅、永宁、中江、三台、蓬溪、射洪、渠县、南充、大竹、十七厅州县。所有四十年分、全缓钱粮。蠲免十分之七。其茂州、松潘厅、江北厅、巴县永川、荣昌、壁山、乐山、犍为、宜宾、眉州、奉节、云阳、万县、巫山、梁山、芦山、天全州、十八厅州县。四十年分、前经酌缓十分之七钱粮。一并蠲免。温江、新繁、彭县、什邡、崇宁、崇庆州、蓬州、长寿、垫江、南溪、富顺、长宁、蒲江、大邑、安县、绵竹、仁寿、井研、广安、岳池、安岳、荣县、遂宁、二十三州县。所有四十年分、已经酌缓十分之七钱粮内。蠲免十分之五。其西充、营山、仪陇、邻水、江津、綦江、南川、合州、涪州、铜梁、大足、定远、忠州、酆都、盐亭、乐至、丹棱、彭山、青神、峨眉、洪雅、夹江、威远、合江、江安、二十五州县。四十年分、前经酌缓十分之五钱粮。全行蠲免。阆中、苍溪、南部、巴州、通江、南江、马边厅、庆符、高县、筠连、珙县、兴文、屏山、雷波厅、酉阳、秀山、黔江、彭水、开县、大宁、石柱厅、达州、东乡、太平、新宁、平武、江油、石泉、彰明、西昌、冕宁、盐源、会理州、越雟厅、三十四厅州县。四十年分、前经酌缓十分之五钱粮内。蠲免十分之三。其各营县番民认纳银米。前已降旨缓徵。著并将该年夷赋。一体按照分数蠲免。俾民番均得普沾实惠。用示庆洽武成。嘉奖劳民至意。　　

○谕军机大臣等、前据太常寺奏、请修天坛祈年殿等处工程一摺。已饬交英廉等、详查具奏。今已踰旬。何以尚未见覆到。天坛等处工程。关系重大。不宜轻动。朕御极以来。曾命和恭亲王等、经理其事。大为修整。阅时未久。何致兴工葺治。天坛安妥神位。岂宜因黏补渗漏。致请奉移。因思天坛殿宇。每年秋季。岂无上房拔草之人。既可拔草。即可随便抅抿。以防渗漏。又何必奉移神拉。始为修葺耶。看来此事、由于礼部过涉张皇。而英廉等未能持正。所办未为妥协。著再传谕英廉等、即速详查。据实覆奏。　　

○又谕、南苑团河、为凤河之源。自疏浚以来。又经数载。若再加挑宽。自更足资畅达。再四海子、五海子、其水皆归运河。该处泉源亦多。若并开深通。既与下游有益。且多储积水。更足以纳行潦而供灌注。著传谕刘浩、即前往该处。查勘明确。会冋英廉、于步甲内挑用。照例赏给饭钱。施工既为迅捷。即于步甲等生计、亦有裨益。将此传谕知之。仍即将查勘估办缘由。即行覆奏。　　

○直隶总督周元理疏报、开垦乾隆四十年分。顺天、保定、宣化、永平、正定、天津、遵化、易州等八府州、暨热河道属、生熟地共四百顷有奇。　　

○以贝勒永福、为正白旗护军统领。兵部左侍郎高朴、为镶蓝旗满洲副都统。　　

○予福建闽安水师右营遭风淹溺弁兵赏恤如例。　　

○蠲缓河南武陟县张村等三十七村庄、乾隆四十年分、水灾额赋。　　

○豁除山东寿光、潍县、二县。潮淹地亩二百六顷有奇、乾隆三十九年以后额赋。　　

○旌表殉父捐躯浙江乌程县原任山东寿张县知县沈齐义女沈氏。　　

○是日、驻跸泉林行宫。至癸巳皆如之。　　

○壬辰。谕、朕因两金川全境荡平。蒇功奏凯。恭奉皇太后安舆。临莅山左。诣岱拈香。告成阙里。所有东省商众。祇候迎銮。欢忭具徵诚悃。用宜特沛渥恩。俾沾庆泽。著加恩将山东商人本年应徵乾隆四十、四十一、两年引票正项银、三十六万七千七百余两。又未完借项银、二十四万两。自本年奏销后起限。分作八年带徵。以示优恤。该部即遵谕行。
  </div>
  <div class="pagination">
   <a href="清实录乾隆朝实录_page1332.html">
    上一页
   </a>
   <span>
    ...
   </span>
   <a href="清实录乾隆朝实录_page1328.html">
    1328
   </a>
   <a href="清实录乾隆朝实录_page1329.html">
    1329
   </a>
   <a href="清实录乾隆朝实录_page1330.html">
    1330
   </a>
   <a href="清实录乾隆朝实录_page1331.html">
    1331
   </a>
   <a href="清实录乾隆朝实录_page1332.html">
    1332
   </a>
   <span class="current-page">
    1333
   </span>
   <a href="清实录乾隆朝实录_page1334.html">
    1334
   </a>
   <a href="清实录乾隆朝实录_page1335.html">
    1335
   </a>
   <a href="清实录乾隆朝实录_page1336.html">
    1336
   </a>
   <a href="清实录乾隆朝实录_page1337.html">
    1337
   </a>
   <a href="清实录乾隆朝实录_page1338.html">
    1338
   </a>
   <span>
    ...
   </span>
   <a href="清实录乾隆朝实录_page1334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
