<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 688 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 688 页/共 1860 页
  </h1>
  <div class="content">
   ○予故琉球国中山王尚敬、致祭如例。　　

○乙巳。孝惠章皇后忌辰。遣官祭孝东陵。　　

○谕军机大臣等、从前班第等奏称、明噶特部落。共二千余户。数年以来。屡被掳掠。牲只俱尽。愿自备资斧。内移阿尔台地方居住。因阿睦尔撒纳阻止未行等语。明噶特部众。现在何处。伊等与阿睦尔撒纳有隙。必无从逆之事。著策楞访明游牧地方。遣人通信。令伊等擒贼自献。或剿杀与贼同党之鄂拓克等。并令其随大兵效力。于事有益。即商同噶勒藏多尔济等。令其派明白可信之人。前往晓谕。其有似此等部落之人。俱一一遣人晓谕。使足供我臂指。则贼势愈蹙。大兵一到。即可集事。策楞等务宜悉心筹画。设法办理。勿专恃朕指示遵行。以副委任。　　

○军机大臣议奏、巴里坤将军和起奏称、达什达瓦之妻。所遣宰桑博罗呼尔哈。请仍补放头等侍卫兼副总管。得旨、从前达什达瓦属下来降。因无人管理。是以补放总管副总管统辖。今达什达瓦之妻。亲自率属前来。不便仍放总管等管辖。著将此存案。俟伊等徙于阿尔台等处后。照他项厄鲁特例。编为佐领。倘嗣续无人。将补放总管副总管之处。再行办理。　　

○吏部等部议覆、署狭西巡抚台柱奏称、延安府属靖边县口外宁条梁地方。蒙古汉人交集。距县远。仅把总一员驻防。请将凤县留坝司巡检裁汰。添设宁条梁巡检。应如所请。以要缺注册。在外调补。从之。　　

○丙午。上诣皇太后宫问安。　　

○参赞大臣玉保奏、拏获自伊犁前来克哷特宰桑巴桑之弟普尔普。据称阿睦尔撒纳、领兵千余名。在博罗塔拉。另给兵千名。令巴特玛车凌、额琳沁等。往掠诺尔布琳沁游牧。伊犁喇嘛、及宰桑乌克图、锡克锡尔格、巴颜巴桑等。议擒献赎罪。已于十月二十五日。集兵闼勒奇岭。遣送信防备等语。现将普尔普、解令诺尔布琳沁询问。谕军机大臣等、据玉保奏称、所获普尔普告知伊犁喇嘛等、现在集兵擒献阿逆。以赎前罪等语。准噶尔人等。原属反覆无常。然尚知利害。从前阿睦尔撒纳。诡言四卫拉特人众。皆其羽翼。众人不审虚实。惧伊势力。胁从作乱。后知诺尔布琳沁出兵击贼。而北路发兵。先遮贼人游牧。不获逃窜。复剿灭包沁人等。西路又将布库努特等诛戮。伊等闻风畏惧。旋即知悔。今伊犁喇嘛等。知逆贼力不可恃。共图擒献、以赎前罪。此非出于饰说。乘此机会。策楞等即应领兵直入。责令伊等擒贼自效。诛灭党恶。宽其胁从。其势更易。且噶勒贼多尔济等。皆系该处大台吉。其旧日属人。自必闻风来归。可以资其兵力。若普尔普所称阿逆派兵千名。遣巴特玛车凌等。掳掠诺尔布琳沁之语。尚非实情。不过伊等欲联络诺尔布琳沁之意。如果前来。则大兵以逸待劳。会同诺尔布琳沁。奋力剿灭。贼势从此益孤。更可计日就获。现在降旨传谕伊犁喇嘛等。令其效力赎罪。著加恩授普尔普为三等侍卫。赏银五十两。并派侍卫一员。同伊前往伊犁。宣旨晓谕。　　

○命传谕伊犁喇嘛等曰、阿睦尔撒纳、负恩叛逆。扰乱伊犁。尔等畏其势力。勉强服从。朕早已洞见情形。昨闻宰桑锡克锡尔格、不将副将军萨喇勒、遣送逆党约苏图等。具见诚悃。已传旨晓谕。今尔等自知前非。俱欲擒贼自效。遣普尔普告知将军大臣等。据实陈奏。实堪嘉予。尔等果能洗心涤虑。冀受朕恩。即将逆贼擒送军前。不特宽宥尔等从前罪愆。自当更加厚恩。慎勿执迷不悟。自取诛灭。　　

○又谕曰、和起、豆斌、因从前办理马匹迟误。经部议革职。仍留军营效力行走。本应如所议革职。第念和起等、此次办理军营粮饷马匹。尚属无误。著免其革职。从宽留任。伊等邀恩宽宥。宜益加意办理。倘再有贻误。断不宽贷。　　

○刑部议奏、云南巡抚爱必达疏题、绞犯自上品秋审鸣冤一案。缘自上品夫妇不睦。伊妻李氏、被殴逃匿。改嫁尹姓。前任云州知州戴济川、误将自上品审系殴妻至死。拟以绞候题准。嗣经自上品秋审鸣冤。委员拏获李氏。讯得确情。分别定拟等语。查李氏依背夫改嫁律。应拟绞候。自上品应即释放。前任云州知州戴济川、业已病故。应无庸议。顺宁府知府李清载、按察使沈嘉徵、巡挺爱必达、应各议处。得旨、李氏依拟应绞。著监候秋后处决。此案误将自上品审系殴妻至死。拟以绞候之知州戴济川、知府李清载、均有失入之咎。非寻常因公处分可比。虽自上品尚未处决。然既经定案。即不得以未决宽其处分。且州县审拟不实。全赖核转之知府。为之改正。李清载、著降一级调用。不准抵销。嗣后凡议处失入之案。著以此为例。沈嘉徵、著罚俸一年。爱必达、著罚俸六个月。　　

○丁未。上诣大高殿行礼。　　

○奉皇太后幸瀛台。　　

○谕曰、户部侍郎刘纶、派往浙江查办事件。著驰驿前往。　　

○定西将军策楞奏、臣先会同诺尔布琳沁、令其派兵二千名。于十一月初一日。在特讷格尔、华托罗海等处、会齐进剿。因诺尔布琳沁。未能如期而至。改于十一月二十日会合。又因特讷格尔等处水草不足。约至阿察地方。会同进发。现在带兵前进。谕军机大臣等、据策楞奏称、在阿察地方。会同诺尔布琳沁、进剿阿巴噶斯、哈丹等。及招服塔本集赛各事宜等语。策楞等现在进兵。甚合机宜。惟从前因伊犁来人等、告知喇嘛、宰桑等、围困将军大臣。降旨令将喇嘛等剿灭。今伊犁喇嘛、同宰桑乌克图、锡克锡尔格等、请擒贼赎罪。遣普尔普告知。是其情尚可原。策楞抵伊犁时。著将喇嘛等宽宥。以安众心。并责令其擒贼自效。再约苏图尚在幼年。未必有从贼之心。不过听察哈什指使。察哈什断不可容。其余如约苏图等。尚可宽贷者。著策楞等分别办理。　　

○又谕曰、齐木库尔人等、初迁塔密尔地方。闻本年禾稼歉收。游牧人等。未免食用不敷。著加恩赏给明年耕种耔种。但思现届严冬。东作尚早。仍先赏给三个月口粮。大口支给一分。小口支给半分。此项米石。即由塔密尔存贮粮石内。用伊等牲只运往。著纳木扎勒晓谕、令其撙节用度。以资明年耕作。　　

○裁定各省驿丞员缺。兵部等部议覆、前经两江总督鄂容安奏准。将驿站钱粮。改归州县经管。臣等议令各督抚妥酌裁汰。分别附郭远近。或量移佐杂驻守照管。今据各省陆续奏到。议裁者。直隶三。江苏十七。又大使二。安徽二十。江西一。浙江九。福建十五。湖北四。湖南六。山西四。狭西二。甘肃二十八。四川一。广东三。云南六。贵州三。共一百二十四员。内江苏之龙潭、界首、古城、钟吾、赵村、泗亭、桃山、利国、八驿。各设巡检一。仍驻该地方管理。安徽之池河、固镇、大柳、三驿。以各该地方巡检兼管。江西攸镇驿。以桂源司巡检移驻。湖北丽阳驿。以仙居镇巡检移驻。湖南归义驿。以新市司巡检移驻。云溪驿。以桃林司巡检移驻。排山驿。以归阳市巡检移驻。界亭、罗旧、二驿。以各该县县丞移驻。西安长宁驿。以陇州州同移驻。东河驿。以宝鸡县县丞移驻。甘肃靖边、大河、二驿。归凉州理事同知经管。苦水、红城、二驿。归庄浪同知经管。平城、松山、二驿。归理事通判经管。四川神宣驿。以灌县白沙河巡检移驻。云南板桥驿。以昆明县县丞移驻。白水驿。以赵州白岸巡检。改为南宁县白水巡检移驻。易隆驿。以石屏州宝秀司巡检。改为寻甸州易古巡检移驻。炎方驿。以临安府司狱。改为沾益州炎松巡检移驻。余均归州县管理。惟山东兰山县原管徐公店驿。改归青驼寺巡检。甘肃中卫县原管长流水、三塘水、二驿。改归西路同知。因该县事烦难兼。应如所请。议留者。直隶十二。江西四。浙江六。湖北八。湖南十四。河南八。山西九。狭西九。四川三。贵州二。共七十五员。内狭西草凉、三坌、松林、武关、马道、青桥、黄沙、大安、黄坝、贵州杨老、亦资孔、十一驿丞。准兼巡检衔。惟江西南浦、横浦、二驿。浙江西水、吴山、浙江、西兴、四驿。附省府。有佐杂可兼。应并裁。或归州县及佐杂管理。另报到议。再直隶之和合。湖南之长安。原奏遗漏。应补查。又江苏龙潭驿。向设旱夫二十名。不敷差应。龙江关、递运所、二大使既裁。应将龙江关额夫八十。拨给二十名。余六十。并递运所夫役。归上元、江宁、二县各半分管。改移各员。换给印信。增设衙署皂役弓兵。令督抚议报。至盛京二十九驿驿丞。向于驿丁考取。与别省异。且有监督稽察。应仍旧。从之。　　

○戊申。上诣皇太后宫问安。　　

○谕曰、阿睦尔撒纳、本一奸诡狡恶之人。因数年来。准噶尔部落、篡夺相寻。希图吞噬。而准噶尔台吉。乃绰罗斯世传。伊系辉特。势不能遽行窃踞。遂以达瓦齐为奇货。诱助攻杀。伊得从中取事。及达瓦齐既为台吉。不遂所欲。乃率众来降。彼时策楞、舒赫德议、留其丁壮于军营。而老幼妇女。悉于归化城安置。朕为天下共主。彼以穷蹙来归。而转令其妻子离散。实所不忍。且伊拥众数千户同来。亦断不肯听其离析。势必肆出劫掠。其为害于喀尔喀者甚大。是以治策楞、舒赫德之罪。而召见阿睦尔撒纳于热河行在。锡之封赏。伊即面陈平定准噶尔方略。准噶尔一事。乃我皇祖皇考屡申挞伐未竟之绪。本所当办。今既机有可乘。自不容已。而以夷攻夷。非即用伊为先导不可。是以即用伊为将军。然朕已早烛其未可深信。故令额驸色布腾巴勒珠尔、与之同行。密降谕旨。阿睦尔撒纳、若实心出力。可与之事权。以诚感之。若有反叛之状。则汝收将军印、便宜行事。伊既向化而来。朕惟开诚布公。实心相待。加以厚恩。伊亦人类。宁不知感。此上苍所鉴临。初非术驭之。利结之。逆诈而豫图之也。迨伊犁既定。朕降旨封四卫拉特为四汗。伊遂潜怀逆谋。欲并踞准噶尔。遣人至哈萨克。扬言伊领兵平定伊犁。而不云天朝大兵。又托言哈萨克人众、谓非令伊为总台吉不可。私调兵数千。置将军印不用。用准噶尔台吉私印。植党修怨。残杀自恣。六月内、班第等具以奏闻。朕即降旨。令其即军中拏问治罪。班第等旋奏伊将遵旨入觐。朕召军机大臣。示以所奏机宜。皆谓阿睦尔撒纳。自必前来瞻仰。或虑其回巢后、滋生事端耳。而朕即豫料其必不前来。是以复令班第等、即于彼中相机从事。若已起身、在旬日内。亦当追回迅速拏问。盖伊既怀叵测。即诈称入觐。亦必于途次迁延。若不早为完结。必致生变。与其俟伊交结煽动。变迟而费大。何如及时乘机办理之为得也。乃班第等奏称、已遵旨遣人追取。适有哈萨克使者同行。恐其惊疑。复将追取之人彻回。独不思哈萨克自大兵平定伊犁。即屡次遣使至营。本极恭顺。且深悉阿睦尔撒纳之反覆狡诈。果正其罪。亦何妨明切晓谕。示以天讨。彼何惊疑之有。此班第等不能遵旨办理。自失机宜之大端也。朕见班第等不能在外完结。即料其至伊游牧地方。必且窜匿。必且潜取家属。因降旨乌里雅苏台军营大臣等。令于彻回满洲、索伦、兵内。截留一千名往御。而阿睦尔撒纳、果密使心腹。邀其妻子。克期奔会。幸其所使班珠尔后期。而我满洲、索伦兵、已诘朝毕集。遮留其妻子部众。无一人阑出者。班珠尔等伎俩既穷。始束身入觐。仍计回时劫之以去。此朕于热河亲讯时。据班珠尔等一一供吐者。若朕不豫为部署。彼之家属人众。将安然远扬。岂不增其羽翼耶。额琳沁多尔济、我之扎萨克亲王。班第等以其老成可任。令与阿睦尔撒纳同行。乃齐木库尔。既密告其弟逆谋已著。速当擒戮。而恬不知警。但答以我单亲王。彼双亲王。不敢便宜从事。夫既为国家叛贼。尚何双亲王之足论。及阿睦尔撒纳、缴授将军印信、令伊先行。尚不觉悟。逾日乃知其遁去。始以兵追捕、而已无及矣。此又自失机宜之一大端也。班第、鄂容安、萨喇勒、驻劄伊犁。受心膂之寄。当联为一体。乃班第为人。过于谨慎。气局狭小。好亲细事。鄂容安虽尚知大体。而不能通蒙古语。一应机密筹画。未能洞悉。颇有汉人习气。至萨喇勒之在准噶尔。譬之内地王府长史护卫者流耳。今虽授以显秩。彼众原所不服而伊复粗率自大。三人者。性习各殊。安望其能和衷共济。重以阿睦尔撒纳之奸其所不悦、尽遣入朝。三臣之左右。皆其党与。三臣深信不疑。疎于自卫。兵散处。马远牧。缓急无应。而军营金帛茶布以备赏赉者颇充裕。夷众眈眈以视。而班第等初不介意。即如敦多克曼集。乃阿睦尔撒纳所信用。班第等一闻抢掠台站之信。即应立为擒戮、以翦其爪牙。乃转令传谕喇嘛。安抚夷众。敦多克曼集、因得招集群凶。操戈相向。三臣仓卒冲突。贼众大集。势不能支。班第、鄂容安、捐躯以殉。萨喇勒被执。设班第、鄂容安、见机明决。早为之所。安得至此。此二臣之殒命。种种皆由自误。无所归咎。而朕用人失当之误。亦无可辞也。所可异者。阿睦尔撒纳之狂悖情形。色布腾巴勒珠尔在军营时。皆所深悉。且曾受朕密旨防范者。乃毫不加察。反为其所愚。与班第等如水火。朕是以命其来京。乃在朕前、仍无一言奏及。伊亲为额驸。位列藩王。岂其与逆竖同谋。实可信其必无是理。特年少无知。初不料其至此也。至永常以领兵大臣。驻守乌噜木齐。闻台站被掠。初以为穷夷自相攻劫。奏请带兵追逐。意尚近于勇往。即加内大臣衔。以示鼓励。及闻阿睦尔撒纳逃叛。輙畏葸乖张。甘心偾事。退回巴里坤。而置伊犁于度外。设令永常、当业克明安宰桑扎木参等叩辕请告之时。厉兵迅往。诸部得所依倚。协力搜捕。阿睦尔撒纳、孑身逋轶。可计日就擒。西陲已早安怗无事。如北路之歼灭包沁。是其明验也。若以为台站已断。难于前进。则现在策楞、与噶勒藏多尔济之子诺尔布琳沁。又何以能偏师罙入。振我军威。而伊犁之喇嘛宰桑等。皆闻风内向。悔惧自新。愿率众追捕叛逆以赎其罪耶。策楞既能奋勉。以盖前愆。爰授以定西将军。而永常之罪不容诛。今虽死于道路。亦当明正典刑。总之此事。诸臣昧于机宜。节节贻误。然其中盖有天意。何则。朕思阿睦尔撒纳。虽倾险反侧。但当伊犁甫定。众或以其为国宣劳。而一切罪状。惟军营大臣见之。朕及军机大臣等知之。天下后世不尽知之也。又设使其遵旨入觐。朕为久远计。本欲宣播其奸。拏问治罪。然无知者犹将有鸟尽弓藏之议。是今日之逆迹显露。使人人知其必不可不诛。未必非上苍之默启之也。人情乐于观成。难于谋始。上年定议用兵。举朝率多疑议。及伊犁平定。则以为事出意外。闻阿睦尔撒纳负恩逃叛。又以为究不可办。且以为此固当然。今闻伊犁宰桑。悔罪擒贼。或又以为恐未必然。人心风俗。一何怯懦至此。此朕所以愧且惧也。班第、鄂容安见危授命固为可悯然于事无补。迥非傅清拉布敦之殒身西藏。为国除凶者、可同年而语。然一死已足自赎。班第诚勇公爵。仍著加恩令伊子巴禄承袭。鄂容安襄勤伯爵。著该旗带领伊子引见。令其承袭。朕于军国重务。一本大公。随机顺应。顺者嘉与之。逆者诛讨之。奋勇者奖励之。怯懦者罚殛之。惟准乎事理之至当。初非穷兵勤远。亦不至耗财重费。合计现在军需。较之雍正年间。所费不及六之一。而偏灾赈恤。与夫中外赏赉。初未因军兴稍有裁损。此王公大臣等所共知者。彼妄生异议者。诚何心耶。用将此事颠末、并在事诸臣功罪。宣谕中外知之。前后谕旨。及军营奏报诸摺、并摘发。　　

○又谕、刑部定拟徐荣光致死徐仲先一案。本内称徐荣光闻徐仲先詈骂伊父。荣光走至堂屋劝阻。仲先开门扑殴。荣光一时情急。随手误用枪尖致伤等语。此显是荣光至堂屋寻衅。以致争殴后刃伤服伯。即法司亦何尝不谓罪无可逭。应抵法者。而向来外省问刑官。于凡奸盗殴杀等案。尚皆据供实叙。惟于伦常有关之案。明知该犯罪无可宽。而必曲为之辞。似属情有可原者。亦不止此一案已也。是徒知以姑息为仁。而不知隐教之以不孝不弟。甚无谓也。嗣后似此案件。内外问刑各衙门。务宜详察实情。取具确供。不得仍用虚辞。徐荣光著即处斩。　　

○谕军机大臣等、春间曾降谕旨。平定伊犁后。将四卫拉特、及各鄂拓克人众。编为旗分佐领。其宰桑即都统职衔。得木齐即佐领职衔。收楞额即骁骑校职衔。与准噶尔旧例无异。原属易于遵行。但此时尚可无庸办理。现在进兵。凡投诚之台吉宰桑等。著策楞即速奏闻。朕当酌量赏以品级职衔。俟明年来京入觐。再行封授。准噶尔人等。不知约束。易生疑惑。策楞至伊犁后。诸凡条例。务须简易明白。便于遵行。不必似内地之详密。使伊等手足无措。方为妥协。至贡赋一项。准噶尔连年不靖。近又遭阿睦尔撒纳滋扰。疲弊已极。今年贡赋。著加恩宽免。自明年为始。减伊等原纳贡赋之半徵收。此项仍为赏给彼处众人俸禄、及养赡喇嘛之用。著策楞详细晓谕伊等知悉。办理大局已定。其余事务。暂留玉保、鄂勒哲依等。在彼办理。策楞著带尼玛、哈萨克锡喇、吞图布、恩克博罗特等、二三人。同至京师。详细筹画。再行办理。其伊犁从前原议驻兵五百名。今亦毋庸增添。仍照旧数。派索伦兵五百名驻劄。惟兵丁马匹。须在一处。如蒙古游牧人等。庶可以资防守。其议遣济隆呼图克图前往伊犁之处。宜详察彼处喇嘛等情形。再行遣往。著策楞访问鄂勒哲依等具奏。此等事宜。虽尚可缓。亦须豫为筹及。策楞等、务期于事有益。随宜妥酌办理。　　

○又谕、据策楞、玉保、陆续奏称、普尔普来禀。阿睦尔撒纳、现在博罗塔拉。伊犁众喇嘛宰桑等。欲会兵擒拏。送还萨喇勒等语。朕思贼匪势穷力竭。不能前往伊犁。始于博罗塔拉。苟延残喘。从前同恶之辈。不过数人。伊犁喇嘛宰桑等。彼时微有观望。原未尝党附于彼。今欲会兵擒献。看来阿逆断难扬遁。是以降托忒字谕旨。发给四锡勒喇嘛、及乌克图、锡克锡尔格等。果能将阿睦尔撒纳拏获。不惟不究既往之愆。且有殊恩。其扶同为恶之人。亦宜尽力拏解前来。著传谕哈达哈知之。　　

○大学士管狭甘总督黄廷桂奏、臣入山西境。见商人运货驼甚多。查陕西现赴河南购买。山狭接壤。解送较易。臣商之山西布政使蒋洲。饬员办理。可买三四百匹。得旨嘉奖。　　

○定边左副将军哈达哈奏、遵旨会同青滚杂卜。商酌防范收服乌梁海事宜。带兵驻劄哈道里等处。于额尔齐斯地方。查有果勒卓辉属人博博等一百户。形迹可疑。且去宰桑处甚远。难于约束。谕令内移。报闻。　　

○以故奉恩将军积善子珸尔恭阿、病休奉恩将军武兴子果尔明阿、各袭职。　　

○以一等子达勒当阿侄特通额、袭爵。　　

○赐琉球国世子缎疋。使臣毛元翼、蔡宏谟等、宴赉如例。　　

○旌表守正被戕之陕西韩城县民巨某妻冯氏。　　

○庚戌。谕军机大臣等、据普福等奏称、下江被灾各属。内昆山县。有愚民告灾。哄挤宅门之事。泰州、阜宁。亦有要挟求赈者。至通属之金沙场。有无知妇女。因米贵求赈。该大使王弼。不即出堂晓谕。以致拥入衙署。经汛兵拏获。始行解散等语。州县偶遇偏灾。果其抚恤得宜。民情自必安怗。若使办理不善。以致百姓哄闹。即应将该州县严参。如现在已经散赈。并无官吏侵蚀情弊。而刁民乘机聚众。要挟生衅。则当痛惩以儆刁风。盖要挟不已。必致抢劫。良善为之不宁。地方因以滋事。该督抚等、正不得稍为容隐。启姑息养奸之渐。乃庄有恭惟昆山一案。前曾奏闻。而金沙场、及泰州、阜宁、等属闹赈之处。尹继善、庄有恭、均未入告。伊等所司何事。著传旨申饬。　　

○又谕曰、刘纶差往浙江。查办鄂乐舜一案。到浙之日。可即速办理。审明时。由驿递六百里驰奏。再所过江南浙江一带。现在灾地情形。并地方官办理赈务。是否妥协。并著留心详加体察。据实奏闻。　　

○又谕、据明德奏称、西路军营需用驼。狭甘二省。竭力采办。尚未充裕。晋省归化城、朔平府、一带。商贩驼只甚多。请敕令采买一二千只。由沿边一带。迅解肃州听用等语。昨据黄廷桂奏、伊经过晋省。见有运货商驼。颇堪适用。随面商布政使蒋洲。令其设法购解。以应急需。业经朕批谕准行。今又据明德奏请。著照所请。传谕该抚恒文。令其就该省商贩驼只。尽力购买。解赴甘省应用。并将办解数目。随时奏闻。　　

○以定西将军策楞、为领侍卫内大臣。　　

○命镶白旗蒙古都统伍弥泰、以将军职衔、往代舒泰驻藏办事。　　

○以吉林将军傅森、为兵部尚书。兼镶白旗蒙古都统。察哈尔总管巴禄、为镶红旗蒙古都统。　　

○辛亥。谕、现在北路军营无事。达色、著即赴黑龙江将军之任。　　

○谕军机大臣等、策楞将自伊犁投出之噶勒丹达尔扎、济克济扎布送到。伊辈俱系随从茂海、车凌、巴济之人。看来尚属朴实。著加恩俱授为头等台吉。加赏衣一袭。仍令于喀尔喀安置。伊等或赴乌里雅苏台等候眷口。或暂住巴里坤。并其眷口、于明年前赴喀尔喀居住。俱可。著交该院遵照办理。　　

○定西将军策楞奏、询据诺尔布琳沁、诺海奇齐克、俱云普尔普所告、伊犁喇嘛宰桑擒贼自效情形属实。即令寄信伊犁。遣得木齐德讷克、车布登、同往。又据普尔普称、额林哈毕尔噶一路难行。须取道吐鲁番。由珠勒都斯前往。诺尔布琳沁、现将布噜古特、呼尔璊兵。派千余名。约齐抵军营会进。报闻。　　

○直隶按察使永宁奏、台站接到文报。登记事由各项。稽迟少顷。积差即至数时。应先刊刻号单。填写较速。得旨、此所办是。著该部行文各省、及蒙古台站。俱照此办理。　　

○以正蓝旗蒙古都统五龄安、兼正红旗汉军都统。镶白旗蒙古副都统多尔济、为正蓝旗蒙古都统。工部右侍郎梦麟、兼镶白旗蒙古副都统。　　

○以宁古塔副都统额勒登、为吉林将军。调齐齐哈尔副都统舍图肯、为宁古塔副都统。协领圣保住、为齐齐哈尔副都统。荆州将军绰勒多、为凉州将军。　　

○予山西兴县、故协办大学士吏部尚书孙嘉淦。江西新昌县、故金华府知府漆扶助。云南?峨县、故生员周仪。各祀乡贤祠。奉天正红旗汉军、故都察院左副都御史达德。原任江西奉新县知县董宏毅。祀名宦祠。从各督抚请也。　　

○壬子。上诣雍和宫行礼。　　

○户部议准、直隶总督方观承奏称、顺天府属东路同知。所辖州县。均隶通永道兼辖。惟大兴、香河、二县。隶霸昌道。道厅统辖不一。遇汇核案件未便。请将大兴县、归西路同知专管。统隶霸昌道。香河县、归东路同知专管。改隶通永道。从之。　　

○赈恤甘肃皋兰、河州、渭源、隆德、静宁、宁夏、宁朔、西宁、碾伯、高台、等十州县。本年被雹水灾饥民。并缓徵新旧钱粮。　　

○予浙江黄岩镇遭风淹毙兵丁冯殿扬等六名。赏恤如例。　　

○癸丑。上诣皇太后宫问安。　　

○谕、本年狭西延安、榆林、二府属。间有歉收州县。已准该抚等所请。照例分别缓徵。其榆林府属之葭州、神木、府谷、三州县。地处沿边。夏秋雨泽愆期。收成亦多歉薄。若钱粮仓谷。照旧催徵。未免拮据。著加恩将该三州县本年未完银粮草束。及借欠常社仓谷。一体缓至明年秋后徵还。以纾民力。该部即遵谕行。　　

○谕军机大臣等、舒明奏称、杜尔伯特汗车凌等告知、伊属人等生计稍艰。请将游牧移至额克阿喇勒等语。伊犁平定后。原议定伊等迁至旧游牧额尔齐斯地方居住。若额克阿喇勒。则附近边卡。迁往居住。事属可行。著照所请。即于今岁迁往彼处游牧。俟擒获阿逆后。仍令伊等迁至额尔齐斯。路更近便。倘有派伊等兵丁之处。即由彼派往。诸事易于办理。车凌等既称在推河地方。生计稍艰。著赏给耔种六百石。交与恒文等、运至额克阿喇勒地方。务于明年三月内运到。使伊等得以及时耕种。毋致迟误。又据纳木扎勒奏称、辉特、和硕特人等。现将牲只在塞楞额、鄂尔坤等处、换易耔种等语。辉特、和硕特人等。今岁自军营回来。又向塔密尔、扎布堪、往返迁移。牲只疲瘦。不必令其换易。亦著纳木扎勒。查明应需耔种若干石。行文恒文处支领赏给。以示体恤。至车凌等、从前骑驮前往军营之马驼。现在应行交纳。但念伊等往返军营。牲只不无疲瘦。著宽限二年。陆续交纳。　　

○参赞大臣富德奏、臣带领噶勒藏多尔济等至巴里坤。接到策楞咨称、普尔普来告伊犁众喇嘛宰桑情形。噶勒藏多尔济、愿先往游牧。整兵会剿。巴雅尔、亦请备兵。且与和通鄂勤商议。寄信额琳沁、令擒贼自效。即派同往。臣亦克期进发。报闻。　　

○以荆州副都统尚简保、为荆州将军。江宁镶白旗满洲协领德特赫、为荆州副都统。　　

○以故乌喇特扎萨克镇国公、索诺木扎木三子索诺木喇布坦、袭爵。
  </div>
  <div class="pagination">
   <a href="清实录乾隆朝实录_page687.html">
    上一页
   </a>
   <span>
    ...
   </span>
   <a href="清实录乾隆朝实录_page683.html">
    683
   </a>
   <a href="清实录乾隆朝实录_page684.html">
    684
   </a>
   <a href="清实录乾隆朝实录_page685.html">
    685
   </a>
   <a href="清实录乾隆朝实录_page686.html">
    686
   </a>
   <a href="清实录乾隆朝实录_page687.html">
    687
   </a>
   <span class="current-page">
    688
   </span>
   <a href="清实录乾隆朝实录_page689.html">
    689
   </a>
   <a href="清实录乾隆朝实录_page690.html">
    690
   </a>
   <a href="清实录乾隆朝实录_page691.html">
    691
   </a>
   <a href="清实录乾隆朝实录_page692.html">
    692
   </a>
   <a href="清实录乾隆朝实录_page693.html">
    693
   </a>
   <span>
    ...
   </span>
   <a href="清实录乾隆朝实录_page689.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
