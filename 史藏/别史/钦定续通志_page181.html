<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 181 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 181 页/共 284 页
  </h1>
  <div class="content">
   钦定续通志卷二百八十一
　　钦定四库全书
　　钦定续通志卷二百八十二
　　列传
　　五代【二】
　　刘鄩　　　　牛存节　　　张归霸
　　王重师　　　徐怀玉　　　杨师厚
　　王景仁　　　贺瓌　　　　王檀
　　马嗣勲　　　王防裕　　　谢彦章
　　刘鄩密州安邱人少事青州王敬武敬武卒子师范立棣州刺史张蟾叛师范遣指挥使卢洪讨蟾洪亦叛师范伪为好辞召洪至迎于郊外命鄩斩之坐上因使鄩攻蟾破之师范表鄩登州刺史以为行军司马梁太祖西攻鳯翔师范乗虚分袭梁诸州县它遣者谋多泄不成独鄩素好兵书有机略时梁已悉有兖郓以葛从周镇兖州从周将兵在外鄩乃使人鬻油城中悉得虚实出入之所乃以步兵五百从城下水窦入袭破之徙从周家属外第亲拜其母抚之甚有恩礼太祖东还遣朱友宁攻师范从周攻鄩鄩以版舆置从周母城上母呼从周曰刘将军待我甚厚无异于汝人臣各为其主汝可察之从周为之缓攻鄩乃悉简妇人及老疾者出之独与少壮者坚守待援久之不至人心颇离副使王彦温逾城奔守陴者多逸鄩乃遣人阳语彦温曰非吾素遣者皆勿以行又下令城中曰吾遣从副使者得出否者族城中皆惑奔者乃止梁兵闻之果疑彦温非实降斩之城下由是守益坚师范兵已屈从周以祸福谕鄩鄩报曰俟吾主降即以城还梁师范败降以谕鄩【案鄩必俟师范谕乃始降梁葢效李世勣之守黎阳事见北梦言欧史失载今増】乃亦归梁太祖以为元从都押衙时太祖已领四镇四镇将吏皆功臣旧人鄩一旦以降将居其上诸将见鄩皆用军礼鄩居自如太祖益竒之及即位累迁左龙武统军刘知俊叛陷长安太祖遣鄩与牛存节讨之知俊走鳯翔太祖乃以长安为永平军拜鄩节度使末帝立为开封尹杨师厚卒分相魏为两镇末帝恐魏兵乱遣鄩以兵屯魏县【按册府元龟通鉴薛史皆作屯南乐】魏兵果劫贺徳伦降晋庄宗入魏鄩以谓晋兵悉在魏太原可袭乃结草人执旗帜负以驴往来城上而潜军出黄泽闗袭太原至乐平遇雨不克进而旋急趋临清争魏积粟而周徳威已先至鄩乃屯莘县筑甬道及河以馈军久之末帝以书责鄩战鄩报未可击复遣问必胜之策鄩曰臣无竒术请人给米十斛米尽则敌破矣末帝大怒诮鄩曰将军蓄米将疗饥乎将破敌乎乃遣使者监督其军鄩召诸将谋曰主上深居禁中与白面儿谋必败人事今敌盛未可轻动诸君以为如何诸将皆欲战鄩乃悉召诸将坐之军门人饮以河水一杯诸将或饮或辞鄩曰一杯之难犹若此滔滔河流可尽乎诸将皆失色时庄宗在魏数以劲兵压鄩营鄩不肯出而末帝数促鄩战庄宗乃声言归太原命符存审守魏而潜兵贝州鄩以晋王西归魏无备可击乃以兵万人攻魏城东庄宗自贝州返击之鄩惊兵稍却追至故元城庄宗与符存审为两方阵夹之鄩为员阵以应之兵再合鄩大败南保滑州末帝以为义成军节度使明年河朔皆入于晋降鄩亳州团练使【案通鉴鄩自滑州入朝朝议以河朔失守落鄩平章事是鄩曽加使相欧薛两史皆失载】兖州张万进反遣鄩攻杀之拜防宁军节度使朱友谦叛陷同州末帝以鄩为河东道招讨使行次陜州鄩以书招友谦不报留月余待之尹皓凝等素恶鄩乃谮鄩与友谦亲家逗留飬贼已而兵数败诏罢归洛阳酖杀之【案庄宗实録云忧恚发病卒薛史作张宗奭奉密旨逼令饮酖葢当时已宻之故实録未得其实】年六十四赠中书令【谨按通鉴辑览】
　　【御批以私姻移谕迁延贻误军计正当明正显戮耳密令行酖何为哉昔子与氏引庾公之斯之事虽为取友者旁引曲证之端已非正道后世不知谋国者辄沿袭之以为公私交尽何啻失之千里】子遂凝遂雍事唐皆为刺史明宗王淑妃故鄩妾明宗晩年淑妃用事鄩二子皆被恩宠潞王从珂反于鳯翔遂雍为西京副留守留守王思同帅诸镇兵讨鳯翔战败东归遂雍不纳封府库以待潞王潞王见遂雍握手流涕及入立拜
　　遂雍淄州刺史以鄩兄琪之子遂清代遂雍为西京副留守遂清以孝称厯易棣等五州刺史皆有善政迁鳯州防御使宣徽北院使判三司晋开运中终安州防御使
　　牛存节字赞正青州博昌人初名礼事诸葛爽于河阳爽卒乃归梁太祖赐之名字以为小校张晊攻汴存节破其二寨梁攻濮州战南刘桥范县存节功多李罕之围张全义全义来乞兵太祖以存节故事河阳知其间道使为前锋击走罕之太祖攻魏存节下魏黎阳临河与太祖防内黄迁滑州牢城遏后指挥使梁兵攻郓存节使都将王言藏船濠中期日午渡兵逾濠急攻之防营中火起郓人登城望火言伏不敢动失期存节独破郓西瓮城门夺其濠桥梁兵得俱进遂破朱宣从葛从周攻淮南渒河之败存节所部独全并收散卒八千以归【案旧唐书昭宗纪厐师古葛从周等攻淮南至渒河死伤略尽唯牛存节一军获免则存节自有所将之兵未被残破薛史云存节作后殿收合所部并败兵八千余人亦不独仅收从周散卒已也欧史不及存节所部令补】拜亳宿二州刺史朱瑾走吴召吴兵攻徐宿存节谋曰淮兵必不先攻宿夜以兵急趣徐州傅城瑾方至惊曰来何速也不能攻而去迁潞州都指挥使太祖攻鳯翔使召存节潞人送者皆号泣累拜邢州团练使元帅府左都押衙太祖即位拜右千牛卫上将军从康怀英攻潞州为行营排阵使夹城破存节自西都将兵应接溃卒行至天井闗闻晋兵攻泽州【案五代史原文作存节等以余兵归通鉴考异谓存节若自夹城归则先过泽州后至天井关岂得已过而返救之梁列传及薛史皆作存节自西都应接夹寨溃卒通鉴取之欧史未明地理以致误今据改】存节顾诸将曰泽州要害不可失也诸将皆不欲救存节举策而先士卒随之比至州人已焚外城将降晋闻存节至乃稍定遂入城助守晋人穴地道来攻存节亦穴地以应之战于隧中敌不得入乃解去累迁匡国军节度使友珪立朱友谦叛附于晋西连鳯翔存节东西受敌同州水咸无井刘知俊之叛也以渴不能守而走故友谦与岐兵合围欲持久以渴之存节祷而凿井八十水皆甘可食友谦卒不能下末帝立加同中书门下平章事徙镇天平蒋殷反攻破之以功加太尉梁晋相距河上存节方病痟忠愤弥激治军督士未尝言病病革召归京师将卒语其子知业曰忠孝吾子也不及其他赠太师
　　张归霸字正臣【从薛史増】清河人少与弟归厚归弁俱从黄巢巢败归霸兄弟乃降梁秦宗权攻汴归霸战数有功张晊军赤冈以骑兵挑战矢中归霸拔之以射贼一发而毙夺其马而归太祖壮之使以弓手五百人伏湟中太祖以骑数百为游兵过晊栅晊追太祖归霸发伏杀晊兵千人太祖攻蔡州蔡将萧颢急击太祖营归霸辄与徐怀玉合击败之太祖得拔营去太祖攻兖郓使归霸守曹州大败朱瑾于金乡又破濮州晋人攻魏归霸从葛从周救魏战洹水归霸擒克用子落落以与魏人又破刘仁恭于内黄功出诸将右累拜河阳节度使开平二年卒子汉杰事末帝为显官以张徳妃同产故用事梁亡族诛归厚字徳坤善用弓槊能以少击众以与张晊独战而胜为骑长郴王友裕攻郓屯濮州太祖后至与友裕相失卒遇郓兵千人太祖望而少之与归厚以防子军直冲之战已合郓兵大至归厚以数十骑卫太祖马中矢僵乃持槊步鬭太祖先还军中遣张筠驰骑取之以为必死矣归厚体被十余箭得筠马乃归太祖见之泣曰尔在丧军何足计乎使舁归宣武迁右神武统军厯洺晋绛三州刺史与晋人屡战未尝屈干化元年拜镇国军节度使以疾卒子汉卿归弁亦善战开平初为滑州长劔指挥使子汉融梁亡皆族诛
　　王重师许州长社人秦宗权陷许州重师脱身归梁从太祖平蔡攻兖郓为拔山都指挥使苦战齐鲁间威震邻敌迁颍州刺史太祖攻濮州已破濮人积草焚之梁兵不得入重师方病创卧帐中遽起悉取军中氊毯沃水防火上率精卒以短兵突入众随之遂取濮州重师身被八九创军士负之而还太祖闻之惊曰奈何使我得濮州而失重师乎逾月乃愈王师范降表重师青州留后累迁佑国军节度使同中书门下平章事居数年甚有威惠重师与刘捍故有隙捍尝搆之太祖防重师辄遣禆将张君练攻邠鳯而败太祖怒其擅发兵挫国威将召而罪之【案通鉴重师镇长安数年贡赋不时乃召令入朝是重师获罪非尽由谗搆也薛史亦不载】遣刘捍代重师重师不知太祖怒已捍至重师礼甚倨捍因驰白太祖言重师有二志遂贬死
　　徐怀玉亳州焦夷人本名琮与梁太祖俱起微贱勇于战阵从太祖镇宣武为永城镇将秦宗权攻梁壁金隄灵昌酸怀玉以轻骑连击破之又败之于板桥赤冈拔其八栅从太祖东攻兖郓破徐宿战必捷赏赉以分士卒为梁名将太祖赐名怀玉从太祖败魏兵黎阳破朱瑾于金乡又从厐师古攻杨行密清口之败怀玉军独完收散卒万余人归迁沂州刺史王师范叛梁怀玉屡以州兵击破之迁齐州防御使天复四年以州兵西迎昭宗都洛阳迁华州观察留后屯雍州迁右羽林统军又屯泽州晋人为隧以攻怀玉击之隧中晋人乃却太祖时厯曹晋二州刺史晋军数至怀玉坚守败晋于洪洞拜保大军节度使朱友谦叛附于晋袭鄜州执怀玉杀之
　　杨师厚颍州斤沟人少事河阳李罕之从罕之降晋后以罪奔梁太祖以为宣武军押衙曹州刺史梁攻王师范师厚战临朐擒其偏将八十余人取棣州以功拜齐州刺史太祖攻赵匡凝于襄阳师厚为先锋以浮桥渡汉击败之匡凝弃城走进取荆南又走匡凝弟匡明拜山南东道节度使同中书门下平章事刘知俊叛攻陷长安刘鄩牛存节等攻之久不下师厚以竒兵入其西门遂克之【案通鉴时师厚为西路行营招讨使帅刘鄩等讨知俊鄩等破潼闗师厚以骑兵后至遂克之是师厚实与鄩等同役鳯翔而鄩等亦非无功足録者也与史互异】晋周徳威攻晋州以应知俊师厚败之于防坑迁保义军节度使徙镇宣义晋军攻燕燕王刘守光求援于梁太祖为之击赵以牵晋屯于龙花遣师厚攻枣彊屠之进围蓚县晋史建瑭以轻兵夜击梁军梁军大扰弃辎重走太祖迁东都留师厚屯魏州明年太祖遇弑友珪自立师厚乗间杀魏牙将潘晏臧延范等逐节度使罗周翰友珪因以师厚为天雄军节度使师厚自太祖时尝为招讨使悉领梁劲兵既得魏稍矜倨难制故时魏恃牙兵以彊罗绍威时牙兵尽死魏始为梁所制师厚乃复置银枪効节军友珪阴欲图之召师厚入计事其吏劝勿行师厚曰吾二十年不负朱家今若不行则见疑而生事然吾知上为人虽往无如我何乃以劲兵二万朝京师留兵城外以十余人从入见友珪益恐惧赐与钜万而还已而末帝谋讨友珪遣马慎交阴见师厚布腹心师厚犹豫未决或曰均王仗大义诛贼其事易成若一朝破贼公将何以自处师厚大悟乃遣其将王舜贤至洛阳见袁象先计事使朱汉宾以兵屯滑州为应末帝卒与象先杀友珪末帝即位封师厚邺王诏书不名事无钜细皆谘之然心益忌畏已而师厚发卒末帝为之受贺于宫中由是始分相魏为两镇魏军乱以魏博降晋梁失河北自此始
　　王景仁庐州合肥人初名茂章少从杨行密起淮南骁勇刚悍临敌以身先梁太祖遣兄子友宁【案友宁乃朗王存之子欧史作子误】攻王师范于青州师范乞兵于行宻遣景仁以步骑七千救之师范背城为两栅友宁夜击其一栅中告急趣景仁出战景仁按兵不动友宁已破一栅连战不已迟明景仁度友宁兵已困乃出战大败之遂斩友宁时太祖方攻郓州闻友宁死以兵二十万倍道至景仁闭垒示怯伺梁兵怠毁栅出疾战战酣退坐召诸将饮酒已而复战太祖登髙望见之得青州降人问饮酒者为谁曰王茂章也太祖叹曰使吾得此人为将天下不足平也梁兵又败景仁军还梁兵急追之景仁遣禆将李防裕设伏以待追兵至防裕以死遏之景仁缓行全军以归事行密为润州团练使行密死子渥自宣州入立景仁代守宣州渥求宣州故物不与渥怒以兵攻之【案新唐书杨行密传渥求茂章亲兵不得乃以兵五千袭之薛史作渥忌其勇悍欲除之皆与欧史互异】景仁奔于钱镠镠表领宣州节度使梁太祖素识景仁遣人召之遂间道归梁仍以为宁国军节度使同中书门下平章事开平四年为北面招讨使伐赵行至魏州司天监言太阴亏不利行师太祖驰使者止之景仁已过邢洺不奉诏及晋人战大败于柏乡罢就第后数月悉复其官爵末帝立为淮南招讨使使攻庐夀军过独山山有杨行密祠再拜号泣而去战于霍山梁兵败走景仁殿而力战不甚败归京师病疽卒赠太尉
　　贺瓌字光逺濮州人事郓州朱宣为都指挥使梁太祖攻朱瑾于兖州宣遣瓌与何怀寳栁存等救兖瓌趋待宾馆欲絶梁饷道太祖侦知之选精兵夜疾驰百里旦至钜野东遇瓌兵击之瓌等大败絷瓌及怀寳等至兖城下以招瑾瑾不纳因斩怀寳等十余人而独留瓌瓌感太祖不杀誓以身自効从平青州以为曹州刺史太祖即位徙相州末帝时迁左龙虎统军宣义军节度使贞明元年魏兵乱贺徳伦降晋晋王入魏刘鄩败走河朔皆入于晋晋军取杨刘乃以瓌为招讨使与谢彦章等屯行台瓌与彦章有隙伏甲杀之庄宗以轻兵袭濮州瓌自行台蹑之战于胡柳陂斩其将周徳威瓌军已胜阵无石山日暮晋军仰攻之瓌下击晋军遂夺山【案此即王建及传所谓土山也原文不着夺山事于战时形势未尽且与建及传不符今増】瓌大败晋遂取濮州城徳胜夹河为栅瓌以舟兵攻南栅不能得还军行台以疾卒年六十二赠侍中
　　王檀字众美京兆人少事梁太祖为小校尚让攻梁战尉氏门檀勇出诸将太祖竒之迁踏白副指挥使从朱珍募兵有功梁与蔡兵战板桥李重裔马踣为蔡兵所擒檀驰取之并获其将一人从太祖破魏内黄迁冲山都虞复从朱珍攻徐州获其将一人梁兵攻王师范檀别破其宻州拜宻州刺史太祖即位迁保义军节度使潞州东北面招讨使王景仁败于柏乡晋兵围邢州太祖欲自将救之檀表止请自拒敌卒全邢州以功加同中书门下平章事进封琅琊郡王友珪立徙镇宣化贞明元年又徙匡国时庄宗取魏博檀以谓晋兵悉在河北乃以竒兵西出阴地袭太原不克而还徙镇天平檀尝招亡盗居帐下帐下兵乱入杀檀年五十八赠太师谥忠毅
　　马嗣勲濠州钟离人少为州客将梁太祖攻濠州刺史张遂遣嗣勲持牌印降梁杨行密攻遂遂又使嗣勲来乞兵兵未至濠州已没嗣勲乃留事梁太祖以为宣武军元从押衙太祖西攻鳯翔行至华州遣嗣勲入説韩建建即时出降天祐二年罗绍威乞兵诛牙军遣嗣勲以千人赴之尽诛牙兵语在绍威传嗣勲亦中重创卒太祖即位赠太保
　　王防裕琅琊临沂人少从诸葛爽起青棣间爽败防裕随爽奔于梁时太祖新就镇黄巢秦宗权等兵方盛太祖数为所窘而梁未有佗将乃以防裕将骑兵常为先锋击巢拔其数栅巢走梁兵蹑之战于万胜戍巢败而东防裕功为多乃表为义州刺史黄巢已去秦宗权攻许郑与梁为敌境大小百余战防裕常有功既又遣防裕拒秦贤于尉氏战败失一禆将太祖怒拘之军中邢州孟迁降梁为晋人所围太祖遣防裕以精兵百人疾驰夜破围入迟明立梁旗帜于城上晋人以为救兵至乃退已而复来迁执防裕降于晋见杀
　　谢彦章许州人幼事葛从周从周养以为子授之兵法置千钱大盘中为行阵偏伍之状示以出入进退之节彦章尽得之及壮事梁太祖为骑将时贺瓌善用歩卒而彦章与孟审澄侯温裕皆善将骑兵审澄温裕所将不过三千彦章多而益办末帝时累迁匡国军节度使贞明四年晋攻河北贺瓌为北面招讨使彦章为排阵使屯于行台彦章好礼儒士虽居军中尝儒服或临敌御众肃然有将帅之威左右驰骤疾若风雨晋人望其行阵齐整相谓曰谢彦章必在此也其名重敌中如此瓌心忌之一日与瓌行视郊外瓌指一地语彦章曰此地冈阜隆起其中坦然营栅之地也已而晋兵栅之瓌疑彦章阴以告晋益恶之瓌欲速战彦章请持重以老敌马歩都虞朱珪夙与彦章有隙乃诬反瓌旦享士使珪伏甲杀之审澄温裕皆见害【案审澄时为濮州刺史温裕则别将也】












　　钦定续通志卷二百八十二
　　钦定四库全书
　　钦定续通志卷二百八十三
　　列传
　　五代【三】
　　郭崇韬　　　安重诲　　周徳威
　　符存审
　　郭崇韬字安时【从薛史增】代州鴈门人为河东教练使庄宗为晋王孟知祥荐崇韬为中门使甚见亲信庄宗即位拜兵部尚书枢密使梁王彦章击破徳胜唐东保杨刘彦章围之庄宗登垒望见彦章为重堑以絶唐军意轻之曰是欲持乆以我也即引短兵出战为伏兵败归问崇韬计安出时唐已得郓州矣崇韬曰彦章围我于此志在取郓州也臣愿得兵数千据河下流筑垒必争之地以应郓州为名彦章必来争既分其兵可图也然板筑难卒就陛下日以精兵挑战使彦章不得东十日垒成矣庄宗乃遣崇韬与毛彰将数千人夜渡河筑垒于博州东昼夜督役六日垒成彦章急攻之不克还趋杨刘庄宗迎击遂败之康延孝自梁奔唐先见崇韬崇韬延之卧内尽得梁虚实是时庄宗军朝城段凝军临河唐自失徳胜梁兵日掠澶相黎阳卫州而李继韬以泽潞叛入于梁契丹数犯幽涿又闻延孝言梁方召诸镇兵欲大举唐诸将皆忧惑以谓郓州隔河难守不若弃与梁而西取卫州黎阳以河为界与梁约罢兵庄宗不悦召问崇韬崇韬曰陛下兴兵仗义将士疲战争生民苦转饷者十余年矣况今大号已建河北皆引首望成功今得一郓州不能守而弃之虽欲指河为界谁为陛下守者且唐未失徳胜时四方商贾征输必集积薪刍粮饷如山自失南城保杨刘道路转徙耗大半而魏博五州秋稼不稔竭民而敛不支数月此岂按兵持久时乎臣自康延孝来尽得梁虚实此真天亡之时也愿陛下分兵守魏固杨刘而自郓长驱其巢穴不出半月天下定矣庄宗大喜即日下令军中归家属于魏夜渡杨刘从郓州入袭汴八日而灭梁推功赐崇韬铁劵拜侍中成徳军节度使依前枢密使庄宗与诸将以兵取天下而崇韬未尝战阵徒以谋议居佐命第一位兼将相遂以天下为已任遇事无所回避而宦官伶人不便初崇韬与宦者马绍宏俱为中门使而绍宏位在上及庄宗即位二人当为枢密使崇韬不欲绍宏在已上乃以为宣徽使绍宏失职怨望崇韬因置内勾使以绍宏领之寻罢绍宏尤侧目崇韬颇惧语其人曰吾佐天子取天下今大功已就而羣小交兴吾欲避归镇阳庶免祸对曰俚语曰骑虎者势不得下今公权位已隆而下多怨嫉一失其势能自安乎今中宫未立而刘氏有宠宜请立刘氏为皇后而多建天下利害便民者然后退而乞身天子以公有大功而无过必不聴公去是外有避权之名而内有中宫之助又为天下所悦虽有谗间其可动乎崇韬以为然乃上书请立刘氏为皇后崇韬素亷自从入洛始受四方赂遗或以为言崇韬曰吾位将相禄赐巨万岂少此今藩镇诸侯多梁旧将皆主上斩袪射钩之人也一切拒之岂无反侧且藏予私室何异公帑明年天子有事南郊乃悉献所藏以佐赏庄宗已郊遂立刘氏为皇后崇韬累表自陈请依唐旧制还枢密使于内臣而并辤镇阳优诏不允因建天下利害二十五事施行之李嗣源为成徳军节度使徙崇韬忠武崇韬辤言甚恳至遂罢其命同光三年夏霖雨不止大水害民田民多流死庄宗患宫中暑湿思得髙楼避暑遣宫苑使王允平营之宦官曰郭崇韬眉头不伸常为租庸惜财用陛下虽欲有作其可得乎庄宗乃使人问崇韬曰昔吾与梁对垒河上虽祁寒盛暑被甲跨马不以为劳今居深宫防广厦不胜其热何也崇韬对曰陛下昔以天下为心今以一身为意艰难逸豫为虑不同其势自然也愿陛下无忘河上则可使繁暑坐变清凉庄宗黙然终遣允平起楼崇韬果切諌宦官曰崇韬第无异皇居安知陛下之热由是谗间愈入河南县令罗贯为人彊直正身奉法颇为崇韬所知宦官伶人求请书积几案一不报皆以示崇韬崇韬数以为言宦官伶人由此切齿张全义为尹贯不为之屈而多按诛恃全义为不法者全义尝使人告刘皇后从容为白贯事而左右日夜共攻其短荘宗未有以皇太后崩坤陵庄宗幸陵作所而道路泥涂桥坏庄宗止舆问谁主者宦官曰属河南因亟召贯至对曰臣初不奉诏请诘主者庄宗曰尔所部复问何人下狱拷掠体无完肤明日诏杀之崇韬諌以桥道不修法不当死庄宗怒起入宫崇韬随之论不已庄宗自阖殿门崇韬不得入贯卒见杀明年征蜀议择大将明宗为总管当行而崇韬以谗见危思立大功为自安计乃曰契丹为患北边非总管不可御魏王继岌国之储副而大功未立且亲王为元帅唐故事也庄宗曰继岌小子岂任大事公为我副之乃以继岌为西南面行营都统崇韬为招讨使军政皆决崇韬唐军入蜀所过迎降王衍弟宗弼隂送欵于崇韬求为西川兵马留后崇韬以节度使许之军至成都宗弼奉宗韬甚厚又与蜀人列状见魏王请崇韬留镇蜀继岌颇疑崇韬无以自明因以事斩宗弼及其弟宗渥宗勲崇韬素嫉宦官尝谓继岌曰王有破蜀功师旋必为太子俟主上千秋万嵗后当尽去宦官至于扇马亦不可骑继岌监军李从袭等见崇韬专军事心已不平及闻此言皆切齿思图之庄宗闻破蜀遣宦官向延嗣劳军崇韬不郊迎延嗣大怒与从袭等共搆之延嗣还上蜀簿庄宗怪所得薄延嗣因言蜀寳货皆入崇韬且诬其有异志将危魏王庄宗怒遣宦官马彦珪至蜀视崇韬去就彦珪告刘皇后刘皇后教彦珪矫诏魏王杀之崇韬有子五人廷诲廷信从死于蜀余皆见杀明宗即位诏许归以其太原故宅赐其一孙崇韬自以为子仪后其伐蜀也过子仪墓下马号恸而去闻者颇以为笑然崇韬尽忠国家有大略其已破蜀因遣使者以唐威徳风谕南诏诸蛮欲因以绥来之可谓有志矣
　　安重诲应州人父福迁为晋将以骁勇知名晋兵救朱宣福迁与梁战死重诲少事明宗明宗镇安国以为中门使及兵变于魏大计皆重诲与霍彦威决之明宗即位以为枢密使累加侍中兼中书令重诲自为中门使已见亲信而以佐命功处机密之任事大小皆参决其势倾动天下虽其尽忠劳力时有补益而恃功矜宠威福自出旁无贤人君子之助其独见之虑祸衅所生至于臣主俱伤几灭其族斯其可哀者也重诲尝出过御史台门殿直马延悮冲前导重诲怒即台门斩延而后奏请降敕处分明宗不得已从之宰相任圜判三司以职事与重诲争不能得圜怒辞疾退居重诲诬以罪矫诏杀圜而后白【事具圜传】又恐天下议已因取三司积欠二百余万请放之以悦人其威福自出多此类也是时四方奏事皆先白重诲然后闻河南县献嘉禾一茎五穗重诲视之曰伪也笞其人遣之夏州李仁福进白鹰重诲却之明日白曰陛下诏天下毋献鹰鹞而仁福违诏献鹰臣已却之矣重诲出明宗隂遣人取以入佗日按鹰西郊戒左右无使重诲知宿州进白兔重诲曰兔隂且狡虽白何为遂却而不白明宗为人虽寛厚然其性果于杀人马牧军使田令方所牧马瘠而多毙坐劾当死重诲谏曰使天下闻以马故杀一军使是谓贵畜而贱人令方因得减死明宗遣回鹘侯三驰传至其国醴泉县素无驿其令刘知章不时给马侯三遽以闻明宗大怒械知章至京师将杀之重诲从容为言得不死其尽忠补益亦此类也重诲既以天下为已任遂欲内固社稷而外制诸侯之彊然其轻信韩玫之谮而絶钱镠之臣徒陷彦温于死而不能去潞王之患李严一出而知祥贰仁矩未至而董璋叛此所谓独见之虑祸衅所生也钱镠据有两浙号兼吴越而王自梁及庄宗常异其礼覊縻之明宗即位镠遣使朝寓书重诲慢重诲怒未有以发乃遣其嬖吏韩玫副供奉官乌昭遇使镠玫恃势辱昭遇因醉使酒以马棰击之镠欲奏其事昭遇以为辱国固止之玫还反谮于重诲曰昭遇见镠舞蹈称臣以朝廷事私告镠昭遇坐死下制削夺镠官爵于是钱氏遂絶于唐【案吴越备史吴越王命文穆王奏雪其事书不得通乃以绢书上之天子始得闻焉是吴越未尝絶唐与史互异】潞王从珂镇河中重诲以其非李氏子后必为患欲隂图之从珂阅马黄龙庄其牙内指挥使杨彦温闭城叛从珂遣人谓彦温曰我遇汝厚何苦而反报曰彦温非叛也得枢密院宣请公趣归朝廷耳从珂走虞乡驰上变明宗疑其事不明遣人诱致彦温欲究所以重诲固请用兵明宗乃遣侍卫指挥使药彦稠西京留守索自通率兵讨之诫曰为我生致彦温吾将自讯其事彦稠等攻破河中希重诲防斩彦温以灭口重诲率羣臣贺明宗大怒曰朕家事不了卿等不合致贺从珂罢镇居清化里第重诲数讽宰相冯道等言从珂失守宜行法重诲又自论列明宗曰吾为小校时衣食不能自足此儿为我担石灰拾马粪以相养活今贵为天子独不能庇之邪使其杜门私第亦何与公事重诲由是不复敢言孟知祥镇西川董璋镇东川二人皆有异志重诲每事裁抑务欲制其奸心【五代史补载知祥将据蜀遣使以金赂重诲重诲喜之案重诲虽威福自专虑多召衅而欧薛两史皆不着其黩货且云重诲死后家赀不及数千缗况此时正欲裁制知祥岂有反喜其通赂之理陶岳之言恐不足据】凡两川守将更代多用已所亲信必有精兵从之渐令分戍诸州以虞缓急二人觉以为图已益不自安既而遣李严为西川监军知祥即日斩严又分阆州为保宁军以李仁矩为节度使以制璋且削其地璋以兵攻杀仁矩二人遂皆反初明宗幸汴重诲欲因以伐吴明宗难之后得吴谍者言徐知诰欲举吴称藩愿得安公一言为信重诲大喜因谍者遗知诰玉带而不以其事闻逾年知诰之问不至捧圣都军使李行徳十将张俭告变言枢密承防李防徽语其客边彦温云重诲募士缮甲欲自伐吴又与谍者交私明宗初颇疑之大臣左右皆为解因廷诘彦温具伏其诈于是君臣相顾泣下彦温行徳俭皆坐族诛重诲因求解职明宗慰之重诲论请不已明宗怒乃趣中书议代冯道曰诸君茍惜安公使得罢去是纾其祸也赵鳯以为大臣不可轻动遂以范延光为枢密使重诲居职如故董璋等反遣石敬瑭讨之川路险粮运甚艰毎一石致一斗自闗以西民苦输送往往亡聚山林为盗贼明宗欲自行重诲止之请行闗西闻之皆恐动重诲日驰数百里督趣粮运昼夜不絶毙踣道路者不胜数重诲过鳯翔节度使朱昭延之寝室使其妻子奉事左右甚谨重诲酒酣为昭言昨被谗几不自全頼明圣得保家族因感叹泣下重诲去昭上言重诲怨望至营恐生事宣徽使孟汉琼自行营使还亦言西人震骇状因述重诲过恶重诲行至三泉召还过鳯翔昭拒不纳重诲惧驰趋京师未至拜河中节度使宦者安希伦坐为重诲隂伺宫中动息事发弃市重诲益惧因上章告老以太子太师致仕而以李从璋代遣药彦稠率兵如河中虞变重诲二子崇绪崇賛宿卫京师闻制下即日奔其父重诲见之惊曰二渠安得来已而曰此非渠意为人所使耳吾以一死报国余复何言乃械送京师明宗又遣翟光业至河中视重诲去就戒曰有异志则与从璋图之光业至从璋率兵围重诲第入拜于庭重诲降答拜从璋以檛击其首重诲妻抱之而呼曰令公死未晚何遽如此夫妻皆死检责其家赀不及数千缗明宗下诏以其絶钱镠致孟知祥董璋反及议伐吴以为罪并杀其二子余子孙皆免重诲得罪知必死叹曰我固当死但恨不与国家除去潞王也
　　周徳威字镇逺朔州马邑人为人勇多智能望尘知敌数事晋王为骑将累迁内衙指挥使其小字阳五当梁晋之际周阳五之勇闻天下梁军围晋太原令曰生得周阳五者为刺史有骁将陈章者号陈野义常以白马朱甲自异出入阵中求周阳五欲必生致之晋王戒徳威曰陈野义欲得汝以求刺史宜善备之徳威笑曰陈章好大言耳安知刺史非臣作因戒其部兵见白马朱甲者佯走避之徳威防服杂伍中兵始交徳威部下退走章奋矟急追徳威从其后挥铁锤中章堕马遂生擒之梁攻燕晋遣徳威为燕攻梁取潞州梁舍燕攻潞围以夹城潞州守将李嗣昭城守而徳威与梁军相持于外逾年嗣昭与徳威素有隙晋王病且革语庄宗曰梁军围潞而徳威与嗣昭有隙吾甚忧之王丧在殡庄宗新立杀其叔父克宁国中未定重兵悉属徳威于外晋人皆恐庄宗使人以丧及难告且召其军徳威即日还军太原留兵城外徒步入伏哭几絶晋人乃安遂从庄宗复击梁军破夹城与嗣昭欢如初以功拜振武节度使同中书门下平章事天祐七年秋梁遣王景仁将魏滑汴宋等兵七万人击赵赵王王镕乞师于晋晋遣徳威先屯赵州冬梁军至栢乡赵人告急庄宗自将出赞皇防徳威于石桥进距栢乡五里营于野河北徳威告庄宗曰梁军甚鋭未可与争宜少退以待之庄宗曰吾提孤军出千里利速战不乘势急击之使敌知吾众寡则吾无所施矣徳威曰不然赵人能城守而不能野战吾之取胜利在骑兵平川广野骑兵所长也今军河上迫贼营门非吾用长地所恃者一水隔耳使梁得舟栰渡河吾无类矣不如退军鄗邑诱敌出营扰而劳之可以策胜也已而获梁游兵问景仁何为曰治舟数百将以为浮梁庄宗笑曰果如公所料乃退军鄗邑徳威晨遣三百骑叩梁营挑战自以劲兵三千继之景仁怒悉军以出与徳威转鬬数十里至鄗南两军皆阵梁军横亘六七里汴宋之军居西魏滑之军居东庄宗欲战徳威持马谏曰梁军逺来必不暇赍粮糗纵其能赍亦不暇食不及日午人马俱饥因其将退而击之胜至未申时梁军东偏尘起徳威鼓噪而进麾其西偏曰魏滑军走矣又麾其东偏曰梁军走矣梁阵动不可复整乃皆走遂大败自鄗追至栢乡横尸数十里景仁以十余骑仅而免自梁与晋争凡数十战其大败未尝如此刘守光僭号于燕晋遣徳威出飞狐击之入祁沟闗取涿州遂围守光于幽州尽下燕诸州县逾年破幽州以功拜卢龙军节度使【案辽史周徳威镇幽州时卢文进引辽师攻之城几陷以救得免此事新旧史皆失载】庄宗与刘鄩相持于魏鄩夜潜出黄泽闗以袭太原徳威自幽州以千骑入土门蹑之鄩至乐平遇雨不得进而还徳威与鄩俱东争趋临清临清有积粟且晋军饷道也徳威先驰据之以故庄宗卒能困鄩军而败之庄宗勇而好战尤鋭于见敌徳威老将常务持重以挫人锋故其用兵常伺敌隙以取胜十五年徳威将燕兵与镇定等军从庄宗于河上自麻家渡进军临濮以趋汴州军宿胡桞陂梁军至庄宗问战于徳威徳威对曰此去汴州信宿而近梁军父母妻子皆在其中梁人家国系此一举吾以深入之兵当其必死之战可以计胜难与力争也且吾军先至以逸待劳王宜按军无动臣请以骑军扰之使其营栅不得成樵爨不暇给因其劳乏而乘之可以胜庄宗曰吾终日俟敌今见敌不击复何为顾李存审曰公以辎重先吾为公殿遂出徳威谓其子曰吾不知死所矣前遇梁军而阵王军居中镇定军居左徳威军居右辎重次右之西兵接庄宗率银枪军驰入梁阵梁军小败犯晋辎重辎重见梁朱旗皆惊走入徳威军徳威军乱梁军乘之徳威父子皆战死庄宗与诸将相持而哭曰吾不聴老将言使其父子至此及即位赠徳威太师明宗时加赠太尉配享庄宗庙庭晋髙祖追封徳威燕王子光辅官至刺史
　　符存审字徳详陈州宛丘人初名存少贱犯法当死临刑指旁坏垣顾主者曰愿就死于彼冀得垣土覆尸主者哀而许之为徙垣下而主将方饮酒顾其爱妓思得善歌者佐酒妓言有符存尝为妾歌甚善主将驰召存审存审以徙垣下故未加刑因就召使歌而悦之得不死后从李罕之归晋晋王以为义儿军使赐姓李氏名存审从晋王击李匡俦为前锋破居庸闗又从击王行瑜破龙泉寨从李嗣昭攻汾州执李瑭【薛史作李康】又攻潞州降丁防从周徳威破梁夹城晋赵攻燕梁救燕击赵深州围蓨县存审与史建瑭军下博击走梁军魏博叛梁降晋存审为先锋屯临清庄宗入魏存审殿军魏县与刘鄩相距莘西从庄宗败鄩于故元城以功累迁为安国军节度使徙横海加同中书门下平章事契丹围幽州时晋与梁相持河上欲发兵兵少欲勿救惧失之庄宗疑以问诸将存审独以为当救以骑兵五千击走契丹【案契丹国志存审令步兵阵于后先以羸兵曳柴燃草而进烟尘涨天鼓噪合战乃趣后阵乘之辽太祖大败】从战胡栁陂晋军晨败亡周徳威存审与其子彦图力战暮复败梁军于土山迁内外蕃汉马步军总管梁朱友谦以河中同州降晋梁遣刘鄩攻同州友谦求救乃遣存审与李嗣昭救之河中兵弱粮少而新降人心颇持两端晋军屯朝邑诸将皆欲速战存审曰使梁军知吾利速战则将夹渭而营断我饷道以持久困我则我进退不可败之道也乃按军不动居旬日望气者言有黒气状如鬬鸡存审曰可以一战矣乃进军击鄩大败之鄩夜遯去追击于渭河又大败之张文礼弑赵王王镕晋遣阎寳李嗣昭等攻之至辄战死最后遣存审破之存审为将有机略大小百余战未尝败衂与周徳威齐名徳威死晋之旧将独存审在契丹入塞乃以存审为卢龙军节度使时存审已病辞不肯行庄宗使人慰遣之庄宗灭梁入洛存审自以身为大将不得与破梁之功怏怏疾益甚因请朝京师时郭崇韬权位已重然名望素出存审下不乐其来加已上沮之存审妻郭氏泣诉于崇韬曰吾夫于国有功而与公乡里之旧奈何忍令死弃穷野崇韬愈怒存审章累上辄不许存审伏枕叹曰老夫事二主四十年今日天下一家四夷逺俗至于亡国之将射钩斩袪之人皆得亲见天子奉觞为夀独予弃死于此岂非命哉崇韬度存审病已亟乃请许其来朝徙镇宣武卒于幽州临终戒其子曰吾少提一劔去乡里四十年间取将相然履锋冒刄出死入生而得至此也出其身所中矢镞百余示之曰尔其勉哉子彦超彦饶彦卿彦超初为汾州刺史明宗入洛时为北京巡检永王存霸奔太原彦超见留守张宪谋之宪儒者事庄宗最久不忍背恩欲纳之彦超不从存霸遂见杀明宗徳之以为建雄军留后迁北京留守厯镇昭义泰宁安逺彦超主藏奴王希全盗其赀稍责之奴惧夜叩门言有急彦超出见杀赠太尉彦饶为汴州马步军都指挥使天成元年发汴兵戍瓦桥闗控鹤指挥使张諌反迫彦饶为帅彦饶阳许之明日衙见伏甲诛諌诏褒其忠略清泰三年拜忠正军节度使侍卫马步军都指挥使晋髙祖起太原彦饶以侍卫兵从废帝至河阳废帝败晋髙祖徙彦饶义成军节度使范延光反白奉进以侍卫兵三千屯滑州兵士犯法奉进捕得五人其三人义成兵也因并斩之彦饶怒明日奉进过彦饶谢语不合拂衣而起彦饶不复留其麾下大噪追奉进杀之彦饶不之止也屯驻军将马万等擒彦饶送京师以彦饶应延光反闻诏削官爵杀之彦饶以一旦之忿不能驭其军杀奉进已非本意以反见诛非其罪也彦卿宋史有传













　　钦定续通志卷二百八十三
　　钦定四库全书
　　钦定续通志卷二百八十四
　　列传
　　五代【四】
　　史建瑭【匡翰】　王建及　　　元行钦
　　安金全　　　袁建丰　　　西方邺
　　符习【乌震】　　孔谦　　　　张延郎
　　李严　　　　李仁矩　　　毛璋
　　朱昭　　　刘延朗　　　康思立
　　康义诚　　　药彦稠
　　史建瑭字国寳【从薛史增】鴈门人父敬思为九府都督从晋王入关破黄巢击秦宗权常将骑兵为先锋上源驿之变为梁兵所杀建瑭少为禆校自晋降丁防与梁相距潞州建瑭已为先锋梁兵数为建瑭所杀相戒避史先锋柏乡之战周徳威击梁左军建瑭击其右大败之以功加检校左仆射晋赵攻燕梁救燕击赵深州围枣彊蓚县晋精兵皆在北独符存审与建瑭以三千骑屯赵州梁兵已破枣彊存审扼下博桥建瑭分其麾下五百骑为五队一之衡水一之南宫一之信都一之阜城而自将其一约各取梁刍牧者十人会下博至暮擒梁兵数日皆杀之各留一人縦使逸告之曰晋王军且大至明日建瑭率百骑为梁旗帜杂其刍牧者暮叩梁营杀门卒纵火大呼斩击数十百人梁兵得归者皆言晋军且至梁太祖夜抜营去时方病由是增剧而晋军得并力以收燕者二人之力也后从庄宗入魏博败刘鄩累功厯贝相二州刺史晋军讨张文礼建瑭以先锋兵下赵州进傅镇州攻城门中流矢卒
　　子匡翰尚晋髙祖女是为鲁国长公主为将沉毅有谋而接下以礼与部曲语未尝不名为唐天雄军歩军彰圣马军两都指挥使事晋厯义戍军节度使所至兵民称之史氏世将而匡翰好读书尤喜春秋三传义戍军从事关彻尢嗜酒尝醉骂匡翰曰近闻张彦泽脔张式未见史匡翰斩关彻天下谈者未有偶尔匡翰不怒引满自罚而慰勉之人皆服其量卒年四十
　　王建及【薛史册府元俱作李建及式尝晹姓如元行钦故韦连同未可知也】许州人少从李罕之奔晋为匡卫指挥使梁晋战柏乡相距鄗邑野河上镇定兵扼河桥梁兵急击之荘宗望见镇定兵将败顾建及曰桥为梁夺则吾军危矣奈何建及选二百人驰击梁兵败解去从战莘县故元城皆先登陷阵累功拜辽州刺史将银枪効节军晋攻杨刘建及躬负葭苇堙堑先登防之从战胡栁晋兵已败与梁争土山梁兵先至登山阵荘宗至山下曰今日得山者胜驰骑犯之建及以银枪军继进梁兵下走阵山西晋兵遂得土山建及呼其众曰今日所失辎重皆在山西盍取之即驰犯梁阵梁兵大败晋遂军徳胜为南北城于河上梁贺瓌攻其南城以竹笮维战舰于河晋兵不得渡南城危甚建及以大瓮积薪自上流纵火焚梁战舰而以二舟载甲士随之斧其竹笮梁兵皆走晋军乃得渡救南城解去建及为将喜以家赀散士卒宦官韦令图监其军言建及得士心惧有异志不可令典牙兵出为代州刺史怏怏而卒
　　元行钦幽州人为刘守光禆将守光簒其父仁防使行钦以兵囚仁防于大安山又使行钦害诸兄弟其后晋攻幽州守光使行钦募兵云朔间时明宗略地山北与行钦相拒广边军行钦履败乃降明宗养以为子常从立功荘宗闻行钦骁勇取之以为散员都部署赐姓名曰李绍荣荘宗与梁战潘张军败而溃得三四骑驰去梁兵数百追及攒矟围之行钦望其旗而识之驰一骑奋劒断其二矛斩首一级梁兵解去荘宗还营持行钦泣曰富贵与卿共之由是宠絶诸将拜忻州刺史迁武宁军节度使荘宗宴羣臣于内殿酒酣道平生战事为乐怪行钦不在所司奏曰奉敕宴使相绍荣散官不得与荘宗罢会不乐明日即拜行钦同中书门下平章事赵在礼反于魏以行钦为邺都行营招抚使讨之行钦攻邺南门以诏书招在礼在礼送羊酒犒军登城再拜以诏书示诸军皇甫晖从旁夺诏书壊之军士大噪行钦具以闻荘宗大怒乃益召诸镇兵属行钦行钦分为五道毁轮扉为筏渡长庆河攻冠氏门不克时邢洺诸州相继叛行钦攻邺无功荘宗欲亲征羣臣谏止乃遣明宗讨之明宗至魏军城西行钦军城南而明宗军变入魏与在礼合行钦退屯卫州以明宗反闻明宗自魏引兵南行钦率兵趋还京师从荘宗幸汴行至荥泽行钦杀明宗子从璟语在宗室传明宗入汴荘宗至万胜镇不得进与行钦登道旁冢置酒相顾泣下有野人献雉问冢名曰愁防也荘宗益不悦因罢酒去西至石桥置酒野次荘宗谓行钦曰卿等从我久富贵急难无不同今危蹙而黙黙无言坐视成败我至荥泽欲单骑渡河自求总管卿等各陈利害今日俾我至此卿等何如行钦泣而对曰臣本小人蒙抚养位将相危难不能报国死无以塞责因与诸将百余人皆解髻断髪置地誓死报君臣相持恸哭荘宗还洛阳数日复幸汜水郭从谦反荘宗崩行钦出奔至平陆为野人执送虢州刺史石潭【薛史作县令裴进】折其两足槛车送京师明宗见之骂曰我儿何负于尔行钦瞠目直视曰先皇帝何负于尔乃斩于洛阳市市人皆为流涕
　　安金全代北人骁果工骑射号能擒生踏伏事晋为骑将数从荘宗有功官至刺史以疾居太原梁晋相距河上晋兵皆从太原无备梁将王檀乗虚来袭监军张承业大恐率诸司工匠城守外攻甚急金全彊起谓承业曰太原晋之根本一旦不守则大事去矣老夫诚惫尚能为公破贼乃被甲跨马率子弟及故将吏百余人夜出北门击檀于羊马城中檀军惊溃而晋救兵稍至然荘宗不以金全为能终不録其功金全与明宗有旧明宗即位拜振武军节度使同中书门下平章事在镇二年召还以疾卒
　　袁建丰不知其世家晋王讨黄巢至华隂阑得之时方九嵗爱其俊爽收养之长习骑射从击王行瑜李匡威又从荘宗破夹城战柏乡以功累迁左厢马军指挥使明宗为内衙指挥使建丰为副使从荘宗入魏取卫磁洺三州击梁将王千斩首千余级从战胡桞指挥使孟谦据相州叛建丰还讨平之厯洺相隰三州刺史病风废明宗即位以旧恩召还京师加检校太尉遥领镇南军节度使俾食其俸以卒赠太尉
　　西方邺定州满城人年二十渡河游梁不见用归荘宗于河上数有功同光中为曹州刺史以州兵屯汴州名宗自魏反兵南渡河而荘宗东幸汴节度使孔循懐二志使北门迎明宗西门迎荘宗所以供帐委积如一曰先至者入之邺责循曰主上破梁得公有不杀之恩奈何欲纳总管而负国循不答石敬瑭妻明宗女也方在汴邺欲杀之循知其谋取之藏其家邺无如之何乃将麾下西迎荘宗于汜水呜咽泣下【按通鉴邺守汴石敬瑭使禆将突入封邱门据其城邺遂请降似不及复迎荘宗附载以志疑】荘宗亦为嘘唏乃使为先锋荘宗遇弑明宗入洛邺请死于马前明宗嘉叹久之明年荆南高季兴叛拜邺防州刺史以兵出三峡取三州乃以防州为宁江军拜邺节度使又取归州邺武人所为多不中法判官谭善达数諌邺怒遣人告善达受人金下狱死邺病见善达为祟卒于镇
　　符习赵州昭庆人少事赵王王镕为军校自晋救赵破梁赵常遣习将兵从晋张文礼弑镕上书求习归赵荘宗遣之习号泣曰臣世受赵王恩王尝以一剑与臣使自效今闻王死欲以剑自裁念卒无益请击赵破贼报王寃荘宗壮之乃遣阎寳史建瑭等助习讨文礼以习为镇州兵马留后习攻文礼不克荘宗用佗将破之拜习成徳军节度使习辞愿授河内一镇得自攻取之乃拜习天平军节度使东南面招讨使习亦未尝攻取后徙镇安国又徙平卢赵在礼作乱遣习以镇兵讨贼未至魏而明宗兵变遣人招之见明宗于胙县平卢监军杨希望闻习为明宗所召乃以兵围习家将杀之指挥使王公俨绐希望曰习家不足虑宜分兵守城以虞外变希望信之公俨因擒斩希望习家由是获免而公俨宣言青人不便习因自求为节度使明宗乃以房知温代习镇平卢拜公俨登州刺史公俨不承命知温擒而杀之习复镇天平徙宣武习素为安重诲所不悦乃以太子太师致仕归以其子令谦为赵州刺史奉养之习以无罪怏怏失职居嵗余中风卒赠太师子令谦防令谦在赵州有善政及卒州人号泣送葬者数千人当时号为良刺史防为成徳军节度副使后事晋官至礼部侍郎乌震信都人本赵军卒稍以功迁禆校隶习军从讨文礼家在赵文礼执震母妻及子十余人以招震震不顾文礼乃皆断其手鼻而不殊纵至习军军中皆不忍正视震一恸而止愤激自励攻破镇州以功拜刺史厯深赵冀三州震通左氏春秋为刺史以亷平有声明宗闻其名擢拜河北道副招讨使领宁国军节度使代房知温戌卢防始至而戌兵龙晊等作乱见杀赠太师孔谦魏州人为魏州孔目官魏博入于晋荘宗以为度支使倾巧善事人荘宗及左右皆悦之自少为吏勤敏工书算颇知金谷聚敛之事晋与梁相拒河上十余年谦调发供馈未尝乏以成荘宗之业然民亦不胜其苦荘宗初建大号谦自谓当为租庸使而郭崇韬用张宪为使以谦为副谦已怏怏既而建北都谦谓崇韬宜得重人镇之非张宪不可崇韬以为然因以宪留守北都而以宰相豆卢革判租庸谦益失望乃隂求革过失革尝以手书假租庸钱十万谦以示崇韬而微泄其事革闻之惧遂求解职而以王正言为租庸使谦益愤愤求解职荘宗怒其避事欲寘之法赖伶官景进救之乃止已而正言病风不任事景进数为谦言乃罢正言以谦为租庸使赐号丰财赡国功臣谦无佗能直以聚敛为事荘宗初即位推恩天下除百姓田租放诸务课利欠负者谦悉违诏督理故事观察使所治属州事皆不得专达上所赋调亦下观察使行之而谦直以租庸帖调发诸州不关观察观察使交章谓制勑不下支郡刺史不専奏事唐制也今唐运中兴愿还旧制诏从其请而谦不奉诏卒行直帖又请减百官俸钱省罢节度观察判官推官等员数以至鄣塞天下山谷径路禁止行人以收商旅征算遣大程官放猪羊柴炭占庇人户更制括田竿尺尽率州使公廨钱由是天下皆怨苦之明宗立下诏暴谦罪斩于洛阳市籍其家遂罢租庸使额分盐铁度支户部为三司
　　张延朗汴州开封人事梁以租庸使为郓州粮料使明宗克郓得延朗复以为粮料使及即位累迁忠武军节度使长兴元年始置三司使以延朗为之延朗号为有心计以三司为已任而天下钱谷亦无所建明厯泰宁雄武军节度使废帝以为吏部尚书兼中书门下平章事判三司晋高祖有异志三司财货在太原者延朗悉调取之高祖深以为恨晋兵起废帝欲亲征而心畏高祖疑不决延朗与刘延朗等劝帝必行延朗籍诸道民为丁及括其马丁马未至晋兵入京师高祖得延朗杀之
　　李严幽州人初名让坤事刘守光为刺史后事荘宗为客省使严明敏多艺颇知书而辩同光三年使于蜀为王衍陈唐兴复功徳之盛蜀人听之皆竦动时蜀君臣皆庸暗而恃险自安穷极奢僭严还具言可取状初荘宗遣严以名马入蜀市珍竒以充后宫而蜀法严禁以竒货出劒门其非竒物而出者名曰入草物严无所得而还荘宗闻之大怒曰王衍其能免为入草人乎于是决议伐蜀冬魏王继岌西伐以严为三川招抚使【按通鉴严为招抚使□史譌招讨时军中都招讨则郭崇韬副招讨则李令徳又东南面都招讨则高季兴严以招抚为名故先行】与康延孝以兵五千先行所过州县皆迎降至汉州王衍告曰得李严来即降严驰入益州衍以妻母为托即日以蜀降严还明宗以为泗州防御使客省使如故其后孟知祥倔彊于蜀安重诲用事思有以制知祥者严乃求为西川兵马都监将行其母曰汝前启破蜀之谋今行其以死报蜀人矣初严与知祥同事荘宗严尝有过荘宗怒甚命斩之知祥为解乃笞而释之知祥虽与严有旧恩而恶其来蜀人亦皆恶之严至知祥置酒从容问曰朝廷以公来邪公意自欲来邪严曰君命也知祥发怒曰天下藩镇皆无监军安得尔独来此此乃孺子荧惑朝廷尔即擒斩之明宗不能诘知祥由此遂反
　　李仁矩不知其世家少事明宗为客将及即位以为客省使明宗祀天南郊东西川当进助礼钱使仁矩趣之仁矩恃恩骄恣见藩臣不以礼东川节度使董璋置酒召仁矩辞不往于传舍与倡妓饮璋怒率衙兵露刃之传舍牵出将斩之仁矩涕泣拜伏谢罪乃止明日璋置酒召仁矩见其妻子以厚谢之仁矩还言璋必反仁矩素为安重诲亲信思以制璋乃分东川之阆州为保宁军以仁矩为节度使遣姚洪将兵戍之璋已怒仁矩至镇伺璋动静必以闻璋益疑惧遂决反攻阆州仁矩召将校问防皆曰璋有二心久矣常以利啖吾兵兵未可用贼锋方鋭宜坚壁以挫之能守旬日大军必至贼当自退仁矩曰蜀懦安能当我精鋭之师即驱之出战兵未交而溃遂被擒并其家属皆见杀
　　毛璋沧州人为横海军节度使戴思逺军校晋下魏博思逺出奔璋以沧州降晋以为贝州刺史晋与梁相拒河上璋累战有功荘宗灭梁拜华州节度使在镇多不法议者疑其有异志乃徙昭义璋初欲拒命其判官边蔚切諌乃听命璋在华州得魏王继岌伐蜀余赀既富而骄滛尝服赭袍饮酒使所得蜀奴为王衍宫中之戏明宗闻而恶之召为金吾上将军东川董璋上言璋遣子廷赟持书往西川疑有奸乃追还廷赟并璋下御史狱廷赟欵称实璋假子有叔父在蜀欲往省之无私书璋无罪名有司议璋前任藩镇隂畜异图及处班行不慎行止乃停官勒还私第初廷赟之蜀与其客赵延祚俱及下狱延祚欲言璋隂事璋许以重赂既出责于璋不与延祚乃诣防自言并璋复下狱中丞吕梦竒议璋前已防昭雪而延祚以责赂故复加织罗乃稍宥璋有告者言梦竒受赂乃移军廵狱狱吏鍜链之璋具伏许赂延祚未与尝以马借梦竒而无受赂璋坐长流儒州已而赐自尽
　　朱昭太原人少事明宗为客将明宗即位为文思使与安重诲有隙故常使于外董璋为东川节度使以昭为副西川孟知祥杀其监军李严照大惧求还京师璋不许遂相猜忌昭益开懐待之璋颇重其为人后璋有军事遣昭入朝乃免累迁鳯翔节度使以防杀安重诲【事具重诲传】范延光尤恶其为人罢为左武卫上将军宣徽南院使久之为山南东道节度使时明宗已病而秦王从荣祸起有端诸大臣皆欲引去避祸枢密使范延光赵延夀日夕求去延寿使其妻兴平公主入言于中延光亦因孟汉琼王淑妃进説故皆得罢以昭及冯赟代之冯赟者亦太原人父璋事明宗为阍者赟儿时以通黠为明宗所爱以为进奏官及即位厯河东忠武节度使三司使明宗病甚大臣稀进见而孟汉琼王淑妃用事昭及赟并掌机务大事皆决此四人及杀秦王立愍帝益自以为功又所用多非其人给事中陈又险谲好隂谋尝事梁张汉杰又事郭崇韬辄败死昭乃引以为枢密院直学士用其谋是时昭赟遣汉琼至魏召愍帝入立而留汉琼权知后事明年汉琼请入朝昭赟乃议徙成徳范延光代汉琼北京留守石敬瑭代延光鳯翔潞王从珂代敬瑭三人者皆唐大臣以汉琼故轻易其地又不降制书第遣使者监上道从珂由此遂反兵已东愍帝大惧遣人召昭计事昭曰上召我急将罪我也使者促之甚急昭呼曰穷至此邪乃投井死安从进闻之亦杀赟于家妻子皆见杀赟有子三歳其故吏张守素匿之以免汉高祖即位赠昭尚书令赟中书令
　　刘延朗宋州虞城人废帝起鳯翔与共事者五人节度判官韩昭掌书记李专羙牙将宋审防客将房暠而延朗为孔目官初愍帝即位徙废帝为北京留守促上道帝召昭等议昭等皆劝帝反暠又喜神巫祝之説有瞽者张蒙自言事大白山神神魏崔浩也言吉凶无不中暠引蒙见帝闻其语声惊曰此非人臣也使问于神神传语曰三珠并一珠驴马没人驱嵗月甲庚午中兴戊巳土嵩问其义蒙曰神言如此我能传之不能解也帝即以蒙为馆驿廵官帝将反而兵少又乏食甚惧使暠问蒙蒙传神语曰王当有天下可无忧于是决反使专羙作檄书数朱昭冯赟之罪驰告诸镇皆不应独陇州防御使相里金遣其判官薛文遇计事帝得文遇因大喜而延朗调率城中民财以给军王思同率诸镇兵围鳯翔废帝惧遣暠问神神曰王兵少东兵来迎王已而东兵果叛降于帝帝入京师受册明宗柩前即位册曰维应顺元年嵗次甲午四月庚午朔帝回顾暠曰神言岂不騐哉由是益亲信而专以巫祝用事帝既立以昭为左諌议大夫端明殿学士专羙为比部郎中枢密院直学士审防为皇城使暠为宣微北院使延朗为荘宅使久之以昭暠为枢密使延朗为副使审防为侍卫歩军都指挥使而薛文遇亦为职方郎中枢密院直学士由是审防将兵专羙文遇主谋议而昭暠及延朗掌机密初帝与晋高祖俱事明宗而心不相悦帝既入立高祖不得已来朝颇自疑延朗等多言敬瑭可留京师昭专羙曰敬瑭与赵延夀皆尚公主不可独留乃遣之会契丹数宼北边以高祖为大同振武威塞彰国等军都总管屯忻州屯兵忽变拥高祖呼万嵗高祖惧斩三十余人而后止帝益疑之与延朗等日夕谋议常至夜分而罢高祖弟重为皇城副使公主母曹太后居中因得伺帝动静言语以报高祖益自危帝母魏氏追封宣宪皇太后墓在太原有司议立寝宫高祖言陵与民墓相杂不可立宫帝疑高祖欲毁民墓为国取怨由此发怒罢高祖总管徙镇郓州延朗等多言不可而止后月余文遇独直帝夜召之语罢敬瑭事文遇曰国家事断在陛下敬瑭徙亦反不徙亦反迟速尔不如先事图之帝大喜曰术者言朕今年当得一贤佐定天下卿其是邪乃令文遇手书除目夜半下学士院草制明日宣制两班皆失色居五六日敬瑭以反闻延郎等请帝亲征帝心忧惧常恶言敬瑭事毎戒人曰尔无説石郎令我心胆堕地延朗等屡迫之乃行至懐州夜召李崧问计文遇不知而继至帝见之色变崧蹑其足文遇乃出帝曰我见文遇肉颤遽欲抽刀刺之崧曰文遇小人致悮大事刺之益丑乃已时契丹已立敬瑭为天子以兵而南帝惶惑不知所之遣审防将千骑至白司马坡踏战地审防曰何地不堪战虽有其地何人肯立于此不如还也帝遂还自焚高祖入京师延朗等六人皆除名为民自延朗与暠并掌机密延朗专任事诸将当得州者惟视纳赂多少为先后由是人人皆怨暠心患之而不能争毎延朗议事则垂头阳睡晋兵入延朗以一骑走南山过其家指而叹曰吾积钱三十万于此不知何人取之遂为追兵所杀高祖闻暠常不与事哀之后复以为将嵗余卒专羙事晋为大理卿开运中卒当晋之将起废帝以昭为中书侍郎同中书门下平章事出为河阳节度使与审防文遇皆不知所终
　　康思立本山隂诸部人【按薛史作晋阳人】少为骑将从荘宗破梁夹城战柏乡累功迁突骑指挥使明宗即位厯昭武保义军节度使皆有善政潞王起鳯翔愍帝遣王思同等讨之思立有捧圣羽林屯兵千五百人乃以羽林千人属思同至鳯翔军叛降从珂思立欲尽诛羽林家属未及而兵已至乃以捧圣兵城守从珂兵傅其城呼曰西兵七万防新天子尔五百人何能拒徒陷陕人于死耳捧圣兵闻之皆解甲思立遂开门迎从珂废帝即位以思立初无降意颇不悦之数徙镇寻以老罢石敬瑭反帝幸懐州以思立为北面行营马军都指挥使将从驾骑兵救张敬达未至而敬达死思立以疾卒于道晋髙祖入立赠太子少傅
　　康义诚字信臣代北三部落人以骑射事荘宗为突骑指挥使从明宗讨赵在礼至魏而军变义诚劝明宗南向明宗即位迁捧圣指挥使领汾州刺史从破朱守殷迁侍卫亲军马歩军都指挥使领河阳三城节度使出为山南东道节度使复为亲军都指挥使领河阳加同中书门下平章事秦王从荣事起义诚素心结之独持两端语在宗室传三司使孙岳尝为冯赟言从荣必败之状义成闻而不悦从荣死义诚始引兵入河南府召岳检阅从荣家赀岳至义诚乘乱使人射杀之又以从荣故与朱实有隙潞王反鳯翔王思同率诸镇兵围之【按通鉴载防国安彦威山南西道张防钊武定孙汉韶彰义张从宾静难康福凡五镇节度】兴元张防钊兵叛降思同走诸镇兵皆溃愍帝大怒谓朱昭等曰朕新即位天下事皆出诸公然于事兄未有失节今事至此何方转祸当率左右往迎吾兄逊以位苟不吾信死其所也昭等惶恐不能对义诚前曰西师惊溃主将怯耳今京师兵尚多臣请尽将以西扼关而守招集亡散为后图愍帝以为然幸左藏库亲给将士人绢二十匹钱五千军士负物言曰到鳯翔更请一分朱实见士无闘志而义诚尽将以西疑其有二心谓义诚曰今西师小防无一骑东者人心可知不如以见兵守京师以自固彼虽幸胜特得防钊一军耳诸镇兵在后其敢径来邪义诚怒曰如此言实反矣实曰公谓谁欲反邪其声厉闻于帝召两人讯之两人争于前帝不能决遂斩实【谨按通鉴辑览】
　　【御批从厚柔懦无能羣小满朝无足与围国是当从珂举兵犯阙义诚軰早蓄异心逝将他适所可稍恃以支持者惟朱实耳虽其固守徐图之计未必果能济事而其心皭然不滓从厚所宜知也乃不辨黑白枉杀忠良譬之木将楬而复披其枝叶能无立见倾覆乎】以义诚为招讨使悉将禁军以西行至新安降于从珂清泰元年四月斩于兴敎门外夷其族
　　药彦稠沙陀三部落人初为骑将明宗即位累迁侍卫
　　歩军都虞候领夀州节度使安重诲矫诏遣河中指挥使杨彦温逐其节度使潞王从珂以彦稠为招讨使【按册府元作副招讨使考安重诲传索自通与彦稠并命必其副也欧史得之】明宗欲生得彦温戒彦稠母杀彦稠希重诲旨杀彦温以灭口明宗大怒然不之罪也长兴中为静难军节度使党项阿埋屈悉保等族抄掠方渠邀杀囘鹘使者明宗遣彦稠与灵武康福会兵击之尽诛其族获其大酋领连香等又逐盐州诸戎取所掠男女千余人潞王从珂反彦稠为招讨副使王思同兵溃彦稠与思同俱东走为潞王兵所得囚之华州狱已而杀之晋高祖立赠侍中





　　钦定续通志卷二百八十四
&lt;史部,别史类,钦定续通志&gt;
  </div>
  <div class="pagination">
   <a href="钦定续通志_page180.html">
    上一页
   </a>
   <span>
    ...
   </span>
   <a href="钦定续通志_page176.html">
    176
   </a>
   <a href="钦定续通志_page177.html">
    177
   </a>
   <a href="钦定续通志_page178.html">
    178
   </a>
   <a href="钦定续通志_page179.html">
    179
   </a>
   <a href="钦定续通志_page180.html">
    180
   </a>
   <span class="current-page">
    181
   </span>
   <a href="钦定续通志_page182.html">
    182
   </a>
   <a href="钦定续通志_page183.html">
    183
   </a>
   <a href="钦定续通志_page184.html">
    184
   </a>
   <a href="钦定续通志_page185.html">
    185
   </a>
   <a href="钦定续通志_page186.html">
    186
   </a>
   <span>
    ...
   </span>
   <a href="钦定续通志_page182.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
