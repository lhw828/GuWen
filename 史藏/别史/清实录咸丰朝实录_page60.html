<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 60 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 60 页/共 502 页</h1>
    <div class="content">
○补造山东文登协水师战船。从巡抚陈庆偕请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之四十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。九月。癸丑朔。上诣寿康宫、问皇贵太妃安。　　

○谕内阁、前因户工两局。铜斤短绌。降旨饬令沿途督抚。飞催各铜运。已入山东境。及已渡黄各起。限于九月内赶运到京。本日据陈庆偕奏、运员吴鸿昌领解己酉年正运四起。郑训逵、领解庚戌年正运一起铜船。均于八月内趱入山东境内飞饬提催等语现在京局鼓铸。需铜紧要。此两起铜运入山东境。又逾一月著直隶总督山东巡抚、各派妥员迎提北上。其前次已入山东境之彭克偁、赵昆二起铜运。一并飞速提趱。务于本月内抵通运京以资接济傥再逾延。即著指参惩办其在后各起铜运仍著沿途各督抚、赶紧严催迅速趱行毋任稍有延缓。　　

○甲寅。谕内阁、陆建瀛、杨以增奏、请将已革厅员。从重治罪等语。已革南河丰北厅通判王熙善。于该工漫口。不能先事豫防。迨危迫之时。又不早禀上司。及该道得信发银已属人力难施。似此误工殃民。仅予枷号不足蔽辜。王熙善著即拏问。交该督等严行审讯。按律定拟具奏。仍责令完缴应赔工费。以示惩儆。　　

○闽浙总督季芝昌奏报接印任事日期。得旨。凡应整饬者。须渐次办理不可性急汝之才力。履外任有余。但能不矜不伐则尽善矣。朕事事惟知一实字汝还朕亦一实字慎勉为之。以副委任。　　

○贵州巡抚乔用迁奏编查保甲现办情形。得旨、办理尚属认真。毋得日久生懈。　　

○以查办番案草率。拔署陕甘总督萨迎阿、花翎。乙卯。谕内阁、户部奏、河南省驿站项下。积欠较多请饬分别追补完解并将各年未完银数开单呈览据奏河南通省额徵驿站银两。向有裁扣建旷二款计自嘉庆二十年起。至道光二十年止未完建旷银二十九万二千余两。道光二十一年起至二十九年止未完裁扣建旷银四十万三千余两。皆例应入拨之款。岂容任意延宕悬欠无著著新任巡抚李僡、督同藩臬两司赶紧查明欠解细数。分别勒追摊补拟定章程。迅速具奏。其近年欠款。严饬尽数催追报部候拨不得再任延欠。另片奏该部节年登记。河南省例应入拨延未报造各款。并著一并查明。迅速报拨。毋任延缓。　　

○又谕、程矞采奏丁忧提督仍请暂留防堵一摺。湖南提督鲍起豹现已到任惟该省防堵正当吃紧之际。余万清。著准其暂留该处。协同鲍起豹筹办一切事宜。俟防堵事竣。即行回籍守制。至余万清、现用文移。准其借用湖南提督印信。或分路驻劄。亦可就近借用武职印信。该督拟请另铸关防之处。著无庸议。　　

○谕军机大臣等、寄谕钦差大臣大学士赛尚阿、广西巡抚邹鸣鹤、程矞采奏遵查湖南会匪现获多名、究出头目等语据称衡阳、清泉两县访获匪徒谢发祥、夏绍银、熊仁和三名究获头目左家发。并获萧二等犯。起获旗帜、及木印令签阵图、书信伪照各物。据左家发供系听从广东人李丹入会。现接李丹自广西来信。嘱令纠人。派伊为衡州总管各等情。李丹系由广西致信左家发。是该匪现在西省。已有端倪此时窜匿何处。夥党若干如何句通衡州斋匪。亟应严查剿捕尽绝根株又据左家发供听从李丹入会。以广东老万山即狗头山之朱九涛为会首朱九涛自称太平王。李丹称平地王张添佐称徐光王。令旗用印。写有老万山三字等语前据赛尚阿奏获犯供词。有太平王坐轿进永安州城之语。是否即系朱九涛抑系韦正并洪秀泉、是否即系狗头山朱九涛之匪党。俱著确查具奏。再达洪阿谅已启程来京。巴清德现在梧州养病计当痊愈。永安攻剿情形。现在如何张敬修前次遣散壮勇。是否安静回籍。不至滋事颜品瑶、虽经就戮。其弟颜三及其夥党窜扰何处。仍应乘势歼灭。毋令贼势复炽又前据单开。容县梁二十大。兴业县黄亚佐等宾州麦二。邱二嫂各股匪。俱多至二千余人。其余股匪亦复不少著即严饬该处文武。并力堵截歼厥渠魁。解散党与是为至要。所调各省之兵。何省最为得力。何省疲弱一并具奏程矞采奏片。著钞给阅看。将此由五百里谕令知之。　　

○又谕、程矞采驰奏、访获会匪讯究各情等语湖南衡州地方。斋匪甚多经该知府陶恩培、访获谢发祥等犯。究获头目左家发。并于获犯萧二家。起获旗帜黄布马褂号衣木印令签阵图书信伪照多件。提讯左家发据供系听从广东人李丹入会。以广东老万山即狗头山之朱九涛为会首又有张添佐改名赤松子在湖北湖南各处。藉名卖药暗行句结。朱九涛自称太平王李丹称平地王张添佐称徐光王。朱九涛约令该犯纠结匪徒等语。该犯等行踪诡秘。游奕于楚粤之交若不协力访拏。势必滋蔓愈甚著徐广缙叶名琛查明老万山坐落何处。是否即系狗头山该匪等系何会名。夥党若干。分隶何处务即严密访查。派委员弁将头目朱九涛、及匪党全行弋获。并捣其巢穴。毋得稍留余孽其在湖北湖南句结各匪。著程矞采等就现获各犯究其党与诘其住址。密饬两省州县不动声色。一体访拏。毋令一名漏网原片著钞给徐广缙叶名琛、龚裕、阅看。将此由五百里各谕令知之。　　

○安徽巡抚蒋文庆奏、续获首犯程六麻孜、并摉捕夥党多名。现仍饬属访拏如再能多获巨犯。当择尤酌保。得旨。若能全行弋获。方准奏请加恩识之。　　

○广西巡抚邹鸣鹤奏筹办保卫省城事宜并拏获会匪廖五正法。得旨。办理尚为妥协。省城左近地方。似此潜伏者。料亦不少随时严密惩办。不可疏懈。虽练勇可靠。其中良莠不齐亦应加意慎重。　　

○丙辰。上诣寿康宫问皇贵太妃安谕内阁、惠亲王等奏、遵镌御笔四言韵文。搨印墨刻呈览著照所请。先行搨印二千分交礼部祗领。即将各直省应行颁发之处。开单具奏。如有不敷。著武英殿续行搨印。交该部颁行并准各直省一体摹勒刊印。以广教思。　　

○谕军机大臣等、昨面谕定郡王载铨、工部右侍郎彭蕴章、内务府大臣基溥相度万年吉地。闻陆应谷于地理之学。素所讲求。本日已明降谕旨。令该抚来京陛见。陆应谷接奉此旨。交卸后即行来京。协同载铨等、详细相度。并著延访江西绅民中。精晓堪舆者一二人。带同进京。以资商酌将此谕令知之。　　

○命江西巡抚陆应谷、来京陛见。以刑部左侍郎王植、署江西巡抚。　　

○以告休奉恩将军奕锦子载绩、袭职。　　

○封禁贵州清水站黑铅子矿厂。从巡抚乔用迁请也。　　

○丁巳。河东河道总督颜以燠、奏报秋汛安澜命诣河神庙祀谢。并下部议叙出力员弁。升赏有差又奏饬催漕运帮船。设法趱挽务使回空各帮。安稳南行。克期归次得旨若稍有迟滞。惟汝是问。　　

○湖南学政车顺轨因病解任。命翰林院编修刘昆、提督湖南学政。　　

○予湖南阵亡守备赵鸿宾、祭葬世职额外唐学均、赏恤如例。　　

○戊午。谕内阁、刑部议奏、直隶续获图免粮租、贿求陈奏案内逸犯罪名一摺均著照所议办理至易州承派差徭既据该督奏称向资民力。即著查照旧例。妥议章程。究系何项应减。何项应留务使官民两无偏累。吏胥不致藉端滋扰。并出示晓谕。俾闾阎周知。历久遵行傥地方官办理不善。即著从严参处其刁民纠众抗差滋事一并按律惩办。以息争端。断不可将就了事转费周章也。　　

○又谕、前因南河丰北厅属漫口。当降旨令瑞常于试差回京之便。驰往该处查勘兹据查明具奏。漫口丈数。及被淹地方情形与该督等原奏。大略相同回空漕船据查亦不致有阻滞现在大工。正当购料兴办之时著陆建瀛杨以增遵照叠次谕旨妥速筹办。并随时咨会颜以燠、陈庆偕务将漫水宣洩。清出运道。俾回空漕船。畅行无误其被水居民。既据查明情形轻重不等仍著江苏山东各督抚。加意抚恤毋令失所。　　

○又谕、陆应谷奏、参员赴署咆哮请发往军台一摺已革江西吉安府通判古连魁。唤唱女优有玷官箴。据该抚陆应谷查讯确凿。会同陆建瀛具奏降旨业经革职姑免置议。乃该革员并不自知愧悔。胆敢赴该抚衙署、咆哮毁辱似此逞刁挟制。若不严行惩办。何以肃法纪而儆官方。古连魁、著即发往军台效力赎罪。以为任性妄为者戒。　　

○直隶总督讷尔经额、奏谢颁赏御门听政诗刻得旨。卿其善体朕意。力挽积习。长句一篇。比于箴铭可也。　　

○以御前大臣端华、署步军统领。并署管钦天监事宗人府右宗正春山、暂署正黄旗领侍卫内大臣。　　

○以署工部左侍郎杜＜乔羽＞、暂署管钱法堂事务。　　

○己未。上诣寿安宫、问如皇贵太妃安。　　

○诣寿康宫、问皇贵太妃安。　　

○谕军机大臣等、奕兴奏、演围届期一摺。著于供奉宣宗成皇帝圣容吉期以前。趱程回抵盛京。敬谨将事。将此谕令知之。　　

○盛京将军奕兴等奏、谨遵吉期恭请福陵神牌还御安奉礼成。得旨。敬悉。　　

○江苏巡抚杨文定奏、已故太仓州知州徐家槐。缺交库项。请将该故负寓所赀财。查封备抵并饬提同丁属、严审究办。得旨。严行究办。以挽颓风。又奏报雨水粮价情形。批认真办理。妥为抚恤勿致一夫失所。　　

○以盛京户部侍郎恒毓、暂署将军　　

○庚申。遣官祭都城隍之神。　　

○谕内阁、吴文镕、张亮基奏、甄劾知府同知知县、请分别休致改教一摺。云南署楚雄府丽江府知府许文言□受不能约束子侄。官声平常著以原品休致。署永北厅直隶同知、临安府双水塘分防同知严良裘前因欠解银厂税课降旨摘去顶带兹据奏称业经解完。惟该员疏懒因循。难期振作。著开复顶带。以原品休致。试用知县杨玉德。即用知县詹锦堂。均属才力不及。难膺民社。杨玉德系举人出身。詹锦堂系进士出身。俱著以教职归部铨选。　　

○又谕、王庆云等奏、遵查万安仓积存土米情形。并廒座门板短缺缘由一摺。著交刑部归案严行查讯究办。其现存土米二千六百两四十余石。著户部查核办理。　　

○又谕、御史福昌奏、请严饬训练水师、慎重海防一摺。本年山东洋面盗匪。占驾官船。上岸抢劫叠经降旨、谕令陈庆偕督饬水师镇将。实力追剿并谕令沿海各督抚、分路兜拏。该匪现虽南窜。难保不乘机北驶著山东巡抚、及奉天等省。严饬水师员弁随时认真防范。不得以盗踪远扬。互相诿卸巡缉稍疏。至山东河南直隶等省。陆路亦时有抢劫重案。瞬届冬令。尤恐查拏不力。以致盗匪扰害商民。著各该督抚、严饬地方官。不分畛域。一体严密侦缉。有犯必惩。毋得因循疏懈。致干重咎。　　

○谕军机大臣等、赛尚阿奏、攻剿水窦贼营、大获胜仗、并各路剿捕零股贼匪情形。该匪窜踞永安。以水窦莫村为前路门户。经乌兰泰督带将弁。分路进攻。四次获胜。先将水窦攻破。贼气大挫。惟莫村余匪未净。永安州城逆首、尚未捦获。我军乘胜围攻。是否兵力不致过单。现经张敬修就近募勇千余名。归乌兰泰一路会合攻剿。著随时察看情形。调度接应务出万全。并严饬巴清德、向荣、赶紧带兵、前赴永安协剿毋得再有迁延。坐失事机。该匪于蒙江一带。备有船只。希图窜越。逆首洪秀泉、是否仍在其内。该大臣已密饬张鹏万、刘继祖等分带练勇。潜伏以待。并派姚莹、长寿、分赴荔浦平乐等处。相机防堵。断不可令该匪等乘闲窜逸。追捕又费周章。再永安州距省甚近。匪众盘踞州城内外。难保不分股窥伺。现在湖南续调之兵。想已赶到。务须加意严防。妥为布置。毋得稍有疏虞。将此由六百里谕令知之。　　

○署江西巡抚王植、江甯副都统惠密奏。交查革员陈阡等案。遵即严密访询并取到案卷。分别传讯得旨认真查访。毋受人蒙混。　　

○以剿歼广西股匪麦二等出力。赏知府黄辅相花翎予知县张汝瀛议叙。　　

○以攻剿广西水窦逆匪获胜。赏副将衔屯官思达朋总兵衔予游击穆腾额等、优叙。阵亡外委谭永亮、祭葬世职。　　

○予广西阵亡从九品周大勋、祭葬世职。　　

○辛酉。谕内阁、近来东南两河工次。每有过往官员、及举贡生监幕友人等往求资助。河工各员、或碍于情面。或恐其挟制。往往那动公项以为应酬之费。积习相沿久滋流弊道光二十四年。曾奉谕旨严行禁止近闻此风。虽较前稍息而游客之请求。河员之滥费仍不能免试思河工银两。国帑攸关多一分应酬即减一分工料。势必侵吞剥削。贻误要需。于河务大有关系。必当严行申禁。力挽颓风。嗣后官员士子等、各宜自爱。不准前赴河工。藉词要求帮助。河工官员、果能廉正自持。又何难概行拒绝。傥有无赖之徒。敢于挟制。或投递书函。公行请托。经该河督查出。即将其人扣留。指名严参惩究如河员克减工程。滥施邀誉。一并从严参办。以除陋习而慎河防将此通谕知之。　　

○谕军机大臣等、据陈世忠奏、山东洋面盗匪。年增一年。今岁尤甚。请前赴粤洋。跟踪揖捕等语。据称盗船初旋。亟应追剿惟东省兵船两无。不能前往。请饬闽省水师、将游巡帮船。配齐弁兵军火炮械。分派将备管领统交陈世忠带赴粤洋。会同粤省兵船连帮剿捕。以期捣穴歼渠等语。水师巡洋捕盗。固当不分畛域协力夹攻。而本省洋面。职分攸关。亦须兼权熟计。若如陈世忠所奏统率闽船。前赴粤海。则登州洋面。该总兵转有鞭长莫及之势。设有不靖。伊谁之责。既称东省兵船两无。则由东赴闽。该总兵应用何船。应带何兵。亦未筹及。事关海防要务。该总兵自应与该抚。筹计万全以昭慎重。著陈庆偕接奉此旨。将陈世忠所奏各情。悉心商搉。以目下情形而论。是否陈世忠可以远赴闽粤。于剿捕机宜。确有把握。其登州镇又应派何人暂署。是否不至顾此失彼。著该抚等、妥筹会议。迅速具奏。陈世忠所陈水师情形摺片等件。已寄谕沿海各督抚查办矣将此谕令知之。　　

○又谕、前因山东洋面盗匪、占驾官船南窜降旨令陈庆偕、督饬水师将弁追剿。并饬沿海各督抚、一体兜拏。本日据登州镇总兵陈世忠、沥陈水师情形该省洋面辽阔。水师兵弁无多。成造船只。既须远资闽粤而驾驶风涛又非猝能教习。该总兵请饬江浙两省。仿照闽省游巡之例。各营酌拨大船一只。配足弁兵军火。选派精干将领管带会合连＜舟宗＞专司截捕并自请前赴闽浙粤洋。跟踪追缉朕思闽省游巡兵船。既称得力。江浙等省。似可仿照办理。现在闽省巡船。如能前赴粤洋追捕。山东窜回盗匪。即可由闽省水师提镇中、带兵往剿。较之陈世忠由东赴闽。更为直捷。著沿海各督抚等、各就该省洋面情形。悉心筹画。迅速具奏。该总兵又称、盗船由粤闽入浙界。历江省洋面。以至东洋。山向针盘均有必经处所。并著该督抚。严饬将弁实力梭巡如果认真堵缉。该匪等何至直抵登州肆行劫抢。从容南去。如入无人之境乎前据常大淳、陈庆偕、节次奏称该匪等系广东福建浙江等处人。而销赃聚会。在澳门香港与石浦温州又有在普陀山打醮情事。是盗匪渊薮确有可据。趁此冬令贼匪饱扬之后。出其不意。各省调集舟师。捣穴捦渠。亦不可失之机会也该总兵原摺片二件均著钞给阅看将此各谕令知之。　　

○命五城于冬春二季设厂煮赈。　　

○旌表守正捐躯河南考城县民秦家安妻、张氏。　　

</div>
    <div class="pagination">
<a href="清实录咸丰朝实录_page59.html">上一页</a><span>...</span><a href="清实录咸丰朝实录_page55.html">55</a><a href="清实录咸丰朝实录_page56.html">56</a><a href="清实录咸丰朝实录_page57.html">57</a><a href="清实录咸丰朝实录_page58.html">58</a><a href="清实录咸丰朝实录_page59.html">59</a><span class="current-page">60</span><a href="清实录咸丰朝实录_page61.html">61</a><a href="清实录咸丰朝实录_page62.html">62</a><a href="清实录咸丰朝实录_page63.html">63</a><a href="清实录咸丰朝实录_page64.html">64</a><a href="清实录咸丰朝实录_page65.html">65</a><span>...</span><a href="清实录咸丰朝实录_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
