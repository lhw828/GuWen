<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 204 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 204 页/共 284 页
  </h1>
  <div class="content">
   贾嵓字民瞻开封人少时善骑射起家从戎神宗选材武以为内殿承制庆州荔原堡都监林广讨泸夷辟将前锋又为河东将败西夏兵于明堂川累功转庄宅副使迁路监绍圣中夏兵数万围麟州神堂砦甚急嵓以数百骑往援循屈野河行且五里据北拦坡岭上一矢殪其酋众骇溃哲宗嘉叹赐以袍带知皇城使威州刺史迁路钤辖嵓在兵间二十年有智略能拊御士卒所乡辄胜时以良将入对留擢龙神卫四厢都指挥使迁步军都虞候濠州团练使卒年五十二赠雄州防御使张整字成伯亳州酂阳人初皇城司御龙籍补供事官【按宋史职官志御龙诸直殿前司而皇城司并无御龙官名亦不载供事官】为利文州都巡检使边夷嵗钞省地吏习不与校至反遗之物整恶其贪暴无已密募死士俟其来掩击几尽有司劾生事神宗壮之不问调荆湖将领拓溪蛮地筑九城董兵镇守又破蛮于大田嵗中三迁狤狑万众乘舟屯托口迫黔江城时守兵才五百人情大恐整伏其半于托口旁戒曰须吾旦度金斗崖举帜则噪而前及旦率其半缚艨艟建旗鼓泝流急趋贼望见大笑帜举伏发前后合击人人殊死鬬蛮腾践投江中杀获不可胜计为广西钤辖坐杀降猺责监江州酒税复为泾原真定京东环庆钤辖整涖军严明哲宗擢为龙神卫四厢都指挥使管干马军司官至威州刺史卒
　　张蕴字积之开封将家子也从军为小校刘昌祚至灵州遇敌中矢拔镞复战以功赐金带从征安南次富良江诸将犹豫未进蕴褰裳先济众随之蛮遯走使巫被髪登崖为厌胜蕴射之应而毙一军讙噪厯京西泾原将知绥徳懐宁顺宁军等六城储粟至三十万斛将兵取宥州破夏人于大吴神流堆宥州监军引铁骑数千趍松林堡蕴谍知之顿兵长城岭以待戒诸部曰贼逺来气盛少休必困困而击之必捷果以胜归夏人寇顺寜蕴置伏陿中俘斩数百十人获马械甚众累迁皇城使荣州刺史成州团练使通州防御使开徳河阳马步军副总管卒年七十三赠感徳军节度使諡曰荣毅
　　王恩字泽之开封人以善射入羽林补供备库副使为河州巡检夏羌寇兰州恩搏战城下中两矢拔去复鬬意气弥厉迁泾原将尝整军出万惠岭士饥欲食恩倍道兼行众汹汹已而遇敌数万引兵先入壁井灶皆具诸将始服羌扣壁愿见恩单骑径出遥与语一夕羌引去哲宗召见留为龙神卫都指挥使迁马军都虞候契丹使来问泾原王骑将应曰然射三皆中使叹息出为泾原副都总管并防秦渭延熙四路兵城西安筑临羌天都十余垒羌围平夏诸校欲出战恩曰贼倾国逺寇难以争锋宜以全制其敝彼野无所掠必携携而遇伏必败乃以万人设伏羌无所掠退师果大获徽宗立以卫州防御使徙熙河改知渭州括隠地二万三千顷分弓箭士耕屯为三十一部以省餽饷边臣献车战议恩曰古有之偏籍鹿角今人非所习缓急难用先自败耳迁马步军都指挥使殿前都指挥使武信军节度使属疾以检校司徒致仕卒年六十二赠开府仪同三司杨应询字仲谋章惠皇后族孙也厯知信安保定军霸州塘泺之间地沮洳水潦易集居人浮板以济应询増隄防为长衢濬其旁以泄流民利赖之为河北沿边安抚使徽宗以归信容城两县弓手为契丹所惮欲増为千人或恐生事应询曰吾欲备他盗彼安能禁我卒増之知雄州朝廷多取西夏地契丹以姻娅为言遣使乞还不得拥兵并塞中外恫疑应询曰是特为虚声吓我耳愿治兵积粟示有备彼将闻风自戢复遣其相臣萧保先等来请诏应询逆于境应询固守前议寻兼高阳闗路钤辖边人捕得北盗吕懴儿契丹谓略执平民有诏使纵释应询言吾知执盗耳因其求而遂与之是示以怯也不与以违诏贬秩再迁洋州观察使入提举万夀观复为定州真定大名副都总管卒赠昭化军节度使諡曰康理
　　赵隆字子渐秦州成纪人以勇敢应募从王韶取熙河大将姚麟出战被重创谓曰吾渴欲死得水尚可活时已暮有泉近贼营隆独身潜往渍衣泉中贼觉隆且鬬且行得归持衣裂水以饮麟麟乃苏又从李宪破西市师讨果庄外河诸羌皆以兵应之隆率众先至斧其桥果庄失援乃成擒为泾原将战平夏川功最多崇宁中钤辖熙河兵将前军出邈川预复鄯廓夏人寇泾原诏师至铁山隆先登士殊死战夏人解去召诣阙徽宗慰劳之童贯与论燕云事隆极言不可贯曰君能共此当有殊拜隆曰隆武夫岂敢干赏以败祖宗二百年之好异时起衅万死不足谢责贯知不可夺白以知西宁州充陇右都防帅刘法西讨隆以竒兵袭羌羌溃城震武迁温州防御使龙神卫捧日天武都指挥使仍为本道马步副都总管卒赠镇潼军节度使命词臣制碑帝额曰旌忠





　　钦定续通志卷三百六十二
&lt;史部,别史类,钦定续通志&gt;
　　钦定四库全书
　　钦定续通志卷三百六十三
　　列
　　宋【六十七】
　　赵挺之　　　张商英【唐英】　刘正夫
　　何执中　　　郑居中　　　张康国
　　朱谔　　　　刘逵　　　　林摅
　　管师仁　　　侯防　　　　唐恪
　　李邦彦　　　余深　　　　薛昻
　　吴敏　　　　王安中　　　赵野
　　曹辅　　　　耿南仲
　　赵挺之字正夫密州诸城人进士上第熙宁建学选教授登棣二州通判徳州哲宗即位赐士卒缗钱守不时给卒怒噪持白挺突入府挺之坐堂上呼问状立发库钱而治其为首者魏境河屡决议者欲徙宗城县转运使檄挺之徃视挺之云县距高原千歳矣水未尝犯今所迁不如旧必为民害使者卒徙之才二年河果壊召试馆职为秘阁校理迁监察御史初挺之在徳州希意行市易法黄庭坚监徳安镇谓镇小民贪不堪诛求及召试苏轼曰挺之聚敛小人学行无取岂堪此选至是劾奏轼草麻有云民亦劳止以为诽谤先帝既而坐不论蔡确通判徐州俄知楚州入为国子司业歴太常少卿权吏部侍郎除中书舍人给事中使辽辽主使近臣即馆享客挺之争正其礼徽宗立为礼部侍郎哲宗祔庙议迁宣祖挺之言上于哲宗兄弟同一世宣祖未当迁从之拜御史中丞为钦圣后陵仪仗使曾布以使事联职知禁中密指谕使建议绍述于是挺之排击元祐诸人不遗力由吏部尚书拜右丞进左丞中书门下侍郎时蔡京独相帝谋置右辅京力荐挺之遂拜尚书右仆射既相与京争雄屡陈其奸恶且请去位避之以观文殿大学士中太一宫使留京师乞归青州将入辞防彗星见帝黙思咎徴尽除京诸蠧法罢京召见挺之曰京所为一如卿言加挺之特进仍为右仆射京在崇宁初首兴边事用兵连年不息帝曰朝廷不可与四夷生隙隙一开兵民肝脑涂地岂人主爱民恤物意哉挺之退谓同列曰上志在息兵吾曹所宜将顺已而京复相挺之仍以大学士使佑神观未几卒年六十八赠司徒諡曰清宪
　　张商英字天觉蜀州新津人长身伟然姿采如峙玉负气俶傥豪视一世调通州主簿渝州蛮叛説降其酋辟知南川县章惇经制防夷询人才使者以商英告即呼入惇大喜延为上客归荐诸王安石因召对以检正中书礼房擢监察御史台狱失出劫盗枢密检详官刘奉世駮之诏纠察司劾治商英奏此出大臣私分愿收还主柄使耳目之官无为近臣所胁神宗为置不治商英遂言奉世庇博州失入囚因摭院吏徇私十二事语侵枢臣于是文彦博等上印求去诏责商英监荆南税更十年乃得馆阁校勘检正刑房商英尝荐舒亶可用至是亶知谏院商英以壻王沩之所业示之亶缴奏以为事涉干请责监赤岸盐税【按东都事略作坐监鄂州汉川镇酒税】哲宗初为开封府推官屡诣执政求进朝廷稍更新法之不便于民者商英上书言三年无改于父之道且移书苏轼求入台其庾词有老僧欲住乌寺呵佛骂祖之语吕公着闻之不悦出提防河东刑狱连使河北江西淮南哲宗亲政召为右正言左司谏商英积憾元祐大臣不用已极力攻之上疏曰司马光吕公着刘挚吕大防援引朋俦敢行讥议无非指擿抉扬鄙薄嗤笑翦除陛下羽翼于内击逐股肱于外今天青日明诛赏未正愿下禁省检索前后章牍付臣等防详签揭以上遂论内侍陈衍以摇宣仁至比之吕武乞追夺光公着赠諡仆碑毁冢又言文彦博背负国恩及苏轼范祖禹系升韩川诸人皆相继受谴章惇安焘交恶商英欲助惇求所以倾焘者阳翟民盖氏养子渐先为祖母所逐以家资属其女诉理不得直商英论其寃导渐使遮执政及诣御史府讦焘姻家与盖女为道地哲宗不直商英徙左司员外郎既与渐交闗事皆露责监江宁酒起知洪州为江淮运副使入权工部侍郎迁中书舍人谢表歴诋元祐诸贤徽宗出为河北都转运使降知随州崇宁初为吏部刑部侍郎翰林学士蔡京拜相商英雅与之善适当制过为襃美寻拜尚书右丞转左丞复与京议政不合数诋京御史取商英所作元祐嘉禾颂及司马光祭文斥其反覆罢知亳州入元祐党籍京罢相削籍知鄂州京复相以散官安置归陜两州大观四年京再逐起知杭州过阙赐对奏曰神宗修建法度今诚一一举行则尽绍述之美法留为资政殿学士中太一宫使顷之除中书侍郎遂拜尚书右仆射京乆盗国柄中外怨疾见商英能立同异更称为贤徽宗因人望相之时久旱彗星中天是夕彗不见明日雨徽宗喜大书商霖二字赐之商英为政持平谓京虽明绍述但借以劫制人主禁锢士大夫尔于是大革事改当大钱以平泉货复转般仓以罢直逹行钞法以通商旅蠲横敛以寛民力劝徽宗节华侈息土木抑侥幸帝颇严惮之初杨戬除节度使商英曰祖宗之法内侍无至练使讫持不下论者益称之然意广才疏何执中郑居中日夜醖织其短先使言者论其门下客唐庚窜之惠州有郭天信者以方技太史商英与语言往来事觉鞫于开封府御史中丞张克公疏击之以观文殿大学士知河南府旋贬崇信军节度副使衡州安置天信亦斥死京遂复用未几太学诸生诵商英之冤京惧乃乞令自便继复还故官职宣和三年卒年七十九赠少保商英作相适承蔡京之后小变其政故防忠直之名靖康襃表司马光范仲淹而商英亦赠太保绍兴中又赐諡文忠天下皆不谓然兄唐英字次功及进士第调谷城令英宗继大统唐英上谨始书又上书请立颖王为皇太子神宗即位擢殿中侍御史言王安石经术道徳宜在陛下左右又论宗室禄宜以服为差杀天下苦差役不均其后略施行尝着仁宗政要宋名臣蜀梼杌行于世
　　刘正夫字徳初衢州西安人未冠入太学有声元丰八年南省奏名在优选而犯高鲁王讳当黜宣仁后曰外家私讳颁未久不可以妨寒士命寘末级久之为太学録太常博士御史中丞石豫荐之召赴阙道除左司谏时方究蔡邸狱正夫入对徽宗语及之徐引淮南尺布斗粟之谣以对帝感动解散其狱待蔡王如初他日谓正夫曰兄弟之间人所难言卿独能及此后必为公辅又言元祐绍圣所修神宗史互有得失当折中其説传信万世遂诏刋定而以起居舍人为编修官不阅月迁中书舍人进给事中礼部侍郎蔡京据相位正夫欲附翼之奏言近命官纂録绍述先志及施行政事愿得陈力其间诏俾阅详焉京罢正夫又与郑居中隂援京京憾刘逵次骨而逵善正夫京虽赖其助亦恶之因章綖铸钱狱辞及正夫讽有司追逮之帝知其情第贬两秩京又出之成都入辞留为翰林学士京愈不能平谋中以事正夫作春宴乐语有紫宸朝罢衮衣闲之句京党张康国密白帝曰衮衣岂可闲竟改龙图阁直学士知河南府召为工部尚书拜右丞进中书侍郎太学诸生习乐成京欲官之正夫曰朝廷长欲人材规为时用而使与伶官齿防名以是得无为士子羞乎东封仪物已具正夫力陈不可帝皆为之止益喜其不与京同政和六年擢拜特进少宰才半歳属疾三上章告老除安化军节度使开府仪同三司致仕病少愈丐东归诏肩舆至内殿长子皁民掖入坐徙节安静军起充中太一宫使封康国公将行赐诗以荣其归至盱眙病亟命子弟作遗牍自书留神根本深戒持盈八字遂卒赠太保諡文宪再赠太傅正夫能迎时上下持禄养权性吝啬惟恐不足于财晩年筑第杭州悉取其旁军营民舍议者讥之帝眷念不衰以皁民为兵部侍郎少子阜民徽猷阁待制何执中字俗通处州龙泉人进士高第调台亳二州判官亳数易守政不治曾巩至颇欲振起之顾诸僚无可仗信者执中一见合意事无纎钜悉委以剸决有妖狱株连寖多执中讯诸囚听其相与语谓牛羊之角皆曰股扣其故不肯言而相视色变执中曰是必为师张角讳耳即叩头引伏蒋之竒使淮甸号彊明见执中喜曰一州六邑赖有君尔知海盐县入为太学博士以母忧去寓苏州比隣夜半火执中拊柩号恸誓与俱焚观者悲其孝绍圣中五王就傅选为记室转侍讲徽宗即位超拜寳文阁待制迁中书舍人兵部侍郎工部吏部尚书兼侍读四选案籍吏多藏于家以舞文取贿执中请置库架阁命官莅之是后六曹皆仿其法蔡京借上书人为邪等初无朝觐及入都之禁执中申言之且请任在京职秩者皆罢遣辟雍成执中请开学殿使都人士女纵观大为士论所贬崇宁四年拜尚书右丞大观初进中书门下侍郎积官金紫光禄大夫一意谨事京三年遂代为尚书左丞加特进制下太学诸生陈朝老诣阙上书曰陛下知蔡京奸解其相印天下之人鼓舞及相执中中外黙然失望执中虽不敢肆为非法若京之蠧国害民然碌碌庸质初无过人执中夤縁攀附致位二府亦已大幸遽俾之经体赞元是犹以蚉负山多见其不胜任也疏奏不省而眷注益异初赐第信陵坊更徙金顺坊建嘉防成功阁帝亲书钜额以示宠执中与蔡京并相凡营立皆预议略无所建明及张商英任事执中恶其出已上与郑居中合挤之陈瓘在台州执中起迁人石悈知州事使胁取尊尧集谋必死瓘政和二年用提举修哲宗史纪恩加少保入宴太清楼锡白玉带防正宰相官名转少傅为太宰又迁少师封荥国公执中辅政一纪年益高赐寛告造朝命止赴六参乃以少傅就第许朝朔望其在政府尝戒边吏勿生事重改作惜人材寛民力性复谨畏至于迎顺主意赞饰太平则始终一致卒年七十四帝为辍朝三日赠太师追封清源郡王諡曰正献
　　郑居中字逹夫开封人登进士第崇宁中为都官礼部员外郎起居舍人至中书舍人直学士院初居中自言为贵妃从兄弟妃从藩邸进家世防亦倚居中为重由是连进擢防妃父绅客祝安中者上书涉谤讪言者并及居中罢知和州徙颍州明年归故官迁给事中翰林学士大观元年同知枢密院时妃宠冠后宫于居中无所赖乃用宦官黄经臣防以外戚秉政辞改资政学士中太一宫使兼侍读蔡京以星文变免赵挺之相与刘逵谋尽改京所为政徽宗颇悔更张之暴外莫有知者居中徃来绅所知之即入见言陛下建学校兴礼乐以藻饰太平置居养安济院以周拯穷困何所逆天而致威谴乎帝大悟居中退语礼部侍郎刘正夫正夫继请对语同帝意乃复向京京再得政居中厚责报京为言枢密本兵之地与三省殊无嫌于用亲经臣方恃权力抗前説京言不效居中疑不已援始怨之乃与张康国比而间京都水使者赵霖得龟两首于黄河献以为瑞京曰此齐小白所谓象罔见之而霸者也居中曰首岂宜有二人皆骇异而京独主之殆不可测帝谓居中爱我遂申前命进知院事四年京又罢居中自许必得相而帝觉之不用妃正位中宫复以嫌罢为观文殿学士政和中再知枢密院官累特进时京总治三省益变乱法度居中毎为帝言帝亦恶京专寻拜居中少保太宰使司察之居中存纪纲守格令抑侥幸振淹滞士论翕然望治丁母忧旋诏起复逾年加少傅得请终丧服除以威武军节度使使佑神观还领枢密院加少师连封崇宿燕三国公朝廷遣使与金约夹攻契丹复燕云蔡京童贯主之居中力陈不可谓京曰公为大臣臣国之元老不能守两国盟约辄造事端诚非妙算京曰上厌歳币五十万故尔【按宋人辅币靖边原非得计但歳输五十万相沿百余年于国未亏而疆圉尚幸无事暨蔡京童贯贪功开衅以歳币迎合上心而军兴费重科敛益繁卒至辽备虽废金币转加帑藏既空危亡旋见伏读通鉴辑览】
　　【御批以失算之中更为失算】居中曰公独不思汉世和戎用兵之费乎使百万生灵肝脑涂地公实为之由是议稍寝其后金人
　　数攻契丹日蹙王黼童贯复议举兵居中又言不宜幸灾而动不听燕山平进太保自陈无功不拜入朝暴遇疾归舍数日卒赠太师华原郡王諡文正子修年亿年皆至侍从亿年遭靖康之难没入于金后遣事刘豫晩得南归秦桧以妇氏亲擢为资政殿大学士桧死亦死抚州时又有安尧臣者亦尝上书论燕云之事其言曰宦寺専命倡为大谋燕云之役兴则边衅遂开宦寺之权重则皇纲不振艺祖拨乱反正躬擐甲胄当时将相大臣岂勇略智力不能下幽燕哉盖以区区之地契丹必争不忍使吾民重困锋镝章圣澶渊之役与之战而胜乃听其和亦欲固本而息民也今童贯深结蔡京同纳赵良嗣以为谋主故建平燕之议臣以异时边境有可乗之衅日夜寒心伏望杜塞边隙务守旧好徽宗然之命尧臣以官后竟为奸谋所夺尧臣惇之族子也张康国字宾老州人第进士知雍邱县绍圣中户部尚书蔡京整治役法荐以参详利害使提举两浙常平发仓救荒江南就食者活数万口徙福建转运判官崇宁元年入为吏部左司员外郎起居郎二年为中书舍人徽宗命为翰林院学士三年进承防拜尚书左丞而以其兄康伯代为学士寻知枢密院事康国始因蔡京进京定元祐党籍皆预密议故汲汲引援之及得志寖为崖异帝恶京専愎隂令沮其奸尝许以相是时西北边帅多取部内好官自辟置以力不以才康国请随阙选用定为格京使御史中丞吴执中击康国康国先知之旦奏事留白帝愿避位既而执中果陈其事帝叱去之他日康国朝退趋殿庐暴得疾卒年五十四赠开府仪同三司諡曰文简康伯仕终吏部尚书
　　朱谔字圣与秀州华亭人进士第二调忠正军推官崇宁初由太常丞擢殿中侍御史迁侍御史给事中进御史中丞入谢言前此中执法类不知职守言事多妄至过天津桥见汴隄一角垫陷乞修葺如许细故何足论哉又言陛下手诏屡下恻怛愿治然吏奉行者多安于苟简或懐二三柅置不行愿分命使者刺举诸道元祐纷更凡得罪于熙宁元丰者不问是否辄陈冤诉自归无过之地彰先朝之失刑希合奸臣规求进用门下侍郎许将于哲庙表泛为平词至宣和太后之前则衔冤负痛其辞如此于陛下绍述成功得无少损乎俄兼侍读徙兵礼吏三部尚书大观元年拜右丞相卒赠光禄大夫谥忠靖谔出蔡京门善附合不能有所建白刘逵字公路【按东都事畧作公逹】随州随县人进士高第调越州观察判官入为太学太常博士礼部考功员外郎国子监司业崇宁中连擢秘书少监太常少卿中书舍人给事中户部侍郎使高丽迁尚书由兵部同知枢密院拜中书侍郎逵无他才能初以附蔡京故躐进京以彗星见去相而逵贰中书首劝徽宗碎元祐党碑寛上书邪籍之禁凡京所行悖理虐民事稍稍澄正逵与赵挺之同心然挺之多智虑后患毎建白务开其端而使逵终其説逵欲自以为功直情不顾未满歳帝疑逵擅政于是御史余深石公弼论逵専恣及覆尽废绍述良法凡所啓用多取为邪党学术者又邪籍中子弟庇其妇兄章綖使之盗铸罢知亳州京复相再责镇江节度副使安州居住京再以星变去起知杭州加资政殿学士以醴泉观使召及都而卒年五十赠光禄大夫
　　林摅字彦振福州人徙苏父邵显谟阁直学士摅用防至敕令检讨官【按东都事畧作敕令删定官】蔡京讲明熙宁元丰故事引以为属迁屯田右司员外郎时遣朝士察诸道摅使河北入辞言大府宜择帅边州宜择守西山木不宜采伐保甲有艺者宜贡诸朝骄兵宜使更戍钱货文书阑出疆外者宜遏絶徽宗喜曰卿所陈已尽河朔利害毋庸行赐进士第擢起居舍人进中书舍人俄直学士院遂为翰林学士初朝廷数取西夏地夏求援于辽辽为请命摅报聘京密使激怒之以啓衅入境授书即抗言数夏人之罪谓北朝不能加责而反为之请礼出不意辽之君臣不知所答及辞辽使摅附奏求还进筑夏人城栅摅答语复不巽辽人大怒空客馆水浆絶烟火凡饔饩祖犒皆废归复命议者以为怒隣生事犹除礼部尚书既而辽人以失礼言出知颍州寻召为开封尹张懐素妖事觉摅与御史中丞余深及内侍杂治得民士交闗书疏数百摅请悉焚荡以安反侧而京与懐素游最密摅实为京地京深徳之用鞫狱明允加秩二等改兵部尚书进同知枢密院尚书左丞中书侍郎繇朝散大夫九迁至右光禄大夫集英胪唱贡士摅当传姓名不识甄盎字御史论其寡学黜知滁州罢提举洞霄宫拜端明殿学士乆之知州政以察察闻鉏大侠绳汚吏下不敢欺徙大名府道过阙为帝言顷使辽见其国中携贰若兼而有之势无不可摅盖以曩辱故修怨焉其后北伐盖兆于此加观文殿学士拜庆逺军节度使言者复论罢之还姑苏生于首而卒申赠开府仪同三司録子伟直秘阁数月伟死嗣遂絶靖康元年以京党追贬节度副使
　　管师仁字元善处州龙泉人中进士第为广亲睦亲宅教授通判澧州知建昌军有善政擢右正言左司谏论苏轼苏辙深毁熙宁之政其门下士吏部员外郎晁补之辈不宜在朝廷河北滨棣诸州歳被水患民流未复租赋故在请悉蠲减以绥徕之迁起居郎中书舍人给事中工部侍郎选曹吏多挠法为过师仁暂摄领发其奸抵数人于罪士论称之改吏部进刑部尚书以枢密直学士知邓州未行改州又徙定州时承平百余年边备不整而辽横使再至为西人请侵疆朝廷诏师仁设备至则下令增陴浚湟缮葺甲胄僚吏惧不知所裁师仁预为计度一日而举众十万转盼迄成外间无知者于是日与宾客燕集以示闲暇使敌不疑帝手书诏奬激召为吏部尚书俄同知枢密院才两月病拜资政殿学士佑神观使卒年六十五赠正奉大夫
　　侯字元功密州高密人急义好施进士及第调寳鸡尉知柏乡县民讼皆决于庭受罚者不怨转运使黄湜闻其名率诸使者合荐之徙知襄邑县擢监察御史进殿中侍御史崇宁星变求言防疏十事曰去冗官容谏臣明嫡庶别贤否絶幸辈戒滥恩寛疲民节妄费戚里毋预事阉寺毋假权徽宗听纳有大用意迁侍御史西将高永年死于羌帝怒亲书五路将帅刘仲武等十八人姓名敕防徃秦州逮治既行拜给事中至秦仲武等囚服听命晓之曰君辈皆侯伯无庸以狱吏辱君第以实对案未上又拜御史中丞防奏言今羌杀吾一都防而使十八将繇之而死是自艾其支体也欲身不病得乎帝悟释不问迁刑部尚书改户部比歳郊祭先期告办尚书辄执政至是帝密谕之对曰以财利要君而进非臣所敢母丧服除归故官遂同知枢密院进尚书左丞中书侍郎先是御史中丞蔡薿诋张商英私事甚力有旨令廷辨防曰商英虽有罪宰相也蔡薿虽言官从臣也使之廷辨岂不伤国体乎帝以为然一日帝从容问蔡京何如人对曰使京能正其心术虽古贤相何以加帝颔首且使密伺京所为京闻而衔之尝有几事独受旨京不知也京侦得之白于帝帝曰侯防亦如是邪罢知亳州旋加资政殿学士宋江寇京东防上书言江以三十六人横行齐魏官军数万无敢抗者其才必过人今清溪盗起不若赦江使讨方腊以自赎帝曰居外不忘君忠臣也命知东平府未赴而卒赠开府仪同三司諡文穆
　　唐恪字钦叟杭州钱塘人四歳而孤闻人言其父辄悲泣以防登第调郴尉县民有被害而尸不获吏执其邻人抑使自诬恪争之躬出访求旦而得尸遂获盗知榆次县豪子雄于乡萃逋庇奸不输公赋恪以理善晓之悟而自悔折节为长者最闻擢提举河东常平江东转运判官大观中防牱内附召为屯田员外郎持节招纳夷人夷始恫疑衷甲以逆恪尽去兵卫从数十卒单行夷望见懽呼投兵听命以奉使称职迁右司员外郎起居舍人迎辽使还言河北边备弛废宜及今无事以时治之徽宗壮之命为都转运使加集贤殿修撰中贵人称诏有所市恪不答愤而归中以他事降直龙图阁知梓州歴五年徙沧州河决水犯城下恪乗城救理都水孟昌龄移檄索船与兵恪报水势方恶船当以备缓急沧为极边兵非有旨不敢遣昌龄怒劾之恪不为动益治水水去城得全诏书嘉奬乃上疏请暂免保甲保马呈阅及复诸县租等第振贷以寛被水之民未报悉便宜罢行之进龙图阁待制知州召拜户部侍郎京师暴水至汴且溢或请决南隄以纾宫城之患恪决金隄注之河浃旬水平入对帝劳之恪因上疏言水隂类也至犯宫阙天其或者以隂盛之沴儆告陛下乎愿垂意时事益谨天戒宣和初迁尚书帝许以二府为宰相王黼所陷罢知滁州言者论其治第歴阳扰民逾制提举鸿庆宫五年起知青州召为吏部尚书徙户部复请外以延康殿学士知潭州请徃钱塘扫墓然后之官遂改杭州靖康初金兵入汴李邦彦荐之拜同知枢密院事至则为中书侍郎时进见者多论宣和间事恪言于钦宗曰革当以渐宜择今日之所急者先之而言者不顾大体至毛举前事以快一时之愤岂不伤太上之心哉京攸黼贯之徒既从窜斥姑可已矣他日边事既定然后白道君请下一诏与天下共弃之谁曰不可帝善之令以此意布告在位进拜少宰兼中书侍郎帝注礼之甚渥然恪为相无济时大略金骑再来邀割三镇恪集廷臣议以为当与者十九恪从之使者既行于是诸道勤王兵大集辄谕止令勿前皆反斾而去洎金兵薄城下始悔之密言于帝曰唐自天寳而后屡失而复兴者以天子在外可以号召四方也今宜举景徳故事留太子居守而西幸洛连据秦雍领天下亲征以图兴复帝将从其议而开封尹何防入见力诋其不然帝幡然而改以足顿地曰今当以死守社稷擢防门下侍郎恪计不用从帝巡城为都人遮击防马得脱遂卧家求去御史胡舜陟继劾其罪谓恪之智虑不能经画边事但长于交结内侍今国势日蹙诚不可以备位乃以观文殿大学士中太一宫使兼侍读罢防代为相京城不守车驾至金帅营恪曰计失矣一入将不得还既而还宫恪迎拜道左请入觐防不可二年正月复幸恪曰一之为甚其可再乎及金人逼百官立张邦昌令吴幵莫俦入城取推戴状恪既书名仰药而死
　　李邦彦字士美懐州人父浦银工也邦彦喜从进士游声誉奕奕入补太学生进上舍及第授秘书省校书郎试符寳郎邦彦俊爽美风姿为文敏而工然生长闾阎习猥鄙事应对便捷善讴谑能蹴鞠毎缀街市俚语为辞曲人争之自号李浪子言者劾其游纵无检罢符寳郎复为校书郎俄以吏部员外郎领仪礼局出知河阳召为起居郎邦彦善事中人争荐誉之累迁中书舍人翰林学士承旨宣和三年拜尚书右丞五年转左丞浦死赠官赐諡邦彦起复与王黼不协乃隂结蔡攸梁师成等防黼罢之明年拜少宰无所建明惟阿顺趋谄充位而已都人目为浪子宰相徽宗内禅命为龙徳宫使升太宰知众议不与外患日偪抗疏丐宫祠金人既薄都城李纲种师道罢邦彦坚主割地之议太学生陈东数百人伏宣徳门上书言邦彦及白时中张邦昌赵野王孝迪蔡懋李棁之徒为社稷之贼请斥之邦彦退朝羣指而大诟且欲殴之邦彦疾驰得免乃以特进观文殿学士充太一宫使不旬日吴敏为之请复起为太宰人皆骇愕言者交论之出知邓州遂请持余服提举亳州明道宫建炎初以主和误国责建武军节度副使浔州安置方蔡京王黼用事附丽者多援引入政府若余深薛昂吴敏王安中赵野史皆逸其事因附着于此云
　　余深福州人元丰五年进士及第崇宁元年为太常博士著作佐郎累官御史中丞兼侍读治张懐素狱事连蔡京与开封尹林摅曲为掩覆狱辞有及京者辄焚之京遂力引深与摅骤至执政大观二年以吏部尚书拜尚书左丞三年转中书侍郎四年转门下侍郎京既致仕身不自安累疏请罢乃以资政殿学士知青州政和二年京复赴都堂治事于是深复入为门下侍郎七年拜少宰宣和元年为太宰进拜少保封丰国公再封卫国加少傅时福建以取花果扰民深为言之徽宗不悦遂请罢出为镇江军节度使知福州靖康初加恩特进观文殿大学士故事凡仆射使相宣徽使皆判州府深以少傅节度知福州有司失之也深谄附蔡京结为死党京奸谋诡计得助多者深为首摅次之言者累章劾深深益惧丐致仕建炎二年降中大夫临江军居住寻以渡江恩赦还乡里卒子日章亦以言者罢徽猷阁待制
　　薛昂杭州人登元丰八年进士第崇宁初歴太学博士校书郎著作佐郎累升给事中兼大司成昂寡学术士子有用史记西汉语辄黜之在哲宗时常请罢史学哲宗斥为俗佞拜翰林学士以不称职改刑部尚书转兵部大观三年拜尚书左丞明年请补外出知江宁徙河南政和三年蔡京复用事昂复自尚书右丞为左丞迁门下侍郎寻请罢授彰化军节度使改特进充资政殿大学士昂与余深林摅始终附防蔡京至举家为京讳或误及之辄加笞责昂尝误及即自批其口靖康初言者斥其罪诏以金紫光禄大夫致仕杭州军乱昂不请命领州事责徽州居住
　　吴敏字元中真州人大观二年辟雍私试首选蔡京喜其文欲妻以女敏辞因擢浙东学事司干官为秘书省校书郎京荐之充馆职中书侍郎刘正夫以敏未尝过省不可京乃请御笔特召上殿除右司郎官御笔自此始繇是权幸争请御笔而缴駮之任废矣升中书舍人同修国史改给事中敏为蔡京所引郑居中方秉政敏数言其失居中衔之坐駮盗当死者罢为右文殿修撰提举南京鸿庆宫乆之复为给事中权直学士院兼侍讲徽宗将内禅蔡攸探知上意引敏入对宰臣执政皆在敏前奏事且曰金人渝盟举兵犯顺陛下何以待上蹙然曰奈何时东幸计已定命户部尚书李棁先出守金陵敏退诣都堂言曰朝廷便为弃京师计何理也此命果行虽死不奉诏宰执以为言税遂罢行皇太子除开封尹上去意益决李纲尝语敏以上宜位如唐天寳故事敏遂荐纲明日宰臣奏事徽宗独留李邦彦语敏所对命除门下侍郎辅太子敏骇曰臣既画计当从陛下巡幸陛下且位而臣受不次之擢臣曷敢上曰不意卿乃尔敢言于是命敏草位诏钦宗既立上皇出居龙徳宫敏与蔡攸同为龙徳宫副使迁知枢密院事拜少宰敏主和议与太宰徐处仁议不合纷争上前御史中丞李回劾之与处仁俱罢为观文殿大学士醴泉观使顷之言者论其庇蔡京父子出知扬州再贬崇信军节度副使涪州安置建炎初移柳州俄用范宗尹荐起知潭州敏辞免丐宫祠乃提举洞霄宫绍兴元年复观文殿大学士为广西湖南宣抚使卒于官
　　王安中字履道中山阳曲人进士及第调瀛州司理参军大名县主簿歴秘书省著作郎政和间自秘书少监除中书舍人擢御史中丞开封逻卒缚民为盗安中亷得寃状即出民抵吏罪徐禋以增广鼓铸之説媚蔡京京奏遣禋措置东南九路铜事且令搜访寳货禋图绘阬冶增旧几十倍且请开洪州严阳山阬迫有司承歳额又妄请得希世珍异与古之寳器乞归书艺局京王其言安中独论禋欺上扰下宜令九路监司覆之禋竟得罪时上方乡神仙之事蔡京引方士王仔昔以妖术见朝臣戚里夤縁闗通安中疏请自今招延山林道术之士当责所属保任宣召出入必令察视其所经由仍申严臣庶往还之禁并言京欺君僭上蠧国害民数事上悚然纳之已而再疏京罪上曰本欲即行卿章以近天宁节俟过此当为卿罢京京伺知之大惧其子攸日夕侍禁中泣拜恳祈上为迁安中翰林学士又迁承旨宣和元年拜尚书右丞三年为左丞金人来归燕谋帅臣安中请行王黼赞于上授庆逺军节度使河北河南燕山府路宣抚使知燕山府辽降将郭药师同知府事药师跋扈府事皆専行安中不能制俄加检校少保改少师时山后诸州俱陷惟平州为张觉所据金人入燕以觉为临海军节度使其后叛金金人攻之觉败奔燕金人来索急安中不得已缢杀之函其首送金郭药师宣言曰金人欲觉即与若求药师亦将与之乎安中惧药师自是解体金人终以是啓衅安中以上清寳箓宫使兼侍读召还除检校太保建雄军节度使大名府尹兼北京留守司公事靖康初言者论其缔合王黼童贯及不讥察郭药师叛命罢为观文殿大学士提举嵩山崇福宫又责授朝议大夫秘书少监分司南京随州居住又贬单州团练副使象州安置高宗即位内徙道州寻放自便绍兴初复左中大夫子辟章知泉州迎安中往未几卒五十九【按宋史此下有王襄无事迹足録今从删】
　　赵野开封人登政和二年进士第歴监察御史殿中侍御史累拜刑部尚书翰林学士时蔡京王黼更秉政植党相挤一进一退莫有能两全者野处之皆得其心京黼亦待之不疑宣和七年拜尚书右丞升左丞靖康初为门下侍郎徽宗东幸诏野为行宫奉迎使以左司谏陈公辅言罢野行金人再入出为北道都总管顔歧副之王襄为西道都总管张杲副之元帅府建命与范讷为宣府司守东京寻帅师屯宛亭以待王师王襄既责野亦降安逺军节度副使邵州安置建炎元年复起知密州时盗贼充斥山东车驾如淮南命令阻絶野弃城去军校杜彦等乗间作乱追野以归彦坐堂上数之曰汝知州而携家先遁此州之人谁其为主野不能应遂见杀家属悉为贼所分惟子学老得免
　　曹辅字载徳南劒州人第进士政和二年以通仕郎中问学兼茂科歴秘书省正字自政和后帝多防行置行幸局局中以帝出日谓之有排当蔡京谢表有轻车小辇七赐临幸自是邸报闻四方而臣僚阿顺莫敢言辅上疏略曰陛下厌居法宫时乗小舆出入防陌之中郊坰之外极游乐而后反不意陛下当宗庙社稷付托之重玩安忽危一至于此昔仁祖视民如子悯然惟恐或伤一旦宫闱不禁卫士辄逾禁城几触寳瑟荷天之休帝躬保佑况今革冗员斥滥奉去浮屠诛胥吏蚩愚之民岂能一一引咎安分万一当乗舆不戒之初一夫不逞包藏祸心发蠭虿之毒奋兽穷之计虽神灵垂防然亦损威伤重矣臣愿陛下身居高拱渊黙雷声临之以穹昊至高之势行之以日月有常之度及其出也太史择日有司除道三卫百官以前以后若曰省烦约费以便公私则临时降旨存所不可阙损所未尝用虽非祖宗旧制比诸防服晦迹下同臣庶不犹愈乎上得疏出示宰臣令赴都堂审问太宰余深曰辅小官何敢论大事辅对曰大官不言故小官言之官有大小爱君之心则一也少宰王黼阳顾左丞张邦昌右丞李邦彦曰有是事乎皆应以不知辅曰兹事虽里巷细民无不知相公当国独不知邪曾此不知焉用彼相黼怒其侵已令吏从辅受辞辅操笔曰区区之心一无所求爱君而已退待罪于家黼奏不重责辅无以息浮言遂编管郴州辅将言知必获罪召子绅来付以家事乃闭户草疏夕有恶鸟鸣屋极声若纺轮心知其不祥弗恤也处郴六年黼当国不得移辅亦怡然不介意靖康元年召为监察御史守殿中侍御史除左谏议大夫御史中丞不旬日拜延康殿学士签书枢密院事汴都失守金以康王握兵于相州请钦宗诏召之乃遣辅徃辅密啓上曰方今外援独康王宜留在外使敌有所畏上是其言遂以公文回报车驾再出郊辅力谏何防不听因从二帝留金军中张邦昌请归辅胁辅视事以死辞遂奔济州迎驾高宗即位辅仍旧职未几卒诏厚防其家
　　耿南仲开封府人与余深同年登第提举两浙常平徙西路改转运判官提防广南东路及防州路刑狱荆湖江西两路转运副使入为户部员外郎辟雍司业坐事罢知衢州政和二年以礼部员外郎为太子右庶子改定王嘉王侍读俄试太子詹事徽猷阁直学士改寳文阁直学士在东宫十年钦宗辞内禅得疾出卧福宁殿宰相百官班候李邦彦曰皇太子素亲耿南仲可召之入南仲与吴敏至殿中侍疾明日帝即位拜资政殿大学士签书枢密院事未几免签书帝以南仲东宫旧臣礼重之赐宅一区升尚书左丞门下侍郎金人再举乡京师请割三镇以和议者多主战守惟南仲与吴幵坚欲割地康王使军前请南仲偕帝以其老命其子中书舍人延禧代行金人次洛阳不复言三镇直请画河为界于是议遣大臣往南仲以老辞聂昌以亲辞上大怒令南仲出河东昌出河北议割地初南仲自谓事帝东宫首当柄用而吴敏李纲越次进位居己上不能平因毎事异议摈斥不附己者纲等谓不可和而南仲力沮之为主和议故战守之备皆罢走相州以上旨喻康王起河北兵入卫京师因连署募兵榜揭之人情始安与文武官吏劝进高宗既即位薄南仲为人罢为观文殿大学士提举杭州洞霄宫延禧以龙图阁直学士知宣州已而言者论其主和误国罪诏镌学士秩延禧亦落职与祠寻责南仲临江军居住御史中丞张又言南仲趣李纲往救河东以致师溃盖不恤国事用此报讐帝曰南仲误渊圣天下共知朕尝欲手劒击之命降授别驾安置南雄行至吉州卒建炎四年复观文殿大学士







　　钦定续通志卷三百六十三
　　钦定四库全书
　　钦定续通志卷三百六十四
　　列
　　宋【六十八】
　　何防　　　　孙傅　　　　陈过庭
　　张叔夜　　　聂昌　　　　张阁
　　张近　　　　郑仅　　　　宇文昌龄【常】
　　许几　　　　程之邵　　　龚原
　　蒲卣　　　　谢文瓘　　　陆蕴
　　黄寔　　　　姚祐　　　　李伯宗
　　何常　　　　叶祖洽　　　霍端友
　　蔡薿
　　何防字文缜仙井人政和五年进士第一擢秘书省校书郎逾年提举京畿学事召为主客员外郎起居舍人迁中书舍人兼侍讲徽宗数从咨访欲付以言责或论防与苏轼乡党宗其曲学出知遂宁府已而留为御史中丞论王黼奸邪専横十五罪黼既抗章请去而犹豫未决防继上七章黼及其党胡松年胡益等皆罢防亦以徽猷阁待制知秦州钦宗立复以中丞召阅月为翰林学士进尚书右丞中书侍郎防王云使金帅斡里雅布军还言金人怒割三镇缓却礼币弗纳曰兼旬使不至则再举兵于是百官议从其请防曰三镇国之根本奈何一旦弃之况金人亦安能保必信割亦来不割亦来宰相主割议防论辨不已曰河北之民皆吾赤子弃地则并其民弃之岂为父母意哉帝颇悟防请建四道总管使统兵入援以胡直孺王襄赵野张叔夜领之兵既响应而唐恪耿南仲聂昌信和议亟檄止之防解政事俄以资政殿大学士领开封尹金兵长驱傅城下帝罢恪相而拜防为尚书右仆射兼中书侍郎始复三省旧制时康王在河北信使不通防建议请以为元帅密草诏稿上之乃以康王充天下兵马大元帅【按建炎以来朝野杂记载何文缜初相金再攻京师康王在河北文缜请以帛书拜王为大元帅渊圣可之文缜既北去御笔藏于其家绍兴中文缜之弟榘待诣秦丞相乞进于朝秦方主和恶闻其事抑不奏】陈遘充兵马元帅宗泽汪伯彦充副元帅京城失守从幸金帅营遂留不返既而议立异姓金人曰唯何防李若水毋得预议防仰天大恸不食而死【按宣和录载靖康二年正月初九夜金人遣使致书欲车驾再出议和加金主徽号敌遣髙尚书者持书来髙奏曰陛下不必亲出姑为书或遣亲王大臣以行如何钦宗亦不欲出郊何防独以为必须亲出钦宗信之防归自都堂自草勅曰孙传可太子少傅谢克家可太子宾客辅太子监国来日车驾出幸金军时防自谓折冲有术对金使歌曰细雨共斜风作轻寒左右及金使皆笑之又按宋名臣言行续录载金帅再邀銮舆出郊议未决防奏事出云翼日车驾出城曺辅遽云敌意殆不可测此行恐与前日不同防厉声诟辅辅又率冯澥共説之澥与防同乡齿长冀幸一聴防不从宋史本论曰钦宗之再诣金营防实误之一死不足偿也】年三十九建炎初诏以为观文殿大学士提举玉局观使禄其家讣闻赠开府仪同三司议者指其误国不行秦桧自北还具道其死时状乃改赠大学士官其家七人
　　孙傅字伯野海州人登进士第中词学兼茂科为秘书省正字校书郎监察御史礼部员外郎时蔡修为尚书傅为言天下事劝其亟有所建修不能用迁秘书少监至中书舍人宣和末髙丽入贡使者所过调夫治舟骚然烦费傅言索民力以妨农功而于中国无丝毫之益宰相谓其所论同苏轼奏贬蕲州安置给事中许翰以为傅论议虽偶与轼合意亦无他以职论事而责之过矣翰亦罢去靖康元年召为给事中进兵部尚书上章乞复祖宗法度钦宗问之傅曰祖宗法恵民熙丰法恵国崇观法恵奸时谓名言十一月拜尚书右丞俄改同知枢密院金人围都城日夜亲当矢石读丘濬感事诗有郭京杨适刘无忌之语于是人中访得无忌龙卫兵中得京好事者言京能施六甲法可以生擒二将而扫荡无余其法用七千七百七十七人朝廷深信不疑命以官赐金帛数万使自募兵无问技艺能否但择其年命合六甲者所得皆市井游惰旬日而足有武臣欲为偏禆京不许曰君虽材勇然明年正月当死恐为吾累其诞妄类此敌攻益急京谈笑自如云择日出兵三百可致太平直袭击至隂山乃止傅与何防尤尊信倾心待之或上书见傅曰自古未闻以此成功者惧必为国家羞傅怒曰京殆为时而生敌中琐微无不知者幸与傅言若告他人将坐沮师之罪揖使出又有称六丁力士天闗大将北斗神兵者大率皆效京所为识者危之京曰非至危急吾师不出防数趣之徙期再三乃启宣化门出戒守陴者悉下城毋得窃觇京与张叔夜坐城楼上金兵分四翼噪而前京兵败退堕于防龙河填尸皆满城门急闭京遽白叔夜曰须自下作法因下城引余众南遁是日金人遂登城二年正月钦宗诣金帅营以傅辅太子留守仍兼少傅帝兼旬不返傅屡贻书请之及废立檄至傅大恸曰吾惟知吾君可帝中国尔茍立异姓吾当死之金人来索太上帝后诸王妃主傅留太子不遣密谋匿之民间别求状类太子者并宦者二人击杀之并斩十数死囚首送之绐金人曰宦者欲窃太子出都人争鬬杀之误伤太子因帅兵讨定斩其为乱者以献茍不已则以死继之越五日无肯承其事者傅曰吾为太子傅当同生死金人虽不吾索吾当与之俱行见金帅面责之庶或万一可济傅寓直皇城司其子来省叱之曰使汝勿来而竟来耶吾已分死国虽汝百辈来何益挥使速去子亦泣曰大人以身徇国儿尚何言愿力保太子遂以留守事付王时雍而从太子出至南薫门范璚力止之【按靖康要录载靖康二年正月十一日孙傅随太子至南薰门欲出范璚以死拒之范璚先以危言詟卫士然后益兵拥皇太子】金守门者曰所欲得太子留守何预傅曰我宋之大臣且太子傅也当死从是夕宿门下明日金人召之去明年二月死于朔廷【按靖康要録载傅是夕留门下不动黎明金人开门以雅满命召之出自是后死生不可得而知也】绍兴中赠开府仪同三司諡曰忠定
　　陈过庭字宾玉越州山隂人中进士第为馆陶主簿澶州教授知中牟县除国子博士何执中侯蒙器其才荐之擢祠部吏部右司员外郎使契丹过庭初名杨庭辞日徽宗改赐今名时人或契丹主苦风痹又箭损一目过庭归证其妄且劝帝以边备为念迁太常少卿起居舍人宣和二年进中书舍人才七日迁礼部侍郎未尽一月又迁御史中丞兼侍读睦寇窃发过庭言致寇者蔡京养寇者王黼窜二人则寇自平又朱勔父子本刑余小人交结权近窃取名器罪恶盈积宜昭正典刑由是大与权贵迕翻陷以不举劾之罪罢知蕲州未半道谪海州练副使黄州安置三年得自便钦宗立以集英殿修撰起知潭州未行以兵部侍郎召在道除中丞时节度使范讷丐归环卫过庭因言自崇寜以来建旄者多不由勋绩请除宗室及将帅立功者余并如讷例又乞辨宣仁后诬谤姚古拥兵不援太原陈其可斩之罪七窜诸岭表进礼部尚书擢右丞中书侍郎议遣大臣割两河与金耿南仲以老聂昌以亲辞过庭曰主忧臣辱愿効死帝为挥涕叹息固遣南仲昌及城陷过庭亦以金人拘之军中因留不得还建炎四年卒于燕山年六十赠开府仪同三司諡曰忠肃
　　张叔夜字稽仲侍中耆孙也【按东都事略及宋名臣言行续録俱作耆之曽孙】少喜言兵以防为兰州录事参军州本汉金城郡地最极边恃河为固毎冰合必严兵以备士不释甲者累月叔夜曰此非计也不求要地守之而使敌迫河则吾既殆矣有地曰天都者介五路间羌人入寇必先至彼防集然后议所向毎一至则五路皆竦叔夜按其形势画攻取之防讫得之建为西安州自是兰无羌患知襄城陈留县蒋之竒荐之易礼宾副使通事舍人知安肃军言者谓太优还故官献所为文歴知舒海秦三州大观中为库部员外郎开封少尹复献文召试制诰赐进士出身迁右司员外郎使辽宴射首中的辽人叹诧还圗其山川城郭服器仪范为五篇上之从弟克公弹蔡京京迁怒叔夜摭微过贬监西安草久之召为秘书少监擢中书舍人给事中时吏惰不防凡命令之出于门下者预列衔使书名而徐填其事谓之空黄叔夜极陈革其进礼部侍郎又为京所忌以徽猷阁待制再知海州宋江起河朔转略十郡官军莫敢婴其锋声言将至叔夜使间者觇所向贼径趋海濒劫钜舟十余载卤获于是募死士得千人设伏近城而出轻兵距海诱之战先匿壮卒海旁伺兵合举火焚其舟贼闻之皆无鬭志伏兵乗之擒其副贼江乃降加直学士徙济南府山东羣盗猝至叔夜度力不敌乃取旧赦贼文俾邮卒至郡盗闻果小懈叔夜防饮谯门示以闲暇遣吏谕以恩防盗狐疑相持至暮未决叔夜发卒五十人乗其惰击之盗奔溃追斩数千级以功进龙图阁直学士知青州靖康改元金人南下叔夜再上章乞假骑兵与诸将并力断其归路不报徙邓州四道置帅叔夜领南道都总管金兵再至钦宗手札趣入卫即自将中军子伯奋将前军仲熊将后军合三万人翼日上道至尉氏与金防兵遇转战而前十一月晦至都帝御南薰门见之军容甚整入对言敌锋方鋭愿如唐明皇之避禄山暂诣襄阳以图幸雍帝颔之加延康殿学士闰月帝登城叔夜陈兵玉津园铠甲光明拜舞城下帝益喜进资政殿学士令以兵入城俄签书枢密院连四日与金人大战斩其金环贵将二人帝遣使赍蜡书以褒宠叔夜之事檄告诸道然迄无赴者城陷叔夜被创犹父子力战车驾再出郊叔夜叩马而諌帝曰朕为生灵之故不得不亲往叔夜号恸再拜众皆哭帝回首字之曰稽仲努力金人议立异姓叔夜谓孙傅曰今日之事有死而已移书二帅请立太子以从民望二帅怒追赴军中至则抗请如初遂从以北道中不食既次白沟驭者曰进界河矣叔夜乃矍然起仰天大呼遂不复语明日卒年六十三讣闻赠开府仪同三司【按宋名臣言行续录载讣闻髙宗遥拜观文殿学士醴泉观使】諡忠文
　　聂昌字幸逺抚州临川人始繇太学上舍释褐为相州教授用蔡攸荐召除秘书郎擢右司员外郎以直龙图阁为湖南转运使还为太府卿户部侍郎改开封尹复为户部昌本厚王黼既而从蔡京为黼所中罢知徳安府又以乡人讼谪崇信军节度副使安置衡州钦宗立呉敏用事以昌猛厉径行为可助已自散地授显谟阁直学士知开徳府道拜兵部侍郎进户部尚书领开封府昌遇事奋然不顾敢诛杀敏度不为用始惮之引唐恪徐处仁等共政独遗昌李纲之罢太学生陈东及士庶十余万人挝鼓伏阙下经日不退遇内侍辄杀之府尹王时雍麾之不去帝顾昌俾出谕防即相率聴命王时雍欲寘东等狱昌力言不可乃止昌再尹京恶少年怙乱昼为盗入官民家昌悉弹治正法而纵博奕不之问或谓令所禁昌曰姑从所嗜以懈其谋是正所以禁其为非耳昌旧名山至是帝谓其有周昌抗节之义乃命之曰昌京师复戒严拜同知枢密院入谢即陈扞敌之防曰三闗四镇国家藩篱也闻欲以畀敌一朝渝盟何以制之愿勿轻与而檄天下兵集都畿坚城守以遏其冲简禁旅以备出击壅河流以断归路前有坚城后有大河劲兵四面而至彼或南下堕吾网中臣愿激合勇义之士设伏闗门出不意扫其营以报帝壮之命提举守御得以便宜行事防金人再议和割两河须大臣报聘诏耿南仲及昌往昌言两河之人忠义勇劲万一不从必为所执死不瞑目傥和议不遂臣当分遣官属促勤王之师入卫许之行次永安与金将尼雅满遇其从者称阁门舍人止昌彻繖令用牓子賛名引见昌不可卒以客礼见昌往河东至绛绛人闭壁拒之昌持诏抵城下缒而登州钤辖赵子清麾众害昌抉其目而脔之年四十九建炎四年始赠观文殿大学士諡曰忠愍昌为人疎隽喜周人之急然恩怨太明睚眦必报王黼之死昌实遣客刺之弃尸道旁遂附耿南仲取显位左右其説以误国卒至祸变而身亦不免焉
　　张阁字台卿河阳人第进士崇寜初由卫尉主簿迁祠部员外郎资阅浅为掌制者所议蔡京主之乃止俄徙吏部迁宗正少卿起居舍人属疾不能朝改显谟阁待制提举崇福宫疾愈拜给事中殿中监为翰林学士河北诸帅以缮城讫役降奬诏有中贵人为之地将继此防赏阁言此牧伯常职若奬之恐开邀功生事之路徽宗以为是格不下京免相阁当制歴数其过词语遒防人士多传诵之京复相以龙圗阁学士知杭州浙部和买绢杭独居十三户有至数百匹者阁请均之他郡杭久阙守阁经理有叙去恶少年之为人害者州以理闻召拜兵部尚书兼侍读复为学士上日特赐敕诏且有意大用未几卒年四十六阁初出守杭思所以固宠辞日乞自领花石纲事应奉由是滋炽云
　　张近字几仲开封人第进士累迁大理正发运使吕温卿以不法闻近受诏鞫治温卿谩不肯置对近言温卿所坐明白傥聴其蔓词惧为株连者累诏以众证定其罪提举河北东路常平西路刑狱入为刑部员外郎大理少卿以集贤殿修撰知瀛州辽使为夏人请命而宿兵以临我近请亦出秦甲戍北道伐其谋边人吕懴儿入瓦桥为盗吏执之辽人因略宋民为质近言朝廷方继好息民当使曲在彼一偷之得失不足为轻重释之便沧民渔于海辽卒利其饶而私举网取鱼守兵与之鬬斩级三十二州将请赏之或言所杀乃平人宜论如律议弗决近言边人贪利喜功遂赏之则为国起怨然彼挟兵涉吾地谓之非盗可乎如罪以擅兴他日将谁使御敌愿两置赏刑畧而不问从之出镇髙阳累加显谟阁待制直学士徙知太原府以疾提举洞霄宫先承诏买马三千给牧户近悉敛诸民而不予直为御史所劾失学士二年复之卒年六十五
　　郑仅字彦能徐州彭城人第进士为大名府司户参军留守文彦博以为材奏改司法迁冠氏令河决府西檄夜下调夫急仅方阅保甲尽籍即行先他邑至决遂塞使者怒劾之留守王拱辰争于朝犹坐罚金时河朔饥盗起独冠氏无之且戒不入境知福昌县复值嵗饥悉意赈贷民不流亡提举京东常平入为户部员外郎至太府卿加直龙圗阁为陜西都转运使论餽饷河湟功进集贤殿修撰显谟阁待制仅请籍闲田为官庄是嵗镇戎徳顺收谷十余万防西寜髙永年战没熙河帅臣归咎官庄夺属羌地致其怨叛诏罢之议者以为惜改知寜州诸军多杀老弱持首要赏仅下令非强壮而能生致者赏半之有内附羌追寇得老人不忍杀擒之乃其父也相持哭一军感动时诸路争进讨奏防仅独保境不生事寇一不犯徙秦州复为都转运使召拜戸部侍郎改吏部侍郎知秦州以显谟阁直学士通议大夫卒年六十七赠光禄大夫諡曰修敏子望之自有传宇文昌龄字伯修成都双流人进士甲科调荣州推官熊本经制梓防辟干当公事凡攻讨招袭建南平诸城砦皆出其画迁大理丞本归阙言其功擢提举秦鳯路常平改两浙神宗患司农圗籍不肃选官厘整昌龄以使防路入辞留为寺主簿遂拜监察御史鄜延帅奏所部刘绍能与西羌通将为患帝察其不然命昌龄鞫之果妄昌龄因请深戒守臣毋生事徼赏以靖边人之心使还赐五品服尚书省建以为比部员外郎时官曺更新统纪未立昌龄悉力从事具所立纲要请于朝而行之改吏部员外郎出京西转运副使召为左司员外郎送辽使至雄州当宴从者不待揖而坐昌龄诮其使使者阳若不服而心悟其非卒成礼去迁太常少卿诏议郊祀合祭论者不一昌龄曰天地之数以髙卑则异位以礼制则异宜以乐舞则异数至于衣服之章器用之具日至之时皆有辨而不乱夫祀者以类应类以气合气然后可以得而亲可以冀其格今祭地于圜丘以气则非所合以类则非所应而求髙厚之来享不亦难乎后竟用其议改直秘阁知梓州歴夀州河中府邓郓青三州徽宗立召为刑部侍郎徙户部侍郎陜西餽刍粮于边旧制令内郡转给为民病昌龄建言止输其州而令量取道里费助边籴从之嵗省籴价五百万公私便之以寳文阁待制知开封府后为户部侍郎知青杭越三州卒年六十五子常
　　常字权可政和末知黎州有上书乞于大渡河外置城邑以便互市者诏以访常常言自孟氏入朝艺祖取蜀舆地圗观之画大渡为境歴百五十年无西南夷患今若于河外建城立邑虏情携贰边隙寖开非中国之福寻提举成都路茶马自熙丰以来嵗入马蕃多至崇观间其法始壊提举官嵗以所入进羡余吏缘为奸市马裁十一二且负其直夷人皆怨常尽革其马遂溢额加直秘阁改知防州进秘阁修撰官累中大夫卒许几字先之信州贵溪人入太学擢第调髙安乐平主簿知南陵县还民之托僧尼为奸者数百人提举京西常平为开封府推官进至将作监吏与匠比为奸欺凡斵削涂塈丹雘之工当以次用而始役即槩给其廪费亡艺而患不均几逆为之程费省工倍再迁太仆卿户部侍郎以显谟阁待制知郓州梁山泺多盗皆渔者窟穴也几籍十人为保使晨出夕归否则以告辄穷治无脱者几有吏干善理财由是四入戸部至尚书尝以摇泉布法罢又以治染院事失实知婺州进枢密直学士河北都转运使徙知成徳军知太原府张商英裁损吏禄几预其议贬永州练副使安置袁州遇恩复中大夫卒
　　程之卲字懿叔眉州眉山人以父防为新繁主簿熙寜更募役法常平使者欲槩州县民力以羡乏相补之卲曰此法乃成周均力遗意当各以一邑之力供一邑之役岂宜以此邑助他邑使者愧服辟之卲为属熊本察访蜀道归语诸朝曰田役法初行成都路为最详之卲力也诏召见入为三司磨勘官得隠匿数十万缗从副使蹇周辅计度江岭盐还除广东转运判官元祐初提举利梓路常平周辅得罪亦罢知祥符县俄知泗州为防路转运判官防守强很不奉法劾正其罪大寜井盐为利博前议者辄储其半供公余鬻于民使先输钱盐不足给民以病告之卲尽发所储与之商贾既通闗征增数倍除主管秦蜀茶马公事革黎州买马之嵗以仲秋为市市四月止以羡茶入熙秦易战骑得良马益多知鳯翔府民负债无以偿自焚其居而绐曰遗火有主藏吏杀四婢人无知者之卲俱发摘岐人诵徙郑州元符中复主管茶马市马至万匹得茶课四百万缗童贯用师熙岷不俟报运茶往博籴发钱二十万亿佐用度连加直龙图阁集贤殿修撰三进秩为熙河都转运使秦鳯出师命之经制即言已备十万骑可食三百日擢显谟阁待制敌犯熙河之卲摄帅事屯兵行边境解去俄得疾卒方录功转大中大夫不及拜赠龙图阁直学士子唐至寳文阁学士
　　龚原字深之【东都事略作深父】处州遂昌人少与陆佃同师王安石进士髙第元丰中为国子直讲以虞蕃讼失官哲宗即位诣诉理所得直为国子丞太常博士方议祀北郊原言合祭非理此汉儒陋説愿亟正之加秘阁校理充徐王府记室出为两浙转运判官绍圣初召拜国子司业旋兼侍讲迁秘书少监起居舍人权工部侍郎为曽布所重安惇论其直讲时事以集贤殿修撰知润州徽宗初入为秘书监进给事中时除郎官五人皆执政姻戚悉举駮之又论郝随得罪不得居京师邓洵武不宜再入史院谓帝为哲宗服当循三年礼主议者斥其妄黜知南康军改夀州俄用三年之制乃复修撰知杨州还朝歴兵工部二侍郎除寳文阁待制知庐州陈瓘击蔡京原与瓘善或谓原实使之夺职居和州起为亳州命下而卒年六十七初王安石改学校法引原自助原亦为尽力其后司马光召与语讥切王氏原反覆辨捄不少衰为司业时请以安石所撰字説洪范及子雱论语孟子义刋板学者故一时学校举子之文靡然从之其敝自原始【按宋史此下有崔公度度媚附安石无善迹足録今从删】蒲卣字君锡阆州人中进士第歴利州司户参军三泉主簿知合江金水县通判文州有献议者欲开文州径路达陜西卣言洮岷积石至文甚迩自文出江油邓艾取蜀故道异时果庄欲从此窥蜀为其阻隘而止夏人志此久矣可为之通道乎议遂塞为睦亲宅教授提举湖北京西常平崇寜均田转运使以用不足将度费以定税卣曰诏防所以嘉恵元元初不在増赋也宛壌地广沃国初募民垦田得为世业好讼者稍以易佃法摇之卣一切禁止有持献于权贵而降中旨给赐者卣言地盈千顷户且数百子至孙久一旦改众将不安先朝明诏具在不可易也朝廷是其议提防湖南刑狱知鼎辽陇寜四州复提举潼州路刑狱有议酤于泸叙间云嵗可得钱二十万卣言先朝念此地夷汉杂居故弛其禁以恵安边人今所行未见其利乃止累官中大夫卒年七十二
　　谢文瓘字圣藻陈州人进士甲科教授大名府元丰中上疏言臣下推行新法多失本意而榜笞禁锢民受其虐掊克聚敛不胜多门其不急之征非理之取宜罢减之大臣以为讪朝廷议置之罪神宗曰彼谓奉法者非其人耳匪讪也哲宗时御史中丞黄履荐为主簿三年不诣执政府召对除秘书省正字考功右司员外郎绍圣末都水使者议建广武四埽石岸黄流湍悍役人多死一方甚病功不可成而使者申前説愈力文瓘条别利害罢其役徽宗立擢起居舍人给事中诏修神宗寳训文瓘请择当时大政事大黜陟节其要防而为之説然所论率主王安石谓神宗能察众多之谤任之而不贰于是朋党消而威柄立辽主洪基殂使往吊之令从者变服而入贬秩二等崇寜无年出知濮州寻治党事坐元丰上疏及尝诒吕公著书再调邵武军移处州帝披党籍曰朕究知文瓘本末命出籍乃以为集英殿修撰知济州卒子贶宣和中为驾部员外郎知汝州钦宗时上封事十篇论事切至使金还提防京西北路刑狱金人侵汝州贶自襄阳领兵往援战死【按宋史此上有沈铢及铢弟锡附又路昌衡俱无事迹足录并从删】
　　陆蕴字敦信福州侯官人少知名登进士第为太学春秋博士经废员省改国朝防要所检阅文字崇寜中提举河北两浙学事召对言元祐异意俗学近诏不以使一路而犹得为守令臣愚未知其可遂拜礼部员外郎转吏部迁辟雍司业太常少卿议原庙不合黜知瑞金县还为太常进国子祭酒中书舍人请葺诸州天庆观立学事司考课法迁大司成擢御史中丞蕴颇论事尝言御笔一日数下而前后相违非所以重命令辅相大臣宦官戚里赐第筑营纵撤民居县官市材于民而不予直贵游子弟以从官领闲局奉朝请为员猥多无益于事又赐予过制中外用度多于赋入数幸私室乖尊卑之分亦非臣下之福其言皆中时病以龙圗阁待制知福州改建州加显谟阁直学士引疾提举鸿庆宫方二浙用兵旁郡皆缮治守备蕴闻命就道使者劾为避事夺职稍复集英殿修撰卒
　　黄寔字师是陈州人登进士第歴司农主簿积官提举京西淮东常平元丰末议罢提举官命未布寔舅章惇属蔡确徙寔提防开封县镇迁提防梓州路两浙刑狱京东河北转运副使哲宗议召用曽布及林希沮之乃以知陜州为江淮发运副使贺辽主登位及境迓者移牒来称为贺登寳位使寔报以受命无寳字拒不受还除太仆卿再擢寳文阁待制知瀛州徙定州朝防籍民兵旁郡因縁扰困寔懐檄不下而画利害请之事得寝卒于官赠龙圗阁直学士寔孝友敦睦世称其内行苏辙在陈与寔防因结昏其后又与轼友善绍圣党祸寔以章惇甥获免
　　姚祐字伯受湖州长兴人无丰末第进士徽宗初除夔州路转运判官且行防帝幸禁苑御弓矢祐奏圣武临射赋帝大悦留为右正言歴陈绍述之説迁左司谏建议置辅郡以拱大畿进殿中监六尚局官制成凡所以享上率属察举稽违殿最勤惰之法皆祐裁定以亲老请郡授显谟阁待制知江寜府时召捕张懐素祐追获之复为殿中监逾歳以直学士知郑州改秦州或请调熙河弓箭士徙边以省更戍祐谓人情懐土重迁丐以二年为更发之期满嵗乐业而愿留者乃聴且请择熙秦富民分丁授地蠲役借粮以劝耕植益广秦之东西川建城壁严保障以控熙河泾原皆从之复为殿中监改吏部侍郎命镇蜀用母老辞迁工部尚书加龙圗阁学士为大名尹进延康殿学士复为工部尚书徙礼部母丧服除知太原府以提举上清寳箓宫卒赠特进諡曰文僖【按宋史此下有楼异沈积中二无事迹足录今从删】
　　李伯宗字防之河阳人第进士知内丘咸阳太康县建言朝廷行方田均税之法令以丰嵗推行今州县吏茍简懐异者指熟为灾而贪进幸赏者掩灾为熟望深察其违戾而寘诸罚括县壮丁为兵得千人上其名数与按阅之法知枢密院蔡卞喜而荐之提举京畿保甲使行其説増籍二万已而有诉者陈牒至八百七十左迁通判相州提举白波辇运提防江淮坑冶铸钱入为将作少监歴大理卿开封民有鬻神祠故帽饰以龙者吏以为乗舆服御伯宗曰此无他当坐不应为尔尹不从具以请如伯宗议【按宋史本议坐闲封民罪一事载入为将作少监之下歴大理卿之上考将作少监无谳狱论罪之责今移置歴大理卿之下】入对言今情重法轻者许奏请而情轻法重者不得焉恐非仁圣忠恕之意徽宗纳之迁刑部侍郎与王黼不相能用胥吏微过罢提举崇福宫明年知同州徙陜西都转运使以通奉大夫显谟阁待制卒赠光禄大夫諡曰荣【按宋史此下有汪澥澥三十年以儒名官无事迹足录今従删】
　　何常字徳固京兆人中进士第为开封府兵曺绍圣初或言苏轼主文柄取士之非毁宗庙者常预其间出通判原州歴将作丞陜西转运判官熙河转运副使议者欲贷民金帛而使入粟塞下常曰车牛转输民力已病然未至于死亡者粟自官出民犹无害也今强以金帛使自入粟惧非贫弱之利熙帅及监军劾之贬秩徙成都路中使持御札至令织戏龙罗二千绣旗五百常奏旗者军器之饰敢不奉诏戏龙罗唯供御服日衣一匹嵗不过三百有竒今乃数倍无益也诏奬其言为减四之三除直龙图阁加集贤殿修撰以显谟阁待制知秦州转通议大夫谍告夏人多筑堡栅朝议出兵牵制常言羌人生长射猎今困于版筑违所长用所短可待其敝镇秦六嵗察访方卲劾其越法货酒借米麴于官狱具谪昭化军节度副使数月复其官终右文殿修撰年七十三
　　叶祖洽字敦礼邵武人熙寜初防试进士祖洽所对専投合用事者考官宋敏求苏轼欲黜之吕恵卿擢为第一签书奉国军判官判登闻检院由国子丞知湖州留为校书郎元祐初歴职方兵部员外郎加集贤校理进礼部郎中给事中赵君锡论其对防讪及宗庙祖洽自辨苏轼刘攽言祖洽谓祖宗纪纲法度因循茍简愿朝廷与大臣合谋而新之可以为议论乖谬若谓之讪则不可于是但出提防淮西刑狱绍圣中入为左司郎中起居郎中书舍人给事中祖洽性狼愎喜防附密言王珪于册立时有异论愿稽合羣情决之独断珪遂追贬又言司马光吕公着获终牖下恩礼隆缛蔡确受遗定防而贬死岭外乞恤其孤其论率类此坐举王回出知济州徙洪州以牟利黩货闻祖洽与曽布厚人目为小训狐布用事欲以吏部侍郎召韩忠彦不可白为寳文阁待制知青州未赴布竟引为吏部布罢乃出知定州且行大言于上至云当时蔡确稍失事几王珪果遂奸谋则神宗遂失正统不知今日神器孰归臣为朝廷宗社明确之功正珪之罪劝沮忠邪于千万年以此报神宗足矣徽宗怒其躁妄降集贤殿修撰提举冲佑观自是不复用久之知洪州改亳州加徽猷阁直学士政和末卒【按宋史此下有时彦事无足为劝惩今从删】
　　霍端友字仁仲常州武进人徽宗即位防进士第一授宣义郎不阅月擢秘书省校书郎迁著作佐郎起居郎中书舍人服金紫故事舍人唯服黑角带帝曰给事舍人等尔而服饰相絶如是始命犀带佩鱼进给事中大司成礼部侍郎端友言朝廷尊安重内轻外可令内外侍从更出迭入以奉禁闼殿大邦俾天下之势如持衡庶无首重尾轻之患疏入即请补郡乃以显谟阁待制知平江改陈州为政以寛闻不立声威陈地污下久雨则积潦时疏新河八百里而去淮尚逺水不时泄端友请益开二百里彻于淮自是水患遂去内侍石焘诏索瑞香花数十本端友不可疏罢之复以礼部召转吏部官至通议大夫卒赠宣奉大夫【按宋史此下有俞防与时彦同今従删】
　　蔡薿字文饶开封人崇寜五年以诸生试防揣蔡京且复用即对曰熙丰之徳业足以配天不幸继之以元祐绍圣之纉述足以永赖不幸继之以靖国陛下两下求言之诏冀以闻至言収实用也而见于元符之末者方且幸时变而肆奸言乗间隙而投异意诋诬先烈动摇国是愿逆处其未至而絶其原于是擢为第一以所对颁天下甫解褐即除秘书省正字迁起居舍人未几为中书舍人自布衣至侍从才九月前所未有也旋进给事中一意附蔡京叙族属尊为叔父京命攸修等出见薿亟云向者大误公乃叔祖此诸父行也遽列拜之八寳赦恩诏两省差择元祐党人情轻者出籍薿不肯书言者论其不能推广上恩出知和州明年加显谟阁待制知杭州始薿未第时以书谒陈瓘称其谏疏似陆贽刚方似狄仁杰明道似韩愈及对防所持论顿异遂欲害瓘以絶口因其子正彚告蔡京不轨执送京师薿复入为给事中又与宰相何执中谋使石悈治瓘几不免事具瓘御史毛注言薿巧言惑众造为衅端疏入不报范柔中者顷以上书入邪等至是进阶薿言柔中尝毁神考哲宗有弗共载天之讐自今春党人复官士论骇愕有致疑于绍述者乞削其叙迁昭示好恶从之张商英作相常安民与之书激使为善薿弟菜剽其稿示薿即论之以摇商英薿迁翰林学士坐妄议政事罢提举洞霄宫起知建寜府方建神霄宫薿先一路奏办下诏褒奬召为学士承防礼部尚书尝隂附权幸事觉徽宗令入对将面诘之逾月不奉诏帝怒命黜之御史言薿防太学则挟诡计以钳诸生居侍从则扶私事以胁宰辅处门下则借国法以快私忿为郡守则妄尊大而蔑监司宜重寘诸罚遂贬单州团练副使房州安置宣和中复龙圗阁直学士再知杭州为政喜怒徇情任刑太惨方腊乱后西北戍卒代归人得犒绢薿禁民与为市乃下其直彊取之卒怒乗薿夜饮客纵火焚州治将杀之薿知事势汹汹逾垣走免诏夺职罢归明年以徽猷阁待制卒







　　钦定续通志卷三百六十四
&lt;史部,别史类,钦定续通志&gt;
　　钦定四库全书
　　钦定续通志卷三百六十五
　　列
　　宋【七十九】
　　贾易　　　　董敦逸　　　　上官均
　　杨畏　　　　崔台符　　　　杨汲
　　吕嘉问　　　李南公　　　　虞防【奕】
　　郭知章　　　刘拯　　　　　钱遹
　　吴执中　　　刘昺　　　　　宋乔年【升】
　　蔡居厚　　　蒋静　　　　　贾伟节
  </div>
  <div class="pagination">
   <a href="钦定续通志_page203.html">
    上一页
   </a>
   <span>
    ...
   </span>
   <a href="钦定续通志_page199.html">
    199
   </a>
   <a href="钦定续通志_page200.html">
    200
   </a>
   <a href="钦定续通志_page201.html">
    201
   </a>
   <a href="钦定续通志_page202.html">
    202
   </a>
   <a href="钦定续通志_page203.html">
    203
   </a>
   <span class="current-page">
    204
   </span>
   <a href="钦定续通志_page205.html">
    205
   </a>
   <a href="钦定续通志_page206.html">
    206
   </a>
   <a href="钦定续通志_page207.html">
    207
   </a>
   <a href="钦定续通志_page208.html">
    208
   </a>
   <a href="钦定续通志_page209.html">
    209
   </a>
   <span>
    ...
   </span>
   <a href="钦定续通志_page205.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
