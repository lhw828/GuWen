<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 779 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 779 页/共 1860 页</h1>
    <div class="content">
○是日驻跸南石槽行宫。　　

○辛丑。谕军机大臣等据雅尔哈善奏此次所带炮位。不能攻城。如由内地解送军营。路远不便。请谕黄廷桂、解送匠役铜铁照金川例。即于军营铸造大炮二位等语。此奏尚属可行。著传谕黄廷桂、令将匠役铜铁等项解交雅尔哈善等铸造凉州不必再铸。其已成者。仍著即速解往。将此一并传谕雅尔哈善知之。　　

○江南河道总督白钟山、安徽巡抚高晋奏、臣等亲往窦家寨、毛城铺、及蒋家营、傅家洼等处。逐细测量。沿河地势。外高内洼。窦家寨之水。难引入黄。该处民埝缺口。业于本月十三日堵闭。无庸再挑引河。至毛城铺金门。本年二月。侍郎裘曰修、梦麟等、会议添建乱石坝。嗣因伏汛瞬届。石料不及采办。先筑土坝。今土坝既不足抵御。即照乱石坝原议赶办。再下游濉河。自窦家寨闭后。水势日消。从前宋疃沟。三义河等处。间有漫水。随时抢护。业归正河。两岸田禾无损。现濉河口面刷宽。水势下达五湖。直趋洪泽。惟水过沙停。将来不免淤垫。俟水势一定。当即遵旨赶办。得旨览奏俱悉。又奏、亲至徐城北门外。细勘原设水志。共一丈三尺。上年秋汛至岁底。长水陆续全消。志桩底水无存。本年正月至六月中旬。节次共长水一丈一尺七寸。自后至七月十四日。水势旋长旋消。陆续消六尺二寸。现在志桩共存新长水五尺五寸。各工平稳。得旨览奏稍慰。　　

○是日、驻跸密云县行宫。　　

○壬寅。上诣皇太后行宫问安。　　

○谕军机大臣等、昨雅尔哈善、有豫筹彻兵之奏。虽亦先时部署。但伊等身为将军、参赞大臣。众所观听。既怀彻兵之念。则情形自必宣露。恐官兵等知之。不免懈怠退缩。且我兵围城日久。防守渐疎。贼众或乘隙冲突逃走。亦未可定。朕深为廑念。用兵之道。当于易懈之时。益加意警备。方无贻误。凡贼可逃之路。自必安设卡座。但须多派兵丁防御。倘贼人冲突。以大兵追击。更于要路堵截。又安所逃。至霍集占甚为诡诈。此时或又集众来援当以偏师相持。而大队从间道直走其后。两路夹击。自当就擒。雅尔哈善等、宜相机办理。若不以歼渠为要务。而徒恃得一城。再攻一城。则区区库车。尚不能猝下。由此而阿克苏叶尔羌喀什噶尔、愈难攻克。安望成功。况我兵虽未克库车、而赛哩木即已降附。则回部大势可知。前闻布拉呢敦、与霍集占不协。或遣新降回人为间。而所得之城。仍令管领。但量派绿旗兵。协同防守。先声所至。必有相继迎降者。总之惟在当事之人。其志先定。则虽暂有艰阻。必终归成就。断不可豫生畏葸。其加意奋勉。以伫捷音。　　

○又谕、据车布登扎布等奏称、与巴禄同追舍楞。至古尔班察尔。与阿桂合兵。知舍楞已入俄罗斯。随派副都统鄂博什等、前往索取。又前遣往哈萨克索取布库察罕之纳旺等、尚未回报。因与阿桂暂行驻候。巴禄仍巡查台站等语。所办尚合机宜。朕前屡谕车布登扎布、策应富德。计奉到此旨时。阿布赉已将布库察罕缚送。车布登扎布、即同阿桂前往。与富德合兵。向阿布勒噶尔、索取哈萨克锡喇。如饰辞延缓。或适届彻兵之期。亦即相机酌办。顷已谕都统德尔素、为参赞大臣。在科布多办事。阿桂不必回科布多。倘业经转回。即来京请训。至巴禄既仍旧巡查台站。从前达礼善、敏珠尔多尔济等、追剿阿巴噶斯、哈丹等游牧。日久未见奏报。巴禄著在额林哈毕尔噶等处。探听达礼善等所在。协力剿除余贼。毋徒以搜捕玛哈沁为事。并传谕知之。　　

○又谕、据扎隆阿奏称、乌梁海原任总管博郭勒之子恩克、率所属七千余户逃走。现在车木楚克扎布、已领兵一百名。迅往追捕等语。可传谕成衮扎布、于应行调度事宜。豫为筹办。至成衮扎布前奏追索舍楞一事。如何办理。及领兵现于何处驻劄。作速奏闻。　　

○是日、驻跸要亭行宫。　　

○癸卯。谕军机大臣等、据阿里衮奏称、由巴里坤运送库车口粮牲只。已于七月初起程。又办米五百石。接济官兵粮饷。俟车骡齐集。亦即趱运等语。看来巴里坤供给军需。自无贻误。近复谕吴达善等、由哈密豫备粮饷。送往军营。且官兵打仗数次后。回城耕种。俱应有收获。何必筹及彻兵。可传谕雅尔哈善等、以奋勉效力为要。　　

○定边将军兆惠疏报、右翼布噜特玛木特呼里比归诚。遣其弟舍尔伯克等入觐。谕军机大臣等、据兆惠等奏称、侍卫乌勒登、招降布噜特玛木特呼里比、遣其弟舍尔伯克入觐等语。乌勒登伴送入觐之布噜特等。行至巴里坤肃州等处。俱著优加宴赉。以示慈惠。其贸易回人。愿往招降安集延等处回众。恐伊等如期来至伊犁。自当豫为守候。庶不失信远人。车布登扎布、富德、回兵时。即在彼驻劄办理。或酌派大员亦可。至托克托拜、遇哈萨克额尔类、将属人所掠官物。查出交还具见诚恳。著赏额尔类缎四端。仍传旨嘉奖。并谕以据擒获人口所供。哈萨克锡喇、往阿勒沁部落。如能传示缚献。必沛殊恩。前锋托克托拜、行走黾勉。著授为蓝翎侍卫。其侍卫额勒登额、受伤既重。即回京调理。俱各传谕知之。　　

○是日、驻跸两间房行宫。　　

○甲辰。上诣皇太后行宫问安。　　

○谕军机大臣等、前据张师载奏、请将河工旧料、酌定售卖出借一摺内称河工堆积料物。或有昔险今平。所贮旧料。历久不用。渐就耗折。请酌量减价出售。再沿河居民。每年例有派办新料。并请于青黄不接时。将旧料借给。俟新料登场之后。令按数缴还。免其再派新料等语。所奏虽云去弊。恐因此而益滋弊也。河工办料。自当实用实销。而料有新陈。本当通融筹画。但贮料备险之例。不自今日始。而河势变迁不常。其向称险工。一旦化险为平者。亦不自今日始。张师载未奏以前。此等料物。究竟作何办理。将听其日就消耗。而得准奏销耶。抑贮而不用。减损日多。而奏销时。承办官员、自行赔补耶。若准其奏销。则国家如许帑项。岂当任其耗费。若河员赔补。则各道厅等。又岂能有如许力量。归还官价。况既昔险今平。何不将所贮旧料。移用他所。即谓移用多费脚价。又何不于年内变价、而必迟之四五年耶。至于令沿河居民、领旧易新秸秫苇草。日久易腐。而欲使之易以新料。此尤不免病民。看来借给旧料之说。亦适以滋弊。张师载非能去弊之人。但恐误听属员去弊之言。转启其滋弊之路耳。白钟山久在河工。此事谅所熟悉。况伊曾任河东。向来遇有化险为平。工次所贮料物。作何筹画之处。亦必经办过。再河东与南河。事同一体。若张师载所奏。果足以除弊。则南河自当画一办理。著传询白钟山、令其将河东旧日实在作何筹办。并现在应否准其所奏。及南河应否一体办理之处。详悉具奏。　　

○又谕曰、雅尔哈善等、参奏顺德讷疎防。致霍集占等兔脱。又不急往追擒。真怯懦昏愦之极。顺德讷著革职。以兵丁效力。此举虽顺德讷罪无可逭。雅尔哈善等、身为将军、参赞大臣、所司何事。独无罪乎。今渠魁远遁。朕亦无可训谕。惟督策兆惠、速往协助。雅尔哈善等、能从此奋勉。一面攻围库车。一面追擒霍集占。尚是自赎之路。否则惟有按律治罪而已。昨雅尔哈善奏称、赛哩木回人阿瓜斯伯凯、率属来降。著赏戴孔雀翎。及大荷包一对。小荷包四个。缎四端。仍传旨慰抚。以安新附。所举侍卫宁古礼、总管扎尔善、协领萨斯泰等、俱著暂行领队效力。　　

○又谕曰、雅尔哈善、参奏顺德讷、疎脱霍集占。深为可惜可恨。伊等无福成功。将自来送死之贼。任其兔脱。尚可委用耶。今征回一事。全付之兆惠矣。前已谕兆惠速赴回部。此时或从造哈岭。或从博登岭前往皆可。若已扺库车。即由彼进兵。将库车令雅尔哈善驻守。至此次纵贼之罪。虽由顺德讷。然雅尔哈善、哈宁阿、身为将军、及参赞大臣。岂能委过他人。脱身事外。除将伊等严加议处外。兆惠即讯问顺德讷、如纵贼情实。即于军营正法示众。若有别情。应参奏者。即严行参奏。此旨尚未颁发。俟兆惠奏到。再行宣布。并以朕旨传谕额敏和卓、伊系回人。虽与雅尔哈善等不同。亦不得谓为无过。念其素能出力。姑从宽贷。用观后效。即在兆惠队内行走。　　

○又谕曰、雅尔哈善等奏、请派出大臣二员。前赴军营等语。可传谕纳木扎勒、三泰、前往库车。约于何时可扺军营。即计日具奏。近因顺德讷等、疎脱逆酋霍集占。看来雅尔哈善、调度乖方。深负委任。现在传谕兆惠速往办理。纳木扎勒等、其奋勉协赞。以奏肤功。　　

○靖逆将军雅尔哈善等疏报、沙雅尔城旧伯克玛哈默第、遣其子阿三和卓归诚。报闻。　　

○是日、驻跸常山峪行宫。　　

○乙巳。谕军机大臣等、逆贼霍集占逃脱一事。虽顺德讷之罪。然雅尔哈善、哈宁阿等、所司何事。伊二人深负委任。俱著革职。以兵丁效力。靖逆将军员缺。著纳木扎勒补授。参赞大臣员缺。著三泰补授。纳木扎勒、三泰、奉到此旨。速往库车接印办事。将雅尔哈善交与永贵、令在屯田处效力。再前次击败贼众。或向鄂根河逃去。或被截入城。虽不知霍集占所在。然所夺之纛。业经认识。自当从此根究。且霍集占入城后。又亲身出战。败而复入。其情形自异寻常。乃雅尔哈善等、至此尚云不知。可见伊等并未亲履行阵。著纳木扎勒等、询问所获回纛。系从何处夺取。即行奏闻。已谕兆惠速往库车。此时霍集占既已逃脱。则逆党阿布都克哷木、亦必同逃。所留之人。量无关紧要。雅尔哈善、应已得城矣。纳木扎勒等、惟以擒获霍集占为要。著传谕知之。　　

○又谕曰、雅尔哈善等、纵贼偾事。已谕兆惠速往库车。今革雅尔哈善职。发往屯田处效力。以纳木扎勒为靖逆将军。但办理回部。仍于兆惠是赖。可传谕兆惠、从前命伊来京。特以雅尔哈善、尚可驱策。今失机若此。自不得不委之兆惠。兆惠勿因久在军前。遂生懈怠。雅尔哈善、即其前鉴也。朕委用大臣。再三审慎。一经付托。即望其成功。岂肯轻为更代。至不得已而治罪。皆其自取。夫岂初心。兆惠知此。惟一意奋勉。早为竣事。即今之第一功臣也若马匹疲乏。现在库车军营驻牧者。可以调换乘骑。至兵丁口粮。则回地秋禾正熟。而巴里坤、吐鲁番等处。又俱陆续转运无虞匮乏。且我兵未进。各城回众。已远来送款。则军锋所至。伊等自将霍集占擒送。如布拉呢敦、伯克霍集斯等、见霍集占穷蹙。缚献自赎。俱令其入觐。再酌量办理。至兆惠若先扺库车。不必更俟纳木扎勒。即收雅尔哈善印信。讯问伊等情节。如顺德讷纵贼是实。即正法示众。倘有别情。或彼此相讦。即将雅尔哈善、哈宁阿、顺德讷、拏解来京。一面带兵前进。其靖逆将军印。暂交明瑞署理。俟纳木扎勒到日。仍趱赴兆惠军前。并传谕纳木扎勒等知之。　　

○补行乾隆二十二年分、江苏省大计。不谨官二员。年老官七员。有疾官二员。才力不及官三员。河南省大计。不谨官二员。罢软官一员。年老官三员。有疾官四员。才力不及官三员。浮躁官一员。分别处分如例。　　

○是日、驻跸喀喇河屯行宫。　　

○丙午。上诣皇太后行宫问安。　　

○谕军机大臣等、富德奏称、与兆惠分兵。过吹、塔拉斯、至西哈萨克边界。索取哈萨克锡喇。如稍有推诿。即领兵入境查拏。或实系逃往他处。亦即遍行搜捕等语。所办深合机宜。看来富德有承受朕恩之福。近据兆惠奏、粮运章京托克托拜、曾遇哈萨克额尔类、问及哈萨克锡喇逃往何处。而巴禄奏称、阿布赉使人哈奈巴图尔、谓哈萨克锡喇、向沙喇伯勒逃去。参互观之。哈萨克锡喇、似不曾逃往特柳克处。或藏匿幽僻。亦未可定。可传谕富德、伊能擒获哈萨克锡喇。则厄鲁特全部。可告成功。其悉心奋勉。以膺懋赏。　　

○定边将军兆惠疏报、左翼布噜特霍索楚鄂拓克头目迈塔克、启台鄂拓克头目喀喇博托、遣其弟侄等归诚。报闻。　　

○是日、驻跸避暑山庄。至八月戊辰皆如之。　　

○丁未。谕军机大臣等、据巴禄奏称、途遇哈萨克人等。解送叛贼布库察罕、和硕齐、已派兵送往车布登扎布处等语。可传谕成衮扎布、解送贼人。必经由成衮扎布驻劄之地。阅和硕齐供词。颇多狡辩。若车布登扎布、误信其言。不与布库察罕一体锁拏。成衮扎布、即严行拏解。勿致逃脱。若此时已至布延图。亦传谕扎隆阿等、遵照办理。　　

○戊申。谕曰、吴进义、年届八旬。历任节镇。宣力老成。著加恩赏给太子少保。以示优眷。　　

○谕军机大臣等、雅尔哈善等、疎脱霍集占。朕已降旨斥责。令其效力自赎。今思霍集占冒死入城。必因同恶之人。势须救援。迨计穷力竭、夤夜脱逃。亦必与逆党同行。城内所余。不过老弱无能之辈。贼尚不甚爱惜。我何为尽锐攻取。惟拣派精兵。务获贼首。以赎前愆。　　

○又谕、今逆贼霍集占、计穷力竭。乘此机会。各城詟服。必有擒献贼首者。朕思兆惠、纳木扎勒、尚在遄行。若雅尔哈善等、能进兵擒获霍集占。尚可赎罪。是以仍谕其作速进兵。兆惠、纳木扎勒等、不可因有此旨。遂疑为姑从宽贷。雅尔哈善、此次失机。非寻常可比。果能擒获贼首。兆惠等、即行具奏。朕当酌量施恩。否则虽得阿克苏。亦不准赎罪。仍遵前旨办理。著传谕兆惠等知之。　　

○又谕、据凉州将军松阿哩奏称、军营须用大炮。已造成两位。送往肃州。其续造两位。俟演放后、再行运送等语。前经雅尔哈善等奏称、内地铸造炮位。转运艰难。请将匠役物料。趱赴军营。酌量铸造。朕已如所请行。可传谕黄廷桂等、此时自必遵照前旨办理。但将已成炮位。速送军营可也。　　

○又谕、前谕豆斌、速往库车。与马得胜、分管绿旗兵丁。今据奏称、在哈毕尔噶图山等处。拏获玛哈沁数人。尚有宰桑巴拉等。逃逸未获等语。豆斌搜捕玛哈沁等。日久未见弋获要犯。既有巴拉等在逃。当悉力搜捕擒获。再遵旨前赴库车军营。　　

○己酉。上诣皇太后行宫问安。　　

○谕军机大臣等昨因雅尔哈善等、坐失机宜。命兆惠办理回部。现在官兵围守库车。四十余日。总由初次攻城。贼既久备。又恃有救援。是以未易即下。若持此以较各城。遂有畏难之心。则谬矣。此次大兵所至。惟据其要害之地。贼众自然畏惧。如必克一城。再攻一城。则回部坚城尚多。断非长策。可再传谕兆惠、回人素称选懦。近来屡经剿捕。畏我军威。乞降相续。且伊等所保惟城。而村落居人。自不能兼顾。若尽入城守。则人众无食。亦必困敝。斯时必有缚送首恶以自赎者。如擒获霍集占。各城自然归附。兆惠其加意奋勉。以奏肤功。　　

○赈恤云南丽江府属白沙、朿河、木保、刺缥、等四里。雹灾户口。并缓徵本年民借常平社仓谷。　　

○庚戌。谕军机大臣等、据李侍尧奏称、准安南国咨、有内地人张甫能、王布督、流入伊国。为贼党羽。占挠地方。现已拏获。谨押解内地。听候国法。尚有夥犯三十人。亦内地流出。审系胁从。已薄儆放还等语。该二犯以内地民人。潜出外境。煽惑莠民。滋事不法。最为边地之蠹。该国王不即处治。押解内地。听候国法。恭顺可嘉。著传谕李侍尧、俟二犯解到。审讯明确。即委员面同该国解员、于边界处正法。其夥犯三十人。虽据该国已薄惩放还。但此等匪徒。所在不能安分。未便仍留本处。并著行查该国。逐一提解到粤。严加审讯。照新例改发巴里坤等处。仍应严饬缘边地方官。不时设法查禁。毋任匪类出外生事。以重边防。　　

○又谕曰、车布登扎布、向哈萨克索取布库察罕等解京。又请前赴兆惠军营。甚属奋勉。著加恩晋封亲王品级。遣往哈萨克之纳旺、著赏戴孔雀翎。并将伊现任职衔。查明具奏。又所奏探取兆惠信息。前已谕车布登扎布、策应富德。如拏获哈萨克锡喇、固善。否则于应彻兵时。仍回伊犁。近因回部诸城。望风乞降。是以朕意今岁不必彻兵。以期蒇事。车布登扎布、回伊犁后。再前赴回部。较为便捷。所虑口粮不足。又须纡道乌噜木齐。若稍可通融。或行文永贵等、先将口粮运赴库车接济。俱著筹酌办理。至阿桂所奏、暂于布崆郭勒等处。驻候信息。阿桂既与车布登扎布合兵。自宜同往策应富德。以为效力之路。何必分道却回。著传谕阿桂、如未至布延图。则仍追及车布登扎布同行。如已离布延图不远。即令官兵回营。阿桂作速来京请训。再赴西路。　　

○又谕、据车布登扎布奏称、乌里雅苏台军营原署参将常青、察哈尔佐领署营总炳图、因疎脱盗马贼犯等。革职效力赎罪。今伊等自备资斧。甚属黾勉。著加恩照伊等原衔降一级。将常青授为都司。炳图授为防御职衔。俾得效力行走。至所奏噶克巴集赛之锡喇布、与玛里格尔巴朗、玛济克、兄弟同行。因鄂哲特等拒敌败逃。即杀伊兄弟。来投大兵。所掠器械衣服。经厄鲁特向导识认等语。锡喇布现在何处。著即查询。并取哈萨克锡喇信息奏闻。　　

○又谕、据德敏奏摺内称、定例京口副都统之印。只可行该将军。其移咨部旗。并行地方官事件。必用将军印行。即绥远城右卫、乍浦、现在遵行之例等语。著传谕绥远城、及杭州将军。将右卫、乍浦、二处办事用印处。查明据实奏闻。寻杭州将军萨尔哈岱、绥远城将军保德、先后覆奏、乍浦右卫军政荐劾。题补官弁。及奏请协领引见。题报生息银数。旗人命案。赏册咨部等事。用将军印信。其每年保题甲械。汇奏逃人。咨报新员任事。支领俸饷。修理城垣战船。咨补笔帖式等事。用副都统印信。报闻。　　

○浙江巡抚杨廷璋奏、浙省杭州下河。便民船一百只。顺治年间。因闽省用兵而设。日久朽坏。乾隆十二年。存尚堪修整者四十只。经抚臣题准。每年修费银五百八十余两。查此项船只。终年停泊。间有拨用。仍须另雇舵工水手。较雇募民船。转多周折。额定岁修。亦恐有名无实。况该处另有听差站船二十四只。设遇差繁。即以修费、雇船添用。应请全汰。得旨、如所议行。　　

○辛亥。上奉皇太后幸卷阿胜境侍膳。至八月乙丑皆如之。　　

○谕、正蓝满洲旗分、将年老休致原任游击塞克诺尔贝、声明履历。援引旗例。请赏给全俸。具奏请旨。夫旗员与绿旗官员不同。故凡条例、具有区别。近来旗员。每欲为绿旗官员者。盖以所得比旗员较多。是以不顾廉耻。惟图外任。及赴外任。或休或故。理宜即照绿营官员之例。乃以既归旗分。复引旗人之例。冀图徼幸。两相取益。而该旗大臣。不晓事理。亦朦混奏请。希幸徼恩。此皆旗人气习渐流卑下之所致也。朕甚耻之。嗣后旗人为绿营官员者。或休或故。即照本任办理。永著为例。　　

○陕西巡抚钟音奏称、甘、凉、肃、军需总汇。用钱孔多。且本省搭放兵饷。及现在兵行口粮。需钱折给。宽裕备贮。市价庶平。随于七八两月、应铸四卯外。加铸三卯。分解三府州。以济民用。得旨嘉奖。　　

○壬子、谕军机大臣等、据雅尔哈善等奏称、办理降人既毕。即领兵进发。想亦自知纵贼之罪。且看伊等效力如何。若能擒获霍集占。则前罪皆可宽宥。即不能擒获。而能驱迫贼首。不拘遁入何城。雅尔哈善、即知会哈宁阿、合兵围守。斯时兆惠亦必到彼。威力愈壮。渠魁自必就缚。再霍集占曾与库车逆党。约誓来援。如果再来送死。哈宁阿、亦知会雅尔哈善、回兵办理。至沙雅尔投诚回众。可照赛哩木之例。减半赏赉。仍宣朕恩旨云。念尔等远离故土。不得安生。仍令于旧地驻牧。并传谕赛哩木回众知悉。或伊等畏贼声势。不敢迁移。不妨俟平定各城后。再归故土亦可。又所奏伯克托克托、已为霍集占戕害。深可悯恻。闻伊尚有一子。著查明现在何处。奏请加恩恤荫。总之此次进兵。乃伊等赎罪之路。据奏领兵前进。究未声明兵数若干。殊属含混。并传谕雅尔哈善等、详悉奏闻。　　

○又谕、昨谕兆惠、纳木扎勒、有先至库车者。即传旨革雅尔哈善、哈宁阿职。以兵丁效力。今据伊等奏报。分兵前进。似已自知其罪。可传谕兆惠、与雅尔哈善等会合时。如霍集占就擒。即以朕旨、令伊等阅看。仍传谕云。若雅尔哈善等、自知罪戾。奋勉效力。擒获贼首。则量从宽贷。其传谕额敏和卓之语。仍遵前旨行。至伊等未到之先。如哈宁阿已得库车城。兆惠即令玉素布驻守。派舒赫德、安抚降人。及筹办屯田事宜。若尚未得城。即令明瑞、领兵攻取。俟纳木扎勒到日。明瑞仍在兆惠军前效力行走。俱著传谕知之。　　

○赈恤陕西延川、肤施、延长、甘泉、保安、宜川、靖远、定边、榆林、葭州、怀远、神木、府谷、绥德、清涧、米脂、吴堡、等十七州县。旱雹成灾饥户。并缓徵新旧钱粮。民欠仓谷。　　

○予故广东提督陈鸣夏、祭葬如例。谥恭毅。　　

○癸丑。谕军机大臣等、昨据雅尔哈善等奏、进取阿克苏一摺。未及所领兵数若干。比即传谕查询。今思伊等若直抵阿克苏。则中间沙雅尔等城。必须安设台站。否则奏报安能迅速。且沙雅尔回众。虽经归顺。而大兵既远。保无变动。俱应筹及陈奏。设伊等因库车久未攻克。霍集占又已脱逃。非遵旨领兵前进。无以塞责。则更恐偾事。著传谕伊等、据实奏闻。　　

○又谕曰、雅尔哈善、近虽奏请分兵进取。留哈宁阿围守库车。并未将所分兵数。及安设台站事宜陈奏。看来伊等、似知疎脱霍集占之罪。且聊以奏请进兵。苟延旦夕。若果如此居心。必至偾事。可传谕兆惠、纳木扎勒等、即行驰赴。仍于奉到此旨时。计何日可至雅尔哈善军营。作速覆奏。　　
</div>
    <div class="pagination">
<a href="清实录乾隆朝实录_page778.html">上一页</a><span>...</span><a href="清实录乾隆朝实录_page774.html">774</a><a href="清实录乾隆朝实录_page775.html">775</a><a href="清实录乾隆朝实录_page776.html">776</a><a href="清实录乾隆朝实录_page777.html">777</a><a href="清实录乾隆朝实录_page778.html">778</a><span class="current-page">779</span><a href="清实录乾隆朝实录_page780.html">780</a><a href="清实录乾隆朝实录_page781.html">781</a><a href="清实录乾隆朝实录_page782.html">782</a><a href="清实录乾隆朝实录_page783.html">783</a><a href="清实录乾隆朝实录_page784.html">784</a><span>...</span><a href="清实录乾隆朝实录_page780.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
