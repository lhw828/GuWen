<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 414 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 414 页/共 505 页</h1>
    <div class="content">○谕军机大臣等、文麟、景廉奏、科城咨请援兵。暨关外东西各路军务吃紧情形各摺片。文麟等前接科布多咨文。调军赴援。业已部署一切由景廉督兵前进。自因该处军情紧急起见。惟乌里雅苏台之贼。早经退窜。且已调派察哈尔等处马队前往防剿。刻下乌科一带。情形较松。景廉即著无庸带兵前往。第安集延回众。攻破吐鲁番城。另筑新二座。并有往攻乌噜木齐之信。该回众恃强攻击。并无归顺之意。情殊叵测。必须先事筹防。著文麟、景廉、督饬兵勇。于西路各要隘严密扼守。加意防范。以杜窥伺。肃州西甯河州碾伯等处回匪。纷窜出关。玉门一带。渐有贼踪。若不设法截剿。必至络绎西窜。愈取愈多。成禄所派之李天和等三营。现扎玉门敦煌二县。著即饬令认真巡防。遇有口内窜出之贼。随时堵截。其肃州一带窜匪。成禄仍当实力剿捕。毋得任令接踵西趋。愈形滋蔓。甘肃甯灵一带回匪。既经分别剿抚。办有头绪。左宗棠务当统筹全局。派拨劲旅。将西窜之贼分投兜剿。免致逋逃口外。又成不了之局。并著文麟、景廉、严饬东路防兵勤加侦探。遇贼即击。毋稍疏懈。文麟等所奏委员许登科、赵德钰等、采办驼只布匹等项。均在乌城被贼抢去。是否实有其事。著福济等查明。咨照文麟等办理。将此由六百里各谕令知之。　　

○又谕、文麟、景廉奏、请饬催欠解粮价饷银。并请添拨银两各摺片。哈密兵丁困苦。现值防务紧要。尤需各省奉拨饷银。源源拨解。方免困乏之虞。著丁宝桢将山东欠解该城粮价银八万五千两。迅速筹拨。解赴绥远城。一面知照文麟等派员迎提。其山西欠解该城饷银五万两。据称如数筹拨。尚不敷用。著何璟饬令藩司。无论何项。务将前欠银五万两。并添拨银一万两。赶紧筹拨。克期解赴绥远城。并知照文麟等派员迎提。定安于该两省饷银解到时。即交哈密委员管解回城应用。将此由五百里各谕令知之。　　

○陕西巡抚蒋志章奏、北山逐渐肃清。现仍加意防范。得旨、著檄各路防军。会同刘铭传各队认真防堵。毋稍大意。　　

○一面仍摉剿北山余匪。务绝根株。并饬地方将应办各事悉心经理。以靖闾阎。　　

○丁未。谕内阁、隐志郡王之继福晋薨逝。著派总管内务府大臣春佑前往照料。一切丧仪。著照郡王福晋之例。官为办理。　　

○谕军机大臣等、文煜等奏、船政大臣因病未能赴工。请派员接办一摺。前因船政紧要。叠经谕令沈葆桢、于百日孝满后。将船政事务照常经理。兹据文煜等奏称、沈葆桢百日孝满后。以患病未能赴工。呈请代奏等语。沈葆桢管理船政。已著成效。现当工程吃紧之时。岂可因病诿卸。致误要工。即著文煜、英桂、王凯泰、传知沈葆桢赶紧调理。其船政事宜。仍督饬夏献纶等认真妥办。并令随时禀商沈葆桢。以昭慎重。该前抚一俟病痊。即当迅速赴工。照常督率经理。用副委任。将此各谕令知之。　　

○又谕、奎昌、文硕奏、请饬拨兵赴科防守一摺。科布多为西北要区。自乌里雅苏台被贼窜扰后。该处人情。不无浮动。奎昌等以蒙古官兵不能得力。非有刭旅弹压。不足以资控制。所奏尚系实在情形。著张廷岳、阿尔塔什达、于前调宣化大同两镇官兵二千名到库后。即各拨五百名。配齐军器。派员管带。前赴科布多驻扎。以资防守。所有自库至科沿途需用马匹薪粮等项。即著张廷岳等咨商福济、荣全、锦丕勒多尔济、奎昌、文硕、妥为筹办。宣化大同两镇官兵。何时出口。著李鸿章、何璟、催令克期前进。并添派副参以下十数员。随同前往科布多听候差遣。科城训练兵丁。需用练兵章程。及洋枪队等项阵图号令。著李鸿章酌量给发。并于天津洋枪队内拣派官二员。教习十名。前赴科城。俾资训练。前项官兵未到以前。奎昌等仍当督饬蒙古官兵认真筹防。并著随时咨商福济等酌核办理。将此由五百里各谕令知之。　　

○赏乌珠穆沁公衔头等台吉堆代扎布辅国公。并三眼花翎。　　

○以甘肃通昌等处剿办窜匪出力。赏防御德克德恩布巴图鲁名号。余升叙开复有差。　　

○戊申。补铸安徽凤阳县临淮巡检印信。从巡抚英翰请也。　　

○赏江苏等省庚午科乡试年老诸生杜鸣冈等一百三十人举人副榜有差。　　

○己酉。上御抚辰殿大幄次。赐蒙古王、贝勒、贝子、公、额驸、台吉、暨朝鲜使臣等食。　　

○谕军机大臣等、曾国藩奏、河运艰难。应设法豫筹一摺。据称江北冬漕。现遵部议仍办河运。惟运道艰难。豫筹应办事宜五条。请饬分投兴办等语。漕船经过山东境界。计一千数百里。中多阻滞。以致挽运艰难。亟应先事图维。免蹈上年覆辙。曾国藩所陈应办事宜五端。关系河工漕务。实因时制宜之策。丁宝桢勇于任事。必能力任其难。著即按照曾国藩所奏。督率沿河各州县实力修浚。次第兴工。以期一劳永逸。至张兆栋管理漕务。苏廷魁总辖全河。尤当悉心商酌。通盘筹画。将曾国藩所陈开穵河道及略改旧章渡黄改道各节。迅速会商丁宝桢。实力兴办。毋得稍存推诿。原摺均著钞给阅看。将此各谕令知之。　　

○又谕、曾国藩奏、遵筹日本通商事宜。所陈派员驻扎日本。约束内地商民一节。与李鸿章前奏。大意相同。至谓明定章程。不外体制与税务两端。仿照泰西之例。固无不可。但条约中不可载明比照泰西各国总例办理。及后有恩渥利益施于各国者一体均沾之词。以免含混等语。所虑颇为周密。著李鸿章按照曾国藩筹议各情。豫行区画。庶将来该国使臣到后。得以因时制宜。不至再蹈从前隔阂覆辙。是为至要。原片著钞给阅看。将此谕令知之。　　

○两江总督曾国藩等奏、现在米船将次放洋。势难改章赴通径交。拟先将本年粮米。查照向章办理。俟下届再行赴通交纳。下部知之。　　

○以镶蓝旗蒙古都统庆眷署正白旗蒙古都统。　　

○庚戌。谕内阁、定安奏、请将违误台站要差之扎萨克等议处。仍严催赶备驼马一摺。察哈尔所管阿勒台军台。第十二十三两站。帮台之察克达哈布苏尔噶差务。向由乌兰察布盟乌喇特东公旗及茂明安两旗。出备乌拉驼只等项。差派官兵。前往充当。近年以来。每多旷误。现当军务吃紧。又不妥速豫备。屡经严催。仍敢任意抗违。实属有心延玩。乌兰察布盟茂明安旗革职留任扎萨克台吉绰、克巴达尔琥、署乌喇特东公旗扎萨克印务协理台吉噶勒桑色登、均著交理藩院议处。并著理藩院严催该盟长扎萨克等。将应行出备阿勒台军台第十二十三两站乌拉驼马及添拨驼只等项。赶紧如数豫备。差派妥实官兵。克期前赴各台支应。用济要需。傥再仍前玩误。即由该盟长呈报理藩院。从严参处。以示徵儆。现在库伦乌里雅苏台科布多等处。均有大兵陆续前进。各蒙古台站。亟应实力整顿。著该将军都统大臣严檄各盟长。将应需驼只等项筹备齐全。俾利师行。　　

○谕军机大臣等、定安奏、请饬副都统回任一摺。据称归化城副都统事务繁剧。刻下甯灵军务已定。后路稍松。请饬富勒珲回任等语。著照所请。饬令富勒珲即回本任。以重职守。其留防缠金马队。即交萨萨布统带。责令认真防范。毋稍疏虞。前据该将军奏俟刘铭传之队一到缠金。即饬富勒珲统带该两省马队一千二百名。取道乌喇特旗。驰赴乌境协剿。当经谕令刘铭传派兵填扎该处。以便腾出吉林黑龙江马队起程赴乌。刘铭传何以久未派拨。著懔遵前旨。迅派一军驰赴缠金驻扎。毋再推诿。定安俟刘铭传派兵到后。即饬萨萨布统带前项马队。饬赴乌城。毋稍迁延。将此由五百里各谕令知之。　　

○以山东武城县捐输团练。永广学额五名。　　

○辛亥。孝穆成皇后忌辰。遣官祭慕陵。　　

○谕内阁、都兴阿、奕庆奏、查勘永陵昭陵应修各工。请择吉派员兴派一摺。著钦天监于本年三四月内选择吉期。先行知照。即派都兴阿、奕庆、届期敬谨兴修。嗣后著仍照旧章。三陵应修各工。估需银数在万两以上者。奏请派员承修。如在万两以内者。即由盛京将军会同工部侍郎办理。无庸声明请旨。　　

○又谕、巴扬阿等奏、移拨江甯驻防官兵。办理情形一摺。据称荆州移拨江甯驻防官兵五百九十余员名。于正月起程。该协领等官安土重迁。倍形艰窘。若照部议借支半年俸银。实属不敷等语。著照所请。准其再行加借半年俸银。一并照例扣还。以示体恤。　　

○又谕、英翰奏、甄别州县各员一摺。安徽撤任天长县知县准补芜湖县知县刘兆彭、行止僻谬。任性妄为。撤任凤阳县知县候补知县吴保燮、居心狡诈。举动乖张。无为州吏目徐国桢、庸劣不职。颍上县典史姚本初、办事昬愦。试用府经历李冠群、品行卑污。候补从九品王应昇、声名平常。均著即行革职。以肃吏治。　　

○谕军机大臣等、苏凤文奏、会剿夷境贼匪。俟越南咨覆。再行酌办。及请给发越南米价脚费各等语。前因越南匪徒滋扰谅山等处。当经谕令苏凤文等派兵援剿。现据该夷官来咨。谅山匪徒就抚。自可无烦兵力。其木马等处另股贼匪。既据奏称应如该夷官所请。由该国王商定再办。即著苏凤文、李福泰、冯子材、俟越南咨覆到日。再行斟酌情形。妥为办理。越南应领米价脚费。自应给发归款。虽据越南国王咨称不敢具领。然此系该国应领之款。著苏凤文等饬令太平府知府知照该国。将前寄北库银三万八千余两。仍截存夷库。以示体恤。将此由四百里各谕令知之。　　

○壬子。谕军机大臣等、张廷岳奏、因病请假调理。并恳催宣大官兵出口一摺。张廷岳现患疮疾未愈。加恩著赏假一月调理。以示体恤。库伦办事大臣印信。业据张廷岳移交阿尔塔什达接管。遇有军务紧要事件。张廷岳仍当悉心筹画。会商具奏。宣化大同两镇官兵。前已谕令李鸿章、何璟、催令克期前进。库伦地方。防守亟需兵力。著李鸿章、何璟、懔遵叠次谕旨。檄令该官兵赶紧出口到防。扼要布置。毋得稍涉延缓。此项官兵出口时。著文盛、杜嘎尔、将需用驼只宽为应付。以利遄行。并著张廷岳遵照前旨。俟该官兵抵库后每镇各拨五百名。配齐军器。派员带赴科布多驻扎。藉资扼守。达尔济一军。闻已由赛尔乌苏西进。所有奉调出口各军。亟应陆续进发。著文盛、杜嘎尔、分别檄催。毋任中途濡滞。将此由五百里各谕令知之。　　

○又谕、刘岳昭、岑毓英奏、川边蛮匪。窜扰滇境。调兵剿办一摺。云南昭通属之永善县。紧连川界。与雷波屏山厅县所属各蛮。仅隔金沙一江。现因蛮地饥荒。江水低落。以致该匪偷渡过江。袭踞防兵营碉数座。并攻破求雨堡。扰至黄果溪出水洞燕家寨一带。势甚猖獗。永善县城戒严。刘岳昭等已调副将刘奇义、抽带劲勇三百名驰往该处。听候总兵李家福调遣。以期迅殄贼氛。惟大关一带。为迤东孔道。且井渡厘金必由之路。一线饷源。关击紧要。著刘岳昭、岑毓英、一面督饬李家福等克日进剿。一面酌量添拨劲旅。以厚兵力。庶可尽歼丑类。毋致蔓延。此次该匪倾巢出扰。半多蚁聚川岸。若川军同时并举。则未渡各匪。必当迅回老巢。而入滇蛮众。不难扑灭。著崇实、吴棠、飞饬雷波屏山附近兵练。并力夹击。毋稍玩延。将此由五百里各谕令知之。　　

○癸丑。孝圣宪皇后忌辰。遣官祭泰东陵。　　

○谕军机大臣等、崇实、曾璧光奏、黔省教案。仍照原议归结一摺。黔省教案九起。经在事各员与教士李万美等商议妥协。一律议结。并由该教士出具甘结。照会销案。是民教两面。各无异词。实有完案确据。此后遇有中外交涉事件。曾璧光务当督饬地方官。秉公持平办理。以期永远相安。在事出力之道员余思枢、著赏加布政使衔。知府马应镗、著赏加三品衔。同知张鸿绩、著赏加盐运使衔。州同汤中、著俟补缺后以知州用。章绍滨、著不论双单月选用。副贡生华国辉、著赏给五品衔。前署遵议府知府汪炳璈、前署遵义县知县刘肇观、前署遵义协副将梁正春、于民教仓卒滋事。未能即时解散。实难辞咎。均著交部议处。外委范玉芳、把总陈云龙、著一并斥革。前署永甯州知州尹树棠、著摘去顶带。一年无过。方准开复。前署绥阳县知县杨嘉禾、前署独山州知州钱埙、前署桐梓县知县耿光祺、均著交部察议。以示劝惩。至赔款银七万两。已由黔省筹发三千两。其余六万七千两。崇实等分咨各省。于协黔军饷内划拨。固因黔省饷需支绌无可应付。惟与其令该教士自行走领。易滋事端。不如由川省先行筹款垫发。一面咨催各省。于协黔饷内照数提出。解还四川。较为直捷。著崇实、吴棠、曾璧光、斟酌情形。设法筹办。将此由五百里各谕令知之。　　

○成都将军崇实陛见。以四川总督吴棠兼署将军。　　

○甲寅。谕军机大臣等、文盛、杜嘎尔奏、筹办征兵出口事宜。覆陈发饷章程。并刊刻关防。派员随营各摺片。达尔济马队。现已行过赛尔乌苏。黑龙江吉林官兵。亦即定期起程。文盛等筹办转运军火粮饷。豫备驼马帐房等项。添派官兵沿途照料各事宜。均尚妥协。著即照所议办理。其自三十二台并四十四台通乌库两城台站。亦应一体安设驼马官兵。以免阻滞。著文盛等即将所议章程。咨照该将军等迅速照办。乌里雅苏台一带。素不产粮。军食必须先事筹备。若仅由口北道采办接运。尚恐不敷食用。著定安另行采办米面。就近解至十八台。即交驻扎该处之参领贡果尔一并转运其所需粮价。或在应解乌城饷银内截留。或由察哈尔拨给。即著定安酌核奏明办理。各起官兵。长途乘骑马匹。不无疲乏。到乌后。防剿尤资马力。骆驼牛羊。亦应宽为筹备。文盛等现于察哈尔八旗三群军台及附近各扎萨克劝谕捐输。按照神机营收捐章程。奏请优奖。并著福济、荣全、锦丕勒多尔济、张廷岳、阿尔塔什达、于乌库所属蒙古各部落。广为劝捐。一体准予优奖。以资鼓励。文盛于黑龙江吉林马队陆续行走后。一面即咨会李鸿章、何璟、檄饬宣大官兵。依次到张家口。以便接续前进。迅赴库伦。用资防剿。杜嘎尔现定于二月十五日起程。著准其刊用木质关防。所派随营各员。均著照所请行。推河以北台站。刻下曾否设复。该官兵等既经先后进发。必须迅达乌城。不可节节逗遛。杜嘎尔起程后。著沿途催趱前进。并随时察看情形。飞咨福济等设法妥办。俾利师利。如官兵抵乌城所属台站。该将军等不能先期筹画。以致节节阻滞。必惟福济等是问。锦丕勒多尔济专管蒙古台站。尤当重处不贷。察哈尔开放兵饷。前因该官兵未经出境。每两核减六分。是否咨部有案。现在官兵系远道出征。不应再行扣平。即当全数发给。以示体恤。将此由六百里各谕令知之。　　

○派刑部左侍郎志和、户部左侍郎潘祖荫、知贡举。　　

○乙卯。谕内阁、御史吴镇奏、敬陈时政以资治理一摺。朝廷综理庶政。首戒因循。方今军务未平。民生未裕。深宫宵旰焦劳。时以逸豫为戒。在廷臣工。亦当振刷精神。上下交儆。庶几政事修明。不至渐就废弛。各学教官。及书院主讲。有整饬士习培植人材之责。必须品学兼优。方足以资表率。著各直省督抚学政随时察看。责令认真劝导。讲明正学。俾士子趋向既端。风俗自日臻醇厚。至捐纳及保举各员。叠经谕令各督抚随时甄别。诚恐视为具文。未能破除情面著各直省督抚于属吏之贤否。认真察核。尤当勤于接见。遇事讲求。不得仅以考试文字。奉行故事。州县之胜任与否。惟在大吏之劝惩。循声卓著之员。自应核实荐举。其有贪污不职。罔恤民瘼。甚至激成事端。劣迹昭著者。必当分别从严参办。不得稍事姑容。以肃吏治。将此通谕知之。　　

○又谕、前因穆图善奏已革前署甘肃中卫协副将候补参将连庆剿贼出力。降旨将该革员开复革职处分。仍以参将尽先补用。嗣经兵部以连庆前于贼扑胜金关时被参革职。听候查办。原案尚未到部。具该革员奉调赴省。日久耽延。奏请查明再行核办。兹据穆图善查明覆奏、连庆被讦各款。多属子虚。至该革员赴省迟延。亦经查明尚抚畏罪延宕情事。且叠次守城出力。并随同剿匪。屡著战功。尚知愧奋。连庆著开复原参处分。并赏加副将衔。赏戴花领。　　

○谕军机大臣等、左宗棠、穆图善奏、分剿窜回获胜。并西路不遑兼顾各摺片。西路柳林湖等处贼匪。经马队连日进剿获胜。东路傅家山等处复经马步官兵叠次击败贼匪。并护饷到省。著左宗棠。穆图善。即饬派出各军分路埽荡。毋任蔓延。惟败贼图窜西甯米拉沟。亟应妥筹防范。并著檄令西路各军严密布置。遇贼即击。迅埽逆氛。成禄一军。前据左宗棠奏无庸出关。即在肃州驻扎。与提督杨占鳌会办一切。当谕令成禄就近兼顾肃州。与杨占鳌会同击贼。惟沿边各口。贼匪处处可窜。成禄等所部。未足深恃。仍著左宗棠、穆图善、随时酌度情形。妥筹兼顾。马化漋投诚后。本堡马械是否呈缴。墙垣是否平毁。河西等堡及河州西甯等处贼匪。现在如何筹办。王家疃庄。已于上年十二月攻克。马化漋等党众。仍应懔遵前旨办理。著该大臣等迅速详细具奏。将此由五百里各谕令知之。　　

○以故图谢图汗扎萨克头等台吉车淩多尔济子车林多尔济袭职。　　

○闽浙总督英桂陛见。以福州将军文煜兼署总督。　　

○以吉林黑龙江马队叠次援剿甘肃窜匪出力。赏副都统扎拉丰阿、委参领德色楞额、常寿、巴图鲁名号。防御常山等花翎。双德等蓝翎。余加衔升叙有差。　　

○丙辰。以镶红旗汉军副都统岳林署镶红旗蒙古副都统。　　

○丁巳。谕内阁、前因定安奏、山西委员解到直隶转解部拨巴哈两城及乌城饷银。有搀换短少等情。当经谕令户部管库大臣顺天府直隶总督山西巡抚确查具奏。旋据该管库大臣及顺天府山西巡抚奏称、银库开放此项。并无短少搀换情事。顺天府山西委员领解前往。亦验明毫无破损短少。本日复据李鸿章查明直隶领解各员。均系亲身押解。递交山西。委无搀短情弊。是此项银两开放之日。既属足数。各省解饷委员。亦均交代清楚。何以此次饷银解到归绥。三十万两内。共短大元宝十二个。又有铜元宝十个。外长小锭一个。碎银四件。十万两内。共短大元宝三个。外长碎银七件。竟有搀换短少情事。军饷紧要。岂容任意偷减。仍应严切根究。以期水落石出。即著该衙门再行详细究查。务得舞弊确情。从严参办。毋许徇庇。　　

○谕军机大臣等、福济等奏、逆匪复图回窜。请饬催马队。并拟调员办理口外转运各摺片。回匪去来靡常。既有正二月闲复来抢掠官厂分扑库伦之说。并有平罗铜城堡逆匪。句结陕回千余。携带半月口粮。以图北窜等语。自应厚集兵力。藉资防剿。著文盛、杜嘎尔、督催吉林黑龙江马队。接踵前进。毋稍逗遛。杜嘎尔拟于二月初五日起程。著即将应办各事宜赶紧料理。早日成行。不得再有濡滞。至达尔济马队。据文盛奏现已行过赛尔乌苏。是该总管尚无退缩迁延情弊。福济等请将达尔济先行交部议处之处。著加恩宽免。文盛等仍当饬令迅速西行。探明贼踪。相机迎剿。推河至乌台站。福济等总当懔遵叠次谕旨。豫备周妥。俾利师行。不得以缓师无庸赴乌为词。遂置台站于不问。锦丕勒多尔济已回乌城。尤当将蒙古各站极力整顿。毋许推诿。总之台站不复。惟福济等是问。援兵逗遛。惟带兵各员及文盛等是问。该将军等当同心协力。共靖边陲。毋自贻伊戚也。匪徒既有正二月闲图扑库伦之信文盛当迅催宣大官兵赶紧赴库。并知照张廷岳等派员迎提。沿途照料。福济等拟令马队援兵。均至哈尔尼敦额尔德尼招推河一带。会合探剿。于地势军情。是否相宜。著杜嘎尔行抵该处。会商筹画。总期于迎剿转运各事。均无窒碍。即行照议办理。朝廷亦不为遥制也。福济等片称、推河为往来冲道。未便安设粮台。霍呢齐地尚适中。拟添设转运粮台。请饬口北道随带委员。并张家口现存乌城饷项。迅到霍尼齐办理接运。酌拨贡果尔马队。护守粮台等语。著李鸿章即饬口北道前往办理。如该道未能分身。即由李鸿章、何璟、各派得力道府。迅既出口接办。以期无误要需。将此由六百里各谕令知之。　　

○蠲免直隶安、任、隆平、文安、天津、五州县被水地方额赋有差。并缓徵新旧粮租暨民借仓谷。　　

○戊午。谕军机大臣等、前因甯夏满营兵丁乏食。当经谕令山西巡抚于归绥道所属各厅。酌提仓谷接济。所需谷价运费。均于晋省欠解甯夏满营饷内扣还。兹据丰绅等奏称、该省将和林格尔厅所拨仓谷八千石。按时估价。计银一万二千二百四十两。并应需运费脚价银六千两。均由本年应拨满营兵饷内扣除。现在仅拨解银二千两。兵丁情形困苦。请饬将扣除银两迅速提交委员管解。并源源拨解饷银等语。著何璟饬令藩司。先将扣除和林格尔厅仓谷米价并运费脚价银一万八千两。迅速提出。交甯夏委员管解回营。其前项谷价等银。仍归于积欠饷银项下核扣抵销。晋省每年应拨甯夏满营饷银十万两。务当按季批解。毋稍短少。将此由四百里谕令知之。　　

○又谕、奎昌等奏、景廉无须赴援。布彦乌勒哲依图呈恳催兵一摺。前据文麟等奏科布多咨调援军。已部署一切。由景廉督兵前进。当谕知该办事大臣等。乌科一带情形较松。景廉无庸带兵前往。科城人情浮动。亟需劲旅弹压。业谕张廷岳等于前调宣化大同两镇官兵二千名到库后。即各拨五百名赴科防守。惟此项官兵。到尚需时。著奎昌、文硕、先就现有兵力。严密布置。不可稍有疏虞。至布彦乌勒哲依图、以安集延头人帕夏率众攻拔吐鲁番。现欲攻乌噜木齐。心怀叵测。恐游牧复遭蹂躏。恳请催兵救援。现在大兵未到。应如何先行设法羁縻妥为抚辑之处。著福济、奎昌、文硕、悉心会商。妥筹办理。将此由五百里各谕令知之。　　

○又谕、奎昌、文硕奏、抚驭灾黎情形一摺。绥来县民人军功赵兴体等。于该县失守后。率众避居沙山子等处。能于流离困苦之余。团练杀贼。将呼图壁城攻克实属奋勇可嘉。奎昌等既经发给牛具银两。以示体恤。仍著随时派委妥员前往晓谕。俾该民人等知所感激。藉资臂助。军功赵兴体、董率有方。著赏给守备衔。并赏戴花翎。以示鼓励。其攻克呼图璧城出力之人。即著咨商文麟等会同查明保奏。李昶亦著归入前案出力人员内一并请奖。新疆各城。自被回匪攻陷以来。朝廷因内地军务未平。遽难勤兵于远。每念该处民人惨遭荼毒。实堪于悯。现在赵兴体等民团既有千余名。河西又有乡约刘姓民团四百余名。距乌噜木齐九十里之南山。有徐学功民团五千余名。奇台古城两处。有邓生玉等民团七八百名。是各处民情。皆能忠勇奋发。踊跃从公。正可加之激励。俾遂报效之忱。著左宗棠酌量情形。或遴派贤能明干之员。轻骑出关。或即饬口外镇道各员。将该处民人妥筹安抚。以期众志成城。渐奏廓清之效惟所派之员。必择实心任事为该民人所敬服者。方有裨于大局。该大臣谅早见及此也。原摺著钞给左宗棠阅看。将此由五百里各谕令知之。　　

○又谕、奎昌、文硕奏、科布多向来额设承办兵部户部理藩院事务章京四员。笔帖式三员。绥远城戍守旗兵十七名。三年换防一次。除承办户部事务一缺。系用京员。其余员缺。皆由换防兵内递相拣补。现在公务殷繁。不敷委用。请饬派员赴科差委。并请略宽其格。无论举贡生员步甲养育兵闲散。总以材堪造就为主。不必专挑马甲前锋等语。著定安迅即拣派明白谨慎及清汉文理清通字画端楷者二十名。前赴科城。交奎昌等差委。将此谕令知之。　　

○拨山西火药一万斤。铅丸一万五千斤。火绳一万五千丈。解赴甘肃甯夏满营备用。　　

○己未。孝仪纯皇后忌辰。遣官祭裕陵。　　

○谕内阁、荣颐等奏、西陵正红门外神道石牌楼东次闲额枋。压裂情形较重。若再设法保护。难以经久等语。著本年承修另案工程大臣敬谨详细查勘。奏明办理。　　

○又谕、前据理藩院奏、甯夏理事司员玉敏、呈诉阿拉善亲王贡桑珠尔默特私设堆厅等款。请饬甯夏将军就近传讯。兹据该署将军丰绅讯明具奏。此案贡桑珠尔默特、于蒙民交涉事件。并不随时报明立案。辄私立堆厅。擅用绳锁铐镣。并派达尔古、俞甲木、岑田志、护卫宋元等、审办案件。实难辞咎。司员玉敏、经年驻扎山后定远营。并不早回甯夏办理公事。亦有不合。贡桑珠尔默特、玉敏、均著交该衙门议处。　　

○谕军机大臣等、前因户部奏、大婚礼应用彩?款项。按照例价增价。共拨银三十九万一千七百两。当经谕令曾国藩等按照该部单开各数。速行拨交各该织造赶办。兹据忠诚等奏、迩年以来。丝价昂贵。遵照浙江巡抚具奏市价。经部议覆核减。准照八年报销之案。核实估什。统计彩?十万匹。共需银五十一万一千八百余两。开单恳请添拨银两。一律照办等语。著户部按照该织造等单内所开数目。迅速核议。添拨银两。以便赶紧开工织办。并著曾国藩、张之万、杨昌浚、确查各该省现在经纬时价。据实奏报。以昭核实。忠诚、德筹、茂林、一面将奉派彩?。按照工部原奏数日。克期兴办。不得稍有迟误。将此谕知户部、工部、曾国藩、张之万、杨昌浚、并传谕忠诚、德寿、茂林知之。　　

</div>
    <div class="pagination">
<a href="清实录同治朝实录_page413.html">上一页</a><span>...</span><a href="清实录同治朝实录_page409.html">409</a><a href="清实录同治朝实录_page410.html">410</a><a href="清实录同治朝实录_page411.html">411</a><a href="清实录同治朝实录_page412.html">412</a><a href="清实录同治朝实录_page413.html">413</a><span class="current-page">414</span><a href="清实录同治朝实录_page415.html">415</a><a href="清实录同治朝实录_page416.html">416</a><a href="清实录同治朝实录_page417.html">417</a><a href="清实录同治朝实录_page418.html">418</a><a href="清实录同治朝实录_page419.html">419</a><span>...</span><a href="清实录同治朝实录_page415.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
