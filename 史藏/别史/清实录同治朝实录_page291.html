<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 291 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 291 页/共 505 页</h1>
    <div class="content">○谕军机大臣等、有人奏、江苏长洲令蒯德模、于部定漕粮折价。浮收甚多。与已革漕书徐海珊结拜师生。与徐佩瓀结为兄弟。种种庇护各等语。该县为省会首邑。疮痍之后。正当竭力抚恤。培养元气。若如所参各情。掊克聚敛。无所不至。何以重民命而肃官常。著曾国藩、郭柏荫、按照所参各款。彻底查明。据实覆奏。原片著钞给阅看。将此各谕令知之。　　

○又谕、左宗棠奏、督军分道入关一摺。刘典唐协和等军。与鲍超所部。在鄂省分路击贼。左宗棠亦亲为策应。将贼叠次击败。偪出鄂境。现在逆股业已窜至东境。左宗棠正可迅速入关。专办张总愚一股。该匪屡为陕军痛挫。逆焰已衰。左宗棠入关后。与刘松山等军。会合夹击。务将此股就地殄除。不可令其窜入鄂豫。又成蔓延不了之局。昨据库克吉泰等奏称、捻匪被官军在附省一带击败。又复渡渭北窜。逆骑飘忽异常。刘典一军。仍当由荆子关趋赴蓝田。以防陕捻回窜武关之路。毋稍大意。另片奏、覆陈剿抚回匪事宜。与乔松年前奏大略相同。回民亦系朝廷赤子。断无尽行诛戮之理。惟其中积悍匪徒。必先剿尽。始可将良回分别招抚。尤须另筹旷土。妥为安插。毋令与汉民构衅。方可久安。所称责令良回缚献逆回。并令其导引官兵。寻踪剿捕。俾汉民稍蠲夙忿之处。办理颇合机宜。著俟入关时与乔松年妥商筹办。将此由六百里各谕令知之。　　

○又谕、玉通奏、筹款拨发蒙古俸银。请饬山西将未解俸银。迅速解湟。并番贼扰害蒙古各摺片。青海蒙古王公贝勒等应领俸银。积欠至三年之久。该处叠次被匪滋扰。蒙古生计维艰。若不将积欠俸银量为筹发。不足以示体恤。所有由晋领到饷银一万五千两。除归还商民借款等项外。下余银一万八百两。即著照玉通所请。先提银九千一百两。暂为垫发该蒙古王公等一年全俸。以资糊口。所余银两。著俟山西凑借一年全俸银两解到时。再行凑还提借等项。如有不敷。俟读请拨饷。再为归款。据玉通奏称、山西凑借一年全俸银九千一百两。接准山西巡抚来咨。已于上年二月委员解赴归绥道衙门转解。保以至今尚未解到。著赵长龄查明行抵何处。饬令迅速解往。毋任延玩。其余未解俸银。并著该抚随时筹拨。察汉诺们罕旗番子逃往他受族番。句通外党。抢掠扎哈细里地方。伤毙蒙古台吉等多人。实属不法已极。著玉通严饬该镇道厅营暨该盟长等。认真躧缉。务获究办。毋稍宽纵。将此由四百里各谕令知之。　　

○又谕、荣全奏、筹画安插索伦等众。并棍噶扎勒参欲赴俄国一摺。索伦蒙古人众。效力最久。实为国家忠义世仆。岂可任其沦落异域。前谕该参赞务当设法接出。断不可吝惜小费。现在乌里雅苏台虽无旷地可以安插。或于接出后。令其在科布多暂住。再酌量请旨。以为安插之计。棍噶扎勒参欲赴俄国。所论不为无见。惟蒙古兵丁赖其统带。此时李云麟既不前进。棍噶扎勒参留为镇抚。著毋庸前往。所有筹办安插索伦蒙古等众事宜。著荣全会商妥办。傥经费不敷。并著随时奏闻。将此由六百里谕令知之。　　

○乌鲁木齐提督成禄奏、遵查安玉一带。现无贼踪。哈密城池。经巴里坤兵勇收复。该逆已返乌鲁木齐故穴。肃州贼势愈蹙。王仁和一军。即令移扎近城西南。联络合围。得旨、肃州贼势既蹙。著与王仁和一军。迅筹攻围。毋得日久淹滞。　　

○赏乌里雅苏台参赞大臣贝勒锦丕勒多尔济紫缰。　　

○添铸吉林管库主事钤记。补铸福建漳州府经历、儒学、龙溪县知县、南靖县永丰镇巡检、各印信。从署副都统富尔荪、护巡抚周开锡请也。　　

○壬申。谕内阁、工部左侍郎黄倬、著照料钟郡王读书。　　

○谕军机大臣等、前据额勒和布等奏、游民私垦禁地。呈请升科。请饬集议。并陈与将军都兴阿等筹商两歧各摺片。当派恭亲王会同大学士六部九卿议奏。并令奕榕会议。兹据王大臣等奏称、盛京附近一带。沃壤荒山。历届未敢轻议开垦。而边荒地阔。防检难周。现在所垦地亩。仅据何名庆等供称已有数百万晌。此外尚不知凡几。必须彻底查究。庶已垦之地。可以核实清厘。未垦之地。仍当示以限制。请派王大臣前往。会同察勘。请旨办理等语。著派都兴阿、延煦、额勒和布、奕榕、恩锡、拣派明白晓事熟悉情形之员。逐一详加察勘。并著延煦、恩锡、奕榕、进山查勘。如果审时度势。不能不俯顺舆情。所有一切应办事宜。应如何详定章程。俟查勘覆奏到时。再降谕旨。其有关风水者。仍当封禁。不得妄议开垦。至东界朝鲜地方。有无窒碍。自当妥筹抚绥。俾该国猜疑悉泯。著礼部行文该国。告以遽行驱逐。恐失业匪民。转致骚扰该国边境。且该国边境民人。亦难保无潜行越界私垦情事。令其先行详查。或拟作何安插之处。迅速核覆。一面俟延煦等查勘定议后。再行酌度办理。都兴阿等务当宣示朝廷格外恩施。不咎其既往之愆。仍予以谋生之路。至该省历任将军。及各部曾经查勘侍郎。朝廷宽大之恩。既概恕其失察。此次查办各员。务须筹画万全。严定章程。加意防范。以期一劳永逸。并检查吉林五常堡升科成案。通盘筹画。朝鲜沿边情形。亦著就近察看具奏。何名庆等四人。著带同前往。酌度妥办。原摺均著钞给阅看。将此各谕令知之。　　

○命候补庶子章鋆仍在上书房行走。　　

大清穆宗继天开运受中居正保大定功圣智诚孝信敏恭宽毅皇帝实录卷之二百四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。五月。癸酉。夏至。地震。　　

○祭地于方泽。遣定郡王溥煦恭代行礼。　　

○谕内阁、上年捻逆自豫窜鄂。叠经谕令李鸿章、曾国荃、督饬湘淮各军。及鄂省诸军。实力剿办。以期就地殄灭。永靖捻氛乃该逆游弋于鄂之黄麻随枣。豫之南阳信罗一带。纵横驰逐。叠报胜仗。日久无功。本年五月间。据山东河南各省奏报。该逆长驱入豫。历叶县襄城许州兰考。直窜山东。遂由郓钜趋寿张一带。直扑运河。现复窜泰安甯阳等处。渐偪省垣。尚复成何事体各省疆吏及统兵大员平日所谓布置防剿者安在。殊可痛恨贼至则堵御无方贼去以出境为了事。糜帑殃民。迄无底止中原捻患。何日可平耶除丁宝桢昨因河墙不守。业经交部严加议处。及认守地段之营员朱万美令于军前正法外湖北巡抚曾国荃著摘去顶戴。与河南巡抚李鹤年一并先行交部议处。以示薄惩。其防剿不力以致该逆窜逸各将弁。著李鸿章查明参奏。李鸿章以钦差大臣。督办剿捻事宜时逾半载办理毫无起色殊负朝廷委任。著戴罪立功。迅督诸军驰赴山东。会同剿洗。务将此股全数扑灭傥再任贼纵横。毫无调度恐该大臣及该抚等均不能当此重咎也。懔之寻吏部议、曾国荃、李鹤年、均照不应重公罪例降二级留任。事关军务不准抵销从之。　　

○谕军机大臣等、刘长佑奏、遵饬臬司赴防并筹办河间景州防务。崇厚奏、遵旨挑兵备调。丁宝桢奏、捻逆渡运东窜。分股牵掣经官军剿除现大股窜近省垣。督军扼剿各一摺捻股窜扰汶上甯阳。丁宝桢亲督王成谦姚绍修等将贼之分股击败捦获老贼多名。悉行正法大股贼匪由东乡夏张等处。折回泰安。现已窜近省城著丁宝桢亲督各军。由肥城长清闲道驰赴省城。抄出贼前与王正起等军。前后夹击毋稍疏失。潘鼎新一军。人数不少前在洧尉一带驻扎。何以任贼窜过。不闻扼截著即星速驰赴省城实力剿洗。以赎前愆。傥再不知愧奋。即著李鸿章丁宝桢据实参奏。省城防务著丁宝桢督饬在省司道。妥为办理。李鸿章现在已否移营前进该大臣到豫数月布置毫无殊负朝廷期望著即督率各军入东。驻扎济甯一带妥筹调度贼如到泰安一路。可以薄之于险如趋东三府。即当节节进偪驱之海滨就地殄除傥任渡黄北犯贻畿辅忧该大臣等自问当得何罪。景州河间防务。著刘长佑督同刘景芳、唐训方、认真办理。如能防至张秋齐河。更为完密。并著崇厚将天津所练洋枪队。酌调数百名。遴派妥员管带。其春霖所带二营在奉省备防本日已谕令都兴阿。迅饬春霖取道营口乘船从海道赴津著崇厚即行催提到津。用资调遣。如河防无警崇厚即暂缓起程。仍随时与刘长佑筹商办法务臻周备。将此由六百里谕知李鸿章刘长佑崇厚丁宝桢、并传谕潘鼎新知之。　　

○又谕、本日据崇厚奏筹办南防请饬都兴阿迅令春霖管带前项枪队弁兵。由奉回津等语。天津新练四营甫经成军此外就近营分。实无可调。现在奉天地面。尚称平靖自应移缓就急以资调遣。所有备防奉省之通永镇洋枪队兵五百余名。及天津镇五行阵兵五百余名著都兴阿迅将此项弁兵。交署天津镇总兵春霖管带。取道营口乘船从海道至天津由崇厚随时调拨毋稍迁延将此由五百里谕令知之。　　

○又谕、李云麟奏、遵旨筹办情形。厄鲁特毋庸派员管带。荣全不宜赴棍噶扎勒参军营。棍噶扎勒参奏请调荣全赴营。并请赏假数月各摺片安置厄鲁特游牧一节。既据李云麟奏称势难稍缓。即著照另摺筹办情形。妥为办理。至棍噶扎勒参西行后。应如何节节布置之处。并著悉心经画。计出万全。李云麟于所陈各事宜。务当实力举办毋得徒托空言。致贻后患。前经叠降谕旨。令荣全筹办安插索伦蒙古等众事宜。自未能再赴该喇嘛军营。棍噶扎勒参请调荣全会商一切之处。暂毋庸议。该喇嘛勇敢素著蒙兵正资统带。岂可再行请假。著李云麟传知棍噶扎勒参钦遵谕旨。奋勉图功以副委任索伦人众。将来接回后。应否前往巴哈会同防堵之处。著李云麟与荣全届时会商办理棍噶扎勒参所称。乌科二城所属汗王贝勒贝子公扎萨克等。请特降谕旨令其帮同防御奇古窜匪等语。著李云麟传谕该汗王等。同心守御。以固边防。如该汗王等著有劳绩。朝廷不难破格施恩。以示鼓励。李云麟当时加激劝俾切同仇。乌科二城布置情形。并著与棍噶扎勒参筹商妥办将此由六百里谕令知之。　　

○安徽巡抚英翰奏、捻逆由南阳新郑一带东窜派兵出境防剿。得旨、捻逆现扰山东甯阳一带。该省防务。实未可松著即严饬程文炳等军相机进扎。不准稍有疏虞。该抚仍当随时察看贼情妥筹进止。　　

○河南巡抚李鹤年奏、任赖股匪。疾窜出境现饬宋庆张曜扼守兰考边境。添派精锐。抵阌乡防御得旨、捻踪尚聚东境。该抚务当督饬宋庆等严扼兰考边境。以杜回窜。如各将士防剿不力。致该逆复扰豫疆。惟该抚是问。其阌乡一路。并著饬令段广瀛等择要严防。毋稍疏懈　　

○以正黄旗蒙古副都统英元署玤白旗汉军副都统。　　

○予山东戴庙阵亡知县周毓南祭葬世职加等。附生刘鸿勋赏恤如例。　　

○甲戌。赏一品荫生连奎二等侍卫。在乾清门行走。　　

○以翰林院检讨王庆祺为湖南乡试正考官。编修毕保厘为副考官。侍讲学士孙毓汶为四川乡试正考官。编修李文田为副考官。　　

○乙亥。孝恭仁皇后忌辰。遣官祭景陵。　　

○谕内阁、曾国藩奏请奖随营京员等语。四品衔兵部候补员外郎王家璧在胡林翼及曾国藩营中。襄理营务。劳绩颇著。该员以甲辰进士分部。因久在军营差遣。以致补缺迟滞。殊不足以示鼓励。王家璧著以四五品京堂候补。　　

○谕军机大臣等曾国藩奏陕捻势将东窜。请饬刘松山东还等语。李鸿章奏、东捻窜越堤墙。移营调度情形一摺。张总愚股匪。屡为刘松山等军痛剿。悍贼死伤甚多。又截其东窜。出关之路。该逆现复渡渭北遁。自应乘其衰弱。为就地歼除之计。左宗棠现已督军分两路入关。著即与陕省兵勇。夹击兜围。迅将此股在陕殄尽。免致流入鄂豫。傥有余匪窜出关中。即著库克吉泰乔松年、饬令刘松山跟踪紧追。毋稍松劲。并著李鸿章一面分派鄂豫诸军。扼要堵击。毋任与任赖等逆合并。至任赖等股。现已窜至东省抢过运河。攻陷堤墙。在防将士。不能为一日之守。致误大局。实堪痛恨。现在贼踪已由泰安偪近济南。有东扰登莱青之势。李鸿章当懔遵前谕迅饬刘铭传潘鼎新等军。速赴济泰等处。与东省各军合力剿办。毋再延误。张秋齐河等处河防。刘长佑、丁宝桢、均当懔遵前谕。严密堵御。毋令贼踪抢渡。其齐河以东。至利津沿河北岸一带。并著刘长佑、崇厚迅速筹拨直军。出境堵扼。并著。丁宝桢严檄武定各属地方官。激励团练。分段助守。南岸地方。亦当迅筹防堵。以固河防盐河船只速行提归北岸。以杜贼匪抢渡登莱三面距海。贼如窜至自可厚集兵力。步步进偪就地殄灭。李鸿章现虽移扎归德。著再择要就近调度。毋诿为贼踪飘忽。漫无筹画。自干罪戾。淮徐一带。并著曾国藩严密堵扼。以防南窜。将此由六百里各谕令知之。　　

○又谕、穆图善奏抵省接印。并甘肃军务地方情形。及请饬金顺随营。派道员总统诸军各摺片。甘肃瘠苦情形。久萦廑念。穆图善现署督篆。务当悉心经理。营官既无统领。州县悬缺不补。军务地方。何由整顿。该署督任杨岳斌久病之后。当取其长而矫其失。不存成见。方能有益。前交查办事件。并著持平办理。金顺素能办事。著准其调赴省垣。所有甯夏将军篆务。即著丰绅护理。丰绅所署副都统。并著三寿署理。道员蒋凝学久历戎行。素为杨岳斌所任用。穆图善派令总统诸军。惟才是用。必可使属员悦服。现在左宗棠到任需时。穆图善务宜振刷精神。竭力整饬。以副委任。将此由六百里谕令知之。　　

○又谕、穆图善奏甘省军饷奇绌。请将各省协饷变通办理一摺。甘肃楚勇军饷。前经杨岳斌奏定。江甯江苏江海关浙江湖北湖南江西广东每月共应协银十五万五千两。自本年正月以前。已经陕西粮台截留四十余万两。归还欠款。现在甘军粮饷两绌。嗷嗷待哺。情形甚为迫切。若再将三月以前援甘协饷截留陕台。必致哗溃堪虞。著各该督抚将每月应协之饷。源源拨解。所有本年三月以前及续解饷银。仍由湖北径解汉中。交陈丕业经收转解。林寿图不得擅行截留。致误大局。惟前据左宗棠奏称、借用洋商银一百二十万两。自本年七月起。分六个月。于各关税项下拨还。由各省将应解甘饷。拨交各关。是本年七月以后。各省协甘之饷。已归左宗棠收款。此后甘省军饷。左宗棠即当遵照前旨。酌定数目。按月拨给以资接济又山西山东河南各应协饷三十万两。四川应协饷三十三万两。及河东道乙丑纲应解庆阳协饷十二万两。各该省究竟解过若干。河东乙丑纲应解兰州协饷二十万两。将此报解完竣。何以并未解到。丙寅纲应解兰州协饷。尚未报解。实属延缓。著山西山东河南四川各督抚。即饬查明数目。将欠解之银迅速拨解。其山西山东河南三省及河东道协饷。径解甯夏粮台。四川省协饷。径解汉中粮台。均由穆图善催提分拨。至所奏陕军在甘剿贼。归甘省拨饷。甘军在陕剿贼。归陕省拨饷。即著照此办理。以清界限。将此由五百里谕知两江江苏浙江湖北湖南江西广东陕西甘肃山西山东河南四川各督抚。并传谕林寿图知之。　　

○予故江苏布政使刘郇膏祭葬恤荫加等。　　

○予陕西渭河阵亡参将汪明理等祭葬世职加等。　　

○予甘肃安定阵亡知县多龄等祭葬世职加等。　　

○丙子。谕军机大臣等、张凯嵩奏、镇安官军。分投攻剿。同获大捷首逆中炮受创。现在激励各军进剿一摺。覃远琎等军。攻剿镇安股匪自二月抵枯冯后叠次获胜逆首吴亚终亲率悍党来扑。官军奋力夹攻。吴逆受伤。势甚穷蹙。著张凯嵩督饬覃远琎等。乘胜进偪贼巢。力图攻克。尽歼丑类。毋留遗孽。吴昌寿早已由浙起身。计可到粤。张凯嵩于交卸后。即当挑选精卒。取道入滇。毋稍延缓。将此由五百里谕令知之。　　

○署河东河道总督苏廷魁奏、寇踪奔突靡常。滕峄二汛河道应挑工段。仍请缓至冬令。再行挑办。得旨、现在捻逆已窜过运河。飘忽异常。前曾谕令妥筹助守。著仍遵本月十五日谕旨。督率河标兵弁认真防堵。不可稍有疏懈。　　

○以广西剿办山泽逆匪出力。赏提督郑长希、刘能用、一品封典。同知赵沃、游击龙得胜等花翎。州同陈国韬蓝翎。余加衔升叙开复有差。　　

○以广西思恩等处剿平逆匪出力。赏知府刘楚英、游击陈大镛等花翎。同知陆远谟等蓝翎。余加衔升叙有差。　　

○丁丑。谕内阁、本年天时亢旱。节候已过夏至。农田待泽孔殷。屡经开坛祈祷。亲诣大高殿拈香。并派惇亲王奕誴等分诣三坏。虔祈雨泽。虽蒙昊贶。得有甘霖。仍未深透。朕心兢惕。宵旰难安。择于二十九日恭祀社稷坛。虔申祈祷。派恭亲王奕?恭代行礼。朕于是日仍亲诣大高殿拈香。二十六日先期斋戒。所有应行典礼。各该衙门即照例敬谨豫备。　　

○又谕、礼部奏、琉球国使臣呈称。该国王此次恭进方物。恳照历年成案。准予赏收。免其留抵等语。该国王因恭谢御书扁额。专遣使臣呈进方物。前经降旨准其留抵正贡。原以昭体恤而示怀柔。今据该使臣等呈称、伊等临行时。该国王谆属恳请准予赏收。免抵下次正贡。具见抒诚效悃。肫恳可嘉。著照所请。此次所进方物。准予赏收。下次正贡届期。该国遣使来京时。再当优加赏赉。用昭柔惠远藩至意。该部即传谕该使臣。令于回国时转告该国王知之。　　

○谕军机大臣等、都兴阿奏、带兵大员被戕。现在查办。及分拨队伍。摉获余匪各一摺。记名副都统双德在凤凰城被戕身死。显有谋害情形。著即严饬该协领全顺认真查办。务期水落石出。不得含混了事。奉省余匪尚多。现经富和等所部防兵。摉捕多名。仍著都兴阿督饬该副都统等四出摉缉。但不得扰害平民。致干重咎。另片奏、拟于兴京等十四城。挑派年力精壮闲散。凑成一千名。拣选教练。俟演有成效。即将客兵陆续遣撤。所奏尚属可行。即著赶紧办理。所请将山海关扣收四成洋税。尽数提解来营之处。碍难准行。本日已谕知丁宝桢迅解奉省欠饷月饷。著都兴阿派员摧提。俟解到后。遵照四月十七日谕旨。酌扣归还。将此谕令知之。　　

○又谕、前因都兴阿奏、山东欠解奉天客兵月饷。当经谕令丁宝桢赶紧如数筹拨。兹据都兴阿奏、拟于开原等处。挑选年力精壮闲散一千名。演练马队。应需月饷。仍由客兵协饷项下拨给。惟现在客兵月饷。不敷接济。四五两月。仅支一半。山东拨款。于上年十二月闲委员守提。半年之久。始行解到银一万两等语。奉天为根本重地。亟须挑齐闲散。教演马队。俾客兵得陆续遣撤。山东应每月协解银二万两。蒂欠甚钜。著丁宝桢迅饬该藩司懔遵前旨。核计欠饷若干。每月应拨若干。赶紧筹解。源源接济。以应要需。毋稍延缓。将此由五百里谕令知之。　　

○又谕、丁宝桢奏、捻逆避兵东窜。省垣安堵。现在分路兜剿一摺。理省逆匪。窜近省垣。因官军防守严密。乘闲遁入京邱邹平。旋由新城迤北奔窜。该处北路。仅高苑博兴两县。此外多系河道。该逆若自博兴他窜。必由临淄乐安逸出。丁宝桢现在亲督王成谦等军。拟绕出临淄乐安。豫伏其前。令王正起等军紧蹑其后。即著督饬各军前截后追。两面夹击。毋令喘息。惟贼势甚众。东省兵力不敷剿办。丁宝桢虽已咨调刘铭传一军。由莒州向穆陵关一路前进。潘鼎新一军。由莱芜向博山一路前进。仍著李鸿章迅速催令该二军赶紧进剿。通力合作。为一鼓聚歼之计。东军防守南岸。势难兼顾北岸。应否将直隶东南各镇之兵。尽数调赴河干。以资厚集之处。著刘长佑、崇厚、相机布置该逆剽疾异常。非合数省兵力。不能尽歼丑类。各该省督抚务当不分畛域。会筹殄灭之方。不得以追贼出境为了事。李鸿章专办。此股捻匪。责无旁贷。自当亲临前敌。策应调度。傥再任贼蔓延。惟该大臣是问。将此由六百里各谕令知之。　　

○又谕、张亮基奏、贼匪阑入县城。旋经官军击退。暨筹办独山荔波军务情形各一摺。安平县城。于上年九月收复后。未及修葺。本年正二月间。叠被逆首许大八贼党杨大辫子等。乘虚窜入。均经官军击退。该逆旋由闲道复入县城。知县喻正福等回援无及。总兵赵德昌亲督各军。分道进攻。喻正福等亦各带练团继至。毙贼无算。遂于三月二十八日。将县城收复。贼由北门逃出。窜往清镇安平交界地方。此股贼匪。虽经击退。未受大创。该县民稀地旷。难保不去而复来。著即严饬赵德昌等会同提督谢景春一军。跟踪穷追。合力夹击。以期净绝根株。至荔波地方。前据张凯嵩奏称、粤军越境收复。何以张亮基尚未知悉。殊不可解。著懔遵本月十五日谕旨。迅饬派出员弁。前往协剿。并将善后事宜。妥筹布置。其独山一带贼股。即著檄饬张梁各军认真摉剿。迅图蒇事。黎平荔波等处。接连粤境。贼踪出没靡常。张亮基身任黔抚。自当振刷精神。激励在事文武各官。实力剿击。净扫边氛。毋得劳师糜饷。日以奏报筹办情形希图搪塞也。勉之。将此由六百里谕令知之。　　

○补行引见京察通政使司通政使桂丰。得旨、著照旧供职。　　

○以内阁学士祥泰署礼部右侍郎。　　

○以正黄旗蒙古副都统富明署镶蓝旗满洲副都统。　　

○以记名总兵官曾桂四为贵州安义镇总兵官。　　

○以贵州安平县城被贼窜陷。旋即收复。革署知县通判喻正福。千总田金用等职。免治罪。仍留营。　　

○予贵州荔波阵亡署知县钟毓材祭葬世职加等。　　

○戊寅。谕内阁、前因顺天直隶各地方久旱不雨。农业失时。曾经谕令万青藜、胡肇智、刘长佑等、妥议救荒章程。奏明办理。现在节逾夏至。尚未渥沛甘霖。民间播种无期。灾歉之形已见。夙夜焦劳。寝食俱废。亟应速沛恩膏。以救民困。著直隶总督顺天府府尹即饬所属各地方官。清查户口。安插流民。简派公正绅耆。妥议赈恤章程。克期具奏。应需帑项。即由户部颁发。以供支放。此外或以工代赈。或多设粥厂。或就邻封采买。或开义社常平各仓。以平米价。均著各就地方情形。迅速酌量办理。该总督府尹等。务当督饬各地方官。实力奉行。以副朝廷。恫瘝在抱之意。傥有不肖州县。颟顸从事。致吏胥侵渔中饱。实惠不得及民。即著照冒赈例。严行惩办。毋许姑息。其各属应徵各项钱粮。及节年缓徵钱粮。并著该督查明奏请分别蠲缓。　　

</div>
    <div class="pagination">
<a href="清实录同治朝实录_page290.html">上一页</a><span>...</span><a href="清实录同治朝实录_page286.html">286</a><a href="清实录同治朝实录_page287.html">287</a><a href="清实录同治朝实录_page288.html">288</a><a href="清实录同治朝实录_page289.html">289</a><a href="清实录同治朝实录_page290.html">290</a><span class="current-page">291</span><a href="清实录同治朝实录_page292.html">292</a><a href="清实录同治朝实录_page293.html">293</a><a href="清实录同治朝实录_page294.html">294</a><a href="清实录同治朝实录_page295.html">295</a><a href="清实录同治朝实录_page296.html">296</a><span>...</span><a href="清实录同治朝实录_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
