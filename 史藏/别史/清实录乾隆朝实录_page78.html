<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 78 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 78 页/共 1860 页</h1>
    <div class="content">○又奏、遵旨买补湖北通省仓谷得旨、部议固如是。至地方丰稔。虽多买而无高昂之弊。则部臣远在京中。何由得知耶。在汝等地方大吏。酌量情形为之。要之地方以积贮足数为是。　　

○湖北按察使阎尧熙奏、旧例农忙停讼。本欲安民。而民情反致阻抑不达。应请量为变通。分别缓急轻重。随时酌准。以达民情。得旨、告知督抚。即如此办理可也。　　

○又奏、拣拔在籍候选人员。加等升用。得旨、此见殊属卑鄙不通之至。殊不似汝陛辞之志矣。　　

○署河南巡抚尹会一奏、豫省农桑各务。得旨、汝试酌量行之。不可存欲速之心。亦不可有终怠之念。若民不乐从。亦不可徒绳以法也。　　

○又奏、请将囤藏旧麯定限发卖。以杜私躧影射。得旨、知道了。禁其私躧可耳。若勒限令售。恐滋繁扰。既已如是办理。或再缓其期可也。　　

○山东巡抚法敏奏、登州镇水师朋扣银两。援照广东水师之例。赏给出洋巡哨兵丁。得旨、此事与广东稍有不同。待朕再为酌量。　　

○又奏、碾拨莱州府仓谷。以备直隶省赈济。得旨、如此办理甚佳。　　

○大学士管川陕总督查郎阿奏、陕西仓储。无庸题请改徵折色。得旨、崔纪之见。甚属卑小。卿当斥责之。此事尚未具题。即便题到。部议亦断然不准也。即将朕此谕。示崔纪亦可。　　

○又奏、满兵分驻凉庄。马厂在所必需。查黄城地方。可以安设驻凉满兵马厂。蒿沟、龙潭河、二处。可以安设驻庄满兵马厂。得旨、好、当如此办理者。　　

○署陕西巡抚崔纪奏、陕西书院添盖学舍。于未奉到谕旨前。业已兴工。请将养廉扣还公项。得旨、此奏非矣。朕之前谕。亦已详明。并非为钱粮起见也。汝第应认未奉旨而冒昧兴修之罪。何用兴养廉扣还之议乎。且汝无知而为此论。其罪轻。若料朕断不允。而姑为是请。则汝不可问矣。若如是识见鄙薄。何以膺封疆之寄耶。朕甚忧之。　　

○两广总督鄂弥达奏、遵旨清查广西捐垦荒田。分别应徵、应减、应豁、各数目科则。及应追工本银数。造册另题。得旨、如此办理。颇觉明晰。知道了。　　

○贵州总督张广泗再奏、苗疆安屯情形。得旨、据卿前摺陈奏。已交王大臣议行矣。此旨或改行颁发。或无庸颁发之处。卿于彼案议覆归结可也。卿既熟悉苗情。又屡经筹度。且以身家相保。朕自然听卿料理。至陛见之时尚早。以苗疆甫定。须卿弹压。卿其候旨可也。　　

○两淮巡盐御史三保奏、动款收买灶盐。以杜私贩。得旨、甚是之举也。　　

○巡视台湾御史白起图等奏、阅验营伍情形。得旨、知道了。海疆武备。尤与内地不同。所当时时训练。以期有济于意外者也。　　

○署天津镇总兵官黄廷桂奏、直隶赈济情形。得旨、知道了。北省盗风颇炽。何云减少耶。　　

○江南提督南天祥奏、预借工价。估造巡船。得旨、此事朕殊未悉。即如所奏云。拆造银九两。十年一拆造。自五十五年以来。均未按期拆造。则拆造之项。作何动用耶。其令新督臣详议以闻。　　

○福州将军隆昇奏、添制鸟枪铅子。以实训练。得旨、知道了。永远实力行之。不然、日久怠生。使后任者徒为似此之奏、何益。　　

○陕西兴汉镇总兵官王邦宁、奏请圣训。得旨、览、边外驻防。不同内地。所当时刻留心。视无事若有事。与提督樊廷和衷共济。宁谧地方。以副任用之意。勉之。莫忽。　　

○四川提督王进昌奏、松潘镇总兵官马义、不能励精治事。得旨、马义若有怠惰之处。可竭力劝谕之。若不悛改。不胜此任。可密行奏闻。调用内地。　　

○又奏、躧捕陕楚流入川省匪徒。地方现已安静。得旨、览奏、朕怀诚慰。地方之事。原应如此时刻留心。大清高宗法天隆运至诚先觉体元立极敷文奋武孝慈神圣纯皇帝实录卷之五十五


大清高宗法天隆运至诚先觉体元立极敷文奋武孝慈神圣纯皇帝实录卷之五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。十一月。甲寅朔。　　

○乙卯。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○诣皇太后宫问安。　　

○停次日朝贺。　　

○丙辰。谕曰。今年近京地方。有被水之处。收成歉薄。以致京师米价。日渐昂贵。朕心轸念。多方筹画。内而八旗。外而五城。皆设厂平粜官米。以济民食。乃近来米价仍未平减。朕再四思维。向来定例。每逢岁闰。但增给兵丁一月饷银。不给米石。是以逢闰之年。往往米价稍昂。而今岁尤甚者。则以畿辅歉收之故。夫漕粮关系天庾。出入皆有常制。固难格外施恩。轻为赏赉。然于岁歉米贵之时。又当酌量变通。俾兵丁不致有贵价粜米之累。用是特颁谕旨。将八旗兵丁。借给一月米石。其应于何时支领存。将来作何坐扣还项之处。该部速行详悉定议具奏。寻议、定例八旗甲米。每年春秋冬三季关支。所有戊午年头季甲米。已于今年十月内支放。现敷兵丁食用。惟岁底春初之时。距来年三月关米。为期尚远。未免需米接济。请将借给米石。于十二月初一日放起。岁内放完。以济兵食。至坐扣还项。应匀作四季分扣。但每岁春间。青黄不接。市价易昂。须至秋收。盖藏充裕。价值平减。此项坐扣米石。请于戊午巳未两年秋冬二季档内匀扣。从之。　　

○户部议覆、山西巡抚觉罗石麟疏称。祁县水冲沙压地十一亩三分。请免本色粮一升零。折色粮二斗一升零。共折色银三钱一分零。闻喜县水冲沙压地一百六十八顷六十一亩一分零。请免折色粮四百七十四石二斗九升。共折色银六百二十二两五钱一分。应如所请。准其豁免。从之。　　

○总理事务王大臣等。议覆河东总河白钟山、条奏河务各款。得旨。白钟山奏请巡漕御史协查挑河事宜一款。据王大臣等议覆。该御史于水势之情形。一时未必熟悉。办事恐致掣肘等语。朕思御史虽未谙练河务。然于挑浚之浅深。岂有不能查勘之理。若令其协同河臣。督率稽查。不无裨益。著照白钟山所请行。　　

○蠲赈安徽寿州霍邱县。被旱灾民。　　

○蠲免陕西靖边、定边、安定、葭州、神木、府谷、米脂、吴堡等。八州县。本年水灾额赋。缓徵长安、咸宁、临潼、盩厔、鄠县、渭南、泾阳、耀州、高陵、醴泉、咸阳、三原、兴平、富平、大荔、朝邑、华州、蒲城、华阴、潼关、扶风、岐山、汧阳郿县、长武、三水、淳化、乾州、武功、永寿等、三十州县。应元粜借粮石。　　

○丁巳。礼部以朝鲜国王李昑。请封世子李愃。年未及岁。与例不符。应否准其册封。得旨。该王既称迟暮之年。伊子李愃。知识渐长。舆情所在。愿名位早定。情词恳切。著照所请行。其进献礼物。不必收受。若仍令其带回。未免徒滋往返。著暂留收贮。准作来年正贡。以示朕柔远之意。　　

○赈恤奉天锦县、宁远州、被水灾民。分别蠲缓额赋。　　

○以故喀尔喀扎萨克贝子阿努里子多尔济旺楚克、袭爵。　　

○戊午。谕总理事务王大臣。朕恭阅皇考朱批谕旨内。屡有训饬各省督抚。稽察匪类。以正人心。以厚风俗之圣谕。而彼时督抚。敬谨遵奉。亦时有以查获匪类上闻者。盖以此等不法奸民。实为国家之蠹。不时稽察惩治。所以为防微杜渐之计者。至深远也。朕即位以来。外省督抚。未见有留心查拏匪类之奏。如果人心丕变。风俗醇良。竟无此等作奸犯科之辈。乃朕所乐闻。岂不甚善。但恐地方大吏。苟且姑容。妄意朕崇尚宽大。于一切匪类等事。平时漫不经心。宽纵疎忽。而偶有发觉者。又复草率完结。希图省事。不行奏报。夫稂莠不翦。无以植嘉禾。顽梗不除。无以安良善。似此姑息养奸。其罪实与科细烦扰者等。从来法久废弛之说。乃为微末官吏、里巷编氓而言。彼其志虑卑庸。识见短浅。谕旨严切。则勉强奉行。稍阅岁时。仍复怠玩。在伊等固不足深责。若为封疆大臣者。膺朝廷股肱之重寄。岂可蹈法久废弛之陋习。如果立法之初。稍有未当。即当据理直陈。不应存阳奉阴违之意。若系有裨官方。有益民生之事。则当永远遵行。久而不替。方将期于世法世则。岂可以数年之间。即先后异辙乎。至于稽查匪类。乃地方要务。既不必苛意搜寻。滋扰累之端。亦不得有心隐讳。启养痈之渐。可将此旨、传谕各省督抚知之。　　

○定边副将军额驸策凌。奏报鄂尔坤等处。秋成收粮。共五千四百四十五石有奇。下部知之。　　

○己未。上御乾清门听政。　　

○诣皇太后宫问安。　　

○拨通仓稄米六万石。充近京东北州县冬赈。从直隶总督李卫请也。　　

○礼部先期疏请。皇太后圣寿节。应行庆贺礼。得旨是。照例行礼。奉皇太后懿旨今年停止筵宴。　　

○转户部右侍郎吕耀曾。为户部左侍郎。调刑部右侍郎王钧。为户部右侍郎。以詹事府詹事陈德华。为刑部右侍郎。　　

○以广东副将管左翼镇总兵官黄锡申。为福建南澳镇总兵官。　　

○以陕西西凤协副将王廷极。为延绥镇总兵官。　　

○庚申。户部议覆、两江总督署苏州巡抚庆复疏称。乾隆二年四月。恩诏内开。苏松浮粮。前已蒙世宗宪皇帝。特降谕旨。裁免四十五万两。以纾民力。但江省粮额。尚有浮多之处。著再加恩免额徵银二十万两。钦此。钦遵。相应均匀摊蠲。每两应减银一钱三分三厘。计苏州府属。减免银八万六千九百九两一钱七分零。松江府属。减免银六万九千五百一十两四钱七分八厘。太仓州属。减免银四万三千三百八十七两二钱一分零。崇明县归通沙地。减免银一百五十七两四钱一分四厘零。昭文县归通沙地。减免银三十五两七钱二分一厘零。共符二十万两之数。应如所请。从之。　　

○科尔沁辅国公噶尔毕病故。遣官致祭。　　

○旌表守正捐躯之山西定襄县民兰桂才妻、张氏。　　

○辛酉。詹事府詹事陈德华。奏辞刑部侍郎任。得旨。不必辞。著赴部办事。遇有余暇。仍到阿哥书房行走。　　

○安庆巡抚赵国麟。疏报凤阳府属临淮、灵璧、二县。开垦旱地四顷三亩七分一毫。颍州府属阜阳县。开垦县卫旱地七顷九十八亩七厘。　　
</div>
    <div class="pagination">
<a href="清实录乾隆朝实录_page77.html">上一页</a><span>...</span><a href="清实录乾隆朝实录_page73.html">73</a><a href="清实录乾隆朝实录_page74.html">74</a><a href="清实录乾隆朝实录_page75.html">75</a><a href="清实录乾隆朝实录_page76.html">76</a><a href="清实录乾隆朝实录_page77.html">77</a><span class="current-page">78</span><a href="清实录乾隆朝实录_page79.html">79</a><a href="清实录乾隆朝实录_page80.html">80</a><a href="清实录乾隆朝实录_page81.html">81</a><a href="清实录乾隆朝实录_page82.html">82</a><a href="清实录乾隆朝实录_page83.html">83</a><span>...</span><a href="清实录乾隆朝实录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
