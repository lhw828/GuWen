<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 615 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 615 页/共 1860 页</h1>
    <div class="content">

大清高宗法天隆运至诚先觉体元立极敷文奋武孝慈神圣纯皇帝实录卷之四百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。冬。十月。壬午朔。享太庙。遣怡亲王弘晓、恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵、端慧皇太子园寝。　　

○上诣皇太后行宫问安。　　

○颁乾隆十九年时宪书。　　

○顺天府行乡饮酒礼。　　

○谕、据策楞等奏、江南河工费用浩繁。请酌拨银三十万两。以济急需等语。该处漫口工程紧要。一切修防抢筑。三十万恐不敷用。著于浙江藩库拨银一百万两。协济急工。雅尔哈善、速即委员解交策楞等备用。该部遵谕速行。　　

○又谕、现在南河工程紧要。已命舒赫德前往、与策楞、刘统勋、协同办理。即将来尹继善到江之后。策楞亦不必急于赴粤。著伊等会同筹办。俟徐州工程就绪。舒赫德、刘统勋、可以回京时。策楞再行起程。倘河工官员、因策楞已经调任。稍有怠玩。不实力承办者。著策楞据实严参治罪。其广东应办事务。班第现在署理。亦不得因策楞调任。少存观望之意。　　

○谕军机大臣等、策楞所奏黄河漫溢情形。看来现在高宝堤工。既皆危险。东省山水复发。以致运河骤涨。高堰石工。倘有疏虞。则灾伤更不可问。朕心极为焦劳。其所称拆开清口东坝、及启放高邮南关坝、以洩水势之处。悉可随势相度。权宜办理。但正溜已经全掣。究以亟开引河为要。徐属灾民。嗷嗷待哺。或即令伊等开挖。以寓以工代赈之意。可仍令策楞等、遵照前旨。一面酌量办理。一面奏闻。并将日内水势消长。河溜光景。及如何宣导情形。速行具奏。至今年水患。固属天灾。亦由堤防不固。误于高斌张师载二人之手。今阅策楞代奏之语。仍属含糊支饰。然则高斌等、竟终不自知其罪重。尚谓朕处之过甚耶。即如铜山堤工漫决情由。据称实系李焞、张宾、庸懦误工。非高斌等平时之姑息玩纵。何至于此。李焞等、实乃孽由自作。其从前下埽抢护。所有工料。是否全系实用。安可遽保竟无侵冒。策楞等、仍当据实严查。不可因其已经正法。置之不问也。至其余查出亏空各员。虽有查明实在不能即行全数追赔者。亦当酌量分别严立限期。使各员上紧完缴。不致令帑项全付子虚。即著策楞、富勒赫、以己意明切开谕各员。限以分数。届期视其完纳如何。再为奏请。若此中尚有不肖之员。明知必难完项。遂饮酒纵欲。不以完帑为急。则朕前已有旨。惟策楞是问。此处仍当告之尹继善。可将此速行传谕伊等知之。　　

○署江南河道总督策楞奏、严禁大工通融。据实报销事宜。一、在工员弁兵丁。向给饭食银两。于工料内捏报。查文武佐杂汛弁。各有养廉俸银。效力官员。例应自备资斧。俱不准支给饭银。兵丁仍给。一、守工官兵、并堆积物料、棚厂向无成数。易致浮销。今酌定兵十名、棚一间。堆积物料、棚二百间。每间给搭盖银一两。一、檾觔例价银一分一厘。近因市价昂贵。俱行折收。应确查实价收买。一、秸料。徐淮各工。本地采买。原无水脚。今分派各县并邻省采买。除本地仍照旧例外。余应分别种途。量给脚价。一、堵闭口门。向用灯烛。多至数千两。任意混冒。今酌定数目。专员稽查。下部知之。　　

○是日、驻跸两间房行宫。　　

○癸未。上诣皇太后行宫问安。　　

○谕、今年七月间、河湖盛涨。高宝一带。下游民居被水。该抚庄有恭、即行咨商豫、东、两楚、及江西、浙江、等省。拨协米石。以备赈恤。及朕降旨截漕。拨运川米。率已足用。不欲以一省被灾、而致各省皆食贵米。故曾降旨、谓庄有恭所办稍步张皇。而庄有恭旋复奏称、赈济已足敷用。所有各省、俱可无庸拨协等语。盖其始则未经审酌实在情形。其继则又矫枉过正。所办皆为未协。故于其奏到、即仍令江西、湖北、各拨米十万石。运往应用。但铜山堤工。复又漫决。数邑被淹。灾黎无所得食。朕心轸念。日夜焦劳。其令河南、山东、湖南、仍照前议各拨米十万石。浙江、量拨米五万石。速即委员运交该抚、以备赈济之用。该部遵谕速行。　　

○谕军机大臣等、铜山县黄河泛溢。掣入洪湖。虽前据策楞等奏称、半出清口入河。半田范公堤东注。但湖河相汇。势必渐缓。岂能疾趋畅洩。将见湖身停淤日增。涨漫更易。其为下游淮扬一带患者。奚可胜言。朕日夜焦劳。按图筹画。为今之计。惟有从断流处所、去湾取直。开挖引河。使正溜由故道而东。庶夺溜之势稍减。堵闭决口。亦易施功。不然。则专勤堵御。恐徒妄糜工料。未必能当巨浪之冲击也。昨已传谕策楞等、令用以工代赈之法。以徐属灾民鸠工开挖。看来治河机要。实应如此。但日内溜势究竟若何。可否望其旋转。该处及豫东二省所购物料。能否源源接济。足敷堵筑堤工之用。朕心深为轸念。可再传谕、令其广为积料。相机疏导。并令将现在情形、及如何遵办之处。速行奏闻。余交舒赫德面传谕旨。寻舒赫德策楞奏、日内溜势。直下南趋。旧河淤垫。几与水面相平。俟将来下埽。朿水逼高。下注引河。始可望其旋转。现派员将各工内、何处原有河身。何处须挖引河。据实确查。即令白钟山亲勘。相机开挖。所办物料。俱系饶裕。报闻。　　

○又谕、前庄有恭咨商豫、东、两楚、及江西、浙江、等省。拨米备赈。彼时原仅高宝一带被水需用。其办理之初。实属张皇。是以降旨令酌量果有不敷。再为奏请。乃伊覆奏以现在截漕、并拨运川米、已足敷用。毋庸更为协济等语。又属矫枉过正。朕已令江西、湖北、两省。协拨米石运往矣。今铜山堤工。复又漫决。淮、徐、各属。叠次被灾甚重。赈济需米必多。特谕令山东、河南、湖南、各豫备米十万石。浙江、豫备米五万石。运往备用。盖其先不过下河被水。自当审酌情形。现今水势盛涨。数邑嗷嗷。则虽该抚未经筹办。亦当多为拨济。先后办理情节如此。已明降谕旨。朕于灾黎。日夜焦劳。惟恐一夫失所。策楞等、可将此明白晓谕。使咸知朕意。再策楞等、奏请徐州所属长淮、大河、二卫。漕米五六万石。截留备赈等语。徐属叠被水灾。长淮、大河、二卫地方。是否未经被淹。如该处漕米、不在应蠲数内。著即准其所请。截留备赈。该署河督等、查明酌量办理。将此一并传谕知之。　　

○吏部议准、广东巡抚苏昌疏称、广州府新安县捕巡两员。管辖洋面。请各设巡船一、巡丁十二。从之。　　

○兵部议覆、直隶总督方观承奏称、八沟。塔子沟。二厅。向设弁兵。系河屯协兼辖。请改归同知通判专管。统隶督标等语。查二厅地处边疆。民人错杂。该督请将原设弁兵。改归该厅管辖。应如所请。再称、八沟所属喀喇沁王旗下卧佛寺地方。应添设经制把总一员。马兵五名。步兵十名。塔子沟所属土默特、敖汉、等旗。应添设外委一员。并分拨该厅管辖。亦应如所请。从之。　　

○是日、驻跸要亭行宫。　　

○甲申。谕、今年黄河盛涨。淮徐被灾。虽于截漕之外。复降旨拨运各省米谷。以备赈恤。但灾地既宽。且拨运之米。亦恐缓不济急。著将江省本年漕粮。再截留二十万石。俾灾黎可以即资糊口。不致失所。该部遵谕速行。　　

○又谕、据休致侍郎魏定国奏称、伊子魏允迪、犯罪充徒。尚未限满。恳恩释放等语。魏允迪著加恩释放。回籍侍养。　　

○谕军机大臣等、庄有恭奏称、扬属上下两河积水。岁内难望涸复等语。现在徐、淮、漫决水势未平。堤防俱难堵闭。扬属正受水之区。灾黎生计。深系朕怀。已明颁谕旨。将该抚从前咨借邻省之米。令各该省运往备赈。并将江省漕粮。再行截留二十万石。庄有恭可督率所属。分别灾地轻重。实力妥协办理。此番积水一时未即消涸。明年春月播种。有无妨碍。倘于种艺有妨。则自今冬以至明年春夏、为时甚久。当如何豫为筹画。可传谕庄有恭、会同鄂容安、悉心商酌。速行奏闻。至摺内有米价未增之语。江南经如此异灾。即有丰收州县。见邻郡灾伤。亦必且居奇擡价。若果如所奏。则是不成灾矣。庄有恭此奏、显有粉饰。即如被水地方。朕闻所伤人口甚众。何妨据实入告。乃前后所奏情形。俱称并无伤损。殊未能体朕轸念灾黎之意。可一并传谕、令据实覆奏。寻鄂容安、庄有恭、覆奏、淮、扬、徐、海、等属。被水成灾。已督率所属。分别妥办。至灾地情形。有地先涸而麦已种者。有水虽涸而仍泥泞者。有积水仍深、涸复难定者。除江宁、江浦、六合、系偏灾赈恤外。所有最重次重各州县卫。明岁自春徂夏。民食必艰。查乾隆七年、十年、十一、十二、十五、十六、等年。淮、徐、被水各属。均蒙加赈。则为明岁灾黎之计。亦惟恳恩再沛深仁。又查乾隆七年。因次年四月逢闰。复加赈一月。明岁四月亦逢闰。可否加赈。并恳先颁谕旨遵办。得旨、览。早忆及此。已令军机处、记于明岁初正、降加赈之旨也。庄有恭又奏、前奏米价未增。实因上年扬属丰登。今苏、松、常镇、等属。伫看晚稻登场。旧谷既须出粜。而官又不采买。是以粮价不昂。至被灾地方。前据高邮州报、伤损人口。业经据实奏闻。余属未报者。臣屡饬员弁严查。并亲身确勘。实无损伤。得旨、览奏稍慰。　　

○又谕曰、策楞等摺奏湖水情形。自九月二十六日后。天宇晴霁。气候收敛。霖潦之象。全已消除。可望有减无增等语。朕心稍慰。其所称现在帮筑坝台。催集物料。以便进埽堵筑之处。看来堵闭决口。固属紧要。但河水正溜直趋。力势甚大。向有旧堤。尚经冲决。今于洪流奔放之中。进埽堵御。正恐未易奏功。揆厥情形。究不如开挖引河。去湾取直。务求深广。俾河流渐引而东。复归故道。即修筑堤防。亦易为力。刘统勋策楞等、身在堤工。相度形势。其可开引河与否。自必稔悉。前经于图内指画。并降旨传谕伊等。想此时当已奉到。即著将可否开挖、并如何筹办之处。速行覆奏。以慰朕悬注。再策楞等、绑縳高斌、张师载、又传旨释放后。高斌现在如何奋勉出力。该处百姓目观此事。是否舆情以为处置允协。事后公论若何。著策楞等访察。一并据实奏闻。寻舒赫德策楞覆奏、开挖引河。有裨堵筑。现将河身北股一段。先行开挖。再差白钟山查明应开处所。即行妥办。高斌、张师载、蒙恩释放后。分驻两坝工旁。同将备人等、料理下埽坝台。实属知罪奋勉。事后公论。皆谓高斌一味姑息。张师载事事随同。均应受此处分。舆情允服。报闻。　　

○又谕、淮、徐、被水。办赈需米。朕叠经降旨。昨又拨运山东、河南、湖南、浙江、米三十五万石。协济备赈。今据伊等奏请截漕。其时原尚未奉到拨运之旨。但恐需米必多。仍著准其所请。截留二十万石。如有不敷。著再行据实具奏。可传谕知之。寻舒赫德鄂容安等覆奏。江南被水成灾。既将本省漕粮。先后截留。又将河南、山东、湖广、浙江、四川、江西、等省米。拨运协济。共一百数十万石。各处协拨备赈银。又不下五百万两。自目前以及明春。银米兼放。均属有备。报闻。　　

○是日、驻跸密云县行宫。　　

○乙酉、谕曰、刘统勋、策楞、续查罗伦、黄煊、亏缺工帑。著革职拏问。勒限一年完缴。蒋尚宪、陈大壮、王连璧、未完之项。虽系本年核减。但本年未完。明岁即成旧欠。均属浮销。著革职、勒限一年半清完。如各员逾限不完。俱照陈克浚之例办理。　　

○以故翰林院五经博士程周锡子汉、袭职。　　

○是日、驻跸南石槽行宫。　　

○丙戌。谕曰、署江南河道总督策楞摺奏、淮扬道吴嗣爵、现在丁忧。昨因河员诸弊丛生。是以特由运使调用。况目今河防紧要。一应堵闭漫口工程。稽核工料。正资人料理。在任守制之例。朕从未开。但河工与地方官员不同。实不得已。吴嗣爵、著给假两个月治丧。其承办诸务。交与胡文伯暂行署理。吴嗣爵事毕。著即赴淮扬。照例在任守制。　　

○谕军机大臣等、策楞等奏清查南河工料、及善后事宜诸摺。河工积弊。相沿已久。自高斌等办理不善。其弊益甚。如本年岁修抢修工料银五十六万。应核减者、乃至八万余两之多。与其事后减销。使各员先已侵蚀花费。及至核减一定。总不能按数完交。何如当估修之始。撙节支给。俟完工找领。此皆高斌不肯实心稽核。是以误纵于前。滋弊于后也。且准销之项。四十余万。已不为少。而河徙淮涨。何能救于万一。河工弊窦。一至于此。苟非极力振刷。难望肃清。但现在漫决要工。尚未修复。下游灾民。日在昏垫。尤当以抢筑决口。开挖引河。导归正溜。为目前急务。著将此旨传问高斌等。伊等更有何说也。至于工程善后。尚未暇议及。俟尹继善到日。再议定章程。从容整顿。计尹继善到时。所有要工。谅已就绪。再将此议、公同熟商。次第查办。庶查察详明。可以剔除诸弊。若目今即汲汲以善后为事。而黄河正溜。反不能令速归故道。殊失缓急之宜。著传谕策楞等、令将现在河溜情形。及如何疏导。速行详悉覆奏。至罗伦、黄煊、亏空。已有旨谕部。照陈克浚之例办理。其蒋尚宪等、所亏银两。既系本年核减之项。著勒限年半。较陈克浚等限期已宽。如仍不竭力完缴。则法在必行。定一体正法。再所有应查次年岁抢各工。虽系河督承办之事。但策楞现驻铜山工次。可令舒赫德、刘统勋、酌量。或同尹继善、或同富勒赫、遍历勘估。将此一并传谕舒赫德等知之。寻舒赫德策楞覆奏、南河积弊。当即遵旨办理。现在张家马路。已开挖引河疏导。蒋尚宪等、亏空银两。饬于限内完缴。次年岁抢各工。于十月杪、十一月初、查估。届期臣等酌定一人。同往妥办。得旨、览奏俱悉。　　

○是日、驻跸盘山行宫。至庚寅皆如之。　　

○丁亥。上诣皇太后行宫问安。　　

○谕曰、署步军统领雅尔图、因查办刘裕泰、钻营御史特吞岱、一案。奏称、京城富户。因亲及友。交结大员科道。遇事钻谋。百弊丛生。请嗣后九卿有犯。科道纠参。科道有犯。都察院大臣查参等语。豪富夤缘。倚势不法。自当严加治罪。至大臣科道。廉隅不饬。亦惟有犯必惩耳。不必因偶有一二无耻之人。另颁禁令。且亦不过具文。其刑部现在审拟特吞岱一案。平日交结者。多系京城富户。然自因特吞岱、卑污败检。招致往来。伊等无禄之人。犯止轻罪。传讯明确。即应先行释放。不必拖延羁禁。滋胥役需索。如有此等弊端。惟李元亮、及承审诸员是问。至刘裕泰、出身卑贱。违例捐官。钻营多事。固孽由自作。其已分居之胞兄刘裕德、无庸旁及。所有财产。著即给还。再刘裕泰家内。查出借券、及白契典雇家人。亦均免其查究。　　

○戊子。上御行殿。勾到江苏、江西、安徽、浙江、湖广、情实罪犯。停决安徽斩犯一人。湖广绞犯一人。余九十一人予勾。　　

○以詹事府詹事李清芳、为内阁学士、兼礼部侍郎。　　

○以户部侍郎阿里衮、兼镶黄旗满洲副都统。右翼前锋统领努三、兼正白旗满洲副都统。　　

○以头等侍卫福禄、为正黄旗蒙古副都统。　　

○调正红旗满洲副都统莽阿纳、为正红旗蒙古副都统。　　

○旌表守正被戕之广西武宣县民黄显武女黄氏。　　

○己丑。谕军机大臣等。据策楞奏称、洪泽湖滚坝水长至六尺一寸。工程危险堪虞。星往高堰一带。相机办理等语。铜山南岸黄河漫决。未及施工。淮扬保障。全赖高堰石堤。现在堤工危险。朕心深为悬切。未知水势日内如何。堤堰工程。是否足资防护。可速行奏闻。又据舒赫德等奏、漫口北岸。新滩地形较高。且掘试三尺。即系淤泥。难以施工。俟冬令水消。酌看地势。多挖引河。俾归故道等语。前次图中朱笔所画。乃就图中形势而言。初无成见。据奏、北岸新滩地形。高于漫口。掘试难以施工。原不必过于拘泥。惟有详细相度情形。或于开口上下附近。可以酌量施工之处。开挖引河。总以取直能顺水性。俾河溜早归故道为主。庶施工较易。不致久漫。洪湖淤沙日积。所奏冬令水落。可以竣工。此时水势方张。自不得不为少待。但冬令必须奏绩。运道方可无阻。下游渐获宁居。是所望于在工诸臣竭力筹办耳。前令舒赫德带同白钟山前往。原因白钟山久任河工。河务是所深悉。现在铜山堵筑大工。需人办理。高斌、张师载、获罪之余。益加昏愦。舒赫德、刘统勋、策楞、于办事为优。而练习河务。讲明有素。白钟山较为熟悉。是当用其所长。所有一切宣洩堵筑机宜。舒赫德、刘统勋、策楞、当鼓励白钟山。就其所见。妥酌熟筹。诸臣和衷商确。总期河归正道。竣此大工。即将来尹继善到工。亦当告知。令与白钟山协恭共济。俾顺轨有期。河流可复。不论谁之见解合宜。皆汝众人之力。若此时尚存一彼此之见。则大非矣。至前降旨令舒赫德等。顺路查办河东。今南河工程紧要。若又赴河东。未免顾此失彼。未合缓急之宜。应仍驻铜山、协同商办。俟工程稍有就绪。于可去时再行起程。此时不必汲汲前往。一并传谕知之。寻舒赫德策楞奏、堵筑漫口。事关运道民生。一切疏导机宜。臣等与白钟山妥商。并鼓励在工官员兵役儹办。以期迅速奏绩。得旨、决口尚未有头绪。朕怀安能释耶。　　

○庚寅。上御行殿。勾到直隶、河南、山东、山西、情实罪犯。停决山东斩犯一人。绞犯一人。河南绞犯一人。余百人予勾。　　

○谕、河南阳武、封邱、延津、及武陟等县。叠经被水。民力拮据。所有阳武、封邱、延津、三县。本年带徵仓谷。及应还耔种银两。并武陟县民欠未完耔种银谷。俱著缓至明年麦后徵收。以纾民力。该抚仍加意抚绥。或冬春之间。尚需接济。著照例借给耔种口粮。务实力查办。无致失所。该部即遵谕行。　　

○又谕曰、总督喀尔吉善奏、谭行义现患风疾。难以速痊。又据谭行义自行具奏、请解任调理。谭行义久历海疆。尚能黾勉出力。著准其回籍调理。加恩仍食原品俸。福建陆路提督员缺。著马负书署理。吴进义著补授直隶古北口提督。所遗宣化镇总兵员缺。著福禄补授。　　

○又谕、浙江杭州乍浦满汉兵米、及织造匠役月粮。向于地丁米折银内动支。赴江南苏、常、等处采买。今年淮扬被水成灾。赈恤需米甚多。若仍照例购办。恐于本地民食。益致匮乏。所有此项应需米石。著于浙江今岁漕粮内、截留五万石。抵充兵匠口粮。该部即遵谕行。　　

○谕军机大臣等、各省由立决改监候、入于秋审情实未勾各犯。朕念其中尚有情节可宽者。既已缓死。而又屡次绑赴市曹。殊为可悯。特命大学士会同刑部、覆加详勘。今据将两次未勾各犯内、滕昌荣等八名。仍入情实。侯正兴等十三名。改为缓决。分别请旨。今番勘定之案。允为刑名准式。著将原奏简明案情。钞寄各督抚。人命所系。诚不厌详慎。但必实有可原。始贷其死。方不失弼教之意。向来督抚陋习。以死者不可复生。遂一任俗吏舞文。曲绘案情。多谓事由死者起衅。豫为凶徒设一开脱之地。明知法司必驳。亦宁可为失出之谈。此皆妇人之仁。适以纵恶而不足示惩。现在各案。经朕于勾到时再三审量。复命大学士等、公同斟酌、实为无枉无纵。嗣后各督抚。必悉能实得其情。朕始可酌量予以矜宥。倘因有此番缓矜。又误体朕意。一味仍前姑息。附会案情。转致实在情节不明。则朕将求其生而不得。大非明慎用刑之本意矣。朕必于该督抚是问。可通行传谕知之。　　

○又谕曰、雅尔哈善、覆奏地方雨水情形一摺。殊不明晰。各省雨旸。时系朕心。雅尔哈善、奉到询问谕旨。即应将未经得雨之处。曾否得雨。未经沾足者。曾否续沛甘霖。及中晚禾苗。有无妨碍。作速驰奏。乃迟至九月十五日始行具奏。犹称各处灾伤。道府尚未勘竣。岂所以体朕轸念之意。且摺内既称九月初旬。风日乾燥。无异大暑。是富阳等邑。旱象已成。又称八月下旬、九月初间、各属陆续得雨。禾稼盈畴。人民乐业。所奏前后互相矛盾。雅尔哈善、或因见江南现在湖河涨漫。而该省旱乾。亦祇数邑。恐涉张皇。遂有意支饰。不知一夫失所。朕即惄然于怀。地方水旱。皆当加意抚绥。岂因江省已被重灾。他处遂可置之不问乎。该省被旱州县。计此时查勘已竣。可传谕雅尔哈善、令其督率所属。实力抚恤。仍将实在情形、及如何查办。速行奏闻。不得再有丝毫粉饰。至其所请截留漕粮、抵充兵米一摺。于调济之道。颇为合宜。已降旨准行。可一并传谕知之。　　

</div>
    <div class="pagination">
<a href="清实录乾隆朝实录_page614.html">上一页</a><span>...</span><a href="清实录乾隆朝实录_page610.html">610</a><a href="清实录乾隆朝实录_page611.html">611</a><a href="清实录乾隆朝实录_page612.html">612</a><a href="清实录乾隆朝实录_page613.html">613</a><a href="清实录乾隆朝实录_page614.html">614</a><span class="current-page">615</span><a href="清实录乾隆朝实录_page616.html">616</a><a href="清实录乾隆朝实录_page617.html">617</a><a href="清实录乾隆朝实录_page618.html">618</a><a href="清实录乾隆朝实录_page619.html">619</a><a href="清实录乾隆朝实录_page620.html">620</a><span>...</span><a href="清实录乾隆朝实录_page616.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
