<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1119 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1119 页/共 1860 页
  </h1>
  <div class="content">
   ○谕军机大臣等、据吴绍诗参奏、建昌府知府黄肇隆、倚势纵肆。信用家人借端索诈。需索属员。逢迎上司各款。已将该府革职。交该督严审究拟矣。其馈送揆义吹唱优人一节。已在揆义升任巡抚之后。殊不可解。揆义既赴湖北新任。建昌即非其所属。岂能复为提拔。近日又无奏带旧任属员之例。黄肇隆更何所希冀。揆义若敢于冒昧吁陈。当时即已败露。亦不能待至今日矣。若非揆义平日。与黄肇隆别有交结情弊。何至于去任后。尚尔殷勤若此著传谕高晋、于此一款。尤须切实严讯。务得实情。毋任稍有遁饰　　

○又谕。据吴绍诗参奏、黄肇隆妄纵不法一摺。已有旨将该府革职。交高晋严审定拟具奏矣。吴绍诗身任巡抚。察吏乃其专责。似此劣迹累累之知府。平日岂竟毫无见闻。因何不及早参劾。以肃官常。经朕传旨询问。知难掩护。始行具摺参奏。则其前此之曲为姑容。实难辞咎。已降旨交部严加议处。向闻江西吏民。于该抚有老佛之称。若非因年衰不能振作。遇事颟顸。即属有意沽名。概从宽纵。今就此案以观。是舆评指斥。不为无因。如此岂足副朕委任之意。吴绍诗著传旨严行申饬。嗣后务痛自湔改。以冀承受朕恩。如再不知悔悟。则其取咎益大。不能复为之轻贷矣　　

○已亥。谕军机大臣等、据高晋汇奏、江宁等属三十三年分、钱粮完欠一摺。详阅单内所开、本年及节年未清各项尚多。该省田赋。虽甲于他处。民欠亦间所不免。但迩年来。该督抚等、曾奏及年清年款。何以节年未完银两。尚有如许之多。著传谕高晋、即将积欠缘由。详悉查明具奏。并著谕梁国治一体查奏　　

○又谕曰、吴绍诗已有旨补授刑部尚书。其江西巡抚员缺。著海明补授。但江西布政使程焘、现在起身赴京陛见。省城仅有臬司一人。不足以资弹压。适海明奏请陛见。已谕令迅至行在请训。即赴新任。著传谕吴绍诗、俟海明到江西接印后。再行起程来京　　

○又谕曰、江西巡抚吴绍诗、现有旨补授刑部尚书。其巡抚员缺。已著海明补授。因江西布政使程焘、现亦起程来京陛见。省城不可无大员弹压。已谕令吴绍诗、俟海明到任后。再行赴京。著传谕海明、奉到此旨后。即速起程。到行在请训。速赴江西新任　　

○调兵部尚书陆宗楷、为礼部尚书。刑部尚书蔡新、为兵部尚书。以江西巡抚吴绍诗、为刑部尚书。四川布政使海明、为江西巡抚。江宁布政使梁国治、为湖北巡抚。四川按察使刘益、为四川布政使。刑部郎中阿扬阿、为四川按察使。调安徽布政使陈辉祖、为江宁布政使。以太常寺少卿范宜宾、为安徽布政使　　

○庚子。谕军机大臣等、据高诚奏、滏阳河、经冀州宁晋境内。间段淤浅。请敕地方官开浚。所需工费。商人情愿捐出等语。滏阳为芦商运盐之区。遇有浅阻。商人自行挑浚。原属分所应为。第各商雇觅夫匠。呼应不灵。亦必然之势。伊等既愿捐赀。交地方官代为修治。其事自可允行。惟是该处河道。于乾隆二十九年。甫经动项疏挑。何以节年来。复有淤浅。甚至衡水宁晋百余里间。不通舟楫。然则从前官为挑浚。徒糜帑项。竟是有名无实。经手之员。难保无冒混草率情弊。著传谕杨廷璋、查明二十九年。此项河工报销。动帑若干。何人承办。因何旋浚旋淤。据实奏覆。并著该督亲赴河干。督率地方官。详悉履勘。确按现在情形。逐一核估。切实浚治。俾可永远通利。即商捐之项。亦须实用实销。毋任官吏中饱。至高诚所请、查明近年受淤之源。核实办理。不致虚应故事之虚。亦著杨廷璋一并查明。于八月初趋赴行在时。详悉具奏。高诚摺并钞寄阅看　　

○礼部等部会议、考试教习等项。人数在五十名以内。仍照旧例。在午门内考试。若五十名以外。稽察难周。请于贡院聚奎堂考试。从之　　

○刑部议、湖南永顺县民姚明溪、与姚胡氏通奸。拒捕踢死本夫姚启敬。应靳监候。胡氏应绞监候。得旨、姚明溪依拟应斩。著监候秋后处决。胡氏当奸夫姚明溪、与本夫姚启敬争殴之时。先已跑往岭上。及回见伊夫被踢身死。即欲报官。被姚明溪危言吓止。又恐幼子被害。未敢即逃。迨后乘间逃回。告知夫弟控究。得雪夫冤。尚有不忍致死其夫之心。胡氏著从宽免死。照例减等发落　　

○辛丑。谕曰、吴玉纶奏称、六月分吏部签掣娄县知县赵应钧、平乡县知县邹咏莪。阜宁县知县柳枝南、三员。于掣签后。俱具呈告病。不无希冀卸六月引见之班。附七月验放之例。可以坐获原掣美缺。规避调用远省各情节。请酌改验放之例一摺。所奏甚是。部选各员得缺后。偶因染病。不能随班引见。固亦情理所常有。但以六月分所选之员。距朕启銮时甚近。而同时告病者。适有三人。此必自揣衰庸。虑引见时之甄材调缺。而利于王大臣之验看。向无更换。遂尔托病迁延。州县铨除。为外吏进身之始。岂容妄生趋避。而员缺久悬。亦恐旷误。此后若朕在京。月选州县。有掣签后告病者。准附于下月引见如下次病尚未痊。该部即行开缺。至遇朕巡幸之前两月。有托病不即引见。冀归下月验放者。一经具呈告病。即扣除开缺。将来另选得缺。仍著该部于带领引见时。将该员原选缺分之远近繁简字样。一并注明。候朕定夺。如此。则诡避之技无所施。而铨选尤为澄肃。著为令。所有此次告病之赵应钧等三员。即照此办理　　

○谕军机大臣等、前以湖北湖南解滇马匹。俱有疲瘦。因降旨该督抚、令其明白回奏。今据方世俊将湖南办理不善缘由覆奏。且摺内已有会同总督吴达善之语。湖北距京。较湖南为近。吴达善何以转未奏到。著再传旨询问。令将马匹疲乏之故。即行查明。据实覆奏。并将因何迟延级由。一并奏闻　　

○调任云南巡抚喀宁阿奏、滇省仓贮。因拨运军粮。现在缺额。业经奏请买补。查禄丰、罗次、易门、定远、四县。有永折米八千余石。寻甸、罗平、陆凉、马龙、石屏、嶍峨、河西、恩乐、赵州、云南、邓川、浪穹、宾川、腾越、楚雄、广通、姚州、十七州县。有改折米二万余石。阿迷、宁州、通海、蒙古、路南、云龙、云州、永平、蒙化、镇南、元谋、大姚、十二府厅州县。有抵条米二万余石。请自本年起。悉徵本色抵补。可省采买之烦。得旨、如所请行　　

○壬寅。上诣皇太后行宫问安　　

○谕曰、程焘现令来京陛见。俟伊到后。再降谕旨。其江西布政使员缺。著颜希深补授　　

○癸卯。谕军机大臣等、据高晋覆奏、湖北黄梅扁担裂江堤溃决之处。系前任黄梅县知县吕世庆承修。请敕湖广省督抚、查明溃决丈尺。著令原办之员赔修。从前不能实心督办之道府。查明参处等语。此项堤工。濒江捍御所资。关系最为紧要。前岁因江水暴涨。旧堤残缺者多。恐民修力或不赡。工作未得实济。是以于高晋等会勘奏到时。特饬动帑修筑。以期永固。乃报竣甫逾一年。偶遇盛涨。即有溃塌之处。是承修之员。不能如式坚筑。实难辞咎。著传谕吴达善、即将黄梅县溃决丈尺。迅速查明具奏。著令原办之吕世庆赔修。其从前派出稽查验收之大员。并著一并查明参奏。再该处江堤。毗连数省。前闻江涨溃涌。随谕令高晋、吴达善、即速确查。各行具奏。迄今已将一月。湖北江南。距京道里相等。高晋已经奏到。吴达善何以尚未覆奏。并著该督将因何迟玩不覆情由。据实具奏　　

○户部议准、调任云南巡抚喀宁阿疏称、通海县逢里铅厂。砂尽矿绝。应请封闭。从之　　

○两江总督高晋覆奏民间搀用小钱。江苏尤甚。臣重定收买之法。省城委员设局。外属县堂设局。每觔换给制钱九十五文。所缴小钱。先行钟碎。得旨、虽立法如此。而行之犹在得人。若不实力。终属虚文　　

○蠲免江苏靖江县、乾隆三十三年、新坍田、一十一顷七十九亩有奇额赋　　

○甲辰。谕、前以安省盘获盗犯龚在山等案内。讯出各犯有在江西九江孤洲地方。拒捕伤差情事。未经该抚奏及。因降旨令吴绍诗查明。据实覆奏。今据奏称。盗犯在德化县拒捕。殴伤湖北广济县弓兵。曾据同知禀报。勘明缉拏。嗣以盗犯已在安省弋获。其江西拒捕之案。准咨应归安省并案究拟。是以未经具奏等语。此等沿江积盗。敢于拒捕伤差。一经地方官禀报。该抚自应据实入告。一面上紧严拏。乃吴绍诗辄以安省已经获犯。归案审办。视为寻常事件。不行奏闻。殊属不知轻重。吴绍诗著交部严加议处。　　

○又谕、前据吴绍诗参奏、建昌府知府黄肇隆、倚势纵恣。信用家人。借端索诈需索属员。逢迎上司各款。已降旨将黄肇隆革职。交高晋严审究拟具奏。今拟高晋查参黄肇隆款迹。尚有住省时。收受僚属绅商馈送礼物。并信用家人、撞诈得赃等事。著交与高晋、一并逐款究审。务得实情。至吴绍诗不能先事查劾。已交部严加议处。揆义与该府、另有交结情弊。俟审明奏到时。再降谕旨。吴虎炳、魏椿年、从前不行揭报。高晋亦未觉察纠参。均难辞咎。俱著交部议处　　

○又谕、据吴绍诗参奏、星子县知县李应龙、于乾隆三十一二等年。办理被灾地方赈恤蠲缓案内。捏造被灾户口。浮开侵冒。私收入己。请旨革职拏问等语。地方偶被偏灾。加恩蠲缓。原以轸恤灾黎。为民牧者。稍具人心。岂容丝毫侵蚀。乃李应龙竟敢捏报灾蠲。恣意私收入己。实属大干法纪。李应龙著革职拏问。同案内有名犯证。并令吴绍诗速委妥员。解赴苏州。交与总督高晋、严审定拟具奏　　

○谕军机大臣等、据宫兆麟奏。闽安协兵丁王世侯、泊船桂平县岸头塘地方。秉夜脱逃。已移咨闽粤督抚、一体协缉等语。兵丁奉派出征。辄敢中途脱逃。情罪可恶。自应上紧缉获。即按军法从事。以示惩儆。王世侯原籍福建。及经过之广东地方。俱应一体严拏。著传谕崔应阶、李侍尧、钟音、即速饬属。严密躧缉务获。毋致漏网。即于所获省分。立行正法。一面缮摺奏闻　　

○又谕、前以安省拏获盗犯龚在山等。供出前在江西地方。有拒捕伤人之事。因降旨询问吴绍诗。今据该抚奏到。盗犯龚在山等、曾于德化县拒伤弓兵。当据同知禀报。勘明缉拏。因安省已经弋获。是以未奏等语。此等沿江巨盗。犯案累累。甚至拒捕伤人。该抚仅令地方官勘报缉拏。不行具奏。甚属非是。已交部严加议处。至摺内有德化县知县苏墧、因公赴省。巡检弓兵。赴报典史、转报同知等语。地方官不得假称公事赴省。久经定有例禁。该县何以尚有因公赴省之事。或系该抚檄调。或系该县自行上省。著传谕吴绍诗、即行据实具奏　　

○又谕、据吴绍诗参奏、星子县知县李应龙、捏造被灾户名。浮开冒蠲。侵收入己。请革职严审一摺。已降旨将李应龙革职拏问。交高晋严审定拟矣李应龙身为县令。乃敢捏报灾户。冒请邀蠲。仍复叉收入己。情节甚为可恶。自应彻底严究。重惩示儆。著传谕吴绍诗、即遴委妥员。将李应龙、及案内犯证。速解赴苏州。交高晋查审。并饬委员、沿途小心管押。毋致稍有疎虞。此案与从前浙江诸暨县知县黄汝亮、将已蠲钱粮。私徵侵蚀之事。大略相似。或此外尚有因灾侵冒之案。与此相同者。并著高晋审明时。查照定拟具奏至高晋此时。正赴河工防汛。第今岁黄河。水势平稳。且现有李宏在彼经理。高晋接奉谕旨。可即回至苏州。审办此案。速行定拟奏闻　　

○经略大学士公傅恒等奏、臣等奉到檄谕南掌文藁。因现在永昌腾越。无人译写南掌字体。酌封寄驻劄普洱将军雅郎阿、令照例缮译速递。报闻　　

○乙巳。谕曰。常在著前赴西藏。更换托云来京　　

○谕军机大臣等、据钟音奏、军犯葛大、王宏道、陈兆魁、系应发新疆、改发内地之犯。在配强买。争闹纠殴行凶。请旨即行正法。敕部核拟一摺。所办非是。此等应发新疆、改发内地匪犯。情罪本重。乃在配不思守法。仍敢强买争闹。复纠夥持刀。凶殴守堆兵丁。如此怙终肆横。较之在配脱逃。尤为可恶。该抚自应一面奏闻一面即在该处正法。以儆其余。乃余请敕部核拟。殊不知事理轻重。钟音著传旨申饬　　

○浙江巡抚觉罗永德覆奏、浙省收买小钱。及现无行使缘由。得旨、总在汝实心严察。徒为空言无益也　　

○又覆奏、审得吴七家小钱。实系广东人陈茂荣存贮。非近地夥铸之钱。亦无销毁官钱之事。得旨、此不过外省彼此相推诿之陋习。殊难信也。即如江苏小钱。皆云来自汝浙省。汝等为督抚大臣。而如此居心行事。朕复何望。实愧之　　

○丙午。谕军机大臣等、据傅恒奏、现拟七月二十日带兵四千余名。从戛鸠过渡。由猛拱陆路前进。直抵蛮暮西岸。占据渡口等语。所办甚合机宜。但经略重臣。统兵进剿。军声必须极盛。更可震慑边夷。今所带仅四千余名。虽俱系精练劲旅。所向自能得力。但为数无多。恐尚不足以张声势。著传谕明德、将未到官兵。即速催令兼程遄进。照原定经略一路。统兵九千三百名之数。陆续赶赴军营。毋得稍有延缓。现谕令伊勒图、在腾越等候续到官兵。带领前进。明德于官兵续到永昌时。一面催趱遄行。一面通知伊勒图、妥协办理。仍将官兵续进日期。迅速奏闻。此旨到日。计阿思哈亦已前至水昌。并著传谕会同遵照办理。并将此谕令傅恒知之　　

○又谕曰、傅恒等奏、据猛拱头目脱猛乌猛等禀称、贼匪懵驳、已于四月十五日身死。现议立子弟未定。一切事俱贼目雷迥步管理。今臣等因乘机进兵等语。贼匪身死。如果属实。此上天眷佑。赐一机会。更不难集事。傅恒等渡过戛鸠。由蛮暮西岸进兵。甚合机宜。贼匪死后。立子立弟。一得信息。即速奏闻。傅恒等务将贼匪族党。拏获解京。毋致漏网。惟是傅恒、系天朝经略大臣。止带兵四千余名。体统末称。著谕明德等、催趱各队兵前进。必足九千三百之数。令伊勒图带领。赶赴接应。戛鸠地方。虽无贼匪。亦必当防守。即著伊勒图派兵驻劄。傅恒等攻克老官屯。伊勒图即调驻老官屯。另派人防守戛鸠。总在计出万全。毋稍疎忽。现在情形。速行奏闻。将此传谕傅恒、明德等、知之　　

○又谕、据傅恒等奏、阿里衮疮口未收。体气甚弱。不便乘马等语。阿里衮著在野牛坝。监修船只。并接济军粮等事宜。俟傅恒等攻克老官屯。即著移驻防守办事。伊勒图可另行调拨。将此传谕傅恒、阿里衮、知之　　

○兵部议、开化镇总兵永平、昭通镇总兵佟国英、守备褚云龙等、于兵丁张国林、因奸杀命。不能约束。应照例革职。得旨、永平、佟国英、褚云龙、俱著革职。作为兵丁效力　　

○贵州巡抚良卿疏报、黄平、瓮安、湄潭、天柱等州县、乾隆三十三年、开垦额内额外田地、一百九十八亩有奇　　

○丁未。上奉皇太后幸卷阿胜境、侍早晚膳。至己酉皆如之。　　

○赐扈从王公大臣。及蒙古王公台吉等食。至己酉皆如之　　

○谕曰、傅恒奏、总理粮运事务大臣傅显、在野牛坝地方。染疟身故等语。传显在军营。办理造船事宜。颇属奋勉。兹闻溘逝。深为悼惜。所有应得恤典。该部照例给与。伊子服阕后。著军机大臣带领引见　　

○戊申。谕、前以安省盘获盗犯龚在山等一案。揆义奏系广济县知县刘长灵、差役追至怀宁县盘获。与富尼汉所奏、千总王光国擒获之处。彼此语涉含糊。随传旨询问该抚等、查明究系何人首先缉获。分晰具奏。并谕令吴达善、详密确查。据实奏覆。昨据揆义覆奏。以前摺内。未将刘长灵原禀、怀宁县捕役告知在彼处拏获缘由叙入。并删去安徽咨文内、千总王光国盘获之语。自行认罪。是其初奏时。希图将邻省盘获之犯。攘为湖北所获。已属显然。乃吴达善本日奏到。尚有揆义即欲归功属吏。亦断难于邻省咨缉。并通禀有案之事。代为捏饰等语。曲为揆义开脱。殊属非是。试思揆义从前。若非有心取巧。何不即照刘长灵原禀叙奏。且既接有安省咨文。则揆义已明知获盗。乃千总王光国之事。并与邻封捕役无涉。而妄加以捕役盘获一语。与广济差役影射。希冀邀功。原摺具在。即揆义亦无从置办。而吴达善尚以揆义为并非捏饰。岂欲掩其自取之咎。转以朕为屈抑之耶。吴达善久任封疆。于特旨查询事件。辄敢心存瞻徇。深蹈外省官官相护恶习。著交部严加议处　　

○又谕、昨傅恒等奏。猛拱头目脱猛乌猛禀称、贼匪懵驳已死。其弟猛雅、与伊子争立。所有事务。俱系贼目雷回步管理等语。此事如果属实。贼匪内乱。大兵进剿。可指日奏功。即所禀虚诬。傅恒现领积兵四千有余。进剿贼匪。何难一举成功耶。所有懵驳子弟。俱系瓮藉牙子嗣。其头目、皆随瓮藉牙篡杀其主。皆当擒拏办理。傅恒等当尽行务获解京。即其中有情愿投诚者。即晓谕以汝等既归附大皇帝。当进京入觐。亦不可令留于本处。再得阿瓦城后。选立缅王。如孟达拉子嗣。有可用者尚可选立。著传谕傅恒等知悉。并将官兵现至何处。及一切情形。作速奏闻　　

○经略大学士公傅恒等奏、七月初十日。贺丙同猛拱大头目脱猛乌猛等、来至腾越。称我兵在野牛坝造船。缅子早有见闻。恐于蛮暮西岸。设伏滋扰。臣等察看形势。须派兵数千从戛鸠过渡。由猛拱陆路。直抵蛮暮西岸。占据渡口。俾东岸造船官兵。得从容集事。一面令脱猛乌猛等。先在戛鸠豫备渡船。臣传恒、领现到之兵于二十日。自腾越启程。分拨兵千余名安设戛鸠一路台站。臣阿桂、亦于二十日启程。前往野牛坝。督理造船事务。至脱猛乌猛等、现在投诚。臣等另写晓谕该土司檄文。即令其赍往。至结些与缅匪。系属旧仇。臣等并写晓谕结些土司檄文。令猛拱差人寄往。得旨、览　　

○湖广总督吴达善覆奏、臣与抚臣揆义、从未相识。七月回省相见。筹商灾务。虽办事稍有未谙。居心尚属急公。得旨、即其欺奏一事。汝亦诿为不知。可乎。看来汝与彼一流之人。不过较彼为历练耳。此奏甚不诚。不可　　

○己酉。吏部议。湖北巡抚揆义、于桐城县拏获盗犯。攘为湖北盘获。应照例革职。得旨、揆义著革职　　

○礼部等部会议、江苏布政使胡文伯奏称、佐杂钤记。详禀者、刻有姓名。平移者、不刻姓名。大小无定式。请嗣后均照部颁分防县丞钤记之式。以昭画一。由藩司官匠刻给。武职人员。非有专管营汛之游击都司守备。以至千把外委。亦一体办理。俱应如所奏。从之　　

○闽浙总督崔应阶奏、浙省被水各属。俱已消涸不致成灾。惟仁和、德清、海盐、平湖、缙云、丽水等县。暨玉环厅属成灾之处。照例抚恤。得旨、知道了。其应抚恤者。督属员妥为之。近竟有冒蠲冒赈之地方官。不可不实力稽查也　　

○添建云南和曲、姚州、云州、马龙、定远、五州县社仓。从调任巡抚喀宁阿请也　　

○旌表守正捐躯之浙江永康县民黄思奇妻俞氏　　

○是月。升任江宁布政使梁国治奏报、江宁各属雨水情形。得旨、览奏俱悉。今用汝为巡抚。可速赴新任。湖北吏治。废弛不堪。汝宜极力整饬。若不认真。则汝自度之　　

○安徽巡抚富尼汉覆奏、安省被水州县。怀宁、桐城、宿松、望江、潜山、太湖、贵池、铜陵、东流、当涂、芜湖、繁昌、无为、巢县、知州、含山、宣城、庐江等、十八州县被淹较重。南陵、合肥、滁州、全椒、青阳、建平等、六州县。被淹较轻。俟勘明成灾分数。据实题报。得旨、览奏俱悉　　

○湖广总督吴达善覆奏、赴滇官兵廪给口粮。各交领兵官散给。并不经吏役之手。至跟役保安、因见县役在船数钱。即借廪粮为名索诈。致殴县役落水。再查湖北陆路。惟丫角庙一站。起旱换马。嗣因溪河可通。改至张家沟起旱。至荆江渡口。仅二十余里。即官兵并站过境。马骡尽敷应付。从未折给马价报闻　　

○又覆奏、勘得黄梅县江堤。原任黄梅县知县吕世庆承修之扃担裂堤工。溃口九十七丈一尺。原任麻城县知县刘希向承修之凉亭。口堤工。溃口八十八丈五尺。又吕世庆承修工内。有内堤等处溃口三十六丈四尺。现在水未涸出。难以抢筑。应俟水涸。覆勘办理。此项工程。动帑兴筑甫及年余。即已溃塌。应责令原承办之委员。各按段落赔修。得旨、览奏俱悉
  </div>
  <div class="pagination">
   <a href="清实录乾隆朝实录_page1118.html">
    上一页
   </a>
   <span>
    ...
   </span>
   <a href="清实录乾隆朝实录_page1114.html">
    1114
   </a>
   <a href="清实录乾隆朝实录_page1115.html">
    1115
   </a>
   <a href="清实录乾隆朝实录_page1116.html">
    1116
   </a>
   <a href="清实录乾隆朝实录_page1117.html">
    1117
   </a>
   <a href="清实录乾隆朝实录_page1118.html">
    1118
   </a>
   <span class="current-page">
    1119
   </span>
   <a href="清实录乾隆朝实录_page1120.html">
    1120
   </a>
   <a href="清实录乾隆朝实录_page1121.html">
    1121
   </a>
   <a href="清实录乾隆朝实录_page1122.html">
    1122
   </a>
   <a href="清实录乾隆朝实录_page1123.html">
    1123
   </a>
   <a href="清实录乾隆朝实录_page1124.html">
    1124
   </a>
   <span>
    ...
   </span>
   <a href="清实录乾隆朝实录_page1120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
