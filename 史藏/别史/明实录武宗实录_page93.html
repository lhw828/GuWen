<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 93 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 93 页/共 127 页</h1>
    <div class="content">　　○丙午升南京太仆寺少卿文森为都察院右佥都御史巡抚南赣汀漳等处地方
　　○丁未赠广东韶州府同知韩铣为本府知府荫其子沇为国子生铣上虞人正德元年征猺贼战死至沇陈乞故有是命
　　○戊申巡抚宣府都御史王纯以虏寇云州堡奏指挥李镇等了报不谨守备指挥张珍董昇左监丞李荆太监郭原刘宝参将江桓张永各号令不严俱请究治诏镇等逮治珍昇俟狱具以闻桓等夺俸两月荆等俱宥之
　　○罢广西副总兵都指挥佥事金堂回原卫带俸以巡按监察御史朱昴劾其不职故也
　　○己酉升指挥同知蒋存礼为署都指挥佥事充右参将分守肃州命指挥使孙隆分守岷州都指挥佥事刘玉分守兰州
　　○荫南京都察院右都御史洪远子玠为国子生
　　○加赠太子少保兵部尚书王琼父永亨为太子少保先是琼以恩例赠永亨兵部尚书未领诰命而琼加太子少保因乞以加秩增入诰文许之
　　○庚戌升工科都给事中潘希曾为南京太仆寺少卿
　　大明武宗毅皇帝实录卷之一百三十三
　大明武宗毅皇帝实录卷之一百三十四
　　正德十一年二月壬子朔命左参将房润充副总兵镇守广西地方
　　○癸丑巡抚四川都御史马昊奏北定寨番夷入红岩关虏掠先任副总兵吴坤兵备副使卢翊及千户陶铎等俱宜罪兵部议覆得旨铎等逮治翊夺俸二月坤已迁任宥之
　　○马昊又奏白若寨番夷入威茂东路执官军二十余人既而以兵备等官抚谕得释千户王纶张锦何英参将李荫兵备副使杨惟康及指挥侯琛等亦宜罪诏逮问琛等而宥荫与惟康
　　○命指挥佥事毛浚守备洮州地方
　　○巡抚辽东都御史张贯以虏入柴河堡劾奏分守参将张廷锡指挥毕瑛等各失事得旨瑛等令逮问并廷锡罪状以闻
　　○巡抚四川都御史马昊等奏松潘孤城鸟道崎岖番夷往往阻遏粮运仓廪空乏先任参将张杰身率官军自三舍堡至风洞关脩完墙栅五十余里边城有赖右布政使伍符参政吴晟参议张绎副使曹恕左布政使胡宗道按察使何珊署都指挥佥事韩恩等各协力有劳宜加奖劝兵部议如其请且言昊督理之绩得旨杰赏银二十两纻丝二表里符银十两纻丝一表里晟等各纻丝一表里昊写敕奖励
　　○鸿胪寺右少卿宋沧给假省亲许之
　　○甲寅工科左给事中潘埙等言迩闻西安门外积庆鸣玉二坊居民数千百家徘徊号泣咸谓朝廷将括取廛地有所兴作或曰欲添设教场或曰欲创造私第今京师军民房产皆吞并于势豪二坊托  帝居以为固且犹不免此必左右近幸时出新奇可喜之事以惑  圣心非  皇上本意也请谕坊民以安其心时监察御史熊相曹雷等亦以为言俱不报
　　○乙卯山西朔州马邑县地震
　　○丙辰命署都指挥佥事牛桓充左参将分守广西浔梧等处地方
　　○复留守等卫千户高祚等二十七人回锦衣卫供职先是杨玉附刘瑾考选军政祚等行赂获留玉败调祚别卫至是屡陈乞特复之
　　○丁巳释奠先师孔子遣大学士梁储行礼
　　○罢江西防守都指挥魏瑺赵钺吴溥回都司带俸听用以给事中胡镇言盗贼已宁故也
　　○监察御史成英言马兰谷参将陈乾死于把儿孙之难今同事如谈茂已蒙恩荫而乾未与宜厚加宠恤以励边士乃赠乾都指挥同知赐祭葬其子仍袭升二级
　　○兵部议陕西苑马寺牧马草场为甘州固原军民侵占耕种监苑官不行查考而卫所州县官又故纵之以故马政日废宜从御史李润请特敕都御史萧翀会巡茶御史及该寺官按都御史杨一清所定卷册丈量清理果有侵占依例发遣仍申明禁例以垂永久其徵粮田土亦勿得妄指为草场以扰军民从之
○襄府阳山王见淓薨王简王第二子母刘氏成化庚寅生庚子册封至是薨辍朝一日赐祭葬如例谥曰恭和
　○云南大理蒙化二府各地震
　　○戊午祀  大社  大稷遣新宁伯谭祐代行礼
　　○遣顺天府官祭先农之神
　　○以原赐晋府清源等处庄田十二顷令镇国将军钟錥管业从其请也
　　○遣刑部郎中留志淑孙泰欧阳重吴山张元电马文唐锦倪璋员外郎陈璋大理寺寺正洪聪刘经寺副金罍周叙审录天下罪囚志淑北直隶泰南直隶重浙江山江西锦湖广罍四川陈璋福建聪两广元电云南贵州叙陕西文河南倪璋山东经山西先是审录官率五年一遣正德五年因盗起暂免至是以御史周伦言刑部请如旧例从之
　　○己未以都指挥佥事秦玉总督浙江备倭
　　○朵颜等卫夷人头目哥鲁哥等贡方物赐宴并给赏如例
　　○庚申巡抚江西右都御史俞谏乞致仕许之初宁王宸濠以谏不附欲构以罪讽所厚御史张鳌山首劾之既而南京科道亦有言者乃召谏还谏遂乞致仕
　　○都察院右佥都御史王云凤乞餋病许之先是以云凤清理两浙福建盐法云凤以病辞不允至是复辞诏以副都御史陈天祥代之
　　○辛酉革江西东乡县新设兵备副使以盗平从御史吴华奏也
　　○夜月犯天樽南第一星
　　○壬戌巡抚陕西兼理粮储户部右侍郎兼左佥都御史冯清事竣还京改刑部右侍郎添注管事
　　○罢游击将军刘宝回原卫以河间等处盗平故也
　　○革锦衣卫副千户朱靖黜职为民靖本名马定赐国姓至是忤都督朱宁意遂得罪
　　○癸亥诏给故右都督史熊绣孙餋瞻米月一石俟补荫住支绣居官清介孙幼不能自存太仆寺少卿何孟春为奏给之
　　○巡抚贵州都御史曹祥等奏抚辑铜仁镇筸诸苗参政戴敏副使李麟翁理参王荩佥事丁沂参将任洛守备叶昙李宗祐王爵各有劳兵部覆议请量赏赉且言祥委用得人得旨祥赐敕奖励敏赏银二十两纻丝二表里宗祐爵各银十两纻丝二表里余各纻丝一表里
　　○甲子总理河道工部右侍郎赵璜奏曹州当山东河南北直隶之交屯营参错盗贼窃发且河决黄陵冈等处方议修治宜留兵备副使吴漳仍旧管事兵部覆议从之
　　○遣顺天府官祭宋丞相文天祥
　　○遣户部右侍郎杨旦祭京都太仓之神
　　○升兵科左给事中石天柱为都给事中吏科右给事中汪玄锡为左给事中户科给事中陈沾礼科给事中王江兵科给事中王良佐俱右给事中天柱工科玄锡户科沾江本科良佐刑科
　　○乙丑刑部右侍郎杨茂元乞致仕不允
　　○丁卯辽东巡抚都御史张贯奏虏入威远堡太监王秩右参将张廷锡及指挥王成等各失事而秩与廷锡匿不以报又入抚安堡亦秩与廷锡之罪请治之诏宥秩夺廷锡俸四月而逮治成等
　　○戊辰巡按江西监察御史徐赞勘奏平强贼徐九龄功次副使宗壐同知汪頴为上知府严纮县丞何永清主簿蒋绣郑迪次之参政方璘佥事李淳照磨杨汝和又次之宜量升赏知县吴嘉聪通判林＜宀十见＞县丞杨宗明功可赎罪主簿袁珤战死可悯兵部覆议得旨升壐頴二级纮等一级璘等俸一级而宥嘉聪等罪赠珤知县荫其子为国子生
　　○己巳兵部言大同三路墪台连报达贼驻牧境上而大同地势平漫无险可乘宜令宣大及山西各镇巡官相度险易从宜防御从之
　　○先是内官监左少监秦用赍敕丁忧少师兼太子太师吏部尚书华盖殿大学士杨廷和夺情供职至是廷和上＜锍-釒＞终制  上曰卿孝思纯至固乞终制览奏良用恻然今勉从所请其令原遣内臣先还待服阕仍令镇巡诸臣敦遣来京以副委任
　　○庚午  恭仁康定景皇帝忌辰遣仪宾杨淳祭  陵寝
　　○升赏宣府＜木兆＞园沟有功及被伤官旗军舍一十六人有差
　　○修理福建南安安溪永春德化漳平泰宁光泽宁化归化九县城从御史王介请也
　　○传旨升后军都督府都督同知朱彬都督佥事马昂俱为右都督
　　○辛未尚衣监太监何祥奏内官人等靴料用皮五万七千二百余张计银四万四百余两乞借支有旨以太仓银二万二千给之户部议覆太仓银本为接济边储及官军俸粮而设若为靴料借支则轻重失伦大伤治体不听仍令工部补还借支之数
　　○董卜韩胡宣慰使司加渴瓦寺等差都纲柒庆等入贡赐宴并给赏如例
　　○壬申传旨令右都督张洪监督团营西官厅复指挥佥事神周官代洪管勇士营初江彬许泰皆以边将得幸  上好武特设东西两官厅于禁中视团营东以太监张忠领之西以泰领之周尝以罪坐谪附泰洪亦得进用未几益以刘晖皆赐国姓为义子四镇兵号外四家彬兼统之  上又自领阉人善骑射者为一营谓之中军晨夕操练呼噪火码□又之声达于九门浴铁文组照耀宫苑  上亲阅之其名曰过锦言望之如锦也诸军悉衣黄罛甲中外化之虽金绯盛服者亦必加此于上下至市井细民亦皆披化之及周等遮阳帽上飘靛染天鹅翎以为贵饰贵者飘三英次二英兵部尚书王琼得赐一英冠以下教场自谓殊遇焉其后巡狩所经虽督饷侍郎巡抚都御史无不衣罛甲见  上者
　　○先是山西巡抚都御史李钺劾左布政使倪天民右布政使陈逵不职吏部覆请诏俱留之至是吏科给事中刘济言  皇上深居九重罕接臣下二臣贤否何由上达且既以激扬寄宪臣黜陟付吏部矣今巡抚劾其不职吏部言其当罢独  陛下留之人将谓何乞亟罢黜无使奸人效尤＜锍-釒＞入不省
　　○癸酉以没官房屋一区赐驸马都尉马诚安奉宜兴大长公主神主从其请也
　　○夺巡抚云南都察院右副都御史王懋中俸两月以请革金腾镇守等事诘责服罪也
　　○后军都督府右都督张林卒□夜月犯建星西第三星
　　○甲戌未劾东方流星如碗色青白起自东中天东北行至近浊
　　○蓟州有火星陨地大如斗随有白气蜿蜒上升久之乃灭
　　○丙子升户科右给事中黄钟为兵科左给事中
　　○补荫故户部左侍郎李温从子俨为国子生
　　○丁丑清明节遣驸马都尉蔡震马诚林岳分祭  长陵  献陵  景陵  裕陵  茂陵  泰陵诸文武衙门各分官行礼
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○戊寅巡按直隶御史屠侨言近奉旨令居庸关太监李嵩等擒致虎豹生者臣惟虎豹非一人之力所胜必广集徒众而后可得今边关烽火方急顾乃撤防守诸兵尽赴山泽捕虎豹邪且居庸东北陵寝在焉今为捕虎豹震惊陵寝尤非所宜望寝前命不报
　　○南京户部主事王瑞之既系狱法司拟赎杖还职诏谓其浮躁不谙事体今降二级调外任时守备招权立威瑞之与御史施儒皆以微罪为所害留都诸司莫不解体
　　○荫工部左侍郎俞琳子惠民为国子生以三年考满也
　　○己卯改工部虞衡司郎中欧阳铎于南京兵部武选司从铎请以便餋亲也
　　○巡抚甘肃都御史李昆奏亦卜剌残贼复寇西海地方恐与把丹歹合为患请发甘兰临河洮岷秦巩平凉九卫官军赴边战守兵部覆议宜令陕西巡抚等官逮治各卫官误事者悉罢之别选可任者领诸军赴边奏可
○庚辰掌锦衣卫事左都督朱宁奏本卫军匠人役非他卫可比月粮乞照旧支本色或增折价间月支放时已有旨米石折银四钱户部覆请诏石再增一钱并米间支
　　○辽东巡抚都御史张贯以虏入清河堡劾奏分守太监赵英都指挥郭权及指挥杨辅等各有罪得旨英姑免逮俟权等逮问明白并以闻
　　○先是有旨以边备废弛命兵部议处以闻兵部言  祖宗御戎之法规模宏远东起辽阳西至甘肃烽堠万里画为六镇而蓟州鴈门又设重关以屏蔽之各镇带甲几四十万岁费粮草以百万计每镇设镇守总兵副参游击官以专一方之寄又遣都御史监察御史以总理而紏察之立法不为不周顷缘任非其人虏遂大肆越我三关逼我山西入我固原掠我平凉陇州是三军皆虚设而重臣将领无足赖矣请敕励各边镇巡等官训练军士无事则完墪台利器械有警传报策应如势不敌则坚璧清野密具以请失事重者不分内外镇守巡抚俱逮治有私役克剥军士者听巡按官紏奏仍久任巡抚以责成实效从之
　　○辛巳  慈寿皇太后圣旦命妇朝贺赐文武百官宴于午门
　　○改整饬大名等府兵备河南按察司佥事汪正于河南管屯抚民
　　○南京吏部尚书孙需乞致仕不允
　　大明武宗毅皇帝实录卷之一百三十四
　明武宗毅皇帝实录卷之一百三十五
　　正德十一年三月壬午朔  孝肃太皇太后忌辰  奉慈殿行祭礼遣驸马都尉林岳祭  裕陵
　　○建州右卫女直都指挥同知阿哈秃等来朝贡马赐宴并赏彩叚金织衣等物有差
　　○六科都给事中吕经等言人君为天之子父母天下凡有所为必思仰承天意俯协人情而后可以无过近传闲住将官马昂因献其有孕女弟辄见狎爱臣等始以为讹言也及睹内降昂超授右都督臣等惶惧不知所为昂骄横奸贪屡经论劾奉旨罢闲今者不由推荐从中超擢  陛下孰从知其贤乎女弟之入殆非讹言矣  陛下果为皇储之图自宜慱选世族使备嫔御柰何溺卑污以自亵乎传曰夫有尤物足以移人苟非德义则必有祸柰何蓄此祸水乎且闻昂及诸子弟出入宫禁肆无忌惮应对左右殊乏臣礼又树立徒党以为羽翼小人之情无猒失今不治后悔何及伏望将昂显示诛戮并斥所入孕妇庶几天变可回人言可息矣十三道御史张淮等亦言杨钊之宠卒为唐祸昂不足惜也而  陛下昵及匪人以基隐祸甚为可惜王氏封侯黄雾四塞昂拜官之日异亦若此天意照然朝野骇异岂以  陛下明圣而独不觉邪伏望下昂法司以正其罪御史徐文华等言中人之家尚耻再醮之妇以万乘之尊而顾为此反之于心则未安宣之于口则不顺传之于天下后世则可丑谁为  陛下进此者罪可族也窃料所以眩惑  圣聪者不过曰是姬殊色多技能而甚宜子  陛下悦彼甘言误豪宠纳已婚未婚有娠无娠皆不之计万一防杜阔略而不韦李园之徒抵隙以进所系岂细故哉今昂兄弟子姓出入禁闼  陛下降等威削尊严与之乱服共坐或同卧起赏赉无章势焰薰灼虽素近幸臣皆降礼事之而莫敢抗其权宠可知矣且昂贪淫暴横所在著闻乃缘内宠越升都督伤平明之政坏  祖宗之法莫此为甚也马姬专幸于内昂等擅威于外弛张子夺渐出其手一旦祸机窃发有不可救药者矣切望早赐诛遣以绝祸源皆不报
　　○乙酉命都城内外各寺观寄放胔骼有主者立限责葬无主者随地瘗之仍谕两京及各布政司如例举行从听选训导黄绪奏也
　　○命指挥同知朱纶守备代州
　　○丙戌命署都指挥佥事崔贤子世武袭升署都指挥同知以世武中武举例加二级也
　　○命礼部祈雨
　　○立大昊伏羲氏庙于秦州秦州古地纪地从巡按御史冯时雍奏也
　　○命太师英国公追封宁阳王张懋附祭世忠祠祠在良乡张氏茔侧弘治中父老为河间忠武王玉定兴忠烈王辅建者至是懋之孙仑乞附祭从之  丁亥荫致仕大学士王鏊子延喆为中书舍人巡抚辽东右副都御史张贯子邦俊为国子生  四川杂谷安抚司番僧锁郎巴等克州上草坡大八棱碉锁么等寺寨寨首宋思结董旧贾僧等各贡氆氇腰刀等物赐宴并赏彩叚绢钞有差  巡按辽东御史刘成德言辽东都司学生员数多宜视府学一岁一贡廪增各置四十人礼部议覆从之
　　○戊子户部覆御史程启充奏谓腾骧四卫军士改编各卫既奉例取回其各卫遗籍仍冒支粮又有先食五斗今九斗者比旧多支粮八十七万余石马匹草料放支有月分折支有定例去岁折草银增至九钱十一月亦拟支给两月之间多支银二万余两此皆耗蠹之大者请将四卫冒支之粮即赐裁革而西官厅所调宣府官军马匹每月草束仍旧每束支银二分团营选操军士马匹仍旧冬春间月支草庶几国用可充诏四卫取回军士粮并西官厅马草折支依拟团营马草折银如旧
　　○庚寅巡按直隶监察御史卢雍言近者军民人等相传谓朝廷欲于宣府盖造行宫以备临幸臣惟宣府北邻丑虏风土气候与内地不同人君一身为宗庙社稷之主岂有轻于临幸之理而小民无知互相煽惑者则以镇城居民稠密地价高贵父祖相传安居乐业万一营建＜矢见＞制必广民居必多折毁其土木工役亦必取给于民其何以堪是以人情若是其汹汹也不早为之处变且不测望图念而谕止之不报
　　○辛卯浙江布政司左参议顾可学乞致仕许之可学为工部营缮司郎中侵盗官帑既升任为科道所劾乃求致仕  癸巳巡抚宣府都御史王纯以虏入北路龙门劾奏分守太监张凤少监刘增参将江桓守备指挥韩雄百户张玉等俱有罪得旨分守守备官且勿问俟逮玉等问明并以闻
　　○命署都指挥同知刘宗武掌辽东都司印都指挥同知薛澄管屯兼管盐厂都指挥佥事甯宝管局兼管铁厂
　　○升赏辽东高台堡获功阵亡官舍陈宗言等五十四人有差  升赏东安县擒获强贼有功官旗桂实等一十六人有差
　　○户部尚书石玠等奏九江安庆建阳三卫运粮旗军黄楚等屡奏修船守冻及久缺月粮欲借九江芜湖等钞关银接济虽奉旨准给但九江银两系光禄寺供应两淮银两系类送三边俱难议宜将各军正德十年拖欠月粮并十一年分应支月粮查处支给庶可少纾目前之困得旨特以芜湖抽分料银给各卫官军造船之用盖权要有罔利于漕运而急于取偿者故假军士困苦为名实夺国赋纳之私室而已
　　○甲午升陕西布政司左参议陈璧为湖广按察司副使
　　○户科给事中黄重言四事曰两京大臣迁转太骤当重名器曰在外司府州县官升调不常当久任用曰抚巡官论荐失实当慎考核曰抽分衙门诛求太滥当省榷课下所司知之
　　○升右都督许泰为左都督岁加禄米五十石录其汤阴破贼功也部下有功者令查勘以闻
</div>
    <div class="pagination">
<a href="明实录武宗实录_page92.html">上一页</a><span>...</span><a href="明实录武宗实录_page88.html">88</a><a href="明实录武宗实录_page89.html">89</a><a href="明实录武宗实录_page90.html">90</a><a href="明实录武宗实录_page91.html">91</a><a href="明实录武宗实录_page92.html">92</a><span class="current-page">93</span><a href="明实录武宗实录_page94.html">94</a><a href="明实录武宗实录_page95.html">95</a><a href="明实录武宗实录_page96.html">96</a><a href="明实录武宗实录_page97.html">97</a><a href="明实录武宗实录_page98.html">98</a><span>...</span><a href="明实录武宗实录_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
