<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 398 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 398 页/共 1316 页</h1>
    <div class="content">○甲午。世宗宪皇帝诞辰。遣官祭奉先殿。外起居注　　

○谕内阁、本年山东沿河堤埝、屡次漫决。小民颠沛流离。情极可悯。叠经谕令该抚妥筹赈抚。并特发内帑银五万两。以资接济。现在天气严寒。被水灾区、未经涸复者尚多。各灾民栖身无所。糊口无资。一切困苦情形、倍堪轸念。钦奉慈禧端佑康颐昭豫庄诚皇太后懿旨。著户部于年节应进宫内银款拨银五万两。发交陈士杰核实散放。该抚当仰体圣慈廑念民艰之意。遴派妥员。确查被灾处所。分别散给。总期实惠均沾。不得稍有弊混。一面将应办冬赈事宜。督饬各属宽为抚恤。并将现办情形。随时奏闻。务使民困稍苏。用纾廑系。现月　　

○又谕、庄亲王载勋、自本年正月以来。叠次请假。为日过多。殊属不合。著交宗人府议处。嗣后王大臣等务当勤奋供职。不得无故托疾乞假。以重职守。现月　　

○又谕、领侍卫大臣统辖三旗侍卫。有稽查之责。近来该大臣等于直班之期。往往藉词不到。以致侍卫旷班。无从稽查。殊非慎重门禁之意。嗣后该大臣等。务当认真查察。如有侍卫旷误。即行严□□□尔□。该大臣等亦不准无故藉词推班。以重职守。现月　　

○谕军机大臣等。禁城各门。直班官兵。责成綦重。岂容稍有旷误。著前锋统领、护军统领、随时加意稽查。如有旷班官兵。即著严行惩办。勿准稍涉徇隐。现月　　

○又谕、禁城重地。理宜严肃。岂容当差人等。任意种植菜蔬。刨穵甎瓦。甚至将污秽之物堆积地面。淤塞沟道。殊属不成事体。著内务府直年大臣严行查禁。有犯必惩。不得稍涉徇纵。嗣后如有前项情弊。定惟该大臣是问。现月　　

○又谕、希元等奏、吉省练队。需用军火。余存无多。请饬天津机器局拨给洋火药二万斤。铅丸五十万粒。铜帽二百万粒等语。著李鸿章、照数拨给。以资应用。所需价银。即由户部于吉林应领练饷项下如数扣抵。就近拨还直隶归款。将此谕令知之。现

月

　　

○伊犁将军金顺奏遵照条约、派委护理巴彦岱领队大臣德克津布等。会同俄员查勘新界牌博事竣。下总理各国事务衙门知之。摺包　　

○先是督办甯古塔事宜都察院左副都御史吴大澂等奏、请于甯姓珲、等处、添设道府厅县等缺。格于部议。至是吉林将军希元复奏、体察地方实在情形。仍应遵照部驳事理。毋庸添设。下部知之。摺包　　

○又奏、请裁南冈县丞缺。从之。随手　　

○予故四川补用知府张世康、照军营例恤荫。摺包　　

○协修官李湛田恭纂　　

帮总纂官王荣商恭辑监修总裁世恭阅五月初七日正总裁那恭阅九月初五日专司藳本陆恭覆阅癸丑三月二十一日　　

徐恭阅四签十二月初四日　　

荣月日副总裁唐月日　　

宗室宝恭阅二签八月十六日

　　

陈恭阅四签十二月初六日　　

熙月日　　

郭恭阅十月初九日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百十九　　

光绪十一年。乙酉。十一月。乙未朔。上诣储秀宫问慈禧端佑康颐昭豫庄诚皇太后安。至甲子皆如之。内记　　

○广东巡抚倪文蔚奏、考官钱桂森等秋闱事毕。请假回籍。得旨、钱桂森、周銮诒、均著赏假两个月。此次摺件。该抚由驿驰奏。殊属非是。嗣后非地方要务。不得率发驿递。摺包　　

○丙申。谕军机大臣等、前据李用清奏、查出库款积弊。请将局员等惩办追缴。当将知府陈鸿贤等分别革职拏问。并谕令潘霨查明勒追。兹据李用清奏、藩司曾纪凤滑巧性成。经手捐局。所收捐生馆费。本系实银。以虚款移解善后局。作为该局欠部之款。此次详议已革粮道松长移抵款项。该藩司竟以局中并未收到之五千余两虚款。一概作为善后局欠部之实款等语。著潘霨于到任后。汇入前次交查案内。确切查明。据实具奏。毋得含混徇隐。原片著钞给阅看。将此由四百里谕令知之。寻潘霨奏、查明藩司曾纪凤。尚非巧滑。松长部饭尾款。与曾纪凤无涉。报闻。摺

包

　　

○又谕、御史谢祖源奏、此次武闱内场考官祁世长等俱有被窃情事。请饬拏办等语。著步军统领衙门。饬属严缉正贼务获惩办。现月　　

○工部奏、贝勒载澂赏款。请发实银。可否照五成发给。得旨、所有应给碑价银两。著照现放章程发给。随手　　

○赏图什业图汗部落札萨克多罗郡王鄂特萨尔巴咱尔之子、头等台吉车林巴博二等侍卫。在大门上行走。明发　　

○以捏情妄控。革前贵州上江协游击梅金魁职。摺包　　

○抚恤琉球国遭风难民如例。随手　　

○丁酉。谕内阁、前因京师护城河淤垫。特派张曜督率勇营。兴工挑穵。兹据张曜奏、修浚内外城护城河工程一律完竣。并绘图呈览。此项工程。经张曜督饬各营弁兵。奋勉兴修。并能严明约束。克日竣工。办理甚为妥速。广西巡抚张曜。著交部从优议叙。张曜之子。工部主事张端本、加恩著赏给郎中。归本部候补。甯夏镇总兵冯南斌、记名提督蒋东才、孙金彪、王连三、刘世俊、均著交部议叙。并加恩各赏给大缎二疋。以奖劳勚。其余出力员弁。准由张曜择尤酌保。钦奉慈禧端佑康颐昭豫庄诚皇太后懿旨。此次出力勇丁。加恩著赏银一万两。由神机营发给。现

月

　　

○谕军机大臣等、张曜奏、修浚护城河完竣日期一摺。京师内外护城河。前经派令张曜督率所部。及冯南斌蒋东才各营。挑穵深通。现已一律完竣。所有冯南斌甘军两营。蒋东才精锐四营。著即仍回原省。谭钟麟、边宝泉、孙凤翔、于该两军到省后。将新募勇营。妥为遣撤。以节饷需。将此谕知边宝泉、张曜、并由四百里谕知谭钟麟、传谕孙凤翔知之。现月　　

○又谕、现在直东一带。水潦为灾。流民甚众。弹压巡防。正关紧要。著张曜督饬所部。前往该两省交界处所。择要分扎。以资镇抚。山东黄河。连年漫决。积患尤深。疏导之策。堵御之宜。历经臣工条奏。迄无定论。并著该抚到东后。亲赴上下游周历履勘。将黄河入海。究由何道为宜。及应如何相机疏浚。变通尽利之处。妥筹办法。即行奏闻。查河事毕。仍著驰赴烟台。察看该处防务布置情形。是否合宜。如有应行酌改之处。并著会商陈士杰妥议具奏。将此谕令知之。现月　　

○又谕、崧骏等奏、遵旨查勘运漕铁路。据实覆陈一摺。铁路之议。既据奏称黄河迁徙无定。能否不至冲决。尚无把握。即著暂缓议办。陈士杰片称江浙两省。嗣后添运米石。拟在陶城埠。临清州。两头建坝。中闲蓄水。置备剥船转输等语。系为常年利运起见。必应及早筹画。此项公费。共需若干。著崧骏、成孚、陈士杰、悉心会商。核实估计。迅速具奏。将此由四百里各谕令知之。现月　　

○又谕、步军统领衙门奏、黑龙江布特哈副管博多罗等呈控该省地方诸弊。及将军文绪办事废弛一摺。该副管所控各节。胪列多款。并有牵涉该将军情事。虚实均应彻底根究。著派希元认真查办。迅即调案研讯明确。据实具奏。毋稍徇隐。博多罗、讷恩登额、景来、均交兵部照例解往备质。原摺一件。呈一件。均著钞给阅看。将此由四百里谕令知之。现月　　

○两广总督张之洞等奏、请留湘军八营以固海防。允之。随手　　

○又奏、此次桂越分界设关之处。必须力争以文渊州为限。发议之始。尤宜先争驱驴。驱驴不得。再议文渊。并应议定法人不得于此筑炮台。报闻。摺包　　

○抚恤广东潮州等属被水灾民。　　

○缓徵安徽当涂、五河、泗、芜湖、繁昌、铜陵、无为、和、宿松、凤阳、定远、凤台、頴上、盱眙、怀甯、桐城、庐江、巢、怀远、灵璧、滁、来安、含山、建德、霍邱、天长、建平、太湖、宣城、南陵、东流、寿、贵池、青阳、合肥、潜山、亳、全椒、望江、宿、阜阳、舒城、涡阳、四十三州县被水被旱被虫地方。新旧丁漕租课有差。现月　　

○戊戌。宗人府奏、已故贝勒载澂护卫官员。应否裁留。得旨、此项减半护卫官员。著全行裁撤。随手　　

○热河都统谦禧奏、请将蒙古玛希巴吐尔旗空闲牧场开垦。以期得租济赈。允之。摺包　　

○己亥。旌表节妇湖南湘乡县补用训导谢仁峻妻李氏。贞女安徽歙县程宗炓聘妻胡氏。摺包　　

○辛丑。谕内阁、吕凤岐奏、循例保荐教职一摺。山西潞安府教授韩秉钧品端学粹。训迪有方。著赏给五品顶戴。临县教谕梁卓午、为守兼优。实心任事。著交部议叙。阳曲县训导雷诚勋、诚朴仁廉。爱士尤挚。前繁峙县教谕杨笃、学有本原。士林推重。均著赏加国子监学正衔。以示奖励。现月　　

</div>
    <div class="pagination">
<a href="清实录光绪朝实录_page397.html">上一页</a><span>...</span><a href="清实录光绪朝实录_page393.html">393</a><a href="清实录光绪朝实录_page394.html">394</a><a href="清实录光绪朝实录_page395.html">395</a><a href="清实录光绪朝实录_page396.html">396</a><a href="清实录光绪朝实录_page397.html">397</a><span class="current-page">398</span><a href="清实录光绪朝实录_page399.html">399</a><a href="清实录光绪朝实录_page400.html">400</a><a href="清实录光绪朝实录_page401.html">401</a><a href="清实录光绪朝实录_page402.html">402</a><a href="清实录光绪朝实录_page403.html">403</a><span>...</span><a href="清实录光绪朝实录_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
