<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 311 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 311 页/共 523 页
  </h1>
  <div class="content">
   ○壬辰。缓徵河南安阳、汤阴、内黄、孟津、四县、歉收村庄积欠额赋、及加价银。　　

○癸巳。上诣安佑宫行礼。　　

○谕内阁、董诰、托津、吴和奏、上年刑部审讯形迹可疑之窃贼刘贵儿等、未能究出谋命实情、自请议处一摺。李十儿被戕一案。上年春闲。曾据步军统领衙门、拏获偷窃车围形迹可疑之贼犯刘贵儿等、送交刑部审讯。如果彼时派审之员、究出此案实情。则正凶早已伏法。何至悬宕两年之久。尚未结案。乃刑部彼时祇将该犯等偷窃车围之处、讯明定拟。而于谋命重案。未能审出实情。若非此次复行拘获审讯。几至正凶漏网。是刑部从前办理此案。殊属疏率。实有应得之咎向来审案。均先由司官承办俟讯明确实。然后回堂核定。所有上年刑部派审此案之司员、于此等重案。不能悉心究出。其咎较重。著查明交部严加议处。至堂官系由司官讯明后过堂覆核。董诰、托津、英和、又均在内廷行走。不能常川到署。且彼时堂官、亦不止伊等三人。除长麟已休致外。著与前任刑部侍郎许兆椿、周兆基、一并交部议处。　　

○甲午。上诣大高殿寿皇殿行礼。　　

○还宫。　　

○谕内阁、本日徐端奏、高堰山盱两厅、风暴掣塌石工、兼仁义智三坝掣通过水、现在勘明趱办缘由一摺。据称本年洪湖存水过旺、因本月初二日、陡起西北风暴、初三日尚未止息、巨浪直涌如山、堤上官弁兵夫、不能站立、水势鼓荡上堤、该处庙宇二座、墙屋先被冲倒、义坝旧埽、旋即掣通过水迨是日酉刻、仁智两坝、封土护埽亦皆打通、其高堰厅属、共塌甎石工凑长一千七百余丈、山盱厅属、掣塌甎石工共三千余丈等语此次堤坝冲溢。非寻常疏失可比。本应即将徐端革职治罪。但伊转得置身事外。姑念伊究系熟手。暂从宽交部严加议处。责令办工其余疏防各员。著即查明参奏。　　

○谕军机大臣等、据徐端奏高堰山盱两厅漫决情形想吴璥在浙。自早已得有信息。高堰为淮扬保障要工。今冲塌甎石工、多至四千余丈。越堤过水。固由湖水旺发。风暴狂烈。实在人力难施。而其受病根由。谅非一日。究因何溃决至此。吴璥久任河督。年来亲历河干。定能悉其原委现据徐端奏称、先将下游归江各闸坝。并高邮之车逻大坝、悉行开放。俾免壅涨。一面拟将仁智两坝先行赶堵。其义霸掣通处所拟将两头盘护。仍留口门减洩。随后再为趱堵一切堤工。俟春融续办。此时工段繁多处处著重。亟应上紧赶办。但全河大局。吴璥较徐端自为熟悉。应否即照徐端所奏办理或吴璥另有所见。著将攸铦传上□日详询。并酌带医生、察看吴璥病势如已就痊。即令缓程于岁内来京。以备询问。仍一面先行覆奏如尚未能就道。即著吴璥先将近年河湖受病缘由。及目今应如何筹办之处。据实具奏不可一字隐饰。所递之摺。著交蒋攸铦由驿驰奏。　　

○以户部尚书曹振镛、为武乡试正考官。内阁侍读学士彭希濂、为副考官。　　

○乙未。谕内阁国家明罚敕法。以罪辜之大小。定刑律之重轻。皆本列祖列宗权衡增损。令典昭垂恪遵罔易。如刑律内发遣之条。其罪原在军流以上。至发遣为奴。则皆奸盗凶徒。身干重典。或同案人众。不忍骈诛除法无可贷外择其情有可原者。量减一等本系法外施仁去死一闲之人。以故到配时令其充当苦差。以磨折其凶狡之性。定例一经逃逸、拏获即行正法。律意綦严。乃前者秀林于召对时、曾经奏及吉林发遣为奴之犯到彼分给兵丁。其人略具赀财。向所分之主赎身以后即听其所往。或择地谋生。或潜行逃遁。及至点卯时查出。而所给之主。公然以业经赎身与伊无涉登覆。其太监缘事发遣为奴者。亦以赎身在彼闲散自由。且有置产经营者。及释回后。反甘心犯法。情愿再遣。是以国家严惩罪人之例。竟听伊等私行卖放。以致罪人无所儆畏。以远戍之地为乐土岂不于立法之意、大相剌谬乎。至官员因事获罪。问拟遣戍。亦必情节较重。罚令亲尝艰苦稍赎罪愆乃近年以来。有该管将军、与官犯并坐共食者。有代为修理房舍致送节礼者徇情坏法相率效尤恬不为怪。甚至遣戍之员转以在彼安逸。毫无苦惧。尚复成何事体夫赏功罚罪。朝廷驭世之大柄。人主从无私好私恶于其闲。其人有善可录。爵之于朝则同寅协恭。即属天下之公好。其人有恶当惩屏之远方。则执法明威。即属天下之公恶。岂容昵比罪人。故与君上之好恶相背。是欲一己博宽厚之名。而不顾宪典之废弛。违道干誉。国法安在。著通谕各将军都统等、该管地方凡有官常人犯、发往为奴、及当差者。俱遵照定例派拨。令其服勤习苦。其纳赀赎身恶习。严行禁止。经此次饬禁之后。如有再犯者。加倍治罪。查系该管大员徇私废法。从严究治。如原给之主私行卖放者。交该管官查明一并惩处。朕祗循成宪。诰诫谆谆。尔将军等、其各凛遵毋忽。　　

○丙申。转理藩院右侍郎苏冲阿、为左侍郎。以正黄旗满洲副都统成林、为理藩院右侍郎。　　

○丁酉。谕内阁、朕在宫内之日。散秩大臣、向例每日进内。该员等亦有兼管旗分营务者。日日入直。并有分管事务。未免积压。又以不能上衙门办事。藉口躲避。而文职各衙门、除六部理藩院、都察院、大理寺、銮仪卫、各有应奏事件、常川进内外。其余各卿员等、事务较＜闲＞者。冬令三月。竟无轮班进内之日。殊觉劳逸不均。嗣后散秩大臣、除并未兼管旗营、及仅兼管一处之员。仍照旧每日入直。如有兼管二三处事务者。俱著于奏事之日进内。余日上衙门办事。无庸进内。其宗人府、翰林院、通政司、詹事府、太常寺、光禄寺、太仆地、鸿胪寺、国子监、钦天监、各衙门。著于朕每年冬月进宫之次日为始。每日轮派一衙门直班。周而复始。至封印日止。直班之日。照在圆明园之例、呈递名单。以备召对。不必另递无事摺片。如该衙门遇有应奏事件。除轮班之日。仍令不时陈奏。俾该员等不至习于安逸。并可随时召见。觇其人之器识。如遇朕出入天坛、斋宫、及至各庙宇拈香、并临莅西苑等处、传膳办事著推班一日。无庸随往。其无执事之散秩大臣、亦无庸随往。著为令。　　

○旌表守正捐躯江苏泰兴县民钱如成女钱氏。　　

○戊戌。上诣雍和宫行礼。宣仁庙凝和庙火神庙拈香。　　

○谕军机大臣等、昨日降上□日、令宗人府等衙门、于每年冬月进宫之次日为始。每日轮派一衙门直班。周而复始。此内宗人府宗令、宗正、宗人、翰林掌院、及太常寺等衙门管理之堂官。自有本衙门奏事直班。遇管理衙门直班之期。俱无庸进内呈递名单。再钦天监西洋人监正、监副、亦不必进内呈递名单。应传知各该衙门。遵照办理可也。　　

○以前任甘肃河州镇总兵官游栋云、为陕西陕安镇总兵官。　　

○旌表守正捐躯四川天全州民杨均仁妻王氏。　　

○己亥。谕内阁、来仪等奏查明归化城沙拉穆楞牧场、复被民人私行垦种、会商办理一摺。归化城沙拉穆楞牧场。为该处蒙古等生计攸关。若有民人私垦地亩。自应随时驱逐。例禁綦严。兹据该将军等查明、该处现在种地民人、为数较多、居住已非一载、开成熟地之外、尚有试垦未经成熟费过工本地七八百顷、若竟一律驱逐、毁其庐舍、未免穷无所归、请照乾隆二十五年升科之例、免其驱逐、将所徵银两量为变通、为该处喇嘛蒙古等香火养赡之资、经此次查办后、该处空地即不许多垦一垄、多容一人等语。此等种地穷民。惟利是图。现既垦种多年自未便径行驱逐。致令流离失所。但向来游牧地方民人。私垦地亩。往往以阅日既久碍难驱逐、日后毋许再添为词。竟成故套若不实力查办。或致驱而复集。数年后仍不过如此声请。则查禁仍属具文。著该将军、会同该省巡抚、悉心筹酌。出口民人、责成该地方官、于关隘处所随时查察。严行饬禁。其偷垦民人、责成该将军副都统转饬所属、分往各村详加查点。毋任再添一户。再垦一亩。若有新来户口。即时驱逐。俾免日后复有未能驱逐情事。致碍游牧。其应如何严立章程。定以限制之处。著该将军等会同妥议具奏。余俱著照该将军等所奏办理。寻议上。得上□日、来仪等会奏查禁民人私垦牧场一摺。据称嗣后私行出口民人、免其驱逐、仿照保甲之法、编列牌头甲长保正、责令互相首报等语。编查保甲。原系成法。但行之内地。藉以稽查盗贼。而地方官视为具文。尚属有名无实。该处系游牧之所。蒙古地方向未设立保甲。今该将军等因查禁私垦民人。仿照办理。责令互相首报。亦属筹办之一法。惟是此等出口民人。原应于关隘处所豫为严禁。毋令流民滥行偷越。则游牧地方、自无虑聚集多人。碍难驱逐。若专责成保甲稽察。恐日久奉行不力仍属空言。该将军等既有此奏。即著妥为经理仍一面严饬地方官及守口弁兵、遵照旧例、遇有出入民人、如系只身、验票放行。其移眷之户、概行禁止。庶偷越者少。私垦之源可冀渐除矣。　　

○又谕、军机大臣会同刑部议奏私入围场偷窃牲只、砍伐木植人犯罪名一摺。并另片。均著照所议行。惟是此等人犯、潜入围场。于牲兽木植、私行偷窃。并窃取茸角。不可不严行禁止。该犯等多系围场外附近居民、及蒙古人等。该管官若查察严密。自不致奸民屡干例禁。嗣后拏获此等人犯。如审系附近围场外居民。将该管厅县议处。如系蒙古。将该管扎萨克议处。其如何立定处分。著原议军机大臣会同该衙门详议具奏。至围场北栅外。向有开设店铺。自系该民人贪利。在彼窝窃茸角等项。亦应严行驱逐。此后相去栅口若干里方准开设之处。著一并议奏。寻兵部议奏、嗣后热河围场官员失察私入围场之案。请按贼犯之多寡。定处分之轻重。如所管兵丁员弁。有通同贿放情事。即将该管章京、围场翼长、围场总管、及热河都统、照失察营兵窝窃受贿例降调。又军机大臣会同吏部理藩院议奏、围场北栅外民人窝窃茸角者。失察之该管地方文武各官、及察哈尔官员、并蒙古扎萨克等、应即以人犯罪名之轻重。酌定处分。又热河都统毓秀、直隶总督温承惠议奏、所有北栅外开设店铺在十数里以内者。应饬拆挪。须离木栅三十里。方准开设。均得上□日允行。　　

○又谕、刑部将应减不应减军流徒罪官犯、开单请上□日一摺。朕详加披阅。内卢权一犯、系因疏脱抢窃逾贯应拟绞犯李细红越狱脱逃。革职留缉。胡大基一犯、系因疏脱在洋行劫应拟斩犯陈统伦越狱脱逃。革职留缉。此二案或犯无弋获。或逸。犯已经淹毙无可缉拏。现在俱已限满五年。卢权、胡大基、均著加恩准其减等。余俱不准援减。　　

○以福建按察使广玉、为浙江布政使。前任甘肃按察使刘大懿、为福建按察使。　　

○庚子。上诣时应宫昭显庙拈香。　　

○调广东右翼镇总兵官杨芳、为陕西西安镇总兵官。以广东广州协副将何君佐、为右翼镇总兵官。　　

○辛丑。上御太和殿视朝。王以下文武升转各官谢恩。　　

○谕内阁、明岁开印日期。据钦天监择于正月二十一日卯时。是日恭值祈谷大祀。其日亦系先由该监恭查奏定。朕祗肃将事。卯刻正当行礼之时。在陪祀诸臣。或可分班到署开印。朕礼成后。应前赴御园。即还宫开宝。已在卯时之后。该监职司选择。乃于典礼重事。漫不经心。其疏率不慎之咎。实无可辞。管理钦天监事务定亲王绵恩、著交部察议。监正额尔登布、监副吉宁、陈伦、俱著交部议处。所有明年开印日期。即著用此次改择之正月十九日辰时。　　

○又谕、万承风具题学政任满一本。朕详加披览。其年月未经另页书写。已照拟饬行矣。至其所书前衔。有内廷供奉字样。尤为不合。会典所载官职。本无此等名目。若万承风因在上书房行走。则周系英、黄钺、俱系上书房南书房行走之员。同日具题接替学政各本。并未列有内廷供奉前衔。万承风何得任意形诸章奏。著交部察议。伊原系上书房行走。本欲俟到京之日。仍令其在上书房行走。今观其近日情形。念念不忘内廷。殊属躁妄。不必在内廷行走。嗣后凡在内廷行走人员。于奏牍内祇列本衔。不得再书内廷供奉字样。以符体制。　　

○又谕、据百龄等奏暹罗国赍贡使臣抵粤一摺。该国贡船、在香山县荷包外洋、突遇飓风击坏、沈失贡物。此实人力难施。并非使臣不能小心防护。其沈失贡物。不必另行备进。用昭体恤。所有郑佛恳请敕封之处。著该衙门照例查办。俟该使臣回国。即令领赍。　　

○以故土默特扎萨克贝勒索诺木巴勒珠尔子贡楚克巴勒桑、袭爵。　　

○壬寅。上御懋勤殿。勾到上年及本年湖广情实罪犯。停决斩犯十三人。绞犯二十六人。余一百十六人予勾。　　

○谕内阁、吏部奏议处徐端一摺。堰盱各工。关系紧要。今被风掣御石工。至四千余丈之多。而仁义智三坝、俱掣通过水。下游州县田庐、被淹浸者不知若干。该河督平时疏于防范。即应革职。迨失事之后。该河督在海口闻信驰往。犹不亲自驻劄督办。乃勘明后、仅委之道员叶观潮等办理。伊仍转回海口工次。试思海口工程。固关重大。但究有马慧裕在彼。不至乏人督率。而堰盱一带。正当吃紧之时。总督松筠、又在省办理武闱。徐端虽经知会松筠。并不等候松筠到彼。率离工次尤属玩视要工。不知缓急轻重。此一节、该河督亦应褫革。惟因一时无熟谙工程之人徐端姑从宽改为革职留任。但其获咎甚重。著将伊翎顶革去。留工自赎。如果徐端办工奋勉。能将各处经理完善无误运道。将来仍可施恩。如再迟延草率。贻误要工。则不但革职。尚应治罪。彼时即无熟手接办。亦不能不执法惩治也。　　

○癸卯。谕军机大臣等、近年以来。南河工程所费帑金。不下数千万两。而漫工倒灌。岁有其事。偶值风雨。即不能防守平稳。且每有一处漫工。遂请帑大办。其岁抢修银。仍不能少减。无日不言治河。究之毫无功效。朕为民生运务。日夜焦劳。原不惜多用帑金。惟于国事有济。即千百万不为滥费。若置之无用之地。虽铢两亦属虚糜。因思节年所发帑项。或未必尽实用在工。又有如从前庄刚、刘普、借端侵蚀。私饱囊橐者。不可不加以确核。著松筠密行查访。自吴璥徐端以至道厅营汛等官。其中有无借工支销。将所领帑项上下朋分、及私侵入己者。一经得有实据。即据实密奏。朕将大加惩创。置之重典。以除积敝□大。若系办理不得其当。妄兴无益工程。以致帑项多归虚掷。亦应据实奏闻。但不许笼统声叙。以虚言覆奏。总须查明某项工程、如何不应兴修。系某员经手、滥用帑项若干。逐案指明。以凭究办。松筠素日办事公正。且系新到江省。从前各工均未经手。即留心密查。或遴选亲信之人察访。亦不限以时日。查得时即行密奏。毋稍隐讳。将此密谕知之。　　

○甲辰。上御懋勤殿。勾到上年及本年江西、浙江、情实罪犯。停决江西斩犯十四人。绞犯五人。浙江斩犯五人。绞犯六人。余一百三人予勾。　　

○谕内阁、刑部奏审拟已革世管佐领善福、同伊子五十三逃走、自行投回一案。已依议行矣。此案善福于本年八月初六日因心慌病发。带同伊子五十三逃往西山。在彼住歇。直至九月十九日自行投回。前后凡四十余日之久。当该旗行文知照之初。如果各该衙门认真缉拏。则西山离京不远。而该革员又系父子二人患病在彼居住。非只身潜匿者可比。一经访察踪迹显然无难立时就获。又何至宕延日久直待其自行投回皆由各衙门缉捕废弛番役等任情疏懈凡遇查拏案犯文书知照到日。官员等先已视为泛常。不过奉行故事。谕交番役照例缉拏。而番役等怠玩性成。动辄疏纵。甚且有阴为庇护情事。以致易破之案亦不能破。易获之犯亦不就获。即如广兴案内之杨玉、李十儿案内之刘老儿、此皆有名姓可查之人。迄未拏获。又何况马谭氏一案。未查出凶手姓名。经年累月踹缉无踪。又安用此等番役为耶。再如太监中亦时有报逃者。其声音状貌。尤易识别。捕获更自不难而该衙门亦从未有拏获者。俱不过日久听其自行投回。成何事体。著通谕步军统领顺天府五城及内务府各衙门、嗣后各加意督饬凡有应缉案犯。俱著严立限期。责成番役等上紧捕获其限满不获者该堂司各官分别议处番役等立予重惩以儆懈玩。　　

○乙巳。上御懋勤殿。勾到上年及本年江苏、安徽、情实罪犯停决江苏斩犯八人。绞犯十人。安徽斩犯十二人绞犯八人余一百十七人予勾。　　

○谕内阁刑部议驳乌噜木齐都统兴奎奏吐鲁番同知达洪阿、丁忧交代短交库银仓粮、审明治罪一摺。此案已革同知达洪阿、于丁忧交代短交库项银一万四千余两。又短交仓粮小麦五千石零均非例准开销之项。该革员辄将库贮钱粮擅自动用诚难保无捏供支饰情事部驳情节甚明。该都统以该革员挪用各项事尚因公率依挪移例定拟。殊不足以成信谳。著交那彦成、将该革员及案内应讯人证、提至兰州省城。确切研审。另行定拟具奏。　　

○缓徵四川盐源县、水灾本年屯米　　

○缓徵湖南澧州、水灾新旧额赋。　　

○丙午。以陕西土指挥使纳献彩子应禄、袭职。　　

○以西藏扎嘛尔族百长工错克那木结子丹增彭错袭职。　　

○丁未。谕内阁、前据百龄等参奏已革知县王国忠、亏缺库项。及私碾仓谷。该参员列款通禀。与该督抚均有干涉。特降上

□日交景安前往审办。昨据景安奏到大概情形。王国忠署茂名县任内亏空、系接自前任知县黄树棠。已讯据黄树棠供认。其私碾仓谷、称系奉前任广州府福明信札借碾等情。当以福明业已身故。其信札或出虚捏。令景安查明以服其心。兹据王国忠之子王景善来京具控代父称冤。据呈出原奉印封信件、及各项交代供应印文传单。并称百龄之妾戚吴姓向伊父需索门包等费未遂。百龄听其谗言挟嫌罗织、将伊父参劾等语。王景善所呈俱系印据恐景安所讯。或有不实不尽之处著百龄即将王国忠及案内应行质讯要证并伊妾戚吴姓、一并派委妥员押解来京。交刑部审讯原告王景善留京备质。景安尚有前此续交之广东民人徐钦控案。该抚审明拜摺后。即著回湖南本任。　　

○戊申。上御乾清门听政。　　

○御懋勤殿。勾到上年及本年河南情实罪犯。停决斩犯五人。绞犯十七人余一百一人予勾。　　

○谕内阁百龄等奏南韶连道富森阿患病开缺一摺。据另片称、该省现有加道衔之知府陈镇、在粤年久、办事认真、因该省无题缺道员、请上□日可否以该员升署等语。南韶连道、系请上

□日之缺。自应由京＜闲＞放。外省知府加道衔者甚多。届当应升之时。自有一定班次岂能占请上□日之缺。如谓该员熟悉本省情形。必须在本省题升。以资得力则如道员中加按察使衔者。朕或擢放他省臬司。该督抚亦可奏留本省乎。如果由京＜闲＞放者、到彼后于本缺不甚相宜。该督抚转可奏请更调。若加衔之员。准补请上□日之缺。各省纷纷效尤。殊乖定例。百龄等所请不准行。广东南韶连道员缺。著齐嘉绍补授。　　

○以奉宸苑卿禧恩、为内阁学士。兼礼部侍郎衔。通政使司通政使帅承瀛、为都察院左副都御史。太仆寺卿李宗瀚、为宗人府府丞。国子监祭酒廉善、为詹事府詹事。降调詹事佛住、为太仆寺卿。　　

○缓徵江苏山阳、安东、六合、阜宁、清河桃源、盐城、高邮泰、东台、江都、甘泉、兴化、宝应、铜山、萧、砀山、邳、宿迁、睢宁、海、沭阳、常熟、昭文、新阳、太仓、二十六州县、淮安、大河、徐州、三卫、水灾旱灾新旧额赋。　　

○己酉。谕军机大臣等、方维甸以亲老陈情。经朕格外恩施。令其回籍侍奉。俾遂私情。方维甸身为大臣。虽在家事母。宁不以国事为念。就现在政治而论惟南河工程、最为重大。海口大工。甫经兴办。宝应缺口。尚未堵合。而近日洪湖漫溢。高堰山盱两厅、复又掣塌。三坝及堤工。多至四千余丈。工用浩繁。

兼于运道有碍。经理又复不易因思数年来河湖漫溢频仍。堵筑工程。岁无休息而所办迄无成功。朕昕夕焦劳。刻深廑念。此必经理不得其人。筹办未能扼要。方维甸向能留心公事。且南河系伊桑梓之区。即以私情而论。亦难膜视。又伊家住江宁。相距甚近于该处情形。见闻尤为真切。究竟因何敝坏至此。办公全在得人。而知人实非易易。方维甸意中有无平日讲求河务、实能洞悉原委、其成见本领、可以经理胜任之人。惟当悉心访求。确切咨询。如能为国得人。所裨不少。方维甸当密行保奏。候朕＜闲＞用。至此数年来。南河所费帑金。不下数千万两。全无成效。此非妄兴工作。必系工员偷减。朕于此事不能无疑。近年南河大小各员。著方维甸详加访察。如有此等敝□大窦。甚至营私肥己。如从前刘普庄刚等营置产业、建造花园、各种渔利取乐者。访查得实。密行参奏。朕将大加惩办。即查无侵蚀情事。或兴办工程。不得窾要。以致多糜帑项。受病滋深。并著查系何项工程办理失当。据实具奏。以上交办之事。均不限以时日。方维甸务须随时留心、确查密奏。想伊受恩深重。自能不负委任。将此密谕知之。　　

○以詹事府詹事吴烜、为通政使司通政使。服阕詹事王宗诚、为詹事。降调都察院左副都御史温汝适、为太仆寺卿。　　

○旌表守正捐躯四川乐山县民夏祥林妻徐氏。
  </div>
  <div class="pagination">
   <a href="清实录嘉庆朝实录_page310.html">
    上一页
   </a>
   <span>
    ...
   </span>
   <a href="清实录嘉庆朝实录_page306.html">
    306
   </a>
   <a href="清实录嘉庆朝实录_page307.html">
    307
   </a>
   <a href="清实录嘉庆朝实录_page308.html">
    308
   </a>
   <a href="清实录嘉庆朝实录_page309.html">
    309
   </a>
   <a href="清实录嘉庆朝实录_page310.html">
    310
   </a>
   <span class="current-page">
    311
   </span>
   <a href="清实录嘉庆朝实录_page312.html">
    312
   </a>
   <a href="清实录嘉庆朝实录_page313.html">
    313
   </a>
   <a href="清实录嘉庆朝实录_page314.html">
    314
   </a>
   <a href="清实录嘉庆朝实录_page315.html">
    315
   </a>
   <a href="清实录嘉庆朝实录_page316.html">
    316
   </a>
   <span>
    ...
   </span>
   <a href="清实录嘉庆朝实录_page312.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
