<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 348 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 348 页/共 1860 页</h1>
    <div class="content">
○丁未。上御洞明堂。勾到广东、广西、情实罪犯。停决广东斩犯二人。绞犯二人。广西斩犯三人。余六十二人予勾。　　

○吏部议准、甘肃巡抚黄廷桂等疏称、裁汰之甘山道、地方事务。即归肃州道管辖。应请添铸整饬甘肃等处字样关防。从之。　　

○戊申。大学士等议奏、各省捐监。收纳本色。行之既久半属有名无实。应请停止。仍归部收捐折色。得旨依议。朕从前本欲将各项捐纳。尽行停止。后经廷议、请酌留捐监、一条。以为士子进身之阶。尚属可行。是以允其所请。嗣因仓储为民食攸关。复谕令本省收捐本色。以备粜赈之用。今鄂弥达等、又请捐收折色。经该部将捐监之例。分别议覆盖因各省生监。以捐谷为难。观望不前者多。于积贮之数。无甚裨补。究非便民之策。不得不因地变通。但朕意究以积贮为要图。各省收捐本色之例。亦不必停。其有愿在部捐折色者亦听。如是、则既无州县胥吏之滋弊。亦不阻士子上进之阶矣。至直隶捐款。原系一时权宜之计。上年因河间、天津、等处。旱象已成。一切赈济诸事。需费浩繁。兼之兴修水利工程。亦须济用。乃准廷臣之议。照好善乐施之例。暂开捐款。以济经费之不足。今该处赈务。俱已完竣。水利工程办理亦有头绪。所有捐款。自应停止。或外省尚有赴京投捐者。遽令中阻。恐有未便。其如何定限停止之处。著大学士会同该部定议具奏。　　

○户部等部遵旨会议、湖广总督鄂弥达等奏、湖南城步、绥宁、新辟苗疆。设立长安营。续办善后各事宜。一、长安营岁需兵米。初议令靖州、并所属之会同、通道、二县。领银买运临口。交理猺州判、分运长安大营。交收散给。今查老寨汛塘、去长安城。往返百二十余里。领米维艰。临口至长安大营、九十里。自临口抵老寨汛塘。亦九十里。远近相当。运费无增。请将老寨汛塘弁兵、岁需月米。即令靖州理猺州判。按数分运该汛。建仓贮放。其临口抵老寨运道。如流溪、至木脚小路。暨地窰、木闹口、栗树坳、凉水井、三十六峰、平溪、等处。均请开修。一、靖州州判。岁支养廉银二百两。现当承办军粮。事冗费繁。请增给银一百两。看仓押运。添设民壮四名。每名岁给工食银六两。修理器械银一两。盘量兵米。添设斗级一名。每年给工食银六两。一、移驻双江巡检。原设皂隶二名。弓兵十名。不敷差缉。请添弓兵四名。民壮八名。一、苗猺俗悍。宜令渐知礼义。请于城绥、九峝、并青坡司猺寨等处。各设义学。延文行兼优生员教读。廪饩、照永绥例。岁给银十六两。馆舍、将各寨绝产房屋拨给。一、文武官弁兵役。巡查新疆借宿苗房。恐滋扰累。绝产房屋。除拨义学馆舍外。尚有空存。将枕近路旁者。酌改公所。余房估计变价充公。均应如所奏办理。其请增靖州州判养廉之处。应无庸议。双江巡检衙门。添设弓兵、民壮、共十二名。为数过多。未免糜冗。应令酌减。从之。　　

○以故四川中渣坝土百户唵中之子劳丁、拉哩土百户多结朋错之子曲仲扎什、袭职。贵州杨义长官司金玉故子幼。以其弟金坪、代理土务。　　

○加赈河南商邱、鹿邑、夏邑、永城、柘城、等五县。本年水灾饥民。　　

○己酉。上御洞明堂。勾到奉天、福建、陕西、情实罪犯。停决奉天斩犯一人。绞犯二人。福建斩犯三人。绞犯四人。陕西斩犯二人。绞犯二人。余七十二人予勾。　　

○谕、淮扬之串场等河。于今年冬底、筑坝挑浚。盐舟不能行走。其丙寅新纲引盐。应豫先赶运四十万引。以资分发接济、第各商既有额办之引。又有赶运之盐。一时完课。未免竭蹷。著加恩将豫运新盐。其请单呈纲。两次应纳钱粮。俱缓至加觔时。一并完纳。再该商等豫运盐觔堆积垣所。不无卤耗。著照乾隆二年之例。凡本年十二月三十日以前到所新盐。每引加耗二十斤。俾商力得以纾徐。该部即行文该盐政知之。　　

○又谕、朕览御史冯元钦所奏。甚属纰缪。国家经理庶政。事贵持平。廷臣集议自宜一秉公心。各屏偏私。然亦无取于一倡百和。诺诺唯唯。故即偶有参差。适成公正。至于刑名案件。法司会拟。更宜再三详慎。公同参核。以求情理之当。或所见不同。正不妨彼此商确。归于平允。间有立意各殊。两议具奏者。朕则择其善者而从之。若有负气相争。立言失体者。朕必加以申饬。乃冯元钦奏称、部臣剖白之言。近于诋诃。尚忆张照为尚书时。于议稿中。偶有一二逞其笔锋迅利。失当过中之语。朕曾训诫之近则无是也。至称各持是非。竟成水火分门别户。俨然敌讎。不可不防其弊等语。在冯元钦之意以为防微杜渐。而不知伊正蹈分门别户之见。故不觉轻出其口。将来若有党同伐异之事。即自此语开之也。冯元钦、著严饬行。朕以广开言路为心。故宽待言官。以收进言之益。而伊等遂恃朕之不加谴责。渐无忌惮。试问近日台谏诸臣。诚心献替。有裨于政治者几人哉朕留心察其隐微。处心积虑。总不出名利二途。即偶有建白者。亦并非为国为民。思尽言官之职。不过博取虚誉。冀朕之赏识。加以升迁外用。多得养廉耳。即如谢济世、当日于皇考时。窃戆直之名。及复为御史。则以养母为辞。恳请外用。甫到道员之任。即请加增养廉。操守耿介者。固如是乎。吴炜、为御史时。曾以河务参劾高斌。及朕用伊为口北道。伊畏首畏尾之意。甚觉卑鄙。朕谕之曰。高斌断不存此意见。若存此意见。亦不成其为高斌矣。汝若因此与高斌抵牾。则过又在汝矣。莫谓高斌不能执法也。及朕今年巡幸宣化。召伊进见。因谕之曰。汝在任能受此荒凉否。谓其南人、或不习于边地也。伊乃奏称、臣每年有养廉二千两。甚觉丰足矣。是其志量。乃不过沾沾于利禄耳。则迹其向之敢言。果出何心耶。李慎修、自负鲠直。不知者亦以是称之。有人言其色厉而内荏。其鲠直乃致饰于外。以为欺世盗名计耳。非真鲠直也。朕初不深信。及用为御史。其所陈奏。皆胶执不通之说。无一可见之施行。且有荒悖过甚者。朕降旨训饬。宥其狂瞽。仍用为外道。以观其后效。伊请训之时。顿改为委靡巽顺。以保全此监司之职。不复作谠直之象。设其鲠直性成。如古人之愿留台中。以尽言职可也。是其志亦祇在温饱。朕始信人言之不谬耳。昔司马光论台谏之官。其汲汲于名者。则深戒之。是沽名且大不可。况惟利是图乎。彼三人者。颇负一时之名。而在俦人中。伊亦岸然自异。乃志趣卑陋若此。全不知圣人谋道不谋食之训。何况其下焉者乎。爰因冯元钦之奏。颁发此旨。俾言路诸臣各加警惕。痛洗从前陋习。以副朕期望之意冯元钦摺并发。　　

○谕军机大臣等、有人奏称、近日民骄之处有二。一在工程。一在赈济。赴工者、领帑到手。私自潜逃。望赈者、一有不得鬨堂闹市此等之事。多由地方官办理未善。即如工程一事。有种无赖之徒。平时串通胥吏。遇有兴修。谋为包揽。又或蠹役自领帑金。捏名包作。地方官利其省便。遂不加深求。一经发帑。转手花销。迨动工之时。拮据莫措。遂不得不为逃避之计。亦或有不肖工员。虽零星雇募。按名发银。而土方、则以广为狭。挑挖、则以深为浅。论价则是。计工则非。及民力不支。大工弗集。则曲饰其说。以为民骄之故。又如散赈一事。被灾之始。或大吏踏勘。冀邀声誉。每至以必不可得之数。虚为慰藉。愚民无知。信为实然。迨地方按例查办。绝不如前。而鬨闹之端起。又或被灾已重。待哺甚急。有司不能即时申报。以致民情惶怖。而鬨闹之端亦起。又或有司防范未周。徒役刁难。民鲜实获。吏多中饱。及至仓猝。不能镇抚。则亦曲饰其说。以为民骄之故等语。现在各省。民情安贴。稍加恩惠。俱知感戴。细察情形。此时尚无骄纵气象。间有一二鬨闹之处。或系地方官办理未善。以致酿成事端。如奏内所称、诸弊种种。亦未可定。各督抚等身任封疆。有教养斯民之责。平日自当留心化导。遇有工赈等事。更须训饬属员。妥协料理。务使诸弊悉除。民情帖服。方不负朕爱养黎元之意。今既有人陈奏及此。尔等可寄信与各督抚。令其知之。　　

○工部等部议准、湖北巡抚晏斯盛疏称、武昌省城坍塌。上年曾题估修。嗣因积雨、坍塌更多。请于原估外。续加确估兴修。从之。　　

○内阁学士兼礼部侍郎福十宝、以老病乞休。得旨。福十宝、著以原品休致。该部知道。　　

○庚戌。上诣畅春园、问皇太后安。　　

○诣安佑宫行礼。　　

○谕、今年直隶宣化所属等处。被旱歉收。朕谕该督多方筹画。加意抚绥。目今赈务。已有头绪。谅贫民不致失所。但恐宣化附近州县。所贮米谷。未必处处充裕。可以派拨济用。来岁青黄不接之时。或致米粮不敷。此时应当计及。著将通仓米拨五万石。听该督那苏图、酌量分派、于缺米州县存贮。以为备用。该部即遵谕行。　　

○吏部右侍郎蒋溥奏、湖南舵杆洲工程。前经会勘。将岁修无益之处奏明。近奉旨询问。复将不必修理情形面奏。但已成之功。不可任其颓废。应令该督抚、饬岳州府同知。留心保护。并查防湖滨不肖之徒。偷窃物料。得旨。著照所请行。该部知道。　　

○辛亥。上御洞明堂勾到江西、浙江、湖广、情实罪犯。停决江西斩犯三人。绞犯一人。浙江斩犯二人。绞犯五人。湖广斩犯五人。绞犯二人。余八十五人予勾。　　

○谕、通政司事务简少。官员过多。可酌量裁减一二员。寻议、汉右通政二缺。请裁汰一缺。从之。　　

○户部议准、湖广总督鄂弥达等疏称、乾隆八年。增赏湖南长安营兵眷米。系武冈、绥宁、二州县。分领办碾。武冈交城步县转运。绥宁径运长安。武冈州城。至城步县城。一百二十里。道途平坦。每夫负米五斗。城步县城。至扶城二十里。山路次难。每夫负米四斗。扶城由老寨抵长安、一百里。与绥宁径运长安、一百三十里。均属山路最难。每夫负米三斗。其城步县接运米石。除截留散给老寨。余应运大营者。请一并存留老寨。建仓贮放。运夫脚价。原题照军需例、六十里为一站。每站一夫、给工银六分。回费银三分。食米一升。按时价折给。岁运眷米。视办理军需有间。请自本年秋季始。每站一夫、给工银五分五厘。回费银二分五厘。食米一升。折给银一分。从之。　　

○工部等部议准、湖广总督鄂弥达等疏称、芷江县因建衙署、教场、演武厅等项。价买民田八亩有奇。额赋应予开除。从之。　　

○旌表守正捐躯之直隶长垣县民张能妻、苏氏。　　

○壬子上御洞明堂。勾到江苏、安徽、情实罪犯。停决江苏斩犯五人。绞犯二人。安徽斩犯一人。绞犯五人。余六十九人予勾。　　

○工部议准、江苏巡抚陈大受疏称、宝山县属之月浦塘、顾隆浜、地方险要。向无坦坡之处。本年夏间。俱被风浪冲卸。请增筑石坝坦坡。从之。　　

○癸丑。上诣安佑宫行礼。　　

○户部议准、江西巡抚塞楞额疏称、上年玉山县、夏禾被旱田、勘共九十六顷有奇。成灾七八分不等。且系山乡砂土。得雨后、虽补种杂粮。收成歉薄。所有应蠲粮银。请即照秋灾蠲免。得旨。依议速行。　　

○兵部议覆、青州将军伯钦拜奏称、山海关等处逃兵。该专管兼辖之员。部定罚俸例。应请酌量变通。查山海关、热河、古北口、张家口、天津小八城等处。俱系沿边关隘。上年以来。逃兵过多。是以议令嗣后逃兵自首者。免罪、发回原处当差。失察之佐领、防御、骁骑校、照绿旗营兵私逃例。罚俸一年。兼辖之协领、参领、城守尉、防守尉、总管、副总管等罚俸六个月。本年七月内。奉旨允行。今该将军以满洲官员。惟倚俸资生。与绿旗官员。俸外尚有薪蔬等项者不同。请一年内。兵丁逃至五名。将专管之佐领、防御、骁骑校、罚俸六个月。至十名、兼辖之协领。罚俸六个月。至二十名、将军、副都统、罚俸三个月。未免过宽。请嗣后逃兵自首者。销逃免罪。仍发原处当差。该管各官。均免查议。逃至三名者。失察之佐领、防御、骁骑校、罚俸一年。至五名、协领、参领、罚俸六个月。至十名、将军、副都统、罚俸三个月。城守尉、总管、防守尉等。照协领例处分。并令各省驻防兵丁。均如此例办理。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十


大清高宗法天隆运至诚先觉体元立极敷文奋武孝慈神圣纯皇帝实录卷之二百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。十月。甲寅。以镇国将军富尔松阿、为镶黄旗满洲副都统。　　

○乙卯。上奉皇太后还宫。　　

○诣大高殿、寿皇殿、行礼。　　

○诣皇太后宫问安。　　

○户部议准、甘肃巡抚黄廷桂奏称、徽县大门、江洛、等镇。额徵屯粮一千九百二十六石有奇。每年搭支文县营兵粮、一百二十余石。余于大门镇、建仓收贮。嗣因廒座不敷。屯民情愿赁房。官收民守。乾隆六年。以文营兵关领不便。部准免其在徽搭支本色。屯粮益增。现届徵期。无房可赁。若令赴城交纳。盘费数倍额输。请照秦安县、屯粮折徵例。每石改徵银六钱五分。从之。　　

○礼部议准、四川学政蒋蔚奏称、龙安、宁远、雅州、等府。及茂州所属各县。地邻番夷。恐不肖生员。藉称游学。潜入苗疆生衅。请嗣后边庠文武生员。游学内地者。呈明本学教官。牒行州县。取具地邻甘结。详准遵行。仍令州县注册。归日销案。违者详究。已结报而教官不牒州县。州县不转详学政者。将该州县教官。分别参处。从之。　　

○云南总督兼管巡抚事张允随参奏、普洱镇总兵崔善元。误保逆犯刁正彦子。刁愠、刁先、在该镇标充伍食粮。及至脱逃。复不加紧缉获。请革职留普。勒限缉拏。得旨、著照所请行。该部知道。寻谕。崔善元著革职。仍留原任。勒限三年缉拏。若能拏获。准其开复。如逾限不获。兵部奏闻请旨。　　

○丙辰。上诣皇太后宫问安。　　

○谕军机大臣等、今年陈家浦堤工冲决。经大学士讷亲、尚书高斌、议令仍照旧口堵筑。正堤必不可弃。必使合龙。方为巩固。朕已降旨。交与该总河等办理。前据白钟山奏称。过水之后。旋即献滩。现在督率人夫。圈堤堵筑等语。朕问高斌。高斌以据奏圈堤堵筑。观其情形。则所筑即系正堤。白钟山所办是。今览白钟山奏内。又称向里圈筑月堤一道。将漫水之处。全行包摄等语。前奏系圈堤堵筑。今又奏称圈筑月堤。不知伊系因筑正堤。再将月堤圈筑。以为施工之地耶。抑或止筑月堤。竟舍正堤不筑。前后奏语。不甚明晰。尔等可寄信与白钟山。令其详确奏闻。并令绘图粘签呈览。寻奏。陈家浦堤工。前后冲刷二百余丈。该处逼近大溜。势甚湍急。且海潮上涌。难以施工。因相度情形。于西首旧堤。向里接筑起。直至东首旧堤止。所筑即系正堤。并未另筑月堤。谨将奏语不明处。绘图粘签呈览。再、该工虽经堵筑坚实。但河势坐湾。恐水长时、仍行汕刷。请加筑重堤一道。得旨、所称重堤。可暂缓。俟朕详酌之。　　

○户部议准、长芦盐政伊拉齐疏报、庆云、盐山、沧州、海丰、等四州县。严镇、海丰、二场各灶地。并海丰场、刘家庄等村净灶地。秋禾被旱。除将被灾贫灶。与民一体抚恤。净灶户口。令场员安顿得所外。仍饬确勘成灾顷亩分数。分别蠲缓。得旨、依议速行。　　

○总理青海夷务副都统莽古赉奏、乾隆丙寅年。川、陕甘、三省。蠲免钱粮。所有西宁属之玉树等族。并暂隶西藏管辖纳克书番众。应徵马贡银两。可否一体蠲免。得旨、著一体蠲免。该部知道。　　

○又奏、西宁番族内百长。请照佐杂例。赏戴金顶。得旨、著照所请行。该部知道。　　

○调四川龙安府知府李炎、来京引见。　　

○丁巳。谕曰。殷扎纳、著解护军统领之任。俟有蒙古副都统缺出。具奏补授。哈岱、著以都统衔、办理正白旗护军统领事务。正红旗蒙古都统员缺。著提督保祝补授。古北口提督员缺。著热河副都统玛尔拜补授。玛尔拜员缺。著索拜调补。　　

○户部议准、福建巡抚周学健疏称、南澳镇标左营。月需兵米。前因该同知仓贮厦谷。不敷借碾。议归诏安县、动碾仓谷。以为兵粮。派收台粟归补。嗣南澳厅仓。拨贮诏安县监谷五千石。该厅新旧贮谷。已敷借碾。且自台运澳。较运诏、路直费省。请嗣后月需兵米。饬令台粟、竟运澳仓。台运稍迟。即借该厅仓储。俟运到归还。从之。　　

○戊午。上御乾清门听政。　　

○谕军机大臣等、上年部覆史积琦条奏摺内。经朕降旨。令各省督抚。将奉到教养事宜。有无成效。悉心条对。今阅一载有余。而两江、闽浙、川陕、两广、各总督。福建、甘肃、四川、广东、广西、各巡抚。俱未覆到。可寄信令伊等作速覆奏。　　

○军机大臣等议覆、川陕总督公庆复奏称、四川啯噜子。多系福建、广东、湖广、陕西、等省流棍入川。前经奏明、将著名渠魁。尽法处治。外来者、递回原籍。本省奸民。责乡保管束。并咨邻省。凡赴川之人。本省给照。无照、阻回。后仍有捏造姓名。指称依傍。两月之内。来川者、多至三千余名。请嗣后搬眷入川之人。由川省查覆。实有亲属产业。方许本地给照。应如所请。令于本地、呈明地方官。移咨川省。查明给照。到日缴销。川省各官。亦不得借端、将实有亲属产业之人。不行查覆。从之。　　

○户部议准、云南总督兼管巡抚事张允随疏请、动拨司库地丁银、一万九千二百二十三两。并道库收存米折银、七千八百八十两有奇。饬员分领。往黔、蜀、地方。买米一万四百二十八石。以足昭通、大关、鲁甸、永善、暨东川营、所属木欺古汛等、兵米三年额数。米价运脚。有节省、一并买米交仓。不敷、找给。从之。　　

</div>
    <div class="pagination">
<a href="清实录乾隆朝实录_page347.html">上一页</a><span>...</span><a href="清实录乾隆朝实录_page343.html">343</a><a href="清实录乾隆朝实录_page344.html">344</a><a href="清实录乾隆朝实录_page345.html">345</a><a href="清实录乾隆朝实录_page346.html">346</a><a href="清实录乾隆朝实录_page347.html">347</a><span class="current-page">348</span><a href="清实录乾隆朝实录_page349.html">349</a><a href="清实录乾隆朝实录_page350.html">350</a><a href="清实录乾隆朝实录_page351.html">351</a><a href="清实录乾隆朝实录_page352.html">352</a><a href="清实录乾隆朝实录_page353.html">353</a><span>...</span><a href="清实录乾隆朝实录_page349.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
