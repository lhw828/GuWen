<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 867 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 867 页/共 1860 页</h1>
    <div class="content">○是日、驻跸桦皮村大营　　

○甲辰。谕军机大臣等、据杨应琚奏、张文学倒毙羊只情由。及将所倒羊只。令不行留牧之永宁。淑宝等。名下。照数赔补一摺。此奏似属不实。前据永宁查奏、该弁于行走四站之后。辄由便道行走。以致经由戈壁。倒毙过多等语。业已传谕杨应琚。令其严行查办。该督具摺时。想尚未接到。总之自哈密至辟展。不过十一站。若云经过戈壁。并无水草。何以从前之四万余只。皆以嚼食苇柴。陆续解到。独至此次所解羊只。遂至苇柴无遗。例毙六百余只之多。其中显有捏饰情弊。即所奏验明割存两耳脑皮。亦不过据一守备所查。该司勒尔谨。并未亲往查验。何足凭信。而该督竟以此为据。并欲著落永宁。淑宝。名下。赔补足数。尤属不公。从前所以传谕永宁。责其不行留歇。即日赶办者。原指全行未解而言。今四万余只。俱已解过。则末起千余羊只。自应一并解往。永宁等之不令留牧。未为非是。即论赔补。亦当于解弁名下著追。今以微弁不能赔补。而加罪于永宁等、令其赔补。则所见小而大不公。揆之情理。亦未允协。朕之办理一切。岂专为钱粮起见。杨应琚岂不知之。著传谕杨应琚。遵照前旨。再行确查。务将实在情节。秉公根究。严行审讯。据实具奏。毋得稍有回护　　

○是日、驻跸正定府行宫。翼日如之　　

○乙巳。上幸正定府北门外阅兵　　

○祭先蚕之神。遣妃恭代皇后行礼　　

○赐扈从王公大臣。并直隶官员等食　　

○兵部等部议准、浙江巡抚庄有恭奏称、海塘营伍。原以修护堤防。现在江海正溜。全由北大亹出入。额设千总一员。把总二员。外委三员。兵一百八十三名。不敷调遣。请将原拨杭协中营守备一员。千总一员。把总二员。外委四员。兵二百名。均行彻回。再添设外委一员。内以千总二员。各带外委二员。分驻最要之尖山。翁家埠二处。其该处前设把总二员。外委二员。移驻次要之念里亭。戴家石桥。二处。各设一汛。再拨把总一员。外委一员。一驻海盐之澉浦。一驻平湖之乍浦。守备一员。带同把总一员。外委一员。驻海宁城。专责修防。各汛员弁。均听杭防道统率。从之　　

○以刑部侍郎熊学鹏为会试知贡举。协办大学士吏部尚书刘统勋为正考官。户部侍郎于敏中。兵部侍郎观保。为副考官　　

○豁免渡湖漂没江西广信帮旗丁陈顺六。李伏四。二船粮一千一百石有奇。并恤淹溺水手如例　　

○丙午。上诣皇太后行幄问安　　

○谕军机大臣等、从前办理回人莽噶里克后。因伊属人无所统束。暂令安插吐鲁番。交额敏和卓管理。今大功告成。回部皆朕臣仆。自应各率其属。不相兼并。朕意将此项回人内。择其贤能者。授为伯克等职。仍安插原处。查明旧日赋役。照例供办。又阿里衮前因追贼。至罗布诺尔。所收回人。亦应照此办理。著传谕舒赫德。即与额敏和卓。商酌具奏请旨　　

○知贡举刑部右侍郎熊学鹏奏、查会试及须天乡试。例应将拟中前十名元魁卷。豫期另誊进呈。请自本年会试为始。所有拟中元魁十名。即将朱卷封固进呈。其向外帘取誊录生进内另誊之例应停。得旨。所奏甚是。如所请行。著为例　　

○是日、驻跸赵村大营　　

○丁未。吏部议准、两江总督尹继善疏称、江宁。苏松。常镇。淮徐海。四巡道。及各府州属同知。通判。州同。州判。等员。其兼管地方水利者。请一例兼衔。并各换铸关防。从之　　

○叶尔羌办事都统新柱奏、叶尔羌形势。毗连戈壁。雨水亦少。全赖引水溉田。是以设有密喇布伯克。专司其事。查回部旧例。凡怠于灌溉。及紊乱成规者。俱有罚项。以充公费。无庸另给。惟引水时。须派拨丁役。从叶尔羌河源。逐次查勘。行二日至爱济特呼。其密沙尔等七处。俱须于一日内。分道行走。现任密喇布伯克迈达雅尔。系和阗人。未带丁役。恳照噶匝纳齐。商伯克之例。给丁役五十人办公。报闻　　

○铸给直隶固安县管河县丞。霸州淀河州判。关防。固安县管河主簿钤记。从总督方观承请也　　

○是日、驻跸定州行宫　　

○戊申。上诣皇太后行宫问安　　

○谕军机大臣等、据吉庆奏称、扎伤伊母之张黑子一摺。已降旨照所请正法。但该犯之酗酒忤逆。伊母首告到官。已经四次。若使该县早为严加惩治。该犯或可知所悛改。此亦整顿地方风化者之责。乃仅予枷责。以致酿成凶逆。该县办理未协。岂能辞咎。此事曾否详报府尹衙门。著传谕熊学鹏等、令其查明参处。以示惩儆　　

○又谕曰、成衮扎布等奏、从前准噶尔未平。喀尔喀等边卡。皆向阿尔台山梁安设。今准夷回部。俱入版图。向时戌守之区。俱成内地。实为亘古所无。请将扎哈沁、乌梁海。喀尔喀等卡座展拓。庶耕牧有资等语。展拓卡座。于伊等生计有益。所奏阿尔台边卡以外。指定耕牧处所。著准其办理。可传谕伊犁。乌噜木齐。巴里坤等处大臣。与成衮扎布等、将彼此作何联接。安设卡座之处。会商妥办具奏　　

○又谕曰、成衮扎布等奏、遵旨解送伊犁驼一千只。牛三千只。羊三万只。业已编群分起。所派杜尔伯特。扎哈沁人等、于行粮外。各赏银五两。其派出官兵。俱支给一岁钱粮。现在乌里雅苏台军营。尚余驼六百只。羊四千余只。牛二百余只。请将缺额羊只。仍于来春。由牧群送补外。余俱暂为停止。俟需用时。再行支给等语。成衮扎布等、办理伊犁牲只。甚属妥速。今乌里雅苏台牲只。既尚足用。除羊只外。俱著暂停补额。并传谕巴尔品知之　　

○故江南河道总督白钟山遗疏闻。得旨、江南河道总督白钟山。熟谙河务。宣力有年。前以老病。恳请解任。曾经降旨。俾其在任调摄。今闻溘逝。深为轸惜。著加赠太子太保。所有应得恤典。著该部察例具奏　　

○以安徽巡抚高晋、为江南河道总督。调广西巡抚托庸。为安徽巡抚。以刑部侍郎熊学鹏。为广西巡抚　　

○是日、驻跸高玉铺大营　　

○己酉。赐扈从王公大臣。并直隶官员等食　　

○谕曰、舒赫德奏称、于喀什噶尔等处。驻劄办事大臣二员。请令伊勒图。至喀什噶尔。协同永贵办事。其所管阿克苏健锐营兵丁。交侍卫扬桑阿管辖。再侍卫讷齐讷。本年秋间。应行回京。其所带索伦兵丁。即交换班之侍卫额勒登额管辖等语。舒赫德此奏甚是。俱著照所请行　　

○赏莲池书院进献诗册之肄业生张郝元等十四人缎疋　　

○是日、驻跸保定府行宫。翼日如之　　

○庚戌。孝贤皇后忌辰。遣官祭陵寝　　

○谕军机大臣等、永宁奏、准刘顺咨。调哈密兵丁四百名。往巴里坤建造房屋。其哈密房屋。俟来年安西兵到时。再行建造等语。哈密房屋。与其守候安西兵丁。不若招募回人。俾赴工作。则官房既得速成。而伊等生计。亦有裨益。著传谕永宁等。须与玉素布商酌。是否可行。亦不必勉强从事　　

○又谕曰、素勒坦和卓。前因富德等、令往巴达克山。甚属奋勉。已加恩赏给四品顶。孔雀翎。授为阿奇木伯克。此次随明仁。额勒登额等、奉使外藩。又著劳绩。著加恩赏给三品顶带。以示奖励　　

○吏部议。御史眭朝栋。有心要誉。甚乖职守。应照溺职例革职。得旨、吏部察议眭朝栋。照溺职例革职一本。所以留中不发者。朕意以为若总裁大员中。查无应行回避之人。则该御史所奏。不过博一时虚誉。其罪尚属可原。今据知贡举熊学鹏查奏、应行回避士子。则有总裁刘统勋之胞弟胞侄二人。于敏中之堂侄一人。刘统勋、于敏中。既系军机大臣。而眭朝栋。现系军机处行走之员。此次刘统勋、于敏中。二人。不令随驾。外间已揣其与典试事。而军机处之人。固不待言矣。况朕向刘统勋等、曾面谕及之。眭朝栋岂有不知之理。则其所奏。显属迎合上官。此风断不可长。前明师生堂属。党援门户之弊。往往假公济私。害及朝政。最为言路恶习。我皇考十三年以来。大加整顿。风纪肃清。朕临御二十有六年。于台垣章疏。苟有一二可采者。未尝不见之施行。若其意有所属。瞻顾徇私者。亦断难逃洞鉴。眭朝栋何人。而敢以此等伎俩。巧为尝试乎。此在诸科道。尚属不可。况该御史之在军机行走者乎。今岁恩科会试。已属格外旷典。臣工得与文衡。已可云宠荣逾分。而更欲为宗戚幸中。是于不知足之中。又加甚焉。号称读书者。宜如是乎。此于政体官方士习。均有关系。眭朝栋。革职不足蔽其辜。著拏交刑部治罪。刘统勋、于敏中之授意与否。姑不深究。然致属员之如此假言献媚。则二人亦不得谓无咎。其刘统勋、于敏中之弟侄。应行回避者。概著罚停乡会试一次。以示儆戒　　

○兵部议准、甘肃巡抚明德奏称、甘省驿马工料。向因河东诸物平贱。每马。日支银五分。河西料草昂贵。每马。八分。但今昔情形不同。自应量为调剂。请将河西各驿马。二千二百六十三匹。每匹。日减银七厘。其河东中路十五站马。七百五匹。每匹。日增银二分。再河西沿边之花马池等五驿马。二十匹。每匹。例支银四分。应增三分三厘。口外安西以东十塘军台马、二百匹。每匹、例支银八分五厘。应增五厘。从之　　

○科尔沁和硕亲王扎木巴勒扎木素故。遣官致祭如例　　

○以革退喀尔喀扎萨克固山贝子旺沁扎布弟二等台吉贡素咙扎布。降袭扎萨克一等台吉　　

○赈贷安徽宿州、凤阳、怀远、虹县、灵璧、凤台、泗州、盱眙、天长、五河等、十州县。凤阳、长淮、泗州等、三卫。乾隆二十五年水灾饥民。并缓应徵额赋　　

○辛亥。祭先农之神。遣显亲王衍潢行礼　　

○上诣皇太后行宫问安　　

○谕军机大臣等、胡宝瑔所奏、江西省军屯城工二事。已于摺内批谕矣。此等地方要务。即素有干济之能者。尚恐不能经理尽善。况阿思哈在巡抚中。不过中材乎。从前清理军屯。原以杜民户欺隐屯军典卖。为恤丁济运之长策。而摺内不免旧额有加一语。似有难于质言之处。殊不明晰。江西民俗。素为刁悍。定议伊始。自多浮议。若任事者。因此而旋议更张。成何政体。但如直隶查办民典旗地一事。令伊等自扣钱粮俸禄。置为己产。且定有私行典卖治罪之条。而旗人尚未必实能受益。今以官赎之地。徒手给与疲恶之丁。将来随手花消。适以助其饮博糜费。何所底止。此项清出屯粮。或应另行招募殷实良丁。或应存贮公所。遇粮艘有应用之项。于此请给。以资办公。方为妥协。应如何酌定章程。及恤丁济运。作何通盘筹画。示之节制。俾公私交便。可以永远遵行。著该抚悉心妥议奏闻。至城工一项。现在既已办理。自无容更议。但士民踊跃趋事。如其数至数千金以上者。亦应照好善乐施之例。酌量分别奏请议叙。以示奖励。将此传谕胡宝瑔知之　　

○吏部等部议准、直隶总督方观承奏称、通惠河南北两岸。各四十里。应分四汛。请将庆丰。通流。两闸闸官。改为河缺。自大通桥至平下闸南岸各工。归庆丰闸官管理。为南岸上汛。自平下闸至通州北关外葫芦头。又自分闸至南浦北岸各工。归通流闸官管理。为北岸下汛。其南岸下汛。北岸上汛。请将古北口。石塘路。两处经制外委改驻。每汛设兵二十名。均归务关同知管辖。该同知既添辖通惠河工。其北运河东岸三里浅汛。工长二十七里。势难兼顾。謮改归杨村通判。就近管辖。从之。　　

○是日、驻跸端村行宫　　

○壬子。上幸平阳淀行围　　

○礼部议覆、御史范棫士奏称、国子监学正。学录。向由考取记名。今内阁中书。既议于会试荐卷中挑取。应请一例办理。于取录中书额数。量为宽取数名。不必豫定款项。统俟引见录用等语。查取录中书名数。议准六十名。其年力老成。宜于课士者。请于引见时。量用数员。交部以学正学录选用。无庸另定取额。嗣后国子监需人。先期咨部办理。从之　　

○是日、驻跸赵北口行宫　　

○癸丑。上诣皇太后行宫问安　　

○兵部议准、两江总督尹继善疏称、江西抚标。南昌镇标等、六营。应令遇大操之期。一体会操。抚、镇、二臣。每年公同较阅一二次。其九江协。并所辖之南康。南湖。二营。就近归南昌总兵统辖。袁州协。并所辖之樟树营。就近归南赣总兵统辖。从之　　

○驻劄辟展郎中德尔格奏、辟展。喀喇和卓。托克三。共贮粮二万五千石。计岁需不过四千石。其余一时难于出粜。应运至巴里坤。接济兵丁口粮。查辟展雇觅回空商驼。若照肃州。哈密、解粮之例。自辟展至巴里坤。七百七十里。每石。共需运费三两八钱三分七厘有奇。较内地运送。似为省便。得旨、军机大臣速议具奏。寻议。从前由肃州。哈密、至巴里坤。所运粮。以官价运费合算。约十有余两。今以辟展粮运计之。所费不过三分之一。自应如此办理。请将岁需之数。约存三年以内。余俱运送巴里坤。其运费。于兵饷内动用。从之　　

○广西南宁府属归德土知州黄世周告休。以子昌。袭职。　　

○喀尔喀右翼固山贝子阿拉布坦故。遣官致祭如例　　

○旌表守正捐躯之河南睢州民张玉林女张氏　　

</div>
    <div class="pagination">
<a href="清实录乾隆朝实录_page866.html">上一页</a><span>...</span><a href="清实录乾隆朝实录_page862.html">862</a><a href="清实录乾隆朝实录_page863.html">863</a><a href="清实录乾隆朝实录_page864.html">864</a><a href="清实录乾隆朝实录_page865.html">865</a><a href="清实录乾隆朝实录_page866.html">866</a><span class="current-page">867</span><a href="清实录乾隆朝实录_page868.html">868</a><a href="清实录乾隆朝实录_page869.html">869</a><a href="清实录乾隆朝实录_page870.html">870</a><a href="清实录乾隆朝实录_page871.html">871</a><a href="清实录乾隆朝实录_page872.html">872</a><span>...</span><a href="清实录乾隆朝实录_page868.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
