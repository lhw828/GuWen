<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 262 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 262 页/共 502 页</h1>
    <div class="content">○又谕、都察院奏、直隶生员牛联斗、以劣衿蠹吏、包揽粮银、俱索实银、不收钞票等词。遣抱告牛进官、赴该衙门控告等语。各省完纳钱粮。均准搭交钞票。前已叠降谕旨、令各该省督抚、出示晓谕。按成收纳。不准不肖官吏。渔利蒙混。兹据该生员控诉。直隶南乐县生员李彦彩、与柜书段伦、夥开银号。本年春季开徵。俱收实银。不收钞票。折价较市价加增。似此刁生蠹吏。阻挠钞法。该管知县、何竟形同聋聩。毫无觉察。难保无通同舞弊。侵吞肥己情事。必应彻底根究。从重惩办。著桂良亲提严讯。按律定拟具奏。　　

○谕军机大臣等、前因德安克复。逆贼由孝感逃回武汉。谕令官文迅从汉川一路进剿。并恐罗泽南兵力单弱。令拨精兵接应。昨据载增等奏、魁玉等、攻克仙桃镇、鄢家湾等处。中路渐就疏通。该大臣、正可督师南下。乃览本日官文奏报、收复汉川县城。仍暂驻德安部署一摺。实堪诧异。官文驰抵德安。已在攻复郡城之后。计今又逾半月。不即乘此声威。趱程进发。远驻无贼之地。似此有意迁延。避难就易。何以激励军心。罗泽南以五千余勇。敌贼数万。因彭三元等、剿办失利。扼驻羊楼。事机吃紧。急盼北路援兵会剿。何以此次未闻筹及。现在中北两路。均已得手。即当统率官兵。由北而南。与襄河兵勇。乘势下压。约会胡林翼等、为三面兜剿之计。其西淩阿所带马队。酌量留驻德安。以固北路。不得藉布置善后为词。致失机宜。自干罪戾。将此由六百里加紧谕令知之。　　

○钦差大臣湖广总督官文、奏报击退襄河贼匪。收复汉川。并暂驻德安情形。得旨。汝又远驻德安。岂置窜逆于不顾耶。前屡次谕令不可择驻无贼之地。若如是行止。避难就易。徒知收已成之功。将何颜以对众将士。复何颜躗言入奏耶。　　

○以直隶天津道钱炘和、为江苏按察使。　　

○以收复湖北汉川县城。予千总舒渭玉、以守备升用。　　

○丙辰。准截留山东新漕二十一万石。并上年劝捐兵糈谷八万八千余石。省城防堵买存谷麦豆四万七十余石。及各州县应交津贴运费。备赈被水灾民。　　

○丁巳。谕内阁、道光三十年正月十四日。皇考宣宗成皇帝升遐。朕与顾命大臣敬启密缄。钦奉朱谕。皇六子奕封为亲王。钦此。朕祗遵遗命。于十七日降旨。封奕为恭亲王。并于恭撰慕陵碑文内。敬谨叙述。惟是中外臣民。但知奕之封亲王。系朕即位后推恩。未知系皇考遗命。不足以传信后世。著将此旨宣付史馆。于实录本纪内。将皇考朱谕封奕为亲王。纂入道光三十年正月十四日遗命各条之次。以昭信史。　　

○又谕、国家设兵卫民。非平日勤加训练。不足以资捍御。京旗各营。尤以练习技艺为本务。自宜亟加整顿。以严武备。所有健锐、火器、圆明园八旗各营。以及前锋护军、八旗、汉军、等营。应行操练兵丁。著各该管王大臣、认真训练。务使技艺精熟。毋得有名无实。并著阅兵大臣、亲往核实校阅。分别劝惩。其如何定期简阅之处。即著阅兵大臣、妥议章程具奏。　　

○己未。以孝静康慈皇后梓宫至陵。命恭亲王奕遥向祖陵、并遥向慕陵、恭代行礼。　　

○遣官告祭泰陵。泰东陵。昌陵。昌西陵。慕陵。暨后土永宁山之神。　　

○上诣安佑宫行礼。　　

○谕内阁、王懿德奏、请将前捐谷石、碾放备赈等语。据称、该督前在河南原籍。捐银三千两。买谷存仓。现在河南办理赈务。此项谷石。亦可稍资接济。著英桂即饬查明。赶紧碾放备赈。至该省司备仓内。除该督捐项外。如尚有积存捐谷。亦著一并碾放。以恤灾黎。　　

○又谕、本日贵州学政鲍源深、由五百里驰奏贵州剿办苗匪。并军营需饷情形。均系巡抚蒋霨远节次奏闻。业经降旨饬办之事。殊觉徒劳驿站。各省学政。职司考校。地方公事。本不与闻。其或该省大吏废弛不职。措置乖方。原准学政弹劾。然非事机紧迫。亦止专差赍摺。岂容辄由驿递。又如编修张金镛、由山西考官简放湖南学政。具摺谢恩。亦由三百里驿递。尤属非是。嗣后各省学政。除派办防剿事务。及实有紧要事件。迫不及待者。准其发报外。其余概不准擅用驿递。以示限制。将此通谕知之。　　

○谕军机大臣等、恒春奏、黔省剿办苗匪。请速拨军饷。并鲍源深奏、苗患紧迫。请于邻省拨兵筹饷。并丹江失守。援兵坐视各摺片。前因蒋霨远奏、饷需匮乏。已叠次谕令叶名琛、柏贵、恒祺、黄宗汉、文俊、将应解黔饷。迅速筹拨。该督抚等、自当遵旨陆续解黔。藉资支放矣。黔省苗寨众多。良莠不齐。此次纷纷滋事。除各寨为首顽苗。必应痛加惩治。其余胁从苗人。若能震慑兵威。咸知畏罪。自应设法解散。妥为抚绥。若纷纷徵调。拨兵多、则筹饷益难。恐办理愈形竭蹷。所有四川官兵。除派蒋玉龙、酌量带兵赴黔外。其余无须调拨。仍著恒春、蒋霨远、斟酌现在情形。如上游渐就肃清。即可饬令孝顺等、移兵下游。会同承龄等、实力攻剿。并设法解散。以期迅速蒇事。藉省兵力。至丹江厅被匪窜扰。及王定臣等、兵勇阻隔情形。虽经蒋霨远奏称、该员等委因兵力不敷。并非畏葸不进。惟丹江失守。尚未具奏。仍著查明带兵赴援之署都司王定臣、卸署龙泉县知县黄凤、把总黎朝勋、县丞陶文量等、如有坐视不救等情。据实参奏。俾行间员弁。胥知儆惕。不致贻误事机。将此由六百里各谕令知之。　　

○又谕、官文奏、驰赴中路、督攻汉阳一摺。据奏、由蔡店进攻汉阳之兵。共一千九百余名。由杨店进攻汉口之兵。共二千九百余名。由侏儒山进攻汉阳之南勇。共三千余名。加以颜朝斌所带川兵二千五百名。数已逾万。果能分投并进。并力会攻。原不难力克汉阳。联络南岸。但阅该大臣所奏。有催兵起队后。即日由德安启程之语。似全队进兵。尚需时日。军务贵速。岂可空言布置。迟迟不发。著严督派出诸将。克日前进。齐抵汉阳汉口。不准稍有迟滞。该大臣、前此奉旨进攻德安。在京山安陆一带。屡次耽延。此次驰赴中路。若专恃派出兵勇。而该大臣又沿途逗遛。深恐兵心懈怠。无以鼓锐气而奏肤功。著即亲统官军。趱程前进。与各路兵勇同抵该郡。以期迅速攻克。夔巫防兵。已谕黄宗汉、飞催前进。但恐缓不济急。该大臣、惟当迅克汉阳。则大江南岸。声息自通。若北岸徒事迁延。而以道路窎远之兵。指为接应南军之用。傥罗泽南一军。稍有挫失。该大臣亦不能藉口诿过也。其侯凤岐所带官兵。仍著该大臣严催速进。毋许迟延。将此由六百里加紧谕令知之。　　

○又谕、前因湖北荆州吃紧。谕令黄宗汉、将前驻夔巫兵二千名。令德恩带往荆州。至潜、沔、一带会剿。此项官兵。是否启程。尚未据该督覆奏。兹据官文奏称、川兵尚在待饷。请饬迅速前进等语。著黄宗汉、即将兵饷拨给。饬令该署总兵督带。飞速前进。以资接应。至黔省兵单饷绌。情形吃紧。现在都江厅城。尚被苗匪窜踞。著该督即饬前调赴黔之参将蒋玉龙、酌带劲兵前进。毋任逗遛。并将前谕该督筹解贵州之饷银十万两。迅速筹拨。解赴该省。俾资接济。毋误急需。将此由六百里加紧谕令知之。　　

○以福建捦获艇匪出力。赏参将陈应运花翎。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。十一月。庚申朔。恭奉孝静康慈皇后梓宫。暂安慕东陵隆恩殿。遣恭亲王奕行飨奠礼。　　

○上诣大高殿。寿皇殿。行礼。　　

○还宫。　　

○谕军机大臣等、前据景淳奏、据勘分界委员禀报、俄夷在阔吞屯地方、住船盖房。以防备＜口英＞咭利、口□佛＜口兰＞哂为名。并欲自格尔毕齐河起、至兴安岭阳面各河止。指为伊国分界。又欲将黑龙江、松花江、左岸、以及海口。分给该国守护等语。已谕知景淳、作为己意晓谕该国、恐得重罪、不敢入奏矣。本日据奕格等奏、俄夷不遵旧章情形。即系景淳所奏之事。而声叙较详。如所称兴安岭山阳流水之源、皆系中国属地。山阴流水之处、始是该国地面。可见兴安岭阳面。本非该国分界。即据该夷声称、亦知景奇里西里木的牛满各河等处。为大国地界。惟因该夷陆路往来不便。故欲分给伊国。其狡赖情形。显然可见。惟由理藩院檄谕、恐该夷明知业已入奏。设仍桀骜不遵。碍难办理。仍著遵照前旨、作为奕格、景淳、德勒克多尔济、三人之意。会衔公具文移。知照该国。告以此次勘定分界。只可将先前未设界牌之地、商酌勘定。若将已定界地。混行分拨。我等因此身获重罪。于尔国亦属无益。况萨纳特衙门前次咨会。即系尔国来文。岂能作为应毋庸议。所备公文、即由库伦交俄罗斯固毕尔纳托尔、转交萨纳特衙门可也。至现在该夷一味狡诈。固不可激切起衅。而吉林、黑龙江、库伦、边界地方。仍宜不动声色、密加防范。傥该夷续有情形。再行密奏。仍不可将业经入奏之处。使该夷闻知。至该夷所称＜口英＞口□佛两夷兵船。常欲侵入江口。并著奕格、景淳、密加查访。是否实有其事。抑系该夷虚词狡饰。奕格所称从前分界、以山阳山阴为断。是否系界碑原文。该将军等、即迅速会商妥办为要。将此各谕令知之。　　

○以剿除贵州罗朗股匪出力。赏武举马淩云等、蓝翎。余升擢有差。　　

○以贵州丹江厅城被贼攻陷。革知县黄凤、守备王定臣职。摘道员承龄、参将图塔纳顶带。巡抚蒋霨远、提督孝顺、下部议处。　　

○以贵州岩门等处剿匪不力。革游击佘瑞麟职。予阵亡守备黄朝珍、千总左廷奉、刘世举、把总甘一本、外委曾元惠、祭葬世职。额外外委姚起鸿、武生龙德、赏恤如例。　　

○展缓吉林三姓、歉收地方上年额赋。　　

○辛酉。谕军机大臣等、邵灿奏、州县报歉分数过多、拟亲往各属抽查一摺。当此京仓支绌之时。但能多运一石新漕。即多备京仓一石之用。岂容各州县迁延观望。致误正供。该漕督所奏。系为慎重仓储、剔除积弊起见。惟所请亲往各属抽查报歉分数之处。势有难行。无论三府一州之地。非该漕督一人旬日之间、所能遍历。且恐该地方官、转得置身事外。著怡良、吉尔杭阿、责成署藩司杨能格、粮道书龄、严督各属。将本年新漕赶紧徵兑。不得援上年起运之数。视为成例。藉口观望。如各州县有捏报歉分、移改斗则、侵渔肥己等弊。即由司道据实揭参。司道徇隐即著怡良等、严参惩办。邵灿既驻苏州督办新漕。起运是其专责。著严催兑运。封雇船只俾得及早放洋。傥各属中有开兑迟延、及米色不纯、船数不齐等弊。即著该漕督严行参办。毋庸亲赴各属。以免纷更。至该漕督奏称、苏松常太各属。本年秋收丰稔。所有海运米数。自应比较上年大有增加。方为核实。怡良等身膺疆寄。谅不至见好属员。意图省事。亦不得以军务倥偬。遂置地方公事于不顾也。将此由五百里各谕令知之。　　

○盛京户部侍郎兼奉天府府尹书元、奏报交代府尹印信日期。得旨。兼尹府尹、同办地方事务。时以和衷共济为念。若各存意见。则不能为属僚法也。慎之。与景霖看。　　

○命工部尚书全庆、都察院左都御史文彩、署正红旗蒙古都统恒毓、户部左侍郎朱嶟、工部右侍郎基溥、在紫禁城骑马。　　

○以湖南贼匪窜入江西永新、安福县城。知县华翼纶、杜林、革职效力。摘总兵官阿隆阿顶带。参将柏英翎顶。仍下部议处。　　

○癸亥。上御懋勤殿。句到本年朝审罪犯。停决斩犯一人。绞犯一人。余二十人予句。　　

○谕内阁、本年各直省办理秋审人犯。经刑部由缓决改情实者。奉天五起。四川七起。盛京刑部侍郎兼尹府尹、及四川总督臬司等、于秋谳重案。未能详慎核拟。著交部查明分别议处。嗣后各将军府尹督抚等、务当督同所属、遵照定例酌核案情。悉心究拟。固不可失之刻核亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○以克复湖北德安府城。赏知府潘祥新、知州王潞、崔兰馨、游击定安、都司双庆、佐领联广、定成、宝瑞、贵顺西穆讷布、骑都尉恩寿等、花翎。府经历张锡远等、蓝翎。余升擢有差。　　

○改铸浙江诸暨县知县印信。从巡抚何桂清请也。　　

○甲子。上诣永安寺拈香。　　

○遣官祭先医之神。　　

○谕内阁、怡良、吉尔杭阿奏遵查已革道员被参各款、严审定拟一摺。已革江苏苏松太道吴健彰、被参各款。经怡良等遵旨严鞫。虽讯无通夷养贼、侵吞关税各实据。惟以现任职官。与本管地方夷行商夥。往来酬酢。不知引嫌。至贼匪攻陷上海。该革员既不能堵御。复避居夷行。捏报公出。情节较重。吴健彰、著从重发往新疆。效力赎罪。　　

○又谕、胡林翼奏、羊楼洞官军剿贼大胜一摺。罗泽南分剿崇阳余匪。乘胜进驻羊楼洞。十月初三日。逆首韦俊、石达开、合悍贼二万余人。自蒲圻分途来扑。罗泽南派令李续宾等、分投迎击。各路兵勇。无不争先用命。奋力截杀。共毙贼二千余人。贼众大败。官兵追杀十余里。复生捦百余名。现在胡林翼、已统军与罗泽南会合。著即并力进攻。尽歼丑类。所有杀贼出力员弁兵勇。著胡林翼汇案请奖。候朕施恩。　　

○谕军机大臣等、胡林翼奏、请饬购运洋炮等语。据称现在外江水师。船多炮少。取给湖南炮局。暂可供用。而模范较小。不如粤东所购之洋炮。上年曾经曾国藩奏请。因道梗未经运竣。请饬购运以资利用。著叶名琛、柏贵、赶即购运五百斤以上、千斤以下、洋炮六百尊。派委兵弁、妥为护送。由湖南舟运、解赴湖北胡林翼军营。俾资应用。无误要需。将此由六百里谕令知之。　　

○以孝静康慈皇后梓宫、奉移慕东陵暂安礼成。赏恭理丧仪、并恭送梓宫之王公大臣文武官员各一级。　　

○展缓江苏丹阳、金坛、溧阳、三县被兵邻近地方、上年未完额赋。　　

○乙丑。谕内阁、英桂奏、河南省缺额马匹、业已就近买齐、请免赴口购买等语。该省缺额马匹。自应照例委员出口买补。惟据奏称、现办防堵。差遣乏人。且业经买齐。势难变价。自系实在情形。所有河南省缺额马匹。既已就近买补。著免其变价另买。俟下届再行照例委员赴口购买。　　

○又谕、书元奏、米豆运通较迟、请缓期起运、并将承办之员、交部议处一摺。奉天牛庄运通米豆。向系八月间起运。九十月抵通交纳。近因洋面不靖。直隶船到较迟。冬寒冰结难行。此项米豆。著准其缓至来□山戊不□春融。催令赶紧赴通交纳。以昭慎重。运员六品官恒光、虽因船只到迟。究属办理不善。著交部议处。　　

○又谕、奕格等奏、废员呈请捐输、奏明请旨等语。已革御史文光、已革员外郎舒鼎、均系案情较重、发往黑龙江、充当苦差。遇赦不赦之员。前据该将军等、以文光督办团练出力。奏请恩施。已降旨准其俟咸丰七年奏明请旨。该废员等、如果当差出力。原可据情入奏。何得以报效微赀。遽为乞恩。所奏著不准行。　　

○云贵总督恒春奏、黔省苗匪猖獗。请饬催兵饷。并自请议处。得旨。催调川兵。已有旨谕黄宗汉矣。饬拨饷银。著户部再行严催。恒春著交部照例议处。　　

○蠲缓山东菏泽、濮、范、阳谷、寿张、单、城武、定陶、钜野、郓城、金乡、肥城、东阿、东平、平阴、齐东、临邑、利津、沾化、嘉祥、禹城、滨、曹、高唐、惠民、商河、济阳、齐河、海丰、二十九州县。暨东昌、临清、济甯、三卫。东平所永阜场。被水灾区新旧额赋有差。加赈贫民一月口粮。　　

○丙寅。谕内阁、前因河南省正额钱粮之外、有河工加价一款。重为民累。降旨加恩豁免。兹据英桂奏、河北三府。自解散联庄、除暴安良、剀切晓谕后。地方一律肃清。闾阎皆已乐业。交纳钱粮。亦日有起色。可见小民具有天良。如果各州县勤恤民隐。原不难革薄从忠。转移风气。现在抗粮首要各犯。业经按律惩治。著该抚督饬所属、晓谕愚民。所有从前被胁之人。今既悔罪安分。概行从宽免究。如尚有暋不畏法、阳奉阴违者。亦不得不严行查办。其或不肖官吏。浮收勒派。罔恤民艰。并著该抚严参惩处。以副朕察吏安民之至意。　　

○又谕、英桂奏、教职不能约束士子、酿成巨案、请旨分别惩办一摺。河南杞县教谕左鹏程、署获嘉县教谕段承宣、原武县训导王骧衢、于该管士子联庄结会。聚众抗粮。不能约束禁止。以致酿成抗官巨案。实非寻常疏忽可比。左鹏程、段承宣、均著革职拏问。王骧衢、著先行撤任。一并交英桂严讯确情。分别究办。　　
</div>
    <div class="pagination">
<a href="清实录咸丰朝实录_page261.html">上一页</a><span>...</span><a href="清实录咸丰朝实录_page257.html">257</a><a href="清实录咸丰朝实录_page258.html">258</a><a href="清实录咸丰朝实录_page259.html">259</a><a href="清实录咸丰朝实录_page260.html">260</a><a href="清实录咸丰朝实录_page261.html">261</a><span class="current-page">262</span><a href="清实录咸丰朝实录_page263.html">263</a><a href="清实录咸丰朝实录_page264.html">264</a><a href="清实录咸丰朝实录_page265.html">265</a><a href="清实录咸丰朝实录_page266.html">266</a><a href="清实录咸丰朝实录_page267.html">267</a><span>...</span><a href="清实录咸丰朝实录_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
