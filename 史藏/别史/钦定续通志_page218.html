<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 218 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 218 页/共 284 页
  </h1>
  <div class="content">
   钦定续通志卷四百十三
　　钦定四库全书
　　钦定续通志卷四百十四
　　列传
　　宋【一百十八】
　　吴泳　　　　徐范　　　　李韶
　　王迈　　　　史弥巩　　　陈埙
　　赵与筹　　　李大同　　　黄防
　　杨大异
　　吴泳字叔永潼川人嘉定二年进士歴官为军器少监行太府寺丞行校书郎升秘书丞兼权司封郎官兼枢密院编修官升著作郎时暂兼权直舍人院轮对言愿陛下养心以清明约已以恭俭进徳以刚毅发强毋以防酒违善言毋以嬖御嫉壮士毋以靡曼之色伐天性杜渐防微澄源正本使君身之所自立者先有其地夫然后移所留之聪明以经世务移所舍之精神以强国政移所用之心力以恤罢民移所当省之浮费以犒边土乆戍之士则不惟可以消弭灾变攘除奸凶殄防外患虽以是建乆安长治之防可也他日入对又言诵往哲之遗言进谋国之上防实不过曰内修政事而已然所谓内修者非但车马器械之谓也衮职之阙所当修也官司之旷所当修也出令之所弗清所当修也本兵之地弗严所当修也直言敢谏之未得其职所当修也折冲御侮之弗堪其任所当修也陛下退修于其上百官有司交修于其下朝廷既正人心既附然后申警国人精讨军实内修外攘为一事神州赤县皆在吾指顾中矣水灾应诏上封曰京城之灾京城之所见也四方有败陛下亦得而见之乎夫惨莫惨于兵也而连年不戢则甚于火矣酷莫酷于吏也而频歳横征则猛于火矣闽之民困于滥浙之民困于水蜀之民困于兵横敛之原既不澄于上苞苴之根又不絶于下譬彼壊木疾用无根而内涸之形见矣迁秘书少监兼权中书舍人寻迁起居舍人兼权吏部侍郎兼直学士院疏言世之识治体而忧时几者以为天运将变矣世道将降矣国论将更矣正人将引去而旧人将登用矣执持初意封植正论兹非砥柱倾頺之时乎若使亷通敏慧者专治财赋淑愼晓畅者专御军旅明清敬愼者专典刑狱经术通明使道训典文雅丽则使作训辞秉节坚厉使备风宪奉法循理使居牧守刚直有守者不听其引去恬退无竞者不听其里居功名慷慨者不佚之以祠庭言论闿爽者不寘之于外服随才器使各尽其分则短长长小大安有不适用者哉又言谨政体正道揆厉臣节综军务四事权刑部尚书以寳章阁直学士知宁国府提举太平兴国宫进寳章阁学士差知温州道闻温州饥至处州乞蠲租科降救饥者四万八千有竒放夏税一十二万有竒秋苗二万八千有竒病者复与之药事闻赐衣带鞍马改知泉州以言罢
　　徐范字彛父福州侯官县人少孤刻苦授徒以养母与兄同举于乡入太学未尝以疾言遽色先人丞相赵汝愚去位祭酒李祥博士杨简论救之俱被斥逐同舍生议叩阍上书书已具有闽士亦署名忽夜传韩侂胄将寘言者重辟闽士布请削名范之友亦劝止之范慨然曰业已书名矣尚何变书奏侂胄果大怒谓其扇摇国是各送五百里编管范谪临海与兄归同往禁锢十余年登嘉定元年进士第授清江县尉辟江淮制置司凖备差遣属邉事纷糺营砦子弟募军籍者未及湼汹汹相警一夕秉烛招刺千余人踊跃争奋差主管戸部架阁改太学録迁国子监主簿入对言时平不急之务无用之官犹当痛加裁节矧多事之秋所贵全万民之命纾一时之急独奈何坐视其无救而以虚文自蔽哉愿惩既往之失废无用之文一意养民以培国本匄外添差通判泽州湖湘大旱振救多所禆益知邵武军寻召赴行在言功利不若道徳刑罚不若恩厚杂伯不若纯王异端不若儒术谀佞不若直谏便嬖不若正人奢侈不若诗书盘游不若节俭玩好不若宵衣旰食穷黩不若偃兵息民是非两立明白易见几微之际大体所闗积习不移治道舛矣迁国子监丞徙太常丞权都官郎官改秘书丞著作郎起居郎兼国史编修实録检讨以朝奉大夫致仕卒赠朝请大夫集英殿修撰
　　李韶字元善弥逊之曽孙也父文饶为台州司理叅军毎谓人曰吾司臬多阴徳后有兴者韶五歳能赋梅花嘉定四年与其兄宁同举进士调南雄州教授校文广州时有当国之亲故私报所业韶郤之调庆元丞相史弥逺荐士充学职韶不与袁爕求学宫射圃益其居亦不与爕以此更敬韶以亷勤荐迁主馆三省架阁文字迁太学正改太学博士上封事谏济王竑狱且以书晓弥逺言甚恳到又捄太学生甯式迕学官匄外添差通判泉州郡守游九功素清严独异顾韶改知道州葺周惇頣故居録其子孙于学官且周其家绍定四年行都灾韶应诏言事提举福建市舶防星变又应诏言事入为国子监丞改知泉州兼市舶端平元年召明年转太府寺丞迁都官郎官迁尚左郎官未几拜右正言奏乞以国事邉防二事专委丞相郑清之乔行简各任责论汰兵节财及襄蜀邉防又论史嵩之王遂和战异议迄无成功请出遂于要藩易嵩之于邉面使各尽其才史宅之将守袁州韶率同列一再劾之俱不报乞解言职拜殿中侍御史辞不允奏曰倾同臣居言职者四人未逾月徐清叟云未三月杜范吴昌裔免独臣尚就列清叟昨言三渐臣继其説李宗勉又继之陛下初不加怒而清叟竟去犹曰清叟倡之也今臣与范昌裔言未尝不相表里二臣出台臣独留岂臣言不加切于二臣邪抑先去二臣以警臣使知择而后言邪清叟所言三渐臣犹以为未甚切今国柄有陵夷之渐士气有委靡之渐主势有孤立之渐宗社有阽危之渐上下偷安以人言为讳此意不改其祸岂直三渐而已时魏了翁罢督予祠韶讼曰了翁刻志问学几四十年忠言谠论载在国史去就出处具有本末端平収召论事益切去年督府之遣体统不一识者逆知其无功了翁廹于君命黾勉驱驰未有大阙襄州变出肘腋未可以为了翁罪驱庭之召未几改镇改镇未乆有防予祠不知国家四十年来収拾人才如了翁者几人愿亟召还处以台辅又劾奏陈洵益刑余腐夫粗通文墨扫除贱窃弄威权乞予洵益外祠劾女官吴知吉在宫掖招权纳贿宜出之禁庭帝怒韶还笏殿陛乞归防祀明堂雷电免二相韶权工部侍郎正言迁起居舍人复疏洵益知古不报辞新命不许应诏上封事几数千言帝谕左右曰李韶真有爱朕忧国之心凡三辞不获以生死祈哀乞去帝蹙额谓韶曰曲为朕留退复累疏乞补外以集英殿修撰知漳州号称亷平朝廷分遣部使者诸路称提官楮韶疏极言其弊嘉熈二年召明年上疏乞寝召命云端平以来天下之患莫大于敌兵歳至和不可战不能楮劵日轻民生流离物价踊贵遂至事无可为臣窃论以为必自上始九重菲衣恶食卧薪尝胆使上下改虑易听然后可图今二患益深虽欲效忠他莫有以为説此其不敢进者一史宅之故相子予郡外议皆谓扳援之徒将自是复用故尝论列至再今圣防赫然用舍由己人才一变矣环视前日在廷之臣流落摈弃臣虽欲贪进未知所以处其身此其不敢进者二始臣为郎蜀受兵方急庙堂已遣小使至特起嵩之于家而言者攻击不已臣妄论以为讲和固非防而首兵亦岂能无罪故居言路首乞出髙论者付以兵事使稍知敌情者尝试其説于阃外不知事势推移遂觉罢废而欵敌无功者白麻廷矣或者将议臣前日有所附防此臣重不敢进者三又臣昨弹内侍女冠不行退惟圣主髙明必不容其干政然未几首相去位臣亦出台传闻其人谓臣受庙堂风防故决意匄外今臣言迄不行茍贪君命窃恐或者讥臣向何所闻而去今何所见而来此臣重不敢进者四四年诏趣赴阙辞迁户部侍郎再辞不许五年改礼部侍郎辞诏不允令所在州军防送至阙嵩之遣人谓韶曰毋言济邸宫媪国本韶不答上疏曰臣生长淳熈初犹及见渡江盛时民生富乐吏治修举事变少异政归私门绍定之末元气索矣端平更化陛下初意岂不甚美国事日壊其人或罢或死莫有为陛下任其责者考论至是天下事岂非陛下所当自任而力为乎左氏载史墨言鲁公世从其失季氏世修其勤葢言所由来者渐矣陛下临御日乆宜深思熟念威福自己谁得盗之舍此不为悠悠忨愒乃几于左氏所谓世从其失者葢以世卿风嵩之也疏出嵩之不悦曰治春秋人下语毒当是时杜范亦在列二人亷直中外称为李杜迁吏部侍郎兼中书舍人三辞不许淳祐二年疏言济王国本宫媪三上疏乞归以寳章阁直学士知泉州辞乞畀祠不许既归三辞仍旧职提举鸿庆宫淳祐元年被召再辞诏本州通判劝勉赴阙迁礼部侍郎三辞迁权礼部尚书复三辞不许入见疏曰陛下所谋者嫔妃近习所信者贵戚近亲按政和令诸国戚命妇若女冠尼不因大礼等辄求入内者许台谏觉察弹奏乞申严禁廷之籍以絶天下之谤世臣贵贱牵聮并进何示人以不广也借曰以才选他时万一有非才者援是以求进将何以抑之耶又曰闻之道路徳音毎下昆虫草木咸被润泽恩独不及于一枯胔威防自出公卿大夫莫敢后先令独不行于一老媪小大之臣积劳受爵皆得以延于世而国储君副社稷所頼以灵长独不早计而预定又疏乞还不许兼侍读三辞不许又三疏乞归时游似以人望用然有牵制之者韶奏云始而授之如不得已既乃疑之反使不得有所为是岂专任责成之体擢翰林学士兼知制诰兼侍读不拜诏不许又三辞不许嵩之服除有乡用之意殿中侍御史章琰正言李昴英监察御史黄师雍论列嵩之甚峻诏落职予祠韶同从官抗疏引春秋桓公五年书蔡人卫人陈人从王伐郑言陛下不能正奸臣之罪其过不专在上葢大臣百执事不能辅天子以讨有罪皆春秋所不赦乞防以春秋之义亟赐裁处诏嵩之勒令致仕既而嵩之进观文殿大学士韶上疏争之甚力未几琰昴英他有所论列并罢言职韶复上疏留之七年韶上十疏匄去以端明殿学士提举玉隆宫时直学士院应防中书舍人赵汝腾拜疏留韶内祠未报韶陛辞疏甚恺切谓中书之手可束台谏之口可钤朝廷之事所当力为不可枚举皆莫有任其责者甚非所以示四方一体统改提举万夀观兼侍读即出国门力辞道次三衢起趣受命再辞仍奉祠玊隆八年被召辞不许再辞仍旧职奉祠万夀兼侍读令守臣以礼趣行又辞不许九年仍奉祠玉隆十一年祠满再任卒年七十五韶忠厚纯实平粹简澹不溺于声色货利黙坐一室门无杂賔云
　　王迈字贯之兴化军仙游人嘉定十年进士为潭州观察推官调浙西安抚司干官考廷试详定官王元春欲私所亲寘髙第迈显擿其谬元春怒嗾谏官李知孝诬迈在殿庐语声髙免官调南外睦宗院教授真徳秀方守福州迈竭忠以禆郡政赴都堂审察丞相郑清之曰学官掌故不足凂吾贯之俄召试学士院防以楮币迈援据古今考究本末谓国贫楮多币始于兵干淳初行楮币止二千万时南北方休息也开禧兵兴増至一亿四千万矣绍定有事山东増至二亿九千万矣议者徒患楮穷而弗徴兵祸姑以今之尺籍校之嘉定増至二十八万八千有竒用寡谋之人试直突之説能而不能収能取而不能守今无他防核军实窒邉衅捄楮币第一义也又言修内司营缮广内帑宣索多厚施缁黄滥予嫔御若此未尝裁撙徒闻有括田权盐之议者向使二事可行故相行之乆矣更化伊始奈何取前所不屑行者而行之乎真徳秀病危闻迈所对善之帝再相乔行简或传史嵩之复用迈上封事曰天下之相不与天下共谋之是必之中有为之地者且旧相奸憸刻薄天下所知复用则君子空于一网矣又言吴知古陈洵益挠政轮对言君不可欺天大臣不可欺君厚权臣而薄同气为欺天之着迈由疎逺见帝空臆无隠帝为改容言者劾迈论邉事过实魏了翁侍经筵为帝言惜其去改通判漳州禋祀雷雨迈应诏言天与宁考之怒乆矣麴蘖致疾妖冶伐性初秋逾旬旷不视事道路忧疑此天与宁考之所以怒也隠刺覆絶攸禧尊宠纲沦法斁上行下效京率外兵狂悖迭起此天与宁考之所以怒也陛下不是之思方用汉灾异免三公故事环顾在廷莫知所付遥相崔与之臣恐与之不至政柄他有所属此世道否防君子小人进退之机也于是台官李大同言迈交结徳秀了翁及洪咨防以収虚誉削一秩免蒋岘劾迈前疏妄论纶纪请坐以非所宜言之罪削二秩乆之复通判赣州改福州建康府信州皆不行淳祐改元通判吉州右正言江万里袖疏榻前曰迈之才可惜不即召将有老不及之叹帝以为然有尼之者遂止知邵武军在郡诏以亢旱求言迈驿奏七事而以彻龙翔宫立济王后为先时郑清之再相以左司郎官召力辞以直秘阁提防广东刑狱亦辞改侍右郎官谏官焦炳炎论罢予祠卒赠司农少卿迈以学问词章发身尤练世务易祓戒潭人口此君不可犯夺世家冐占田数百畆以还民李宗勉尝论迈然迈评近世宰辅至宗勉必曰贤相徐清叟与迈有违言迈晚应诏谓清叟有人望可用世服其公云
　　史弥巩字南叔弥逺从弟也好学彊记绍熈四年入太学升上舍时弥逺柄国寄理不获试淹抑十载嘉定十年始登进士第时李开鄂阃知弥巩持论不阿辟谘幕府事夀昌戍卒失律欲尽诛其乱者乃请诛倡者一人军心感服改知溧水县首严庠序之教端平初入监都进奏院转对有君子小人才不才之奏防蜀保江之奏嘉熈元年都城火弥巩应诏上书谓修省之未至者有五又曰天伦之变世孰无之陛下友爱之心亦毎见洪咨防所以蒙陛下殊知者谓霅川之变非济邸之本心济邸之心非陛下之本心其言深有以契圣心耳矧以先帝之子陛下之兄乃使不能安其体魄于地下岂不干和气召灾异乎出提江东刑狱歳大旱饶信南康三郡大祲谓赈荒在得人俾厘户为五甲乙以等第振粜丙为自给丁籴而戊济全活为口一百一十四万有竒徽之休宁有淮民三十余辈操戈刼人财逮捕法曹以不伤人论罪弥巩曰持兵为盗贷之是滋盗也推情重者僇数人一道以宁饶州兵籍溢数供亿不继请汰冗兵令下营门大噪乃呼诸校谓曰汰不当许自陈敢哗者斩咸叩头请罪诸营帖然廪给亦大省召为司封郎中以兄子嵩之入相引嫌匄祠遂以直华文阁知婺州时年已七十匄祠提举崇禧观里居絶口不道时事卒年八十真徳秀尝曰史南叔不登宗衮之门者三十年未仕则为其寄理已仕则为其排摈皭然不汚有如此五子长肎之终刑部郎官能之有之胄之俱进士肎之子防卿咸淳元年进士调江阴军教授蚤受业色川阳恪为学淹博著书立言一以朱熹为法
　　陈埙字和仲庆元府鄞人大父叔平与同郡楼钥友善死钥哭之埙才四嵗出揖如成人钥指槃中银杏使属对埙应声曰金桃问何所据对以杜诗鹦鹉啄金桃钥竦然曰亡友不死矣长受周官于刘着顷刻数千百言辄就试江东转运司第一试礼部复为第一嘉定十年登进士第调黄州教授防父毁瘠考古礼制时祭仪制祭器行之忽叹曰俗学不足学乃师事杨简攻苦食淡昼夜不怠免防弥逺当国国谓之曰省元魁数十人状元魁百人而恩数逾等盍令省元初授堂除教授当自君始埙谢曰庙堂之议甚盛举自埙始得无嫌乎径部注处州教授以去士论髙之理宗即位诏求言埙上封事曰今日之敝莫大于人心之不合纪纲之不振风俗之不淳国敝人偷而不可救愿陛下养之以正励之以实莅之以明防之以武而埙直教始着于天下与郡守髙似孙不合去归奉其母召为太学録逾年始至转对言天道无亲民心难保日月逾迈事防莫留始之鋭乆则怠始之明乆则昏垂拱仰成盛心也不可因以负有为之志遵养时晦至徳也不可因以失乘时之机帝嘉纳之迁太学博士主宗正寺簿都城火埙歩徃王牒所尽藏玉牒于石室诏迁官不受应诏言应上天非常之怒者当有非常之举动歴陈致灾之由迁太常博士独为袁爕议谥余皆阁笔因叹曰幽厉虽百世不改諡有美恶岂谀墓比哉防朱端常子乞諡埙曰端常居防谏则逐善类为藩牧则务刻薄宜得恶諡以戒后来乃諡曰荣愿议出宰相而下皆肃然改容考工郎陈耆覆议合宦者陈洵益欲改埙终不荅李全在楚州有异志埙以书告弥逺痛加警悔以同羣心蚤正典刑以肃权纲大明黜陟以饬政体不纳未几贾贵妃入内埙又言乞去君侧之虫媚以正主徳从天下之公论以新庶政弥逺召埙问之曰吾甥殆好名邪埙曰好名孟子所不取也夫求士于三代之上惟恐其好名求士于三代之下惟恐其不好名耳力匄去添差通判嘉兴府弥逺卒召为枢宻院编修官入对首言天下之安危在宰相南渡以来屡失机防秦桧死所任不过万俟卨沈该耳侂冐死所任史弥逺耳此今日所当谨也次言内廷当严宦官之禁外廷当严防谏之选于是洵益阴中之监察御史王定劾埙出知常州改衢州防卜日漈坑遵江山县而东埙获谍者即遣人致牛酒谕之曰汝不为良民而为刼盗不事耒耜而防甲兵今享汝牛酒冀汝改业否则杀无赦于是自首者日以百数献器械者重酬之遂以溃散改提防都大坑冶徙福建转运判官侍御史蒋岘常与论中庸不合又劾之主管崇道观逾年迁浙西提防刑狱歳旱盗起捕斩之盗惧徙去安吉州俞垓与丞相李宗勉连姻恃势黩货埙亲按临之弓手戴福以获潘丙功为副尉宗勉倚之为腹心盗横贪害埙至福闻风而至贻书宗勉曰埙治福所以报丞相也传闻实走丞相贤辅弼不宜有此宗勉答书曰福罪恶贯盈非君不能治宗勉虽不才不敢庇奸凶惟君留意及获福豫章众皆欲杀之埙曰若是则刑滥矣乃加墨狥于市囚之圜土以吏部侍郎召及为国子司业诸生咸相庆以为得师未几兼玉牒检讨国史编修实録修撰乃辞兼史馆歴陈境土之蹙民生之艰国计之匮又言明用舍以振纪纲躬节俭以汰冗滥屏奸妄以励将士抑贵近以寛粜籴结乡社以防窃发黜増防以培根本乞补外不许又辞免和籴转官赏亦不许知温州未上以言罢埙家居时自娱于泉石四方学者踵至轻财急义明白洞逹一言之出终身可复忽卧疾戒其子抽架上书占之得吕祖谦文集其墓志曰祖谦生于丁巳歳没于辛丑歳埙曰异哉我生于庆元丁巳今歳在辛丑于是一甲矣吾死矣夫子年十八上书万言论国事吴子良竒之妻以女为太府寺主簿入对极言贾似道为相时国政阙失为淮东摠领似道诬以贪污贬建昌军簿録其家惟青毡耳徳祐初礼部侍郎李珏乞放便以刑部侍郎召不赴卒
　　赵与筹字徳渊太祖十世孙居湖州嘉定十三年进士积官至吏部尚书以观文殿学士知绍兴府浙东安抚使复为淮浙发运使差知平江府特转两官致仕景定元年卒特赠少师与筹所至急于财利几于聚敛之臣矣
　　李大同字从仲婺州东阳人嘉定十六年进士歴官为秘书丞兼崇政殿説书拜右正言兼侍讲疏言赵冀分野乃有荧惑之变则我师之出岂无当长虑而郤顾者陛下勿以星文为小异而或忽话言政事必求有以格天心而弭灾异至于进兵攻讨尤切谨重迁太常少卿又迁起居郎拜殿中侍御史权刑部侍郎迁吏部侍郎进工部尚书以寳谟阁直学士知平江府提举江州太平兴国宫乞致仕不许后卒于家
　　黄防字子耕隆兴分宁人尝从郭雍朱熹学熹深期之而防亦以道自任反复论辨必无所疑然后止举太举进士为瑞昌主簿兼文思院知卢阳县五溪獠犷悍防为诗谕之獠感悦有公事莫敢违通判处州经摠制有额无钱俗号殿最纲防防十年中成赋酌取之阁免逋负钱额钧等独以最闻主管官告院大理寺簿军器监丞歳余三迁防乃不乐间行西湖慨然曰我昔在南北山一水一石无不自题品今无复情味何邪匄外知台州谢良佐子孙居台者既播越流落防求之民间収而教之勤苦夙夜先劝后禁讼牒销缩郡称平治为济粜仓为抵当库葬民之栖寄暴露者为棺千五百置养济院又剏安济坊以居病囚叶适谓防条目建置忧民如家迁袁州哭从弟哀甚得疾卒
　　杨大异字同伯唐天平节度使汉公之后十世祖祥避地醴陵因家焉祥事亲孝亲亡哀毁泣尽继以血庐墓终身有白芝白乌白兎之瑞事闻于朝褒封至孝公赐名木植墓道以旌其孝大异从胡宏受春秋大义登嘉定十三年进士第授衡阳主簿有惠政调龙泉尉摄邑令适歳饥提刑司遣吏和籴米二万石于邑米价顿増民乏食大异即以提刑司所籴者如价粜民甚徳之提刑赵与筹大怒捃其罪弗得坐以方命移安逺尉邑有峒冦扰民官兵致讨积年弗获檄大异徃治之大异以一仆负告身自随肩舆入贼峒传呼尉至贼露刄成列以待徐谕以祸福皆伏地叩头愿改过自新留告身为质偕其渠魁数辈出降以赏迁吉州戸曹改广西经干复以弭盗赏除四川制置司参议官北兵入成都大异从制置使丁黼巷战兵败身被数创死阖门皆遇难诘旦其部曲窃徃瘗之大异复苏负以逃获免进朝奉郎宰石门县就除通判溧阳摄州事皆有惠政去官之日老弱攀号留之大异易服潜去擢知登闻鼓院迁大理寺丞平反寃狱者七召对极言时政得失迕宰相意出知澧州理宗曰是四川死节更生者杨大异耶论事觊切有用之材也何遽出之对曰是人尤长于治民命予节兼庾事进直秘阁提防广东刑狱兼庾事时常平司逋负山积械系追索奸蠧百出大异与之约悉纵遣之负者如期毕输吏无所容其奸访张九龄曲江故宅建相江书院以祀九龄改提防广西刑狱兼漕庾二司所至奸吏屏息防盗絶迹凡可以为民兴利除害者必奏行之复建宣成书院祀张栻吕祖谦广海幅员数千里道不拾遗报政为最未六十即丐致仕不允章四上除秘阁修撰大中大夫提举崇禧观醴陵县开国男食邑三百戸赐紫金鱼袋归里第与居民无异学者从之讲肄谆谆相与明经防条析理学食祠禄者二十四年卒年八十二子霆霖霆在忠义传






　　钦定续通志卷四百十四
&lt;史部,别史类,钦定续通志&gt;
　　钦定四库全书
　　钦定续通志卷四百十五
　　列传
　　宋【一百十九】
　　陆持之　　　徐鹿卿　　赵逢龙
　　赵汝腾　　　孙梦观　　洪天锡
　　黄师雍　　　徐元杰　　孙子秀
　　李伯玉
　　陆持之字伯微知荆门军九渊之子也七嵗能为文九渊授徒象山之上学者数百人有未达持之为敷绎之荆门郡治火持之仓卒指授中程九渊器之韩胄将用兵持之忧时不怿乃歴聘时贤将有以告见徐谊于九江时议防江持之请择僚吏察地形孰险而守孰易而战孰隘而伏毋专为江守具言自古兴事造业非有学以辅之往徃皆以血气盛衰为鋭惰故三国两晋诸贤多以盛年成功名公更天下事变多矣未举一事而朝思夕惟利害先入于中愚恐其为之难也谊抚然又之鄂谒薛叔似项安世之荆谒吴猎争欲留之寻皆谢归嘉定三年试江西转运司预选常平使袁爕荐于朝谓持之议论不为空言缓急有可倚仗不报嘉定十六年宁宗特诏持之秘书省读书固辞不获既至又诏以廸功郎入省乞归不许理宗即位转修职郎差干办浙西安抚司以疾请致仕特命改通直郎
　　徐鹿卿字徳夫隆兴丰城人博通经史以文学名于乡后进争师宗之嘉定十六年廷试进士有司第其对居二详定官以其直抑之犹寘第十调南安军学教授张九成尝以直道谪居鹿卿抚其言行刻诸学以训先是周惇颐程颢与其弟颐皆讲学是邦鹿卿申其教由是礼义之学复明立养士纲条学田多在溪峒异时征之无艺农病之鹿卿抚恤无逋租者其后盗作环城皆燬惟学宫免曰是无挠我者辟福建安抚司干办公事防汀邵宼作鹿卿賛画备御动中机防避宼者入城多方赈济全活甚众郡多火灾救防有方防都城火鹿卿应诏上封事言积隂之极其徴为火指言惑嬖宠溺燕私用小人三事尤切真徳秀称其气平论正有忧爱之诚心改知尤溪县徳秀守泉辟宰南安鹿卿以不便养辞徳秀曰道同志合可以拯民何惮不来鹿卿入白其母欣然许之既至首罢科敛之无名者明版籍革预借决壅滞达寃抑邑以大治徳秀寻帅闽疏其政以劝列邑嵗饥处之有法富者乐分民无死徙最闻令赴都堂审察以母防去诏服阕赴枢密禀议首言边事棉币主管官告院干办诸司审计司故相子以集英殿修撰食祠禄又幇司农少卿米麦鹿卿曰柰何为一人壊成法持不可迁国子监主簿入对陈六事曰法凡陋以起事功昭劝惩以収主柄清班着以储实才重藩辅以蔽都邑用闽越舟师以防海合东南全力以守江帝皆嘉纳改枢密院编修官权右司賛画二府通而守江防右史方大琮编修刘克庄正字王迈以言事黜鹿卿赠以诗言者并劾之太学诸生作四贤诗知建昌军未上而崇教龙防两保与建黎原鐡城之民修怨交兵鹿卿驰书谕之敛手聼命既至则寛赋敛禁掊克汰赃滥抑强御恤寡弱黥黠吏训戍兵创百丈砦择兵官城属县治行大孚田里歌诵督府横取秋苗斛靣建昌为米五千斛鹿卿争之曰守可去米不可得民恐失鹿卿请谕之以共命鹿卿曰民为守计则善矣守独不为民计乎卒争以免召赴行在将行盗发南丰捕斩渠首二十人余不问擢度支郎官兼右司入对极陈时弊改侍右郎官兼敕命则修官兼右司鹿卿又言当时并相之弊宰相以甘言诱鹿卿退语人曰是牢笼也吾不能为宰相私人言者以他事诋鹿卿主管云防观越月起为江东转运判官嵗大饥人相食留守别之杰讳不诘鹿卿命掩捕食人者尸诸市又奏授真徳秀为漕时拨钱以助赈给不报遂出本司积米三千余石减半价以粜及减抵当库息出缗钱万有七千以予贫民劝居民取字遗孩日给钱米所活数百人宴集不用乐防岳珂守当涂制置茶盐自诡兴利横敛百出商旅不行国计反屈于初命鹿卿覈之吏争窜匿鹿卿寛其期限躬自钩考尽得其实珂辟置贪刻吏开告讦以罔民没其财民李自贤有稻二千石囚之半嵗鹿卿悉纵舎而劝以其余分皆感泣奉命珂罢以鹿卿兼领太平仍暂提举茶盐事弛苛征蠲米石芜湖两务芦税江东诸郡飞蝗蔽天入当涂境鹿卿露香黙祷忽飘风大起蝗悉度淮之杰密请移鹿卿浙东提防刑狱加直秘阁兼提举常平鹿卿言罢浮盐经界鹻地先撤相家所筑就捕者自言我相府人鹿卿曰行法必自贵近始卒论如法丞相史弥逺之弟通判温州利韩世忠家寳玩籍之鹿卿奏削其官初鹿卿檄衢州推官冯惟説决婺狱惟説素亷平至则办曲直出淹禁大家不快其为防乡人居言路廼属劾惟説州索印纸惟説笑曰是犹可以仕乎自题诗印纸而去衢州郑逢辰以缪举鹿卿以委使不当相继自劾且共和其诗御史兼二人劾罢之及知泉州改赣州皆辞迁浙西提防刑狱江淮都大坑冶皆以病固辞遂主管玉局观及召还又辞改直寳章阁知宁国府提举江东常平又辞淳祐三年以右司召犹辞丞相杜范遗书曰直道不容使人击节君不出岂以冯惟説故耶惟説行将有命矣鹿卿廼出擢太府少卿兼右司入对请定国本正纪纲立规模时事多艰人心易揺无独力任重之臣无守节防义之士愿蚤决大计帝嘉纳之兼中书门下省检正诸房公事兼崇政殿説书逾年兼权吏部侍即时议使执政分治兵财鹿卿执议不可以疾匄祠迁右文殿修撰知平江府兼发运副使力匄祠帝谕丞相挽留之召权兵部侍郎固辞帝令丞相以书招之鹿卿至又极言君子少人切于当世之务兼国子祭酒权礼部侍郎鹿卿言琐闼之职无所不当问比年命下而给舎不知得请复旧制从之帝眷遇深笃而忌者寖多有撰伪疏托鹿卿以传播歴抵宰相至百执事鹿卿初不知也遂力辨帝前因乞去帝曰去则中奸人之计矣令临安府根捕事连势要狱不及竟迁礼部侍郎累疏告老授寳章阁侍制知宁国府而引年之疏五上不允提举鸿禧观遂致仕进华文阁待制卒遗表闻赠四官鹿卿居家孝友喜怒不形恩怨俱泯宗族乡党各得欢心居官亷约清峻毫髪不妄取一庐仅庇风雨諡清正
　　赵逢龙字应甫庆元之鄞人刻苦自修为学淹博纯实登嘉定十六年进士第授国子正太学博士歴知兴国信衢衡袁五州提举广东湖南福建常平毎至官有司例设供张悉命撤去日具蔬饭坐公署事至即靣问决遣为政务寛恕抚谕恻怛一以天理民彞为言民是以不忍欺居官自常奉外一介不取民赋有逋负悉为代输尤究心荒政以羡余为平籴本迁将作监拜宗正少卿兼侍讲凡道徳性命之蕴礼乐刑政之事缕缕为上开陈疏奏甚众稿悉焚弃年八十有八终于家逢龙家居讲道四方从游者皆为钜公名士丞相叶梦鼎出判庆元修弟子礼常谓师门庳陋欲市其邻居充拓之逢龙曰粗安邻里一旦惊扰彼虽勉从我能无媿于心逢龙寡嗜欲不好名敭歴日久泊然不知富贵之味或问何以裕后逢龙笑曰吾忧子孙学行不进不患其饥寒也
　　赵汝腾字茂实宗室子也居福州寳庆二年进士迁籍田令积官至礼部尚书兼给事中兼修国史实録院修撰尝轮对言节用先自乘与宫掖始又奏言前后奸谀之臣伤善害贤自取穹官要职何益于陛下而深损于圣徳兴利之臣移东就西顺适宫禁自遂谿壑无厌之欲何益于陛下而深戕于国脉则陛下私羣小之心可以息矣又言陛下有用君子之名无用君子之实兼直学士院拜翰林学士兼知制诰兼侍读辞归故里累召力辞以龙图阁学士知绍兴府浙东安抚使召至阙以端明殿学士提举佑神观兼翰林学士承旨知泉州知州南外宗正事复提举佑神观兼侍读兼翰林学士承防景定二年卒遗表上特赠四官
　　孙梦观字守叔庆元府慈溪人寳庆二年进士调桂阳军教授浙西提举司干办公事差主管吏部架阁文字为武学谕轮对言人主不容有所惮尤不容有所玩惮则有言而不能容玩则虽容其言而不能用力请外添差通判严州主管崇道观召为武学博士太常寺丞兼诸王宫大小学教授大宗正丞兼屯田郎官将作少监知嘉兴府仍旧班兼右司郎官将作监转对极言风宪之地未闻有十八疏攻一竦者封駮之司未闻有三舍人不肯草制者道揆不明法守滋乱天下之权将有所寄而倒持之患作当路者滋不悦出知泉州兼提举市舶改知宁国府蠲逋减赋无筭泛入者尽借于公帑户部遣官督赋急若星火阖郡皇骇莫知为计梦观曰吾宁委官以去毋宁病民以留力匄祠且将以府印牒所遣官所遣官闻之夜遁他日梦观去宁国人言之为之流涕丞相董槐召还帝问江东亷吏槐首以梦观对帝説乃迁司农少卿兼资善堂賛读轮对谓今内外之臣恃陛下以各遂其私而陛下独一无可恃可为寒心次论郡国为斯民计朝廷当为郡国计乞命大臣应自前主计之臣夺州县之利而归版曹者复归所属庶几郡国防一分之寛则斯民亦受一分之赐帝善其言迁太府卿宗正少卿兼给事中起居舎人起居郎八上章辞免以监察御史吴燧论罢直龙图阁与祠授秘阁修撰江淮等路提防铸钱司公事甫至官即复召为起居郎兼侍右侍郎权吏部侍郎奏事抗论益切以宠赂彰仁贤逝货物徧聚为言且谓未易相之前弊政固不少既易相之后弊政亦自若在廷之士皆危之梦观曰吾以一布衣防上恩至此虽捐躯无以报利钝非所计也力求补外以集英殿修撰知建宁府蠲租税省刑罸俄得疾口授遗表不忘规谏遂卒帝悼惜久之梦观退然若不胜衣然义所当为奋徃直前其居败屋数间布衣蔬食而重名节云
　　洪天锡字君畴泉州晋江人寳庆二年进士授广州司法调潮州司理势家夺民田天锡言于守还之帅方大琮辟真州判官留置幕府改秩知古田县行乡饮酒礼邑剧牒愬猥多天锡剖决无留难有倚王邸势杀人者诛之不少贷调通判建宁府大水擅发常平食赈之擢诸司粮科院拜监察御史累疏言天下之患三宦官也外戚也小人也劾董宋臣谢堂厉文翁理宗力防文翁天锡又言不斥文翁必为王府累帝令吴燧宣谕再三天锡力争谓贵幸作奸犯科根柢蟠固乃迟回防惜不欲防以法势焰愈张纪纲愈壊异时祸成虽欲治之不可得矣帝又出御札俾天锡易疏欲自戒饬之天锡又言自古奸人虽慿怙其心未尝不畏人主之知茍知之而止于戒饬则凭怙愈张反不若未知之为愈也章五上出关待罪诏二人已改命宋臣续处之天锡言臣留则宋臣去宋臣留则臣当斥愿早赐裁断越月天雨土天锡以其异为力言隂阳君子小人之所以辨又言修内司之为民害者蜀中地震浙闽大水又言上下穷空逺近怨嫉独贵戚巨阉享富贵耳举天下穷且怨陛下能独与数十人者共天下乎防吴民仲大论等列愬宋臣夺其田天锡下其事有司而御前提举所移文谓田属御庄不当白防仪鸾司亦牒常平天锡谓御史所以雪寃常平所以均役若中贵人得以控之则内外防可废犹为国有纪纲乎乃申劾宋臣并卢允升而枚数其恶帝犹力防之天锡又言修内司供缮修而已比年动曰御前奸赃之老吏迹捕之凶渠一窜名其间则有司不得举手狡者献谋者助虐其展转受害者皆良民也愿毋使史臣书之曰内司之横自今始疏上至六七最后请还御史印谓明君当为后人除害不当留患以遗后人今朝廷轻给舎防谏轻百司庶府而百司独重仓卒之际臣实惧焉言虽不果行然终宋世阉人不能窃弄主威者皆天锡之力而天锡亦自是去朝廷矣改大理少卿再迁太常皆不拜改广东提防刑狱五辞明年起知潭州久之始至官戢盗贼尊先贤逾年大治直寳谟阁迁广东转运判官决疑狱劾贪吏治财赋皆有法召为秘书监兼侍讲以瞆辞升秘阁修撰福建转运副使又辞度宗即位以侍御史兼侍读召累辞不许在道间监察御史张桂劾罢之乃疏所欲对病民五事曰公田曰关子田银纲曰盐钞曰赋役又言在廷无严惮之士何以寝奸谋遇事无敢诤之臣何以临大节进工部侍郎兼直学士院加显文阁待制潮南安抚使知潭州改漳州皆力辞又明年改福建安抚使力辞不许亭戸买盐至破家陨身者天锡首罢之罢荔枝贡召为刑部尚书诏宪守之臣趣行无虚日不起久之进显文阁直学士提举太平兴国宫三降御札趣之又力辞逾年进华文阁直学士仍旧宫观寻致仕加端明殿学士转一官疾革草遗表以规君相特赠正议大夫諡文毅天锡言动有凖防居官清介临事是非不可回折黄师雍字子敬福州人少从黄榦学入太学寳庆二年举进士诏为楚州宫属出盗贼白刃之冲不畏不慑李全反状已露师雍密结忠义军别部都统时青图之谋泄全杀青师雍不为动全亦不加害秩满朝议褒异师雍耻出史弥逺门不徃见之调婺州教授学政一以吕祖谦为法李宗逺赵必愿赵汝谈皆荐之师雍慕徐侨有清望欲谒之防其有召命师雍曰今不可徃也侨闻而贤之至阙以其学最闻宗勉在政府力言于丞相乔行简行简已许以朝除师雍以书见行简劝其归老行简不悦宗勉之请遂革知遂之龙溪转运使王伯大上其邑最行简罢宗勉与史嵩之入相召师雍审察将至而宗勉卒嵩之延师雍密示相亲意师雍不顾迁粮料院又曰科院与相府密迩所以相处师雍亦不顾嵩之独相权势寖盛上下惧祸未有发其奸者博士刘应起首疏论嵩之帝感悟思逐嵩之师雍与应起相善故嵩之疑师雍左右之讽御史梅击师雍差知兴化军旋夺之改知邵武军及应起为监察御史师雍迁宗正寺簿寻亦拜监御察史首疏削金渊秩送外居住再疏斥赵纶项容孙史宇之嵩之终防正言李昻英殿中侍御史章琰共疏乞窜斥之师雍亦上疏论列帝感悟即其日诏勒令致仕权直舎人院刘克庄封还词头乞卑嵩之以贴职如宰臣去国故事遂得守金紫光禄大夫观文殿学士致仕议者曰大夫官也观文职也元降御笔但云守官无本官职之辞观文之命自克庄启之朋邪顾望不可赦师雍遂劾克庄临事失身犯义免所居官琰亦继劾克庄师雍又乞籍嵩之家张叔仪皆从之未几昻英劾临安尹赵与筐及执政琰亦劾执政帝怒昻英并及琰郑宷乘间劾琰昻英及嗾同列再疏以疏英属某人琰属师雍师雍毅然不从独击叶昌乃与筹腹心琰昻瑛去国寀于是荐周坦叶大有入防首劾程公许江万里善类日危矣未逾月坦攻叅政吴潜去陈垓为监察御史时寀与筹坦垓大有合为一师雍独立寀恶之尤甚思所以去师雍未得招四人共谋之防大旱求言应诏者多指寀坦等为起灾之由牟子才李伯玉卢钺语尤峻坦等伪撰匿名书诬三士师雍榻前辨谓匿名书条令所禁非公论也不知何为至前因发其伪撰之迹适钺疏誉师雍寀乃以钺附师雍帝不聼擢师雍左司谏未几宷入政府谢方叔赵汝腾疏其奸宷遂罢去师雍与丞相郑清之故同舎然以劾刘用行魏岘皆清之亲故清之不乐坦喜曰吾得所以去之矣遣其妇日造清之妻譛曰彼去用行岘乃去丞相之渐也帝将以师雍为侍御史清之曰如此则臣不可留迁起居舎人兼侍讲即力匄去清之犹冀师雍少贬师雍曰吾欲为全人终不屈数月坦卒劾师雍及高斯得俱罢久之以直寳文阁奉祠陈垓又嗾同列寝之清之卒起师雍为左史既而改江西转运使迁礼部侍郎命下而卒于江西官舎师雍简淡寡欲靖厚有守言若不出口而于衺正之辨甚明视外物甚轻故博采公论当官而行爱防名节无愧师友云
　　徐元杰字仁伯信州上饶人幼颖悟诵书日数千言毎防思精索闻陈文蔚讲书铅山实朱熹门人徃师之后归事真徳秀绍定五年进士及第签书镇东军节度判官防公事嘉熈二年召为秘书省正字迁校书郎奏否泰剥复之理因及右辖久虚非骨鲠耆艾身足负荷斯世者不可轻畀又言皇子竑当置后及蚤立太子乞蚤定大计时谏官蒋岘方力排竑置后之説遂力请外不许即谒告归匄祠章十二上三年迁著作佐郎兼兵部郎官以疾辞差知安吉州辞召赴行在奏事辞益坚淳祐元年差知南劔州防峡阳宼作擒渠魁八人斩之余释不问父老或相语曰侯不来我辈鱼肉矣郡有延平书院率众博士防诸生亲为讲説民讼率呼至以理化诲多感悦而去输苗聼其自槩阖郡徳之丁母忧去官众遮道跪留既免防授侍左郎官言敌国外患乞以宗社为心言钱塘驻跸宜抑文尚质兼崇教殿説书毎入讲必先期斋戒尝进仁宗诏内降指挥许执奏及防谏察举故事为戒语多切宫壶拜将作监进杨雄大匠箴陈古节俭时天久不雨转对极论洪范天人感应之理及古今遇灾修省之实辞益忠恳丞相史嵩之丁父忧有诏起复中外莫敢言惟学校叩阍力争元杰时适轮对言臣前日晋侍经筵亲承圣问以大臣史嵩之起复臣奏陛下出命太轻人言不可沮抑今观学校之书使人感叹家庭之变哀戚终事礼制有常臣窃料其何至于忽送死之大事轻出以犯清议士论所以凛凛者实以陛下为四海纲常之主大臣身任道揆扶翊纲常者也自闻大臣有起复之命虽未知其避就若何凡有父母之心者莫不失声涕零是果何为而然人心天理谁实无之臣恳恳纳忠何敢诋讦特为陛下爱惜民为大臣爱惜名节而已帝亦察其忠亮每从容访天下事经筵益申前议未几夜降御笔黜四不才防谏起复之命遂寝元老旧徳次第収召元杰亦兼右司郎官拜太常少卿兼给事中国子祭酒权中书舎人杜范入相复延议军国事为书无虑数十所言皆朝廷大政边鄙逺虑毎裁书至宗社隠忧处辄阁笔挥涕书就随削稿虽子弟无有知者六月朔轮当侍立以疾谒告特拜工部侍郎随乞纳禄诏转一官致仕夜四鼓遂卒先元杰未死之一日方谒左丞相范钟归又折简察院刘应起将以翼日奏事是夕俄热大作诘朝不能造朝夜烦愈甚指爪忽裂以死朝绅及三学诸生往吊相顾骇泣帝震悼曰徐元杰前日方侍立不闻有疾何死之遽耶亟遣中使閤状已而太学诸生伏阙愬其为中毒且曰昔小人有倾君子者不过使之自死于蛮烟瘴雨之乡今蛮烟瘴雨不在岭海而在朝廷望奋发睿断大明典刑于是三学诸生相继叩阍讼寃防谏交疏论奏监学宫亦合辞闻于朝二子直谅直方乞以恤典充赏格有旨付临安府逮医者孙志宁及常所给使鞫治既又改理寺诏殿中侍御史郑寀董之且募告者赏缗钱十万官初品大理寺正黄涛谓伏暑证二子乞斩涛谢先臣然狱迄无成海内士人伤之帝悼念不已赐谥忠愍孙子秀字元实越州余姚人绍定五年进士调吴县主簿有妖人称水仙太保郡守王遂将使治之莫敢行子秀奋然请徃焚其庐碎其像沉其人于太湖曰实汝水仙之名矣妖遂絶日诣学宫与诸生讨论义理辟淮东总领所中酒库檄督宜兴县围田租既还白水灾总领恚曰军饷所关而敢若此独不为身计乎子秀曰何敢为身计宁罪去尔力争之遂免调滁州教授至官改知金坛县严保伍厘经界结义役一切与民休息讼者使赍牒自诣里正并邻证来然后行不实者往往自匿其牒惟豪防者有犯则痛绳不少贷淮民流入以万计赈给抚恤树庐舎括田使耕拔其能者分治之崇学校明教化行乡饮酒礼访国初茅山书院故址新之以待逺方游学之士通判庆元府主管浙东盐事先是诸盐百袋付五袋名五厘盐未几提举官以为正数民甚困而子秀乃奏蠲之辟干办行在诸司粮料院衢州盗宼作水冒城郭朝廷择守属子秀行子秀谓捕贼之责虽在有司亦必习土俗之人乃能翦其慿依截其奔突乃立保伍选用土豪首旌常山县令陈谦亨寓士周还淳等捍御之劳且表于朝乞加优赏人心由是竞劝未几盗复起江山玉山间甫七日而众禽四十八人以来终子秀之任贼不复动水潦所及则为治桥梁修堰牐补城壁浚水原助葺民庐赈以钱米招通邻籴奏蠲秋苖万五千石有竒尽代纳其夏税并除公私一切之负坍溪沙壅之田请于朝永蠲其税民用复苏南渡后孔子裔孙寓衢州诏权以衢学奉祀因循逾年无专飨之庙子秀撤废佛寺奏立家庙于阙里既成行释菜礼以政最迁太常丞以言罢未几迁大宗正丞迁金部郎官金部旧责州郡以必不可办之泛数吏颠倒为奸欺子秀日夜讨论给册转逓以均其输人人如债切身不遣一字而输足迁将作监淮东总领辞改知寜国府辞为左司兼右司再兼金部与丞相丁大全议不合去国差知吉州寻镌罢时嬖幸朱熠凡三劾子秀开庆元年为浙西提举常平先是大全以私人为之尽夺亭民盐本钱充献羡之数不足则估籍虚摊一路骚动亭民多流亡子秀还前政盐本钱五十余万贯奏省华亭茶盐分官定衡量之非法多取者于是流徙复业徙浙西提防刑狱兼知常州淮兵数百人浮寓贡院给饷不时死者相继子秀请于朝创名忠卫军置砦以居截拨上供赡之盗劫呉大椿前使者讳其事诬大椿于兄子焴争财自劫其家追毁大椿官编置千里外徙黥其臧获子秀亷得实乃悉平反之寻以兼郡则行部非便得请专臬事击贪举亷风采凛然犴狱为清进大理少卿直华文阁浙东提防刑狱兼知婺州婺多势家有田连阡陌而无赋税者子秀悉覈其田书诸牍势家以为厉已嗾言者罢之寻迁湖南转运副使以迎养非便辞移浙西提防刑狱子秀冒暑周行八郡三十九县狱为之清安吉州有妇人愬人杀其夫与二仆郡守捐赏万缗逮系考掠十余人终莫得其实子秀密访之乃妇人赂宗室子杀其夫仆救之并杀以灭口一问即伏诛又释伪防之连逮者逺近称为神明初狱讼之滞皆由期限之不应使者下车或亲书戒州县勿违而违如故则怒之怒之改匣又违则又重怒之至再三而专卒四出巡尉等司缴限抱匣费不赀则其势必违子秀与州县约到限者径诣庭下吏不得要索亦无违者其后创循环总匣属各州主管官凡管内诸司报应皆并入匣一日一遣公移则又总实于匣以往于是事无大小纎悉毕具而风闻者者反谓专卒凌州县劾罢之子秀笑而已移江东提防刑狱度宗即位进太常少卿兼右司寻兼知临安府以言罢起知婺州卒子秀少从上虞刘汉弼游磊落英发抵掌极谈神采飞动与人交乆而益亲死生患难营救不遗力闻一善则手録之
　　李伯玉字纯甫饶州余干人端平二年进士第二初名诚以犯理宗潜讳更今名授观察推官太学正兼庄文府教授太学博士召试舘职歴诋贵戚大臣直声起改校书郎奏言防评迎合上意论罢尤焴杨栋卢钺三人忠衺不辨乞同罢帝不允监察御史陈垓连劾罢之奉云防祠差知南康军迁著作佐郎兼沂靖王府教授兼考功郎官兼尚书右司员外引故事弹防臣萧泰来迁著作郎帝怒降两官罢叙复知邵武军改湖北提防刑狱移福建迁尚右郎官侍御史何梦然论伯玉廼吴潜之死党奉祠迁福建提举常平淮西转运判官召赴经筵迁考功郎兼太子侍读拜太府少卿秘书少监起居郎工部侍郎度宗即位兼侍读权礼部侍郎升兼同修国史实録院同修撰贾似道尝集百官议事忽厉声曰诸君非似道拔擢安得至此众黙然莫敢应者伯玉答曰伯玉殿试第二名平章不拔擢伯玉地步亦可以至此似道虽改容而有怒色既退即治归以显文阁待制知隆兴府右正言黄万石论罢召入觐擢权礼部尚书兼侍读似道益专国柄帝以伯玉旧学进之卧内相对泣下欲用以参大政似道益忌之而伯玉寻病卒伯玉常请罢童子科以为非所以成人材厚风俗赵汝腾尝荐八士各有品目于伯玉曰铜山鐡壁立朝风节大较似之











　　钦定续通志卷四百十五
　　钦定四库全书
　　钦定续通志卷四百十六
　　列
　　宋【一百二十】
　　刘应龙　　　　　潘　牥
　　洪　芹　　　　　赵景纬
　　冯去非　　　　　徐　霖
　　徐宗仁　　　　　危昭徳
　　陈　垲　　　　　杨文仲
　　谢枋得
　　刘应龙字汉臣瑞州髙安人嘉二年进士授零陵主簿饶州録事参军有毛隆者务剽掠杀人州民被盗遥呼盗曰汝毛隆也盗亦曰我毛隆也既讼于官捕隆置狱应龙曰盗诚毛隆其肯自谓因言于州州不可乃委他官隆诬伏抵死未几盗败应龙繇是著名改知崇仁县淮西失守江西诸州有残破者县佐贰闻变先遁应龙固守不去先是理宗久未有子以弟福王与芮之子为皇子丞相吴潜有异论帝已不乐元兵渡江朝野震动逐丞相丁大全复起潜为相帝问潜防安出潜对曰当迁幸又问卿如何潜曰臣当死守于此帝泣下曰卿欲为张邦昌乎潜不敢复言未几北兵退帝语羣臣曰吴潜几误朕遂罢潜相帝怒潜不已应龙朝受命帝夜出象简书疏稿授应龙使劾潜应龙谓潜本有贤誉独论事失当临变寡防祖宗以来大臣有罪未尝轻肆诛戮欲望姑从寛典以全体貎帝大怒乃按劾丁大全请加窜斥疏言内急急于苏民瘼以固国本外莫急于讨军实以振国威又言时政四事广发廪以振民饥通商贩以助民食劝分富室以助官籴严等第以覈民数稽检放以苏民穷严戢盗以除民害贾似道素忌潜防京师米贵应龙为劝粜歌宦者取以上闻帝问知应龙所作问似道米价髙当亟处之似道访其由亦怒应龙迁司农少卿寻以右諌议大夫孙附凤言遂去国景定三年湖南饥起提举常平以捄荒功迁直寳章阁广南东路转运判官迁秘书监兼国史编修实録检讨知隆兴府兼江西转运副使奏免和籴二十万石擢权户部侍郎兼侍讲时似道当国百官奏对稍切直者辄黜应龙言臣观今日之事可言者多矣迩日以来靖共自守者以论事为忌指陈稍切者聨翩引去岂两省缴駮过甚重其疑与抑廷臣奏对咈意速其畏与朝廷清明之时而言者已怀畏疑臣恐正臣夺气鲠臣吃舌宜非盛世所有遂迕当路自侍从两省以下无不切齿未几以集英殿修撰知建宁府亟辞中书舎人卢钺希指封还録黄久之起为江东转运使辞南海寇作朝廷患之乃以显谟阁待制知广州广东经畧安抚使寇闻应龙至遁去应龙勦逐之南海大治特旨屡召拜户部侍仍兼侍读七上奏辞免徳祐元年迁兵部尚书寳章阁直学士知赣州兼江西兵马钤辖青海军节度使力辞隠九峯子元髙亦举进士知官县没洪天锡叹曰朝廷失一御史矣
　　潘牥字庭坚福州闽人端平二年防进士牥对曰陛下承休上帝皈徳匹夫何异为人子孙身荷父母劬劳之赐乃指豪奴悍婢为恩私之地欲父母无怒不可得也又曰陛下手足之爱生荣死哀反不得视士庶人此如一门之内骨肉之间未能亲睦是以僮仆疾视邻里生侮宜厚东海之思裂淮南之土以致人和时对者数百人庭坚语最直防殿中侍御史蒋岘劾方大琮刘克庄王迈前倡异论并诬牥姓同逆贼防语不顺请皆论以汉法牥调镇南军节度推官衢州推官厯浙西提举常平司迁太学正旬日出通判潭州日食应诏上封事曰熙宁初元日食诏郡县掩骼着为令故王一抔浅土其为暴骸亦大矣请以王礼改葬又移书丞相游似申言之似心善其言方将收用之而牥卒
　　洪芹尚书右仆射适之曽孙以大父泽入官甫更调登进士第自南平司法改钦州教授部使者爱其才先后并荐之有旨召审察丁内外艰入主省架阁迁太学博士轮对发明絜矩之道擢国子博士出通判南剑入为太常博士累迁将作少监属词臣无当上意慨然思得天下士丞相程元凤言当今地望无逾洪芹者进兼翰林权直秘书少监开庆元年升直学士院继权礼部侍郎中书舍人属兵兴帝悟柄任非人自贻国祸诏书所至闻者奋激葢芹所草也丁大全罢相出典乡郡芹迁礼部侍郎缴奏大全鬼蜮之资穿窬之行戾滛黩引用防恶陥害忠良遏塞言路浊乱朝纲乞尽从諌臣所请追官逺窜以伸国法以谢天下沈炎乘上怒攻丞相吴潜芹独缴奏曰方国本多虞潜星驰赴阙理纷镇浮陈力为多一旦视为弁髦得无如诗所谓将安将乐女转弃予乎慷慨敢言天下义之迁礼部侍郎帝锐意乡周而以论去退寓永嘉怡然自适咸淳初起知宁国府卒
　　赵景纬字徳父临安府于潜人少勤学弱冠得周惇颐程颢兄弟诸书读之恨不及登朱熹之门熹门人叶味道谓之曰度正吾党中第一人遂往见首诲以求放心为本由是徃来味道度正之间研索益精入太学登淳祐元年进士第授江隂军敎授丁母忧以禄不逮养服阕不调召为史馆检阅特授秘书郎兼史馆校勘进直秘阁差知台州皆辞不许至郡以化民成俗为先务约束官吏扰民五事举遗逸车若水林正心于朝旌孝行平重刑惩哗讦治豪横建黄岩县社仓六十有六浚河道九十里筑隄路三十里节浮费为下户代输秋苖奏蠲五邑坊河渡钱期年之内乞归田里者再进考功郎官兼沂靖惠王府教授御笔兼崇政殿説书又皆辞不许乃造朝侍缉熙殿以易进讲论圣人体元之妙在惟几人君得此则天下有治而无乱人事有吉而无凶矣又曰惕厉只惧乃天心之所存圣人先处于忧故能无忧先处以危故能无危若乃先自处于安乐则忧危乘之矣又论监司守令与其纠劾于有罪之后而未必尽得其情孰若精择于未用之先而使之各称其职彗出于栁应诏上封事愿陛下捐内帑以絶壅利之出嫔嫱以节用度之奢弄权之貂寺素为天下之所共恶者屏之絶之毒民之防泽侯尝为百姓之所愤者黜之弃之择忠鲠敢言之士置之台諌以通闗鬲之壅选慈惠忠信之人使为守宰以保元气之残又必稽干淳以来凡利禄窠名之在百司庶府者悉其旧以济经用之急公田买不均之聴民自陈随宜通变以安田里则人心恱天意觧矣兼国史院编修官实録院检讨官拜太府少卿以直敷文阁知嘉兴府又皆辞不许至郡首以防根本正风俗为先务拜宗正少卿御笔兼侍讲兼权工部侍郎时暂兼权中书舍人又皆辞不许以礼记进讲开陈敬恕之义封还滥防词头帝从之进权礼部侍郎兼修玉牒升兼侍读仍辞不许进圣学四箴一曰惜日力以致其勤二曰精体认以充其知三曰屏嗜好以専其业四曰谨行事以騐其用五乞归田里帝勉留之请益力特授集英殿修撰知建宁府辞不许乃还家召为中书舍人三辞不许请益力进显文阁待制依所乞予祠辞职名不许遂差提举玉隆万夀宫疾卒诏特赠四官至中奉大夫諡文安景纬天性孝友雅志冲澹亲没无意仕进故其立朝之日不久云
　　冯去非字可迁南康都昌人淳祐元年进士皆干办淮东转运司治仪真欧阳修东园在焉使者黄涛欲以为佛寺时已许荐去非力争不得宁不受使者荐谒告而去寳祐四年召为宗学谕丁大全为左諌议大夫三学诸生叩阍言不可帝为下诏禁戒诏立石三学去非独不肯书名碑之下方监察御史吴衍翁应弼劾诸生下狱去非复调防宗学生之就逮者未几大全签书枢宻院事参知政事蔡抗去国去非亦以言罢归舟泊金焦山有僧上谒去非不虞其为大全之人也周旋甚款僧乘间致大全意愿毋遽归少俟收召诚得尺书以往成命即下去非奋然正色曰程丞相蔡叅政牵率老夫至此今归吾庐山不复仕矣斯言何为至哉絶之不复与言
　　徐霖字景说衢州西安人年十三有志圣人之道取所作文焚之研精六经之奥探赜先儒心之要淳祐四年试礼部第一知贡举官入见理宗曰第一名得人嘉奬再三登第授沅州教授时宰相史嵩之挟边功要君植党颛国霖上疏厯言其奸深之状以为其先也夺陛下之心其次夺士大夫之心而其甚也夺豪杰之心今日之士大夫嵩之皆变化其心而收摄之矣且其变化之术甚深非章章然号于人使之为小人也常于善类择其质柔气弱易以夺之者亲任二三其或稍有异已则潜弃而摈逺之以风其余彼以名节之尊不足以易富贵之愿义利之辨亦终暗于妻妾宫室之私则亦从之而已疏奏见者为霖危之未几嵩之匿父丧求起复君子并起而攻之【按癸辛杂防载淳祐初年乔行简李宗勉皆去位嵩之以右丞相独用权三学生上书攻之明年徐霖伏阙上书疏其罪是嵗仲冬嵩之父弥忠殂于家不即奔防公论沸腾未几御笔史嵩之起复将作监徐元杰少监史季温右史韩祥皆有疏论】帝大感悟丞相范钟进所召试馆职二人上思霖之忠亲去其一易霖名及试则曰人主无自强之志大臣有患失之心故元良未建防奸未窜是时丞相杜范已故而钟虽得位畏奸人覆出为已祸故也擢秘书省正字霖辞不获命遂就职防日食霖应诏上封事曰日阳类也天理也君子也吾心之天理不能胜乎人欲朝廷之君子不能胜乎小人宫闱之私昵未屏琐闼之奸邪未辨台臣之讨贼不决精祲感浃日为之食又数言建立太子迁校书郎七年大旱霖应诏言谏议大夫不易则不雨京兆尹不易则不雨不报去国帝遣著作郎姚希得留之不还御笔改合入官乃改宣教霖屡辞曰向为身死而不敢欺其君父今以官髙而自于平生失其本心何以其忠志八年夏添差通判信州霖皆力辞寻令守臣勉谕之特改宣教郎主管云台观霖乃拜受十二年迁秘书省著作郎累辞不许【按癸辛杂识霖去国旨俾宰执留之又令左史尹焕面留又令姚希得旨勉谕毅然不従沽激太甚其居衢也屡有召皆不就除著作郎则翻然而来及乞罢豪諌御笔谓其首鼠两端与外差遣尚迟回不去赵汝腾趣其出闗葢霖之无忌惮皆汝腾成其狂未几察官萧泰来数其十二狂不可治郡于是声名扫地与宋史本所载异附识】兼国史编修实録检讨帝曰今日所当言者当备陈之霖复以正太子名为言兼权尚左郎官兼崇政殿说书乃上疏言叶大有隂柔奸黠为羣憸冠不宜久长台谏乞斥去不报兼权左司霖知无不言于是谗嫉者思以中伤而帝亦不恱乞补外知抚州祠先贤寛租赋赈饥穷诛悍将建营砦几一月而政举化行以言去士民遮道不得行及暝始由径以出寳祐元年差知衡州三年当之官遂辞差知袁州五年丁外艰明年开庆元年差主管崇禧观景定二年知汀州明年卒尚书省请加优异诏与一子恩泽度宗赐祭田百亩以旌直臣
　　徐宗仁字求心信之永丰人淳祐十年进士厯官为国子监主簿开庆元年伏阙上书曰今天下如器之敧而未坠于地存亡之机固不容髪环视四境类不足恃而所恃以维持人心奔走豪杰者惟陛下赏罚之微权在耳自干腹之兵越江逾广以来凡阅数月尚未闻有死战阵死封疆死城郭者岂赏罚不足以劝惩之耶今通国之所谓侠罚者不过丁大全袁玠沈翥张镇呉衍翁应弼石正则王立爱髙铸之徒而首恶则董宋臣也廷绅抗疏学校叩阍至有欲借尚方剑为陛下除恶陛下乃释而不问彼方拥厚赀挟声色髙卧华屋三军之在行者捐躯兵革百姓之罹难者流血锋镝陛下亦尝一念及此乎又极论边事论惠亵而威不振又请使有言责者皆得以尽其言则国论伸而国威振迁国子监丞秘书省著作佐郎考功郎官太府少卿又迁太常少卿知宁国府监察御史郭阊论罢徳祐元年起授吏部侍郎权礼部尚书兼益王府賛读衞益王走海上厓山兵败死焉
　　危昭徳昭武人寳祐元年进士厯官为史馆检阅校勘武学谕宗正寺簿兼崇政殿説书迁秘书郎疏言国之命在民民之命在士大夫士大夫不廉朘民膏血为已甘腴民不堪命矣又言愿陛下与二三大臣察利害之寳究安危之本凡荒政之当举者不可一日而置念又言愿陛下举考课之事内以责诸弹纠之职外以责诸监司郡守之计进兼侍讲又言民者邦之命脉欲夀国脉必厚民生欲厚民生必寛民力且条上厉民四又言愿陛下为万世根本之虑为一时仓猝之防必求安节之亨毋招不节之咎又乞察欣瘁休戚之故酌利害损益之宜迁起居舍人兼国史编修实録检讨寻迁殿中侍御史侍御史諌作宗阳宫权工部侍郎兼同修国史实録院乞致仕特转一官昭徳在经筵以易春秋大学衍义进讲反覆规正甚多子彻孙咸淳元年进士陈垲字子爽嘉兴人厯京湖制置使司主管机宜文字差知徳安府厯迁太府卿司农卿权工部侍入奏言愿陛下转移世道之枢机砥砺士大夫之廉耻使知名义为重利禄为轻久去国以恬退闻者召之久立朝以更迭请者从之甘言容恱者必斥真情匄闲者勿留如此则君臣上下皆以真实相与四维既张士大夫难进易退之风当见于圣世以言罢未几进集英殿修撰知婺州改知太平州兼江东转运副使请蠲放诸郡灾伤加户部侍郎淮东总领寻提领江淮茶盐所兼知太平州公帑代三县输折丝帛钱五十万九千三百六十余贯又作浮淮书堂以处两淮之民而教之积官加端明殿学士咸淳四年卒諡清毅垲屡厯麾节军民爱戴幕客盛多而垲又乐荐士焉
　　杨文仲字时发眉州彭山人七嵗而孤母胡年二十有八守节自誓教养诸子文仲既冠以春秋贡其母喜曰汝家至汝三世以是经收效矣淳祐七年文仲以胄试第一入太学九年又以公试第一升内舍时言路颇壅因季冬雷震首帅同舍叩阍极言时事有曰天本不怒人激之使怒人本无言雷激之使言一时争诵之升上舍为西廊学录丞相谢方叔尝问文仲曰今日何事最急对曰国本未建莫大于此帝意未喻当以死请可也寳祐元年登进士第调复州学教授转运使印应飞辟入幕明嫠妇寃狱应飞悉从文仲议且荐之荆湖宣抚使赵葵署文仲佐分司幕姚希徳江万里合荐文仲学为有用辟四川宣抚司凖备差遣添差沿海制置司干办公事召为户部架阁迁太学正升博士时从叔父栋为祭酒讲学益诣精邃迁国子博士匄外添差通判台州故事守贰尚华侈正月望取灯民间吏以白文仲曰为吾然一灯足矣劝农东郊守因欲泛湖文仲即先驰归添差通判杨州牙契旧额嵗为钱四万緍累政増至十六万开告讦以求羡文仲曰希赏以扰民吾不为也卒増十八界一而已制置使李廷芝檄主管机宜文字时有沙田使者欲举行之文仲力争以为事不可妄兴葢与民之惠有限不扰之惠无穷事遂不行召为宗学博士近辅兵变水患轮对言皇天眷命垂四百年天命久熟之余国脉癃老之此岂非一大喜惧之交乎愿陛下内扩聪明自作主宰又曰春多沈隂岂但麦秋之忧于时为夬尤轸苋陆之虑天目则洪水焉苏湖则弄兵兴焉峩冠于于而毎见大夫之乏使佩仰累累而常虑贪渎之无厌将习黄金横帯之娯兵疲赤借毋虚之冗蚩蚩编氓得以轻统府琐琐警遽辄以忧朝廷设不幸事有大于此者国何赖焉帝竦聴顾问甚至迁太常丞寻兼权仓部郎官兼崇政殿说书迁将作少监又迁将作监文仲在讲筵毎以积诚感动尝进读春秋帝问五霸何以为三王罪人文仲奏云齐桓公当王霸升降之防而不能为向上事业独能开世变厉阶臣考诸春秋桓公初年多书人越二十年伐楚定世子之功既成然后书侯之辞迭见此所以为尊王抑霸之大法然王岂徒尊哉葢欲周王子孙率修文武成康之法度以扶持文武成康之徳泽则王迹不熄西周之美可寻如此方副春秋尊王之意盛夏建宗阳宫壊徙民居畿甸骚然文仲疏諌移闾阎之聚为香火之庭不得为善计矣陛下绍祖宗之位岂以黄老之居为轻重哉翌日面奏益恳至诏卿监以上荐人才文仲荐陈存吕折钟季玉等十有八人名士二人金华王栢天台车若水也兼国子司业兼侍立修注官又以捄太学教谕彭成天迕似道主管崇禧观出知衡州运饷有法而民不扰以所当得米八千石立思济仓召为秘书少监寻兼崇政殿说书以疾乞致仕不许兼国史院编修官实録院检讨官迁太常少卿兼国子司业迁起居舍人少帝即位授权工部尚书兼权侍右郎官寻兼给事中有事明堂议以上公摄行文仲议曰今祗见天地之始虽在幼冲比即丧次已胜拜跪执礼无违所当亲飨时丞相王爚陈宜中不协文仲尚疏言事危且急矣祖宗所深赖亿兆所寄命在乎二相茍以不协之故今日不战明日不征时不再来后悔何及寻兼国子祭酒元兵渡江畿甸震动朝士多弃去者侍从班惟文仲一人诏旌在列不去者二阶文仲疾益甚匄祠以集英殿修撰知漳州三上乞致仕改知泉州因将家逾岭南待次卒而宋亡矣谢枋得字君直信州弋阳人也为人豪爽毎观书五行俱下一览终身不忘性好直言一与人论古今治乱国家事必掀髯抵几跳跃自奋以忠义自任徐霖称其如惊鹤摩霄不可笼絷寳祐中举进士对防极攻丞相董槐与宦官董宋臣意擢髙第矣及奏名中乙科除抚州司户叅军即弃去明年复出试教官中兼经科除教授建宁府未上吴潜宣抚江东西辟差干办公事团结民兵以扞饶信抚科降钱米以给之枋得说邓二社诸大家得民兵万余人守信州暨兵退朝廷覈诸军费防至不免五年彗星出于东方枋得考试建康摘似道政事为问目言兵必至国必亡漕使陆景思衔之上其稿于似道坐居乡不法起兵时冒破科降钱且讪谤追两官谪居兴国军【伏读通鉴辑览】
　　【御批试士而以政事为问目孰是孰非原不妨于缕指至于国家废兴则非草野所宜妄论且明知大势已去为臣子者隐痛尤深何忍于盈庭防之时斥言宗社枋得固素知大义者而其情过激遂乖敬慎之常又何怪权奸之借端指摘乎】咸淳三年赦放归徳祐元年吕文焕大元兵东下卾黄蕲安庆九江凡其亲友部曲皆诱下之遂屯建康枋得与吕师防善乃应诏上书以一族保师防可信乞分沿江诸屯兵以之为镇抚使使之行成【伏读通鉴辑览】
　　【御批师防举族降元并受官职叛迹显然而其部曲又争相降附吕氏之罪恶更无可原枋得固素称守道重义者何亦狙于私交保其可信且欲借以行成其视司马迁之于李陵殆有甚矣迨次年安仁之战卒败于师夔能无自悔耶】且愿至江州见文焕与议从之使以沿江察访使行防文焕北归不及而反以江东提刑西西招谕使知信州明年正月师防与武万户分定江东地枋得以兵逆之使前锋呼曰谢提刑来吕军驰至射之矢及马前枋得走入安仁调淮士张孝忠逆战团湖坪矢尽孝忠挥双刀击杀百余人前军稍却后军绕出孝忠后众惊溃孝忠中流矢死马奔归枋得坐敌楼见之曰马归孝忠败矣遂奔信州师防下安仁进攻信州不守枋得乃变姓名入建宁唐石山转茶坂寓逆旅中日麻衣蹑履东乡而哭人不识之以为被病也已而去卖卜建阳市中有来卜者惟取米屦而已委以钱率谢不取其后人稍稍识之多延至其家使为弟子论学【伏读通鉴辑览】
　　【御批枋得固讲理学者战而败死国事可也乃变姓名而窜　　犹以论学为人所宗正所谓进退无防史尚冇与辞岂正见哉】天下既定遂居闽中至元二十三年集贤学士程文海荐宗臣二十二人以枋得为首辞不起又明年行省丞相防古岱将旨诏之执手相勉劳枋得曰上有尭舜下有巢由枋得名妵不祥不敢赴诏丞相义之不强也二十五年福建行省叅政管如徳将旨求江南人材尚书留梦炎以枋得荐枋得遗书梦炎曰江南无人材求一瑕吕饴甥程婴杵臼厮养卒不可得也纣之亡也以八百国之精兵而不敢抗二子之正论武王太公凛凛无所容急以兴灭继絶谢天下殷之后遂与周并立使三监淮夷不叛武庚必不死殷命必不黜夫女真之待二帝亦惨矣而我宋今年遣使祈请明年遣使问安王伦一市井无赖狎邪小人谓梓宫可还太后可归终则二事皆符其言今一王伦且无之则江南无人材可见
　　也今吾年六十余矣所欠一死耳岂复有它志哉终不行郭少师从少帝北迁既南归与枋得道时事曰大元本无意江南屡遣使使顿兵今无深入待还嵗币即议和无枉害生灵也张宴然上书乞敛兵从和上即可之兵交二年无一介行李之事乃挈数百年宗社而降因相与痛哭福建行省叅政魏天祐见时方以求材为急欲荐枋得为功赵孟来言枋得骂曰天祐仕闽无毫髪推广徳意反起银冶病民顾以我辈饰好邪及见天祐又傲岸不为礼与之言坐而不对天祐怒强之而北枋得即日食菜果二十六年四月至京师问谢太后櫕所及少帝所在再拜
　　恸哭已而病迁悯忠寺见壁间曹娥碑泣曰小女子犹尔吾岂不汝若哉留梦得使医持药杂米饭进之枋得怒曰吾欲死汝乃欲生我耶弃之地终不食死伯父徽明以特奏恩为当阳尉摄县事于天基
　　节上夀元兵奄至徽明出兵战死二子生进抱
　　父尸亦死
  </div>
  <div class="pagination">
   <a href="钦定续通志_page217.html">
    上一页
   </a>
   <span>
    ...
   </span>
   <a href="钦定续通志_page213.html">
    213
   </a>
   <a href="钦定续通志_page214.html">
    214
   </a>
   <a href="钦定续通志_page215.html">
    215
   </a>
   <a href="钦定续通志_page216.html">
    216
   </a>
   <a href="钦定续通志_page217.html">
    217
   </a>
   <span class="current-page">
    218
   </span>
   <a href="钦定续通志_page219.html">
    219
   </a>
   <a href="钦定续通志_page220.html">
    220
   </a>
   <a href="钦定续通志_page221.html">
    221
   </a>
   <a href="钦定续通志_page222.html">
    222
   </a>
   <a href="钦定续通志_page223.html">
    223
   </a>
   <span>
    ...
   </span>
   <a href="钦定续通志_page219.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
