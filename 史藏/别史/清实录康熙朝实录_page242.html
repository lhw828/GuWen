<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 242 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 242 页/共 681 页</h1>
    <div class="content">○丁亥。谕刑部尚书魏象枢等、今天气炎热、可将尔部事件、次第速行审结。勿得迟延、使犯人于应得罪外、更受余辜　　

○戊子。谕户部、漕粮关系国储、理应早登仓庾。向因经管各官、及旗丁人等、怠缓迁延、每致迟误、故严定处分之例、以警积玩。但定例过严、期限迫促、经管文武大小各官、及旗丁人等、不无苦累。尔部会同吏兵二部、将见行之例、再加详酌定议。务期不误漕运、不病官民、宽严适中、永可遵守、以副朕轸恤至意　　

○升左通政崔官、为太仆寺卿　　

○己丑。上诸太皇太后宫、问安　　

○谕大学士等、日来天时亢赐、犹望雨泽之降、今观亢旱已甚、天行之愆、人事之失也。如有应行应革事宜、令九卿詹事科道官员会议。于是九卿诸臣会议、请清理刑狱、并敕刑部督捕、直隶各省督抚、于应结事件、速行结案。又汉科道官员、请暂释江西吉安出征官拘禁者、俟同事大兵还日议罪。大学士等、即为转奏。上曰、清理刑狱等事、可如所议。其所议省释拘禁人员、亦宽政之一端也。见在拘系者、俱令暂释、俟大兵还日、再行议罪　　

○调正黄旗蒙古副都统喀齐蓝、为满洲副都统　　

○庚寅。谕刑部、时已季夏、雨泽愆期、迩来亢旱益甚、农事堪忧、朕思天人一理、感格之道、必有未孚。且刑狱或有淹滞、冤抑之气、最能上干天和。内外大小问刑各衙门审谳案件、恐有听断不公、曲直颠倒、以及草率怠忽、任意迟延、致无辜之人、久羁狴犴。尔部即通行申饬、今后问刑各官、凡应速结事情、即为归结、勿得借端稽缓、苦累平民、务期虚公明允、详慎得情、以副朕钦恤刑狱、感召休祥至意。特谕　　

○升镶黄旗满洲副都统公倭赫、为蒙古都统　　

○议政王大臣等题、新补奉天副都统查库、规避不赴任、应革职。得上□日、查库、著革去副都统、并遇恩诏所得拖沙喇哈番。其所袭拜他喇布勒哈番、系伊父世袭之官、彼无兄弟可以承袭、著姑留此职　　

○辛卯。谕大学士等曰、自古圣主、每遇水旱灾祲、未有不行虔祷者。今亢旱已甚、朕欲虔诚斋戒、亲行祈祷。尔等查例来奏　　

○壬辰。升狭西督粮道李国亮、为贵州按察使司按察使　　

○癸巳。授差往苏尼特蒙古处散米、被害郎中额尔济图、拖沙喇哈番。照阵亡例、予祭葬　　

○赠湖广殉难四品官董重民、都司佥书。给恤银三百两。予祭葬　　

○甲午。上诣太皇太后宫、问安　　

○裁湖广省行都司缺　　

○乙未。命多罗顺承郡王勒尔贝弟杨起、袭封多罗顺承郡王　　

○封镇国公哈尔萨子海清、为辅国公　　

○以大学士勒德洪、明珠、李霨、王熙、为纂修明史监修总裁官。内阁学士阿兰泰、王国安、翰林院掌院学士牛纽、侍读学士常书、侍讲学士孙在丰、侍读汤斌、侍讲加侍读学士王鸿绪、为总裁官　　

○以侍讲学士葛思泰、修撰归允肃、充日讲起居注官　　

○吏部议覆、礼科给事中李迥疏言、河南等六省学道、督抚皆以公明尤著保举、此等希图内升、不无奔竞之弊、请敕部确议定额、嗣后各省学道、令督抚于三年报满日、以公明尤著者保题、吏部开列、钦定一员、以京堂录用。其余、升一级、以道员先用。其未经保题者、仍照见行例行。从之　　

○丙申。上诣太皇太后皇太后宫、问安　　

○丁酉。雨。上御瀛台门、顾大学士等曰、甘雨既降、良可喜也。明珠奏曰、霖雨大沛、田禾沾足、诚为可喜　　

○升昭陵总管佟宝、为奉天副都统　　

○户科给事中孙蕙、题参原任广东提督今升銮仪使严自明、任广东提督时、甘心从逆、反正之后、皇上宽恩、待以不死、且授以将军、升为銮仪使、自应闻命驰赴、乃严自明、迟至二年后、始行到任、莅任未几、又疏请往云南找寻眷口、行至扬州、托疾逗留、日肆声歌、且纵其子严愈、在泰州地方、肆虐殃民、请斥革究拟。疏入、下部察议。寻兵部议、严自明、应革职、并革三等阿达哈哈番、妻子家产、交内务府。伊子知州严愈、交吏部议。得上□日、严自明、著革去銮仪使、三等阿达哈哈番。从宽免交内务府。著入旗。余如议　　

○己亥。上诣太皇太后宫、问安　　

○辛丑。升护军参领喀岱、为正黄旗蒙古副都统　　

○升正白旗参领邵凤翔、为杭州副都统　　

○旌表山东节妇、临淄县齐氏、寿光县王氏、烈妇、曹县石氏、潍县孙氏、并给银建坊如例　　

○壬寅。上诣皇太后宫、问安　　

○予故辅国公巩安、祭葬如例　　

○癸卯。予福建阵亡佐领张廷福、祭葬如例　　

○甲辰。上诣太皇太后宫、问安　　

○文华殿大学士冯溥、以老乞休。得上□日、卿辅弼重臣、端敏练达、简任机务、效力有年、勤劳素著、倚毗方殷、览奏、以年迈请休、情词恳切、准以原官致仁、乘驿回籍、著差官护送、以示眷怀　　

○以内阁学士王国安、为浙江巡抚　　

○乙巳。命奋威将军平凉提督王进宝、驰驿来京。兵马事务、令伊子王用予、暂行带管　　

○翰林院掌院学士陈廷敬、撰拟乐章十四章进呈。得上□日、该衙门敬慎肄习　　

○以故三等公图海子诺敏、袭爵　　

○升护军参领巴土、为镶黄旗满洲副都统　　

秋。七月。丙午朔。享。太庙。上亲诣行礼　　

○戊申。理藩院题、进贡厄鲁特丹津鄂木布来。使额尔克等、因无噶尔丹博硕克图汗票文、不许进关、令回归化城贸易。得上□日、丹津鄂木布来使、如不许进关、恐非柔远之道。著进关贸易　　

○己酉。上诣太皇太后宫、问安　　

○谕吏部、图治首在安民、劝善莫先惩恶、必咨询廉访、责有专官、而后民隐得以上闻、奸顽为之敛戢。近闻直隶各省地方、多有绅衿势要、土棍豪强、及旗下凶恶人员、并庄头等、纵暴恣行、武断乡曲。有司畏威而不敢问、大吏徇隐而不能纠、非特遣大臣巡察、难以祛除积弊。直隶为畿辅重地、尤宜首先澄清。今应遣大臣一员、前往会同该抚、巡历地方。有势要豪强、旗人庄头、大为民害者、廉访确实恶迹、指名题参、重加惩处、以警奸徒、用安良善、副朕移易风俗、爱养民生至意。应遣大臣、尔部开列具奏　　

○以故二等精奇尼哈番晋布子苏尔泰、袭职　　

○予故一等精奇尼哈番噶尔玛、祭葬如例　　

○予湖广阵亡六品官觉罗郭和礼、八品官觉罗萨鼐、江西阵亡七品官觉罗达林、觉罗星德、致祭银两　　

○庚戌。上诣太皇太后宫、问安　　

○升盛京刑部侍郎杭艾、为都察院左都御史　　

○壬子。升内阁侍读学士金世鉴、为内阁学士兼礼部侍郎　　

○癸丑。上诣太皇太后皇太后宫、问安　　

○旌表福建烈妇何氏、黄氏、钟氏、郑氏、贞女林氏、给银建坊如例　　

</div>
    <div class="pagination">
<a href="清实录康熙朝实录_page241.html">上一页</a><span>...</span><a href="清实录康熙朝实录_page237.html">237</a><a href="清实录康熙朝实录_page238.html">238</a><a href="清实录康熙朝实录_page239.html">239</a><a href="清实录康熙朝实录_page240.html">240</a><a href="清实录康熙朝实录_page241.html">241</a><span class="current-page">242</span><a href="清实录康熙朝实录_page243.html">243</a><a href="清实录康熙朝实录_page244.html">244</a><a href="清实录康熙朝实录_page245.html">245</a><a href="清实录康熙朝实录_page246.html">246</a><a href="清实录康熙朝实录_page247.html">247</a><span>...</span><a href="清实录康熙朝实录_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
