<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 22 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 22 页/共 505 页
  </h1>
  <div class="content">
   ○又谕、胜保奏、捻首投诚。现在筹办收抚善后事宜一摺。直东教匪。挟众横行。今已屡受大创。群酋一律乞降。自应宣示威德。许以自新。惟匪数众多。箝制不易。著文煜、谭廷襄、各派贤明精细之员。会同各该地方官妥为安插。毋令再滋事端。傥能各安生业。各团练丁役人等。亦不得牵引前事。挟仇妄拏。致大兵撤后。本地再为后患。胜保现回馆陶。办理善后一切事宜。将来总须统兵南下。所有安置各匪众。即责成文煜、谭廷襄、妥为料理。毋使从而生心。谋为不轨。此事胜保止能办其大概。全在各该地方官经理得宜。如果有派办之员。奉行不力。再酿后患。朕惟文煜谭廷襄是问。胜保另片奏、大名镇总兵阿麟保人稍忠厚。于军务紧要之处。不甚相宜。请将通永镇总兵伊绵阿对调。阿麟保是否仅人地不宜。抑有庸懦不能得力之处。并著文煜确切查明。据实覆奏。再降谕旨。正在寄谕闲。据谭廷襄奏报南捻出巢。窜至单县。请饬胜保会合僧格林沁大军剿办一摺。业经谕令胜保迅速进兵。会同僧格林沁剿办矣。即著谭廷襄督饬官兵。相机策应。其直东交界地方。并著文煜严饬该文武妥为防范。毋稍疏懈。将此由六百里各谕令知之。　　

○以山东按察使贡璜为布政使。直隶天津道孙治为山东按察使。　　

○以收抚山东教匪。予知县铁珊以直隶州知州用。并赏花翎。知县蒯遐龄等蓝翎。余加衔升叙有差。投诚贼目刘占考更名效忠。赏五品顶翎。　　

○予河南各属阵亡殉难绅民妇女二千六百七十二名口分别旌恤如例。　　

○上以恭上大行皇帝尊谥。自是日始。斋戒三日。　　

○戊午。谕议政王军机大臣等、文煜奏、节次拏获枭盗多名。现在覆审究办一摺。直隶沧州青县及天津河闲二府属。密迩京畿。各枭盗胆敢肆行抢劫。竟有人数聚至数百。开炮拒捕之事。实属形同叛逆。经文煜饬各该地方会同委员。节次捦获骑马贼多名。著即严讯究办。就地正法。在逃之二张飞等。著即饬属严拏。务获究办。近畿一带。盗风日炽。居民行旅。大受扰害。此总由于不肖州县。讳盗为窃。自顾考成。历任各上司更从而弥缝讳饰。养痈贻患。至于此极。据文煜奏称先后拏获枭盗仅止十余名。此外结党横行者当复不少。著文煜严饬各属摉拏。务期一律缉捕净尽。不准再任匪踪潜匿。傥该督不能随时查察。以致所属员弁奉行不力。任令匪徒远扬。犯无弋获。恐该督不能当此重咎也。将此由四百里谕令知之。　　

○又谕、僧格林沁奏、接奉历次寄谕据实覆陈一摺。前因胜保奏侍郎国瑞力攻竹口捻圩未下。兵勇受伤甚多。各圩皆可就抚。不必重烦兵力。是以谕令僧格林沁酌度办理。兹据该大臣奏国瑞已攻克寿张县属贼圩。收复范县城池。现因剿办曹州府南贼匪。调该侍郎来营合剿。俟曹属荡平。移扎东昌。或督师南下。所筹悉合机宜。著即督饬妥办。胜保近以招抚刘占考全股。濮范等处一律肃清。即欲移师赴皖。办招苗沛霖事。已谕令将善后事宜妥为安插。再行南下。刘占考一股。是否真心投诚。抑系别有诡谋。胜保固请南下。于办理苗练一事是事有盗。胜保去后。该大臣能否兼顾直境。使捻踪不至北犯。降众尽可相安。该大臣洞悉兵机。谅能谋画万全。著即迅速覆奏。以慰廑系。其曹属贼匪。仍著该大臣督饬国瑞迅速剿洗。或咨会胜保进兵夹击。以期及早荡平。所称摉获宋景诗伪印功牌。及胜保派李登祥招勇。经国瑞正法。其中总有不实不尽之处。不妨咨会胜保办理。以免宵小从中煽惑。至胜保之为人。负气任性。轻听人言。诚所不免。惟念其办事勇往。尚属可用。现当需材之时。不能不稍假事权。仍当谕令力除积习。共济艰难。僧格林沁素矢公忠。亦必不至稍存意见也。前据御史杨荣绪奏参国瑞苞苴贿赂。令议政王军机大臣传谕该御史。旋据指出卢朝安厚馈一节。兹据该大臣片奏、查明并无其事等语。所奏自确。该侍郎既能打仗奋勇。即属良将。仍应属令黾勉图功。傥此后查有听情受贿等事。尚可随时参办。毋稍徇隐。将此由六百里谕令知之。　　

○又谕、前据严树森奏、东匪窜入豫境。当经谕令该抚速行剿捕。兹据奏该匪窜入滑浚汤阴等属。复由新乡窜入原阳等处。并将直东各匪偪处情形。绘图贴说呈览等语。东匪窜扰豫境。窥伺怀庆。现经严树森派拨重兵。拦头截剿。当可无虞西窜。然使偪令东归。不能大加惩创。则难保该匪不再图窜扰。副将杨飞熊等兵勇。既据该抚奏称系属劲旅。即著督饬该副将等实力剿击。悉数歼除。以寒贼胆。即或被剿东遁。该副将等务当越境跟追。会合直东等处官军。认真夹击。毋留余孽。令匪徒不能再窥豫省。方为妥善。至东省之教匪会匪。到处蔓延。要以东昌曹州为巢穴。现在刘占考等虽经胜保收抚。而此股匪徒。窜扰如故。且大名各属遍地匪踪。亦安得谓河北已就肃清。现惟捣其巢穴。尽绝根株。自可无虞滋蔓。僧格林沁专办山东军务。谭廷襄身任地方。均属责无旁贷。胜保现亦饬令进兵曹属。所有东昌曹州各匪。除已就抚外。其余匪众。即著僧格林沁、胜保、谭廷襄、悉心会商。迅速调派得力官军。分投进剿。务期埽穴捦渠。一律净尽。不得稍涉迁延。意存粉饰。其大名各属匪众。并著胜保派兵摉剿。速行翦除。即著文煜严饬地方文武一体会剿。严扼北犯。傥有疏虞。惟文煜是问。将此由六百里各谕令知之。　　

○又谕、贾臻奏、巨捻乞抚。请旨遵行一摺。安徽颍阜闲巨捻郭名栋、习与苗逆为仇。前因寿州被围。曾为副将黄鸣铎招其部众。进攻苗巢现闻胜保将次南下。先赴贾臻营前乞抚。颍亳各股捻匪。为数甚钜。势难悉数歼除。自应剿抚并用。以期渐次廓清。郭名栋去逆效顺。立志既坚。应即准予投诚。令其立功赎罪。以孤苗逆之势。贾臻既驻颍郡。即著将招抚事宜。就近先行办理。该练圩偪处苗练群捻之闲。势难显然自拔。拟请暂缓薙发。俟立功以后。即一律薙发。亦著照所请办理。惟该练众至六万余名之多。良莠不齐。务须善为驾驭。庶免再滋事端。并著袁甲三、彭玉麟、妥筹兼顾。毋令再行反覆。所称郭名栋密派队伍。截剿苗逆东援练众。并俟楚军于正阳寿州开仗时。即率所部攻剿下蔡。以分苗逆之势。著袁甲三等即饬令郭名栋相机妥办。及时立功自效。另片奏沈阜捻首赵锡如被击穷蹙。赴庐凤道叶春培处投诚。经叶春培散其党与。并择留精壮百余名应用。著即责令该捻首立功自赎。并将捻首秦喧严捕务获。以净根株。将此由六百里各谕令知之。　　

○又谕、薛焕奏、解运浙江粮饷军火。并探闻甯波失守。请调兵扼守吴淞。英法洋商有与贼匪往还各等语。已谕令都兴阿等速派水师。赴吴淞口扼泊矣。薛焕业已抽拨炮船。前往吴淞口驻扎。著即责成该带兵官会同都兴阿等派出师船。实力防剿。毋稍疏失。惟苏浙利害相关。总须力援杭湖。方免唇亡齿寒之患。如能雇募水勇一二千人。派得力员弁统带。即由鳖子亹驶赴杭州。与况文榜等军联络声势。力解城围。最为妥善。如无船只。或能与洋人商酌。雇伊火轮船乘坐前往。则出其不意。尤足以寒贼胆。惟杭城被围已久。难再支持。该抚接奉此旨。务即迅速办理。毋稍延误。至银米军火等项。除业经解往外。仍须源源接济。据该抚奏称浙路梗阻。商税减少。惟杭州本无储蓄。亦并无他处可以指望。该抚务须力筹兼顾。不得以进款短绌。意涉推诿。英法商人与贼往还。既与和约不符。且于该二国税务无益。巴夏礼等如由甯波赴沪。该抚自应据理诘责。设法离闲。何得任听自然。一筹莫展。将此由六百里加紧谕令知之。　　

○又谕、薛焕奏、浙江贼匪窜踞绍兴府城后。甯波府城已于十一月初八日失守。并陷镇海县城。现在掳掠钓船。以为纵横海上之计。请严防吴淞口等语。近年甯波海船。出入大江。已成熟游之路。吴淞口系入江要道。尤为上海门户。亟应严密防堵。惟曾秉忠所统炮船。分布泖淀等湖。已形单薄。该抚现于松江宝山各防抽拨炮船十余只。饬赴吴淞口驻泊。惟皆系内河小艇。不能下碇。口外大洋。尚不足恃。现在大江水师。有大小战船三百数十号。素称坚实。著都兴阿、黄彬、即派得力将弁。管带战船数号。飞速驶赴吴淞口扼泊。万一贼欲航海北趋。准薛焕随时咨调。并著都兴阿等务饬各镇将。如闻有警。立即飞驶前往。堵截逆船。以固长江要口。将此由六百里加紧谕令知之。　　

○又谕、前因浙江军务紧急。叠谕庆端速行出省督剿。并调兵由海赴援。并谕令毓科调派刘于浔等兵勇入浙救援。兹据薛焕奏称浙省自绍兴失守。贼众数十万围攻杭城。张玉良中炮殒命。现惟记名总兵况文榜一军。尚驻凤山门外。并探闻绍兴府属各县悉行失陷。甯波府失守各等语。浙省贼势狓猖。复由绍郡攻陷甯波。省城愈形危急。且该匪于甯波掳掠钓船。为纵横海上之计。恐愈不可收拾。庆端接奉叠次寄谕。谅已即行出省。驰赴闽浙交界。督办防剿。惟此时浙省全体糜烂。但能保守省城。庶各属尚可徐图恢复。闽省派往官军。须由南路进剿。固足以分贼势。而于杭州省城。尚恐缓不济急。著庆端即于台湾漳泉等水师内。挑选精锐数千名。配齐船炮粮饷。克日由海道驶赴浙江。探明捷径。迅速援救杭州。其温州黄岩等处水师。如有可调派。则去杭较近。并著庆瑞一并派拨。由海援杭。其前调陆路援军。仍著催令分路进攻。如事机紧急。庆瑞即亲督各军出省赴援。浙省系该督兼辖省分。何路可以进兵。即由何路援剿。一切不为遥制。前谕毓科调拨援浙兵勇。未据覆奏。现在浙江待援急迫。著督催道员刘于浔等。星速统兵前赴浙江。相机进剿。此外如尚有可拨之兵。并著添拨。设法绕道前进。毋许稍存畛域之见。致有贻误。将此由六百里加紧谕令知之。　　

○又谕、前因浙江严州绍兴等城先后失陷。杭州甯波危急。叠经谕令曾国藩速筹援浙之师。并谕令左宗棠取道三衢。与李元度之军。星驰赴杭。力解城围。兹据薛焕奏称杭城被围四十余日。贼匪有数十万之多。该逆坚筑木城数十里。内外不能通气。前由上海雇船从鳖子亹入江。运送军粮炮火。接济杭省。因有贼营阻隔。不能运入城中。兵民无从得食。势难持久等语。杭城危急万状。设有疏虞。大局何堪设想。曾国藩节制四省。责无旁贷。前经谕令筹拨楚师援浙。尚未据该大臣覆奏。著即懔遵前旨。迅速派调。并将布置情形。速行驰奏。以慰廑念。前据庆端奏左宗棠已行抵广信。此时谅已入浙。著即会合李元度一军。星驰赴杭。力保危城。至鲍超一军。现驻甯国。距杭州省城较近。若由广德州取道入浙。既可径援杭城。兼可分援湖郡。或径由徽郡取道于潜昌化进援杭城。并著曾国藩饬令该总兵相机办理。此时浙省遍地逆氛。自应先其所急。曾国藩务即饬令鲍超星夜援浙。以顾全局。至甯波一带。著左宗棠于杭城解围后。分兵接应。力图克复浙东各城。毋令久踞。东南半壁大局。关系非轻。应如何添兵援应。迅埽贼氛。该大臣等谅能统筹全局。不至贻误事机也。将此由六百里加紧各谕令知之。　　

○兵部议覆吉林将军景纶奏、珲春地处边要。额兵四百余名。不敷操防。请于该处三旗余丁内。择其年壮技娴者。拣选二百名作为副甲。随同操演充差。遇有披甲缺出。由此拔补。仍于余丁内挑选足额。每名月给养赡钱三吊。应如所请行。从之。　　

○以山东曹州剿办会匪获胜并收复范县城。赏协领富和、佐领苏克金、黄马褂。并赏富和巴图鲁名号。协领萨英额等花翎。余加衔升叙有差。　　

○以河南防守省城出力。赏城守尉富保、知州宫国勋等花翎。参将玉寿等蓝翎。余加衔升叙有差。　　

○蠲缓江苏铜山、丰、萧、睢甯、赣榆、沛、砀山、邳、八州县被扰村庄新旧额赋并杂课有差。　　

○蠲缓河南通许、尉氏、洧川、兰仪、商邱、甯陵、鹿邑、睢、柘城、淮甯、项城、沈邱、太康、扶沟、许、临颍、襄城、郾城、长葛、内黄、考城、南阳、镇平、唐、邓、裕、舞阳、叶、汝阳、上蔡、光、息、三十二酬县被扰村庄新旧额赋有差。　　

○己未。孝惠章皇后忌辰。遣官祭孝东陵。　　

○以恭上大行皇帝尊谕。前期遣官告祭天。地。太庙后殿。奉先殿。社稷。　　

○谕内阁、前因蠲缓各省钱粮恩旨。往往为地方官吏抑阁。以致屯膏不得下逮。叠经通谕各直省督抚认真办理。以恤民艰。其地方完善。未有贼匪窜扰。及并无灾歉之处。自应输将踊跃。惟正之供。兹据周祖培奏北省近畿各处。渐多藐视官长。倚恃团众。抗粮拒捕之事。其故由于州县不得其人。平日临财贪墨。办事武健。为民深仇疾视。甚至积久赏罚不信。告令不遵。胁制官长。而为之官长者。亦不敢与之相较等语。我国家深仁厚泽。沦浃民心。现在山东河南等省州县遭贼蹂躏。及闲遭灾歉地方。叠经降旨分别蠲恤。其完善地方。亦均尚能争先输纳。然如该大学士所奏情形。亦复早有所闻。总由官吏不肖。有激而成。诚堪痛恨。著各该督抚于所属州县。务各秉公遴选洁己爱民之员。俾膺民社。如有贪声劣迹。平时不得民心者。立即严参重惩。毋稍徇隐。经此训谕之后。傥有地方牧令。奉职无状。以致民闲怨毒。酿成聚众抗粮之案。滋生事端者。必将该管督抚上司各官。一律重惩。决不宽贷。凡尔百姓。皆吾赤子。具有天良。得一亲民之牧令。必当无待追呼。而输将恐后。断不至藉口官吏。辄敢抗违朝廷赋税。自为乱民以取罪戾也。将此通谕知之。　　

○又谕、大学士周祖培奏、请饬整顿盐务等语。鹾务为国课大宗。各省额销应徵课银。为数甚钜。近年短绌过多。总由该管官不能认真办理所致。当此帑项支绌。宜如何激发天良。力求整顿畅销。以期裕国课而济时艰。长芦近来悬岸甚多。著直隶总督督饬运司严拏私贩。招商认办。毋再任令久悬。以致额徵短绌。两淮就场徵税。并著核实徵收。前经湖广总督官文奏请办理淮盐。行销楚岸。江苏巡抚薛焕奏请招商运销湖北江西。俱由户部议准。均著认真办理。毋任领运行销官吏人等营私舞弊。其两广福建山东四川甘肃等省。或仍属完善。或军务渐平。尤应早复旧额。并著各该省督抚盐政。痛蠲积习。讲求利病。务期经商裕课。按照例限奏销。不得稍有迟误。傥或不知振作。任令国家正课。日形短绌。朕必加以重惩。不稍宽贷。懔之。　　

○谕议政王军机大臣等、有人奏、豫省归陈汝光。与皖省连界。并无关隘山水之险。若但防守豫境。不能处处弥缝。不如因时乘势。合皖豫两省进剿。直东连界之教匪。及曹州所属会匪。无异捻匪。均应限以腊正两月扑灭净尽。不可坐失机会各等语。皖捻窜扰东豫。地方屡受其害。现在虽经回巢。而南捻已由砀山窜至单县。傥明春大股纷窜。则剿办愈形棘手。若能捣其巢穴。慑以兵威。则匪踪自不敢远出。实胜于分兵防守。归陈等处情形既松。防兵亦可进剿。袁甲三办理捻匪。是其专责。著即会同严树森、毛昶熙、密筹机宜。分路进剿。总当以今腊明正迅速办理。为先发制人之举。不可稍涉迟缓。在事将弁如能奋勉立功。必当破格优奖。即该大臣等能剿除大股捻逆。亦必荣膺懋赏。直东教会各匪。现经僧格林沁等剿抚兼施。但东昌曹州等处贼匪。尚属不少。大名尤为北路关键。若不趁此捻逆未出巢之前。迅速埽荡。则胜保所招之刘占考等。明春捻逆窜及山东。必至乘势反覆。著僧格林沁、胜保、谭廷襄、妥筹会商。四面兜剿。净绝根株。务于腊正两月一律荡平。断不可坐失机会。若将就了事。刘占考等于明春或有反覆。而大名等处贼匪未能肃清。以致窜入临洺关。或扰及山西完善地方。则由何人贻误。朕必严行查办。不能宽宥也。原摺著钞给阅看。将此由六百里各谕令知之。　　

○以翰林院侍讲学士宝珣充日讲起居注官。　　

○庚申。上素服诣太和门。恭阅大行皇帝尊谥庙号册宝。行礼毕。还宫。更缟素。诣观德殿。恭候册宝至。上诣大行皇帝几筵前行礼。恭献册宝。册文曰。臣闻握乾符而锡极。绩炳黄图。开鼎箓以延厘。辉流丹检。绍先启后。骏声允播于八埏。昭德象功。鸿号宜垂于万禩。敷陈盛美。宣示来兹。肃举上仪。祗扬前烈。钦惟皇考大行皇帝。聪明天亶。圣敬日跻。严恭罔闲于初终。勤俭懋昭于中外。吁郊坛而展祀。为国为民。礼陵庙以摅诚。尽伦尽制。教先睦族。祥联玉牒之欢。谊笃亲贤。名重金瓯之选。由是广开言路。优答谏臣。痛戒因循。百尔钦承夫手谕。阐明性理。千秋永绍夫心传。操赏罚之大权。典严黜陟。沛蠲除之渥泽。念切恫瘝。洎乎饥鼠跳梁。游鱼跃釜。临轩命将。给帑助军。歼灭渠魁。累筑鲸鲵之观。翦除顽梗。叠严枭獍之诛。迺巨憝就捦。天讨固彰夫挞伐。而愚民悔罪。仁恩复予以自新。斯又德量协夫乾坤。勋业迈夫轩昊者也。若夫耤田秉耒。轸穑事之艰难。瀛海飞刍。裕仓储之备御。东壁广图书之府。典茂宾兴。西曹恤囹圄之司。化期刑措。凡宵旰之实心实政。悉臣民所共见共闻。虽至德庞鸿。片语难名其巍荡。而湛恩汪濊。群怀并极夫尊亲。爰考彝章。博徵廷议。缅圣德之广运。乃武胥本乎乃文。钦谟烈之昭垂。丕承实原于丕显。徽称允洽。众志佥孚。谨奉册宝。恭上尊谥曰协天翊运执中垂谟懋德振武圣孝渊恭端仁宽敏显皇帝。庙号曰文宗。于戏。镂瑶函而错采。藻火增华。摛琼管以扬芬。球图媲媺。伏冀宏猷懋启。永宝赤文绿字之符。景祚弥隆。长延朱雁白麟之瑞。谨言。　　

○谕内阁、御史钟佩贤奏、请严查衙蠹仓蠹以清弊源一摺。在京各部院衙门书吏。乃古府史胥徒之属。自当奉公守法。以备录用。近来该书吏等舞弊营私。无所不至。索诈未遂。则刻意苛求。贿属已行。则曲为比附。甚至私买缺底。盘踞把持。外省官员之升降。款项之报销。以及委解官物。请领文批。无不需索。各省视为固然。名为打点部费。实堪痛恨。至各仓花户。那移掩饰。亏短偷漏。迨至放米之时。搀和沙土。克减斛斗。更有地方土棍。依附花户。名曰吃仓。种种弊端。尤难枚举。著各部院堂官、仓场侍郎、严饬所属。留心访察。如有前项弊端。立即查拏惩办。以肃法纪而挽颓风。　　

○又谕、景其浚奏、请＜??闲＞守令以清治源一摺。守令为亲民之官。自以洁己爱民。方为称职。惟自军兴以来。捐输保举人员较多。不无贤否杂出。而科甲出身者。往往需次数年。不得一膺民社。虽捐输人员中。未必无奋勉有为。才堪任使者。而不肖之徒。夤缘进身。正复不少。又有藉捐佐杂空衔。托足军营。钻谋保举。不数月闲。洊至州县。为大吏者。方且受其欺蒙。此等巧滑之员。安望其能为良吏。著各该督抚于此项人员到省后。认真察看。如有贪婪不职。即当随时甄别。不得视为虚文。至捐输保举两途。与科甲出身人员。应如何分别铨用。著该部汇入议覆祁寯藻变通选法章程内。一并妥议具奏。　　

○谕议政王军机大臣等、前因＜??闲＞用需人。降旨将王庆云补授左都御史。饬令来京供职。并降旨令前任户部侍郎罗惇衍、前任大理寺少卿田雨公、降调浙江布政使徐宗干、来京听候简用。现在需才孔亟。著劳崇光、耆龄、即传知罗惇衍赶紧北上。田雨公籍隶山西。王庆云闻现寓汾州府。距京较近。著英桂令该二员迅即来京。用副委任。徐宗干籍隶江苏通州。即著吴棠就近传知该员。令其即日遵旨前来。毋稍延缓。将此各谕令知之。　　

○又谕、前因将材需人。曾明降谕旨。令前任云南提督傅振邦、固原提督孔广顺、甯夏镇总兵郑魁士、来京听候简用。第恐由部行文。未免迟缓。尚非朕求才若渴之意。傅振邦籍隶山东。郑魁士籍隶直隶。距京较近。著文煜、谭廷襄、迅即饬令前来。务于明年正月内到京。孔广顺籍隶四川。著骆秉章传知令其迅即起程。毋稍迟缓。该提督等均受皇考厚恩。擢至专阃。谅必接奉此旨。即日就道也。将此各谕令知之。　　

○又谕、谭廷襄奏、南捻出巢。尚在单县一带盘踞。边马四出攻扑民寨。拏获被裹难民供称匪等商议北窜等语。现在僧格林沁驻军曹州。国瑞之军。亦回抵长沟。即可移师进剿。是北路及东北均有大兵堵御。惟该逆究从何路窜扑。尚难豫料。胜保现在馆陶。将欲移军赴皖。节经谕令务将北路肃清方可他往。谅其所带马步各军。未即起行。著该大臣等即乘此机会。并力曹南。以为一鼓歼除之计。谭廷襄现赴东昌。著将续探军情。即行径报僧格林沁胜保军营。会商办理。庶可联络一气。总期先发制人。务须先将此股败匪殄尽。方可乘势捣其巢穴。净绝根株。该大臣等谅能同心戮力。迅奏肤公。毋失事机也。将此由六百里谕令知之。　　

○以四川续捐津贴。永广、崇庆、汉万、大竹、仁寿、广安、岳池、三台、中江、遂甯、富顺、十一州县学额各一石。　　

○赏军机章京英秀等银。　　

○乌珠穆沁扎萨克车臣亲王彭苏克那木济勒、科尔沁扎萨克郡王济克默特郎布、阿巴噶扎萨克郡王阿尔塔、于遵义门外瞻觐。　　

○阿巴噶扎萨克头等台吉都葛尔木布等二人、于内右门外瞻觐。　　

○辛酉。以恭上文宗显皇帝尊谥礼成。颁诏天下。诏曰。朕惟自古帝王。抚辰凝绩。恭己敕几。恢九＜?宀禹＞而饮和。畅八埏而食德。爰有阐扬骏业。祗奉鸿称。所以尊皇煌帝谛之上仪。纪舜亻□舜尧山□尧之盛轨。典至钜而礼至崇也。钦惟皇考大行皇帝。道协登咸。功隆位育。建大中以出治。百度惟贞。居至正以垂型。万邦作乂。际累洽重熙之运。廑持盈保泰之思。荐璧郊禋。雍雍肃肃。秉圭宗祀。穆穆皇皇。耤亩加推。青犗饰绀辕之驾。桥山展敬。白麟徵紫殿之祥。诵实录而昭虔。有严有翼。莅讲筵而典学。惟一惟精。若夫引对臣工。寅躬靡懈。亲裁庶政。午夜弥勤。章奏荷手诏之裦。荣逾华衮。性理阐心传之秘。卷启缥缃。删史册虚文。瑞不言黄龙赤雀。杜方州进献。贡不闻南雉西獒。眷青原蔀屋之艰。时廑驿报。颁红粟太仓之赐。日切鸿嗷。饬簠簋以兴廉。劝耕桑以励俗。协气恒周夫夏甸。和风益播夫春台。河防则巩固长堤。洩宣悉当。海运则平消巨浪。飞挽忘劳。书丰□山戊不□于司农。乐民之乐。赦眚灾而按谳。刑期无刑。盖厚泽深仁。莫罄瞻依之念。斯迩安远至。都归覆帱之中。然且凤藻频颁。龙纶叠贲。章辉云汉。超三古以垂谟。文炳日星。并六经而作则。听政而丹毫挥洒。特戒因循。求言而白＜??闲＞敷陈。各抒闻见。恩开庆榜。收铁网之珊瑚。惠溥圜桥。采璧池之芹藻。既兴文教。更■武功。丰县班奏捷之师。雄扬貔虎。连镇表捦渠之绩。孽埽豺狼。几宜独禀宸衷。继悉胥承庙略。乃鸮音未革。甘外生成。螳臂称强。尚思攘敚。爰致罚以申天讨。俾殄歼以快人心。举团练而民卫鸠居。整戎行而士娴豹略。罗网宽诛于三面。羽干迅格于两阶。凡兹十一年兢兢业业之深衷。允为亿万姓尊尊亲亲之仰戴。朕幸蒙顾复。恪奉仪型。方期爱日舒长。仪懔乎冬温夏凊。讵意重霄远隔。悲深乎春露秋霜。衔恤终天。难名圣德。输诚率土。共感皇恩。谨命诸王贝勒大臣文武群臣。谨考彝章。详议谥号。百辟卿士。佥言允符。祗告天地宗庙社稷。以十一年十二月初七日。敬奉册宝。恭上皇考大行皇帝尊谥曰协天翊运执中垂谟懋德振武圣孝渊恭端仁宽敏显皇帝。庙号曰文宗。延曜来章。推恩锡类。所有事宜。开列于后。一、岳镇海渎。庙宇倾颓者。该地方官奏明修葺。以致诚敬。一、内外大小各官。除各以现在品级。已得封赠外。著照新衔封赠。一、在京满汉文武大小官员。俱各加一级。一、在京王公文武官员。任内有革职留任。及降级罚俸者。咸与开复。又在京官员。现在议降议罚者。悉行豁免。一、外藩蒙古王公以下。台吉以上。有罚俸住俸者。咸与开复。其现在议罚者。悉行豁免。一、会试文武举人。已经中式者。除过犯黜革外。其有殿试誊写错误。不合体式者。礼兵二部察明核实。准其再行殿试。一、乡试已经中式文武举人。除过犯黜革外。其有磨勘原卷字句错误。以致停科者。俱著宽免。准其会试。一、满汉孝子顺孙义夫节妇。该管官细加咨访。确具事实奏闻。礼部核定。以凭旌表。一、各省道路桥梁。闲有损坏者。著地方官查明修理。以利行旅。一、各处养济院。所有鳏寡孤独残苦无告之人。有司留心。以时养赡。勿致失所。一、现在内外监候质审衣干连人等。俱著准其保释。一、军流人犯。有本人身故。其妻子情愿回籍者。该管官报明该部。准令各回原籍。于戏。启绵长之祚。庆锡孙曾。贻昌大之祥。欢胪黎庶。布告天下。咸使闻知。　　

○谕议政王军机大臣等、有人奏、顺天府吏治废弛。本年夏闲。永清县三百余人。控知县王锡琦加徵苛派。都察院咨顺天府查办。至今未结。治中蒋大镛擅作威福。府尹与之同乡。一切大小公事。皆委独办。把持要结。顺天府州县大半皆拜门生。分遣其子在通州等处管理帐房。遇控告僚属案件。皆受贿消弭。升调之缺。皆听裁断。署大兴县知县白维、积案二三千件。概不审结。命盗重案四十余起。一并积压。监犯口粮。尽数减扣。监毙押毙。至一百余名之多。皆恃蒋大镛为之徇隐。请＜??闲＞派公正大员。严查究办等语。顺天府系天下观瞻。大兴县为牧令领袖。岂容任此等劣员。滥司民牧。著派周祖培、德全、按照所参。严密访查。如果属实。即将蒋大镛白维撤任。按律惩办。以儆官邪而肃吏治。原片著钞给阅看。将此各谕令知之。　　

○又谕、胜保奏、续派官军截剿彰卫窜匪。并拟赴直豫交界督率调度一摺。东省捻首焦克淐等股匪。由开州窜入豫省。直扑卫辉。经严树森派兵击剿。杨飞熊等统带劲旅。驰往迎击。胜保前已派兵勇四千余名。赴豫助剿。现复派赵喜义带勇一千一百余名。驰赴彰怀一带。相机迎截。著即饬令管带兵勇之记名副都统乌勒兴阿等、会同豫省兵勇。将此股贼匪。迅速埽除。毋令再行纷窜。致滋延蔓。现在豫省及胜保所派兵勇。为数不少。足敷剿办。胜保自可毋庸带兵亲赴直豫交界督剿。此时南捻出巢。扰及曹单。较诸河北情形。更觉吃重。若再令贼踪窜入东省腹地。致各郡土匪蜂起。官军将有应接不暇之势。北路大局。关系非轻。著胜保仍遵前旨。即迅带兵勇驰赴曹郡。会合僧格林沁一军。将南捻悉力兜剿。尽数殄灭。永除巨患。胜保务当与僧格林沁和衷商办。共济时艰。以副委任。俟南捻歼除。再行前赴颍阜。将此由六百里谕令知之。　　

○又谕、联捷奏、东匪大股窜入豫境。亲督兵勇转战大获胜仗一摺。东匪窜扰豫境桥庙等处。经联捷移防河之师。力加剿洗。该逆不得肆其蹂躏。所办尚属妥善。惟前据胜保奏称濮范巨捻刘占考投戈归正。当即饬令薙发。分别犒赏各等语。兹据联捷奏称刘占考等纠集东捻。由亳范窜入豫境等语。查十一月下旬。刘占考正在就抚之时。何以又纠东捻窜豫。是否胜保所办招抚事宜。系属不实不尽。抑系联捷所奏未能确实之处。著联捷查明据实覆奏。又据联捷奏称、帮办防河军务段晴川。因母病回籍省视。现未在营等语。段晴川系属奏请帮办之员。责任甚重。岂可来去自由。段晴川系于何日回籍。并是否实因母病离营。抑或另有别情。并著严树林联捷查奏。将此由六百里各谕令知之。　　

○又谕、曾国藩、毓科奏、探知绍兴失守。杭州危急。商令左宗棠督率所部赴援。并将张运兰等军均归调度。一切军情由左宗棠自行奏报。并拨所部各营兵饷一摺。所筹与前降谕旨。甚为符合。深协机宜。惟浙省自绍兴失守后。贼匪围攻杭州。众至数十万。况文榜等因贼众未能进攻。杭州城内外。声息不通。万分危急。浙西惟存杭酬湖州两府城池。设再沦陷。则贼势联成一片。攻剿益难措手。著曾国藩催令左宗棠统领所部。迅速前进。其臬司张运兰等水陆各军。均照议悉归左宗堂调遣。一切军情。即著左宗棠自行奏报。该京卿务须星速进剿。设法驰救杭州。再图收复各城。左宗棠军饷。仍著毓科源源接济。毋许迟误。至道员刘于浔、知府丁峻之兵勇四千四百名。应否仍照前谕调派赴浙。抑左宗棠兵力已厚。无容再令前往。即著曾国藩、左宗棠、毓科、斟酌办理。其鲍超一军。现在青阳。著照该大臣所拟。饬令会合朱品隆分道并进。迅攻甯国以掣浙中贼势。如甯郡未能即拔。或有闲道可以驰援杭州湖州。均著饬令该总兵等临时相机酌办。将此由六百里加紧各谕令知之。　　

○又谕、昨因薛焕奏、贼匪掳掠钓船。为纵横海上之计。吴淞口为上海门户。亟应严密防堵。当经谕令都兴阿、黄彬、派拨战船。前赴吴淞口设防。并谕庆端速调水师由海援浙。薛焕雇募水勇。由毙予亹入江。救援杭州矣。惟该逆掳掠艇船。意图游驶。则各直省沿海地方。均属可虑。上海尤为密迩逆氛。此时若仅于隘口设防。而不图克复甯波镇海。恐有防不胜防之患。庆端接奉叠次寄谕。是否已将水师调派。著即于台湾漳泉等营。及浙省之温州黄岩等水师内。挑选精锐数千名。配齐船炮粮饷。派委得力大员统带。驶赴甯波。将招宝山等处海口占住。即会合陆军迅速攻克甯波镇海两城。其援杭各军。仍催令飞速前进。广东水师素称得力。著劳崇光、耆龄、酌量调派数千名派员统带。驶赴甯波会剿。薛焕于雇募水勇援救杭州外。并著会同曾国藩悉心筹画。如有可调水师。即著一面奏闻。一面调赴甯波。会合闽广两省派出官兵进剿。以期得力。此系为海防正本清源之计。庆端等务须实力办理。毋得推诿贻误。洋人与该匪情形。据薛焕奏称似有往还。其火轮船可否雇为我兵乘坐。著该抚妥为筹办。至奉天直隶山东福建广东等海口。并著玉明、文煜、崇厚、谭廷襄、庆端、劳崇光、耆龄、于各该省应防海口。筹酌章程。严密设防。各省商船往来南北海口。深恐良莠不齐。或为匪徒句结。或该匪冒作商船。藉以窜扰。并著玉明等将各该省海口商船。编列字号。实力稽查。以杜该匪影射。将此由六百里各谕令知之。　　

○两江总督曾国藩奏、请将前任湖北督粮道万启琛、留于两江补用。并委署安徽按察使。允之。　　

○山东登州镇总兵官曾逢年开缺养亲。以广东香山协副将李懋元为山东登州镇总兵官。　　

○予两江各属殉难训导李应诏等绅民妇女五百五员名口分别旌恤如例。　　

○壬戌。钦奉慈安皇太后慈禧皇太后懿旨。恭亲王之长女。聪慧轶群。素为文宗显皇帝最所钟爱。屡欲抚养宫中。晋封公主。圣意肫肫。言犹在耳。自应仰体先帝之心。用沛特恩。著即晋封为固伦公主。以示优眷。所有服色体制。均著照固伦公主之例。传谕聪管内务府大臣知之。　　

○谕内闾、前因浙江东阳义乌等县叠被贼陷。降旨将东阳县知县张用锡暂行革职。并将署义乌县知县甘履祥、交瑞昌、王有龄、查明参办。兹据吏部奏称失陷城池。暂行革职。与例不符。张用锡著照例革职议罪。甘履祥越境交印。实属有心规避。其应得处分。仍著瑞昌、王有龄、迅速查明。严行参办。　　

○又谕、御史曹登庸奏、将私递匿名书信呈览。请旨究办一摺。投递匿名书信。刁风渐不可长。况所胪列。事关职官贪污重情。虚实尤应严切根究。所有往曹登庸私宅递信人陈姓。著交刑部审讯确情。迅速具奏。　　

○谕议政王军机大臣等、毛鸿宾奏、缕陈招勇流弊一摺。据称军兴以来。因制兵不足。更议招募。于是疆场之闲。勇多于兵。湖南之勇。又常居十之七八。各省督抚习闻湖南勇丁得力。纷纷委员前来招募。震其名而昧其实。流弊不可胜言。请饬直省各督抚及统兵大员。慎重办理等语。所奏切中时弊。用兵之道。择将为先。求将之道。当量其识之短长。才之大小。以为器使。且该督抚及统兵将帅。诚能虚心采访。何地无才。不必湖南之人始能充勇。湖南之勇始能杀贼。嗣后各直省督抚及各路统兵大臣。务当认真选将。就地取才。各就各省。按照湖南募勇章程妥为办理。其所派募勇之将领。尤须酌量该员才具。果能带勇若干。方令其募勇若干。庶因材器使。不至统率无方。至所募之勇。籍贯来历。尤应认真严查。不得以游手之人。滥竽充数。尤不得上下相隔。竟至将与勇两不相识。一旦有警。贼匪得以溷入勇中。无从觉察。以致贻误事机。各省如有前赴湘鄂募勇之员。并著知会该二省督抚随时察看。如有前项弊端。即著参办。至各营帮办军务大员。及各省督办团练大臣。应由各路钦差大臣各直省督抚密速转行。一体照办。原摺著钞给阅看。将此各谕令知之。　　

○又谕、前据严树森奏、请饬周凤山招集旧部。赴豫助剿。当经谕令官文严饬该副将将旧部湖南弁勇三千人。克日招集起程。兹据毛鸿宾奏、周凤山前在江西。屡经挫衄。非独当一面之才。其在吉安时擅招游勇。异常骚扰。以致失事。经骆秉章等奏参革职。此次委赴湖南。滥收守备刘江清。派为差官。刘江清携带妇人。包揽客货。经过岳卡。不服盘查。凶横无状等语。若如该抚所奏。周凤山所募之勇。尚未招集。而其差官倚势凶横。滋扰局卡。已经如此。若使成军以出。其骚扰地方。更可概见。河南捻踪蹂躏。地方业已糜烂。岂堪再令滋事勇丁。到处肆虐。著严树森、毛昶熙、酌量情形。如可无须该副将勇丁前来助剿。迅即咨照毛鸿宾、将周凤山所募之勇截留。毋须调派。傥该副将已带所部旧勇赴豫。即著严树森等留心查察。如有滋扰情事。即将勇丁咨遣回楚。周凤山有无前项劣迹。并著于到豫后详细访查。不可辄委带勇。致为所误。将此由六百里谕令知之。　　

○又谕、毛鸿宾奏、粤逆窜扰会同。被剿复窜黔阳芷江。现饬各营兜剿。并防剿来凤股匪情形一摺。粤逆石达开由闲道绕越楚境。经各路兵团击剿。复经江忠义等军击退。其来凤一股。原系石逆余党。虽屡经击却。而其闲隘口纷歧。诚恐与石逆大股纠合。无论扰蜀扰楚。稍一逞志。则其势自张。亟宜湖南湖北两省并力剿办。方足以遏贼锋。道员刘岳昭一军。已由鄂省饬带随州得胜之师。由施南进剿来凤之贼。著官文、李续宜、迅饬该员会合湖南各军奋力进剿。务将此股贼匪速就歼除。一俟楚境肃清。即饬该道率领所部前赴四川。交骆秉章调遣。湖南方以全力剿办石逆大股。龙山兵勇甚单。毛鸿宾调赴桃源之总兵郑阳和等军。著即饬令相机速进。会合北省之兵。先将来凤股匪荡平。以免石逆句结。石逆全股尚在沅江。著江忠义督军兜围。迅速殄灭。毋令凶顽再得兔脱。以除巨憝而免蔓延。将此由六百里各谕令知之。　　

○又谕、冯子材、魁玉奏、逆匪分道犯镇。现筹防剿情形一摺。江皖大股逆匪扑犯镇江。虽经冯子材派队出击。小有斩捦。而大股贼势尚未挫败。镇江为南北咽喉。关系紧要。现在兵力较少。防剿两不能敷。该总兵等拟咨行扬州军营拨兵援剿。著都兴阿迅速挑派劲旅。遴委得力将弁管带。前赴镇江协剿。冯子材等务即激励将士。会同扬营兵勇。将城外屯聚贼垒悉数歼除。江北防务。及沿江水面一带。并著都兴阿、黄彬、督饬水陆官兵一体严防。毋令贼匪乘闲窜渡。将此由六百里各谕令知之。
  </div>
  <div class="pagination">
   <a href="清实录同治朝实录_page21.html">
    上一页
   </a>
   <span>
    ...
   </span>
   <a href="清实录同治朝实录_page17.html">
    17
   </a>
   <a href="清实录同治朝实录_page18.html">
    18
   </a>
   <a href="清实录同治朝实录_page19.html">
    19
   </a>
   <a href="清实录同治朝实录_page20.html">
    20
   </a>
   <a href="清实录同治朝实录_page21.html">
    21
   </a>
   <span class="current-page">
    22
   </span>
   <a href="清实录同治朝实录_page23.html">
    23
   </a>
   <a href="清实录同治朝实录_page24.html">
    24
   </a>
   <a href="清实录同治朝实录_page25.html">
    25
   </a>
   <a href="清实录同治朝实录_page26.html">
    26
   </a>
   <a href="清实录同治朝实录_page27.html">
    27
   </a>
   <span>
    ...
   </span>
   <a href="清实录同治朝实录_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
