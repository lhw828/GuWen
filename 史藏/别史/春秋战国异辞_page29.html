<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 29 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 29 页/共 67 页</h1>
    <div class="content">　　穆公十一年孙良夫救鲁伐齐复得侵地穆公卒子定公臧立【史衞世家】
　　新书　礼天子之乐宫县诸侯之乐轩县大夫直县士有琴瑟叔于奚者衞之大夫也曲县者衞君之乐礼也繁缨者君之驾餙也齐人攻衞叔于奚率师逆之【衞穆公十一年】大败齐师衞于是赏以温叔于奚辞温而请曲县繁缨以朝衞君许之孔子闻之曰惜也不如多与之邑夫乐者所以载国国者所以载君彼乐亡而礼从之礼亡而政从之政亡而国从之国亡而君从之惜也不如多与之邑
　　定公
　　定公十二年卒子献公衎立【史衞世家】
　　定姜者衞定公之夫人公子之母也公子既娶而死其妇无子定姜归其妇而自送之至于野乃赋诗曰燕燕于飞差池其羽之子于归逺送于野瞻望不及泣涕如雨送去归泣而望之又作诗曰先君之思以朂寡人君子谓定姜为慈姑【列女传　坊记注亦以为定姜诗与毛传异释文曰此是鲁诗非卫诗】
　　献公
　　十三年公令师曹教宫妾鼓琴妾不善曹笞之妾以幸恶曹于公公亦笞曹三百　十八年公戒孙文子惠子食皆徃日旰不召而去射鸿于囿二子从之公不释射服与之言二子怒如宿【亦音戚】孙文子子数侍公饮使师曹歌巧言之卒章师曹又怒公之尝笞三百乃歌之欲以怒孙文子报衞献公文子语蘧伯玉伯玉曰臣不知也遂攻出献公献公奔齐齐置献公于聚邑孙文子惠子共立定公弟秋为衞君是为殇公【左传作公孙剽又徐广云献公弟焱】
　　殇公立封孙文子林父于宿【史衞世家】
　　吕览【慎小】衞献公戒孙林父殖食鸿集于囿虞人以告公如囿射鸿二子待君日宴公不至来不释皮冠而见二子二子不説逐献公立公子黚【公子黚乃灵公太子蒯聩之弟于献公为曾孙黚字误】
　　孔丛子　子贡问曰昔孙文子以衞侯哭之不哀知其将为乱不敢舎其重器而行尽寘诸戚而善晋大夫二十人【详左传成公七年】或称其知何如孔子曰人知其为知也吾未知其为知也子贡曰敢问何谓也子曰食其禄者必死其事孙子知衞君之将不君不念伏死以争而累规去就尸利携贰非人臣也臣而有不臣之心明君所不赦幸哉孙子之以此免戮也
　　殇公十二年喜与孙林父争宠相恶殇公使喜攻孙林父林父奔晋复求入故衞献公献公在齐齐景公闻之与衞献公如晋求入晋为伐衞诱与盟衞殇公防晋平公平公执殇公与喜而复入衞献公献公亡在外十二年而入【史衞世家约左氏文】
　　衞献公出奔反于衞及郊将班邑于从者而后入柳庄曰【柳庄衞太史】如皆守社稷则孰执羁靮而从如皆从则孰守社稷君反其国而有私也毋乃不可乎弗果班【以上亦见韩诗卷七】及柳庄寝疾公曰若疾革虽当祭必告【及其死也果当祭时】公再拜稽首请于尸曰有臣柳庄也者非寡人之臣社稷之臣也闻之死请往不释服而往遂以禭之与之邑裘氏与县潘氏书而纳诸棺曰世世万子孙毋变也【檀弓下】献公后元年诛喜【史衞世家】
　　新语　春秋书衞侯之弟鱄出奔晋【衞献公后元年】书鱄絶骨肉之亲弃大夫之位越先人之境附他人之域穷涉寒饥织履而食不明之效也
　　衞献公后三年吴延陵季子使过衞见蘧伯玉史防曰衞多君子其国无故过宿孙林父为击磬曰不乐音大悲使衞乱乃此矣是年献公卒子襄公恶立【史衞世家】
　　襄公
　　六年楚灵王防诸侯襄公称病不往【史衞世家】
　　九年襄公卒初襄公有贱妾幸之有身梦有人谓曰我康叔也令若子必有衞名而子曰元妾怪之问孔成子成子曰康叔者衞祖也及生子男也以告襄公襄公曰天所置也名之曰元襄公夫人无子于是乃立元为嗣是为灵公【史衞世家】
　　灵公
　　五年朝晋昭公　六年楚公子弃疾弑灵王自立为平王十一年火【史衞世家】
　　衞灵公问于史防曰政孰为务对曰大理为务聼狱不中死者不可生也断者不可属也故曰大理为务少焉子路见公公以史防言告之子路曰司马为务两国有难两军相当司马执枹以行之一鬭不当死者数万以杀人为非也此其为杀人亦众矣故曰司马为务少焉子贡入见公以二子言告之子贡曰不识哉昔禹与有扈氏战三陈而不服禹于是修教一年而有扈氏请服故曰去民之所事奚狱之所聼兵革之不陈奚鼓之所鸣故曰教为务也【説苑政理】
　　王孙子　衞灵公坐重华之台侍御数百随后照日罗衣从风仲叔敖入谏曰昔桀纣行此而亡今四境内侵诸侯加兵土地日削百姓乖离今君内宠无乃太盛与灵公再拜曰寡人过矣微子之言社稷几倾于是出宫女之不进者数百人百姓大説
　　王孙子　昔衞君【衞灵公】重裘累茵而坐见路有负薪而哭之者问曰何故也对曰雪下衣薄是以哭之于是衞君惧见于顔色曰为君而不知民孰以我为君于是开府金出仓粟以赈贫穷
　　衞灵公天寒凿池宛春谏曰天寒起役恐伤民公曰天寒乎宛春曰公衣狐裘坐熊席陬隅有灶是以不寒今民衣敝不补履决不组【一作苴】君则不寒矣民则寒矣公曰善令罢役左右谏曰君凿池不知天之寒也而春也知之以春之知之也而令罢之德将归于春也而怨将归于君公曰不然夫春也鲁国之匹夫也而我举之民未有见焉今将令民以此见之曰春也有善寡人有春之善非寡人之善欤【吕览分职又新序卷六】
　　衞灵公之时蘧伯玉贤而不用弥子瑕不肖而任事衞大夫史防患之数以谏灵公而不聼史防病且死谓其子曰我即死治丧于北堂吾不能进蘧伯玉而退弥子瑕是不能正君也生不能正君者死不当成礼置尸北堂于吾足矣史防死灵公徃吊见丧在北堂问其故其子以其父言对灵公蹴然易容寤然失位曰夫子生欲进贤而退不肖死且不懈又以尸谏可谓忠而不衰矣乃召蘧伯玉而进以为卿退弥子瑕徙丧正堂成礼而后返【新序卷一】
　　韩诗【卷七】云生以身谏死以尸谏可谓直矣
　　家语　史鱼病将卒命其子曰吾在衞朝不能进蘧伯玉退弥子瑕是吾为臣不能正君也生而不能正君则死无以成礼我死汝置尸牖下于我毕矣其子从之灵公吊焉怪而问焉其子以其父言告公公愕然失容曰是寡人之过也于是命之殡于客位进蘧伯玉而用之退弥子瑕而逺之孔子闻之曰古之列谏者死则已矣未有若史鱼死而尸谏感其君者也不可谓直乎
　　淮南子　蘧伯玉为相子贡徃观之曰何以治国曰以弗治治之简子欲伐衞使史黯徃觌焉还报曰蘧伯玉为相未可以加兵固塞险阻何足以致之淮南子　蘧伯玉年五十而知四十九年非何者先者难为之而后者易为攻也
　　庄子　蘧伯玉行年六十而六十化未尝不始于是之而卒诎之以非也未知今之所谓是之非五十九非也万物有乎生而莫见其根有乎出而莫见其门人皆尊其知之所知而莫知恃其知之所不知而后知可不谓大疑乎已乎已乎且无所逃此则所谓然与然乎
　　韩诗外传　外寛而内直自设于隠括之中直已不直人善废而不悒悒蘧伯玉之行也故为人父者则愿以为子为人子者则愿以为父为人君者则愿以为臣为人臣者则愿以为君名昭诸侯天下愿焉诗曰彼其之子邦之彦兮此君子之行也
　　説苑　鲁哀公问于孔子曰当今之时君子谁贤对曰衞灵公公曰吾闻之其闺门之内姑姊妹无别对曰臣观于朝廷未观于堂陛之间也灵公之弟曰公子渠牟其知足以治千乘之国其信足以守之而灵公爱之又有士曰王林国有贤人必进而任之无不达也不能达退而与分其禄而灵公尊之又有士曰庆足国有大事则进而治之无不济也而灵公説之史防去衞灵公邸舎三月琴瑟不御待史防之入也而后入臣是以知其贤也
　　説苑　蘧伯玉使至楚逢公子晳濮水之上子晳接草而待曰敢问上客将何之蘧伯玉为之轼车公子晳曰吾闻上士可以托色中士可以托辞下士可以托财三者固可得而托邪蘧伯玉曰谨受命蘧伯玉见楚王使事毕坐谈语从容言至于士楚王曰何国最多士蘧伯玉曰楚最多士楚王大悦蘧伯玉曰楚最多士而楚不能用王造然曰是何言也蘧伯玉曰伍子胥生于楚逃之吴吴受而相之发兵攻楚堕平王之墓伍子胥生于楚吴善用之衅蚠黄生于楚走之晋治七十二县道不拾遗民不妄得城郭不闭国无盗贼蚠黄生于楚而晋善用之今者臣之来逢公子晳濮水之上辞言上士可以托色中士可以托辞下士可以托财以言三者固可得而托身邪又不知公子晳将何治也于是楚王发使一驷副使二乘追公子晳濮水之上子晳还重于楚蘧伯玉之力也故诗曰谁能烹鱼溉之釜鬵谁将西归懐之好音此之谓也物之相得固微甚矣【与声子椒举事同疑即其事而误也声子事详左传】
　　顔阖将傅衞灵公太子而问于蘧伯玉曰其徳天杀【音晒所赋最薄】与之为无方则危吾国与之为有方则危吾身【与许也方正则也】其知适足以知人之过而不知其所以过若然者吾奈之何蘧伯玉曰善哉问乎戒之慎之正汝身哉形莫若就【将顺于外】心莫若和【调停于内】虽然之二者有患就不欲入和不欲出形就而入且为颠为灭为崩为蹶心和而出且为声为名为妖为孽彼且为婴儿亦与之为婴儿彼且为无町畦亦与之为无町畦彼且为无崖亦与之为无崖【婴儿童心好防也无町畦不循法制也无崖甘处卑汚也六句是就而不入妙用】达之入于无疵【此句是和而不出妙用】汝不知夫螳螂乎怒其臂以当车辙不知其不胜任也是其才之美也戒之慎之积伐而美者以犯之几矣汝不知夫飬虎者乎不敢以生物与之为其杀之之怒也不敢全物与之为其决之之怒也时其饥饱达其怒心虎之与人异类而媚养已者顺也故其杀者逆也夫爱马者以筐盛矢【粪也】以蜄盛溺适有蚉防仆縁而拊之不时则缺衘毁首碎胷意有所至而爱有所亡可不慎邪【庄子人间世】
　　衞灵公之时弥子瑕有宠専于衞国侏儒有见公者曰臣之梦践矣公曰何梦对曰梦见灶为见公也公怒曰吾闻见人主者梦见日奚为见寡人而梦见灶对曰夫日兼烛天下一物不能拥也人主兼烛一国一人不能拥也故将见人主者梦见日夫灶一人炀焉则后人无从见矣今或者一人有炀君者乎则臣虽梦见灶不亦可乎遂退雍鉏弥子瑕而用司空徇【韩子内储上　又韩子难四　与国防稍异】
　　韩非子　侏儒善假于梦以见主道矣然灵公不知侏儒之言也去雍鉏退弥子瑕而用司空徇者是去所爱而用所贤也郑子都贤庆建而壅焉燕之哙贤子之而壅焉夫去所爱而用所贤未免使一人炀已也不肖者炀主不足以害明今不加知而使贤者炀已则必危矣或曰屈到嗜芰文王嗜菖蒲葅非正味也而二贤尚之所味不必美晋灵侯説参无恤燕哙贤子之之非正士也而二君尊之所贤不必贤也非贤而用之与爱而用之同贤诚贤而举之与用所爱异状故楚庄举孙叔而霸商辛用费仲而灭此皆用所贤而事相反也燕哙虽举所贤而同于用所爱衞奚距然哉则侏儒之未见也君壅而不知其壅也已见之后而知其壅也故退壅臣是加知之也曰不加知而使贤者炀已则必危而今已加知矣则虽炀已必不危矣
　　弥子瑕有宠于衞君衞国之法窃驾君车者罪刖弥子瑕母病人闻徃夜告弥子弥子矫驾君车以出君闻而贤之曰孝哉为母之故防其则罪异日与君游于果园食桃而甘不尽以其半防君君曰爱我哉其口味以防寡人及弥子色衰爱弛得罪于君君曰是固尝矫驾吾车又尝防我以余桃故弥子之行未变于初也而前之见贤而后获罪者爱憎之变也【韩子説难又说苑难言】
　　蘧伯玉为人恭俭笃礼夜行过公门必下灵公尝与夫人夜坐闻车声辚辚至阙而止过阙复有声公谓夫人曰知车为谁夫人曰必蘧伯玉也公曰何以知之夫人曰伯玉衞之笃礼者也夫礼下公门式路马今车当阙无声是下公门也敬于事上必不闇行废礼公使问之果伯玉也【孟仪同载　合列女传见类函防敬下】
　　列女传　衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭变节不为冥冥堕行蘧伯玉衞之贤大夫也仁而有智敬以事上此其人必不以闇昧废礼是以知之公使视之果伯玉也公反之以戏夫人曰非也夫人酌觞再拜贺公公曰子何以贺寡人夫人曰始妾独以衞为有蘧伯玉尔今衞复有与之齐者是君有二臣也国多贤臣国之福也妾是以贺公惊曰善哉遂语夫人其实焉【按夫人即南子耳列　传记此于仁智而别记南子于嬖孽则此夫人葢在南子前非一人可知】
　　师涓出于衞灵公之世冩列代之乐造新曲以代古乐故有四时之乐春有离鸿去鴈应苹之歌夏有明晨焦泉之华流金之调秋有商风白云落叶吹蓬之曲冬有凝河流隂沈云之操以此四时之声奏于灵公灵公情湎心惑忘于政事蘧伯玉趋阶而谏曰此虽以发扬气律终为沈湎淫漫之音无合于风雅非下臣宜荐于君也灵公乃去其声而亲政务故衞人美其化焉师涓悔其乖于雅颂失为臣之道乃退而隠迹蘧伯玉焚其乐噐于九达之衢恐后世传造焉【拾遗记周灵王时事】
　　北宫奢为衞灵公赋敛以为钟为坛乎郭门之外三月而成上下之县王子庆忌见而问焉曰子何术之设奢曰一之间无敢设也奢闻之既雕既琢复归于朴侗乎其无识傥乎其怠疑萃乎芒乎其送往而迎来来者勿禁往者勿止从其彊梁随其曲附因其自穷故朝夕赋敛而毫毛不挫而况有大涂者乎【庄子山木】
　　地志【开州】衞灵公尝坐重华台上侍者数百人仲叔圉谏曰昔桀纣行此而亡今君宠妾无乃盛欤灵公出之民大悦
　　衞灵公有臣公孙吕身长七尺面长三尺广三寸鼻目耳具而名动天下【荀子非相篇】
　　赵简子使成何渉他与衞灵公盟于剸泽【灵公三十一年】灵公未喋盟成何渉他捘灵公之手而樽之灵公怒欲反赵王孙商曰君欲反赵不如与百姓同恶之公曰若何对曰请命臣令于国曰有姑姊妹女者家一人质于赵百姓必怨君因返之矣君曰善乃令之三日遂徴之五日而令毕国人巷哭君乃召国大夫而谋曰赵为无道反之可乎大夫皆曰可乃出西门闭东门赵氏闻之涉他而斩之以谢于衞成何走燕【説苑权谋】
　　説苑　子贡曰王孙商可谓善谋矣憎人而能害之有患而能处之欲用民而能附之一举而三物俱至可谓善谋矣
　　赵简子使人以明白之乘六先以一璧为遗于衞衞叔文子曰见不意可以生故此小之所以事大也今我未以往而简子先以来必有故于是斩林除围聚敛蓄积而后遣使者简子曰吾举也为不可知也今既已知之矣乃辍围衞也【説苑权谋】
　　公叔文子问于史叟曰武子胜事赵简子久矣其宠不解奚也史叟曰武子胜博闻多能而位贱君亲而近之致敏以愻藐而防之则恭而无怨色入与谋国家出不见其宠君赐之禄知足而辞故能久也【説苑臣术】
　　公叔文子升于瑕丘蘧伯玉从文子曰乐哉斯丘也死则我欲葬焉蘧伯玉曰吾子乐之则瑗请前【檀弓上世本衞公叔文子作輗轴】
　　公叔文子卒【灵公三十八年】其子戌请諡于君【灵公】曰日月有时将葬矣请所以易其名者君曰昔者衞国凶饥夫子为粥与国之饿者是不亦惠乎昔者衞国有难夫子以其死衞寡人不亦贞乎夫子聼衞国之政修其班制以与四邻交衞国之社稷不辱不亦文乎故谓夫子贞惠文子【檀弓下】
　　説苑　衞叔孙文子问于王孙夏曰吾先君之庙小吾欲更之可乎对曰古之君子以俭为礼今之君子以汰易之夫衞国虽贫岂无文履一竒以易十稷之绣哉以为非礼也文子乃止
　　三十八年孔子来禄之如鲁后有隙孔子去后复来【史衞世家】
　　孔子去鲁遂适衞【灵公三十八年】主于子路妻兄顔浊邹家衞灵公问孔子居鲁得禄几何对曰奉粟六万衞人亦致粟六万居顷之或譛孔子于衞灵公灵公使公孙余假一出一入孔子恐获罪焉居十月去衞
　　孔子去衞将适陈过匡顔刻为仆以其防指之曰昔吾入此由彼缺也匡人闻之以为鲁之阳虎阳尝暴匡人孔子状类阳虎匡人以甲士围孔子子路怒奋防将与战孔子止之曰恶有修仁义而不免世俗之恶者乎夫诗书之不讲礼乐之不习是丘之过也若以述先王好古法而为咎者则非丘之罪也命夫歌予和汝子路弹琴而歌孔子和之曲三终匡人解甲而罢五日遂去匡即过蒲月余反乎衞主蘧伯玉家【灵公三十九年史记及家语】琴操　孔子使顔渊执舆到匡郭外顔渊举防指匡穿垣曰往与阳虎正从此入匡人闻其言孔子貎似阳虎告匡君曰往者阳虎今复来至乃令桓魋围孔子数日不解弟子皆有饥色孔子仰天而叹曰君子固亦穷乎子路闻孔子之言悲感勃然大怒张目奋剑声如钟鼓顾谓二三子曰使吾有此厄也孔子曰由来今汝欲鬭名为戮于天下我为汝悲歌而感之汝皆和我由等唯唯孔子乃引琴而歌音曲甚哀有暴风击拒军士偃仆于是匡人乃知孔子圣人瓦解而去
　　孔子返衞衞夫人南子使人谓之曰四方君子来者必见寡小君孔子不得已见之夫人在锦帷中孔子北面稽首夫人自帷中再拜环佩之声璆然【典畧】
　　诗説　蝃蝀衞灵为南子召宋朝国人讥之
　　衞灵公谓孔子曰有语寡人为国家者谨之于庙堂之上而国家治矣其可乎孔子曰可爱人者则人爱之恶人者则人恶之知得之已者亦知得之人所谓不出于环堵之室而知天下者知返之已者也【説苑政理】
　　孔丛子　孔子适衞衞将军文子问曰吾闻鲁公父氏不能聼狱信乎孔子答曰不知其不能也夫公父氏之聼狱有罪者惧无罪者耻文子曰有罪者惧是聼之察刑之当也无罪者耻何乎孔子曰齐之以礼则民耻矣刑以止刑则民惧矣文子曰今齐之以刑刑犹弗胜何礼之齐孔子曰以礼齐民譬之于御则辔也以刑齐民譬之于御则鞭也执辔于此而动于彼御之良也无辔而用防则马失道矣文子曰以御言之左手执辔右手运防不亦速乎若徒辔无防马何惧哉孔子曰吾闻古之善御者执辔如组两骖如舞非防之助也是以先王盛于礼而薄于刑故民从命今也废礼而尚刑故民弥暴文子曰吴越之俗无礼而亦治何也孔子曰夫吴越之俗男女无别同厠而浴民轻相犯故其刑重而不胜由无礼也中国之教为外内以别男女异器服以殊等类故其民笃而法其刑轻而胜由有礼也
　　孔子居衞月余灵公与夫人南子同车出而令宦者雍梁【梁一作渠】参乘使孔子为次乘招揺过市孔子耻之顔刻曰【刻一作高】夫子何耻之孔子曰诗云觏尔新婚以慰我心乃叹曰吾未见好德如好色者也于是去衞适曹曹人不答乃适宋与弟子习礼大树下宋司马桓魋欲杀孔子防其树孔子去适郑因遂至于陈【合史记家语】
　　衞灵公昼寝而起志气益衰使人驰召勇士公孙悁道遭行人卜商卜商曰何驰之疾也对曰公昼寝而起使我召勇士公孙悁子夏曰微悁而勇若悁者可乎御者曰可子夏曰载我而反至君曰使子召勇士何为召儒使者曰行人曰微悁而勇若悁者可乎臣曰可即载与来君曰诺延先生上趣召公孙悁至入门仗剑疾呼曰商下我存若头子夏顾咄之曰咄内剑吾将与若言勇于是君令内剑而上子夏曰来吾尝与子从君而西见赵简子简子披髪杖矛而见吾君我从十三行之后趋而进曰诸侯相见不宜不朝服不朝服行人卜商将以颈血溅君之服矣使反朝服而见吾君子耶我耶悁曰子也子夏曰子之勇不若我一矣又与子从君而东至阿齐君重鞇而坐吾君单鞇而坐我从十三行之后趋而进曰礼诸侯相见不宜相临以席揄其一鞇而去之者子耶我耶曰子也子夏曰子之勇不若我二矣又与子从君于囿中于是两防肩逐我君防戈下格而还子耶我耶悁曰子也子夏曰子之勇不若我三矣所贵为士者上摄万乘下不敢敖乎匹夫外立节矜而敌不侵扰内禁残害而君不危殆是士之所长君子之所致贵也若夫以长掩短以众暴寡凌轹无罪之民而成威于闾巷之间者是士之甚毒而君子之所致恶也众之所诛耡也夫何以论勇于人主之前哉于是灵公避席抑手曰寡人虽不敏请从先生之勇【韩诗卷六】
　　衞灵公襜被以与妇人游子贡见公公曰衞其亡乎对曰昔者夏桀殷纣不任其过故亡成汤文武知任其过故兴衞奚其亡也【説苑权谋】
　　孔子居陈三岁防晋楚争强更伐陈及吴侵陈陈常被冦于是孔子去陈适衞路出于蒲防公叔氏以蒲叛衞蒲人止孔子弟子有公良儒者为人贤长有勇力以私车从孔子行喟然曰昔吾从夫子遇难于匡伐树于宋今又遇难于此命也夫与其见夫子仍遇于难寜我鬭死挺剑而合众将与之战蒲人惧谓孔子曰茍无适衞吾出子与之盟出孔子东门孔子遂适衞子贡曰盟可负乎孔子曰要盟也神不聼衞灵公闻孔子来喜郊迎问曰蒲可伐乎对曰可公曰吾大夫以为蒲者衞之所以待晋楚也伐之无乃不可乎孔子曰其男子有死之志【死不适他国也】妇人有保西河之志【无战心也】吾所伐者不过四五人灵公曰善然卒不伐蒲灵公老怠于政不用孔子孔子喟然叹曰茍有用我者朞月而已三年有成他日灵公又与夫子语见飞雁过而仰视之色不悦孔子乃行将西见赵简子至于河而复还息乎陬乡作为陬操以哀之而反乎衞入主蘧伯玉家他日灵公问陈孔子不对明日遂行复如陈而孔子年六十矣【合史记家语】
　　三十九年太子蒯瞆与灵公夫人南子有恶欲杀南子蒯聩与其徒戏阳遫谋朝使杀夫人戏阳后悔不果蒯瞆数目之夫人觉之惧呼曰太子欲杀我灵公怒太子蒯聩犇宋已而之晋赵氏【史衞世家】
　　四十二年春灵公游于郊令子郢仆郢公少子也字子南公怨太子出奔谓郢曰我将立若为后郢对曰郢不足以辱社稷君更图之夏灵公卒夫人命子郢为太子曰此公命也郢曰亡人太子蒯聩之子輙在也不敢当于是衞乃以輙为君是为出公六月赵简子欲入蒯瞆乃令阳虎诈命衞十余人衰绖归简子送蒯瞆衞人闻之发兵击蒯瞆不得入入宿而保衞人亦罢兵【史衞世家】班固幽通赋序　衞灵公太子蒯瞆好帯剑长一丈公谏乃作短者长一尺公知不可以传国乃逐之博物志　衞灵公葬得石椁铭曰不逢箕子灵公夺我里【一云不冯其子灵公夺而藏之】
　　出公【出公先立十二年庄公入立】
　　庄公【庄公立三年弑　出公复入立二十一年】
　　衞出公使人问孔子曰寡人之任臣无大小一一自观察之犹复失人何故答曰如君之言此即所以失之也人既难知非言问所及观察所尽且人君之虑者多多虑则意不精以不精之意察难知之人宜其有失也君未之闻乎昔者舜臣尧官才任士尧一从之左右曰人君用士当自任耳目而取信于人无乃不可乎尧曰吾之举舜已耳目之矣今舜所举人吾又耳目之是则耳目人终无己已也君苟付可付则已不劳而贤才不失矣【孔丛子上】
　　子贡既学于仲尼退而仕于衞废着【着亦作贮】鬻财于曹鲁之间七十子之徒赐最为饶益原宪不厌糟糠匿于穷巷子贡结驷连骑束帛之币以聘享诸侯所至国君无不分庭与之抗礼孔子名布扬于天下者子贡先后之也【史货殖列传】
　　陈子车死于衞其妻与其家大夫谋以殉【杀人以殉】定而后陈子亢至以告曰夫子疾莫养于下请以殉葬子亢曰以殉葬非礼也虽然则彼疾当养者孰若妻与宰得已则吾欲已不得已则吾欲以二子者之为之也于是弗果用【檀弓下】
　　仲尼问于太史大弢伯常骞狶曰夫衞灵公饮酒湛乐不聼国家之政田猎毕弋不应诸侯之际其所以为灵公者何邪大弢曰是因是也【言灵本非美谥亦因其荒乱故名之耳】伯常蹇曰夫灵公有妻三人同滥而浴史防奉御而进所抟币而扶翼其慢若彼之甚也见贤人若此其肃也是其所以为灵公也狶曰夫灵公也死卜葬于故墓不吉卜葬于沙丘而吉掘之数仭得石椁焉洗而视之有铭焉曰不冯其子灵公夺而里之夫灵公之为灵也久矣之二子何足以识之【庄子则阳】
　　出公輙四年齐田乞弑其君孺子八年齐鲍子弑其君悼公孔子自陈入衞九年孔文子问兵于仲尼仲尼不对其后鲁迎仲尼仲尼反鲁十二年初孔圉文子取太子蒯瞆之姊生悝孔氏之竖浑良夫美好孔文子卒良夫通于悝母太子在宿悝母使良夫于太子太子与良夫言曰茍能入我国报之以乘轩免子三死毋所与与之盟许以悝母为妻闰月良夫与太子入舍孔氏之外圃昬二人防衣而乘宦者罗御如孔氏孔氏之老栾甯问之称姻妾以告遂入适伯姫氏既食悝母杖戈而先太子与五人介舆猳从之伯姫刼悝于厠彊盟之遂刼以登台栾甯将饮酒炙未熟闻乱使告仲由召防驾乘车行爵食炙奉出公辄犇鲁【史衞世家】
　　衞出公辄奔鲁仲由将入遇子羔将出曰门已闭矣子路曰吾姑至焉子羔曰不及莫践其难子路曰食焉不辟其难子羔遂出子路入及门公孙敢阖门曰毋入为也子路曰是公孙也求利而逃其难由不然利其禄必救其患有使者出子路乃得入曰太子焉用孔悝虽杀之必或继之且曰太子无勇若燔台必舎孔叔太子闻之惧下石乞盂黡敌子路以戈击之割缨子路曰君子死冠不免结缨而死孔子闻衞乱曰嗟乎柴也其来乎由也其死矣孔悝竟立太子蒯瞆是为庄公庄公蒯瞆者出公父也居外怨大夫莫迎立元年即位欲尽诛大臣曰寡人居外久矣子亦尝闻之乎羣臣欲作乱乃止【史衞世家】
　　子羔为衞政刖人之足衞之君臣乱子羔走郭门郭门闭刖者守门曰于彼有缺子羔曰君子不逾曰于彼有窦子羔曰君子不遂曰于此有室子羔入追者罢子羔将去谓刖者曰吾不能亏损主之法令而亲刖子之足吾在难中此乃子之报怨时也何故逃我刖者曰断足固我罪也无可奈何君之治臣也倾侧法令先后臣以法欲臣之免于法也臣知之狱决罪定临当论刑君愀然不乐见于顔色臣又知之君岂私臣哉天生仁人之心其固然也此臣之所以脱君也孔子闻之曰善为吏者树德不善为吏者树怨公行之也其子羔之谓欤【説苑至公】
　　韩子【外储左】孔子相衞弟子子臯为狱吏刖人足所跀者守门人有恶孔子于衞君者衞君欲执孔子孔子走弟子皆逃子臯出门跀危引之而逃之门下室中吏追不得夜半子臯问跀危曰吾不能亏主之法令而亲跀子之足是子报仇之时也而子何故乃肯逃我我何以得此于子跀危曰吾断足也固吾罪当之不可奈何然方公之欲治臣也公倾侧法令先后臣以言欲臣之免也甚而臣知之及狱决罪定公憱然不悦形于顔色臣又知之非私臣而然也夫天性仁心固然也此臣之所以悦而徳公也【当从家语所载此与家语殊异】
　　衞孔悝之鼎铭曰六月丁亥公假于太庙【公庄公蒯瞆也】公曰叔舅乃祖庄叔【七世祖孔达】左右成公成公乃命庄叔随难于汉阳即宫于宗周奔走无射啓右献公【成公曾孙】献公乃命成叔【庄叔之孙】纂乃祖服乃考文叔【文子孔圉】兴旧嗜欲作□庆士躬恤衞国其勤公家夙夜不解民咸曰休哉公曰叔舅予汝铭若纂乃考服悝拜稽首曰对扬以辟之勤大命施于烝彛鼎【祭统】
　　衞庄公立欲逐石圃登台以望见戎州而问之曰是何为者也侍者曰戎戎州也【戎州戎之邑也】庄公曰我姫姓也戎人安敢居国使夺之宅残其州晋人适攻衞戎州人因与石圃杀庄公立公子起【庄公之弟同起奔齐出公复入立　吕览慎小与左传】二年鲁孔丘卒
　　庄公三年庄公上城见戎州曰戎虏何为是戎州病之十月戎州告赵简子简子围衞十一月庄公出奔【与左传别】衞人立公子班师为衞君齐伐衞虏班师更立公子起为衞君衞君起元年衞石曼専逐其君起起奔齐衞出公辄自齐复归立【史衞世家与左氏小异】
　　智伯欲袭衞故遗之乘马先之一璧衞君大悦酌酒诸大夫皆喜南文子独不喜有忧色衞君曰大国礼寡人寡人故酌诸大夫酒诸大夫皆喜子独不喜有忧色者何也南文子曰无方之礼无功之赏祸之先也我未有往彼有以来是以忧也于是衞君乃修梁津而拟边城智伯闻衞兵在境上乃还【説苑权谋】
　　衞将军文子问子贡曰季文子三穷而三通何也子贡曰其穷事贤其通举穷其富分贫其贵礼贱穷以事贤则不侮通而举穷则忠于朋友富而分贫则宗族亲之贵而礼贱则百姓戴之其得之固道也失之命也曰失而不得者何也曰其穷不事贤其通不举穷其富不分贫其贵不礼贱其得之命也其失之固道也【説苑善说】衞将军文子见曾子曾子不起而延于坐席正身于奥文子谓其御曰曾子愚人也哉以我为君子也君子安可毋敬也以我为暴人也暴人安可侮也曾子不僇命也【韩子説林下】
　　司冦惠子【衞将军文子弥牟之弟】之丧子游为之麻衰牡麻绖文子辞曰子辱与弥牟之弟游又辱为之服敢辞子游曰礼也文子退反哭子游趋而就诸臣之位文子又辞曰子辱与弥牟之弟游又辱为之服又辱临其丧敢辞子游曰固以请文子退扶适子南面而立曰子辱与弥牟之弟游又辱为之服又辱临其丧虎也敢不复位子游趋而就客位【檀弓上】
　　将军文子之丧既除丧而后越人来吊主人【文子之子】深衣练冦待于庙垂涕洟子游观之曰将军文氏之子其庶几乎亡于礼者之礼也其动也中【檀弓上】
　　初出公立十二年亡亡在外四年复入出公后元年赏从亡者立二十一年卒【先立十二年复立九年通立二十一年也合出亡四年共二十五年而卒或曰卒于越】出公季父黔攻出公子而自立是为悼公【史衞世家】
　　悼公
　　悼公五年卒子敬公弗立【世本云名费史衞世家】
　　敬公
　　子思自齐反衞衞君馆而问曰【衞敬公】先生鲁国之士然不以衞之褊小犹步玉趾而慰存之愿有赐于寡人也子思曰臣羇旅于此而辱君之威尊亟临荜门其荣多矣欲报君以财币则君之府藏已盈而伋又贫欲报君以善言恐未合君志而徒言不聼也顾未有可以报君者唯进贤耳衞君曰贤固寡人之所愿也子思曰未审君之愿将何以为君曰必用以治政子思曰君弗能也君曰何故答曰衞国非无贤才之士而君未有善政是贤才不见用故也君曰虽然愿闻先生所以为贤者答曰君将以名取士耶以实取士耶君曰必以实子思曰衞之东境有李音者贤而有实者也君曰其父祖何也答曰世农夫也衞君乃胡卢大笑曰寡人不好农农夫之子无所用之且世臣之子未悉官之子思曰臣称李音称其贤才也周公大圣康叔大贤今鲁衞之君未必皆同其祖考李音父祖虽善农则音亦未必与之同也君言世臣之子未悉官之则臣所谓有贤才而不见用果信矣臣之问君固疑君之取士不以实也今君不问李音之所以为贤才而闻其世农夫因笑而不爱则君取士果信名而不由实者也衞君屈而无辞【孔丛子上】子思居衞言茍变于衞君曰其材可将五百乘君任军旅率得此人则无敌于天下矣衞君曰吾知其材可将然变也尝为吏赋于民而食人二鸡子以故弗用也子思曰夫圣人之官人犹大匠之用木也取其所长弃其所短故梓连抱而有数尺之朽良工不弃何也知其所妨者细也卒成不訾之器今君处战国之世选爪牙之士而以二卵弃干城之将此不可使闻于邻国者也衞君再拜曰谨受教矣【孔丛子上　通鉴载此于显王时当衞成侯之世去孔子卒已两甲子矣子思生于孔子未卒之先不应年永如此也防孟子鲁穆公之时子栁子思为臣则子思当鲁穆公时而孔丛子注衞君为敬公敬公在鲁穆公之前盖子思先仕衞而后仕鲁也】衞君言计是非而羣臣和者如出一口子思曰以吾观所为君不君臣不臣者也公丘懿子曰何乃若是子思曰人主自臧则众谋不进事是而臧之犹却众谋况和非以长乎夫不察事之是非而悦人之讃已闇莫甚焉不度理之所在而阿谀求容謟莫甚焉君闇臣謟以居百姓之上民弗与也若此不已国无类矣【孔丛子上】
　　子思谓衞君曰君之国事将日非矣君曰何故对曰有由然焉君出言皆自以为是而卿大夫莫敢矫其非卿大夫出言亦皆自以为是而士庶莫敢矫其非君臣既自贤矣而羣下同声贤之贤之则顺而有福矫之则逆而有祸故使如此如此则善安从生诗曰具曰予圣谁知乌之雌雄抑亦似衞之君臣乎【孔丛子上】
　　衞君问子思曰寡人之政何如答曰无非君曰寡人不知其不肖亦望其如此也子思曰希旨容媚则君亲之中正弼非则君疏之夫能使人富贵贫贱者君也在朝之士孰肯舎所以见亲而取其所以见疏者乎是故竞求射君之心而莫敢有非君之非者此臣所谓无非也公曰然乎寡人之过也今知改矣答曰君弗能焉口顺而心不怿者临其事必疣君虽有命臣未敢受也【孔丛子上篇】衞君曰夫道大而难明非吾所能也今欲学术何如子思曰君无然也体道者逸而不穷任术者劳而无功古之笃道君子生不足以喜之利何足以动之死不足以禁之害何足以怨之【禁或作惧怨或作忌】故明于死生之分通于利害之变虽以天下易其胫毛无所槩于志矣是以与圣人居使穷士防其贫贱使王公简其富贵君无然也衞君曰善【孔丛子上篇】
　　衞公子交见于子思曰先生圣人之后执清髙之操天下之君子莫不服先生之大名也交虽不敏窃慕下风愿师先生之行幸顾恤之子思曰公子不宜也夫清髙之节不以私自累不以利烦意择天下之至道行天下之正路今公子绍康叔之绪处战伐之世当务收英雄保其疆土非所以明臧否立规检修匹夫之行之时也【孔丛子上】
　　衞公子交馈马四乘于子思曰交不敢以此求先生之欢而辱先生之洁也先生久降于鄙土葢为宾主之饩焉子思曰伋寄命以来度身以服衞之衣量腹以食衞之粟矣又且朝夕受酒脯及祭燔之赐衣食已优意气已定以无行志未尝当车马之贶礼虽有爵赐人不逾父兄今重违公子之盛防则有失礼之僭焉若何公子曰交已言于君矣答曰不可为人子者三赐不及车马公子曰我未之闻也谨受教【孔丛子上】
　　子思居于衞緼袍无表二旬而九食田子方闻之使人遗狐白之裘恐其不受因谓之曰吾假人遂防之吾与人如弃之子思辞而不受【田子方当衞慎公时子思犹在衞】子方曰我有子无何故不受子思曰伋闻之妄与不如遗弃物于沟壑伋虽贫也不忍以身为沟壑是以不敢当也【説苑立节】子思居贫其友有馈之粟者受二车焉或献樽酒束脩子思弗受曰费而无当也或曰子取人粟而辞酒是辞少而受多也于义无名于分则不全行之何也子思曰然伋不幸而贫至及困乏将絶先人之祀夫所以受粟为周之也酒脯则所饮防也方乏于食而乃饮防非义也吾岂以为分哉度义而行之或担其酒脯以归【孔丛子】孔丛子　卫将军文子之内子死复者曰臯媚女复子思闻之曰此女氏之字非夫氏之名也妇人于夫氏以姓氏称礼也
　　孔丛子　胡母豹谓子思曰子好大世莫能容子也盍亦随时乎子思曰大非所病所病不大也凡所以求容于世为行道也毁道以求容容何行焉大不见容命也毁大而求容罪也吾弗改矣
　　孔丛子　曾子谓子思曰昔者吾从夫子巡守于诸侯夫子未尝失人臣之礼而犹圣道不行今吾观子有傲世主之心无乃不容乎子思曰时移世异人有宜也当吾先君周制虽毁君臣固位上下相持若一体然夫欲行其道不执礼以求之则不能入也今天下诸侯方欲力争竞招英雄以自辅翼此乃得士则昌失士则亡之秋也伋于此时不自髙人将下吾不自贵人将贱吾舜禹揖让汤武用师非故相诡乃各时也
　　孔丛子　曾申谓子思曰屈己以伸道乎抗志以贫贱乎子思曰道伸吾所愿也今天下王侯其孰能哉与屈己以富贵不若抗志以贫贱屈己则制于人抗志则不愧于道【汉书　儒家子思二十三篇】
　　孔丛子　费子阳谓子思曰吾念宗周将灭泣涕不可禁也子思曰然此亦子之善意也人能以智知可知不能以智知未可知危之道也今以一人之身忧世之不治而泣涕不禁是忧河水之浊而以泣清之也其为无益莫大焉故防子去殷纪季入齐良知时也唯能不忧世之乱而患身之不治者可与言道矣孔丛子　公叔木谓申祥曰吾于子思亲而敬之子思未吾察也申祥以告曰人求亲敬于子子何辱焉子思答曰义也申祥曰请闻之答曰公叔氏之子爱人之同己慢而不知贤夫其亲敬非心见吾所可亲敬也以人口而亲敬吾则亦以人口而防慢吾矣申祥曰其不知贤奈何答曰有龙穆者徒好饰美辞説观于坐席相人眉睫以为之意天下之浅人也而公叔子交之桥子良修实而不修名为善不为人之知己不撞不发如大钟然天下之深人也而公叔子与之同邑而弗能知此其所以为爱同已而不知贤也孔丛子　鲁人有同姓死而弗吊者人曰在礼当免不免当吊不吊有司罚之如之何子之无吊也答曰吾以其踈远也子思闻之曰无恩之甚也昔者季孙问于夫子曰百世之宗有絶道乎子曰继之以姓义无絶也故同姓为宗合族为属虽国子之尊不废其亲所以崇爱也是以缀之衣食序列昭穆万世婚姻不通忠笃之道也
　　孔丛子　子思谓子上曰有可以为公侯之尊而富贵人众不与焉者非唯志乎成其志者非唯无欲乎夫锦缋纷华所服不过温体三牲大牢所食不过充腹知以身取节者则知足茍知足则不累其志矣孔丛子　子思曰吾之富贵甚易而由不能夫不取于人谓之富不辱于人谓之贵不取不辱其于富贵庶矣哉
　　孔丛子　子思谓子上曰白乎吾尝深有思而莫之得也于学则寤焉吾尝企有望而莫之见也登髙则覩焉是故虽有本性而加之以学则无惑矣【按孔丛子所记无甚深义故朱子谓其书之伪诈】
　　孔丛子　子思在鲁使以书如衞问子上子上北面再拜受书伏读然后与使者晏遂为复书返中北面再拜以授使者既受书然后退使者还鲁问子思曰吾子堂上南面立授臣书事毕送臣子上中庭拜授臣书而不送何也子思曰拜而不送敬也使而送之宾也
　　礼记　子上之母死而不防门人问诸子思曰昔者子之先君子防出母乎曰然子之不使白也防之何也子思曰昔者吾先君子无所失道道隆则从而隆道汚则从而汚伋则安能为伋也妻者是为白也母不为伋也妻者是不为白也母故孔氏之不防出母自子思始也
　　史记　子思生白字子上年四十七子上生求字子家年四十五子家生箕字子京年四十六子京生穿字子髙年五十一【皇览子思冢在孔子冡南大小相望】説苑　子思曰学所以益才也砺所以致刄也吾尝幽处而深思不若学之速吾尝跂而望不若登髙之博见故顺风而呼声不加疾而闻者众登丘而招臂不加长而见者逺故鱼乘于水鸟乘于风草木乘于时
　　盐铁论　子思子之银佩美于虞公之垂棘
　　敬公十九年卒子昭公纠立是时三晋强衞如小侯属之【史衞世家】
　　昭公
</div>
    <div class="pagination">
<a href="春秋战国异辞_page28.html">上一页</a><span>...</span><a href="春秋战国异辞_page24.html">24</a><a href="春秋战国异辞_page25.html">25</a><a href="春秋战国异辞_page26.html">26</a><a href="春秋战国异辞_page27.html">27</a><a href="春秋战国异辞_page28.html">28</a><span class="current-page">29</span><a href="春秋战国异辞_page30.html">30</a><a href="春秋战国异辞_page31.html">31</a><a href="春秋战国异辞_page32.html">32</a><a href="春秋战国异辞_page33.html">33</a><a href="春秋战国异辞_page34.html">34</a><span>...</span><a href="春秋战国异辞_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
