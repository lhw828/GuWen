<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 8 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 8 页/共 27 页</h1>
    <div class="content">　　夏国兴兵自河清军渡河由云中府路天徳军界取所亡马于达靼既而得马回国往返并不假道朝廷亦莫有问罪者
　　昔尼雅满尝欲假道夏国以攻川陜夏人拒之今乃擅越我境以取所亡马而竟莫之问罪葢是时尼雅满乌绅皆罢军事彼知萨里罕无能为也
　　【丁已】天会十五年春除杜充燕京三司使
　　时尼雅满乌绅俱在相位达兰居沂州【按沂州时属刘豫达兰不当居之达兰时为左副元帅元帅府在祁州沂州葢祈州之误也】萨里罕归云中乌珠自黎阳归燕山
　　二月宋遣王伦为奉迎梓宫使
　　是年宋问安使何藓等回始知道君及宁徳皇后已相继上仙故有是遣
　　夏左丞高庆裔以赃下大理寺狱
　　庆裔乃尼雅满腹心宗盘之徒欲挫尼雅满故先折其羽翼也
　　达兰萨里罕以内起大狱各之草地避暑
　　尼雅满乞免官为庻人赎高庆裔之罪帝不许斩高庆裔于防宁市
　　庆裔临刑尼雅满哭别之庆裔曰我公早听某言事岂至于今日某今死耳我公其善保之以此知庆裔尝教尼雅满之反也时山西路转运使刘思肃州防御使李兴麟河东北路转运使赵温讯皆坐庆裔下狱思伏诛兴麟杖脊除籍为民温讯值改元赦得免其余连坐甚众皆尼雅满之爪牙尼雅满自是失势愤闷而薨
　　刘豫乞兵侵江南帝阳许之
　　刘豫具言郦琼全军新降自九月十三日到京且陈过江自効当以琼为乡导乘势并力乞兵南征帝以废豫之议已定阳许其行且遣使驰传至东京以防琼诈降为名立散其众
　　除博索为左都监大托卜嘉为右都监
　　大起诸路军马南征
　　起兵南征之令初下人莫知其废豫也时有夜宿太原府祁县女直千户舍音贝勒之营见舎音将行与其家人泣别杀一豕以舎音之衣裹之并将小弓箭挂豕身而埋之于后营家人祝之曰舍音以阵亡之矣此如江南焚香替代之类于斯可见人心厌兵之甚也
　　冬十一月废刘豫伪齐亡
　　先是帝已定议废刘豫防豫乞师不已乃建元帅府于太原及屯兵河间令齐国兵权听元帅府节制遂分戍于陈蔡汝毫许颍之间于是尚书省檄豫治国无状帝下诏数之畧曰建尔一邦逮兹八稔尚勤兵戍安用国为遂令达兰等以伐江南为名代守汴京先约刘麟单骑渡河计事麟以二百骑至武城与乌珠遇竟为所斩二将同葛王褒驰至汴京入东华门逼豫出见乌珠以鞭麾命羸马载之而去废为蜀王时豫弟益守陜西上又别遣萨里罕提兵声言攻蜀即长安擒益又恐汴人不安绐之曰汝旧主人少帝在此于是民心稍定而北军亦不敢扰民
　　豫之废也汴京有钱九千八百余万缗绢百七十余万疋金百二十余万两银一千六十余万两粮九千万石【按通鉴纲目云金一百二十余万两银一千六百余万两米九十万石绢二百七十万疋钱九千八百七十余万缗北书第三十一卷刘豫録云马二万四千匹钱九千八百七十余万缗绢二百七十万疋金百二十余万两银六千万两粮九十万石】而方州不在此数豫即帝位建元阜昌凡八年
　　豫旣废迁居琼林苑阿里布寨逹兰逼其北行且问豫欲何之豫请居相州及乞故魏王宅达兰伪从之行近相州遽发之燕山又发之中京旣又发之上京给夫子庙以居之昔金初破上京尽屠其城后徙有罪者于其中视为罪地如南地琼崖之类【按金史本纪天会十五年十二月徙蜀王刘豫临潢府此上京即谓临潢府乃辽之上京非金之上京会宁府也】
　　建行台尚书省于汴京除张孝纯行台左丞相萧三寳努张通古右丞相
　　除东京【辽东也】留守宗隽太保领三省事封兖国王【按金史本纪天眷元年七月东京留守宗隽来朝十月以东京留守宗隽为尚书左丞相封陈王二年以左丞相宗隽为太保领三省事进封兖国王此书宗隽为太保领三省事封兖国王于天会十五年与史不合】
　　帝以宗盘豪猾难保故借宗隽才力以制之无何二人竟共图叛逆

　　钦定重订大金国志卷九
　　钦定四库全书
　　钦定重订大金国志卷十
　　纪年
　　熙宗孝成皇帝二
　　【戊午】天眷元年春始诏改元
　　帝即位三年尚仍天会之号是嵗始改天眷
　　时诸将相官职依旧多居汴京【按此谓刘豫之诸将相也诸将相土当有刘豫或亡齐字盖文脱耳】帝又于燕京建行台尚书省除杜充刘筈同签书省事
　　先是主计之任在燕山曰三司在云中曰转运在中京曰度支上京曰盐铁东京曰户部时杜充为三司使在燕京故就用之
　　遣万户呼沙呼北攻蒙古部粮尽而还蒙古追袭之至上京之西北大败我师于海岭【按蒙古原书天会八年作萌骨子是年作蒙兀天会十三年皇统六年七年及崇庆元年作肓骨子又作朦骨实皆蒙古二字语音之讹也又据此书大安三年所载则蒙古有东西二国其在东者□称蒙古即原书称萌骨子□骨子蒙兀朦骨呼沙呼与战于海岭而败者也其在西者向名鞑靼大安三年方称蒙古即元之初国号也纲目于皇统七年书金及蒙古和分注云蒙古益强自号大蒙古国部长称祖元皇帝改元天兴似即以为元之先世然元自太祖始称皇帝至世祖始建年号则其先世未常称帝建元可知且纲目所载似即采此书而此书多妄元史叙其先世甚畧无以貭其其是非也】
　　诏立费摩氏为后【按金史本纪天眷元年四月立费摩氏为贵妃十二月立贵妃费摩氏为皇后此书立后于夏与史不合】
　　除亡齐官许清臣同知懐州
　　夏元帅府下令诸欠公私债无可还者没身及家属为奴婢偿之
　　使乌兰思谋奉使于宋
　　初王伦来使见达兰于祁州达兰遣使偕伦至北地见帝首谢废豫然后致宋帝防帝始密与羣臣定议许和且命思谋等使宋议之思谋即色埓黙也乃始与宋通好海上所遣之人今再遣之示有许和意宋再遣王伦来帝亦再遣张通古往宋议和以诏谕江南为名言先归河南地徐议余事
　　秋起京畿陜右系在官金银钱谷转易北去
　　将有割地归南宋之意也
　　宋韩肖胄来充奉表报谢使
　　府州守折可求赴云中会【葢左监军萨里罕与之约故也】萨里罕酖之可求卒于路
　　去年冬帝之废豫可求先于是年秋因军事至云中萨里罕密谕可求将有废豫立可求之意至是以达兰主意割归南宋恐可求失望生变故酖之【按宋使刘豫传言可求为豫麟府经畧使以觖望为豫所杀与此不同】
　　冬左监军萨里罕自云中驰之陜右将见左都监博索共议割地时博索在鳯翔萨里罕路由同州为守臣李世辅杀从者百人擒萨里罕归宋及北骑追逼李世辅始放之亡入夏国萨里罕归云中【按原书作萨里罕亡入夏国考通鉴纲目亡入夏国者乃李世辅非萨里罕也今改正】
　　【己未】天眷元年春夏人乘折可求之丧陷府州可求子彦文挈家走河东
　　后帝命彦文知代州
　　宋王伦来使充迎奉梓宫奉还两宫交割地界使帝下诏于河南以陜西河南故地归于南宋
　　畧曰顷立刘豫以守南夏累年于兹天其意者不忍遽冺宋氏社稷犹留康邸在江之南以安吾南北之赤子也倘能偃兵息民我国家岂贪尺寸之地而不为惠安元元之计乎所以去冬特废刘豫今自河之南复以赐宋氏尔等处尔旧土还尔世主我国家之恩亦以洪矣尔能各安其生无忘吾上国之大惠虽有巨河之隔犹吾民也其官吏等已有誓约不许輙行废置各守厥官以事尔主毋贻悔吝
　　又命官军吏民愿归山东河北者聼
　　大金之取山东多达兰之力也达兰久居潍州回易屯田遍于诸郡每认山东以为已有其立豫也旣不能收功于已又尝怒豫不拜深有悔吝山东之意由是达兰屡画山东河北图献议于帝曰河北素号富庶然名藩巨镇膏腴之地盐铁桑麻之利复盛在旧河之南我初与众议以河为界耳今新河殆非我有岂可弃之当以新河为界时尼雅满用事议不得行达兰再四言之始取青州聊慰其意尼雅满薨达兰専权遂力主议取山东恐诸将生心不若废豫以取之达兰止有意于山东故河南只得归之于宋
　　行防左丞相张孝纯乞致仕居徐州乌珠从之
　　夏除李邺为翰林承防冯长宁为东京【辽阳渤海地也】户部使邺与长宁尝助豫为虐至豫废后邺自东京知代州之会寜女直地五千里长宁自东京随行台之北京又之渤海地四千里
　　元帅达兰之蔚州下令诸藏亡走者家长罪死籍其家产人口半以充赏四邻之家共追赏钱八百缗仍发军分诸路搜捕民间大扰羣起为盗以拒官军遂复止之达兰在诸将中最号寛怒今故为此令葢与宗盘通谋将以致乱使民啸聚则借之起兵又令中山府拘宋使王伦于馆会诸路军欲复侵河南葢以应宗盘也【按欲与宋和以河南陜西地予宋者达兰宗盘之谋也不欲予宋地而留宋使王伦者乌珠之意也以金史宋史通鉴纲目及此书前后所言考之其情事灼然可见独此条乃云达兰令中山府留王伦欲侵河南不独与各史不合亦与前后所言自相矛盾达兰得罪尚欲奔宋则其必无留王伦侵河南之谋亦可见矣今姑仍旧文而辨正之云】
　　试举人于燕山
　　时司马朴充主文中山石居为魁
　　秋七月【按原书无七月二字而分注乃言辛巳悉夷其族词无所系今据金史补】郎君乌克绅反既而擒获下大理狱事连宋国王宗盘兖国王宗隽虞国王宗英滕国王宗伟【按金史宗室表太宗子鄂勒博封虞王呼沙呼封滕王宗英宋伟葢即二王之更名而史失于载】前左副防检浑覩皆族诛时帝与左相陈王乌绅谋诛诸父因朝且伏兵于内宗盘等入见擒送大理狱辛巳悉夷其族诏畧曰周行管叔之诛汉致燕王之辟惟兹无赦古不为非不图骨月之间有懐蜂虿之毒欲申三宥公议岂容不顿一兵羣凶悉殄【翰林韩昉作也】
　　金初尚无城郭星防而居太宗尝浴于河牧于野屋舎车马衣服饮食之类与其下无异所独享者惟一殿名曰乾元所居四外栽栁以作禁围而已其殿宇绕壁尽置火坑【按此即今之火炕也此字出于俗语本无正字故或从火或从土旧唐书高丽传冬月皆作长坑下然温火以取暖字亦作坑】平居无事则锁之或时开钥则与臣下杂坐于坑后妃躬侍饮食或国主复来臣下之家君臣晏乐防手握臂同歌共舞故情通而心一无复觊觎意熈宗自践位以来左右诸儒日进谄谀教以宫室服御妃嫔禁卫之盛出则清道警跸入则端居九重旧功大臣非时莫得进见此宗盘之徒所以狼顾四起也
　　乌珠留宋使王伦于祁州【按原书此条在达兰之蔚州一条之前据通鉴纲目王伦见留在宗盘既诛之后今移正】
　　乌珠密奏于帝曰河南之地本达兰宗盘主谋割与南宋二人必隂结彼国今使已至汴京且未可令过界会宋西京留守孟庾至汴伦始觧留钥将使指北行至中山府为乌珠所拘后送祁州【按宋史王伦传中山府拘伦十月始见金主于御子林通鉴纲目云伦至中山金人执之见金主于御子林致使指皆不云送祁州岂暂至祁州旋送帝所故史皆畧而不书耳】
　　除乌珠都元帅乌珠旣平宗盘之难驰至燕山以图达兰下祁州府狱伏诛仍囚达兰之子岱音久之因赦得出【按金史达兰子威台布达布同诛与此不同】
　　宗盘之难达兰预谋时方握兵在外难以遽诛八月除达兰为燕京行台左丞相又签书杜充为右丞相命下达兰语使者曰我开国功臣也何罪而与降奴杜充为伍耶不受命而叛【按金史达兰传云既至燕京愈骄肆不法复与翼王呼兰有谋朝议渐悉其与宋交通下诏加诛　　此云不受命而叛则是未至燕京行台与史不合】初欲归宋朝不克既而北走沙漠乌珠遣右都监托卜嘉追获之下祁州元帅府狱狱具杀之达兰临刑谓乌珠曰我死之后祸必及尔宜速图之乌珠俛首无言
　　冬十月宋使王伦来京进见陈致使命帝归罪达兰悔割地之议削除燕山留守彬王宗孟暨其子禀属籍囚归上京【按金史无彬王宗孟彬亦非郡国之名宗室表太宗子鄂尔多封豳王岂豳彬音讹而宗孟即鄂尔多之更名耶但鄂尔多无传无以考其事迹姑附识其疑云】
　　时宋使王伦等至秦长城头郭勒河有号天使者负函自后至本国接伴问之答曰此鲁王首级也伦至京见帝致命帝悉无所答令翰林侍制耶律绍文为宣勅官问伦还知达兰等罪否伦对不知又云达兰无一言及歳币却要割地但知有元帅岂知有上国耶囚燕山留守彬王宗孟并其子禀旣而除属籍依旧燕山留守后又囚归上京
　　太行义士蠭起东京诸路道不通行
　　太行之士有自宋靖康之末上山保险至今不从朝命者其后又因严刑重赋饥馑逃亡及豪杰乘时而起者比比有之其尤甚者天会八年春以人口折还债负相率上山动以万计及宗盘达兰之徒被诛凡在朝在军莫非其党皆逃死偷生聚保山谷
　　封乌绅陈王除右丞相萧庆自右丞迁左丞
　　乌绅昔副尼雅满虽有才智素为诸将所忌宗盘辈未诛之先事之巨细乌绅一不敢预葢惟其智巧多虑所以得脱尼雅满之祸而达兰之败又且不预至于萧庆惟有书名押字行遣簿书而已然其后也骈首就戮卒皆不免焉
　　山东海冦张清乘海舟至辽东诈称宋师破苏州辽东士民及南宋被虏之人多有相率起兵应清者辽东大扰然清无大志旣而仍乘海舟复归
　　诏诸州郡不得从元帅府擅便签军候见里面走马使臣騐认御画牌劄方许签发
　　此因宗盘达兰谋乱之后方为此关防也




　　钦定重订大金国志卷十
　　钦定四库全书
　　钦定重订大金国志卷十一
　　纪年
　　熙宗孝成皇帝三
　　【庚申】天眷三年春宋遣莫将来充迎防使
　　乌珠下令沿大河置寨铺防托诸军偷渡大河南归宋朝凡与人渡者罪死
　　邢洺磁相庆源一帯屯驻堡寨其中被获汉人相约于二月旦日各携主人鞍马器甲聚于邯郸之西村相结上太行为盗
　　太行义士夜破懐州万善镇
　　镇去懐二十里州人大恐本州守乌兰思谋率军民保城既旦集父老于庭谕之曰尔等知破万善镇之人否其南宋官军耶抑太行盗贼也父老皆曰此太行盗贼耳思谋曰尔等既知非南宋官军则当各抚谕尔子弟及闾里丁壮慎无得扇摇妄动恐盗贼不能保尔反害生灵于是以酒劳之而防思谋自宗盘等谋乱之后太行啸聚蜂起毎终夜辗转无寐或披衣喟然叹曰可惜官人【呼尼雅满也】备厯艰险以取天下而今为数小子壊之我未知死所矣时方议割地以大河为界且北方盛传宋帝出师民间往往私结徒党隂置军器以备缓急沿河州郡流言尤甚至于昼为罢市夜或披户以伺风声思谋时守河内地当要冲自揣势削身危常懐疑惧万善又为义士所破故假以抚谕为名露其心腹
　　夏五月乌珠分四道征南宋
　　先是达兰既废伪齐乃议以河南地归宋乌珠力不能争及达兰既诛乌珠得政以归地非其本计决欲用兵乃举国中之兵集于祁州元帅府大阅遂分四道南征
　　命聂哷贝勒出山东萨里罕侵陜右李成侵河南乌珠自将精兵十余万与孔彦舟郦琼赵荣抵汴宋东京留守孟庾率官吏迎拜乌珠入城驻旧龙徳宫于是诏谕诸州县以达兰擅割河南诏辞畧曰非朕一人与夺有食言葢恩威弛张之间有不得已遂命使持诏遍诣诸郡又分兵随之
　　时乌珠至河南诸郡望风奔溃取兴仁淮宁拱州杀拱州守臣王慥又取东京逐留守路允迪时以葛王褒知归徳府葛王以数千人至宋王台遣人谕都人告以不杀不掠之意请路留守出门相见允迪朝服出见会于宋王台允迪为主葛王为客允迪奉觞为夀王酬饮遂送允迪于汴京鼓吹入城秋毫无犯
　　乌珠取宋西京【按原书西京下有庆阳府三府考庆阳府与宋西京絶逺是时乌珠下河南萨里罕趋陜右乌珠之师何得忽至庆阳又宋史本纪五月金陷西京十月萨里罕围庆阳则金取西京时庆阳固未下也原书舛误今删正】又取亳州
　　宋西京留守李利用弃城走亳州提辖魏经死之
　　萨里罕入同州趋永兴军进至鳯翔攻泾州为宋李师顔姚仲【按原书作姚平仲平仲死已久此乃姚仲非平仲也今据宋史改正】田晟等所败萨里罕自河中渡河疾驰二百五十里趋永兴军宋权知军事郝逺即开门纳之长安既下陜西州县所至迎降既而萨里罕至鳯翔西城外下寨为李师顔姚仲所败又悉兵攻泾州宋田晟因我师壁垒未定来击我师又败又扶风新城拒守又为宋军攻防其城俘我三将及卒七十七人【按宋史呉琦传及通鉴纲目皆六百七十人】萨里罕怒甚自战百通坊又为姚仲所破由是还据鳯翔不敢复出
　　宋刘锜大败乌珠于顺昌府
　　时我师游骑先至顺昌城下既而葛王褒及龙虎大王军并至凡三万余人为宋刘锜所败驰诣东京告急于乌珠乌珠至责诸将用兵之失众曰今者南兵非昔之比元帅临阵自见乌珠见其城陋谓诸将曰彼可以靴尖趯倒耳即下令来早府治会食诸将所得玉帛子女听其自留男子长成者皆杀且折箭为誓以激其众平旦并兵攻城凡十余万先攻东门败退乌珠自将牙兵三千往来为援皆帯重甲三人为伍贯韦索号铁浮屠每进一歩即用拒马子遮其后示无返顾复以铁骑为左右翼号拐子马悉以女直充之前此攻坚城并用此军又名长胜军至是大败不能支乃作筏繋桥而去至泰和县卧两日至陈州数诸将之罪自将军韩常已下皆鞭之于是复以葛王襃守归徳府韩常守许州乌珠自拥众还汴京不敢复出【按此条所言拐子马事金史不载惟见于宋史而通鉴纲目仍之业经】
　　【御批通鉴辑览驳正今敬録于此以订从来耳食之讹云】
　　北人使马惟以控纵便防为主若三马聫络马力既有参差势必此前彼却而三人相连或勇怯不齐勇者且为怯者所累此理之易明者拐子马之説金史本纪兵志及乌珠等传皆不载惟见于宋史岳飞刘锜传本不足为确据况乌珠战阵素娴必知得进则进得退则退之道岂肯羁绊已马以受制于人此或彼时列队齐进所向披靡宋人见其势不可当遂从而妄加之名目耳即所云马被重铠亦徒束而不能骋其腾骧之力尤理所必无纪事家或狃于兵车驷介之説强为附防不足当有识者一哂千载传讹耳食之徒无能究其真伪皆为史册无稽之説所讹不得不明辨之
　　秋乌珠再提兵与宋将岳飞战乌珠连败飞兵至朱仙镇得宋朝班师诏而还
　　飞遣将梁兴等率兵渡河连破我师复怀卫州及垣曲王屋县飞等亲提兵继进与乌珠战我军又败飞军至朱仙镇距东京四十五里诏班师于是颍昌淮寜蔡郑诸州皆复为我有秦桧主罢兵召飞赴行在命起居舍人李易见韩世忠谕防杨沂中还师镇江刘光世还池州刘锜还太平州张俊自宣化归建康罢宣抚司以其兵御前遇出师临时取防
　　诏改明年为皇统元年
　　【辛酉】皇统元年春乌珠自顺昌失利遂保汴京留屯宋亳出入许郑之间签两河军与番部凡十余万以谋再举至是复南伐取夀春府滁州濠州庐州和州至柘臯与刘锜遇隔河相拒锜会张俊杨沂中军迎敌乌珠又大败退屯于紫金山
</div>
    <div class="pagination">
<a href="钦定重订大金国志_page7.html">上一页</a><span>...</span><a href="钦定重订大金国志_page3.html">3</a><a href="钦定重订大金国志_page4.html">4</a><a href="钦定重订大金国志_page5.html">5</a><a href="钦定重订大金国志_page6.html">6</a><a href="钦定重订大金国志_page7.html">7</a><span class="current-page">8</span><a href="钦定重订大金国志_page9.html">9</a><a href="钦定重订大金国志_page10.html">10</a><a href="钦定重订大金国志_page11.html">11</a><a href="钦定重订大金国志_page12.html">12</a><a href="钦定重订大金国志_page13.html">13</a><span>...</span><a href="钦定重订大金国志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
