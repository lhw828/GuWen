<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 347 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 347 页/共 502 页
  </h1>
  <div class="content">
   ○予安徽军营病故甘肃肃州镇总兵官音德布、祭葬恤荫。　　

○予安徽阵亡县丞曹绶卿、教论黄坤元、训导沈逢年、年顺行、把总阚疃、外委李步阶、祭葬世职。廪贡生孙汝瑾等、赏恤如例。　　

○癸卯。谕内阁、崇纶、李菡奏、请饬催直隶省应解银两一摺。本年江浙海运新漕。为数较多。一切豫办事宜。需用甚钜。所有直隶省应解铜批银款著谭廷襄即饬藩司迅速筹拨实银一万两。派员解往。以济要需。　　

○谕军机大臣等、何桂清等、密陈＜口英＞咪口□佛等夷酋。投递照会公文一摺。此次夷人称兵犯顺。占踞广东省城。现又来沪投递照会。并言欲赴天津。显系虚声恫噶。欲以肆其无厌之求。向来夷务。皆由两广总督专办。已派黄宗汉赴粤办理。乃该夷酋等、竟不候查办。前来苏州。投递照会。并有照会大学士裕诚公文。种种哓渎。皆系一面之词。出乎情理之外。除饬裕诚将不能照覆该夷之处。咨明何桂清等、转谕该酋外。仍著何桂清等、查照裕诚咨文内各情。逐层详加开导。谕以上海本非筹办夷务之地。中国自有专办夷务之人。俾该夷驶回广东。听候黄宗汉秉公查办。方为妥善。该督抚必能仰体朕意。饬属妥办。以尊国体而弭衅端也。将此由六百里密谕知之。　　

○引见京察三品以下京堂各员。得旨。通政使司副使扎克丹、钦天监左监副贾恂、年力就衰。均著原品休致。余著照旧供职。　　

○以散秩大臣载崇、为正白旗汉军副都统。　　

○以河南信阳各关防堵出力。赏道员边浴礼、花翎。余升擢有差　　

○甲辰。谕内阁、惠亲王等奏、八旗兵饷铁制钱、酌拟于三个月内、暂加一成一摺。八旗兵饷。本系搭放铁制钱二成。现在物价昂贵。该兵丁等、生计维艰。著加恩自三月起、至五月止。每月加放铁制钱一成。以示体恤。至六月以后。仍搭放铁制钱二成。俟该局鼓铸充裕。再行酌拟加成搭放。　　

○谕军机大臣等、前因固始被围。豫省兵力单薄。谕令官文等、即饬舒保带领马队。径赴光固一带救援。兹据该大臣等奏称、舒保一军、先期移营麻城。仍酌量随枣情形。实力防剿等语。自系尚未接奉前旨。现在胜保等、援剿固始。虽屡获胜仗。尚未解围。仍须添兵助剿。舒保此时谅已启程。惟所带马队。仅二百名。不成一军。著官文等、酌量情形。添拨步队。相辅而行。或即于驻劄襄阳兵内酌拨千名。交舒保统带。前进。较为得力。另片奏、太湖宿松逆匪。窜近蕲州近界。经都兴阿等、督兵迎剿。斩获颇多。惟探闻太湖渡船口石牌等处。尚有贼党七八万。连营三十余里。逆势如此猖獗。非下援金陵。即上窜楚境。著都兴阿、督饬各军。相机截剿。务将此股逆匪。迅速歼除。至九江功在垂成。何以尚无捷报。不胜殷盼。现在和春等、正在围偪金陵。安庆芜湖等处。贼党尚多。时往金陵援应。所望九江早克。顺流而下。与江南大军两路夹攻。使该逆不至他窜。方为妥善。著官文等、传旨令杨载福彭玉麟等、奋勇图功。毋得迁延时日。坐失机宜。将此由六百里各谕令知之。　　

○予江西阵亡守备李长清、千总方学礼、祭葬世职。　　

○免从征台吉扣缴借支俸银。　　

○乙巳。上还宫。　　

○谕军机大臣等、本日据伊兴额奏、捻匪踞扰蒙宿一带。请饬调马队助剿。并以蒙宿军情吃重。不能远赴太和各等语。蓝旗捻匪。窜扰蒙宿一带。复句结刘大渊等败匪。由太和折回。窥伺宿徐。涡河南北伏莽。亦渐有蠢动。亟应严密堵剿。以固徐境藩篱。现在附近蒙宿一带。并无大员可派带兵。俟史荣椿、自亳州带兵前来。该侍卫即可与面商机宜。协力督军进剿。至请调马队一节。江南相距较远。江北现在围攻江浦吃紧。前经胜保奏请调拨。据德兴阿等、以无可分拨覆奏。李孟群因援剿固始请调。复谕以如果必须。可就近与胜保通融办理。今该侍卫所需马队。俟固始解围后。其能否分拨之处。即著胜保酌量办理。现在贼势归并蒙宿。如果太和不甚吃重。所有朱连泰一军。亦可前往蒙亳会剿。胜保远在固始。一时未能得信。即著袁甲三、会同史荣椿、就近酌度情形。先行调度。务将蒙宿贼巢。一律埽荡。如贼匪被剿。窜往他处。史荣椿、伊兴额等、即当追踪剿捕。不得以保守徐境。遂为了事。将此由六百里谕知胜保、袁甲三、并传谕史荣椿、伊兴额知之。　　

○丙午。孝仪纯皇后忌辰。遣官祭裕陵。　　

○以广东布政使江国霖、捐输军饷。永广本籍四川大竹县文学额一名。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。二月。丁未朔。以恭进玉牒。上诣乾清宫行礼。　　

○祭先师孔子。遣大学士桂良行礼。　　

○戊申。祭大社。大稷。遣惇郡王奕誴、恭代行礼。　　

○谕内阁、晏端书奏、恳恩将截留漕米、暂缓筹补等语。浙江杭嘉湖三府属各州县、因灾蠲缓截留六年分漕米六万石。其拨抵缓带正耗米、三万六千九百九十七石零。应俟本年秋后徵还。归于下届搭运。所有咸丰六年、因灾蠲免正耗米二万三千二石零。一时筹补维艰。著准其援照江苏上届成案。暂缓筹补。仍著晏端书督饬司道、筹款再行买补搭运。以重仓储。　　

○谕军机大臣等、本日据史荣椿、伊兴额奏、捻众北趋。围攻营盘。抄截饷道。请由山东派拨曹州镇兵五百名助剿。并拨饷银数万两。以资接济一摺。现在蓝旗捻股。由六安窜回。蒙宿各旗捻匪。亦均陆续投入。涡河南北。伏莽纷起。史荣椿等、马步各队。祇有二千余人。贼众兵单。殊形棘手。前已调到兖州官兵五百名。仍属不敷分剿。著崇恩再拨曹州镇兵五百名。一并交史荣椿等调遣。以资协剿。惟曹州人情浮动。本地亦不宜空虚。仍著该抚、酌调他处营兵。赴曹弹压。方为妥善。至徐营粮饷匮乏。并著崇恩、就近于山东省、筹拨银四五万两。派委妥员。赶解史荣椿等军营、以资接济。将此由六百里谕令知之。　　

○以江南清江筹防出力。赏道员赫特赫讷、宋玉珂、同知章仪林、知州于醇儒、守备丁建功等花翎。同知董保成等蓝翎。余升擢有差。　　

○己酉。遣官祭文昌帝君庙。　　

○改丁忧皖南镇总兵官江长贵、为署任。俟军务完竣。再行回籍终制。　　

○庚戌。谕军机大臣等、福济奏、庐州巢湖、创造战船。官弁兵勇。每月盐粮。需费甚钜。请饬陕西按月准拨饷银二万两。以济要需。其前欠皖饷一百五十余万两。请在两淮欠解甘饷二百四十余万两内。就近划抵皖省欠款。即以陕西积年欠皖之饷。拨补甘省等语。现在安徽水陆各军。攻剿正当吃紧之际。军饷势难刻缓。著曾望颜、按月拨银二万两。解赴福济军营应用。并著何桂清、即由两淮欠解甘饷内。划拨一百五十余万两。就近陆续解皖。以资接济。应解甘饷。即以陕西积年所欠皖饷。由曾望颜就近陆续解甘作抵。其两淮现派委员何祖望、领解续拨甘饷二万两。并准福济截留。亦由陕西抵拨归款。将此由五百里各谕令知之。　　

○又谕、福济奏、皖饷缺乏、请饬河南省、再拨漕粮接济一摺。据称、皖省各路军营。每月需饷银十余万两。各省协款。拨解寥寥。现在六安捻匪。句结粤逆。纷窜庐舒等处。剿匪正当吃紧。兵勇口粮不继。必需就近接济。豫省短欠皖饷。为数甚钜。该省漕粮。除先后截拨十三万石外。约计尚有余漕四五万石。可抵欠款。著英桂即将此项漕粮。截解庐州军营。并著援上年成案。按照时价折变实银。毋庸搭解宝钞。以济兵食。将此由五百里谕令知之。　　

○予安徽庐州殉难守备福清阿、桐城阵亡云骑尉张光怀、祭葬世职。　　

○辛亥。上幸圆明园。　　

○谕内阁、胜保、袁甲三奏、固始剿贼获胜、并筹攻六安州城一摺。逆匪围攻固始。节经胜保督兵痛剿。大受惩创。犹敢恃其贼援众多。悉力抗拒。正月十八日。该逆于东南城偷穵地道。轰塌城垣数丈。经参将张得胜等、施放连环枪炮。伤毙黄衣老贼二三百名。胜保亲带马队。巡历西路。严阵以待。二十五日。贼分三股出巢。我军分为两翼。炮毙贼匪极多。贼势退郤。我军合力追击。杀毙无算。其东路逆匪。经营总楚勒刚阿等、督兵乘势横截。歼毙二百余名。贼仍遁入土垒。逆匪经此番痛剿。其胆已寒。著胜保激励将士。乘胜进剿。迅解城围。　　

○谕军机大臣等、胜保等奏、固始剿贼获胜、并请饬催援兵一摺。固始县城。被围已久。情形实属危急。英桂既于正月十八日。由叶县启程。此时当已早抵汝甯。所带兵勇。自以赴援固始为要。岂可远驻汝郡。致成株守。著英桂即带马步各队。星速前进。会同胜保攻剿。即一时不能亲往。亦著将德楞额等马队。迅速派赴固始。其截留赴楚余丁。并著一并饬令先赴胜保军营。该抚即随后继进。现在胜保力疾督兵鏖战。而英桂徒事迁延。傥有疏虞。惟该抚是问。至该匪既有分股绕犯商城之语。则西路亦应严防。光州一路。仅有马队百名。尚嫌单薄。并著英桂、会同胜保妥筹策应。胜保前此请调陕甘官兵。据乐斌正月二十二日所发奏报、已于陕西提标、及汉中、陕安、延绥、各镇。派兵一千名。甘肃提标、及凉州、甯夏、二镇。派兵一千名。克日启程。即著胜保沿途催提。此项官兵未到以前。务就现有兵力。迅解城围。毋令日久变生。更形棘手。至龙泽厚一军、及李孟群、派来兵勇。本应归胜保调度。如有援剿不力。观望推诿者。即著从严参办。无稍瞻徇。其六安之贼。以大股并入固始。则城中必已空虚。即著袁甲三、商同李孟群、设法攻取。及早收复。俾官军不至互相牵掣。是为至要。将此由六百里各谕令知之。　　

○宗人府奏、本年考试宗室贝勒、贝子、公、将军之子。请封以应得品级。得旨。以续忠、为一等奉国将军。载荷、奕桐、崇斌、为奉恩将军。德长、为二等镇国将军。溥庄、溥兰、溥蕴、载敦、载熙、为三等镇国将军。载初、载烋、载灿、为一等辅国将军。奕枨、奕楸、为二等辅国将军。绵利、载坤、隆懋、兴寿、谦禧、谦光、谦升、为三等辅国将军。载焕、溥翰、为三等奉国将军。　　

○密云副都统胜保奏、河南尉氏县地方。拏获捻首李兆受、戚属家口。设法羁縻。得旨。枭獍之性。难以理喻。必须专意离闲。使其自相残杀。　　

○予河南阵亡侍卫富顺、守备郭光琪、骁骑校三察哈、千总刘东山、把总拜凤魁、施振声、外委郭占鳌、秦士宗、宋志平、牟占鳌、邱恕元、何玉光、祭葬世职。武举尹廷献、赏恤加等。　　

○壬子。谕内阁、和春奏、攻剿金陵贼匪、叠获胜仗一摺。金陵贼匪。因大兵直偪南路秣陵关。纠集皖北捻匪。四出滋扰。潜袭营盘。意图分我兵力。正月初三日。该逆于北面太平神策两门。突出悍贼数股。并由下关乘驶炮船。分犯水陆各营。张国梁、亲督副将张玉良等、分路迎击。都司赖镇海等、统率水师。沿河夹击。鏖战三时。歼毙逆匪二三百名。生捦数名。余众凫水而逸。十二日。该逆复于下关拥出二千余众。太平神策等门。复出贼三股兜抄。其东南隅七桥瓮贼匪。同时出扑。张玉良等、分兵两路迎敌。并饬舟师水陆夹攻。副将冯子材、手刃黄衣贼目一名。连殪数贼。太平门续出悍匪千余。副将余兆青等、首先迎剿。张玉良、冯子材、各带所部。转战直前。贼势大溃。约计歼毙四五百名。其东北各门。并七桥瓮之贼。叠经张国梁等、派兵截击。杀毙无算。南路之贼。自正月初五至十六日。复由殷巷、禄口、谷里村等处。分路出扑。经总兵傅振邦、虎坤元等、派兵分投击剿。斩馘不可胜计。郭家桥等处贼卡。并已一律踹平。余贼全行败退。逆匪经此次痛剿。势已穷蹙。著和春等、严饬将士。奋力环攻。先将秣陵关克复。以次进偪金陵城垣。毋稍延缓。　　

○又谕、德兴阿等奏、围攻江浦、击退援贼、大获全胜一摺。金陵贼匪。渡江应援江浦。纠结皖境乌江匪徒。在石碛桥地方。添劄营垒。德兴阿、派令成明、富明阿、会同博奇、乌尔恭额等、衔枚疾进。分队围攻。尽先游击王希堂、协领博奇、营总舒通额、身先士卒。射毙黄衣贼目。生捦伪应天侯等多名。立将石碛桥贼垒踏平。成明等、伏兵山谷。诱贼出战。贼疑援至。由西门出千余人接应。官军一鼓直前。逆众纷纷败退。经副都统富春等、督队横冲。追至城濠。复毙贼百余名。此次击剿援贼。大获全胜。剿办尚属得手。著德兴阿、严饬在事文武。迅将江浦县城克复。埽荡江北逆党。以期速克金陵。毋稍延宕。　　

○又谕、蒋霨远奏、教匪阑入思南府城一摺。据称、上年十二月初四日。有教匪数千人。于思南府距城数十里地方。肆行焚掠。该署知府福奎、督同文武带兵会勇出城剿捕。因众寡不敌。又值城中火起。兵练惊溃。该署府被伤殉难。经历钟策勋等、同时阵亡。匪拥入城。旋即退出。盘踞滋扰等语。此次贵州思南府城被扰。前经王庆云探闻奏报。已有旨、派贵州提督蒋玉龙、统带所部川兵。相机进剿。即著督同贵州兵练。迅速扑灭。毋任久踞。　　

○谕军机大臣等、和春奏、粮台大员、办事拘泥、恳请另简一摺。江南粮台兵饷。浮支溢领。日久相沿。前据该大臣等、奏请量予加增。朕以其功在垂成。若遽复旧例。恐懈军心。业经降旨、暂允所请。文煜总办粮台。循守例案。原为慎重钱粮。未可责以更张好事。然如该大臣所奏。弁兵未能深悉。众议沸腾。亦于军情有碍。自未便仍留总办。致有龃龉。所有江南粮台。著何桂清、拣派妥员接办。固不可如文煜之过涉拘泥。亦不得因弁兵挟制。漫无稽查。总期大功速蒇。则费少而省多。朕亦不以例案相绳。若日久耽延。岂能不加以裁抑。前降谕旨甚明。谅该大臣等必能仰体也。至文煜前奏、放饷月分。划清界限。系为报销时易于核算。并非将旧欠概行停止。该弁兵等、何以妄生疑谤。此后应如何办理之处。著何桂清督饬接办之员。酌核妥办。其湖南营兵张世瑚、恃众抗违。本应即行正法。既据该大臣讯明。尚无殴官纠众情事。著免其一死。即照所拟发落。嗣后仍当严明约束。毋使弁兵恃众滋事。致干咎戾。将此由六百里各谕令知之。　　

○又谕、李孟群奏、筹办六安剿匪情形。并请济饷拨兵一摺。该藩司、派赴固始援剿兵勇。前已谕令英桂、就近筹款接济。俟山东解到饷银。即可归款。英桂接奉此旨。谅已遵照办理。山东饷银三万两。前据崇恩奏称、业经照数起解。此时计已到豫。则赴固兵饷。当可无虞缺乏。李孟群存营兵勇。尚有六千余名。所需兵饷。叠据英桂奏称、拨银五千两。官文奏称、拨银一万两。均于正月初旬起解。四川省先拨饷银一万两。道经楚省。官文并非截留。此后川省拨饷。即可接济该藩司军饷。至楚省派舒保、赴麻城防堵。原有步队三千余名。赴援光固之兵。据奏祇带马队二百。因其不成一军。已谕官文酌添步队千名。相辅而行。此时舒保、当已带兵前进矣。该藩司现带兵勇。为数尚不为少。著即照所请。督同将弁。认真剿办。先清一路之贼。能将六安克复。再图进取。与胜保等会合。则兵力较厚。互为声援。奏功自易也。　　

○闽浙总督王懿德等奏、闽省官钱局舞弊、请将职员程祖炳等革审。以肃圜法。得旨。著从严讯究。必有串通委员情事。勿得稍事瞻徇。　　

○命江苏布政使文煜、来京。以按察使王有龄、为布政使。苏松太道薛焕、为按察使。　　

○云南鹤丽镇总兵官余万清、因病解任。以贵州定广协副将周天培、为云南鹤丽镇总兵官。　　

○以克复江苏镇江府城。赏副将朱承先、游击陶茂森、马得昭、都司冯观胜、陈超宗、守备戴佐英、巴图鲁名号。员外郎史致澐、知府丁溥、同知刘希瀛、李曾裕、副都统巴栋阿、参领常亮、游击周朝安、守备关松志、朱永发、沈正杰、蔡秉志、胡吉升等花翎。知州萧培基等蓝翎。余加衔升叙有差。　　

○以江南江浦剿贼出力。赏协领舒通阿、都司王希堂、巴图鲁名号。守备许得等花翎。余升擢有差。　　

○以贵州安顺等处剿匪出力。知府刘书年等、加衔升擢有差。予思南阵亡知府福奎、府经历钟策勋、教谕孔广燮、守备陈士蛟、把总赵以成、祭葬世职。举人金世瑞、赏恤加等。　　

○予江甯阵亡游击张成伍、守备杨恒山、把总向国秀、王天爵、外委金世柱、祭葬世职。　　

○癸丑。春分。朝日于东郊。遣成郡王载锐、恭代行礼。　　

○孝淑睿皇后忌辰。遣官祭昌陵。　　

○谕内阁、王懿德奏、请将运员等开复处分等语。前因台湾米石。运赴天津。致有疏失。经该督先后奏参。将委员福建候补县丞余辰、革职。并将署浙江温州镇总兵叶炳忠、温处道俞树风、交部议处。兹据奏称、该参员余辰、已将应交米石银两赔补呈缴。叶炳忠、俞树风、于被参后设法催趱。首倡捐赔。均属尚知愧奋。余辰、著开复原官。仍留福建补用。叶炳忠、俞树风、原参降级处分。著一并开复。
  </div>
  <div class="pagination">
   <a href="清实录咸丰朝实录_page346.html">
    上一页
   </a>
   <span>
    ...
   </span>
   <a href="清实录咸丰朝实录_page342.html">
    342
   </a>
   <a href="清实录咸丰朝实录_page343.html">
    343
   </a>
   <a href="清实录咸丰朝实录_page344.html">
    344
   </a>
   <a href="清实录咸丰朝实录_page345.html">
    345
   </a>
   <a href="清实录咸丰朝实录_page346.html">
    346
   </a>
   <span class="current-page">
    347
   </span>
   <a href="清实录咸丰朝实录_page348.html">
    348
   </a>
   <a href="清实录咸丰朝实录_page349.html">
    349
   </a>
   <a href="清实录咸丰朝实录_page350.html">
    350
   </a>
   <a href="清实录咸丰朝实录_page351.html">
    351
   </a>
   <a href="清实录咸丰朝实录_page352.html">
    352
   </a>
   <span>
    ...
   </span>
   <a href="清实录咸丰朝实录_page348.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
