<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 194 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 194 页/共 505 页
  </h1>
  <div class="content">
   ○贷排造城河运船银。从仓场侍郎钟岱等请也。　　

○丙子。两广总督毛鸿宾降调。以漕运总督吴棠署两广总督。兵部右侍郎彭玉麟署漕运总督。　　

○湖南巡抚恽世临降调。以广东布政使李瀚章为湖南巡抚。广东按察使李福泰为布政使。调四川按察使张兆栋为广东按察使。以前任广东按察使赵长龄为四川按察使。　　



大清穆宗继天开运受中居正保大定功圣智诚孝信敏恭宽毅皇帝实录卷之一百三十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。二月。丁丑。孝康章皇后忌辰。遣官祭孝陵。　　

○谕内阁工部奏请派大臣修理盛京太庙正殿等处工程一摺。另片奏、请将昭陵团城墙等工。一并妥协修理等语著派单懋谦、志和、会同盛京将军工部敬谨修理。以重要工。　　

○又谕、前因景纶等奏、续行查出库吏那移款项。及官犯中途病毙各情。复经谕令皂保驰赴吉林确查具奏。兹据奏称、验明已革笔帖式巴克喜。系因吞服鸦片烟毒。行至搜登站身死。并讯据押解巴克喜之水手营六品官戴鹤龄龄供称、上年十一月十四日。经将军景纶派委看管巴克喜是日一更时分。将军衙门令人传唤前往。见将军门丁刘四即刘详。告明巴克喜亏那官项。可令在外张罗。不必严看。并称景纶业经知悉戴鹤龄即信为实不加严管。巴克喜于二十八日吞服鸦片烟。行至搜登站身死复提讯刘详供称、因巴克喜亏那官钱八万余千恐致伊主赔累。是以属令戴鹤龄不必严看。并捏称伊主知情。其实景纶并未授意等语。刘详捏属戴鹤龄将巴克喜疏纵。致令乘闲服毒身死。虽讯无听属受贿实据。究属诈传主命。干预公事。门丁刘四即刘详、著交刑部按律定拟罪名具奏水手营六品官戴鹤龄、奉派看押巴克喜。并不认真防范。辄听刘详捏属。任令来去自由。致巴克喜乘闲服毒。实属迎合卑靡。戴鹤龄著交部议处。至巴克喜亏那库款甚钜。仍著皂保派员。自咸丰三年该革员到库之日起。调齐案册按照景纶续行亏短各数目。逐年清查核对并此外是否尚有亏那款项一并确切查明。据实具奏毋。许稍涉含混。　　

○又谕恽世临奏、部驳保举开缺人员。原缺复又开选请饬部核覆一摺。据称湖南道州知州长明、武岗州州同冯国桢、前经毛鸿宾以办理局务出力保奏。长明开缺以同知直隶州知州补用。冯国桢开缺以知州补用。嗣毛鸿宾接准吏部咨覆。将该二员议驳。均令另核请奖。而吏部又将杨义正选武岗州州同。童恩选道州知州。该二员已先后到省。是长明冯国桢二员。既不准其保举开缺。复又开缺选员。部案参差无所适从。请饬部核覆等语。吏部铨选员缺。自有一定章程。长明、冯国桢、既据该部议以另核请奖。则该二员即属不应开缺。何以原缺复又开选。其因何办理两歧之处。著吏部堂官明白回奏。　　

○又谕、恽世临奏、讯明被参知县。因拘拏匪党。诬及已故武生曹孝陇一案。请将在逃之被参离任湖南新田县知县梅霈暄通缉究办一摺。此案既经恽世临讯明诬匪诈赃各情。众供确凿即著照所拟科断。先行结案。将一干人证保释候质。以免拖累。至梅霈暄于门丁周明辉诈索多赃。不肯交出相继潜逃。难保无藉端妄拏授意婪索情事。若任令远扬逃匿。何以惩贪墨而肃官常。著各直省督抚严饬所属。一体通缉。务将已革湖南新田县知县梅霈暄拏获解赴湖南归案。勒令将门丁周明辉交出。严审定拟。以期水落石出。　　

○谕议政王军机大臣等、皂保奏、遵旨覆查操演西丹团练兵丁。及续行讯出常明等与巴克喜夥开店当等铺。现办情形一摺。吉林操演西丹团练兵丁。既据皂保查明。尚无扶同。隐饰各情。即著无庸置议。至巴克喜与常明明禄夥开店当。据晋隆当义诚店执事人供明。实系合股夥开立有合同。查验该铺原帐合同。均各相符。常明等亦各供认不讳。足见凡事尽一分心力。即有一分效验。皂保从前于此等紧要关键。并不悉心研鞫。若非严旨查询。即已蒙混了事。外省积习。大都如是。实堪痛恨。现据常明等供。各愿将所入赀本。与巴克喜填补亏项巴克喜在库阅十二年。所有库帐库收等件。颠倒错乱。多有不全。非彻底清查。不能得其确数。该署将军现督同委员等、调齐库司卷册。接年逐款。详细确查。著即督饬认真查核。不准再有丝毫含混。常明、明禄、依克唐阿家产。并著先行查封备抵。并责令分赔足数。以重帑项。常明、明禄、与巴克喜至戚。分掌银库户司关防。依克唐阿系巴克喜胞弟。在银库行走。其为盘踞要津。把持利薮。毫无疑义。所供委无通同舞弊侵亏库项等语。均难凭信。仍著皂保悉心研讯。务须水落石出。以成信谳。菸酒杂税。及一切应查各件。仍当逐一详查。妥议章程具奏。盗匪痣子李等、并著严饬派出兵弁一体严拏毋稍懈忽。将此谕令知之。　　

○戊寅。谕议政王军机大臣等、本日议政王军机大臣将林鸿年咨文。并昭通临安官绅禀词呈览。滇省全境糜烂。仅有昭通东川临安三府尚未沦陷可为进兵之路。现在护理昭通镇总兵杨盛宗。固守地方。疏通道路。且与岑毓英、马如龙等、均无所忤。自可责令秣马厉兵相机进剿。至临安官绅。坚不附回。为国家保此疆土。其诚悃甚属可嘉。惟近因马如龙率众数万围攻江川。虽经恩荣、梁士美等、援救获胜而贼众兵单。饷需告竭岌岌可危。著林鸿年迅速筹措银数万两。源源接济。以维该处绅民向义之心。马如龙既称归诚向化。何以于林鸿年处从未见禀。且舍杜汶秀不讨。而日与临安士民为仇。其居心殊不可问。可见梁士美等呈内所称负嵎省城。暗行其逆等语。实非过激之词。林鸿年与劳崇光等、务当随时访察。妥筹办理不可稍涉轻信堕其术中。滇省变乱已久。非大兵云集。不能戡定。而筹饷徵兵。尤须借助四川等省之力。现在黔西大定等郡。先后沦陷。遵义府势亦甚危。黄白号匪。又窜近川南之永甯、川东之綦江等境。蜀军分防要隘。更有何力分拨赴滇。是欲平滇逆。必须先平黔匪。劳崇光、张亮基、身任封圻。于地方军务。一味粉饰。毫无措置。以致贼势蔓延全省几无完土。实堪痛恨。若再不振刷精神。力图补救。自问当得何罪。劳崇光现驻黔省。著即会同张亮基遴派兵勇。将黔西大定等城。迅图克复。并将黄白号匪。次第埽荡。不得再有稽延。骆秉章督饬川东各军。越境会剿。务将黔边巨寇。合力歼除。张凯嵩即饬杨廷桂一军。驰赴古州。会合黔师。认真剿办。李瀚章已简授湖南巡抚。著即驰赴新任。督饬援黔之周洪印等军。迅速进兵夹击。李瀚章未到任以前。仍由恽世临檄饬前进毋失事机。该督抚等务当同心协力。将贵州各匪克期殄灭。庶可腾出兵力专意进剿滇匪厎定边隅。林鸿年亦当相机前进。迅赴昭通等处。督率杨盛宗等防剿兼施。不得藉待兵待饷为词。稍事延误。其滇省应需兵饷。仍著骆秉章极力筹画。源源接济。该督素顾大局。想自能不分畛域。随事图维。俾免掣肘。将此由六百里各谕令知之。　　

○以安徽剿除发捻大股出力。赏参将张朝栋、王得成、游击陆鸿庆、赵世良、都司徐登善、巴图鲁名号。道员何绍彬、游击王金山等花翎。守备熊福增等蓝翎。余加衔升叙开复有差。　　

○己卯。谕议政王军机大臣等、给事中刘毓楠奏、直隶驿路。盗贼充斥。近闻有会试举人被贼抢劫情事。请饬整顿捕务等语。畿辅重地。岂容盗贼白昼抢夺。现值公车络绎北上之时。远道跋涉。旅费维艰。若猝遭路劫。衣物荡然。实属不成事体。著刘长佑、万青藜、卞宝第、严饬各州县文武员弁。急速修理铺堡。多派兵役认真巡缉捦拏。尽法惩治。并饬兵役按站护送以肃邮政而安士商。原摺著钞给阅看。将此各谕令知之。　　

○又谕、骆秉章奏、官军叠政阶州踞逆。续获胜仗。胡中和赴阶察看军情。并请饬陕省安设驿站各摺。所奏攻剿两水等处贼垒。屡获胜仗。与刘蓉前次奏报。情形大略相同。该逆屡次大挫。其胆已寒。亟应痛加剿洗。以竟成功。前据刘蓉奏称、四川提督胡中和在川省日久。谙悉戎机。由广元赴阶。计日可到当经谕令胡中和节制川陕各军。督剿阶州踞匪。以后剿匪情形。由该提督专摺奏报。即著胡中和仍遵前旨。督饬周达武、萧庆高等妥筹进剿。迅拔坚城。并飞檄林之望赴阶州督饬张华等军。严扼两水要隘。毋任旁窜。一切防剿机宜。仍当与骆秉章、刘蓉随时咨商妥办。胡中和赴阶州后。叙南所留七营亦须另择妥员。暂行统带。鹤龄一军。已由略阳前进。即著骆秉章饬令鹤龄迅赴哈密。毋稍延缓该督所请先调鹤龄会剿阶州踞匪之处。著毋庸议。骆秉章奏、请饬陕省照旧安设驿站。以速邮传等语。前因陕西驿路梗阻。改由东川递送湖北湖南。以免阻滞。现在汉南一律肃清。自应仍由陕省接递。著刘蓉查照旧章。饬令各该州县照常安设驿站。凡遇川省文报。仍由川北各州县递至陕西山西直隶等省。往返接递。以免稽延。将此由六百里谕知骆秉章、刘蓉并传谕胡中和知之。　　

○又谕、惠庆奏、古城危急。调兵救援一摺。逆回攻扑古城暗穵地道轰击。经惠庆督率官兵。奋力守御。毙贼数百名。危城得保无恙。所办甚好。仍著激励兵民。同心固守以待援兵。前据札克当阿奏、已咨令色普诗新统带木垒河户民赴古救援。此项民众。既激于义愤。志切同仇自必能用命前驱。色普诗新、本日业经降旨。补授吐鲁番领队大臣。著即统带兵勇。由奇台一带。节节进剿。力解古城之围。毋稍延误内地援兵。业经叠次调拨。惟程途遥远。到尚需时。此时惠庆、色普诗新、惟当联络声势。稳慎图维。力保完善。不得稍涉大意。致堕逆回奸计。需用饷银。即著派员赴乌科两城。将解到之饷。设法迎提以资接济。巴里坤为古城东路屏蔽。著惠庆等咨照伊勒屯、何琯、慎固封守。督率旗绿各营。择要扼扎。以为色普诗新后路声势。所有此次古城守城出力员弁。著惠庆择尤酌保。以示鼓励。将此由六百里各谕令知之。　　

○调吐鲁番领队大臣扎克当阿为哈密办事大臣。赏古城协领色普诗新副都统衔。为吐鲁番领队大臣。未到任以前。乌鲁木齐协领荣庆暂署。　　

○予甘肃阵阶州亡都司高香远、千总戴得胜、祭葬世职加等。　　

○予古城阵亡协领巴哈布祭葬世职。　　

○予故署乌鲁木齐都统哈密办事大臣保恒祭葬恤荫。如副都统例。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙　　

○谕内阁、前因御史谭钟麟奏、请申明保送御史定例一摺。当经谕令吏部议奏。兹据该部奏称、向来御史保送后。有犯贪污劣迹。原保堂官。例无议处明文。惟保送时各衙门皆得遴员咨送。实与京察体例无殊。自应比例定拟以专责成等语。御史为朝廷耳目之官。职司弹劾。较之保送京察人员。更须认真遴选。著各部院衙门。嗣后保送御史。毋得但计资俸。务须认真考核。选择得人。如保送后有犯贪污劣迹者。即将原保之堂官。比照京察保送不实例。由该部奏明议处。如能访出揭参者免议。此旨并著该部纂入则例。通行知照。　　

○又谕、前因恽世临奏、部驳保举开缺之湖南道州知州长明、武岗州州同冯国桢、原缺复又开选。部案参差。无所适从。降旨令吏部堂官明白回奏。兹据奏称、长明、冯国桢经前任湖南巡抚毛鸿宾以办理局务保奏。长明开缺以同知直隶州补用冯国桢开缺以知州用。查有开缺字□□羕于奉旨之日。即行开选。是以于七月分。将合例之杨义正选授武岗州州同。童恩选授道州知州。嗣查出长明、冯国桢、所保与定章不符。照章奏驳。虽皆按照成案办理。惟承办司员于开缺时。未将该员等劳绩应否准驳。即时详核。又于奏驳后漏未知照该省更正。请将承办司员照例议处等语。长明、冯国桢、所保官阶。该部既应议驳。即属不应开缺。承办司员于开缺时未能将该二员劳绩应否准驳先时悉心酌核。奏驳后又不知照该省。实属疏忽。著交都察院照例议处。长明、冯国桢二员。著即更正。仍留本任。无庸开缺。部选之童恩、杨义正二员。著留于该省另行补用。嗣后吏部遇有保奏开缺人员。该堂官务当督饬司员。按照定章。详细核对。查明准驳。再行分别办理。毋得草率从事。前后纷歧。致滋弊窦。　　

○谕议政王军机大臣等、沈葆桢奏、请赏假归省一摺。沈葆桢因复接家书。知伊母病势加剧。望子之心日切。请给假三个月驰归省视。情词排恻。出于至诚。沈葆桢著赏假三个月。回籍省亲。以遂孝思。江西巡抚关防。即著交孙长绂暂行护理。惟福建寇氛仍炽。被扰地方。多与江境毗连左宗棠督兵在闽自可次第得手。该匪不能得志于闽。恐将回窜江境。是江西本省之防。万分吃紧。沈葆桢必须妥为布置。以期万全无失。方可启行。此系朝廷曲体该抚之心。不得已而俯如所请。如果驰回省视。厥疾渐瘳。著不必俟假满以后。即行驰回江省视事。以重地方所请假满陛见一节。俟福建军务平定。再行具奏。候旨遵行。求忠臣者必于孝子之门。该抚当念朝廷为地择人。倚畀至重。不可稍存诿卸。用副厚望。将此谕令知之。　　

○补铸福建台湾镇总兵官印信。从总兵官曾元福请也。　　

○辛巳。遣官祭昭忠祠。　　

○谕议政王军机大臣等、英桂、徐宗干奏、饬禁洋人通贼。并办理泉州等处防务一摺。前因毛鸿宾奏、侍逆李侍贤有句串洋人之谋。谕令英桂等查拏。兹复据英桂等奏、访闻洋人惹隔孙。有与漳逆串通贸易情事。讯据惹隔孙供称被英人蒲浪诱骗到漳。曾与侍逆会饮。并无接济军火。而蒲浪又控称系惹隔孙令伊赴漳。作为通事。供词诡诈。显系互相狡赖。著英桂等劄行该国领事官。务将实情讯出。严行惩办。侍逆李侍贤等被剿穷蹙。计无复之。必将句串洋人。希图窜逸。朝廷早经虑及。故叠次谆谕该将军督抚等严密查访。而洋人贪狡性成。惟利是视。若该逆等啖以重利。其句通贸易者。正恐不止惹隔孙一人。此时贼势如困兽在槛。尤宜加意防范。著英桂、左宗棠、徐宗干、一面多派弁兵。梭缉访拏。一面行知各该国领事官。讲明信义。令其一体查禁。至泉州地方。会匪伏莽尚多。同安安溪等县联界之处。僻境纷歧。难保无匪徒导引。绕袭官军后路。著英桂等严饬派出之道员张启煊、知府程荣春、会同泉郡文武。将守御事宜。悉心筹办。派拨兵勇。于边境各要隘密拏奸匪。以杜句结。左宗棠抵闽后。剿办情形。久未据该督奏报。实深廑系。即著该督将近日军情贼势。并如何筹办进取之处。详细驰奏。将此由六百里各谕令知之。　　

○又谕、联捷奏、乌里雅苏台地方苦累。不能接站一摺。据称准乌里雅苏台将军明谊咨报。近来差务络绎。蒙古游牧。万分苦累。黑龙江官兵到台本城兵食缺乏。断难供应等情。请旨办理等语。明谊所咨。自系实情。前据宝善奏、黑龙江官兵起程后。自茂兴站出境。由蒙古草地进法库边门。入山海关。取道张家口。归联捷统带。兹据联捷奏、乌里雅苏台无力供支。自不能不改道前进。以利师行。此项官兵。即著由内地行走。取道山西陕西甘肃出关前进。联捷亦无庸在张家口等候。即行先赴山西省城。一俟该官兵到晋。即著统带遄行。该官兵无论行抵何处。著玉明、宝善、刘长佑、长善、于过境时。饬令径赴山西省城。归联捷统带。无庸再赴张家口。以期迅速。沈桂芬于该官兵到晋时。妥为供应。一面知照陕西甘肃各督抚。饬令沿途地方。豫为筹备行粮。毋令缺乏。此项黑龙江马队。专备联捷统带出关剿贼之用。不准都兴阿等截留。阿克敦布、廉至、与联捷面称口外困苦。既知寻觅水火。亦非易易。自应将各台站穷乏情形。能否供应。与明谊等通盘筹画。再行具奏。方不至贻误戎机。乃该都统等并不悉心体察仅将察哈尔办理支应各情一奏了结若明谊不豫为知照。联捷带兵行至乌里雅苏台一带。驼马等项。既难供支。粮食又无从购办。进退维谷。该官兵等势必尽成饿殍。阿克敦布、廉至、于紧要军务。办理粗率。至于此极。实堪痛恨。该都统等前奏制造购办诸物。需银一万五千四百两。谕令于张家口税局先行提用俟直隶银两解到。再行归款。现在该官兵既由内地行走。前项银两。著不准在张家口税局提用。刘长佑如尚未筹解。即著无庸解往归款。如已拨解。著刘长佑、阿克敦布、廉至饬令解交联捷。作为黑龙江官兵饷需。联捷当派员妥为经理。毋许滥支。阿克敦布、廉至、即飞咨明谊。该官兵现已改道行走。无庸筹办供应。奎章、庆明、现已到口。著阿克敦布、廉至、催令迅速进发。其余简放新疆各路大臣一经到口。均著该都统等严催出关。以重职守。联捷现由内地行走。自可无误军粮。一俟黑龙江官兵到晋。惟当星速起程。不得藉词延宕。致干严谴。将此由六百里各谕令知之。　　

○又谕、前因惠庆奏、古城危急。请调巴里坤官兵赴援。当经谕令色普诗新统带兵勇。即由奇台一带。会合木垒河户民前进。力解古城之围。兹据色普诗新所奏各情。与前旨适相吻合。惟据称巴里坤旗绿两营。除前拨赴援二百余名外。存城兵丁无多。防堵城隘。尚不敷派拨。现飞咨都兴阿统带大兵前来。以作后援等语。都兴阿现在围攻甯夏。急切未能出关。而巴里坤防堵。关系亦为紧要。无兵可拨。自系实情。该大臣已自坤起程赴古。统带满汉官兵。相机进剿。想于道经奇台时。其户勇二千余众。自已均归统带前进。著即懔遵本年二月十三日谕旨。激励此项民众。会合官兵。节节进剿。以解古城之围。惠庆惟当慎固城防。并与色普诗新联络夹击。痛殄逆氛。其巴里坤领队大臣印务既交协领伊勒屯署理。所有一切防堵各隘机宜。即著色普诗新咨照伊勒屯、何琯、认真严密扼要布置。毋稍疏虞。色普诗新统带援兵。所需饷银前已有旨谕令派员赴乌科二城。将解到之饷。设法迎提。以资接济。并著都兴阿、恩麟、迅即筹款协拨。以济兵食。毋令缺乏。将此由六百里谕知都兴阿、惠庆、色普诗新、并传谕恩麟知之。　　

○以直隶南宫县捐输军饷。永广学额二名。　　

○以河南副将尹嘉宾捐输军饷。永广安徽阜阳县学额二名。　　

○以直隶广平拏获山东逆匪苏洛坤。予知府杨毓楠等加衔升叙有差。　　

○以巴里坤剿匪出力。赏防御百喜等花翎。骁骑校德连布等蓝翎。余升叙开复有差。释遣戍已革佐领德后等回旗。　　

○壬午。遣官祭文昌帝君庙。　　

○谕内阁、皇考文宗显皇帝梓宫。皇妣孝德显皇后梓宫。永远奉安山陵日期。据钦天监奏、谨择于本年九月二十二日。所有应行典礼。及一切事宜。著各该衙门届期敬谨务备。　　

○谕议政王军机大臣等、皂保奏、特参交查案内同知供情闪烁。请旨先行革职严讯一摺。此案既据已革协领明禄供称、并无每万两抽出实银二千两易换银钞以实银入已情弊。崇连申称、自咸丰十一年搭票较多。或一成有余。或将及二成。并无为明禄偪勒批解实银及出具搭交二成钞票印文等情。何以该署将军提查地粮印文搭交钞票数目。与奏销册内。大相悬殊。已难保无侵蚀情弊。及经该署将军面加究诘。复称遵奉明文。由通济官钞局买交。谓与实银无异。是以每年仅将民户所交之钞。造入奏销。官钱铺所买之钞。即不造入。自认糊涂等词。情节支离。更难保非为明禄挟制。不敢实供。案关钱粮要款。岂容该员等任意侵渔。饰词狡展。即著皂保提集已革同知崇连、并原参协领明禄、及绅士社差人等到案。隔别研讯。务期水落石出。以成信谳。原奏所称银钞久不使行。可否饬令全行缴回之处。仍著该署将军查明具奏。将此谕令知之。寻奏、审明崇连并无侵渔。惟奏销与解文。互相参差。实属昏愦。业已革职。应无庸议。明禄讯无挟制偪勒以钞易银搭放兵饷等弊。部发吉林钞票。俟收齐即行缴部。应放搭票各款。拟将实银折半支给。下部议。从之。　　

○又谕、毛鸿宾、恽世临、现在因案降调。两广总督。前已有旨命吴棠署理。漕运总督。命彭玉麟署理。并简放李瀚章为湖南巡抚。闽省贼氛正炽。粤东防剿。不可一日稍松。湖南地方。现虽平静。而援黔援粤。军务亦关紧要。吴棠。李瀚章、均著毋庸来京请训。即行驰赴新任。将一切应办事宜。实心实力。妥为筹画。以副委任。彭玉麟亦毋庸来京请训。著即速赴漕督署任。以便吴棠交卸。及早赴粤。吴棠、李瀚章、未到任以前。两广总督。本日已降旨命瑞麟暂行兼署湖南巡抚。命石赞清暂行护理矣。将此由五百里谕知瑞麟、吴棠、彭玉麟、李瀚章、并传谕石赞清知之。　　

○以镶黄旗蒙古副都统果勒敏署镶白旗蒙古副都统。　　

○以广州将军瑞麟暂署两广总督。湖南布政使石赞清暂护巡抚。　　

○予广西武宣殉难知县茅本蕙祭葬世职。　　

○予广西平乐等处殉难训导谭立勋等祭葬世职。　　

○予广西各属节年殉难绅民妇女二千六百七十九名口分别旌恤如例。　　

○癸未。遣官祭关帝庙。　　

○谕内阁、御史丁浩奏、雷电愆期。请恐惧修省一摺。上年金陵告捷之后。特颁谕旨。申戒内外大小臣工。兢惕为怀以期上下交儆。共济时艰。乃据奏本年正月十三日。直隶广平顺德、河南开封归德、山东曹州等府属地方。均有震雷雨雹之异。总因政事或有缺失。阴阳未和。致滋变异。上天示儆。寅畏实深。惟有力戒怠荒。益加修省于用人行政。务得其平其内外大小臣工。亦当交相策勉。共深祗惧。以迓祥和而弭灾沴。　　

○谕议政王军机大臣等、雷正绾奏、官军攻克固原州城。及叠破萧河城一带逆巢。请将已革臬司张集馨留甘商办善后。并粮运匮乏。请饬陕省妥筹接济各摺片。固原地势险阻。城池高深。陕逆孙义宝等乘虚窜陷。负嵎久踞。经雷正绾督率各军。奋力攻克。实属谋勇俱备。调度有方。克副委任。现在固城虽破。而逸出贼匪。马队尚有数千。孙逆是否被戮。尚无确据。深恐漏网余生。复行句结煽惑。死灰复然著雷正绾实力追捕务绝根株。以清余孽。甘回张保龙等既知执梃助阵。保护汉民。即著雷正绾宣布朝廷威德。将降众拊循绥辑。责令将马匹军械等件。全行收缴。其萧河城降回。并著分别良莠。酌核情形。妥筹安置。不得苟安目前。草率了事。致贻后日之患。此时固原已下。雷正绾等军。应由何路进剿。并著都兴阿、穆图善、雷正绾、妥为筹画。相度缓急。何处贼势最重。即由何处进兵。迅殄丑类。同膺懋赏。此后进剿机宜。即著雷正绾将地势险要。并贼匪巢穴。详晰绘图呈览。已革臬司张集馨、著准其留于甘省。由雷正绾督令将抚绥善后各事宜。认真办理。稍赎前愆。不得粉饰敷洐。有名无实。甘省地瘠民贫。向不产粮。庆阳粮台。不惟协饷未充。即使有力采买。亦属转运维艰。现在雷正绾一军。已克坚城。势成破竹。若令停兵待饷。必致贻误事机。著刘蓉督饬藩司林寿图、将雷正绾军营粮食。宽为筹备。并由林寿图督办粮运事务。遴委干员。在陕境设立转运局。严督沿途州县。源源飞挽。毋许藉词推诿。致误要需。雷正绾另片奏、请将成瑞免罪。施鹏暂缓遣戍各等语。已革提督成瑞、从前办理撒回案件。获咎甚重此次随同攻克坚城。著准其在营戴罪图功。俟续有奇功再行奏请免罪。已革参将施鹏、著照雷正绾所请。暂留军营差委。一俟新疆道路疏通。即行饬令赴戍。不准逗遛。将此由六百里各谕令知之。　　

○又谕、恽世临奏、湖南东西各界。筹办防堵。诱获曹元兴正法一摺。据称玉屏克复之后。苗教各匪。遁归巢穴。黎平发逆。伏匿未动。惟各属散练土匪。时出滋扰。教匪一股。有与荆竹园合并之信。恽世临已饬周洪印等军。分驻黔境长吉瓦寨湳洞司一带。先扼各匪出巢之路。王永章各营驻扎沅晃以备调遣。其黎平发逆。仍饬戈鉴会同粤军剿办。湖北长阳匪徒。占踞株栗山恃险抗拒。该处紧接澧属。如鄂军进剿。难保不溃入湖南。恽世临豫饬黄元龄确探严防。闽省贼粮缺乏。度□山戊不□后意欲回窜江西。现饬赵焕联一军。留防东路各等语。所筹东西各路防堵情形。尚属严密。恽世临前已因案降调。当经降旨简放李瀚章为湖南巡抚。著该抚于抵任后严饬周洪印、田宗扬等、各率所部官军。进扎黔境。会合黔省各军。将苗匪股匪。设法歼除。并饬戈鉴督率兵勇。与粤军会合。剿除黎平发逆。以清余孽。毋得稍存畛域。致滋贻误。并著该抚檄令在防军军。严防鄂闽各匪窜越。以期有备无患。李瀚章未到任以前。即著石赞清督饬各路带兵员弁。妥筹防剿。不得存五日京兆之心。稍涉推诿。副将曹元兴藉团谋逆。情罪重大。现已捦获正法。所获从人十六名。著李瀚章等派员讯明办理。其余党众。并著饬令周洪印等咨会陈昌运妥为抚驭。严密防维。傥不安分。立即捦斩。不可姑容。在事出力各员。著李瀚章查明保奏。毋许冒滥。将此由五百里谕知李瀚章、并传谕石赞清知之。　　

○以都察院左都御史齐承彦署工部尚书。　　

○以克复甘肃固原州城。提督雷正绾得旨嘉奖。赏提督谭玉龙、刘正高、黄马褂、总兵官刘效忠、参将帅合胜、巴图鲁名号。参将王泰山花翎。余升叙有差。予阵亡副将熊观国祭葬世职加等。建专祠。
  </div>
  <div class="pagination">
   <a href="清实录同治朝实录_page193.html">
    上一页
   </a>
   <span>
    ...
   </span>
   <a href="清实录同治朝实录_page189.html">
    189
   </a>
   <a href="清实录同治朝实录_page190.html">
    190
   </a>
   <a href="清实录同治朝实录_page191.html">
    191
   </a>
   <a href="清实录同治朝实录_page192.html">
    192
   </a>
   <a href="清实录同治朝实录_page193.html">
    193
   </a>
   <span class="current-page">
    194
   </span>
   <a href="清实录同治朝实录_page195.html">
    195
   </a>
   <a href="清实录同治朝实录_page196.html">
    196
   </a>
   <a href="清实录同治朝实录_page197.html">
    197
   </a>
   <a href="清实录同治朝实录_page198.html">
    198
   </a>
   <a href="清实录同治朝实录_page199.html">
    199
   </a>
   <span>
    ...
   </span>
   <a href="清实录同治朝实录_page195.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
