<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 458 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 458 页/共 502 页
  </h1>
  <div class="content">
   ○又谕、张芾奏、甯国郡城兵单援绝、剿办棘手情形一摺。自旌德太平败匪。纠合泾县芜湖贼党。进围甯国府城。增筑逆垒。偪攻甚力。周天受登陴誓守。饥踣之卒。蹶然奋兴。屡次袭毁贼营贼卡。并选精锐下城、奋力攻剿。叠有斩获。而贼围益坚。又谍闻红杨树踞匪、将复并力来犯。我军困守二十余日。虽屡战辄胜。恐兵疲饷竭。久将不支。各路官军。自应竭力赶紧赴援。虽据奏称、江长贵已催令江长泰所带三百人。会合张芾所派护饷前往之守备倪开试等四百人。绕道入城。兵力尚形单薄。曾国藩近在祁门。前已有旨、谕令调派劲旅。间道前往甯国。与周天受内外夹击。以解城围。本日复谕迅拨兵勇、就近赴援。其浙江报拨甯饷到徽。即著张芾加派弁兵。妥速转解前往。以固军心。其摺中所称、贼偪甯国北门。意将断我粮道。米兴朝甫离广德五十里。即顿兵不进。且师行十日。未出百里等语似此恇怯无能。自应严行指劾。并著张芾速将该革镇逗遛各情。据实严参。毋稍容隐。将此由六百里谕令知之。　　

○督办河南团练大臣顺天府府丞毛昶熙奏、统陈团练办法。并酌拟条规。一、添筑堡寨以扼要隘。一、讲求险要以便堵御。一、慎择首事以资统率。一、分选团丁练丁以备训练。一、摊捐练费以备公用。一、互为救援以资联络。一、申明号令以一众志。一、严定约束以禁顽暴。一、公赏罚以示劝惩。一、严察奸宄以防内应。一、旌忠义以作民气。一、事贵实力奉行。得旨。所议条规。均属周妥。照议办理。　　

○乙巳。谕军机大臣等、前因通州一带防堵吃紧。当谕令僧格林沁等于要隘处所、严密布置。并添调直隶等省官兵。归该大臣等调遣。尚恐不敷剿办。所有卓索图、哲里木、昭乌达、三盟兵丁。除已调赴军营外其余是否尚堪续调。著僧格林沁体察情形。或每盟各调一千。或各调二千。即行酌量具奏。并斟酌驻劄地方。现在通仓米石。本拟运至京仓。惟转运非易。赶办尤难。若即以此项米石。核算兵丁应得口粮。估计时值。于饷需内搭放数成。既可节省实银。且尤便于兵食。于经费较有裨益。著僧格林沁等悉心体察妥议具奏。至顺天粮台。现既归并孙治一手经理。无论银米及搭放款项。均应与天津粮台。一律支放。以昭平允。天津夷人。虽未扰害地方。恐其探听路径。意图内犯。著僧格林沁等、于由津至通各要路。多设巡卡。严密防范。遇有夷人潜行附近一带。立即阻止。勿令前进暗探消息。以杜其北犯之渐。来往行人。亦应认真盘诘。前由张家口解往之要犯关四、并由京解往之于七、及潘志和三犯。曾否审有端倪。该犯等现在羁禁何处。著一并覆奏。将此密谕知之。　　

○又谕、文煜奏、江浙漕船收进俚岛等语。江浙漕船三只。共装漕米四千七百三十石。因洋面未靖。暂行收泊山东俚岛口内。著文煜派员、确切查明此项漕米。如令在船停泊。是否不至霉变。抑或于附近地方。暂行露囤。俟海防事竣。再行运津兑收。该抚即体察情形。妥为办理。将此谕令知之。　　

○命户部续拨饷银十万两。解赴通州粮台。　　

○以通州办理防务。命直隶、河南、山西、各督抚。将备用军械。迅速解京。　　

○赏已革大学士赛尚阿五品顶带。交钦差大臣僧格林沁军营差委。　　

○予故工部尚书文彩祭葬。谥安恪。　　

○蠲缓山东邹平、阳信、滨、利津、沾化、莘、冠、馆陶、高唐、益都、惠民、海丰、朝城、邱、齐河、泗水、城武、定陶、钜野、费、沂水、金乡、乐陵、菏泽、郓城、临胊、临清、昌乐、高苑、峄、单、曹、三十二州县。及济甯、临清、各卫。被旱、被风、被虫、被雹、被扰、庄屯新旧额赋。　　

○丙午。朱谕惠亲王等、僧格林沁勤于王事。朕深廑念。况近京一切布置。更必日夕勤劬。著惠亲王等、前赴通州传旨。询咨僧格林沁防守情形。并著僧格林沁激励兵心。以期有备无患。　　

○谕内阁、周祖培等奏、筹议团防章程、酌拟条款呈览一摺。京师为首善之区。周祖培等办理团防。自应实力奉行。务使宵小潜踪。善良安堵。以期人心静谧。所拟章程各条。均尚妥协。著即照所议。会同五城御史悉心妥筹办理。不可有名无实。其设立公所等一切经费。著照所请。由该尚书等先行倡捐。如有情愿捐赀报效者。并准由该尚书等奏请奖叙。以昭激劝。　　

○又谕、刑部奏审明嘉量被窃、分别定拟一摺。午门前陈设嘉量。系工部制造库经管。每遇典礼完竣。应即撤回存库。咸丰元年。领催刘国庆等、以该库司员令其毋庸撤回。辄私雇步甲喜禄看守。接任各员。并未查出。以致被窃。均属不知慎重。除刘国庆等应得罪名。均照所拟办理外。所有应行存库嘉量、不即撤回之工部制造库司员及后任未经查出各司员。均著查取职名。交该部分别议处。仍责令照式赔修。　　

○谕军机大臣等、桂良奏、筹商议抚各节、请旨遵行一摺。桂良此次到津。大局所关。自当豫行筹画。以便与该夷晤商。如该夷照会内、所称在京居住一层。该夷与桂良在上海。既有择地居住之议。未便任其翻悔。且其照会内。尚有遵照天津所立和约第三款、或长行居住、或随时往来、候其国王谕旨等语。尚非坚意驻京。著桂良等极力挽转。但能消弭此事。方为妥善。如万难阻止。亦可允其驻京。但不得多带从人。致令居民惊扰。如但欲于海口随时往来。亦须先期知照中国。即可派员护送。至该夷称欲送还船只一层。可告以大沽炮台。工程钜万。今被尔国攻毁。较船只之费尤钜。足可相抵。且去年所沈之船。尚在水中。未尝为中国所有。如欲送还炮位。可告以炮位现时均在海口。应由贵国自行认收。其所称赔偿各项。虽未定有数目。难保不多方需索。谅桂良等必能随机应变。斟酌妥办。轻重之权衡。该大臣定能体会朕意也。将此由五百里密谕知之。　　

○又谕、乔松年奏、金坛被围日久、请将守城文武先行优奖等语。金坛文武。力守孤城。数月之久。深堪嘉尚。参将艾得胜、知县李淮、著巴栋阿先行查明。奏请优奖。其随同守城出力之官绅兵勇。一并查明。先行奏请优奖。以示鼓励。将此由六百里谕令知之。　　

○命给事中吴焯、薛书堂、御史杨荣绪、徐启文、郭祥瑞、刘有铭、朱潮、薛春黎、任兆坚、白恩佑、帮办五城团防。　　

○以误差糜饷。革江苏游击奎喜职。并遣戍。　　

○予山东阵亡团总千总袁熩、把总李中廷、祭葬世职。监生李奂若、生员倪凤来、六品军功刘真义、赏恤如例。　　

○丁未。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○朱谕军机大臣等、口□佛夷照会。词似近理。而处处要挟。心殊叵测。即如赔费一节。作为互敦和好。在此次兵费以外。显系暗伏战机。为将来多索地步。津郡通商。与＜口英＞夷同。长驻京师。与二月间照会中国如不允从凯送至京之语。亦隐连线索。现在实难豫为挽回。俟桂良报到。再为斟酌。　　

○谕内阁、曾国藩奏、平江县城捐建忠义祠、恳请列入祀典一摺。湖南平江一县。地当江鄂之冲。自粤匪滋事以来。四邻皆陷。一邑独完。计自守界御贼。出境荷戈。前后力战死事者。约二千六百余人。洵属忠义可嘉。允宜特予褒荣。用光祀典。该大臣请于该县捐建忠义祠。将赠太仆寺卿何忠骏等分别奉祀。遴派公正绅耆、经理祭田。均著准其照办。并著照各府昭忠祠、及湘乡县忠义祠之例、列入祀典。地方官春秋致祭。以妥忠魂而彰荩节。　　

○谕军机大臣等、前因甯国被围紧急。并浙江于潜之贼、窜偪省垣。叠经谕令曾国藩、迅拨劲兵分道援剿。本日据曾国藩奏称、若由杭嘉以至苏州。处处阻水。兵从一路而入。必难得手。张玉良顿兵一面。已属失势。再以重兵继之。地隘兵多。势难施展。徽甯池太等府。系属兼辖地方。自应力筹兼顾各等语。该大臣既顾皖南。即不能兼顾浙江。浙省现在兵勇。已有五六万人。前扑省垣之贼。业经击退。即著瑞昌等、迅就现有兵力。饬令带兵各员、分途剿办。张玉良向称骁勇善战。并著该提督克期攻复嘉兴。进规苏郡。毋得藉口待援。迁延不进。现在松江复失。沪城危急。前谕该将军等、派员前往救应。并著迅速派往。毋稍迟缓。一俟上海得手。即可会合浙师。两路进兵。苏城不难克复也。将此由六百里各谕令知之。　　

○又谕、前据庞钟璐奏、常昭两县捐饷已竭。请饬协济。当经谕令曾国藩饬地方官、就附近完善之区。劝捐接济。本日复据庞钟璐奏称、常昭两县、已摉括无遗。深恐团练饥溃。请饬迅速宽筹等语。苏常迭陷以来。常熟以蕞尔一隅。民团齐心守御。屡次杀贼。使三路之贼。不能归并一处。若因饷竭涣散。贼势愈形猖獗。剿办更难得手。不可不急筹接济。以励民心。曾国藩远在祁门。恐未能迅速筹拨。著薛焕于该处设法筹款。解赴常熟。交庞钟璐散给。俾民团益臻踊跃。该省饷需。虽属竭蹶。惟民团心志齐一。足辅兵力之不逮。较之招集溃军、徒糜饷项者。尚为得力。毋令因饷竭溃散。是为至要将此由六百里谕令知之。　　

○又谕、本日据官文奏、署四川总督东纯、在湖北途次病故一摺。已令崇实署理四川总督矣。现在滇匪窜扰。偪近省垣。又有石逆分股窥伺川境之信。前有旨、令骆秉章驰赴蜀中、督办军务。恐一时未能遽到。崇实现在川省审办案件。该处情形。谅应熟悉。所有防剿事宜。责无旁贷。亟应整饬戎行。妥筹布置。毋许贻误因循。再蹈曾望颜覆辙。其援剿川省之楚军。现归江西补用同知直隶州知州王沐统带。剿办甚属得力。该署督务当妥为驾驭。毋令军心懈弛。前因黔省军饷。四川欠解甚多。曾谕曾望颜、筹银二十万两。就近拨解。复谕令东纯、于接署督篆后即行筹解。此时黔省军情紧急。盼饷甚殷。著崇实仍遵前旨。速行如数筹解。毋得推诿致误要需。至已革提督占泰等、两次参款。并濮诒孙、田良等各案。前经谕令崇实、东纯、会同查办。著该署督即遵前旨。严密访查。认真究办。毋稍徇隐。将此由六百里谕令知之。　　

○又谕、本日据刘长佑奏、石逆分股阑入黔境、现在督饬截剿一摺。据称、石逆遣其党曾广依。由泗城走西林西隆一带。于四月间。乘夜偷渡红水江。窜扰贵州兴义府地界。复扑云南广南府城。石逆尚踞庆远。逆党赖裕新、复力扑南丹土州。欲由此分道入黔。经官军截杀。赖逆折回庆远。石逆遂率而南。欲绕道思恩出泗城。寻曾广依所窜原路。趋黔窥蜀。请饬四川云贵各督抚、沿边夹击。以杜窜越等语。石逆诡谲异常。凡经过之处。必分其党为数路。每路复分为数起。使官军不暇兼顾。得以肆行奔突。若非合力兜剿。不免有遏此窜彼之虞。著张亮基、刘源灏、田兴恕、激励各军。将窜入黔滇各股。会合粤省兵勇。悉数歼除。勿留余孽。并著遴选劲旅。于沿边一带地方、实力截击。毋令余匪窜入。四川酉秀叙永一带。尤为黔滇入蜀要隘。即著崇实严饬防剿各军。认真巡探。如有该逆股匪窜近川境之信。立即派拨兵勇、认真堵剿。毋使扰及完善之区。将此由六百里各谕令知之。　　

○以驻藏大臣崇实、署四川总督。　　

○调甘肃提督郭相忠、为四川提督。以甘肃甯夏镇总兵官成瑞、为提督。降补总兵官郑魁士、为甘肃甯夏镇总兵官。　　

○命督办皖南军务张芾来京。其军务统归钦差大臣曾国藩督办。已革提督周天受、交曾国藩差委。　　

○命署陕西巡抚谭廷襄、将捐备军饷四万五千两。迅解顺天通州粮台。　　

○予故成都将军东纯、祭葬。谥恭介。　　

○予阖门殉难安徽在籍通判程枚、祭葬世职。子五品军功程耀等、赏恤加等。眷属等旌恤如例。　　

○予河南阵亡协领依兴阿、参将罗仲保、千总罗青云、从九品哈明璧、祭葬世职。　　

○戊申。谕军机大臣等、本日据桂良奏、接到＜口英＞口□佛照会、请旨遵办一摺。该夷照会内称、总以天津通商、赔偿兵费、为退兵息兵之关键。该大臣等前此给予照会、所云无不可商者。原指见面互相商办。并非直言允许。现在该夷狂悖异常。固应示之以信。使其不疑。然仍须斟酌妥善。俾无后患。方合办法。桂良驰抵津郡。与该酋等晤面。如提及索赔兵费。若能相机开导。减去若干。固属甚善。否则必不可减。亦应与之言明宽定限期。并由何项扣还。庶可从容办理。至天津通商一层。可告以不独八年所定和约。并无此条。即本年二月所要四款。亦无此语。况八年和约。有牛庄而无天津。原系以此易彼。今何又多此款。如此辩论。看该夷如何回答。若仍不能挽回。亦应告以通商虽无不可商办。但该国既带兵船。不独大沽天津、民心惊疑。即商贾亦必裹足不前。实与尔等无益。如该夷允许。不带兵船驻劄。若欲建夷楼。与不退兵船无异。亦不可允许。总之赔费通商。即使允准。亦必将兵船退出海口。方能定议换约。其舟山烟台二处。亦均须退出。始可办理。两国既云和好。必须以礼相待。若占踞地方。以兵胁和。实非长久之道。桂良等务当于羁縻之中。仍寓挽救之意。将此由六百里密谕知之。　　

○又谕、本日据毓科奏、逆匪由宜兴间道入浙。迭陷于潜临安。窜入余杭。直扑省垣。现催副将文瑞等就近赴援。并请闽省派兵援救各等语。前因于潜逆匪。窜偪省垣。虽经总兵刘季三击退。而省城兵勇。能守而不能战。曾谕曾国藩迅速赴援。昨据该大臣奏称、兼顾皖南。不能再顾浙江。是浙江待援之师。惟有福建、江西、尚可就近助剿。前据庆端、先后派令署总兵继兴等、统带兵勇援浙。现在尚有千名未到。著庆端、瑞瑸、迅即催令赴浙。听候瑞昌、王有龄调遣。毋得再有迁延。并著随时侦探浙江情形。如兵力尚属不敷。即著续行添调。派往援应。毋误事机。将此由六百里谕令知之。　　

○又谕、崇实奏、请饬已革贵州提督蒋玉龙、赴川带兵等语。四川兵丁。散漫无纪。剿贼不能得力。总由带兵大员。号令赏罚、不能严明。以致屡误事机蒋玉龙前在黔省督兵剿匪。尚称得力。此时川省滇匪窜扰。距省城不过数十里。情形十分吃重。著刘源灏等、即速饬蒋玉龙、星驰回川。交署总督崇实调遣。毋稍迟缓。将此由六百里谕令知之。　　

○又谕、前因庆昀奏参、张家口监督治昌、于咨查报税马匹、意存推避。当将该监督先行交部议处。仍责令将所查之数送出。以凭核办。本日据治昌奏称、该处税局。并未设有底簿。本年六月间。庆昀因查马税。叠经调取该局亲标底簿。先经该监督将税根式样咨覆。继将税根送查。嗣复将每日报单封送。该署都统未肯接收。复将报单拆封。订成二簿送往。始据该署都统覆称、历次所调、即系此簿。其六月内收税。马匹数目。亦先经陆续咨送。现奉谕旨。责令照该署都统所查之数、逐层送出。查该署都统一切查询之件。实已详细咨覆。别无遗漏等语。张家口税局。是否向无亲标底簿。六月间既有进口马匹。何待往返咨查。始行查出。所称咨送报单等历次月日。是否相符。即著庆昀按照所陈各情。详查据实具奏。将此谕令知之。　　

○抚恤福建澎湖厅遭风灾民。　　

○己酉。谕内阁、裕瑞、英蕴奏、浩罕输诚纳款一摺。上年浩罕遣使额尔沁阿布都剀里木进京朝贡。经叶尔羌参赞大臣裕瑞据情具奏。当谕该大臣将贡物接收代递。乃该额尔沁不即折回。逗遛叶尔羌回城。招集各城安集延人等。任意妄为。滋生事端。于裕瑞豫备筵宴传见时。辄敢喝令从人行凶。刃伤弁兵多名。被兵丁将该额尔沁拒毙。并将同谋之呼岱达伯塔尔等拏获。定拟罪名监禁。并复令阿奇木伯克、将全案情形函致浩罕知悉。兹据裕瑞等奏称、浩罕伯克、遣额尔沁捏斯密顶、叩关前来。并呈递图书。自认错误。仍来将贡物赏收。尚属恭顺可嘉。自应俯如所请。所有浩罕呈进贡物。即著该参赞大臣等、遵照前旨。接收代递。听候颁给敕书赏件。并准其照旧通商。监禁之呼岱达伯塔尔等十五犯。均著加恩免罪释放。即交该伯克自行管办。以示怀柔远人至意。　　

○又谕、裕瑞、英蕴奏、审拟住站安集延回子、聚众阻扰、并私随安集延之内地回犯、分别惩办等语。本年二月间。喀什噶尔、及英吉沙尔内地回子。有私随安集延回子、纠众聚住英吉沙尔所属之别什盖庄二城情事。当经护理领队大臣德祥、分派回兵往拏。住站安集延呼岱达额帕尔等、辄敢聚众阻扰。伤毙回兵。复沿途抢夺马匹。直奔卡伦。经希皮察克布鲁特俾斯底克、率众兜捕。将额帕尔等七犯捦获。其私随安集自之内地回犯素皮盖等二十一名。亦经英吉沙尔回兵续行拏获。经裕瑞等审明定拟具奏。安集延回犯额帕尔等、纠众拒伤回兵。并抢掠马匹等物。本应从重治罪。姑念此次浩罕额尔沁呈递图书。仍请纳贡。尚属恭顺。著准其仿照成案。将额帕尔玉素普二犯。留于叶尔羌永远监禁。爱依提、入则、捏孜尔、帕里完库、吐鲁克五犯。留于英吉沙尔永远监禁。其素皮盖等二十一犯。著查核情罪轻重。分别惩办。希皮察克布鲁特俾斯底克拏获要犯。甚为出力。著该参赞大臣等酌量请奖。　　

○命前任叶尔羌参赞大臣理藩院左侍郎裕瑞、来京供职。　　

○以理藩院尚书伊勒东阿、兼正红旗蒙古都统。刑部右侍郎麟魁、兼正白旗蒙古副都统。　　

○以乌噜木齐都统常清、为伊犁将军。　　

○予云南阵亡赠太仆寺卿衔知府淡树琪、于四川原籍建立专祠。随同阵亡之从九品周廷振等、一并附祀。　　

○庚戌。谕内阁、庆廉奏、援剿鹿邑窜匪、叠获大胜一摺。亳捻刘狗雷彦等、纠合马步贼匪。突窜鹿邑境内。占踞万集等处民寨。围扑城池。经该抚饬派总兵承惠等、于本月初九日。分路兜攻。毙贼数十名。贼众败窜。初十日。我军分起驰进万集寨。该匪列仗。迎敌。经知府张曜、王荣烈等、督饬马队兵勇、奋力冲击。毙匪五六百名。跟踪追杀。不计其数。立将万集寨克复。参将马春华等、乘机进攻赵集寨。毙匪数百名。亦即克复。其屯踞刘集、及围攻邱集之匪。知万集赵村先后攻克。纷纷潜逃。经关保派令马队、并力疾追。毙贼二百余名。剿办尚为得手。著庆廉即饬该镇将等、乘机进击。毋任旁窜。　　

○谕军机大臣等、本日工部奏、请饬催硝斤以济要需一摺。据称、前因库存硝斤不敷支放。于咸丰八年二月、及九年三月。行取直隶、山东、河南、三省硝斤各一批。嗣于九年十二月。据直隶总督奏、因天津防剿紧要。将应办八年分部硝、截留应用。并将山东省委解八年分部硝、一并截留。当经该部覆奏、行令各该省补行采办。同九年分硝斤、一并赶解。现据山东将九年分行取十四万斤、委员解交。其八年分应补解截留硝斤。尚未解部。至河南省应办八九两年行取部硝。叠经行摧。迄今并无一批报解等语。工部每年配造军需。并常操火药。需硝四十万余斤。现在库存不敷甚钜。且当海防吃紧之时。尤应宽为筹备。著恒福、文煜、庆廉、并文谦、各将该省应行补解及欠解部硝。迅即如数批解。以济要需。此后毋得再行截留。其河南省于应解八九两年硝斤。经部叠催。并无一批解部。尤属宕延。著该抚严饬星速赶解。毋再玩视。并先将河南承办不力各员。查取职名。交部议处。将此由五百里谕知恒福、文煜、庆廉、并传谕文谦知之。　　

○又谕、薛焕奏、江南贼匪。滋蔓难图。惟有以重兵直捣金陵。该逆必回顾根本。前大臣向荣、以全军攻金陵。苏常得享安全。此其明效。浙江嘉兴。本有重兵。一面以劲旅由嘉善直达松江。与该署督会合。迅扫青浦嘉定。该处胁从者众。定见从善如归等语。著曾国藩体察情形。或即先捣金陵。亦可牵制贼势。并著瑞昌等、饬令所派援兵。即由嘉善一路前进。会合剿办。是为至要。将此由六百里加紧各谕令知之。　　

○又谕、前据刘源灏奏、各匪窜陷归化修文等城。偪近省垣。叠经谕令田兴恕、取道遵义。驰赴省城剿办。兹据刘源灏奏、粤匪距川较远。提臣仍应就近进剿。未便绕道赴川等语。自系尚未接奉叠次寄谕。现在粤氛既距川尚远。川疆稍松。黔中与贼相持。正当吃紧之际。田兴恕自应仍遵前旨。取道遵义。力图剿办。据刘源灏奏、修文克复。内窜贼匪。大半击退。省城情形、亦觉稍缓。著田兴恕探明。省垣如可毋庸赴援。即可先办粤匪。务须迎头截剿。毋庸绕道入川。至应需军饷。前经谕令四川先筹银二十万两。就近拨解。惟川省现办军务。饷源支绌。恐一时不能全数解到。著刘源灏先于本省设法筹措。以济军食。不得专恃邻省筹济。停兵待饷。致误事机本日据工部奏、黔省应解黑铅。久未批解。请饬催陆续补解等语。黔省应解黑铅。数年未据按批解到。现在库存无多。海防紧要。深恐贻误军需。著刘源灏、将咸丰二年下运起历年应解黑铅。迅即分批解部。以资灌造。毋再耽延。将此由六百里谕令知之。　　

○管理武英殿惠亲王等奏、恭办宣宗成皇帝圣训。因纸张采办未齐。请先行刷印进呈清汉书各一部。陈设清汉书各八部。从之。　　

○以江苏上海被围。命杭州将军瑞昌等、迅速派员赴援。再续派援兵以资策应。并命办理江北军务福建陆路提督李若珠、饬总兵曾秉忠、统带长龙等船、飞速驰救。
  </div>
  <div class="pagination">
   <a href="清实录咸丰朝实录_page457.html">
    上一页
   </a>
   <span>
    ...
   </span>
   <a href="清实录咸丰朝实录_page453.html">
    453
   </a>
   <a href="清实录咸丰朝实录_page454.html">
    454
   </a>
   <a href="清实录咸丰朝实录_page455.html">
    455
   </a>
   <a href="清实录咸丰朝实录_page456.html">
    456
   </a>
   <a href="清实录咸丰朝实录_page457.html">
    457
   </a>
   <span class="current-page">
    458
   </span>
   <a href="清实录咸丰朝实录_page459.html">
    459
   </a>
   <a href="清实录咸丰朝实录_page460.html">
    460
   </a>
   <a href="清实录咸丰朝实录_page461.html">
    461
   </a>
   <a href="清实录咸丰朝实录_page462.html">
    462
   </a>
   <a href="清实录咸丰朝实录_page463.html">
    463
   </a>
   <span>
    ...
   </span>
   <a href="清实录咸丰朝实录_page459.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
