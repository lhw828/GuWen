<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1429 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1429 页/共 1860 页</h1>
    <div class="content">
○戊子。谕前经降旨。将甘肃省乾隆二十七年起。至三十七年止。因灾带徵未完银二十三万五千余两。粮一百零五万四千余石。加恩概予豁免。俾边氓共庆盈宁。因念陕西之延安、榆林、绥德等三府州属与甘肃接壤。虽其地分隶陕省。而土瘠民贫。实与甘省无异。远年积欠。为数尚多。若一体并徵。民力不无拮据。著加恩将延安、榆林、绥德等三府州属。自乾隆二十六年起。至三十七年止。民欠常平仓谷若干。著该抚查明实数奏闻。概予豁免。俾积逋得普免追呼。近欠自易于完纳。如此体恤优施。闾阎更可永资乐利。该部即遵谕行　　

○谕军机大臣等、阅盛京满洲兵行围杀兽。不但不如吉林黑龙江兵尚不如京师满洲兵。伊等每年所交鹿只等物。较吉林黑龙江兵为多。然非伊等自行射猎。闻俱买自民人者。殊属不成事体。盛京为我朝根本之地。兵丁技艺。宜较各处加优乃至不能杀兽。由汉人买取交纳。满洲旧习。竟致荒废。伊等岂不可耻。盖缘历任将军未能勤加教训所致。如不实力整顿。日甚一日大有关系。著传谕福康安、留心训练骑射。行围时。将军亲身督率射猎务令技艺精强。以复满洲旧习　　

○是日、驻跸中关行宫　　

○己丑。直隶总督杨景素奏、本年五月下旬。河南临漳县属沙庄坝。冲开一口。大溜改趋坝后。漫及成安、广平等县。臣驰至该处履勘。缘沙庄坝前河身。高于坝后。又有南岸之五岔口、涨滩挑溜坝身反居其旁。全不得力。以致冲开一河。改由坝后。绕至李家疃。仍归旧河。其旧河自沙庄坝以下。李家疃以上。纡回绕道。且间段淤塞。挑费浩繁。转不若坝后之近捷。细察形势。即以新河为河身。实为利便。惟查李家疃仍归旧河之处。共有大小新河三。今拟于村西筑拦河坝一。东西接筑土埝。堵截二河。止留村前一河。挑浚宽展。即成正河。其李家疃迤西之程重、李重等村。亦有新冲水沟四。应一并堵筑。再下游广平、曲周、二县。水无归宿。拟于成安县之柏寺营起。至杜木营正。绕筑土埝一千一百余丈。为重门保障。俾水涨不致漫及。其沙庄坝、向设岁修银六百两。仍留为培筑李家疃坝埝之需。得旨允行　　

○是日、驻跸避暑山庄。至癸巳皆如之　　

○庚寅。谕军机大臣等、户部奏、查审盛京兴隆店地方居住闲散关住一户。呈请入旗一摺。所办殊未明晰。关住既称系六格之孙。其庄头地亩。亦已认为已产。何以该旗雍正四年纳粮红册。又开载郭八佐领伊清纳名下。及查京旗现存历年丁册。既无伊清纳其人。又无郭八佐领名姓。则雍正四年纳粮。是从何来。种种情节。疑窦甚多。未便因家谱坟墓碑文及印甘各结。遂定关住为另户正身。准其归入丁册。即富德所供、业德即系六格之孙。亦难凭信。况由民户改归旗籍。复得田土。人皆贪得便宜。难保无虚捏影射情弊。此案虽经往返咨查。仍属根底不清。著交盛京将军福康安、提齐一切佐证具结人等。逐一质讯。彻底清查。务得关住是否实系另户正身。确切凭据。以成信谳。所有关住母子、及庄头李成林、并著押回。交该将军审办。将此由四百里谕令福康安知之。户部原摺。并钞寄阅看。并谕户部堂官知之　　

○辛卯。盛京将军福康安奏、盛京户部每年所领东三省俸饷。除本省按季给发外。其吉林、黑龙江、路远。运回、每误二月开放之期。兵食攸关。应定限期。及时给发。嗣后请于八月内、赴京支领。十二月初旬运到。即发该二省。俾得从容运放。再打牲乌拉总管事务现归吉林将军统辖。其俸饷银两亦请归吉林省领放。报闻　　

○壬辰。江苏巡抚杨魁疏报元和镇洋、二县。乾隆四十三年分。开垦田地四顷一亩有奇　　

○豁除浙江仁和县、坍没沙地一百七十九顷七十亩有奇并钱塘县捐设义冢地三亩有奇额赋　　

○癸巳。谕本年恩科顺天乡试。诸生中年臻耄耋者颇多。踊跃观光。榜发俱未获隽。念其绩学有志。至老弗衰。宜沛渥恩。以广化泽。著加恩。将应试诸生、年八十以上之王景绩、李蘧、张广基、李天民、董斌、许祖健康铣、李成、俱赏给举人。一体会试。俾皓首寒儒。得偿夙愿。用昭加惠耆年之至意　　

○又谕曰、都尔嘉、现丁母忧。计其百日期满。密云县兵房。亦已工竣。正届驻兵之期。创设驻防地方之副都统员缺。甚属紧要。必得善于管辖。兼能办事之人。始可胜任。看来都尔嘉、尚可去得。密云县驻兵时。即著补授该处副都统。所遗山海关副都统员缺。著塔彰阿调补。塔彰阿所遗镶红旗蒙古副都统员缺。著逊全补授　　

○甲午。上自避暑山庄回銮　　

○谕、据弘晌奏、请将伊名下应追摊派银一万余两。又赏银五千两。赏限十年。于将军养廉银两扣交外。其不敷者。恳恩每年由伊家内、措办交纳等语。弘晌去年办差。摊赔银一万两。究属因公使用。并未入已。著加恩免其交纳。但伊系将军。因办差摊派银两。自应将缘由具奏。乃经朕询问数次。并不据实奏闻。赏伊银两。本应办公。伊既已摊派。又岂可领朕赏银耶。所有应交赏银五千两。著赏限五年交纳　　

○是日、驻跸喀喇河屯行宫　　

○乙未。上御行殿。勾到秋审官犯、服制、及云南、贵州、情实罪犯。停决官犯十四人。服制斩犯四十九人。云南斩犯一人。绞犯一人。贵州斩犯一人。绞犯二人。余三十一人、予勾　　

○谕军机大臣等、据勒尔谨奏称、甘省兰州、巩昌、平凉等各府州属。于七月十九、至二十九等日。各得雨二三寸。四五寸。及深透不等。甘省节候较迟。得此应时雨泽。秋禾可渐次结实等语。第就该省现在雨泽而言。昨日奎林、自甘省差竣。来行在复命。朕询以沿途所见地方情形。据奏、伊经过甘肃地方。似觉雨水过多。询之土人。佥称向年觉旱之处。今岁俱得有收。其抵洼处所雨水不免过大。且有生长黄疸者。虽非通省皆然。而歉收之处。约有少半等语。甘省每年夏秋。往往缺雨。今岁因何转得过多。该省现在田禾情形若何。收成通计何如。勒尔谨摺内。何以并未详悉奏及。著传谕该督。再行逐一查明。据实覆奏。毋得稍有粉饰。将此由四百里谕令知之。寻奏、甘省入秋以来。据抚彝等十九厅州县具报。有因阴雨连绵。生长黄疸者。有田禾甫经结穗。旋被雹霜者。业饬道府确勘俟覆到、即分别轻重具奏。报闻　　

○又谕、据图思德等奏、接奉谕旨。查办汉口私铜。随密委盐道张廷化、率同府厅、逐细详查汉口商铜。现存五万四千余饬。并提各行户研讯。据称、近年以来。川陕二省。运到商铜。约十五六万斤。除发卖外。现在存铜、实系川陕二省商铜。并非滇省贩至此语不实。川陕安得有许多铜出卖。是楚省大小官员。同以买汉铜为难。故为此言耳。伊等又称、滇省既定三连印票。请敕川陕二省仿照办理等语。所奏未为妥协。商人运贩滇铜。如果有走私之弊。自当查拏重惩。若过于设法严防。恐商人畏避。裹足不前。汉铜必日形其绌。非但于该省采买有碍。但恐商铜短少。民间购买不敷。势必致有私销之弊。于钱法大有关系。不可不通盘筹画。图思德等、所请川陕二省。仿照滇省三连印票之法。断不可行。朕意即滇省亦可毋庸急办。李侍尧等、但须严饬所属实力稽查如有逾额走私之事立即拏究。其余通商之铜仍从其便。务令贸易相安。公私俱益。方为妥善。至图思德等、所称汉口之铜买自川陕而非由滇省。恐未必然。陕省虽新开铜厂于本省供用。尚属不敷安得复有余铜供商买运。而川省亦非产铜之所。商人又何从多购。且李侍尧前奏、原因滇铜之走私日甚。汉口现在铜多。因设为三连印票稽核。若非访有确据。必不肯率定章程。况滇省现有一分通商之铜。听其流通利用。今乃云滇铜久未至楚。则此项通商铜觔。又复何往。图思德等此奏、不过因郑大进曾奏停买汉口之铜。仍买滇铜。属员等未免迎合回护。又恐采买汉口铜觔。价值或有赔累是以竟云汉口无铜。此事朕不值差人驰往查核。第以理度之。断未必然。铜觔鼓铸攸关。乃国家大计。不特滇省产铜之处。应行筹画。即各省督抚。亦当视其丰啬实情。从长计较。不可稍存畛域之见。若各图一省之利。而不顾全局。尚得谓之公忠体国之大臣乎。况图思德、曾任滇省督抚。该省铜务。尤所深知。更不应存隔膜之见著传。谕图思德等、悉心妥办。并令李侍尧等、详悉熟筹。务使官铜商贩。两无窒碍。将此由五百里谕令知之　　

○军机大臣等议覆、乌噜木齐都统索诺木策凌奏称、巴里坤屯田遣犯。定额三百五十名。后因额缺。奏准截留乌噜木齐遣犯顶补。现又缺六十余名。请将发给绿营兵。及厄鲁特为奴等犯。择其年力强壮者。截留拨补。查此等人犯。情节较重。若截留种地。年满后、又得邀恩为民。不足以示惩儆。现因新疆遣犯。聚集过多。改发烟瘴地方充军。请交部择其中情节重者。给兵丁为奴。轻者、即发往巴里坤等处。补耕屯缺额。从之　　

○是日、驻跸常山峪行宫　　

○丙申。工部等部议准、护贵州巡抚布政使李本疏称、裁汰平越县杨老驿丞。改为大定府水城通判。照磨各事宜。查照磨专管缉捕监狱。协防仓库钱粮。应照该通判、定为苗疆要缺。五年俸满。所支廉俸。仍照驿丞。另铸给水城厅照磨所兼管司狱钤记。应设衙署。即移杨老驿丞原署改建。不敷、动项借给。于该照磨养廉内。分年扣还。从之　　

○是日、驻跸两间房行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十



大清高宗法天隆运至诚先觉体元立极敷文奋武孝慈神圣纯皇帝实录卷之一千九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。九月。丁酉。谕、昨大学士于敏中之孙于德裕、中式举人。前赴行在谢恩。因令其将闱中诗文。默出呈览。虽大致尚属清顺。但其首篇内、朝廷自有养贤之典。何臣子偏为过激之辞。小臣意为弃取。而大君驭富无权。又今日之粟。出之于国。非出之于家国家无以报功。而群下适为多事等句。语意俱与传注不合。朱注云。孔子为鲁司寇时。以思为宰。是思乃孔子家臣。九百之粟。即夫子所与非受禄于鲁国。更非颁禄于周室也。朝廷之语。鲁国尚不足以当之。而况夫子之家乎。又云、夫子行芳志洁。行芳非六经所有。而以拟夫子。更觉不伦。此实认题不真。及遣词不当之故。但恐通场类此者。或所不免。而今年乡试揭晓。适当木兰秋狝。回跸热河之时。围中十魁卷。例不先行进呈。朕无由得见。因命军机大臣。取围中所刻元魁卷前十名。勘阅黏签进呈。则首名破题。即有尊国制所以重君恩之语。而其他如以功诏禄。禄以驭富。朝廷诏糈之典。国家之体制垂焉。上尊政体。下广国恩。计功诏禄。国异攸关。御廪之藏。天家之饩等句。十名中不可枚举。即其中偶有叙及为宰者。亦未切实发挥。均未能体会正解。设场中所取之文。俱理精义足。而于德裕独以肤词幸获。何难独治其罪。若其他字句或有可疑。并无难严究其有无情弊。兹闱中所取之文。大率如此。自不能专治于德裕一人。若因于德裕而兼及众人。朕又不肯为已甚之举。总由近时文风日坏。习制义者。祇图速化。而不循正轨。无论经籍束之高阁。即先儒传注。亦不暇究心。惟取浮词俗调。挦扯求售。师以是教。弟以是学举子以是为揣摩。试官即以是为去取。且今日之举子。即他日之试官。积习相沿伊于胡底。昔韩愈起衰八代。尚思回狂澜于既倒况有移风易俗之责者。岂可听其流而不返乎。前曾降旨厘正文体。务以清真雅正为宗著再明白晓谕。嗣后作文者。各宜体认儒先传说。阐发题义。务去陈言。辞达理举。以求合乎古人立言之道。试官阅卷。亦当严为甄别。讲究正解。一切肤词烂调。概摈不录。庶趋向益真。而文化可期蒸蒸日上。若再不能仰体朕意。仍复掉以轻心。必令此等庸陋词句。悉行磨勘。以示惩儆。毋谓朕不戒视成也。将此通行传谕知之　　

○谕军机大臣等、连日刑部进呈各省秋审册。朕详加披阅。惟湖北省看语。每案多至一篇。并有至篇半者。殊觉繁冗。原情定罪。其紧要处。数语可了。各省看语。多不过半篇。历年俱系如此。郑大进独哓哓不休。其意何取。若欲以此见其认真办事。又殊不然。如果断狱得当。片言已可扼其大要。虽简而不嫌其少。若郑大进之复叙案情。即连篇累牍。亦复何益。且或出于幕友所拟。或由于书吏所呈。郑大进止于依样葫芦。又岂得谓之能办事乎。朕非惮于披阅。憎厌其多。如各省招册中。遇大案多至十余篇。朕无不逐行细览。又岂嫌湖北每案之多阅数篇。但爰书自有体裁。而谳案贵得要领。看来郑大进于事理轻重。总未体会。殊属非是。将此饬谕知之　　

○又谕、昨据图思德等奏、近年汉口运到商铜。约十五六万斤。均买自川陕二省。并非滇省贩至。现在存铜计五万余觔等语。所言不实。川陕二省。安得有许多铜觔。供商贩运。而滇省现有一分余铜通商。又岂能舍汉口而他往。且李侍尧前奏、以汉口铜多。足为走私之据。言之凿凿。因而设法稽查。自系探访确实入奏。必非妄语。今图思德等、乃以汉口之铜。买自川陕。久不由滇省贩运。趋避之意显然。盖因郑大进、曾有停买汉口商铜。仍买滇铜之奏。欲为回护。实属非是。郑大进前奏、名为每年少得铸息二千余两。其实因购买汉口商铜。价值较昂。承办之员。恐有赔累。不肯担当。而又不肯明言其故。遂请停购商铜。仍欲赴滇买用。止图为楚省办铜数员卸责。并不知为滇省铜觔盈缩大局而计。实属大谬。如汉口定价。稍有不敷。何妨据实奏明。量为增给。若使畏难不办遂欲诿卸邻封。是其视滇省铜觔之能否供用。竟如视秦越人之肥瘠。封疆大臣。岂宜出此。郑大进心存畛域。而罔顾铜务大计。所见已小至图思德曾为云南督抚。岂不知汉口之走漏滇铜。乃既至楚省。即不复为滇铜通盘筹画。亦与郑大进扶同入奏。图思德平日办事。尚属诚实。不应漫无主持若此。图思德、郑大进、并著传旨申饬。至图思德等前奏、川陕二省之铜。亦欲照滇省设立三连印票之法。断不可行。已降旨谕令停止。即滇省三连印票。亦宜缓办。铜觔除鼓铸官用外。原有余铜通商。立法最善。盖铜觔为百姓器用所必需。听商贾流通贸易。以便闾阎。方为有利无弊。若持之过严。商人无利可图。不复营运。致民间无铜供用。势必又生私销之弊。是欲禁走私。而转导奸民之销毁。虽立法甚严。私销者处斩。然获者百之一二耳。非计之得也。朕以为欲杜走私。止须滇省严饬厂员。实力查察。有犯必惩。毋庸另立科条。徒滋流弊。并著传谕李侍尧等、再行悉心筹核具奏。此旨著由五百里一并谕令知之。仍著图思德等、即行据实覆奏。寻图思德、郑大进奏、查滇铜系紫板蟹壳形式。川陕铜俱平面圆饼。今验各行户所存。实无紫板蟹壳等铜。据称、近年滇省产铜渐少。通商之铜。或在本省。或在中途即售。到汉绝少。并非讳匿。旁批、未必。盖自行户以至大小官吏。皆欲讳此。尔等伎俩。朕岂不知。又奏、臣郑大进前奏、宝武局需用滇铜。请仍赴滇采买。因近年到汉铜觔。除供山西及本省钱局外。存留民用者甚少。遂尔冒昧呈奏。容将本省鼓铸所需。并汉口现有铜觔。通盘筹议。又批、若甚无法。亦祇可略减所增炉座耳　　

○豁免河南考城县、乾隆四十三年分。被水冲失常社仓谷、三万一千六百石有奇　　

○是日、驻跸要亭行宫　　

○戊戌。上御行殿。勾到四川、广西、秋审情实罪犯。停决四川斩犯十四人。绞犯十二人。广西斩犯二人。绞犯三人。余一百二十二人、予勾　　

○谕曰、窦瑸、现已丁忧。其湖广提督员缺。李国梁将届服满。即著前往署理。俟服阕后。再行实授。　　

○又谕、原任大学士刘统勋之孙刘镮之、现应顺天乡试。未能中式。著加恩赏给举人。一体会试　　

○又谕、原任尚书王际华之子王朝梧、昨岁已降旨赏给内阁中书。著加恩准其一体会试　　

○又谕、闻刘浩在正定。甚不安静。以致诸事掣肘。著来京候旨。所有正定隆兴寺工程。著专交周元理办理。如有应行续估者。即著周元理、据实勘明具奏。其刘浩带往之监督匠役等。仍留该工。一手承办。即交周元理、稽查约束　　

○谕军机大臣等、据巴延三奏、河东道叶佩荪、卓异引见。檄委蒲州府知府黄彬、护理道篆一摺。系循例奏明。自应如此。昨据吏部参奏该抚、因平阳府知府钱人龙、及汾州府知府雷汪度、俱经卓异引见。将委员署理之处。违例用咨。照例罚俸。业经降旨依议。委署道府。俱系应行奏闻之事。何以一则循例具奏。一则违例用咨。办理两歧若此。著传谕巴延三、将前此何以未经奏闻之处。据实覆奏　　

○是日、驻跸密云县行宫　　

○己亥。吏部议准、大学士管闽浙总督三宝奏称、泉州府金门地方。为厦门咽喉。孤悬海岛。兵民杂处虽设重镇。别无文员。一切事件。均赴马家港通判衙门。中隔海洋七十里。跋涉维艰。鞭长莫及。请将同安县礶口县丞。改设金门。专管该处十保事件。归马家港通判统辖。定为要缺。在外拣补。至礶口、亦系漳泉二府通衢。并请将晋江县属浦边地方。归并鹧鸪、雒阳、两巡检分管。移浦边巡检一员。改设礶口。仍隶同安。定为选缺。钤记均另行铸给。从之　　

○是日、驻跸南石槽行宫　　

○庚子。上诣安佑宫行礼　　

○回圆明园　　

○辛丑。谕军机大臣等、据李奉翰奏、请于十月内赴京陛见一摺。所奏非是。已于摺内批示。李奉翰、不过因萨载奏请陛见。是以亦为此奏。不知萨载擢任总督后。例应入觐。且南巡在即。地方事务。或有应面为指示者。是以准其来京。若总河、于南巡时。止有沿河纤兵一事。是其专管。向有一定章程。自可照例办理。此外并无应办差务必须先期面请训示之处。至于河防一切事宜。明春朕即亲临阅视。李奉翰扈随而行。自可随时面承谕旨今距南巡为日无几。李奉翰何必饰为此奏。可见其并非出自诚心。李奉翰、著传旨申饬　　

○又谕曰、李侍尧奏、普洱总兵张和、闻车里土司刁士宛、报有猛勇头人召斋、与景线投诚安插之喇鲊占烘有仇。纠集野匪四千余人。至境报复张和遽带兵往援。且欲穷追。殊属非计。已札饬该镇彻回官兵。并谕刁士宛、自率土练。极力防御。官兵断不能代为驱剿么＜麻骨＞等语。所办甚是。夷疆仇杀事所常有。总兵镇抚其地。祇应随时授以机宜。令其自行妥办。即或土司求援。亦只可酌于附近内地之处。带兵扬威截堵。以助声势而防窜逸。乃刁士宛既办理不善。张大其词。希图耸听。张和不加审察。轻率带兵前往。又不顾瘴发路险致官兵染病多人。甚属不值虽其心近于勇往。而冒昧从事实未得用兵机要看来张和竟不晓事。幸李侍尧为之明晰指示将来或可稍知慎重。不复轻妄朕向以张和人颇明白。在总兵中、似尚出色意欲俟其历练。擢为提督。今看此事之漫无成见。率意妄行。或系外观有余。而中鲜实济。恐难膺专阃重寄。李侍尧在滇三载。于张和底里。知之必深。著传谕李侍尧、将张和为人究系若何。向后能否堪胜提督之处。据实覆奏。此旨著由五百里发往。仍著将召斋喇鲊之事。曾否查明。及该匪近日。是否安静之处。即行具奏　　

○壬寅。吏部等部议覆、江西巡抚郝硕奏称、江西南昌等府。襟江带湖。近水田庐。全赖圩堤捍卫。而南昌、新建二县为尤要该处附省冲繁。地方官无暇亲身督察。查江浙等省。俱设主簿一官。专司水利。而江省独无。请将滨临江湖。地当适中之南昌县三江巡检新建县吴城巡检二缺。均改为主簿。换给钤记。仍驻原地。管理各属圩堤。并一切水利官俸役食。悉仍其旧。应如所奏。其原管地方事务。是否即令主簿兼办。应令再行妥议。从之　　

○以四川川北道福崧。为甘肃按察使　　

○癸卯。上御洞明堂。勾到广东、福建、秋审情实罪犯。停决广东斩犯九人。绞犯四人。福建斩犯二人。绞犯一人。余一百二十四人、予勾　　

○谕军机大臣等、据文绶奏、现在军需奏销办理完竣。恳请进京陛见。并请旨将总督印务。派员接办等语文绶著准其来京入觐。所有总督印务著交特成额暂行署理。但特成额、明年亦有带领土司入觐之事文绶。接奉此旨。著迅速起程。来京陛见。以便令冬即行回川。将此传谕文绶、并令特成额知之　　

○护贵州巡抚布政使李本疏报、麻哈、普安、湄潭、施秉、毕节、五州县。乾隆四十三年分。开垦额内田八十九亩有奇。额外田十亩有奇　　
</div>
    <div class="pagination">
<a href="清实录乾隆朝实录_page1428.html">上一页</a><span>...</span><a href="清实录乾隆朝实录_page1424.html">1424</a><a href="清实录乾隆朝实录_page1425.html">1425</a><a href="清实录乾隆朝实录_page1426.html">1426</a><a href="清实录乾隆朝实录_page1427.html">1427</a><a href="清实录乾隆朝实录_page1428.html">1428</a><span class="current-page">1429</span><a href="清实录乾隆朝实录_page1430.html">1430</a><a href="清实录乾隆朝实录_page1431.html">1431</a><a href="清实录乾隆朝实录_page1432.html">1432</a><a href="清实录乾隆朝实录_page1433.html">1433</a><a href="清实录乾隆朝实录_page1434.html">1434</a><span>...</span><a href="清实录乾隆朝实录_page1430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
