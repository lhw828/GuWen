<!DOCTYPE html>
<html>
<head>
    <meta charset="UTF-8">
    <title>钦定续通志 - 第 266 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 266 页/共 284 页</h1>
    <div class="content">　　魏野字仲先陜州陜县人嗜吟咏不求闻达居州之东郊凿土袤丈曰乐天洞前为草堂弹琴其中好事者多载酒肴从之游啸咏终日前后郡守虽武臣旧相皆所礼遇或亲造诣赵昌言素倨傲特置賔次戒阍吏野至即报野为诗有唐人风格多警防句着草堂集十巻大中祥符初契丹使至尝言本国得其上帙愿求全部诏与之祀汾隂嵗与李渎并被荐遣陜令王希招之野言麋鹿之性顿缨则狂岂可瞻对殿墀仰奉清燕望回过聴许令愚守则畎亩之间永荷帝力诏州县长吏常加存抚又遣使图其所居观之五年复遣内侍存问天禧三年无疾而卒特赠秘书省著作郎赙其家米帛命州县常加存防二税外免其差徭【按东都事畧云野之子闲字云夫喜为诗不乐仕进仁宗嘉其清节赐号清逸处士亦见朱子名臣言行録】
　　邢敦字君雅不知何许人家于雍丘与宋准赵昌言交游甚厚太平兴国初尝举进士不第慨然有隠遯意性介僻不妄交友耽玩经史精于术数工绘画颇嗜酒或游市防过客询以休咎者多不之语里中号邢夫子大中祥符七年真宗幸亳回邑人列上其事王曽为考制度使以名闻诏授许州助教敦让而不受干兴元年无疾而卒
　　林逋字君复杭州钱塘人少孤力学性恬淡好古弗趋荣利家贫衣食不足晏如也初放游江淮间久之归杭州结庐西湖之孤山二十年足不及城市真宗闻其名赐粟帛诏长吏嵗时劳问薛映李及在杭州每造其庐清谈终日而去尝自为墓于其庐侧临终为诗有茂陵他日求遗藁犹喜曽无封禅书之句既卒州为上闻赐諡和靖先生赙粟帛逋善行书喜为诗其词澄淡峭特既就藁随弃之或谓何不録以示后世逋曰吾方晦迹林壑且不欲以诗名一时况后世乎然好事者往往窃记之所尚三百余篇逋尝客临江时李谘方举进士未有知者逋谓人曰此公辅器也及逋卒谘适罢三司使为州守为服缌与其门人之刻遗句内圹中逋不娶无子教兄子宥登进士甲科
　　髙怿字文悦荆南髙季兴四世孙十三嵗能属文通经史百家之书闻种放隠终南山乃筑室豹林谷从放受业放竒之不敢处以弟子行与同时张荛许勃号南山三友防诏举沈沦草泽冦准荐之辞不起景祐中诏録国初侯王后怿推其弟忻得官范雍建京兆府学召怿讲授诸生杜衍尝请赐处士号乃命为大理评事怿固辞仁宗嘉其守号安素处士诏州县嵗时礼遇之给良田五百畆文彦博表其经术该通有髙世之行可以励风俗诏赐第一区嘉祐中就除光禄寺丞复固辞卒有韩退者稷山人亦师事种放母卒负土成坟徒跣终丧去隠嵩山吴遵路石延年论其高节诏赐粟帛号安逸处士以夀终
　　徐复字复之建州人初游京师举进士不中退而学易通流衍卦气法自筮知无禄遂无进取意游学淮浙间数年益通隂阳天文地理遁甲占射诗家之説偶聴其乡人林鸿范説诗之所以用于乐者忽若有得因以声器求之遂悟大乐于七音十二律清浊次序及钟磬侈弇匏竹髙下制度皆洞达防胡瑗作钟磬大变古法复笑曰圣人寓器以声今不先求其声而更其器其可用乎果如其言范仲淹过润州见复问曰今以衍卦占之边境无变异乎复占西方当用兵推其月日后无少差庆厯初与布衣郭京俱召见帝问天时人事复对曰以京房易卦推之今年所配年月日时当小过也刚失位而不中宜在彊君徳帝又问明年主何卦复曰乾卦用事命为大理评事固以疾辞乃赐号冲晦处士补其子发试秘书省校书郎复性髙洁而处世未尝自异后居杭州十数年卒郭京者少任侠不事家产好言兵范仲淹滕宗谅数荐之故与复同召焉【按宋史此下有孔旼传今改入孔氏后裔传】何羣字通夫果州西充人嗜古学喜激论议虽业进士非其好也庆厯中石介在太学四方诸生来学者数千人羣亦自蜀至方防讲介曰生等知何羣乎羣日思为仁义而已不知饥寒之切已也众皆注仰之介因馆羣于其家使弟子推为学长羣愈自克厉著书数十篇与人言未尝下意曲从同舎目羣为白衣御史羣尝上书言三代取士皆举于乡里而先行义后世专以文辞就文辞中害道者莫甚于赋请罢去介赞美其説防谏官御史亦言以赋取士无益治道下两制议皆以为进士科始隋歴唐数百年将相多出此不为不得人且祖宗行之已久不可废也羣闻其説不行乃取平生所为赋八百余篇焚之讲官视羣赋既多且工以为不情摈出太学羣径归遂不复举进士嘉祐中龙图阁直学士何剡表其行义赐号安逸处士羣卒后赵抃守益州奏羣遗藁有益时政愿诏果州録上之寝不下













　　钦定续通志巻五百六十九
　　钦定四库全书
　　钦定续通志巻五百七十
　　隐逸
　　宋【二】
　　王樵　　　　张愈　　　　黄晞
　　周啓明　　　代渊　　　　陈烈
　　孙侔　　　　刘易　　　　姜潜
　　连庶　　　　章詧　　　　俞汝尚
　　阳孝本　　　邓孝甫　　　宇文之邵
　　吴瑛　　　　张　　　　松江渔翁
　　杜生　　　　顺昌山人　　南安翁
　　王樵字肩望淄州淄川人居梓桐山博通羣书不治章句尤善考易与贾同李冠齐名学者多从之咸平中辽骑渡河举家被掠樵即挺身入辽访父母累年不获还东山刻木招魂以葬立祠画像事之如生北望叹曰身世如此自比于人可乎遂与俗絶自称赘世翁唯以论兵击劎为事一驴负装徒歩千里晩年屡游塞下画防干何承矩耿望求灭辽复雠不用乃于城东南隅累磗自环谓之茧室铭其门曰天生王樵薄命寡智材不济时道号赘世生而为室以备不虞死则藏形不虞乃备病革入室自掩户卒治平末职方郎中向宗道知淄州为作祠堂刻石以记之
　　张愈【按东都事略作张俞】字少愚益州郫人屡举不第寳元初上书言边事诏除试秘书省校书郎愈请授其父显忠而隐于家文彦博治蜀为置青城山杜光庭故居以处之丁内艰盐酪不入口再朞植所持柳杖于墓忽生枝叶后合抱六召不应喜奕棋乐山水遇有兴虽数千里辄尽室徃遂浮湘沅观浙江升罗浮入九疑买石载鹤以归杜门著书未就卒【按东都事略云有文集三十巻宋史不载】妻蒲氏名芝贤而有文为之诔
　　黄晞字景防建安人少通经聚书数千巻学者多从之游自号赘隅子着歔欷琐防论十巻以谓赘隅者枿物之名歔欷者叹声琐防者述辞也石介在太学遣诸生以礼聘召晞走匿隣家不出枢宻使韩琦表荐之以为太学助教致仕卒
　　周啓明字昭囘其先金陵人后占籍处州初以书谒翰林学士杨亿亿携以示同列大见叹赏自是知名四举进士皆第一景徳中举贤良方正科既召防东封泰山言者谓此科本因灾异访直言非太平事遂报罢于是归教弟子百余人不复有仕进意转运使陈尧佐表其行义于朝赐粟帛仁宗即位除试助教就加廪给乆之特迁秘书省秘书郎改太常丞卒啓明笃学藏书数千巻多手自写而能口诵之有诗赋牋啓杂文千六百余篇
　　代渊字蕴之【按东都事略作字仲顔】本代州人唐末避地导江【按东都事略作永康人】家世为吏有隂徳渊性简洁事亲以孝闻受学于李畋张逹年四十乡人更劝举进士甲科得清水主簿叹曰禄不及亲何所为耶还家教授坐席常满安抚使举鳯州团练推官不就知益州杨日严又荐之除太子中允致仕迁太常丞着周易指要老佛杂説数十篇田况上其书优转祠部员外郎晩年自号虚一子长吏歳时致问澹然与对略不及私嘉祐二年卒
　　陈烈字季慈福州侯官人性介特笃于孝友居亲丧勺饮不入口者五日学行端饬动遵古礼里人敬之从学者常数百贤父兄训子弟必举烈言行以示之尝以乡荐试京师不中即罢举仁宗屡诏之不起人问其故应曰吾学未成也公卿大夫交章称其贤嘉祐中以为本州教授欧阳修又言之召为国子直讲皆辞已而福建提刑王陶言其为妻林氏所讼因诋烈贪诈乞夺所受恩谏官司马光言臣等每患士无名检故举烈以励风俗烈平生操守出于诚实虽有迂濶不合中道犹为守节之士当保而全之愿委公正官吏通儒术识大体者覆实若止于夫妇不相谐则听之离絶毋使节行之士为横辱所挫陶説遂不行元祐初部使者申荐之诏从其尚以宣徳郎致仕明年复教授本州在职不受廪俸乡里问遗丝毫无所受家租有余则推以济贫乏以寿终
　　孙侔字少述早孤事毋尽孝志于禄养故屡举进士及母病革自誓终身不求仕客居江淮间士大夫敬畏之刘敞知州言其孝弟忠信足以扶世矫俗求之朝廷吕公着之流也诏以为州教授辞敞守永兴辟入幕府亦辞英宗时沈遘及王陶韩维连荐之授忠武军推官常州判官皆不赴卒初侔与王安石曾巩友善安石为相过真州与相见侔待之如布衣交云
　　刘易忻州人性介烈博学好古喜谈兵韩琦知定州上其所着春秋论授太学助教并州学説书不能屈志仕进寓居于虢之卢氏习辟谷术赵抃复荐其行谊赐号退安处士易作诗琦每为书之石或不可其意辄涤去琦亦再书之尹洙帅渭延致尊礼狄青代洙遇之亦厚治平末卒琦作文祭之云刚介之性天下能合者有几渊源之学古人不到者甚多其敬之如此熙宁时定户役诏易家如七品恩得减半示优礼云
　　姜潜字至之兖州奉符人从孙复学春秋用田况举召试学士院为明州録事参军以毋思乡求致仕敕过门下知封驳司吴奎封还之而与韩绛共上章以荐徙兖州録事参军从奎辟郓州教授奎荐为国子直讲韩王宫伴读谒宗正允弼吏引趋庭潜不答呼马欲去遂以客礼见熙宁初诏举选人淹滞者与京官凡三十七人潜在选中神宗闻其贤召对延和殿访以治道对曰有尧舜二典在顾陛下致之之道何如知陈留县至数月青苗令下潜出钱榜其令于县门已徙之乡落各三日无应者遂撤榜付吏曰民不愿矣钱以是独得不散司农开封疑潜沮格各使其属来验皆如令而条例司劾祥符住散青苗钱潜知且不免移疾去县人诣府请留之不得家居卒
　　连庶字居锡安州应山人举进士调商水尉寿春令兴学尊礼秀民以劝其俗开濒淮田千顷县大治淮南王旧垒在山间防大水州守议取其甓为城庶曰弓矢舞衣百世藏于王府非为必可用盖以古之物于今尚有典刑也垒因是得存以母老乞监陈州税尝送客出北门见日暮风尘中冠盖徃来不已慨然有感即日求分司归乆之翰林学士欧阳修龙图阁直学士祖无择言庶文学行义宜在台阁以知昆山县辞不行累迁职方员外郎卒庶退居二十年守道好修非其人不交非其义秋毫不可汚也弟庠亦登科敏于政事号良吏终都官郎中
　　章詧字隐之成都双流人少孤鞠于兄嫂事之如父母博通经学尤长易太着发隐三篇蜀守蒋堂杨察张方平何郯赵抃咸以逸民荐赐粟帛累命为州助教不就嘉祐中赐号冲退处士詧尊生养气忧喜是非不以挠其心里人范百禄从叩太詧为解述大旨曰人之所好而不足者善也所丑而有余者恶也君子能强其所不足而拂其所有余太之道几矣此子云仁义之心予之于太也述斯而已若若其思艰其言迂溺其所以为数而忘其仁义之大是恶足以语夫道哉熙宁元年卒子禩
　　俞汝尚字退翁湖州乌程人少时读书于鄣南之昆山为人温温有礼议论不苟澹于势利不以贫乏挠其懐闻人善言善行记之不忘时时为人道之擢进士第渉歴州县无求进之心尝知导江县新繁令卒使者使承其乏将资以公田辞不许至则悉以周旧令之家熙宁初签书劎南西川判官赵抃守蜀以简静为治每旦退坐便斋诸吏莫敢至唯汝尚来辄排闼径入相对清谈竟暮王安石当国患一时故老不同已或言汝尚凊望可寘之御史使以次弹击驿召诣京师既知所以荐用意力辞章再上得免亲故有责以不能与子孙为地者汝尚笑曰是乃所以为其地也还家苦贫未能忘禄养又从赵抃于青州以屯田郎中致仕苏轼苏辙孙觉李常皆有诗文叹美之优防数年卒孙侔绍兴中敷文阁直学士
　　阳孝本字行先防州贑人学博行高隐于城西通天岩苏颂蒲宗孟皆荐之苏轼自海外归过而爱焉号之曰玉岩居士以其不娶戯以为元徳秀之流孝本自言阳城之裔故轼诗有云众谓元徳秀自称阳道州嘉之也隐遯二十年一时名士多从之游崇宁中举八行解褐为国子録再转博士以直秘阁归卒
　　邓孝甫字成之临川人第进士积官奉议郎提防开封府界河渠坐事去官遂闭户著书不复言仕元符末诏求直言时孝甫年八十余矣上书云乱天下者新法也末流之祸将不可胜言今宜以时更化纯法祖宗因论熙宁而下权臣迭起欺世悮国歴指其事而枚数其人蔡京嫉之谓为诋讪宗庙削籍羁筠州崇宁去党碑释逐臣五十三人其五十人得归惟孝甫与范柔中封觉民独否遂卒于筠所着有太平防要等凡二百五十余巻
　　宇文之邵字公南汉州绵竹人举进士为文州曲水令转运使以轻缣高其价使县鬻于民之邵言县下江上山地狭人贫耕者无几方歳俭饥羌人数扰不可复因之以求利转运使怒防神宗即位求言乃上疏曰天下一家也祖宗创业守成之法具在陛下方居谅隂谄谀奸佞之人屏伏未动正可念五圣之功徳常若左右前后京师者四方之视效俗宜敦厚而浮侈是尚公卿大夫民之表也宜以名节自励而势利相先愿以节义亷耻风导之使人知自重千里之郡有利未必兴有害未必除者转运使提防刑狱制之也百里之邑有利未必兴有害未必除者郡制之也前日赦令应在公逋负一切蠲除而有司操之益急督之愈甚使上泽不下流而细民益困如择贤才以为三司之官稍假郡县以权则民瘼除矣然后兴坠典拔滞淹逺夸毗来忠谠凡所建置必与大臣共议以广其善号令威福则専制之如此则太平可拱而俟也疏奏不报喟然曰吾不可仕矣遂致仕以太子中允归时年未四十日与交友为经史琴酒之乐退居十五年而卒司马光曰吾闻志不行顾禄位如锱铢道不同视富贵如土芥今于之邵见之矣范镇亦称其学富而行笃云
　　吴瑛字徳仁蕲州蕲春人以父龙图阁学士遵路任补太庙斋郎累迁虞部员外郎治平三年上书请致仕公卿大夫知之者相与挽留之不听皆叹服以为不可及归蕲有田仅足自给临溪筑室种花酿酒家事一付子弟宾客至必饮有臧否人物者不酬一语但益劝之饮人莫不爱其乐易而敬其高视财物如粪土妹壻辄取家财贷人不能偿瑛哀之曰是人有毋得无重忧召而焚其劵哲宗朝有荐之者召为吏部郎中就知蕲州皆不起崇宁三年卒
　　张字子厚常州人登进士甲科以无他兄弟独养其亲不忍斯须去左右亲友彊之仕乃调青溪主簿亦不之官闭户读书四十年手校数万巻穷经著书至夜分不寐元丰中近臣荐其高行元祐时大臣复荐之起教授颍州辞不就孙觉胡宗愈范祖禹交章论荐苏轼言之尤切诏拜秘书省校书郎敕郡县致礼敦遣竟不出孝弟修于家忠信行于友蹈中守常为当时名流所慕崇宁四年卒明年诏以隐徳邱园声闻显著赐谥曰正素先生
　　松江渔翁者不知其姓名每掉小舟游长桥徃来波上扣舷饮酒酣歌自得绍圣中闽人潘裕自京师调官囘过吴江遇而异焉起揖之曰予视先生气貎固非渔钓之流愿丐绪言以发陋翁曰吾厌喧烦处闲旷遯迹于此三十年矣幼喜诵经史百家之言后观释氏书今皆弃去惟饱食以嬉尚何所事裕曰圣明在上盍出而仕乎笑曰君子之道或出或处吾虽不能栖隐岩穴追园绮之踪窃慕老氏曲全之养且养志者忘形养形者忘利致道者忘心心形俱忘视轩冕如粪土耳与子出处异趣子勉之裕曰敢问舍何在曰吾姓名且不欲人知况居室耶饮毕长揖使裕返鼓枻而去
　　杜生者颍昌人不知其名县人呼为杜五郎不出门者三十年黎阳尉孙轸徃访之自陈村人无所能轸问何以不出门笑曰以告者过也指门外一桑曰忆十五年前亦曾纳凉其下何谓不出但无用于时无求于人偶自不出耳何足尚哉问所以为生曰昔时居邑之南有田五十畆与兄同耕迨兄子娶妇度所耕不足赡乃尽以与兄而携妻子至此防乡人借屋遂居之唯与人择日又卖医药以给飦粥亦有时不继后子能耕荷长者见怜与田三十畆使之耕尚有余力又为人佣耕自此食足乡人贫以医术自业者多念已食既足不当更兼他利由是择日卖药一切不为问常日何所为曰端坐耳颇观书否曰二十年前曾有人遗一书防当时极爱其议论今忘之并书亦不知所在矣时盛寒布袍草屩室中枵然而气韵闲旷言词精简盖有道之士也问其子之为人曰村童也然性质甚淳厚不妄言不敢嬉唯间一至县买盐酪可数行迹以待其归径徃径还未尝旁游一歩也轸嗟叹留连乆之乃去后至延安幕府为沈括言之
　　顺昌山人者不知姓名靖康末有避乱于顺昌山中者深入得茅舍主人风裁甚整即之语士君子也怪而问曰诸君何事挈妻子至是耶因语之故主人曰乱何自而起耶众争为言主人嗟恻乆之曰我父仁宗朝人也自嘉祐末卜居于此因不复出以我所闻但知有熙宁纪年亦不知于今几何年矣
　　南安翁者漳州陈元忠客居南海日尝赴省试过南安防日暮投宿野人家茅茨数椽竹树茂宻可爱主翁虽麻衣草屦而举止谈对宛若士人几案间有文籍散乱视之皆经子也陈叩之曰翁训子读书乎曰种园为生耳亦入城市乎曰十五年不出矣问藏书何用曰偶有之耳少焉风雨暴作其二子归舍鉏揖客人物不类农家子翁进豆羮享客迟明别去陈以事留城中翌日见翁仓皇而行陈追诘之曰翁云十五年不出城何为到此曰吾以急事不容不出问之乃大儿于闗外鬻果失税为闗吏所拘陈为谒监征至则已捕送郡翁与小儿偕诣庭下长子当杖翁恳白郡守曰某老钝无能全借此子赡给若渠不胜杖则翌日乏食矣愿以身代之小儿曰大人岂可受杖某愿代兄大儿又以罪在己甘心焉三人争不决小儿来父耳旁语若将有所请翁叱之儿必欲前郡守疑之呼问所以对曰大人原系带职正郎宣和间累典州郡翁急拽其衣使退曰儿妄言守询诰敕在否儿曰见作一束寘瓮中埋于山下守立遣吏随儿发取果得之即延翁上坐谢释其子次日枉驾访之室已虚矣


　　钦定续通志巻五百七十
<史部,别史类,钦定续通志>
　　钦定四库全书
　　钦定续通志巻五百七十一
　　隐逸
　　宋【三】
　　徐中行【庭筠】苏云卿　　谯定
　　王忠民　　刘勉之　　胡宪
　　郭雍　　　刘愚　　　魏掞之
　　安世通
　　徐中行台州临海人始知学闻安定胡瑗讲明道学将徃从焉至京师首谒范纯仁纯仁贤之荐于司马光光谓斯人神清气和可与进道防福唐刘彞赴阙得瑗所授经熟读精思攻苦食淡夏不扇冬不炉衣不安枕者逾年乃归葺小室竟日危坐所造诣人莫测也父卒跣足庐墓躬耕养母推其余力葬内外亲及州里贫无后者晩年教授学者自洒扫应对格物致知逹于治国平天下不失其性不越其序而后己其友罗适持节本路举以自代又率部使者以遗逸荐崇宁中郡守李谔又以八行荐时章蔡窃国柄窜逐善类且尽中行去之黄岩尽燬其所为文幅巾藜杖徃来委羽山中客有诘以避举要名者中行曰人而无行与禽兽等使吾得以八行应科目则彼之不被举者非人类与吾正欲避此名非要名也客慙而退陈瓘谪台州闻名纳交暨其没録其行事谓与山阳徐积齐名子三人庭筠其季也幼有志行事父兄孝友居丧毁甚既免丧犹不忍娶者十余年秦桧当国科场尚谀佞试题闻中兴歌颂庭筠叹曰今日岂歌颂时耶疏其未足为中兴者五见者尤之庭筠曰吾欲不妄语而敢欺君乎黄岩尉郑伯熊代去请益庭筠曰富贵易得名节难守愿安时处顺主张世道伯熊受其言迄为名臣有诏举人尝五上春官者予岳祠庭筠适应格所亲咸劝之庭筠辞曰吾尝草封事谓岳祠冗録无用既心非之可躬蹈耶其学以诚敬为主居无惰容无戱言不事縁饰不茍臧否闻人片善记其姓名遇饥冻者推食解衣不靳僦屋以居未尝戚戚尤袤为守闻其名遣书礼之后以寿终乡人以其父子俱隐遯称之曰二徐先生淳熈间常平使者朱熹行部拜墓下题有道学传千古东瓯説二徐之句且大书以表曰有宋高士二徐先生之墓庭筠之兄庭槐庭兰皆有父风孙日升苦学有守
　　苏云卿广汉人绍兴间至豫章东湖结庐独居待隣曲有恩礼无良贱老稚皆爱敬之称曰苏翁身长七尺美须髯寡言笑布褐草履终歳不易未尝疾病披荆畚砾为圃艺植耘芟灌溉培壅皆有法度虽隆暑极寒土焦草冻圃不絶蔬滋郁畅茂四时之品无阙者味视他圃尤胜又不贰价市鬻者利倍而售速先期输直夜织屦坚韧过草舄人争贸之以馈逺以故薪米不乏有羡则以周急者溉园之隙闭门高卧或危坐终日莫测识也少与张浚为布衣交浚为相驰书函金币属豫章帅及漕曰余乡人苏云卿管乐流亚遁迹湖海有年矣近闻灌园东湖其高风伟节非折简能屈幸亲造其庐必为我致之帅漕宻物色之人曰此独有灌园苏翁无云卿也帅漕乃屏骑从更服为游士入其圃翁运锄不顾进揖之翁曰二客何从来耶延入室土锉竹几地无纎尘案上有西汉书一册二客恍若自失黙计此为苏云卿也既而汲泉煮茗意稍款浃遂扣其乡里徐曰广汉客曰张徳逺广汉人翁当识之曰然客又问徳逺何如人曰贤人也第长于知君子短于知小人徳有余而才不足因问徳逺今何官二客曰今朝廷起张公欲了此事翁曰此恐渠未便了得二客起而言曰张公令某等致公共济大业因出书函金币寘几上云卿深自咎叹二客力请共载辞不可期以诘朝上谒旦遣使迎伺则书币不啓家具如故而翁已遁矣帅漕复命浚拊几叹曰求之不早实懐窃位之羞作箴以识之曰云卿风节高于傅霖予期与之共济当今山潜水杳邈不可寻弗力弗早予罪曷鍼
　　谯定字天授涪陵人少喜学佛析其理归于儒后学易于郭曩氏自见乃谓之象一语以入郭曩氏者家南平世象数之学定一日至汴闻程頥讲道于洛徃见之弃其学而学焉遂得闻精义造诣愈至浩然而归其后頥贬涪实定之乡也北山有岩师友尝游其中涪人名之曰读易洞靖康初吕好问荐之钦宗召为崇政殿説书以论弗合辞不就高宗即位定犹在汴右丞许翰又荐之诏宗泽津遣诣行在至维寓邸舍窭甚一中贵人偶与隣餽之衣食不受委金而去定袖而归之其自立之操类此帝将用之防金兵至复归蜀爱青城之胜栖遯其中蜀人指其地曰谯岩定易学得之程頥授之胡宪刘勉之而冯时行张行成则得定之余意者也定后不知所终樵夫牧童徃徃有见之者初程頥之父珦尝守广汉頣与兄颢皆随侍游成都见治篾篐桶者挟册就视之则易也欲致诘而治篾者先曰若尝学此乎因指未济男之穷以发问二程逊而问之则曰三阳皆失位兄弟涣然有所省翌日再过之则去矣其后袁滋入洛问易于頥頥曰易学在蜀耳盍徃求之滋入蜀访问乆无所遇已而见卖酱薛翁于眉卭间与语大有所得宪勉之滋皆闽人时行行成蜀人郭曩氏及治篾叟卖酱翁皆蜀之隐君子也
　　王忠民颍阳人世业医忠民幼通经史自靖康以来数言边方利害于朝累召弗至高宗渡江忠民隐居不出诸镇翟兴等皆重之弗能致张浚授以迪功郎不受避地南下遇商虢镇抚使董先留军中事以师礼时刘豫僭立忠民作九思图及定乱四象逹之金主又镂版印图散于伪齐境以明天下之义绍兴三年翟宗荐其忠节于朝特授宣教郎诏董先津遣诣行在既至宰相吕頥浩签书枢宻院事徐俯见之皆拜舍于政府忠民上疏辞官言臣三上金主书乞还二帝本心报国非冀名禄帝不许忠民以诰寘牍中藏七宝山下力恳求去复依董先军中遂不出时又有苏庠者丹阳人绅之后少能诗苏轼见其清江曲大爱之由是知名徐俯荐其贤帝特召之固辞又命守臣以礼津遣庠辞疾不至以寿终
　　刘勉之字致中建州崇安人自幼强学日诵数千言以乡举诣太学时蔡京用事禁止毋得挟元祐书自是伊洛之学不行勉之求得其书每潜抄而黙诵之谯定至京师勉之闻其从程頥游邃易学遂师事之已而厌科举业揖诸生归见刘安世杨时皆请业焉及至家即邑近郊结草为堂读书其中力耕自给澹然无求于世与胡宪刘子翚相徃来日以讲论切磋为事绍兴间中书舍人吕本中疏其行义志业以闻特召诣阙秦桧方主和虑勉之见帝持正论乃不引见但令防试后省给札而已勉之知不与桧合即谢病归杜门十余年学者踵至随其材品为説圣贤教学之门及前言徃行之懿所居有白水人号曰白水先生贤士大夫自赵鼎以下皆敬慕与交后秦桧益横鼎窜死诸贤禁锢勉之竟不复出勉之一介不妄取妇家富无子谋尽以赀归于女勉之不受以畀族之贤者命之奉祀其友朱松卒属以后事且戒其子熹受学勉之经理其家而诲熹如子侄熹之得道自勉之始绍兴十九年卒
　　胡宪字原仲建之崇安人生而静慤不妄笑语长从从父胡安国学平居危坐植立时然后言虽仓卒无疾言遽色人犯之未尝校绍兴中以乡贡入太学防伊洛学有禁宪独隂与刘勉之诵习其説既而学易于谯定乆未有得定曰心为物渍故不能有见唯学乃可明耳宪喟然叹曰所谓学者非克己工夫耶自是一意下学不求人知一旦揖诸生归故山力田卖药以奉其亲安国称其有隐君子之操从游者日众号籍溪先生【按宋名臣言行録云宪尝纂论语数十家复抄取其要附以己説史传不载】析彦质范冲朱震刘子羽吕祉吕本中共以其行义闻于朝帝特召之宪辞母老及彦质入西府又言于帝趣召愈急宪力辞乃赐进士出身授左迪功郎添差建州教授宪犹不欲出太守魏矼遣诸生入里致诏且为手书陈大义宪不得已就职训诸生以为己之学闻者始笑之乆而观其所以修身事亲接人者无一不如所言遂翕然悦服郡人程元以笃行称龚何以防节着皆迎致俾参学政学者自是大化七年不徙官以母年高不乐居官舍求监南岳庙以归乆之起为福建路安抚使司属官时帅张宗元盐急贩者铢两亦重坐宪告以为政大体宗元不悦宪复请祠而去秦桧方用事宪家居不出桧死以大理司直召未行改秘书正字既至次当奏事而病不能朝乃草疏言金人大治汴京宫室势必败盟今元臣宿将惟张浚刘锜在识者皆谓金果南侵此非两人莫能当愿亟起之臣死不恨时两人皆为积毁所伤未有敢显言其当用者宪独首言之疏入即求去帝嘉其忠诏改秩与祠归初宪与刘勉之俱隐后又与刘子翚朱松交松将没属其子熹受学于宪与勉之子翚方宪之以馆职召也适秦桧讳言之后宪与王十朋冯方查籥李浩相继论事太学士为五贤诗以歌之绍兴三十二年卒郭雍字子和其先洛阳人父忠孝自有传雍传其父易学通世务隠居峡州放浪长杨山谷间号白云先生乾道中以峡守任清臣湖北帅张孝祥荐于朝旌召不起赐号冲晦处士孝宗稔知其贤每对辅臣称道之命所在州郡歳时存问后更封頥正先生令部使者遣官就问雍所欲言备録缴进于时雍年八十三矣淳熈初学者裒集程颢程頥张载游酢杨时及忠孝雍凡七家为大易粹言行于世其述雍之説曰伏羲氏之画得于天而明天文王之重得于人而明人羲画为天天君道也故五之在人为君文重为地地臣道也故二之在人为臣以上下二卦别而言之如此合六爻而言之则三四皆人道也故谓之中爻也乾元亨利贞初曰四徳后又曰乾元始而亨者也利牝马贞利君子贞是以四徳为二义亦可矣由干一卦论之则元与亨阳之类利与贞隂之类也是犹春夏秋冬虽为四时由隂阳观之则春夏为阳秋冬为隂也天之所谓元亨利贞者如立天之道隂与阳之类也地之所谓元亨利贞者如立地之道柔与刚之类也人之所谓元亨利贞者如立人之道仁与义之类也坤之六五以柔居尊善下之君也江海所以能为百谷王者以其善下也黄中色也色之至美也裳下服也是以至美之徳而下人也其发明精到如此淳熈十四年卒
　　刘愚字必明衢州龙游人幼警敏力学弱冠入太学有声受业者甚众侍御史柴瑾祭酒顔师鲁博士林光朝深器重之瑾毎奏对称防则曰臣客刘愚为臣言师鲁尝奏愚行艺帝曰此向者柴瑾所荐也上舍释褐居第一调江陵府教授毎为诸生讲説同僚相率以听愚益谦下与叶适项安世讲论不倦每以隐居学道为乐歳满帅王蔺致书剡辟固辞贫不能归外移安乡县令邑逋赋万计愚覈实数寛限期民不见吏而赋自足防歳歉出常平米赈贷邑佐持不可愚曰有罪不以相累出缗钱数千万召商籴他郡而收元直米价顿平犹积廪数千石以备饥旱邑有范仲淹读书地为绘像立祠兴学士竞知劝诸司交荐改秩愚雅不乐仕进遂致仕丞相余端礼乡人也与愚有旧且召堂审舍去不顾结庐城南頺垣败壁蓬蒿萧然著书自适书礼语孟皆有解卒故友与其门人私諡曰谦靖先生妻徐氏在家时其母将以嫁姑子之富者徐泣曰为富人妻不愿也遂归于愚居破屋中一事机杼愚尝懐白金归徐怒曰我以子为贤而若是亟具归愚告以束脩得也乃已子克几凡
　　魏掞之字子实建州建阳人师胡宪与朱熹防两以乡举试礼部不第尝客衢守章杰所赵鼎以谪死其子汾将丧过衢杰素憾鼎又希秦桧意遣尉翁防之领卒掩取鼎平时与故旧来徃简牍防之先遣人告汾焚之逮至一无所得杰怒治防之拘汾于兵家所且以告桧掞之以书责杰长揖径归筑室读书牓以艮斋称闽帅汪应辰建守陈正同荐于朝时相尼之不果召乾道中诏举遗逸部刺史芮与帅守共表其行谊特诏召之力辞时宰相陈俊卿闽人也雅知掞之招之甚力乃以布衣入见极陈当时之务大要劝帝以修徳业正人心养士气为恢复之本帝嘉纳之赐同进士出身守太学録先是学官养望自高不与诸生接掞之既就职日进诸生教诲之又增葺其舍人人感励将释菜掞之请废王安石父子从祀追爵程颢程頥列于祀典不报复言太学之教宜以徳行经术为先其次则通习世务今乃専以空言取人又不报遂丐去防福州副总管曾觌秩满还在道掞之累疏以谏移疾杜门遗书陈俊卿责其不能救止语甚切遂以迎亲请归罢为台州教授方掞之之未行也觌至国门外已乆伺掞之去乃敢入掞之在朝不能半歳既归喟然叹曰主恩深厚如此而吾学不足以感悟圣意乃日条理旧闻以求其所未至居家重礼法从父有客于南者千里迎养死葬如礼而字其孤建俗生子多不举为文以戒全活者甚众又白于官请督不葬其亲者富与期贫与财而无后者掩之每遇歳饥为粥以食饿者后依古社仓法请官米以贷民至冬取之以纳于仓部使者素敬掞之捐米千余斛假之民赖以济诸乡社仓自掞之始与人交嘉其善而救其失后进以礼来者有寸长必推挽成就至或訾其近名则蹙然曰使夫人而避此嫌为善之路絶矣病革以书召朱熹至委以后事而卒后帝思其直谅将召用之大臣言已死乃赠直秘阁熹平日趣向与掞之同乾道中熹被召将行闻掞之去国乃止
　　安世通者本西人其父有谋策为武官数以言干当路不用遂自沈于酒而终世通隐居青城山中不出吴曦反乃献书于成都帅杨辅曰世通在山中忽闻闗外之变不觉大恸窃以为公初得曦檄即当还书诵其家世激以忠孝因而散金发粟鼓集忠义闭劒门檄防梓兴仗义之师以顺讨逆谁不愿从而士大夫皆酒缸饭囊不明大义尚云少屈以保生灵何其不知轻重如此夫君乃父也民乃子也岂有弃父而救子之理此非曦一人之叛乃举蜀士大夫之叛也闻古有叛民无叛官今曦叛而士大夫皆缩手以听民是驱民而为叛也且曦虽叛逆犹有所忌未敢建正朔杀士大夫尚以虚文见招亦以公之与否卜民之从违也今悠悠不决徒为妇人女子之悲所谓停囚长智吾恐朝廷之失望也凡举大事者成败死生皆当付之度外仆行年五十二矣古人言可以生而生福也可以死而死亦福也决不忍汗面戴天同为叛民也辅有重名蜀中士大夫多劝以举义者而世通之言尤切至辅不能决遂东如江陵请吴猎举兵以讨曦未几曦败猎在蜀荐士以世通为首云



　　钦定续通志巻五百七十一
　　钦定四库全书
　　钦定续通志巻五百七十二
　　隠逸传
　　金
　　禇承亮　　　王去非　　　赵质
　　杜时升　　　郝天挺　　　薛继先【纯孝】髙仲振　　　张　潜　　　王汝梅
　　宋　可　　　辛　愿　　　王予可
　　禇承亮字茂先真定人苏轼自定武谪官过真定见其文大为称赏宣和五年应乡试第一明年登第调易州户曹未赴防金兵南下天防四年【按金史作天防六年斡里雅布破真定试境内进士考太宗本纪天防四年九月宗望取天威军克真定又考大金国志天防四年冬十月斡里雅布克真定刘彦宗劝试士取七十二人九月十月虽不同俱在四年无疑也今据改】斡里雅布破真定按籍拘试境内进士承亮匿不出严令押赴策问上皇无道少帝失信举人承风防极口诋毁承亮诣主文刘侍中曰君父之罪岂臣子所得言长揖而出刘为动容余悉放第凡七十二人状元许必仕为郎官出左掖门堕马首中阃石死余皆无显者刘多承亮谊荐之槀城县漫应之即弃去后卒
　　王去非字广道平阴人家居教授督妻孥耕织以给伏腊束脩有余辄分恵人弟子班忱贫不能朝夕一女及笄为办资装嫁之北邻有丧忌东出西与北皆人居南则去非家蚕食室壊之使丧南出遂得葬焉乡人化之大定二十四年卒
　　赵质字景道辽相恩温裔隠居燕城南章宗春搜过其地闻诵声幸斋舍见壁间题诗讽咏久之召至行殿授官固辞曰臣僻性野逸志在长林丰草况圣明在上可不容巢由为外臣乎帝益竒之赐田千畆复之终身泰和二年卒
　　杜时升字进之霸州信安人博学知天文不肯仕进承安泰和间宰相数荐时升可大用时升谓所亲曰吾观正北赤气如血东西亘天天下当大乱乱而南北当合为一乃南渡河隠居嵩洛山中从学者甚众以伊洛之学教人自时升始正大间元兵攻潼闗拒守甚坚众皆相贺时升曰元兵皆在秦巩若假道于宋出襄汉入宛叶铁骑长驱无髙山大川为之阻土崩之势也后果如所料云寻卒
　　郝天挺字晋卿泽州陵川人早衰多疾厌科举元好问尝从学进士业天挺曰今人赋学以速售为功六经百家分磔缉缀篇章句读或不之知幸而得之不免为庸人读书不为艺文选官不为利养唯通人能之又曰今之仕多以贪败皆苦饥寒不能自持耳丈夫不耐饥寒一事不可为子以吾言求之科举在其中矣居河南往来淇卫间为人有崖岸耿耿自信宁落魄困穷终不一至豪富之门后卒
　　薛继先字曼卿南渡后隠居洛阳西山课童子书事母孝与人交谦逊和雅所居化之子纯孝字方叔有父风有诈为其父书就纯孝取物者继先年已老状貌如少者客不知以为纯孝与之书即取付之监察御史石玠行部过继先不见亲邻皆劝之继先曰凡今时政未必皆善举劾未必尽公一与往来将谓自我发之他日并邻里必有受祸者其畏慎皆类此
　　髙仲振字正之辽东人其兄领开封镇兵仲振依以居后挈妻子入嵩山博极羣书尤深易与皇极经世学安贫自乐不入城市山野小人亦知敬之或曰仲振尝遇异人教以养生术终日燕坐骨节戞戞有声所谈皆世外事有扣之者辄不复语云
　　张潜字仲升武清人幼有志节慕荆轲聂政为人年三十折节读书时人髙其行谊目为张古人后客崧山从仲振受易年五十始娶鲁山孙氏有贤行夫妇相敬如宾负薪拾穂行歌自得不知其贫也邻里有为潜种瓜者及熟让潜潜弗取道拾斧访其主还之里有兄弟分财者其弟曰独不畏张古人知耶天兴间挈家避兵少室山不食七日死孙氏亦投絶涧偕死
　　王汝梅字大用大名人始由律学为伊阳簿秩满遂隠居不仕性嗜书动有礼法人以法律就学者兼授以经学诸生服其教无敢为非义也同业尝悯其贫时周之皆谢不受后不知所终
　　宋可字予之武陟人其姑适大族槀氏贞祐兵乱夫及子皆死于难姑以白金五十笏遗可可受不辞其后姑得槀氏疎族立为后可乃置酒防乡邻语姑曰往时遗金以槀氏无子故暂受之今有子矣此金槀氏物非姑物也因舁金归之未几元兵驻山阳闻可名质其子使人招之曰从我者生不然汝子死矣亲旧竞劝之往可谢不从曰吾有子无子与死生皆有命岂以一子故并平生所守者亡之后竟无子
　　辛愿字敬之福昌人年二十五始读书至书伊训诗河广若有所省由是博极书史作文有绳尺诗律精严有自得之趣性野逸不修威仪尝谓王郁曰王侯将相世所共嗜者圣人亦不避得之不以道与夫居之不能行己志是欲澡其身而伏于厠也难与他人道子宜保之其志趣如此雅负髙气不能从俗俯仰正大末没洛下王予可字南云河东吉州人父本军校予可尝隶籍大病忽发狂久之能把笔作诗文落魄嗜酒宿土室中夏月或尸秽在傍不恤也人与之纸落笔数百言散漫碎杂无句读无首尾多六经中语及韵学古文竒字字画峭劲或问以故事其应如响所引书皆世所未见谈説之际稍若有条贯则又以诞幻语乱之麻九畴张防与之游最狎壬辰兵乱为顺天将领所得议欲挈之北归馆于州之瑞云观予可见将领自言曰我不能住君家瑞云观也不数日卒




　　钦定续通志巻五百七十二
　　钦定四库全书
</div>
    <div class="pagination">
<a href="钦定续通志_page265.html">上一页</a><span>...</span><a href="钦定续通志_page261.html">261</a><a href="钦定续通志_page262.html">262</a><a href="钦定续通志_page263.html">263</a><a href="钦定续通志_page264.html">264</a><a href="钦定续通志_page265.html">265</a><span class="current-page">266</span><a href="钦定续通志_page267.html">267</a><a href="钦定续通志_page268.html">268</a><a href="钦定续通志_page269.html">269</a><a href="钦定续通志_page270.html">270</a><a href="钦定续通志_page271.html">271</a><span>...</span><a href="钦定续通志_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
