<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 751 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 751 页/共 848 页
  </h1>
  <div class="content">
   ○以湖北盐法道程焕采、为按察使。　　

○礼部议准、山东巡抚崇恩疏报、采访齐河县节烈妇女李刘氏等五十四口。阳信县马王氏等二百五十八口。大学士四川总督宝兴疏报、郫、灌、巴、大足、富顺、云阳、荣、三台、达、合江、秀山、等县尹陈氏等三十三口。各请建总坊旌表。从之。　　

○抚恤琉球国遭风难夷如例。　　

○乙丑。谕内阁、御史岳庆奏、请饬督抚亲提严讯上控之案。以安善良而惩刁顽一摺。各直省上控之案。如果该督抚等亲提审讯。何至纷纷来京控诉。朕恭读嘉庆年间谕旨。嗣后各省上司。凡遇控案。若在督抚衙门控告。即著督抚亲审。若在臬司衙门控告。即著臬司亲审。如须派员随同研鞫。亦当另行遴派。毋得仍批本属及原审之员。自行覆审。致蹈回护瞻徇之弊。如尚不懔遵。致小民仍来京控告。彼时查明曾在本省控告。系发交原问官审办者。必先将该省不行提审之上司。惩治不贷。钦此。仰见圣谕周详。各督抚自应钦遵办理。乃近来京控之案。不一而足。推原其故。总由民间词讼案件。州县官不为秉公审断。甚至是非倒置。曲直混淆。骫法婪赃。无弊不作。以致小民含冤上控。而该督抚等复不为亲提究办。仍发原审之员。该员等明知审断错误。意存回护前非。又焉肯力为昭雪。此京控之所以日多也。嗣后著各直省督抚等。敬遵嘉庆年间谕旨。遇有所属上控之案。务当力除积习。立即亲提审讯。傥查有州县任意妄断。冤及无辜者。即随时奏明惩办。毋得徇庇属员。此次饬谕之后。如再玩泄从事。必将该督抚等从重惩处。不稍宽贷。将此通谕知之。　　

○谕军机大臣等、寄谕湖广总督裕泰、湖南巡抚陆费瑔。据吴其浚奏称、访获杨林一犯。供系从师周灿、讽诵无生老母经谶。名为金丹大道。与林依秘各自为教。意欲与之争利。于道光二十四年五月间。来滇传教。周灿等均籍隶湖南衡州。已有旨谕令吴其浚、将杨林一犯移解赴楚。俾作眼线。该督等接奉此旨。即行密派干员。前赴衡州一带。会同该地方官严密查访。如有传习金丹大道邪教之人。著即逐名拏获。俟杨林等解到时。质讯明确。穷究党与。务尽根株。以除民慝。该地方官等、本有失察之咎。如果查拏迅速。功过尚足相抵。其尤为出力者。尚当量予恩施。傥意存消弭。化有为无。致令蔓延各处。将来别经发觉。必当重治其罪。断不宽贷。将此各谕令知之。寻奏、周灿业经病故。据获犯陈依精供称、林依秘系四川叙州府人。现在不知何往。已分别咨缉。并委员驰赴衡州一带。会同地方官逐细访查。总期尽绝根株。得旨、严密查缉。　　

○又谕、本日据吴其浚奏、审讯续获教犯情形。并另行访获金丹大道教匪一摺。已有旨交裕泰等密速查拏。所有杨林一犯。著即派委妥员。移解楚省。以备质讯。至该犯等所供来滇以后。并未传布。殊难凭信。著仍督饬承审各员。再行严讯确情。核实究办。所有查拏此案之文武员弁。著于定案时、择其尤为出力者、奏请鼓励。将此谕令知之。寻贺长龄奏、杨林业经解楚。臣到任后。会同抚臣复加研鞫。随又续获被诱习教多名。仍饬各属详密访拏逸犯。毋使稍有余孽。报闻。　　

○又谕、有人奏、直隶派委曾知县前赴河间、审办冯姓控告护卫、同武举霸地讹诈一案。承审之员。竟与被告同车赴府。不提被告。反勒罚原告等语。著讷尔经额确切访查。如果属实。即将委审之知县。指名参奏。并著查明同车之人。是何名姓。毋得稍有瞻徇回护。将此谕令知之。　　

○丙寅。谕军机大臣等、程矞采、潘锡恩奏、重运漕船。全数渡黄一摺。前因盛家河头漫缺。水势旁洩。经该河督奏明、赶紧挑穵越河。勒限完竣。俾在后业已渡黄各船。源源北上。兹据称现有六七分工程。著潘锡恩严饬承挑各员。迅速趱办。毋稍延缓。一俟工完启放。即将漕船引入。加紧趱行。不许再有阻滞。该漕督等仍当飞饬沿途各员弁。认真催提。衔尾前进。庶可以速补迟。不至有误漕运。又另片奏、云贵领运铜铅船只。业已放渡。尚有四川解运木植。并在后铜船。俟空运未到之前。另作一塘灌放等语。铜铅为鼓铸攸关。前已有旨饬催。若俟空运未到以前。甫行灌放。必致有误鼓铸。该河督等务当相机妥办。设法趱催。断不准稍有迟滞。将此谕令知之。　　

○丁卯。命云南腾越镇总兵官世泰、来京陛见。　　

○戊辰。上御勤政殿听政。　　

○谕内阁、前因布噜特滋扰英吉沙尔卡伦。所有在事出力之伯克回子等。业据奕经等奏请鼓励。当即降旨分别加恩。兹据布彦泰奏、查阅奕经原奏。酌核情形。恳请特予恩施等语。所有前经奕经饬令仍行看管之希皮察克爱曼布噜特比爱里雅尔、著即释放。其失察所属回庄潜藏逆匪、前经降旨暂留四品阿奇木伯克之职、停其升转之迈玛特玛哈素特。亦能迅速查拏。使匪徒不致蔓延。著毋庸停其升转。至前据奕经奏称、索胡鲁克庄玉孜巴什土底巴依、一见匪徒。立即禀报查拏。使破案较早。尤堪嘉尚。著赏给六品顶带。以示特奖。　　

○以头等侍卫喀喇沙尔办事大臣全庆、詹事府詹事吉明、为内阁学士兼礼部侍郎衔。　　

○以詹事府詹事黄琮、充日讲起居注官。　　

○命陕甘总督惠吉、拨银五万五千两。解赴塔尔巴哈台。备道光二十七年经费。　　

○己巳。孝懿仁皇后忌辰。遣官祭景陵。　　

○庚午。上诣绮春园问皇太后安。　　

○谕内阁、邓廷桢等奏、请将贻误边防之护游击等、分别革职发遣等语。护永安营游击西宁镇标中营守备朱承恩、于附近地面潜聚贼匪。毫无觉察。迨本管总兵巡哨经过。又复漫无防护侦探。以致酿成戕官重案。实属膜视边防。有乖职守。著即行革职。从重发往新疆效力赎罪。署大通营游击西宁镇标前营都司特克慎、于本营总兵经过时。既经探有贼踪。乃仅派马兵四十名护送。迨闻报带兵往援。又不能迅速策应。著一并革职。仍留营差遣。以观后效。　　

○谕军机大臣等、邓廷桢等奏、探报贼番分窜窥伺。酌量剿堵情形一摺。贼番纠众肆扰。拒捕戕官。并有直扑群科。图抢蒙古游牧之势。必应分路追捕。痛加剿洗。该提督胡超久经行阵。谙悉机宜。现在亲督官兵出口。著即迅赴察罕鄂博地方。一面由站柱探明贼踪。各督官兵相机夹击。其要隘处所。即分饬各将弁严密防守。该提督等务须激励士气。一鼓歼除。毋得稍有疏纵。任令贼匪乘隙窜逃。以致空烦兵力。傥该弁兵中有观望迁延、不能得力者。立即从严惩办。其西路贼番。即经饬令张锐等加意巡防。并谆谕该盟长等、各将游牧自行保护。仍著德兴斟酌缓急情形。如须亲往督办。务即随时策应。毋失机宜。至西宁郡城及甘州一带、分别挑派提镇各标官兵豫备调遣之处。均照所议办理。该提镇摉捕情形。该署督一俟报到。即行迅速具奏。将此各谕令知之。　　

○礼部奏、八月初十日万寿节应行礼仪。得旨、照例行礼。停止筵宴。　　

○赏河南等省甲辰科乡试年老诸生张世和等二十一名、举人副榜有差。　　

○辛未。谕军机大臣等、据耆英等奏、丹麻尔国呈请设立领事。发给通商章程税则等语。丹麻尔国。既系向来通商之黄旗国。贸易最久。并未间断。现请设立领事。发给章程税则。系为安分贸易起见。事属可行。著即准其设立领事。经理一切。并颁给通商章程。货物税则。俾有遵守。该督等务即转饬该领事、于该国商人妥为约束。毋得稍有贩私漏税情事。致滋弊端。将此谕知耆英、黄恩彤、并传谕文丰知之。　　

○以大学士卓秉恬、管兵部事。　　

○壬申。礼部议准、山西巡抚梁萼涵疏报、采访曲沃县贞烈妇女刘靳氏等一千五百七十六口。请建总坊旌表。从之。　　

○癸酉。谕内阁、壁昌等奏、营县获盗。中途被匪夺犯。并伤毙汛弁兵役一摺。地方官拏获盗犯。理应知会沿途。多拨兵役。小心护解。方免疏虞。兹据奏拏获盗犯赵殿魁等多名。并获首盗韩奉远、张二等。解至丹阳县境吕城汛地方。被盗匪数十人执械围绕。砍毙把总及兵役等。所获各犯及船只。俱被夺去。非寻常疏懈可比。该文武各员。所司何事。必应严加惩创。所请革职留任之处。殊属轻纵。署丹阳县知县冯翙、专汛把总袁起龙、均著即行革职。仍勒限一月。协同该地方官赶紧缉拏。傥逾限不能将要犯全行弋获。即著严行参奏。以为废弛捕务者戒。该管镇江府知府巴克唐阿、镇江营参将袁贵、均交部严加议处。壁昌、尤渤、于水陆营伍。平日不能认真整顿。致有此等重案。均著交部议处。寻议、巴克唐阿、袁贵、降三级调用。壁昌、尤渤、降一级留任。从之。　　

○甲戌。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、此次考试国子监蒙古司业。所有取列二等三等各员。著吏部带领引见。此外不能繙译蒙古文字各员。毋庸带领。因思蒙古人员。于繙译文字。俱应勤加肄习。何以应试三十二员内。能繙译者仅有十二人。其平日不能练习。已可概见。此次姑免深究。嗣后各部院蒙古人员。惟当于办公之暇。讲求繙译。傥遇考试时。再有不能繙译者。朕必将该员等从严议处。决不宽贷。　　

○以户部尚书赛尚阿、兼阅兵大臣。　　

○乙亥。谕内阁、前因中河桃源汛漫口。所有在后各帮船。亟须设法挽进中河。当经潘锡恩奏明赶挑越河。勒限二十日全完。计此时定已工竣。将漕船送过越河。惟念本年军船过渡。业已耽延。必应加紧趱行。以速补迟。著两江总督、河道总督、漕运总督、山东巡抚、直隶总督、将在后各帮船节节严催。不准一帮脱空。其河身淤浅处所。认真挑穵。并先期多雇民船。豫备轮流剥运。毋任片刻停留。俟抵通后。著仓场侍郎多拨人夫。速行起卸。俾不至守候稽延。该督等务当相度机宜。通盘筹画。傥办理不善。致回空军船守冻。不能如期归次。惟该督等是问。恐不能当此重咎也。懔之。　　

○丙子。上诣绮春园问皇太后安。　　

○江南福山镇水师总兵官孙云鸿、奏报出洋会哨日期。得旨、认真操练。实力巡缉。一洗从前疲玩粉饰恶习。方可谓之尽天良。重国事。懔之勉之。　　

○丁丑。上诣绮春园问皇太后安。　　

○谕内阁、兵部等衙门奏、议覆壁昌奏储备水师人材。熟筹招募一摺。水师人材。自以熟悉海洋情形、精于驾驶为重。舵工为一船之主。必得深悉沙礁之隐见。潮流之顺逆。方协机宜。该督请于商渔船上精选正副舵工。惟此项舵水人等。傥非严加查察。但取其熟谙水性。难保无匪类朦混冒充。别滋事端。所关匪细。著责成该地方及该管各官。认真体访。果系平日安分、众所共知者。方准其出具切结。考验充补。如充补之后。查有为匪不法情事。即将出结官从严议处。毋得因循姑息。致误海防。　　

○又谕、刑部失察积压文件之历任掌印司员。前任郎中今升刑部右侍郎斌良、郎中恩锡、桂昌、前任郎中吉昌、员外郎铃祥、员外郎上行走怡昌、主稿司员。郎中李寿彭、著革职留任。行走司员。前任郎中朱璟、熊莪、雷以諴、郎中谭盛伟、邓传馨、员外郎刘岱骏、前任员外郎张楸森、郎中奎绶、前任主事桂森、惠林、主事陈廷吉、王德固、杨熙简、刘德钧、汤成彦、崔桂、尹开勋、吴集禧、陈大勋、李铭皖、前任主事曹兴仁、著降二级留任。均不准其抵销。原派之堂官。前署尚书铁麟、前任侍郎麟魁、德诚、王植、著降一级留任。历任堂官。前任尚书宝兴、前署尚书赛尚阿、前署侍郎特登额、祝庆蕃、前任侍郎柏葰、惠丰、成刚、善焘、许乃普、黄爵滋、著罚俸一年。均著准其抵销。　　

○大学士穆彰阿等议奏、据伊犁将军布彦泰奏称、和阗所属达瓦克新垦地亩。现已筑坝开渠。修立龙口。将境内玉河水源。顺势导入。复于洋阿一带。觅得泉源五十余处。接引入渠。终年皆堪灌注。是此项荒地。实有可垦之处。自应准其开垦。但和阗一城。在叶尔羌东南八百余里。于回疆中最属偏隅。而新垦地亩。又偏隅中之偏隅。不独民户难以招徕。即有恒产之回民。亦难强致。应如所奏。就其情愿承种者。先行分给。其将来能安千户与否。随时酌办。庶无流弊。又称今岁春耕已过。应以来岁为试种之年。俟秋成后、再行定则升科。其徵粮一石。折纳银五钱。或按市价折交普尔钱二百文。以四百文抵银一两。均应准其照办。从之。　　

○以定郡王载铨、署正红旗满洲都统。　　

○旌表守正捐躯直隶宝坻县民郑喜妻刘氏。奉天锦县民赵柱妻刘氏。　　

○戊寅。添拨河南司库银二十五万两。备东河防险。从河道总督钟祥请也。　　

○庚辰。谕内阁、都察院奏、查明各省京控咨交案件逾限。并上次展限已逾仍未审结各案。开具清单呈览。各省民人来京具控。经各衙门咨交之后。该管上司。自应勒限严催。迅速审办。兹据都察院查明、该衙门咨交各省、逾限未结。统计四十八案之多。步军统领衙门咨交各省、逾限未结。统计十六案之多。任意积压。玩泄已极。著吏部即将承审逾限各督抚将军都统府尹及委审各员应得处分。查取职名。分别议处。并著各该督抚等、迅速审办完结。毋任延宕。致干咎戾。　　

○谕军机大臣等、萨迎阿奏、盘获习教匪犯。讯究供情一摺。据奏平泉州拏获匪犯王寿荣、摉出参元图纸片。供称系山东滨州崔金伯、令伊学习功夫。名黄莲教。入教者有赵仁尊等十六人。赵仁尊家内、供奉天理教主图像。崔金伯将参元图印板、交伊广为传徒。伊刷印后。曾给过寿光县贾希麟弟兄三张。六月间、至直隶宁津县生员郝圣瑞书馆。劝其学习未允。留图二张。即偷出口外。旋被盘获等语。现当查拏教匪吃紧之时。该犯胆敢携带印图。擅至口外。恣行荒诞。平泉州既有此等习教人犯。直隶所属各州县。更难保无被其煽惑、私行习教者。著讷尔经额、转饬各属严密访查。如有留图入教之犯。即行亲提研鞫。按律惩办。王寿荣一犯。著萨迎阿迅即派员解赴直隶。交讷尔经额严审。其宁津县生员郝圣瑞、虽称未允习教。亦著传案质讯。毋令稍有避就。至所奏习教各犯姓名住址清单。著钞给崇恩阅看。该抚即密委干员。按照单内所开、饬拏务获。毋令一人漏网。仍俟直隶讯结后。将该犯解赴山东。彻底究办。务须净绝根株。是为至要。将此各谕令知之。寻直隶总督讷尔经额奏、讯明郝圣瑞、实止留图二张。并无习教情事。复访获延庆州增生陈得霖、亦留图一张。知其荒诞。旋即烧毁。此外并无留图习教之人。至王寿荣所供。前后俱不相符。应即解赴东省。以凭确讯。下部知之。山东巡抚崇恩奏、教匪王寿荣、前所供籍隶滨州崔金伯等十九犯。现已饬属按名详查。均无其人。因严讯该匪亲父王多贤、亦称并不知情。应俟直隶解到该犯时。根究查办。得旨、细心研鞫。不可率忽。　　

○又谕、崇恩奏、续获捻匪。及地方情形一摺。前因曹州府境捻匪团结抗拒。未能尽数歼获。降旨饬令兜拏。并将该匪私造擡炮根由。逐细查究。兹据奏称、自郓城县棘承寺围剿捦获首犯之后。续经报获多名。余匪逃逸。居民现已安堵。自应酌撤官兵。无任纷扰。惟此项匪徒。纠聚已久。总当就现获各犯。严行根究。按名查办。断不可将就目前。冀图了事。致贻后患。至所获犯内藏有军械。自当尽数摉起。并究明何年私造私藏。分别加等治罪。其良民之家。擅藏器械。例有明文。既据该抚出示晓谕。即著照旧办理。惟不可任听不肖胥役人等、藉查禁为名。纷纷扰累。将此谕令知之。　　

○又谕、奕经等奏、希皮察克布噜特爱里雅尔、供称贼匪提拉等、诬伊勾结讹索银两。心实不甘。请仍将伊管押。再令伊子斯底克出卡实力拏贼。以明其心等语。爱里雅尔、并无勾结情事。前已谕令布彦泰即行释放。著该将军等传谕、该比被诬之处。大皇帝早已深悉。该比惟当加意勤慎。抚绥部众。不必令伊子斯底克出卡捕贼。毋致稍存疑惧。将此谕令知之。　　

○又谕、都察院奏、河南民人韩广誉、呈控纠斗枪伤。诓诈庇纵一案。已明降谕旨。交鄂顺安亲提严讯矣。此案控关聚众互斗。施放擡枪。伤毙人命重情。若不严拏究办。势必习为械斗。于地方殊有关系。且差役纵犯诈赃。刑书隐匿卷宗。何以案延二载。叠经上控。该地方官并未缉拏究办。著鄂顺安严饬该地方官。勒限缉犯务获。严行审讯。按律惩办。傥拏究不力。致将来酿成械斗巨案。恐该抚不能当此重咎也。将此谕令知之。寻奏、民人陈万彩、挟李虎山索债之嫌。纠集十余人向李虎山寻殴。李虎山亦约人抵御。旋因陈万彩施放擡枪。误伤韩广誉之妻。两造俱畏惧走散。并未互斗。惟正凶逃逸。日久无获。叠将该地方官奏参在案。先后卷宗。俱存县署。刑书并未隐匿。惟差役韩帼谟等、诈得韩广誉制钱五千。棉?五匹。请将韩帼谟等依例拟杖枷。陈喜孟等、听从陈万彩纠殴。依聚众十人以上执持器械例。发新疆给官兵为奴。仍饬严缉正凶。下部议。从之。　　

○以安插巴尔楚克眷户妥协。予屯田粮员尚安布议叙。　　

○命陕甘总督惠吉、拨银七万二千六百八十六两有奇。解赴乌噜木齐。备道光二十七年经费。　　

○辛巳。谕军机大臣等、有人奏、前岁西宁会剿番贼。总督富呢扬阿、提督周悦胜、并未与贼接仗。惟将番僧邀至大营。优加赏赉。面结和约。至马厂被抢马匹。仅分派各营摊赔完结。并有捐赔马价之说。全充贪员私橐。缺额马匹。仍然未补等语。前岁剿办番贼时。富呢扬阿等。曾否督率将弁与贼接仗。有无邀番僧至营面结和约之事。该处地方员弁等、自必共见共闻。断难掩人耳目。著惠吉到任后。密行侦访。务将实在情形。确切查明。断不可意存讳饰。代人受过。该督统辖两省文武。如果访查得实。立即奏明惩办。使属员咸知畏惧。此后办理地方公事。更易得手。傥巧避嫌怨。不肯据实直陈。则软懦自甘。此后一切公事。尚望属员畏服耶。至被抢马匹。率派摊赔。缺额马匹。并不买补。究竟马匹被抢若干。现在短缺若干。并著一并查明具奏。如敢蹈官官相护恶习。将来一经发觉。或经朕别有访闻。惟惠吉是问。该督接奉此旨。著即据实具奏。无庸会商。原摺著钞给阅看。将此谕令知之。　　

○又谕、有人奏、从前剿办青海野番。甫报肃清。旋又有伤弁抢马之事。今复戕害总兵大员。总由疆臣阃帅姑息养痈等语。据称山内生番。多由内地游民回子、及脱逃遣犯、窜匿其中。教诱生事。其损失马匹。但知分派各营摊赔完结。并有捐赔马价情事。又前岁西宁会剿时。富呢扬阿、与周悦胜、并未见贼接仗。惟将番僧邀至大营。面结和约。该僧有包管十年无事之语。遂即张皇奏捷。师旋之日。已有贼众围困镇将、焚掠居民之事。并未奏闻。似此弥缝讳饰。以致兵制日非。马政日坏。何以绥靖边陲。德兴到任。在前次会剿以后。无所用其回护。接奉此旨。著即逐条确切访查。究系如何铺张粉饰。马匹实在被抢若干。现在短缺若干。查明后、即自行缮摺具奏。毋庸会商。傥有不实不尽。将来别经发觉。惟该大臣是问。原摺著钞给阅看。将此谕令知之。　　

○又谕、有人奏、青海野番。戕害总兵大员。总由疆臣阃帅姑息养痈等语。据称其损失马匹。但分派各营摊赔完结。并有捐赔马价情事。又前岁西宁会剿时。富呢扬阿、与周悦胜、并未见贼接仗。张皇奏捷。似此弥缝讳饰。何以绥靖边陲。摺内所指各情。皆系邓廷桢署总督以前之事。无所用其回护。接奉此旨。著即逐条确切访查。究系如何铺张粉饰。马匹实在被抢若干。现在短缺若干。查明后、即自行缮摺具奏。毋庸会商。傥有不实不尽。将来别经发觉。惟该署督是问。原摺著钞给阅看。将此谕令知之。
  </div>
  <div class="pagination">
   <a href="清实录道光朝实录_page750.html">
    上一页
   </a>
   <span>
    ...
   </span>
   <a href="清实录道光朝实录_page746.html">
    746
   </a>
   <a href="清实录道光朝实录_page747.html">
    747
   </a>
   <a href="清实录道光朝实录_page748.html">
    748
   </a>
   <a href="清实录道光朝实录_page749.html">
    749
   </a>
   <a href="清实录道光朝实录_page750.html">
    750
   </a>
   <span class="current-page">
    751
   </span>
   <a href="清实录道光朝实录_page752.html">
    752
   </a>
   <a href="清实录道光朝实录_page753.html">
    753
   </a>
   <a href="清实录道光朝实录_page754.html">
    754
   </a>
   <a href="清实录道光朝实录_page755.html">
    755
   </a>
   <a href="清实录道光朝实录_page756.html">
    756
   </a>
   <span>
    ...
   </span>
   <a href="清实录道光朝实录_page752.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
