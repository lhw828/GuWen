<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 673 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 673 页/共 848 页
  </h1>
  <div class="content">
   ○又谕、禧恩奏、筹画防夷事宜一摺。所奏均属周妥。能中肯要。盛京为根本重地。防范夷匪。必应计出万全。据奏逆夷船坚炮利。总不与海上交锋。现筹陆路埋伏攻剿。并将扼要处所炮位。安置后路。业于省城挑选精兵一千名。又加选精壮二千名。并于南路之熊岳、凤凰城、辽阳、西路之广宁、义州、各选精兵二百名。加以海口原有兵勇。设伏进攻。均足敷用。该将军务当严饬所属勤加操练。毋致有名无实。仍著随时察看。如尚须调他处协防之兵。著即遵前旨。一面咨调。一面奏闻。至该省沿海地方。虽有沙线浅滩。明险暗险。亦难保无汉奸导引。乘驾三板小船。登岸滋扰。且恐该逆将带来旧有汉奸。扮作客商及行路之人。混入探道。并恐商渔船只。为其邀截使用。该将军现将偏僻小口设法堵截。严行盘诘奸宄。并将商渔各船收回内地。水师战船一律防范。俱著照所议认真办理。该逆沿海掳掠。各处果能坚壁清野。自必势穷力蹙。所有该省海口铺商。著该将军临时酌量饬令豫为搬移。如不愿迁。即令自行团练岛屿烟户。亦令迁徙腹地。毋使临时反为逆夷所用。又另片奏、前谕留驻盛京之黑龙江兵五百名。拟令在大凌河驻扎。如有徵调。可期迅速遄行等语。亦均著照所议行。将此谕令知之。　　

○又谕、德珠布等奏、逆夷欲犯省城。请就近拨兵应援一摺。逆船现在逼近江口。江宁省城防堵紧要。昨据奕经等奏、前后已拨兵六千余名。前赴江苏。并据牛鉴奏称、现将江阴及京口焦山一带。布置妥协。即至省城与该将军等会商一切。所有江宁省城应如何添兵堵御之处。本日已谕知牛鉴。与该将军等妥商筹办。其京口沿江各隘。前已有旨饬令刘允孝仍回江苏。与齐慎择要分屯。互为声援。该将军等仍当严饬所派弁兵实力防守。不独省城根本之地。固应慎重。即各汛要隘。亦当一体严密巡防。毋使稍有疏懈。是为至要。将此谕令知之。　　

○以正红旗汉军副都统扎拉罕泰、管火器营事。　　

○以捐制蒙古官兵帐房。赏张家口左司员外郎福申、花翎。余加衔升补有差。　　

○丁亥。安徽巡抚程楙采奏、劝令绅民捐修堤埝。并集资募勇巡防得旨。妥行酌办。切忌强抑。　　

○举行本年军政。侍卫处、銮仪卫、满洲蒙古汉军各旗营、卓异官一百十六员。年老官四十三员。有疾官十三员。才力不及官六员。浮躁官一员。分别议叙处分如例。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百七十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。千寅。六月。戊子。谕军机大臣等、特依顺奏、请将乍浦满洲营现存官兵。并眷属家口。统归嘉兴驻劄等语。乍浦满洲营官兵。除阵亡外。现存一千余员名。著准其统归嘉兴暂行驻劄。以资防守。该官兵等眷属家口。即令随往郡城驻防。俾令兼顾家计。仍著该署将军派委妥员。前往弹压照料。毋任滋事。至乍浦防堵事宜。现经派令德坤、哈拉吉那、管带陕甘官兵一千名。扼要分守。著饬令该总兵等随时加意防备。不得稍有疏懈。将此谕令知之。　　

○又谕、赛尚阿等奏、续商防堵事宜。及密奏设伏情形。遵议防剿五条各一摺。据奏察哈尔官兵。已于本月初九日埽数到津。拟拨大沽北塘五百名。其一千五百名。仍在新城一带驻牧。暂缓迁移。以资休养。该处距各海口不远。一经调遣。呼吸相通。巴清德移驻新城照料等语。览奏已悉。其逆夷黑夜潜来。亦经安设马拨五十余处。昼夜传签。足资守望。又添马队会哨梭巡。稽察益密。至沿海各处深浅不等。实皆泥淖。如果乘间上岸。现有传签会哨兵丁。分投驰报。可期兜击夹攻等情。均著照议办理。仍当严饬管带员弁认真巡哨。毋任有名无实。至吉林黑龙江官兵。前奏分驻李八廒等五处。尚未周密。准其酌拨黑龙江兵二百名。在商中之洋河口地方后路屯扎。牛鉴所奏＜?口英＞逆欲以马车马炮运往天津肆扰。早经该督穵掘陷坑。不任驰驱。览奏甚属放心。所奏窝蜂炮子击人之法。及沿海十一处埋伏。并北塘迤南盐沟埋伏陕兵各情形。所议俱属妥当。即著照议办理。另片奏、北塘北岸防兵。于南岸拨兵凑足一千名之数。仍于添调宣化兵内拨兵防守南岸。所办甚好。其奕经前奏防剿五条。现据查明。天津货船不能直抵关门。如有逆船北驶消息。即著严禁出入。以杜漏洩军情。并免抢夺船只。擡炮现已演习。均能及远有准。大沽北塘各处。并无绕至营后路后。该逆亦不能以大队攻扑。所议均属周妥。惟逆夷惯用炸炮。我兵宜以散队进攻。著俟临阵时相机布置。毋堕奸夷诡计。前谕添派兵丁赴津防御。现已调取提标及正定大名宣化天津各镇标兵来津。分拨防堵。前后马步队实不为少。其察哈尔吉林黑龙江山西各兵。援案折给口粮盐粮。并马匹分别给予头料折色之处。均照所议办理。将此谕令知之。　　

○又谕、前因山西平定州民人窦计小子。现在直隶平山县地方磨坊生理。当有旨谕令讷尔经额饬属访获。兹据奏称、委员会县于各村庄磨坊逐一密查。委无窦计小子其人。惟查据该县开设钱铺之山西人窦姓。据称道光二十年间。曾有窦计小子在平山县磨坊生理。闻其已回该州城北距城八里之小河村原籍等语。该民人近年曾在平山县磨坊生理。现今甫回原籍。是窦计小子实有其人。著梁萼涵派委妥员。将该民人密速访获。妥为看管。毋许与外人交接。并不准官吏人等藉端淩虐。速行奏闻。候旨办理。将此谕令知之。　　

○赏浙江阵亡总兵官葛云飞长子以简、文举人。次子以敦、武举。郑国鸿长孙铦、次孙锷、文举人。一体会试。　　

○蠲缓湖北崇阳、通城、蒲圻、三县暨武昌、武左、二卫被贼滋扰灾区新旧额额赋有差。　　

○己丑。上诣绮春园问皇太后安。　　

○谕军机大臣等、齐慎奏、京口情形危急。请截留官兵协防一摺。据奏初七日逆夷火轮兵船已过圌山关。距京口数十里。该大臣仅止带兵七百名。现已资会刘允孝。将所带官兵一千名截留协防等语。刘允孝已于初五日自王家营折回江苏。计此时已与该大臣会晤。著即照议协同防剿。毋致疏虞。逆夷由海入江。大江以内。浅滩暗礁。随处皆有。该逆冒险深入。地势未必周知。又非海洋可比。著该大臣等悬立重赏。赶募水勇。雇备小船。暗伏苇洲。豫备乘夜火攻。其江面官设红船。及湖广装货江船。数亦不少。水手素称矫捷。著以重价雇觅。相机调拨。万勿为该逆所得。是在激以忠义。勉以功名。人既尽为我用。地又有险可扼。逆夷深入之时。进易退难。当可制其死命。陆路再妥布兵勇。必能得力。著齐慎、牛鉴、刘允孝、赶紧妥办。务期得手。断不可藉口兵单。一味江岸株守。坐视逆船扬帆径入。甚或抢夺官民财物。办理更形棘手也。将此由六百里加紧谕令知之。　　

○又谕、昨据牛鉴奏、逆船闯入江阴县境。降旨令耆英等竭力防范。并晓谕绅民人等。雇备船只。团练义勇。由六百里谕知。计已接奉遵行。本日又据齐慎奏、＜?口英＞夷火轮兵船已过圌山关。距京口祇数十里。已谕令募船雇勇。赶紧办理矣。因念＜?口英＞夷横行海堧。固恃船坚炮利。且恃外洋路径。四通八达。得以来去自如。若大江则袤延数百里。别无港汊可通大海。是出入祇此一条江路。江中处处苇洲林立。尽可埋伏小艇。豫备火攻。加以沿江船户民人。多能泅水。或夤夜凿其船底。坏其桨舵。较海面当易得手。况逆夷即敢冒险深入。不能不从原路退回。俟其扬帆直趋镇江、扬州、江宁等处。我兵从后路多方搁截。即或该逆偶尔得手。其抢夺财物。自必仍由原路运至大船。所雇水勇船户。果能将其船只夺获。杀贼立功。即将船上所有之物。尽数赏给。其有能将逆船焚烧者。亦必加以重赏。该逆内犯。全恃小船为爪牙。果能将小船设法歼除。自足夺其所恃。断不可因一时失守。遽尔溃散。总当自鼓锐气。凡有可相机制胜之策。极力筹画。以期转败为功。江苏士习民风。向称醇谨。涵濡教泽。二百余年。当此海疆不靖。自必志切同仇。况已窥伺沿江。剥肤灾近。必有智勇之士。慕义而起。上为国家杀贼。建立功名。下即自卫身家。免遭荼毒。如果众志成城。群思敌忾。较之各路调集客兵。当更得力。但必有先导之人。方可闻风感奋。该省在籍大员。品望素著。众所推服者。颇不乏人。即或官职稍卑。而谋勇可称。乡议夙洽。亦可效忠倡义。广募乡勇。其襄此举。著牛鉴、程矞采、选择绅耆。谕以理势。俾各号召义徒。自相团练。或捐资置备船械。或协力遥应官兵。因此地利。济以人和。傥能懋著殊勋。朕必恩施格外也。将此由六百里加紧谕令知之。　　

○又谕、双德奏、选派精壮官兵。听候调遣一摺。据称现已选派官二十一员。擡枪鸟枪等兵共一千名。应需军器药铅。均已豫备。听候调遣。并恳请俟调拨之际。亲身带领等语。此项官兵。俟奉到谕旨调拨。即著该副都统带领前来。所有印务。著派妥员署理。将此谕令知之。　　

○庚寅。谕内阁、培成等奏、上驷院太仆寺送到牧群马匹。俱已照数验收。所有护送来京之官员兵丁等。上驷院著留官八员。太仆寺著留官兵六员。两处各留兵丁二十名。帮同南苑官员等随时稽查。妥为照料。其余均令各回本处。　　

○谕军机大臣等、寄谕两江江苏浙江闽浙福建两广广东各督抚。据耆英奏、＜?口英＞逆每日阅看京报。请饬密查等语。该逆阅看京报。必有辗转递送之人。其为汉奸无疑。可恨可恶之至。著该督抚等派员严密查拏。将递送该逆京报之人。一面正法。一面奏闻。并著随时随地留心稽查。务使内地机密要事。勿为该逆窃探。是为至要。将此谕令知之。　　

○又谕、据牛鉴奏、筹防江口情形。并以兵力单弱。请拨兵往援等语。该将军接到该督咨文。谅已酌量办理。浙江防堵。固属紧要。惟现当逆夷大队船只。窜入江境。自当先其所急。著奕经再拨兵丁一二千名。派委将备管带。前往应援。无稍属误。此时逆船渐已驶入圌山关。显欲进犯镇江、扬州、江宁各处。惟该省内地祇此一条江路。该夷肆意深入。实属自蹈危机。现已谕令齐慎。牛鉴等截其后路。当可得手。著奕经悉心筹画。饬令将弁兵丁。会同该督等所派各路兵勇。协力攻守。并助其纵火焚烧该逆船只。傥兵到之际。正值逆船已入大江。或将欲退出江口。著即饬设伏要隘。明攻暗袭。断其归路。勿令该逆三板火轮等船。与大船联络一气。自可夺其所恃。江浙一体。勿分彼此之见也。将此由六百里加紧谕令知之。　　

○又谕、现在逆夷猖獗。有由扬子江直犯江宁之谣。该逆如由内河北驶。必多备小船。由瓜洲进口。直趋扬州淮安各处。不可不加意严防。此时牛鉴驻守江宁省城。势难兼顾。著责成麟庆。于由江入河扼要处所。严密防堵。毋令连＜?舟宗＞直入。如兵力稍单。即赶紧团练水勇。设法守御。或雇觅小船。装载柴草引火各物。暗伏港汊。乘夜纵火焚烧。使不得扬帆径渡。是为至要。如防堵不严。稍留罅隙。致河面有夷船闯入。惟该河督是问。将经由六百里加紧谕令知之之。　　

○又谕、昨因齐慎奏、逆夷火轮船只已过圌山关。距京口祇有数十里。当降旨令雇船募勇。赶紧办理。并谕耆英、齐慎、牛鉴、程矞采、刘允孝等、豫备小艇火攻。或该逆船扬帆闯进。我兵从后路设法拦截。并悬立重赏。购募水勇船户。及晓谕绅耆。捐资团练。以期保卫。谅耆英等接奉此旨。即已相机筹办。兹据耆英、程矞采等奏、逆船闯入江口扼要地方。现在分别防守一摺。著遵前旨竭力筹画防堵。毋稍疏虞。至扬州兵力单弱。本日已降旨令麟庆带兵堵御。断其由江入河之路。以资江北保障。将此由六百百里加紧谕令知之。　　

○又谕、牛鉴奏、筹防江口情形一摺。览奏均悉。牛鉴驰抵京口。与齐慎、海龄、晤商战守事宜。已择要布置。现在该督驰赴江宁省城。保护根本重地。惟京口系各路汇总要道。该逆船只所必经。若将京口设法守住。自不至分窜各处。并直犯省城。著刘允孝带兵驻劄京口。堵御南北两路。即令已至江宁。仍即迅速折回。毋稍迟误。该逆火轮船驶至圌山关。被我兵击中后艄。当即南驶。难保不纠约大帮。乘潮内犯。现经该督饬属备办火攻船只。著即相度要隘。届时纵火焚烧。惟雇船切宜慎密。既恐汉奸勾串。反为贼用。又恐船户诡谲。贪取逆夷重利。临时并不拢近。祇于空阔处所点放虚火。黑夜之间。但见火光。不能辨其近远。何由知其曾否烧船。此弊不可不知。并著仍遵前旨。俟逆船直趋镇江等处。我兵从后路多方拦截。或趁其仍由原路运回财物之际。截其后路。不难制其死命。总在该大臣等、一面激励将士。智勇兼施。立功膺赏。一面劝谕本地绅民。协同号召义徒。齐心敌忾。该逆如果受创。必不敢深入内地。肆行无忌。据称防堵兵丁单薄。已由六百里加紧谕知扬威将军奕经。遣兵应援矣。此由六百里加紧各谕令知之。　　

○又谕、舒伦保奏、校阅兵丁枪炮马步射。分别赏罚等语。据称派委妥员。择其精壮兵丁二百名。演习马上鸟枪。所办甚好。如果得力。著即随时增添。一律勤加练习。以期得用。又据称、每岁学习打围。按牛更换官二十员。兵五百名。照例每官借银五两。每兵借银二两。均作为二年扣还。著照所议办理。该将军即与副都统恒通、按年更换。带领官兵。前往贺兰山一带。指教行围。务须认真练习。俾成劲旅而收实益。将此谕令知之。　　

○辛卯。谕军机大臣等、禄普等奏、荆州大堤冲决。郡城被淹一摺。据称万城以上之吴家桥地方。水闸冲开。并万城下十余里上渔埠头。大堤被水冲决。直冲郡城西门。致江水灌进。城内多被淹浸等语。荆江大堤。为阖府田庐保障。现因江水陡发。兵民人等猝被淹浸。亟应分别抚恤。著裕泰等迅委妥员。前往查勘。一面将被水兵民。酌给口粮。毋令一夫失所。一面将应修堤工城垣。赶紧修筑。以御伏汛。至荆州堤工屡经动项修筑。何以一遇盛涨。即有冲决之事。著裕泰查明历任承修各员。据实参奏。将此谕令知之。　　

○又谕、逆夷犯顺以来。恃其船坚炮利。横行海上。荼毒生灵。总因内地师船。小大悬殊。不能相敌。是以朕屡降谕旨。饬令将军督抚但为陆守之计。勿与海上交锋。两载以来。迄无成效。推原其故。由于无巨舰水师。与之接战。其来不可拒。而其去不能追。故一切夹攻理伏抄前袭后之法。皆不能用。以致沿海州县。屡经失挫。七省防边。劳师糜饷。言之愤恨。因思逆夷所恃者。中国战船。不能远涉外洋。与之交战。是以肆行无忌。若福建浙江广东等省。各能制造大号战船。多安炮位。度其力量。堪与逆船海洋接仗。上之足歼丑类。次亦不失为尾追牵制之计。设有如定海镇镇海厦门之事。我陆兵战于前。水师战于后。该逆将无所逃命。沿海州县。庶可安堵无虞。惟是逆＜?舟宗＞遍海。此时闻我造船。势必设计阻挠。乘机抢劫。不可不豫为之防。著福建浙江广东各督抚。各就本省情形。详加筹画。密为办理。前据奕山奏、广东曾捐造大船一只。颇能驾驶出洋。可见木料人工。随地皆有。急公好义。正不乏人。嗣后如有捐资制造战船炮位者。该督抚查明保奏。朕必照海疆捐输人员从优鼓励。惟此项船只。必难克期成造。事先务当密之又密。断不可走漏风声。致有贻误。将此各谕令知之。　　

○又谕、前经降旨著长春于古北口挑选精兵五百名。并备精良器械。听候调遣。兹据该署提督奏称、所属各营兵丁。除节经拨往天津外。现存营兵止八百余名等语。本日已降旨停其调拨。著讷尔经额于直隶山西各兵内酌量挑选五百名。俟长春来京。有旨令其赴津。即将此项兵丁交长春管带前往。所有需用器械。即著讷尔经额挑选精良。以备携带。将此谕令知之。　　

○又谕、有人奏、破夷之法。先破其船。用巨木捆缚有力。上置引火各物。下系石块。不致漂灙。安置上游。夷船入口。便将捆缚巨木顺流放下。使之借助水力。急湍激发。冲击逆船。便可破碎。又于木端用各种铁钩。钩住船板。不能立脱。传闻海外之国。曾以此法破＜?口英＞夷。此次逆船。若由江入河。著麟庆即择急流处所。仿照前说。制造巨木。或整或散。顺势直放。如果试验得力。即著购木赶办。俟逆船驶入。即以此法破之。务当悉心筹画。以求有济。将此谕令知之。　　

○库伦办事大臣祥康、因病解任。赏已革侍郎文庆、三等侍卫。为库伦办事大臣。　　

○壬辰。月食。　　

○谕内阁、昨据禄普等奏、刑江大堤冲决。郡城被淹。已降旨交裕泰等查勘办理矣。兹据该督等奏、荆江水势盛涨。连日大雨。将此渔埠头工段漫缺一口。刷宽数十丈。水由西门绕过。以致城垣仓库监狱。均被淹浸等语。荆州万城大堤。为阖郡保障。现在江水盛涨。城乡被淹。亟应查明抚恤。裕泰已由水程驰赴荆州。著即督饬该地方官。将被水居民妥为安抚。毋使流离失所。并将堤工赶紧修筑。以御伏汛。至历任承修各员。著该督仍遵前旨据实参奏。不准稍有瞻徇回护。　　

○谕军机大臣等、本日据德珠布、兴伦奏、逆船聚泊焦山一摺。又另片奏、现于乌龙山设伏。并用小船装载柴薪备攻等语。览奏均悉。逆船越过圌山关。向东马头而来。在防守兵开炮轰击。当即退去。但恐大帮来犯京口。必应严加防御。该处有齐慎。刘允孝。带兵协防。扬威将军拨兵往援。计已到彼。首尾互应。当不致再有疏虞。惟江宁省城。为根本重地。士民闻风惊惶。在所不免。著牛鉴、德珠布、协力同心。和衷商办。断不可稍形畏葸。株守省城。辄称人力难施。一筹莫展。至省城绅士。不乏急公好义之人。即百姓亦岂无勇敢慕义者。惟在该将军总督激励众心。谕以大义。号召团练。以灭寇氛。其军粮一切。所关匪细。断不容稍有缺乏。粮台现在苏州。已有旨谕令耆英、程矞采等、设法转输。源源接济。仍著牛鉴责成江宁江苏两藩司妥速办理。不准稍形推诿。至火药铅斤。官兵粮饷。为行军要需。岂容缺少。本日已有旨谕令程楺采速筹运济。并拣派精兵以为声援。至江宁地方。据称江面深阔。惟乌龙山狭窄。可以设伏。德珠布现派兵丁千余名。安炮守御。著即并力防堵。所备柴薪船只。傥能乘机纵火焚烧逆船。该夷自必远遁。不敢深入。庶省城能保无虞。该将军之功甚伟也。将此由六百里加紧谕令知之。　　

○又谕、常恒昌奏、浙江洋面。有盗船在石浦地方登岸抢掠。玉环厅及太平县等处。亦有盗匪滋扰。石浦凶焰尤甚。业经该提督段永福。派员带兵驰往剿捕。并派舟师在洋截击。石浦太平盗匪。均经击退。玉环厅格毙盗匪一名。捦获一名。惟乐清县洋面。仍据报有盗船游奕等语。该省现在防夷吃紧。洋盗乘间窃发。剽掠商民。地方更形扰累。著卞士云、段永福、严饬各属文武员弁协力剿捕。并派舟师出洋巡缉。毋充滋募。扬威将军、暨参赞大臣、虽系专办剿夷军务。惟盗船出没。与逆夷同一贻害地方。该将军等统辖重兵。驻劄该省。亦著酌量情形。拨兵会捕。前据牛鉴奏、吴淞口外有草鸟船二十余只。与夷船联帮等语。今据常恒昌奏、查草鸟船即系盗船。且以各处所禀计算。已在百只以外。此等犷悍之徒。傥被逆夷勾结。转致增其羽翼。著即剀切晓谕。果能悔罪投诚。或责令随同官兵杀贼立功。即将夷船货物全数赏给。或将草鸟船及旧有器械。一并呈缴。亦可赦其罪戾。予以自新。是在该将军等妥速筹画。剿抚兼施。以靖地方而弭后患。至该省命盗各案。现均咨部展限。其拏获洋盗案件。仍著勒限一个月。讯取确供。核明情罪。即将法无可贷之犯。由该地方官就近正法枭示。以昭炯戒。余著照所议办理。将此由六百百里加紧谕令知之。　　

○又谕、本日据德珠布奏称、逆船闯入圌山关。被兵炮击退。现仍聚泊焦山。恐欲内犯江宁省城。已饬令牛鉴会同该将军等妥为防御矣。京口屯兵不厚。粮饷不敷。且有未经到齐之兵。情形颇为吃重。现经德珠布等派兵在乌龙山扼要处所。并力防守。但恐逆夷蜂聚。势或不支。该处粮草火药铅斤等件。又觉不敷应用。耆英系钦差大臣。均应统辖。有不用命。或贻误军情者。俱当据实严参。著耆英、程矞采、即饬苏州藩司于粮台内。将该二处各项需用之物。源源接济。勿令稍形缺乏。至苏州距京口稍远。恐兵力应援不及。亦应于入江口隘。设法接应。使该逆有所牵制。惧截后路。当不敢肆行深入。种种布置。全在该大臣等悉心筹画。与京口等处联络一气。首尾相顾。切不可因距彼稍远。株守坐视。致失事机。是为至要。将此由六百里加紧谕令知之。　　

○又谕、连日据牛鉴等报、逆夷船只已入江口。停泊焦山等处。并声言欲犯江宁等事。大江泝流而上。即系安徽连界处所。逆夷大帮船只。虽未必能深入。其三板小船。尽可乘潮驶进。亟宜加意严防。程楙采此时自已派员带兵。驰赴防堵。并将军火器械粮饷。备带足数矣。现闻江宁告警。一切火药粮饷。实不敷用。著程楙采赶紧宽为豫备。运往接济。并挑派精兵赴援。毋少迟延。将此由六百里加紧谕令知之。　　

○又谕、前据禧恩等奏、接朝鲜国来咨。有内地民人潜赴边外盖房垦地。当经降旨饬令查拏惩办。兹据经额布奏称、宁古塔所属珲春地界。与朝鲜接壤。仅一土门江之隔。亦难保无奸民潜往结屋垦地之事。著该将军派员确查。如有潜赴土门江一带。结屋垦地之人。即行拏获究办。并将房地平毁。不准留寸椽尺地。以净根株。仍俟原派之员查覆后。再由该将军拣派诚实可靠之员。前往覆加查勘。傥有隐匿遗漏等弊。即行从严参办。毋得稍有瞻徇。将此谕令知之。　　

○又谕、惠吉奏、巴里坤宜禾县地方。猝遭地震。受灾甚重。饬员前往督办抚恤一摺。巴里坤为新疆东路瘠苦之区。现猝遭地震。兵民房屋陡被震塌。必致失所无依。情殊可悯。该处距乌噜木齐一千数百里。若俟委员往查后再行筹办。未免往返稽延。自应急为抚恤。著该都统即饬镇迪道酌带银两。亲往督同该府县及委员等、确查被灾情形。先将贫苦之户。压毙者妥为收瘗。压伤者酌给药饵之费。栖止无所者量给房费。均著随时查明。即行散放。毋行稍有遗漏冒滥。至极贫无业之户。应否再加调剂。著查明情形。另行核办。总期灾黎无致失所。将此谕令知之。　　

○云贵总督桂良等奏、遵旨筹议节用。请将滇省岁修塘房银四千六百两有奇。暂行停发。开化等府缉捕经费银八千五百两。办铜各厂员薪水银二千两有奇。俱减半扣发。解运京铜委员增给经费银一万三千两。酌减一成扣发。粮道兼管大修海口积存银六千七百两。又节省银一千五百两。应俟一年后察看情形。再行核办。黑盐井于办供正溢课款外。每年设法趱解解一万两。以上各项。计五年内可共得银十一万四千两有奇。下部议。从之。　　

○准浙江宁波后帮、湖北三帮、军船遭风沈失米石分限买补。　　

○蠲缓浙江定海、鄞、镇海、余姚、慈溪、奉化、象山、平湖、海盐、海宁、嘉兴、秀水、十二州县被夷滋扰灾区新旧额赋有差。　　

○癸巳。谕内阁、德春等奏、酌核浙江江广各帮船。请援案寄剥等语。本年浙江江广各帮军船入关北上。计期已届秋令。正值水势渐消之候。若令抵坝。转恐回空浅阻。致廷时日。著照所请、自三进浙省杭严三帮起。至湖南三尾帮止。共三十三帮。准其援照成案。由杨村寄剥北上。军船即由彼处就近南下。以速回空而免拥挤。　　

○谕军机大臣等、本日据齐慎、海龄奏、夷船驶至京口。开炮攻扑。我兵连日接仗。奋力堵击。又据耆英奏、驰往应援各一摺。览奏均悉。此次逆夷连日攻扑口岸。经齐慎等夺勇击退。可嘉之至。齐慎。刘允孝。久历戎行。忠勇素著。海龄亦能协同出力。朕心欣慰。惟盼迅奏肤功。即膺懋赏。所有出力之满洲绿营弁兵。著查明保奏。候朕施恩。逆夷经此惩创。必纠约大帮前来。并力攻扑。著齐慎、刘允孝、海龄等、一面防守城垣。一面督率兵丁在口岸拒敌。傥兵力单薄。本日已谕牛鉴。于江西兵丁内酌量何处紧急。即留何处应援。现在刘允孝带兵驻劄。奕经所派民兵。亦陆续前来。耆英、齐慎等、惟当筹画万全。分布要隘。以资防御。京口为镇江各路咽喉。如能并力守住。该逆自不敢深入。耆英到京口时。或该逆业已内犯。即著堵截后路。勿令退出。当可制其死命。即令夷船大帮前来。兵力难支。偶有小挫。亦当于万难之中。力求补救之策。激励士心。勉图后举。或分兵择要设伏。出奇制胜。或以苇船装载引火各物。遣赴焦山一带。焚其后路船只。俾逆夷有所牵制。首尾不能相顾。齐慎、刘允孝、素谙兵法。虚虚实实。谋勇兼施。谅不肯以数千官兵排列江口。作为孤注也。将此由六百里加紧各谕令知之。　　

○又谕、据齐慎等奏、逆夷攻扑京口。我兵连日接仗。奋力堵击情形一摺。已谕令该参赞大臣等、相机竭力防剿矣。惟是京口兵力单弱。现在逆势方张。必得添兵接应。李锜所带江西兵二千名。已留一千名在京口防剿。其余一千名。著酌量江宁京口何处紧急。即留何处防剿。其尤渤带领兵丁。是否必须在松江一带防堵。抑或堪以调往京口应援之处。著牛鉴等酌量情形办理。至江北瓜州口岸。前已谕令麟庆带兵防守。仍恐兵力不敷。徐州官兵除业经徵调外。是否尚敷调拨。足备江北防御之用。亦著牛鉴妥为筹画。飞咨麟庆办理。以资应援。现在逆船已直抵金山江面。京口瓜洲最为吃重。该二处向有大号红船。并停泊江船。亦复不少。能否召募。雇作师船。或在江心拦阻。或抄前袭后。出奇制胜。方能杜其深入之谋。是在该大臣等相机应变。迅奏肤功。又据程矞采奏、江阴海口。有逆船勒令渔船代递夷书。向民间索买溪鸭猪牛等物。著该督抚等晓谕沿海居民。逆夷所需食物。始则用价购买。继则肆行抢掠。所过之处皆然。万勿贪其小利。致受滋扰。务于夷船未到之先。豫将一切牲畜设法隐藏。庶不致转资寇粮也。将此由六百里加紧谕令知之。　　

○又谕、本日据齐慎等奏、逆船驶至京口。连日接仗情形一摺。京口为大江锁钥。该逆分＜?舟宗＞肆扰。并有大帮兵船随后继进。若逆船由瓜洲进口。直趋扬州淮安一带。则处处防范宜严。前已有旨谕令该河督设法堵御。傥兵力尚单。或就近酌调徐州兵丁。以资策应。或于隐僻之处。潜设伏兵。俟逆船驶入。纵火焚烧。再以精兵截其归路。当可得手。该河督办理河工。于军务虽非专管。但际此逆夷猖獗之时。自当协力同心。不分畛域。傥能相机妥办。俾运道无阻塞之虞。而扬州一郡。得获安全。是该河督之功甚伟也。将此由六百里加紧谕令知之。　　

○甲午。谕军机大臣等、程矞采奏、夷船闯过圌山关。江宁情形危急一摺。据奏扬郡兵力单弱。已饬两淮运司督同扬州府等。劝谕绅商团练乡勇。又于苏州拏获抢犯多名。将首犯即时处斩。民心藉以安定。所办甚好。所奏吴淞停泊夷船。既未远徙。刘河等处。亦有番舶往来。恐其再入黄浦。复犯松江。请饬耆英仍留苏州等语。前据耆英奏、驰往京口应援。当经降旨准行。京口地方现关紧要。耆英毋庸折回苏州。伊里布前已有旨饬回浙江本任。现在耆英已赴京口。伊里布著暂留于江苏。与程矞采协同防守。如已启行。无论行抵何处。即行折回。另片奏、江省待用孔亟。已饬江宁藩司将寄贮之浙江饷银。暂行借用。仍俟本省商捐解到。由苏库拨还。并牛鉴在常州府寄贮浙江军需内。提银二十万两。解赴江宁。又提银四万两。分贮镇江江阴两处。览奏均悉。即著照议办理。将此由六百里谕令知之。　　

○又谕、牛鉴奏、逆船闯过京口。省城情形危急一摺。逆夷船只。已乘大汛越过圌山关。现复由京口扬帆上驶。欲至江宁。该督因其来甚猝。省城兵力单薄。商同婴城固守。著德珠布、兴伦、会同该督竭力守御。毋稍疏虞。该省城虽高厚。万一该逆以小船拢岸。扒城而入。尤应严密防范。凡可以攀登之城堞。分别派兵拒守。并著相视拢岸处所。驾巨炮于城上向击。著该将军等会商妥办。现已有旨谕令奕经带领将弁星速赴援。保卫省垣。并谕齐慎、刘允孝、酌量一人带兵赴省协防。江南提督准仍以尤渤暂署。所请将聚宝通济两门留放米商。并任听居民搬运同城等语。俱著照所议妥办。该督务须遴委妥干员弁。严密稽查弹压。米石一经截卸。即赶紧催令米贩出城。毋使奸匪得以溷迹。藉端滋扰。是为至要。将此由六百里加紧谕令知之。　　

○又谕、牛鉴奏、逆船闯过京口。江宁情形危急一摺。江宁为省垣重地。防守最关紧要。现在逆船已乘大汛越过圌山关。直至京口。瞬息可达江宁。该处仅有满洲营及督禁兵四千余名。不足以资堵御。著耆英等迅拨清兵。于齐慎、刘允孝、二人内酌量一人统带。前往应援。或由水道。或由陆路。著即相度情形。径行驰赴。总以行程妥速为要。至京口地方。防守亦属吃紧。仍著该大臣等激励将士。竭力堵御。如逆船扬帆竟过。有可从后截击之处。务须设法赶办。俾有牵制。毋得坐失事机。再夷船至京口者大小若何。其吃水深浅若何。是否止系三板及火轮船。抑另有安设大炮之兵船。其兵船大者几桅。长约若干丈。安炮约若干门。并著确切侦探。据实具奏。将此由六百里加紧各谕令知之。　　

○又谕、前因逆夷欲由大江内犯镇江、扬州、江宁。特谕奕经派兵前往京口应援。并设法截其后路。自已遵旨办理矣。本日据牛鉴奏、逆船闯过京口。江宁省城十分危急等语。浙江防堵事宜。固属紧要。现有文尉、特依顺、段永福等在彼。足资防守。江宁情形吃重。著奕经即速带领得力将弁兵勇。星府驰往江宁应援。会同德珠布、牛鉴、办理防堵。务当悉心筹画。保卫省垣。毋稍疏虞。是为至要。将此由六百里加紧谕令知之。
  </div>
  <div class="pagination">
   <a href="清实录道光朝实录_page672.html">
    上一页
   </a>
   <span>
    ...
   </span>
   <a href="清实录道光朝实录_page668.html">
    668
   </a>
   <a href="清实录道光朝实录_page669.html">
    669
   </a>
   <a href="清实录道光朝实录_page670.html">
    670
   </a>
   <a href="清实录道光朝实录_page671.html">
    671
   </a>
   <a href="清实录道光朝实录_page672.html">
    672
   </a>
   <span class="current-page">
    673
   </span>
   <a href="清实录道光朝实录_page674.html">
    674
   </a>
   <a href="清实录道光朝实录_page675.html">
    675
   </a>
   <a href="清实录道光朝实录_page676.html">
    676
   </a>
   <a href="清实录道光朝实录_page677.html">
    677
   </a>
   <a href="清实录道光朝实录_page678.html">
    678
   </a>
   <span>
    ...
   </span>
   <a href="清实录道光朝实录_page674.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
