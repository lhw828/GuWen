<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 477 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 477 页/共 848 页</h1>
    <div class="content">○又谕、据祁＜?土贡＞奏、越南国捕弁。拏获内地抢掠商船匪犯梁开发等三名。遣使由水路解粤审办。并带有压舱土物。恳准销售。遵例报税。又据该国王咨呈内有南来米船入口。及停泊海岸。各加盘诘之语。似欲藉词来粤贸易。现在酌循旧章。已令先行开舱起货。应否免税。请旨遵行等语。越南毗连两广。向有陆路交易处所。非若他国远隔重洋。必须航海载运。若该国偶有搀越混入。必致滋生事端。前据该国于道光九年。恳请货船由海道往来通市。曾令该国王恪守旧章。未经允准。嗣后仍应遵照办理。至此次该国王解送内地匪犯来粤。尚属恭顺。其咨呈内虽未明言欲行来粤贸易。而藉词入口停泊。亦难保无觊觎之心。自应杜渐防微。妥为晓谕。著祁＜?土贡＞等传谕该国王。现据尔国解送匪犯来粤。业经奏明大皇帝。以尔国王久列藩封。素为恭顺。尔国地界毗连两广。向来入贡贸易等事。均由陆路行走。嗣后获解内地人犯。若航海而来。既与定例不符。又冒风涛之险。尔国王务须恪遵旧例。就近解交内地钦州地方。由陆路转解。毋再遣使涉海解送。以示体恤。尔国王其善体此意。敬谨遵循为要。如此明白宣谕。于抚慰外夷之中。仍寓申明限制之意。祁＜?土贡＞等接奉此旨。即行妥为照办。所有该夷使随带压舱货物。及将来出口携回之货。均著查照成案办理。将此谕知祁＜?土贡＞、并传谕彭年知之。　　

○闽浙总督程祖洛等覆奏、沿海各口。货值贵贱。不能相侔。必须携资往置。若将洋银概禁出洋。于交易事宜。实多窒碍。从之。　　

○以大学士阮元、兼署都察院左都御史。　　

○予巡洋淹毙浙江千总王大成等祭葬恤荫。　　

○丁巳。上幸圆明园。　　

○诣绮春园问皇太后安。　　

○戊午。谕内阁、本月初十日。皇太后六旬万寿。内廷行走亲郡王御前大臣、军机大臣、内务府大臣、俱准呈递如意。　　

○以拏获哈萨克窃马拒捕贼犯。赏给哈萨克阿哈拉克齐堆逊拜等六品顶翎。　　

○予故伊犁将军松筠、入祀惠远城祠。从将军特依顺保等请也。　　

○蠲缓山西阳曲、太原、保德、兴、临、解、汾阳、七州县被水被雹村庄额赋有差。给灾民一月口粮。并给阳曲、太原、二县民房修费。缓徵文水县灾民前贷仓谷。　　

○己未。谕军机大臣等、有人奏、湖南湘河之靖江口。系长沙县所辖。距省城仅六十里。本年八月初旬。有客商李乘时汇寄银两信船。行经该处。被盗匪多人。抢去纹银五千余两。并拒伤船户水手。该省水道。由湘河而下。即为洞庭湖。出湖即为大江。素为积匪出没之区。近来客商。必连帮多船。始敢行走等语。地方匪徒抢劫。最为商民之害。全在该管官平日巡缉认真。方足以惩奸顽。似此附近省城之内河。亦有匪徒抢劫伤人。实属不成事体。若不严行惩办。蔓延日广。为害滋深。著讷尔经额、吴荣光、迅即查明此案首夥各要犯。现在曾否拏获。并严饬该地方文武员弁。勒限缉拏。务获究办。毋任一名漏网。其沿湖沿江一带。著责成该管地方各员弁。认真巡缉。毋稍疏懈。傥再有似此重案。立即严参惩办。以儆怠玩而靖地方。将此各谕令知之。寻奏、李乘时现在省城开店。传讯并无在靖江口被抢银两之事。取具甘结存案。报闻。　　

○又谕、有人奏、河南归德府。有匪徒陈方。系山东曹州府人。约年三十余岁。在该府地方抢劫。屡次犯案未获。曾经睢州访拏。该犯将捕役刘镇海穵眼伤毙。有徒党一二百人之多。又有匪徒梁魁元、及其子梁金榜。系宁陵县人。在赵儿庄居住。抢人勒赎。劫掠滋扰。曾在该县犯案。潜逃未获。亦有徒党百余人等语。匪徒聚众抢掠。最为地方之害。若如所奏拒毙捕役。抢劫勒赎。尤不可不严行拏究。著桂良密饬地方文武各员弁。即将陈方、梁魁元、梁金榜、迅速查拏。认真惩办。不得任其远扬。以致贻害。又闻睢州吏目孙联辉、声名狼籍。于署外悬牌大书落地税局字样。肆行讹索。该吏目之父亦曾任睢州吏目。该员生长任所。与绅商惯识。现在放债重利盘剥。遇事贪婪。似此种种不法。岂该抚等毫无闻见耶。并著桂良督同藩臬两司严密访查。据实参办。毋稍回护。将此谕知桂良、并传谕朱树、杨振麟知之。　　

○庚申。谕内阁、耆英等奏、正黄镶红二旗钱粮散放未竣。并稽查银库之给事中祥福等。请旨饬查各一摺。著派长龄、阮元、前往户部银库。查明具奏。寻奏、向来各旗营每月领饷。从无携带砝码之事。此次该章京等。遵照户部俸饷处来文办理。其原稿内称嗣后须照本部定例。令承领章京等。赴库持平弹兑等语。查持平二字。上有黏补痕迹。向来支领钱粮。无持平弹兑之例。询系俸饷处司员承庆、善奎、添写。得旨、户部俸饷处书吏。著交刑部审讯。郎中承庆、善奎、著听候传讯。　　

○谕军机大臣等、本日据耆英等奏、盘获欲行来京告状之江西崇仁县人邹起凤。并摉出黄布二块。上书开花会名目。据供向在福建宁化县生理。该省各府州县。多有起立开花会之人。近来江西亦有此会。从前白莲教滋事时。就是起会所致。因用黄布托叶姓写成三十六个开花会名目。豫备来京告状等语。已有旨解。交江西听候查办矣。花会名目。本干例禁。自应随时查察。认真饬禁。著陶澍、周之琦、即向邹起凤详切根究。务将会内各犯。按名查拏。无稍疏纵。并著程祖洛、魏元烺、查明福建各府州县。现在是否仍有此会名目。并起于何年。会内各犯。共有若干人。详细确查。按律惩办。将此各谕令知之。寻奏、崇仁县境内查无邹起凤其人。原供在福建宁化县生理。即咨福建抚臣、饬令该县访查。亦无其人。邹起凤又已中途病故。无从根究。江西省现无匪徒起立花会。报闻。　　

○漕运总督恩特亨额、谢实授恩。得旨、应办诸务。自须竭力认真。不待言矣。尤紧要者。江浙帮水手。而浙为尤甚。现已不成事体。若再畏难苟且。何所底止。汝当勉之又勉。俾凶顽知所惩戒。而又无碍漕政。方为妥善。　　

○驻藏大臣文蔚奏、本年皇太后六旬万寿圣节。达赖喇嘛等、请在大昭寺传集喇嘛。唪经祝嘏。得旨嘉奖。并赏银二百两。　　

○辛酉。上诣安佑宫行礼。　　

○准河东河道总督栗毓美、来京陛见。以山东巡抚钟祥、兼署河道总督。　　

○壬戌。上诣大高殿行礼。　　

○奉皇太后还宫。　　

○命惇亲王绵恺、仍在内廷行走。并免扣罚王俸。赏惠郡王绵愉、于邸第额官外。加二等三等护卫各一员。瑞郡王奕志、三眼花翎。　　

○盛京刑部侍郎特登额母老。命留京。以科布多参赞大臣富呢扬阿、为盛京刑部侍郎。镶白旗汉军副都统毓书、为科布多参赞大臣。　　

○缓徵山东邹平、长清、长山、新城、齐河、济阳、临邑、海丰、商河、滨、利津、沾化、蒲台、寿张、濮、范、平度、昌邑、潍、胶、高密、即墨、济宁、金乡、鱼台、博兴、高苑、乐安、阳信、汶上、菏泽、钜野、聊城、茌平、邱、嘉祥、寿光、三十七州县及济宁、东昌、临清、德州、四卫被水被虫庄屯新旧额赋。　　

○朝鲜国使臣金鏴等三人、于神武门外瞻觐。　　

○癸亥。以加上皇太后徽号。遣官告祭天。地。太庙。社稷。上礼服。御中和殿。恭阅奏书毕。上升舆。由右翼门至永康左门降舆。大学士捧奏书。由中路前行。至慈宁门。上由东阶升。至门下东旁立。皇太后礼服。升慈宁宫座。仪驾全设。中和乐作。上诣正中拜位跪。大学士捧奏书。在左旁跪进。上受奏书恭献。授右旁大学士跪接。置正中黄案。宣读官捧起跪宣奏书曰。懿范昭宣。福履彰重熙之运。徽音光被。尊亲合万国之欢。辉宝册于彤廷。蔼春晖于紫极。钦惟圣母皇太后。道隆矩地。德备伣天。景福川臻。茂钜典以延鹤算。嘉祥洊至。奉隆称以焕鸿规。臣用将率土之瞻。同效万年之祝。伏冀圣慈俞鉴。俾展微忱。登圣寿于无疆。玉食调延年之膳。介慈禧于有永。金瓯巩亦禩之符。臣不胜惓惓之至。谨奏。上率王大臣官员行礼。礼成。皇太后还宫。　　

○诣皇太后宫问安侍膳。至乙丑皆如之。　　

○谕内阁、御史况澄奏、豁免钱粮。请严剔弊端一摺。本年恭逢皇太后六旬万寿。前经降旨普免道光十年以前民欠银粮。该将军督抚府尹等、自应仰体朕意。严饬所属核实办理。若如该御史所奏。各省于应行豁免各款。或先期徵存。不行流抵。或既奉蠲免。不为扣除。或以官亏捏报民欠。吏胥等又复从中侵渔。是实惠不能及民。徒饱官吏之橐。著各直省督抚等认真查察。务将应豁各款。核实清厘。分别在官在民。将来开单具奏。奉旨豁免后。即照单开豁免各数。分晰条款。刊刻誊黄。俾小民共见共知。并照例按户付给免单。傥有官吏影射。及蠹役奸胥把持需索等弊。一经发觉。定将该管官及该管各上司。一并从严惩处。决不宽贷。将此通谕知之。　　

○以通政使司通政使功普、为都察院左副都御史。　　

○甲子。恭上皇太后徽号册宝。上礼服。御太和殿。恭阅册宝毕。奉安于彩亭前行。上升舆随后。由右翼门至永康左门。上降舆行。至慈宁门外东旁立。册宝陈设于正中黄案。皇太后礼服。升慈宁宫座。仪驾全设。中和乐作。上诣正中拜位跪。左旁大学士捧册宝。依次跪进。上受恭献。授右旁大学士跪接。置正中黄案。宣读官捧起跪宣册文曰。圣慈垂裕。万方蒙乐利之庥。显号加崇。四海效尊亲之戴。帀寰瀛而喜溢。瞻宫掖以欢腾。钦惟圣母恭慈康豫安成庄惠皇太后陛下。德协乾元。功符坤载。襄九重之宵旰。敦礼教而范著安贞。备百顺之尊荣。沛仁施而恩周遍覆。六旬初度。万福攸同。序启阳春。荷春晖之普照。筹徵益寿。欣寿宇之宏开。嵩岳齐呼。捧霞觞而跪进。瑶池申祝。侍翠辇以扶趋。总百禄以承欢。太平有象。合九州而致养。盛德难名。祗上崇徽。肃稽经礼。谨告天。地。宗庙。社稷。率诸王贝勒文武群臣。恭奉册宝。上徽号曰恭慈康豫安成庄惠寿禧皇太后。伏愿琅函永焕。宝牒常辉。万寿无疆。本茂德而膺多福。重禧有庆。衍萱龄而集殊祥。锡羡延洪。亿万年升恒献祝。承天体撰。千百国舞蹈输忱。臣诚欢诚忭。稽首顿首。谨言。上率王大臣官员行礼。礼成。皇太后还宫。　　

○谕内阁、御史阿林保奏、严禁奸民夜间售卖杂货。以清市肆一摺。此等晓市。相沿成习。不过希图牟利。惟于天尚未明。即摆摊售卖。难保无奸匪盗窃。藏匿消赃。自应申明例禁。以靖闾阎。嗣后著步军统领衙门。及巡城御史。出示晓谕各街市摆摊者。日出后方准售卖。毋任鼠窃匪徒。伺隙藏奸。傥有来历不明之物。犯案后查出。即将知情售卖之人。一并按律治罪。　　

○又谕、御史阿林保奏、请严密稽查八旗繙译考试一摺。向来考取繙译文童。先由顺天府行文八旗都统。由八旗都统考取。造册咨送。再行考试。定例极为周密。若果认真遵行。何至有枪冒等弊。嗣后八旗都统考送繙译生童时。著先令各该旗佐领、领催、出具并无枪冒图结。定期赴本旗都统衙门考试。至期即令该佐领、领催、带同赴考。该都统、副都统、亲自监试。录取清汉文理精通者。再咨顺天府考试。俟奏派考试时。仍饬令该佐领出具图结。同派出参领、领催、当场识认。分准入场。傥该佐领等知情通同舞弊。即奏请从严议处。其乡会繙译场。亦著遵照办理。至考试场内应如何严密稽察。及中式后应如何覆试核对笔迹。著礼部顺天府妥议章程具奏。寻议、考试场内例有稽察弹压大臣。全在任事者实心经理。无庸再增科条。至乡会试取中后。其覆试卷向不与墨卷核对笔迹。嗣后请将场内中卷。封送军机处。交覆试阅卷大臣核对。从之。　　

○乙丑。皇太后六旬圣寿节。遣官祭太庙后殿。奉先殿。上率王公大臣诣寿康宫行庆贺礼。众官及朝鲜国使臣于午门外行礼。　　

○御制圣母皇太后六旬万寿恭颂十章。并序曰。臣闻膴原骏命。基文定于伣天。华渚虹光。纪殊徵于绕电。缅妫汭涂山之懿。茵蔼瑶编。逮和熹明德之型。蔚彪铜史。两仪合撰。资始原俪于资生。万福攸同。得名更符乎得寿。钦惟圣母恭慈康豫安成庄惠寿禧皇太后陛下。承乾合德。履泰启祥。云牖引恬。萝图援瑞。受方物敷天之奉。抚重熙累洽之期。溯嗣服之初元。钦崇鸿号。洎敉功于边堠。重晋徽称。幸逢寿＜?宀禹＞之延洪。式体慈怀而锡祉。绛廷鹄跱。升兰芷以舒翘。紫诰鸾回。贲绂珩而拜命。蠲租庸之逋贷。仓庆扈农。载脂稻以噢咻。堵安鸿泽。门楣旌善。彤管炜煌。糜粥引年。华封欢忭。是彝是训。敛福锡厥庶民。教孝教慈。推恩及于四海。兹者亥该纪月。甲荚启辰。积算远驾夫泰鸠。肇开蔀首。侑觞＜?月卺＞＜?奭斗＞夫篯雉。欣祝介眉。至敬无文。期奉瑶池于亿载。胪言纪实。用镌玉券之十华。敬作颂曰。箕畴敬用。作肃曰恭。思齐圣母。含和执冲。璇题神穆。藻绣仪充。丰镐祗谒。宫庙肃雍。九天云日。万＜?宀禹＞朝宗。犹珍绨练。申诫濯龙。恒德之固。俭德之共。徽音载播。福禄来崇。右恭颂第一章。至哉坤元。光大无私。啿啿群生。惟圣之慈。惟圣之慈。锡类是司。蠲除租挈。存恤胶耆。苹笙槐序。重以爵縻。龙缣凤綍。聿以荣推。湛膏汪濊。薄海熙熙。薄海熙熙。以祝圣厘。右慈颂第二章。其祝维何。茀禄且康。既多受祉。身其康强。彤闱迪吉。金戺履祥。是以天下养。玉食万方。降康维天。瀛堧丰穰。用康维民。秉缶输将。于万斯年。化日舒长。康衢击壤。胪我乐章。右康颂第三章。豫顺以动。天之所助。恺愉欣般。圣情所注。馨膳宴衎。含饴覆顾。园籞晴融。蓬莱星曙。掖省春秋。冀纾勤勮。凤甸麟畿。云軿羲驭。驻我春晖。光照黎庶。一人以怿。百昌茂豫。右豫颂第四章。泰阶承训。颐席佐欢。仰惟峻德。文思安安。琼闱澹定。黼座巩虔。心以静契。体以仁全。其静维何。贞固如山。其仁维何。怙冒如天。恺祥悌悦。繄化所宣。徽仪宙合。亿秭纪年。右安颂第五章。绎思求定。屡奏武成。龙沙振旆。乌浒扬旌。上廑祁幄。遂荡裔城。蠢兹瓠种。亦有鲸瀛。禽狝草薙。陬靖溆平。南车重译。西极编氓。黄支丹徼。云栈雪程。奔走偕来。同献寿觥。右成颂第六章。巍巍天临。至诚齐庄。礼有袆揄。节有珩璜。称丝分茧。曲植籧筐。勖勤亹敏。黼黻文章。昔尊长信。今奉寿康。金铺耽邃。玉墄琳琅。徽柔渊懿。规茂德洋。何以昭德。庄敬日强。右庄颂第七章。践阼尊亲。典明章备。叠诏有司。行庆施惠。祎兹洪庥。寅绍前制。大赉丰锡。囷谷缚币。绰楔显彰。科条曲贳。杠徛用成。轨涂载易。膏泽覃旉。裒举以次。仰觊惠心。于焉推暨。右惠颂第八章。无疆惟德。无量惟寿。甲箓环周。丙躔朗宿。策衍乾元。赀侔地富。洪算京垓。慈云焘覆。靁忭嵩呼。绵区浃宙。曰民四生。惟圣人祐。惟圣人祐。施于耄幼。翘颂九如。为圣寿侑。右寿颂第九章。诜诜缉缉。既提携之。芸芸总总。又保厘之。庞硕京假。圣德之丕。履祉戬绂。圣福之绥。维台小子。实赖鸿祺。率兹臣庶。虔举上仪。苕华宝册。曷罄颂辞。惟亿万禩。垓埏均禧。右禧颂第十章。　　

○以恭上皇太后徽号礼成。上御太和殿。王公大臣文武官员、及朝鲜国使臣等、行庆贺礼。礼成。颁诏天下。诏曰。朕惟瑶图笃祜。万年迓昌炽之庥。璆册腾辉。六幕仰尊亲之戴。矧纯嘏方延夫景福。宫壸承欢。斯上仪式焕乎彝章。家邦锡庆。必礼文之赅备。庶尊养之兼隆。钦惟恭慈康豫安成庄惠皇太后陛下。德配乾元。功符坤厚。椒涂佐化。常调玉烛之辰。萱殿垂型。肇启珠囊之治。播徽音于禁掖。燕翼谋贻。敷厚泽于垓埏。鸿慈光被。瑞凝长乐。欣依爱日之安舒。庆集恒春。永驻恩晖之和煦。兹以乙未孟冬之月。恭逢六旬圣寿之期。昌辰乍启。韶华先兆夫阳和。绮甲初周。曼羡益增夫禔福。瞻璇闱而介祉。景贶频臻。环瑶海以胪愉。隆称载晋。祗告天。地。宗庙。社稷。于道光十五年十月初九日。率王公文武群臣。恭奉册宝。加上恭慈康豫安成庄惠皇太后徽号曰恭慈康豫安成庄惠寿禧皇太后。喜洽瑶墀。申锡上无疆之祝。祥开玉检。维祺衍有道之长。庆典斯成。洪恩特沛。所有应行事宜。开列于后。一、历代帝王陵寝。先师孔子阙里。应遣官致祭。著察例举行。一、五岳四渎等犯。应遣官致祭。著照旧例举行。一、王妃以下。奉恩将军之妻以上。俱加恩赐。一、公主以下。乡君以上。俱加恩赐。一、满汉大臣命妇。年六十以上者。俱加恩赐。一、外藩王妃以下。公妻以上。俱加恩赐。一、在京满汉文武大小官员。俱各加一级。一、内外大小各官。除各以现在品级已得封赠外。凡升级及改任者。著照新衔封赠。一、内外官员。有因公诖误革职留任者。该部查明奏请开复。一、凡试职各官。俱准实授。一、在京八旗兵丁。俱著赏给一月钱粮。一、满洲兵丁。原系披甲。效力行间。因疾病年老闲住者。著察加恩赐。一、八旗满洲蒙古汉军兵丁。及内扎萨克喀尔喀等蒙古。年七十八十九十以上者。分别赏赉。至百岁者。题明给与建坊银两。一、军民年七十以上者。许一丁侍养。免其杂派差役。八十以上者。给与绢一匹。绵一斤。米一石。肉十斤。九十以上者倍之。至百岁者。题明给与建坊银两。一、满汉孝子顺孙义夫节妇。该管官细加咨访。确具事实奏闻。礼部核实。以凭旌表。一、各省儒学。以正贡作恩贡。次贡作岁贡。一、国子监监生。免坐监一月。一、凡岳镇海渎庙宇。有倾颓者。该地方官估计价值。具奏修葺。以昭敬诚。一、历代帝王陵寝。有毁坏者。该督抚察明具奏修葺。一、各省道路桥梁。间有损坏者。著地方官查明修理。以利行旅。于戏。宣圣善以延厘。式符日月升恒之颁。播宸慈而锡类。允洽鼚轩鼓舞之忱。布告天下。咸使闻知。　　

○贷齐齐哈尔、黑龙江、呼兰、打牲乌拉、墨尔根城、灾户口粮。并展缓应缴前借银谷。　　

○丙寅。上奉皇太后幸圆明园同乐园。进膳。侍送皇太后还绮春园。　　

○山西巡抚申启贤奏、前赴太原大同两镇。查阅营伍。得旨、校阅时务要认真。断不准稍存姑息。自两镇而下。必当从实甄别。任劳任怨。服膺勿失。勉之又勉。毋负特简之至意。　　

○以户部右侍郎程恩泽、为顺天武乡试正考官。翰林院侍讲学士周祖培、为副考官。　　

○命湖南布政使惠丰、来京。以山西按察使龚绶、为湖南布政使。调甘肃按察使庆林、为山西按察使。以山东盐运使程德润、为甘肃按察使。　　

○以捐修吐鲁番城垣等工。予同知宝锳等加衔升叙有差。赏回子郡王阿克拉依都、土撒拉克齐、迈玛特沙底、扎齐鲁克齐、阿哈满提、花翎。　　

○以吐鲁番屯田丰收。予员弁议叙。赏兵丁一月盐菜银。　　

○丁卯。上诣绮春园问皇太后安。　　

○谕内阁、本年顺天武闱乡试取中武举。著兵部即仿照武会试覆试例。具奏办理。著为例。　　

○缓徵河南郑、荥泽、中牟、安阳、汤阴、内黄、延津、浚、封邱、辉、原武、阳武、武陟、十三州县被水村庄新旧额赋。　　

○戊辰。谕军机大臣等、有人奏、湖南学政龚维琳、信用门丁顾四。随棚索赃。该学政每考一棚。索加棚规。发给自刻诗赋。勒缴价钱。岁试前列诸生。传署进见。藉索贽仪银两。士子贿打连号。致多枪替等语。学政为士林表率。似此关防不密。约束不严。风教攸关。不可不从严惩办。著赵盛奎于贵州审案完竣。由湖南澧州。还至湖南省城。将该学政现在考试情形。一路明查暗访。有无前项情弊。并饬提门丁顾四到案。严行讯究。务期水落石出。按律惩办。据实具奏。断不可稍有含混。将此谕令知之。　　

○又谕、有人奏、湖南学政龚维琳信用门丁顾四等语。已降旨令赵盛奎查办。其门丁顾四、著该抚派员密速查拏。于省监严行看管。听候提讯。毋得稍有洩漏。致令远扬。将此谕令知之。　　

○以荆州左翼副都统特依顺、为云南腾越镇总兵官。腾越镇总兵官长喜、为荆州左翼副都统。　　

○己巳。旌表守正捐躯安徽宿州民余成月媳杨氏。　　

○庚午。上诣安佑宫行礼。　　

○试中式武举波启善等五十九人于太和殿前。　　

</div>
    <div class="pagination">
<a href="清实录道光朝实录_page476.html">上一页</a><span>...</span><a href="清实录道光朝实录_page472.html">472</a><a href="清实录道光朝实录_page473.html">473</a><a href="清实录道光朝实录_page474.html">474</a><a href="清实录道光朝实录_page475.html">475</a><a href="清实录道光朝实录_page476.html">476</a><span class="current-page">477</span><a href="清实录道光朝实录_page478.html">478</a><a href="清实录道光朝实录_page479.html">479</a><a href="清实录道光朝实录_page480.html">480</a><a href="清实录道光朝实录_page481.html">481</a><a href="清实录道光朝实录_page482.html">482</a><span>...</span><a href="清实录道光朝实录_page478.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
