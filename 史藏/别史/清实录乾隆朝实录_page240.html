<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 240 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 240 页/共 1860 页
  </h1>
  <div class="content">
   ○遣官祭显佑宫。东岳庙。城隍庙。　　

○诣皇太后宫行礼。　　

○御太和殿。王以下、文武各官进表。行庆贺礼。停止筵宴。　　

○谕大学士等、向来外省地方灾荒。有司官员。办理不善。每将应赈人数。有意裁减。以致人多赈少。国家虽沛恩膏。而小民仍有不免饥馁者。今年江南被水甚重。且当连年灾荒之后。更非寻常可比。凡属应赈灾民。务须将大小口数。据实造册。不得仍踵前弊。致有遗漏。可速传谕钦差大臣、及该督抚。加意查察。转饬有司、实力奉行。　　

○庚子。上御乾清门听政。　　

○诣皇太后宫问安。　　

○谕曰。于文煇、著解任。其刻薄贪鄙等情。交与德沛查审具奏。赣州总兵官员缺。著章隆补授。　　

○以江宁城守副将成元震、补授山东兖州镇总兵官。　　

○辛丑。谕、今年上下两江。水灾甚重。朕宵旰忧劳。百端筹画。以拯吾民之困厄。但思此等穷民。在本地引领待赈者固多。而挈家四出。觅食于邻省邻郡者、亦复不少。著江南、及河南、山东、江西、湖广、等省督抚各严饬地方有司。凡遇江南灾民所到之地。即随地安顿留养。或借寺庙。或盖篷厂。使有栖止之所。动用该处常平仓谷。计口授粮。据实报销。并训谕约束。不得借端生事。至于灾民聚集众多之处。则更委道府大员。专行督察。至冬月水消。及春初耕种之时。有愿归本乡者。即资送回籍。知照本籍、照例安插。并给以麦种。俾得及时赶种。其不愿回籍者。亦不必强。悉遵前谕行。　　

○户部议准、总漕顾琮疏称。起运白粮内。有白糯一项。浙省向不产糯。雍正七年间。曾经粮道详明原任浙督李卫酌办。随漕统徵糙粳。官为易糯。舂办兑运。官民称便。请题明嗣后遵照办理。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十二


大清高宗法天隆运至诚先觉体元立极敷文奋武孝慈神圣纯皇帝实录卷之一百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。八月。壬寅。上奉皇太后驻跸南苑。　　

○诣皇太后行宫问安。　　

○上行围。　　

○谕、上年山东历城一十七州县卫。秋禾被灾。朕特降谕旨。将应徵新旧钱粮、并漕米黑豆。一概缓至今岁及癸亥两年带徵。于麦熟后起限。嗣因今岁二麦不登。复缓至秋成后完纳。现在秋收丰稔。自应按款输将。但各州县中。有叠被灾伤之历城等十三县。今岁虽获有秋。而民力未苏。旧欠新徵。令其一时并纳。未免拮据。著将历城、章邱、齐东、济阳、长清、陵县、邹平、临邑、平原、肥城、平阴、茌平、博平、等县。并历城、章邱、济阳、长清、肥城、等五县、收并之卫地。除现年钱粮、及带徵六年之米豆。照常徵收外。其应徵四五两年旧欠。及带徵六年之地丁。并灾案出借之口粮籽种。概缓至乾隆癸亥年麦收后起徵。仍照例分年完纳、以纾民力。又闻齐河、禹城、清平、高唐、等四州县。并齐河县收并之卫地。今夏虽勘不成灾。究属歉收。且去岁被灾亦重。著与历城等县、一例办理使小民糊口有资输将不致竭蹶。该抚即遵谕行。　　

○是日、驻跸南苑。至丁未皆如之。　　

○癸卯。上诣皇太后行宫问安。　　

○吏部议准、广东巡抚王安国疏称。先因大埔坪吉河地方。为花县广宁、从化、长宁、阳山、各县接壤。最易藏奸。添设同知一员。专管花县、从化、清远、英德、广宁、长宁、等六县捕务。今查其地虽各县接壤。相隔实远。呼应不灵。况近来奸宄敛迹。大埔坪城内。有千总驻劄巡防。请将大埔坪同知所管各县捕务。仍归各府同知通判、照旧管辖。又大官田地方。因有昆仑、皂幕、诸大山。昔称盗薮。添设同知。驻劄鹤山县城。管辖新宁新会、开平、恩平、鹤山、各县捕务。今查其地均已平宁。且现有知县典史等官。又有药迳双桥、二巡检巡缉。洵为周密。亦应将大官田同知裁汰。所管捕务。仍归各府同知通判管辖。至鹤山县捕务。请归肇庆府通判兼管。又高廉运判一缺。先因粤省盐务未清。请于合浦县石康地方。添设运判。督收支放事宜。今查各场厂栅。既有效力之员巡缉。私枭亦已潜踪运判实属闲员。应裁。其发晒银两各项事宜。仍归高廉二府兼理。又三水县西南驿。清远县安远驿。曲江县芙蓉驿。英德县正阳驿。均无驿马。仅司递送本章、与发管徒犯。闲旷应裁各驿原管事宜。悉归各县典史兼管又阳江县新设那龙司。澄迈县新设新安司先因地系通衢要冲。商贾云集。酌议添设。但各离县甚近。管辖地方无多。实为可省。应裁。原拨分管地方。仍归各县捕巡管理。又崖州、陵水、感恩、昌化、四州县训导缺出。拣员调补。但学额无多。正、谕、各一员。尽足训课。亦应将各训导裁汰。从之。　　

○工部议准、河南山东河道总督白钟山疏称。豫省黄河南岸、郑州中牟一带。地居上游。堤工在在险要。自乾隆五年秋汛后。坐湾愈深。各工危险。今来童寨对岸沙滩。亟应挑挖引河一道。自姚五家庄、至侯七家庄止。以顺河流。以保险工。从之。　　

○甲辰。上诣皇太后行宫问安。　　

○上行围。　　

○遣官祭黑龙潭昭灵沛泽龙王之神。　　

○谕、今年上下两江、被水情形。非常年可比。朕宵旰焦劳。凡拯救抚恤之道。亦屡经筹画矣。今又思周礼荒政。载有缓刑之条。是举行矜恤之典。亦感召和气之一端。现在江苏、安徽、两省秋审人犯中。或情有可原。当在矜疑之列者。或多年缓决。不至正法。久系囹圄者。皆应减等完结。以示因灾恤刑之意。著大学士会同刑部、详阅招册。分别妥议具奏。　　

○又谕曰。王泰甡、倪之鏳、熊会玜、邓澜、王又朴著吏部行文调取来京引见。　　

○谕军机大臣等。原任广西学政张考告病回籍。可寄信询问喀尔吉善看伊精力尚可服官。即著给咨赴部带领引见。　　

○礼部议准、湖北巡抚范璨疏称。宜昌府属之鹤峰州。系新辟苗疆。请建社稷山川二坛。从之。　　

○兵部议准、巡漕御史武柱奏称。各省漕船。由长江数千里之远。运至天津。距通止三百余里。复因三岔河口里许之险。而损伤船只。缺欠漕粮。真属功亏一篑。伏查漕船每只。水手舵工。多不过十一二人。过关时、在船撑篙掌舵者、必须三四人。仅余八九名、上岸扯拽。人力不敷。易于磕损。请敕下天津镇臣、及天津河道。每日拨兵二十名。派千总一员。前往轮班助力。俾重运安行。不致损坏。并严禁弁兵。无得需索勒掯。俟粮船进口完日。仍将原委派弁兵、彻回本汛差操。从之。　　

○赈恤江西兴国县、水灾饥民。并蠲免本年额赋。　　

○乙巳。上诣皇太后行宫问安。奉皇太后至晾鹰台阅围。上行围。　　

○谕、军机大臣等两江总督德沛奏称、高邮、宝应、淮安等处。被水地方。现在查赈。在城居民。有力之家。例不在赈恤之列者。聚众罢市擡神。鬨闹公堂衙署勒要散赈。而高邮则系劣生朱恺士指使宝应则系刘师恕族人指使。淮安首事数人。亦不尽系百姓。现在查拏。即具疏题参等语。夫地方遇有水旱灾祲。在官斯土者。固当加意抚恤。以尽父母斯民之责。而为士民者。则当各安本分、以受国家恩泽。乃敢玩视功令。闹官罢市。似此等刁恶之举。出于寻常百姓。犹可藉口乡愚。饥馁迫身。以致无知犯法。至于绅衿之家。非有迫不及待之情。且附于读书明理之列。而倡率棍徒。从中指使。将启挟制官长之渐。尤为法所不容。此等恶习。自我皇考整饬以来。已渐次改易。今岂可使之复萌潜长。以为人心风俗之忧。从前湖南劣生戴名扬、在苗疆多事。朕曾降旨。将该省学政教官等加以处分。今江南有如此劣生。学政教官、所司何事。亦应议处、以为董率不严之戒。至刘师恕族人、肆行无忌。伊实难辞不能约束之咎。著德沛一并查明参奏。交部察议。德沛在浙闽总督任内。未免过于优容。此事务须秉公执法。严处以儆其余。不可稍存姑息之念。草率了事。著该部即传谕知之。　　

○又谕曰。王乔林、吴谷、著吏部行文调取来京引见。杨廷璋、俟服满之日。该部带领引见　　

○工部议准、浙江巡抚常安疏称。钱塘余杭、二县交界之瓶窰镇溪河。为诸水汇归太湖之尾闾。水挟沙至。水去沙停。兼之窰户堆积废料残沙。渐以淤阻。上游无从宣洩。遂致泛溢塘堤亦多冲刷。亟宜先为挑浚疏通。以利杭、嘉、湖、三郡民生。并转饬该地方官、晓谕附近窰户。不许仍前堆积。致妨水道。从之。　　

○定边左副将军额驸策凌奏、厄鲁特巴图尔、鞥克、吉勒济尔、三人来降。照例赏给口粮由驿护送来京报闻。　　

○丙午。上诣皇太后行宫问安。　　

○上行围。吏部议准、云南巡抚张允随疏称、新设之驿盐道经历一员。先因井东盐井。需员调剂。特设经历驻井煎办。今章程久定。现有掌印同知。可就近管理。又威远猛班巡检一员。因改流之初。猛班距威窎。远设巡检稽查。今夷民归化日久。无需弹压。又阿迷州傍甸乡巡检一员。向因夷性梗顽。设员巡缉。今已相安。无庸另驻专员。又昭通府司狱一员。前因府治初辟。特设经管监狱。今已添设恩安首邑。人犯可发县监。司狱可裁。以上新设四缺。应裁。又查武定府撒甸同知。向因逆酋。常应运初平。将同知移驻分防。今地方宁静。夷民乐业。同知已属闲员。又宁安府属宁州、甸苴关。离州城三十余里。一应地方事务。均系知州管理。其原设巡检。亦属闲冗。又永昌府腾越州、镇彝关巡检。人户无几。兼多瘴疠。亦可议裁。又大理府云龙州、顺荡井大使。每月止管煎办额盐二万余觔。请归该州兼管。以上旧有四缺。应一并裁汰。从之。　　

○户部议覆、御史李清芳、沈廷芳等奏。米粮过关数目。停止造册一摺。查各关徵收米粮税银。送部稽考簿内。有将米粮字样指出者。亦有笼统开造。并无米数者。而各关年满报部。例系将上年所收之数。比较核题。今若不将免过数目造报。恐管关之员。或借免税之名。任意亏缺。无从查核。是以议令将免过数目。年满造册报部。原为稽考核题起见。且榷关职司稽察。若云米船到关。任其所之。不必稽查。恐有藉称米船。暗带违禁等物希图影射偷越者。在商人或自爱赀本。不必尽出于此。而舵工水手人等。奸良不一。惟利是图势所必至。则过关查验放行。正以便商。非以累商。而查验时、即可将米粮数目汇册报部。亦无累商之处。今该御史复请停止造册。应俟一年造报后。各关免过米粮税银。已有成数。嗣后皆可约略而知。再行停其造报。从之。　　

○浙江巡抚常安疏报。乾隆六年分。奉化、镇海、象山、太平、平阳、云和、乌程、龙游、八县。垦复荒缺田、地、山、荡、一十九顷有奇。招回人五十一丁。　　

○护理福建巡抚印务、布政使张嗣昌疏报。闽省漳州府属诏安县、乾隆六年夏月被灾。应免银五千五十六两有奇。　　

○丁未。上诣皇太后行宫问安。　　

○兵部议准、署云南总督张允随疏称。云南孤悬天末。内则百蛮环处。外则三面临边。形势险要。猝遇缓急难待邻境声援。建威销萌。防兵綦重。诚难议裁。但国家经费有定。兵饷糜费无穷。自应酌筹通变。使有减饷之实。而无裁兵之形。庶于国用兵防。两有禆益。计滇省新设营制。与续添兵丁之昭通、镇雄、东川、普洱、新嶍、元江、广罗、广南、寻沾、等镇协营。均属极边冲要。所辖夷猓。种性不一。倘裁减过多。无以控制。且续添兵、半从旧营抽拨。亦非尽系新添。至于旧有营房兵额稍多之处。业于议设新营时、酌量移拨。若再裁减过多。汛防愈见单弱。臣将通省新旧各营通盘核算。按兵额之多寡。均匀摊减。请于督提两标。各裁马二步八兵一百名。抚标。裁马一步九兵四十名。临元、曲寻、开化、楚姚、永顺、鹤丽、永北、昭通、普洱、等九镇。各裁马一步九兵五十名。广罗、腾越、剑川、云南城守、元江、新嶍武定、寻沾广南东川、镇雄、景蒙、维西奇兵、大理城守、等十五协营。各裁马一步九兵三十名。顺云营。裁马一步九兵二十名。以上通省。共应裁马步兵一千一百六十名。遇事故缺出。渐次开除。停其募补。至原设员弁。无庸议裁。再滇省各营。有裁去民壮。存留工食。招养余丁四百四十八名。现俱随营操演。但各营已有清出伙粮。招养余丁。所有裁存民壮工食、招养余丁四百四十八名。悉行裁汰从之。　　

○工部议准、甘肃巡抚黄廷桂疏称。宁夏府属之新、宝、二县。前因地震裁汰。其可耕之地。经前督臣鄂弥达、奏准兴修惠农渠口。展长汉渠之尾。引水灌溉耕作。安插无业穷民。并请将沿河一带长堤。增筑捍御。查沿河长堤。自宁夏县之王。泰堡高崖子加培起。至宝丰县止。延长二百二十七里。又惠农渠口。自宁夏县之叶昇堡起。至通润桥止。延长二百二十余里。并加筑横埂一道。动帑兴修。从之。　　

○戊申。上奉皇太后自南苑还宫。诣皇太后宫问安。　　

○谕军机大臣等。据德沛条奏江南水利一摺。朕已降旨。交与大学士等议奏。朕览摺内、称天然坝、高邮诸坝。当谨守。不得轻开。如遇水涨。洪泽湖实难容纳。河臣当测量出水尺寸。先将高邮三坝、逐渐开放。量入为出。及至异涨。天然坝不得不开。必将水大情形。开放日期。一面移咨督抚。一面饬行该道府。于数日前。将高邮三坝、并芒稻各闸坝。即行通放。使高宝湖水宣洩。然后再开天然坝。则水得顺性。其势自缓等语。朕初览所奏。颇觉近是。及细加审度。似亦属难行。今年水势异涨。迥非寻常可比。苟不至十分危急。断无轻开闸坝。纵其淹没之理。且民情刁悍。只知为巳。不知为人。即如今年古沟之决。使先谕高邵之民。高邵之民。必将以为护未急之淮扬。而先殃我现成之百姓。万方阻止。何以办理耶。况水性无定。若果于前数日即能豫料。可以酌定尺寸。渐次开放。使水势可缓。则是并无急暴之形。何至不可收束。大为民害若斯之甚耶。此皆河臣之苦衷。为督抚者。宜谅之助之。乃屡据德沛、陈大受、摺奏。以为疏导失宜。意在归咎河臣。不思今岁水灾。乃上天垂象以示儆。此朕之不德。与该省督抚有司职业不修。或地方人心浇薄之所致。完颜伟、莅事未久。力小任重。伊既职司河务。其恐惧惭惶。自无可推诿。倘竟以水灾专罪河臣。朕不忍为此也。况此次开放闸坝。实因不能兼顾。为万不得已之举。即高斌久任河防。谙练诸务。若遇此等异涨恐一时亦未有万全之策也。朕看督抚与河臣、不能和衷已露形迹。似此各持意见。必有妨于公事。河务重大。关系匪轻。可将朕意详晰传谕德沛、完颜伟、陈大受、令其各矢忠诚。屏除私意。以副朕之委任。并令高斌、周学健、与伊等同观之。再朕为洪湖日夜廑心。而完颜伟半月有余。未曾具报水势。此则伊疎忽之处。著彼速行奏闻。寻据完颜伟奏覆。臣跪读谕旨。感戴天恩。伏地涕零。惟有凛遵圣训。以冀仰副皇上委用期望之至意。至臣前在古沟东坝。半月有余。未报水势。实属疎忽。得旨。前谕已悉。　　

○谕、满洲人等。凡遇行走齐集处。俱宜清语。行在处清语。尤属紧要。前经降旨训谕。近日在南苑。侍卫官员兵丁俱说汉话。殊属非是。侍卫官员。乃兵丁之标准。而伊等转说汉话。兵丁等何以效法。嗣后凡遇行走齐集处。大臣侍卫官员、以及兵丁。俱著清语。将此通行晓谕知之。　　

○己酉。世宗宪皇帝忌辰。上诣奉先殿、寿皇殿行礼。　　

○遣官祭泰陵。　　

○庚戌。上奉皇太后御畅春园。
  </div>
  <div class="pagination">
   <a href="清实录乾隆朝实录_page239.html">
    上一页
   </a>
   <span>
    ...
   </span>
   <a href="清实录乾隆朝实录_page235.html">
    235
   </a>
   <a href="清实录乾隆朝实录_page236.html">
    236
   </a>
   <a href="清实录乾隆朝实录_page237.html">
    237
   </a>
   <a href="清实录乾隆朝实录_page238.html">
    238
   </a>
   <a href="清实录乾隆朝实录_page239.html">
    239
   </a>
   <span class="current-page">
    240
   </span>
   <a href="清实录乾隆朝实录_page241.html">
    241
   </a>
   <a href="清实录乾隆朝实录_page242.html">
    242
   </a>
   <a href="清实录乾隆朝实录_page243.html">
    243
   </a>
   <a href="清实录乾隆朝实录_page244.html">
    244
   </a>
   <a href="清实录乾隆朝实录_page245.html">
    245
   </a>
   <span>
    ...
   </span>
   <a href="清实录乾隆朝实录_page241.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
