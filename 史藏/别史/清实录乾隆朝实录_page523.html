<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 523 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 523 页/共 1860 页</h1>
    <div class="content">○是日。驻跸黄新庄行宫。　　

○壬寅。上诣大高殿、寿皇殿、行礼。　　

○奉皇太后还宫。　　

○诣皇太后宫问安。　　

○谕军机大臣等、陈大受、苏昌、参奏韶州府知府杨国栋一摺。军机大臣等、请将杨国栋家赀密交查办等语。杨国栋不过知府微员。若止为明福经手交商营运银两。尚属僚友私情。非婪赃过付者比。即伊本人别有贪婪实迹。自可按律定拟。不必如此严办。但观摺中所参。杨国栋于该督抚饬查明福任内银米册籍。知必当被参。先期差人送信。则知其人平日与明福结交亲密。朋比为奸。又且巧于窥伺。暗漏消息。当明福初审到案时。供词狡猾。其为先已得信。事无可疑。杨国栋有此情由。不可不加惩究。应如军机大臣所议、密交步军统领、派员前往涿州查办。其摺内款迹。著该督抚等。一面题参。一面严审。该督抚办理此案。能将实情一一究出。甚属可嘉。明福京中查出银两。并摺内所奏。几及二万金。令非恣意贪黩。何由致此。实乃罪不容逭。著于此案审明时、按拟正法。至从前各任。事属已往。姑免深究。如果有折收情弊。著将实情奏闻。不必一一题请治罪。惩一儆百。已足伸国法而畅众心矣。著传谕尚书刘统勋、并该督抚等知之。寻陈大受、苏昌、会奏、据杨国栋供认。心知明福必参。因胡恒顺前借明福银两行盐。系伊见交。立有字约。恐被查出。令家人唤胡恒顺进署。写书通知明福、收藏旧约。又带家书一封。俱交胡恒顺。差工人黄衡、至伊本籍涿州家中投书。次日至房山。面见明福投书。俱取有回札。于九月回广。伊当即将借约烧毁。并据明福、及明福家人霍五、工人黄衡等佥供。悉属相符。是该参守平日与明福朋比为奸。已可概见。其杨国栋任所赀财。业已查封。报闻。　　

○户部议覆、两江总督黄廷桂等奏称、京口驻防兵米改支漕粮各事宜。一、漕粮定例。原系岁内全完。祇因留充兵饷。以致挪用私收。应请将丹徒等县留充兵米漕粮。务于岁内通完。迟误、照漕例参处。一、请将兵米六万六千四百二石。于丹徒漕米内、截留三万三千二百二石。丹阳漕米内、截留二万三千二百石。金坛漕米内、截留一万石。遇闰增米五千五百三十八石。并于徒、阳、二邑漕米内各半截拨。一、春夏二季。先尽丹徒米监放。丹阳、金坛、米。各贮县仓。陆续提解府仓。随收随放。其运府脚费。请于节省漕费内动支。一、责成旗员。每届放期。兵丁赍档具领。按名散票。按票关支。倘米票不到。即行严查。并令全数关领。放米后、随出具并无卖档扺兑情弊甘结。送府存案。倘事后查有卖档情事。兵则移旗究治。民则枷责示众。其失察该管官、查参议处。均应如所请行。从之。　　

○豁除浙江萧山县西兴永盈围场海潮坍没田地正课银二百七两有奇。从巡抚兼盐政永贵请也。　　

○癸卯。上御太和殿。恭送列圣御容、供奉盛京。并诣皇史宬。恭送五朝实录、尊藏盛京。　　

○谕曰、河南布政使富明、援藩臬三年期满之例。奏请陛见。向因藩臬系方面大员。久历外任。未经召对。欲因以观其人材。是以定有三年入觐之例。朕今岁巡幸中州。富明屡经面见。乃甫届回銮。遽有此奏。想其拘泥糊涂。不至于此。明系取巧乖张。著交部察议。寻议上。得旨、富明著销去纪录四次。仍降二级调用。　　

○谕军机大臣等、富明援藩臬三年期满之例。奏请陛见。夫三年期满之例。原为久未召见者而设。今富明于中州行在。面见已至三五次。乃甫经匝月。又具摺奏请。朕观富明并非糊涂拘泥之人。何至于此。必因豫省今岁所办。全不能体会朕意。曾切责该抚鄂容安。富明窥测及此。明知未必准其来京。故行摺奏。以见其不与该抚扶同附会。设令准其来京。伊得召对之时。乘机委卸。此其居心殊不可问。富明此番奏请陛见。是否另有欲行面奏之事。如果有所奏。不妨据实奏闻来京。朕办理政务。光明正大。并非回护鄂容安、不令富明面奏其失。抚、藩、事同一体。若富明曾经力争。而鄂容安执意不从。即当于朕至中州之前、据实参奏。朕必将鄂容安治罪。岂有已经随同办理。及至事后。又复希图狡饰。此等伎俩。何能逃朕洞鉴耶。设因此旨而狡猾居心。不过诿之糊涂、拘泥三年入觐之例。是伊自取重罪矣。朕已指明富明并非糊涂拘泥之人。令其将此旨明白奏来。将此并令鄂容安知之。　　

○又谕、今日方观承具摺谢恩。而鄂容安于朕回銮至保定、及进宫、已请安两次。而不置一言。夫直隶、巡幸常经之地。方观承即不具摺谢恩。亦无不可。至朕之加恩鄂容安。实出于格外包涵。鄂容安宜何如感激。没身顶戴。何以竟似无事。即谓方观承奏摺、仅属外吏虚文。鄂容安身系满洲。受朕厚恩。弃虚文积习可也。岂独无不能自已之情耶。若谓其有心疎略。亦未必然。必因责其办理不善。心怀疑惧。思欲含糊了事。此岂含糊所可了事者耶。著将此传谕鄂容安、令其痛知改悔。据实核查。逐一清晰。无丝毫糜费。丝毫粉饰。以为补过之地。朕办理诸务。光明正大。是是非非。不容稍混。鄂容安岂尚不知耶。方观承摺。并钞寄鄂容安阅看。　　

○甲辰。遣官祭先医之神。　　

○谕、大学士史贻直、不必管理刑部事务。著大学士来保暂行管理。　　

○谕、前因田懋性情浮躁。纨裤之习未除。是以令其解侍郎之任。回籍读书。闻其在籍颇属安静。仍复加恩召用。乃伊于来京召对时。即诬奏阿里衮、修理太行山道一事。询之阿里衮、及向导等。全属子虚。转诘田懋。亦无辞以对。其在吏部。并无感恩出力之处。近因礼部侍郎缺出。将伊调补。又以不由科甲出身。于例不合。令其候缺补用。此时既未得缺。则系候补之员。不应仍居九卿之列。乃伊靦然与现任九卿同班。且有怏怏之意。御史又参其仆从斗敺不法。是田懋旧习全未悛改。仍著回籍读书。　　

○谕军机大臣等、巡察黑龙江给事中索住、参奏塔勒岱家奴、不时偷行扰害地方。塔勒岱竟不管束。请交部察议等因。寄谕傅尔丹。著传谕塔勒岱。朕念其军前效力。加恩以将军衔原品休致。令于本处居住。伊即应感戴朕恩。居家安静。管束家人。不使滥生事端。且伊家尚属殷实。何至令家人如此行为。从前朕即知其不甚安静。今又为给事中索住参奏。原应交部议罪。但朕念其前经效力行走。此次加恩宽免议罪。嗣后务使加意管束家奴。如再有此等之罪。朕岂有再行加恩之理。著传谕晓示。　　

○又谕、朕明岁巡幸江南。随驾人员。已经派定。侍郎秦蕙田自行奏请。以临幸惠山、必至秦园为辞。奏园在惠山之麓。圣祖尝经临驻。留赐御书。朕清跸所经。自当瞻仰。然不过名山古迹。偶尔登临。初非因朝臣林园之胜。足供游览。致烦供帐。秦蕙田已不准随驾。并令军机大臣等、谕知朕意。但奏蕙田乡评。并非闭户读书居乡安静之人。恐其指称临幸。派累阖族人众、出赀修理。而伊独居其功。且以余赀自润。此则不可不传知黄廷桂。令其留心。至园亭有皇祖御笔。即动用商捐公项。官为修理。俾得世世承守。岂不更沾大惠乎。寻奏、秦园于八月内、经臣动给官项银一千两。饬无锡县知县王镐、如式修理。报闻。　　

○又谕曰、鄂容安未经具摺谢恩。前旨已曾详谕。今日披览外来奏章。又见总兵丁山谢恩一摺。夫以丁山武臣。尚知具摺奏谢恩。鄂容安受恩深重。较丁山何啻什百。而一辞不置。乃出情理之外。朕初不因此深加督过。但观鄂容安实由心中惶恐无地。是以不知所措。然巡抚统辖全省。似此疑惧失措。属员因而观望。地方重务。不免贻误。所关甚重。可传谕鄂容安、令其悉心供职。痛加惩改。善为从实办理。以赎前愆。徒尔畏缩。不惟无益。且更增咎矣。丁山摺钞令阅看。　　

○乙巳。谕、今岁直属固安等处偶被偏灾。收成稍薄。著将乾隆辛未年豫、东、二省粟米。截留十万石。以备来年赈粜之用。其保定、雄县、所有明年应办兵米。即于此项内支拨。停其采买。至固安、霸州、宝坻、玉田、顺义、东安、良乡、大兴等八州县歉收之地。米价稍昂。其应需本年冬季、及来岁春季兵米。著加恩准照旧例、每石增价三钱。以示轸恤兵民至意。该部即遵谕行。　　

○又谕曰、湖北巡抚唐绥祖奏称、滇省本年二运京铜。于湖北东湖县地方遭风。沉溺铜九万斤。委员蔡理经、将现铜起运后。地方官全数捞获。现贮县库。应俟滇省后运铜船过楚搭解。但滇员来楚无期。恳将此项铜觔。借给湖北接济鼓铸。来春采买滇铜回日。即行照数归还等语。滇铜关系京局鼓铸。原不容轻议截留借用。唐绥祖所奏。乃沉溺铜觔。该地方官设法捞获。贮库。滇省后运委员未到。奏称借用。尚属可行。著照所请。后不为例。　　

○又谕、据总督方观承奏请、将在籍候补州同、曾经保举经学之张凤孙。发直候补。令其在署佐理公务。俟应行得缺之日。照例酌量委用。至考试经学时。仍令赴京考试等语。著照所请、准其发往。　　

○谕军机大臣等、据方观承奏到、波罗河屯行宫被窃案内、获贼王长贵一摺。内称遴委督标千总邢永功、带兵躧访。又称热河道富勒赫、河屯协副将富海、同禀获解到案。其间实力踪迹。使正犯就获。不知出自何人。或系所委千总自行访出。或由该道及副将另行差缉。所奏俱未明晰。著传谕该督、令其查明具奏。若系所委千总。则宜稍示鼓励。寻奏、查此案、系千总邢永功访得禀闻。及差往缉拏。而王长贵已被差弁把总王显、外委黄嗣彩拏获。应请将此三员酌量升赏。报闻。　　

○又谕曰、卫哲治奏安徽省钱粮已完未完数目一摺。甚不明晰。朕前降旨。原因积欠之案。多系官侵吏蚀。及顽户拖欠。不得不力为整顿。以儆刁风。若寻常缓徵带徵之项。乃属地方被有偏灾、小民不能按期输纳。非有意抗延可比。且亦定有年限。若一并开入。转足以滋牵混。所谕甚明。今卫哲治奏内、何得复将缓带银两开入。若云此项已经除出。何以十四年分未完总数、至十万余两之多。安徽供赋本薄。而所欠如此。若如江苏赋额。又当如何。总由卫哲治办理此事。并不肯实力担承。是以草率从事。所奏俱属含混。著传谕申饬。令其再行查明详悉具奏。寻奏、奏销后已续完银二万三千三百八十二两零。现在未完民欠。酌定规条。务于明岁徵完。得旨。交定长留心办理。　　

○以故二等子全德子善宝袭爵。　　

○丙午。上诣皇太后宫问安。　　

○幸瀛台。　　

○谕、德保著暂行解任。交总管内务府王大臣审讯。　　

○铸给汉中府捕盗通判驻劄留霸兼管驿务关防。并建衙署。从陕甘总督尹继善请也。　　

○丁未。上御乾清门听政。　　

○谕曰、据正红旗满洲都统具奏、关舒所出云骑尉缺。以伊三岁子常德拟正。以其伯父之子五和拟陪。其承袭有分关舒叔祖之子孙。因其祖向犯军罪。概不应入拣选等因。凡补放世职及佐领等官。其承袭有分而犯军罪人等之子孙、俱不列入者。虽系定例。然亦不可不分别办理。如获罪人等之子孙。果系年幼。或并无居官之人。尚可不入拣选。此内倘有因劳绩得官。或至大员。于现在所承袭世职佐领等官较大。而不令其入于拣选世职官员佐领内。亦与理未协。此事原议未详。将此交承办官员佐领事务王大臣、再为妥议具奏。并将正红旗满洲所奏承袭云骑尉一事。亦著妥办具奏。　　

○谕军机大臣等、永贵所奏陈得方指名撞骗现今拏获严审一摺。永贵访拏办理甚是。此等不法游棍。必当从重究处。即置之死地。亦不为枉。但摺内称该县尚未详报。即飞饬嘉兴府知府李清时、前往提犯严审等语。朱履端既经首明到县。该县知县、即应据实飞报该抚。乃俟该抚自行访闻。观此则该县意中、未必不信为实有其事。是以迟回瞻顾。永贵摺内未经叙明。在此案情形。不问可知其伪。该县因干涉大学士傅恒姓名。即如此迟疑。设令果属大学士傅恒家人、在外捏名生事。又当何如。似此庸闇无能之劣员。何以克胜知县之任。该抚理应参处。至其冒称衔帖之处。如何凭空设想。或别有因由。抑另有夥党唆使驾捏。并此外有无他处指冒诈骗。俱应一一彻底根究明晰。毋令稍有遁情。审明时具摺奏闻。并寘重典。可传谕永贵知之。寻奏、查陈得方即吴得中、串通革生胡志。诈冒大学士公傅恒差人。捏造原任大学士张廷玉书札。撞骗朱履端财物。始因随口冒名。继则商谋诓骗。合依例载指大小官员名色诓骗财物、计赃该徒以上者、发边卫充军。情重者仍枷号两月发遣。其桐乡县知县李辅德。实缘胡志狡供不认。是以未即通详。并不疑实有其事。至大学士公傅恒、乃系旗人。素不使唤长随。况该犯原冒西席。及试令写字。乃一不辨点画之人。稍有知识。断不为其所愚。若该县因干涉大学士姓名。因而迟疑瞻顾。臣断不敢徇隐不参。报闻。　　

○和硕和亲王弘昼等奏、天坛有请神亭十座。祈谷坛有请神亭六座。惟地坛内系执事官捧请。请添造请神亭十座。用明黄素缎成造。又皇祗室正位供案。较配位供案高一寸。惟皇乾殿正位供案。较配位供案高一尺。请加高九寸成造。又三坛所陈孔桌。未能画一。请正位俱改设一孔桌一张。东配位俱改设三孔桌一张。西配位俱改设二孔桌一张。又供奉器具、及袱套等项。向来颜色间杂。请将天坛、祈谷坛、陈设一应祭器。俱用天青色成造。地坛陈设一应祭严。俱用明黄色成造。其余一切零星器具。俱分别等差。修饰见新。报闻。　　

○转礼部右侍郎吕炽、为左侍郎。以内阁学士陈邦彦为礼部右侍郎。补原任詹事徐以烜、为原官。　　

○四川总督策楞、提督岳钟琪、会奏。传谕傅清等旨。于十七日过省。计自省至藏。迟不过十六七日。傅清等自可钦遵筹办。倘势不得不作用兵之计。即当豫为准备。臣现差人以买藏香为名。密行侦探。至徵调之事。上年冬间、奉旨密为办理。臣等曾于建昌等各营。密派五千名。以备进发。又于川北各处。密派三千人应援。其粮饷事宜。不便声张。于兵丁随身裹带口粮外折支、听各兵沿途买食。如需用兵。需酌派兵八千名。臣岳钟琪领兵五千名。先赴藏地。臣策楞领兵三千名。暂驻打箭炉、料理应援。再臣原奏珠尔默特那木扎勒、于江达备兵一千。西宁一路、转备兵二千。应否降旨密敕陕甘总督尹继善一体豫防。得旨。另有旨谕。谕军机大臣等、策楞、岳钟琪、所奏密行筹办诸事。俱属详悉。倘或需用。其调度策应。亦合机宜。但当密之又密。不可稍露端倪。致有洩漏。令彼疑惑惊骇。启衅生事。方为万全。至所称西宁一路、密饬陕督尹继善豫为防范。则属不必。四川一路。策楞等善为办理。尚可慎密。若西宁两路齐办。则事益张皇。未必无走漏消息之处。转未妥协。从前未经传谕尹继善。乃正为此。若至事露、不得不办之时。自然令其防范也。可传谕策楞、岳钟琪、知之。　　

○戊申。谕曰、德保于内务府查办余地一事。有听从司员干请情节。本应革职治罪。但念其平日尚属黾勉。且实无赃据。从宽革去户部侍郎、副都统、内务府总管。著以乾清门二等侍卫。照旧管理圆明园等处。效力赎罪。　　

○又谕曰、刑部所奏三仓行凶贼犯、期满未获、将番役治罪一摺。虽系按律办理。但三仓之地。及被杀之人。皆内务府所管。则应内务府番役承缉。而提督衙门番役。乃系协同躧缉之人。今内务府番役。以旗人照例议以枷责。而提督番役。以非旗人实发边卫充军。转于事理未得其平。著一体枷责发落。至议处承缉不力文武各员内。总管内务府王大臣。亦有应得处分。著交部议处。其事发之日。舒赫德奉差在外。所请交部严加议处之处。加恩宽免。哈达哈系原办之员。著交部察议。　　

○己酉。调刑部侍郎兆惠、为户部侍郎。仓场侍郎书山、为刑部侍郎。以内阁学士鹤年、为仓场侍郎。　　

○以总管内务府大臣苏赫纳、兼管镶蓝旗满洲副都统事务。　　

○调陕西粮道傅桩、来京引见。　　

○赈恤甘肃平凉、西宁、肃州等三州县、本年雹旱灾饥民。并免额赋。贷河州、狄道、皋兰、渭源、金县、陇西、岷州、安定、会宁、伏羌、漳县、盐茶厅、泾州、安化、合水、真宁、泰州、秦安、清水、礼县、永昌、镇番、宁朔、中卫、灵州、西宁、碾伯、高台等二十八厅州县、耔种口粮。缓甘州、镇番、肃州、高台等四州县、及东乐县丞所属田亩额赋。　　

○庚戌。上至静安庄孝贤皇后梓宫前奠酒。　　

○诣雍和宫行礼。　　

○兵部议准、兵科给事中杨二酉条奏、各省卫守备归部选者三十九缺。现在武进士以卫用者、积至数百人。又提塘差官、效力报满归班即用者、亦数十人。加以新例飞班压铨。缺少班多。选用无期。且今岁卫守备中。又裁减数缺。壅滞较甚。请照乾隆元年复行拣选之例。将元年以后、拣选三等之武进士。及充补提塘之三等武进士。再行拣选。一二等者、以营用。三等者、仍以卫用。从之。　　

○前署福建巡抚喀尔吉善疏报闽县等处十四年垦田三十四顷六十九亩有奇。　　

○辛亥。谕、前因天津、静海等县。今岁被有偏灾。准方观承所奏。暂开奉天海运。以资接济。海运既开。则陆路商贩。自应听其流通。岂可复行禁遏。乃近闻该将军等、于关外设卡严查。陆运不通。是因海禁暂弛。而转增闭籴之令。大非朕一视同仁之意。著该将军等、将新添卡路兵役彻回。俾商贩无阻。粮价渐平。庶于民食有益。该部即行文该将军等知之。　　

○抚恤浙江象山、临海、黄岩、太平、定海、天台、仙居、永嘉、乐清、瑞安、平阳、云和等十二县。杜渎、黄岩、永嘉、长林等四场、温州卫、玉环厅、本年风水灾饥民灶户。并缓徵漕米额赋有差。　　

○旌表被诬捐躯之安徽望江县民邓廷勋妻金氏。守正捐躯之广东顺德县民伍盛大女伍氏。　　

○壬子。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○幸圆明园。　　

○谕、山东兰山、郯城、二邑。今秋被灾稍重。其勘明成灾处所。已照例分别蠲缓。加恩赈恤。至勘不成灾之处。虽云有收。究属歉薄。著加恩将该二邑毗连灾区之歉收地亩。所有本年应徵新旧钱粮米谷等项。俱令缓至次年麦后徵收。以纾民力。该部即遵谕行。　　

</div>
    <div class="pagination">
<a href="清实录乾隆朝实录_page522.html">上一页</a><span>...</span><a href="清实录乾隆朝实录_page518.html">518</a><a href="清实录乾隆朝实录_page519.html">519</a><a href="清实录乾隆朝实录_page520.html">520</a><a href="清实录乾隆朝实录_page521.html">521</a><a href="清实录乾隆朝实录_page522.html">522</a><span class="current-page">523</span><a href="清实录乾隆朝实录_page524.html">524</a><a href="清实录乾隆朝实录_page525.html">525</a><a href="清实录乾隆朝实录_page526.html">526</a><a href="清实录乾隆朝实录_page527.html">527</a><a href="清实录乾隆朝实录_page528.html">528</a><span>...</span><a href="清实录乾隆朝实录_page524.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
