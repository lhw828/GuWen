<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 274 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 274 页/共 502 页</h1>
    <div class="content">○又谕、向荣、吉尔杭阿奏、请遴选带兵得力人员、赴营差委等语。著兵部传知僧格林沁、在连镇等处、打仗出力人员内、择其晓畅营务、堪以带兵者。酌保四五员。奏明请旨发往。　　

○谕军机大臣等、怡良、吉尔杭阿奏、咪＜口英＞二夷、欲求更改条约章程等语。咪酋口□伯口□驾、移文江苏。有候船即赴上海重议条约之说。＜口英＞酋李泰国、亦有各国条约必求更改。广东绝之巳甚。各国公使。万不肯再向关说之语。是其意以欲赴上海为挟制。而藉口于广东之拒绝。情形显然。从前五口通商条约。虽有十二年再行更定之议。不过恐日久弊生。或有窒碍之处。不妨小有变通。其大段章程。原未能更改。该夷前年在上海、天津、要求各事。均属万不能行。经崇纶等、面加驳斤。该夷酋亦自知理屈。不复争论。今云广东绝之过甚。故赴上海。苏省督抚、本非总办夷务。自不能允其所求。必至上赴天津。更属不成事体。著叶名琛体察情形。妥为驾驭。如该夷所欲更改之事。实止细故。不妨酌量奏闻。稍事变通。如仍似前年之妄事要求。即行正言拒绝。务宜恩威并用。绝其北驶之念。勿峻拒不见。转致该夷有所藉口。并著怡良、吉尔杭阿、饬令蓝蔚雯、转谕各该夷领事。告以五口通商事宜。悉归广东查办。他省均不得越俎。该夷若不肯向广东关说。别省无可代为商办。此次照会各情。业已入奏。亦止能请交广东钦差大臣查办。至于更议之处。该督抚不能与闻。婉言开导。令其驶往广东。不至别生枝节。是为至要。怡良等原片。著钞给叶名琛阅看。将此由五百里各密谕知之。　　

○又谕、向荣、吉尔杭阿奏、瓜镇逆贼、冲窜高资、剿击获胜一摺。前因金陵逆贼。图援镇江。窜至仓头镇等处。谕令向荣等迅速攻剿。毋任洲地各匪、日久占踞。兹阅该大臣等所奏、镇江贼匪。于金山西面夹江中筑坝。直通便民河北岸洲地。遂由金山渡鲇鱼套、至黄泥洲。偷劄贼垒。窜扑高资。吉尔杭阿等、派兵接仗。虽有斩获。而黄泥洲之贼。尚未驱除。伤亡弁兵。亦复不少。未操胜算。该洲去仓头镇三十余里。若使上下游贼匪联络。则该逆内犯之志愈坚。沿江一带。地方辽阔。节节设防。徒费兵力。惟有扼要冲击。使贼兵不能连为一气。以挫凶锋而图制胜。著向荣、吉尔杭阿、＜闲＞派精锐。将上下游洲地各贼垒。次第剿除。并遏句容等处内窜之路。仍严绝镇江接济。勿稍松劲。至兵力既无可添调。而招募遣勇。总须来历清楚者。方可收录。勿令奸徒溷迹。致有贻误。将此由六百里谕令知之。　　

○又谕、骆秉章奏、克复松桃、铜仁两城、请饬办善后、以弭衅端一摺。黔省苗匪肆扰。攻陷松桃、铜仁。经骆秉章督派员弁兵勇。不分畛域。由楚入黔。先后将两城克复。办理尚为迅速。惟首逆徐廷杰、是否就戮。尚未可知。而在逃余匪。亦必须搜捕净尽。方能永杜乱萌。蒋霨远、身任该省封圻。责无旁贷。铜仁之变。既以钱粮肇衅。总由官吏办理不善。以致顽民转相煽惑。著蒋霨远＜闲＞择廉能文武员弁、酌带兵勇。前赴铜仁、松桃、妥为经理。一面安抚良民。一面将在逃余匪。严密搜捕。毋任漏网。总期剿抚兼施。肃清边境。至各该地方员弁。如有贪虐激变、及临事逃避者。即著据实参办。以儆其余。将此由六百里谕令知之。　　

○以克复广东新兴县城。赏游击张遇清、巴图鲁名号。守备叶启文、花翎。武举欧定邦等、蓝翎。余升叙有差。　　

○以剿办广东阳春县游匪出力。赏千总吕文光等、蓝翎。余升叙有差。　　

○以克复贵州铜仁松桃府厅城。予湖南总兵官文安、道员翟诰、下部优叙。　　

○予江南阵亡守备刘襄、顾维正、千总蒋国村、祭葬世职。　　

○予广东阵亡巡检胡辰、祭葬世职。　　

○丁未。上御勤政殿听政。　　

○谕内阁、前年逆匪渡河北窜。特命奉命大将军惠亲王、参赞大臣僧格林沁、统带京营劲旅。满汉官兵。及三盟蒙古官兵。克期进剿。业已悉数殄灭。歼捦首逆。方冀各路统兵大臣、愧奋激发。迅速图功。俾逆氛次第埽除。吾民得安衽席。乃金陵首逆、日久稽诛。镇江、瓜州、尚未克复。安徽、江西、湖北、贼踪肆扰。虽捷奏频闻。势巳渐蹙。而劳师数载。兵力渐疲。亟应厚集精兵。以期大举。著内扎萨克哲里木、卓索图、昭乌达、锡林郭勒、乌兰察布、伊克昭各盟。于所辖四十九旗内。挑备骁健官兵。膘壮马匹。备齐军装器械。听候调遣。一俟秋高气爽。即当＜闲＞派重臣。统帅南下。加以京营劲旅。满汉重兵。分道出师。殄除群丑。谅兹穷寇。不难一鼓荡平。各路统兵大臣。仍当实力攻剿。将贼匪占踞各城。迅图克复。若俟大兵南下。始奏肤功。迟延观望之罪。责有攸归。其各懔之。　　

○谕军机大臣等、安徽捻匪。窜扰河南归德一带。现经英桂督办三省会剿事宜。兵力尚单。昨巳谕令直隶、山西、陕西、各督抚。调拨兵丁。前往助剿。著穆隆阿、庆盷、于察哈尔官兵内。挑选精锐二千名。派委得力将领。带赴张家口驻劄。仍饬带兵官勤加操练。务期技艺娴熟。候旨调遣。将此由四百里谕令知之。　　

○又谕、现在各省军务未竣。捻匪又在皖豫交界肆扰。各省兵勇。尚恐不敷调遣。亟应先时筹拨。备御不虞。著承志、于所属各旗兵内。挑选劲旅二千名。豫备军装器械。选派得力将领管带。即在该处勤加操演。听候调遣。一俟奉有谕旨。即令克日启程。将此由四百里谕令知之。　　

○湖南巡抚骆秉章奏、贼氛未靖。筹办防剿。秋审人犯。应否仍遵四年谕旨。核减罪名。先行发配办理。得旨。仍著照四年谕旨。分别办理。　　

○以太常寺卿周玉麒、为内阁学士、兼礼部侍郎衔。仍留浙江学政任。　　

○以翰林院侍讲学士倭仁、为光禄寺卿。　　

○以剿捕山西阳城县匪徒出力。赏道员瑞昌、参将张会川、花翎。游击珠尔杭阿等、蓝翎。余升叙有差。　　

○调绥远城兵一千名。吉林墨龙江兵各五百名。赴山东曹州、防堵窜匪。　　

○戊申。谕内阁、福济奏、请将实心任事之知县鼓励一摺。安徽署天长县知县陆豫、徵解独多。济饷无误。署滁州直隶州知州、拣发知县陈麒昌、办团御贼。克保城池。保升直隶州知州、署霍邱县知县王启秀、追捕土匪。安靖闾阎。均系实力办公。为州县中出色之员。自应量予升阶。以昭激劝。陆豫、著免补本班、以知州即补。陈麒昌、著免补本班、以同知直隶州即补。王启秀、著免补本班、以直隶州知州即补。　　

○谕军机大臣等、和春、福济奏、皖省捻匪未清、官兵未能过境等语。捻匪巢穴。虽在皖境。而大股数万。直偪归德。豫省兵勇。为数无多。待援孔亟。前因道路梗塞。故谕令将郑魁士等宿州一军。暂归和春、福济、调度。昨以归德危急。复谕和春等、将郑魁士、塔思哈、所带官兵。并伊兴额、德昌等马队。饬令星驰赴豫。原以皖省兵勇尚多。缓急轻重之闲。自应统筹大局。今据奏称、江、皖、豫、三省。祗能各顾本境。是郑魁士等、竟不赴豫应援。而以全股巨匪。诿之豫省。傥归德稍有挫失。匪踪蔓及汴梁。该提督等、援救迟延。岂能辞罪。著和春、福济、仍遵前旨。即饬郑魁士、塔思哈、督带官兵。与伊兴额、德昌、所带马队。迅速驰赴归德。听候英桂调遣。傥皖境必须留兵。则于郑魁士、塔思哈、二人中酌留一员。其伊兴额等马队。必须全数派往。如再延不赴剿。朕必治和春等以推诿观望之罪。懔之。至所请饬催四川、陕西、浙江、解款。已谕知各该督抚催解。其山西省每月解银五万之处。亦谕知王庆云、酌解数月矣。该提督等、仍当催提江海关税银。以资接济。不得恃有此款。任令延宕。将此由六百里加紧谕令知之。　　

○又谕、和春、福济奏、皖饷匮乏。请饬催各省协济等语。所奏自系实在情形。著黄宗汉、何桂清、吴振棫、将各该省应解安徽款项。尽数凑解。源源接济。俾资兵食。无误要需。将此由五百里各谕令知之。　　

○又谕、和春、福济奏、前拨江苏关税银两。据吉尔杭阿咨称、未能限定数目时日。难以应急。请饬山西省、每月拨银五万两等语。皖省待饷急迫。惟山西省拨款较多。若必按月五万。恐难如数。著王庆云酌量情形。暂行筹解数月。俟苏省关税、有可接济。即行停止。将此由五百里谕令知之。　　

○以剿办广东三水县贼匪出力。赏游击黄曜吉、巴图鲁名号。守备何云章等、花翎。典史汪朝选等、蓝翎。余升叙有差。　　

○以安徽亳州守御出力。予副将朱连泰、以总兵升用。赏知州博铭、守备马振瀛等、花翎。卫千总汪位育等、蓝翎。余升叙有差。予阵亡把总李大鹏、祭葬世职。　　

○以安徽盘获逆匪。赏未入流刘清泰等、蓝翎。并升擢有差。　　

○己酉。颁广东广州府观音大士庙御书扁额。曰普佑大千。南海神庙御书扁额。曰镜海流慈。　　

○谕内阁、前任江苏学政奎章奏、关防未能交卸、请旨遵行一摺。新任江苏学政李联琇、现在福建审办案件。到任尚需时日。所有学政关防。著交怡良暂行管理。奎章著即回旗。　　

○又谕、英桂奏、总兵剿匪失利、请分别革职摘顶等语。河南南阳镇总兵邱联恩、河北镇总兵崇安、经该抚派令督带兵勇。迎剿捻匪。乃邱联恩于前队获胜之时。未能整齐列阵。轻率进兵。被贼抄袭。崇安督率后队。亦未能相机策应。俱属咎有应得。邱联恩、崇安、均著革职。暂行留任。崇安、并著摘去翎顶。以观后效。傥不知愧奋。即著严参治罪。　　

○谕军机大臣等、英桂奏、捻匪情形、请三省各防本境、另＜闲＞大员专驻亳州进剿一摺。从前剿办捻匪。未能得手。既因在事诸臣。不克和衷。此时专派英桂督剿。事权归一。应如何统筹大局。分别缓急。催兵进剿。乃请＜闲＞派大员。进驻亳州。分投剿击。直似江皖兵勇。皆非所辖。希图卸责。试思封疆大吏。经朕畀以督剿重任。岂尚不得谓之大员耶。前因捻匪直偪归德。谕令和春、福济、即调郑魁士、塔思哈、所带官兵。并伊兴额等马队。赴豫应援。今归德巳无匪踪。情形一变。应令郑魁士等、先由何处进剿。著英桂即行飞调。现在河南兵力甚单。昨已谕令直隶省调兵一千二百名。山西调兵一千名。陕西二千名。驰往归德。交英桂调遣。此项官军。陆续可到。著即分拨进剿。不可令其株守归德。本日据王履谦奏、南岸刘口。北岸曹河。民房官舍。均被该匪焚烧。是匪踪巳曾扰及北岸。现虽暂时回窜。难保不去而复来。设此路稍有疏虞。又蹈上年粤匪故辙。本日巳谕崇恩带兵出省。赴曹单一带督防。其傅振邦等官军。本在英桂调度之内。即饬令严堵萧砀。迎头截击。不可任其深入徐州。英桂居中调度。总当遏贼北窜。令带兵各员、由北而南。一路截剿。方操胜算。若以重兵悉置南路。不啻驱贼北来。轻重失宜。必致蔓延腹地。此乃大局形势。不可不知者也。连镇带兵得力人员。巳饬部拣发赴豫。前据僧格林沁奏称、西淩阿、善带马队。史荣椿、善带步队。人皆诚实。然须用当其才。使不至有所掣肘。方能得力。该二员、现在该抚营中。著察看委任。永城之围。是否巳解。虞城夏邑等处。有无贼踪。此次摺内。均未叙及。瑛棨等、因该匪北窜刘家口等处。省城亟应守御。奏请派兵防剿。今刘口之匪。虽已南窜。省城重地。仍应严为设防。著传谕该藩司等、妥为布置。毋稍大意。将此由六百里加紧谕令知之。　　

○又谕、皖省捻匪分股窜扰。势极剽悍。山东曹单等县。与河南虞城。江苏徐州等处。在在接壤。该匪等窜至刘口。分踞上下河滩。董口南岸。亦时有骑马匪徒往来。自系意图北窜。且恐其窥伺丰沛。图犯兖济。山东省南界情形。实为吃重。前据崇恩奏称、派委郝上庠等、抽调兵勇。于豫东交界。相机堵御。惟兵力较单。且曹单灾民甚多。亦恐郝上庠难于兼顾。著崇恩调拨该省精兵。亲带出省。前赴曹单一带。督同该护镇等、将应守要隘。派拨兵勇。严密布置。一面抚恤灾民。毋令句结为患。前调德州等处官兵。自巳到防。崇恩到后。兵力较厚。傥捻匪北窜。即可相机进剿。北路防堵。尤关紧要。设有疏虞。朕惟崇恩是问。该抚接奉此旨。著将启程日期。先行驰报。毋许迟延贻误。再据王履谦奏称、捻匪在刘口屯聚时。忽有菏泽人马振清弟兄、率领千余人。在单县东关滋扰。假称奉英桂谕令募勇三千。前往归德。旋即四散等语。匪徒滋扰。每恃内应。马振清等、是否系该处土匪。图与捻匪句结。著崇恩密速查访。严拏惩办。以消内患。将此由六百里加紧谕令知之。　　

○户部奏、遵核酌增各直省文武官员养廉。福建业照减成原案议增。无庸再议。此外各省。拟即自本年夏季起。文职一二品。酌给七成。三四品。酌给八成。五品以下、及七品正印官。与武职三品以上。酌给九成。其余文职六七品以下佐贰杂职。武职四品以下。以及军营带兵效力各员。均照原额支给。得旨。所有各直省官员养廉。自本年夏季起。文职一二品。三四品。五品以下。及七品之正印官。武职三品以上。均著照该部所议酌增成数支给。俾资办公。以示体恤。　　

○予河南阵亡守备苗太源、祭葬世职。　　

○庚戌。以大学士裕诚、署正白旗领侍卫内大臣。　　

○予广东阵亡都司陈国辉、祭葬世职。生员陈国勋等、赏恤如例。　　

○予广西阵亡外委邱廷荣、祭葬世职。　　

○辛亥。谕军机大臣等、昨有旨、令崇恩调拨精兵。亲自督带出省。赴曹单一带。相机进剿。本日据该抚奏、董刘等口。巳无贼踪。二县兵勇。巳有三千余名。峄滕防兵单弱。现拟添兵扼堵韩庄等语。捻匪分踞上下河滩。本图北窜。并在刘口、曹河、焚毁民房官舍。因闻达镛、郝上庠等、带兵赶往。暂时退窜。难保不去而复来。虽单县民团整齐。亦必有大员督剿。方能镇定人心。况曹单兵单。续调赴防之济甯防兵。仅祇三百名。不足以资堵御。且据英桂前奏、有分股由刘口窜赴砀山之语。并恐窥伺丰沛。图犯兖济。崇恩惟有亲督官兵出省。赴曹单等处。探明防剿。兼可策应峄滕。现在兖曹等处。虽暂时安谧。而贼情变幻靡常。兵进则贼退。兵止则贼来。必待侦探有警。方议徵调。恐缓不济急。徒误事机。著崇恩迅速带兵前进。与河南、徐、宿、各路兵勇。联络声势。合力剿击。傥观望不前。致令匪踪北窜。恐该抚难当此重咎也。将此由五百里谕令知之。　　

○又谕、邵灿奏、驰抵清江、督办防堵、并筹接济一摺。前据英桂奏、捻匪在归德。分两股退去。一股窜至刘家口。复东窜砀山、永城一带。一股分路回窜颍亳等处。此时归德巳无贼踪。而萧砀一带。均有窜匪。傅振邦等、自应由近及远。节节进剿。固不可自撤藩篱。亦未可以防堵为名。一味株守。著邵灿饬令该署镇等、先行剿除萧砀贼匪。毋任盘踞。并与皖豫官军。声势联络。互相援应。则此乌合之众。不难次第廓清。现在徐州一路。既归邵灿调度。著即悉心体察情形。督饬相机前进。军情变幻靡常。务在先其所急。所需军饷。即设法源源接济。毋令匮乏。将此由五百里谕令知之。　　

○以山东各府州官绅守御出力。予在籍侍郎车克慎、前任巡抚傅绳勋、按察使孙毓溎议叙。赏已革巡抚冯德馨、六品顶带。知府王观澄、游击王殿元等、花翎。知县韩云涛、蓝翎。余升叙有差。　　

○壬子。谕内阁、恒春奏、剿办劫狱戕官匪徒完竣一摺。云南弥勒县道人朱姓。纠合夥党多人。突入县城。将该县知县璩恩绶、戕害。并其家属丁役数十人。开放监犯。抢掠银两。当经恒春、派委护盐法道邓尔恒、署副将陈得功、统带官兵前往。会同迤东道潘楷、查办。并经署广西直隶州彭克偁、汛弁马中骥等、生捦贼首吴美、朱顺等、二十余名。巳革守备施家瑞、缉获贼首赵璞等、三十余名。署阿迷州官昕、督同眼线。拏获逆首朱宪、即钟潮顺。贼首王赞汶。地方均巳肃清。弥勒县典史江吉钧、于印官被戕。监犯被劫。毫无防范。实属无能。著即革职。迤东道潘楷、署广西直隶州彭克偁、于所属匪众滋事。咎有应得。惟带兵督办。歼捦首逆。功过尚足相抵。潘楷、彭克偁、均著免其议处。　　

○谕军机大臣等、邵灿奏、徐州情形吃紧、请添拨兵力扼守一摺。前此英桂奏请、三省各防本境。朕因归德巳无贼踪。谕令该抚飞调郑魁士等、探明何处吃紧。即先由阿处进剿。兹据邵灿奏称、捻匪由归德分股、东扰小杨集。砀山西路。贼巳偪城。其由夏邑太平集窜入者。距城亦仅三十余里。且夏白、任乾、两股。并在宿州之疃町孙町一带。声言欲往徐州报复。该处为北路屏蔽。捍卫宜严。傅振邦、兴庆、驻劄苏家集等处堵御。兵勇极单。势难兼顾砀山。著英桂传谕郑魁士等、分兵前赴砀山应援。毋许迟延。并饬傅振邦等、以剿为堵。不得藉词保守徐州。任令捻匪蔓延。将此由六百里加紧谕令知之。　　

○命署江甯将军福兴、帮办江南军务。　　

○命贵州布政使炳纲、来京。以云南盐法道王成璐、署贵州布政使。　　

○以剿办云南弥勒县土匪出力。赏守备门国安、花翎。同知官昕等、蓝翎。余升叙有差。予御贼被戕知县璩恩绶、外委马中骥、祭葬世职。　　

○予江南阵亡知县松寿、祭葬世职。　　

○癸丑。遣官察历代帝王庙。　　

○谕军机大臣等、官文奏、师久无功、自请从重治罪等语。前因德安、武、汉等处。先后被贼蹂躏。杨霈、西淩阿、剿办无功。特授官文以督师重任。该大臣总统师干。自当随机应变。出奇制胜。乃遽以调度无方。自请治罪。当此事机吃紧之时。岂容置身事外。朕于各路统兵大臣。有功者不吝爵赏。有罪者亦自有权衡。该大臣惟当激励士气。设法围攻。以副委任。岂得以请罪虚文为塞责耶。现在兴国、大冶一带。贼援踵至。据杨载福水军。仅能遏贼上游。荆襄水路分歧。宜防窜突。即当杜绝外援。力图克复汉阳。兼顾荆襄门户。并与胡林翼等谋勇兼施。声势联络。以期一鼓荡平。毋得观望畏难。致挫三军锐气。将此由五百里谕令知之。　　

○甲寅。孝昭仁皇后忌辰。遣官祭景陵。　　

○谕内阁、载龄奏、差派并告假赴京各员、请严定逗遛处分等语。各陵差派。并告假赴京各员。自应如期销差。兹据该总兵查明在京逗遛各员。竟有二十余人之多。实属不成事体。著各该衙门。查照单开各员名。迅速催令销差回任。以重职守。嗣后因差及告假各员。如有在京逗遛者。著该部明定逾限处分。即由守护陵寝大臣。会同该总兵查明参奏。　　

○又谕、载龄奏、请将管理陵寝树株官员、定议劝惩章程等语。陵寝树株。向由内务府官员、督率树户。浇灌培养。历年回乾数目。多寡不同。难保无捏报之弊。著照所请。嗣后回乾树株多寡。应如何酌定章程。将该员等、分别议处奖叙之处。著该部妥议具奏。　　

○谕军机大臣等、穆隆阿等奏、遵旨挑选官兵一摺。察哈尔应挑官兵。据奏、将曾经出师年壮技优者。挑拔三千名。于什巴尔泰博罗柴济地方齐集。再由穆隆阿、亲赴该处。拣选二千名。跟役兵三百名备调。著照所拟办理。此项官兵。为豫备剿匪之用。务须一律精锐。毋得以老弱充数。总管约逊等四员。既系出师得力之员。著即交该总管侍卫等、分别管带。勤加操练。将来调遣时。即著统带前往。所需马匹。准其于各扎萨克蒙古等捐输马匹内。挑选膘壮马二千三百匹应用。其余军装器械等件。并著先期豫备齐全。以免临时贻误。将此谕令知之。　　

</div>
    <div class="pagination">
<a href="清实录咸丰朝实录_page273.html">上一页</a><span>...</span><a href="清实录咸丰朝实录_page269.html">269</a><a href="清实录咸丰朝实录_page270.html">270</a><a href="清实录咸丰朝实录_page271.html">271</a><a href="清实录咸丰朝实录_page272.html">272</a><a href="清实录咸丰朝实录_page273.html">273</a><span class="current-page">274</span><a href="清实录咸丰朝实录_page275.html">275</a><a href="清实录咸丰朝实录_page276.html">276</a><a href="清实录咸丰朝实录_page277.html">277</a><a href="清实录咸丰朝实录_page278.html">278</a><a href="清实录咸丰朝实录_page279.html">279</a><span>...</span><a href="清实录咸丰朝实录_page275.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
