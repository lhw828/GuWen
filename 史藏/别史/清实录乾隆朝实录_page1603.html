<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1603 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1603 页/共 1860 页
  </h1>
  <div class="content">
   ○实授陈大用、为浙江提督。　　

○缓徵山西永济、荣河、二县上年水灾额赋。　　

○丙申。谕、我朝中外一家。蒙古各杞萨克。俱为臣仆。效悃抒忱。历有年所。朕恭阅圣祖仁皇帝实录。康熙五十二年。有鄂尔多斯请于察罕托辉之地。暂行游牧。遣尚书穆和伦等前往勘明。以黄河东西定界一事。引即如内地之乡里小民。贪得便宜。控争阡陌。无关紧要。而总兵范时捷、张大其词。形诸章疏。遂若有越界争占之事。鄂尔多斯游牧之地。即系前明河套处所。恐彼时无知之徒。未必不疑有如明季河套故事者。然一经指定疆界。直至今数十年永远凛遵。至乾隆四十九年。陕甘总督福康安奏称、该处黄河改向西流。原在河西民人反在河东。鄂尔多斯蒙古贪利。滥以现行黄河为界。谓民人占据伊等游牧地方呈控。随派侍郎赛音博尔格图、前往履勘。仍照从前所定黄河旧流之地为界。钉桩立碑。办理完结。鄂尔多斯蒙古等。俯首遵依。可见此等事件。原如内地百姓。互争陇亩细故。并非若前明之河套。为末季边疆构衅失算者之可比也。朕阅及此。因恐无识不谙外藩情形之徒。未能深悉其故。妄生疑议。特此明白宣谕。俾众共知之。　　

○又谕、据明兴奏。云南委运京铜之保山县知县潘钰。行抵武城县地方。在船病故。随发给护牌。檄饬试用知县马衍宗。驰往接运等语。铜铅起运。鼓铸攸关。设遇运员在途病故。其家人跟役等。往往乘机舞弊。以致亏缺正额。不能如数兑交。全在沿途督抚。迅速派员接运。俾得稽查管押。方免疎虞。嗣后各省地方。如遇解运铜铅委员。在境病故。俱著照明兴所办。即行派拨兵役。小心防范。并饬委妥员。星往接运。沿途催趱。照料赴京交兑。不致有家人跟役偷卖亏缺等弊。方为妥善。将此通谕知之。　　

○谕军机大臣等、前因浙省亏空。派曹文埴等前往查办时。曾谕知富纲、刘秉恬、留心查察。俾仓库尽归实贮。倘稍事因循。不能实力整顿。以致各属仓库或有亏缺。惟伊二人是问。该督等接奉谕旨后。迄今已两月有余。何以尚未将实在情形覆奏。近闻该省仓库。竟有亏缺之事。殊堪骇异。滇省非腹地可比。仓储库项。为数本属无多。何至竟形亏缺。此必不肖属员。侵欺贪黩。而富纲等为之徇隐掩饰。其咎甚大。朕不忍更兴大狱。著传谕富纲、刘秉恬、实力查办。设法弥补。其中州县亏数稍多。即当严□□□□尔□治罪。追产抵项。黔省亦系该督所辖。亦当会同该抚、实力查办。总以年内为限。务令滇黔二省仓库。皆归实贮。丝毫不容亏欠。倘该督等接奉此旨后。仍敢因循讳饰。希图幸免。一二年内。朕必钦派大臣到滇。彻底查办。无难水落石出。一经败露。必将该督等从重治罪。断不稍为宽贷。毋谓朕言之不豫也。闻李世杰在川省。三年之中。不动声色。将亏空皆补完。尔等何不仿为之。将此由五百里谕令富纲刘秉恬知之。仍著激发天良。据实明白回奏。　　

○以内阁学士赵锳、为工部右侍郎。左副都御史张若渟、为内阁学士兼礼部侍郎。　　

○旌表守正捐躯山西襄陵县民祁大顺妻刘氏。　　

○丁酉。上诣大高殿行礼。　　

○还宫。　　

○戊戌。上御太和殿视朝。文武升转各官谢恩。　　

○辛圆明园。　　

○军机大臣议准、陕甘总督福康安疏称、敦煌县沙州南北二山。深崖邃壑。每有金沙搀杂土内。无业贫民。潜往偷挖。诚恐日久滋衅。请明立官厂。令地方官出示招募人夫。俟春夏之交。给票入山。按乌噜木齐开设金厂例。每五十名设夫头一名。遴派文武员弁弹压。将采出金砂。尽数尽报。俟两三月后。统核成效。酌定条规。奏明办理。从之。　　

○己亥。谕曰、尚书舒常、著驰驿前往广东。查办事件。　　

○又谕曰、富勒浑现有应行质询事件。著解任候质。其两广总督印务。著孙士毅兼署。　　

○又谕、据福康安奏、乌噜木齐所属兵丁。各项差使。向无盘费。例给盐菜口粮。自经裁汰。兵力未勉拮据。请照旧支给等语。著照所请。所有乌噜木齐差兵。照哈密巴里坤日给盐菜口粮之例。准其照旧支给。　　

○以福建福州城守副将李文鉴、为浙江衢州镇总兵。　　

○庚子。命兵部尚书王杰、为尚书房总师傅。　　

○辛丑。谕军机大臣等、据阿桂等奏、现在清水未旺。所有张福口等处引河。遵旨暂行堵闭。其王营减坝。今□山戊不□必须开放。但应在湖水大长之后。方可不烦再举。并拟将云梯关下二套地方。开挑引河。于大汛时开放。改作海口。更可得久远之利等语。云梯关外。既已涨成沙地。海口距关甚远。以致下游壅阻。黄水倒漾。势不能不为改图。今关外二套地方。为北潮河归海之路。形势较为径捷。若开挑引河。于大汛时开放。或能冲刷宽深。黄水竟行全掣。由兹东注。则相距海口较近。自属最便。亦祗可如此办理。但朕所虑者。不在清口而在高家堰。盖盈虚消息。理有固然。黄水清水强弱情形。往往迭为消长。连□山戊不□黄水盛涨。清水弱极。将来清水必有旺盛之时。高堰所关非细。恐李奉翰等狃于年来清水弱小。于高堰一带堤防工段。或稍存大意。设遇清水盛涨。猝不及备。尤不可不豫为虑及。不可拘于蓄清之说也。阿桂将此切嘱李奉翰。务须先事熟筹。公同商搉。慎之又慎。毋致临事周章。方为妥善。至现在二套地方。开挑引河。黄水多一分洩之路。自可畅达下注。但将来冲刷宽深后。若无堤防关束。恐大汛盛涨时。河流散漫。水缓沙停。仍不免有旧时淤垫之虑。阿桂等不可拘泥惜费之见。应详晰察看该处情形。相机妥办。以为久远万全之计。将此由六百里传谕知之。　　

○是月。安徽巡抚书麟奏、安省上年旱灾平粜。恐奸商串役渔利。贫民转致向隅。臣于查赈时。先令各州县豫备米票。即于散赈之日。按户分给。并刊刻初一至三十日木戳。于开粜时。令各户持票赴厂。验明粜给。盖用本日木戳。仍将原票给还。每户每日以二三升为率。如老弱不能日事奔驰者。并买三五日。亦于票内连用戳记。其被灾稍轻例不给赈。及勘不成灾之区。无赈册可稽者。亦令各持门牌赴厂给票。一体按日加戳给买。得旨、好、自系实言。　　

○湖广总督署湖北巡抚特成额奏、前买川米四万五千石。将次抵楚。查武昌汉阳二府。地连省会。户口殷敏。各拨米一万二千石。荆州系满营驻劄。上年拨运南米。现将粜竣。今拨一万石。黄州襄阳二郡。尚可少减。共拨一万一千石。均查明市价。酌减出粜。再查采运川米。行过荆州。所有拨荆米石。于过境时、即令量收。其襄阳米石。亦令就近往运。免致稽迟。至黄州一郡。即在省城下游。可期迅速粜济。得旨嘉奖。　　

○山东巡抚明兴奏、大清河为东自盐运必由之路。亦名盐河。因数十年未经挑浚。河身淤浅。兹商人等捐资建闸。挑疎正河。以深三尺、宽六尺为度。自东阿之鱼山下、大桥口、外山口、长清之沙河、门头、齐河之曹家营七里闸、历城之丁家口、褚家窝、花儿庄、共建新闸八座。相距自十里至三四十里不等。或系河形陡直之区。或系支河归入之处。形势俱属相宜。修砌亦皆如法。报闻。　　

○陕西巡抚永保奏、西安火药铅丸等项。现存清军厅局库者。共有火药三十万八千数十斤。火绳三十四万一千三百余丈。积贮年久。恐致朽坏。请酌拨各营。以供操演之用。除延绥镇属距省较远。无须议给外。余俱均锎拨给。火药酌给三年。火绳酌给二年。俱照陕省制造报销例价、在各营公费银内扣贮司库。报闻。　　

○四川总督保宁、提督成德奏、新疆五营。额兵二千六百七十八名。现设乌枪手一千五百名。今拟添一百五十名。即从弓箭守兵改补。旧存枪筒。除炸捐改农具外。现有堪用者一百五十杆。无庸另制。药弹等项。现在章谷大板昭等处。取携不便。查各营俱有演武厅。仓廒局库。均极宽厂。应照各营兵数分领回营。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十三


大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。五月。癸卯朔。谕军机大臣等、户部议驳江西巡抚何裕城奏。临川县查抄西洋神甫艾球三田房等项。估变价值短少一摺。所驳是。已依议行矣。入官家产。例应按照实在时价估变。今艾球三查出田亩。估变价值。按照科则。多寡悬殊。房屋什物。估价亦均短少。该抚何以漫不经心若此。著传谕何裕城、查照户部指驳各条。逐一另行据实确估具奏。将此传谕知之。户部摺并著钞寄阅看。　　

○甲辰。谕军机大臣等、据闵鹗元、毓奇覆奏。查□□□□尔□蓟州押运通判刘叔枫、携带家口擅坐漕船一事。系毓奇于签盘时查出。其巡漕管干珍移会之文。实系在毓奇查出委审之后。前摺未经声叙明晰等因。刘叔枫携带眷属、乘坐粮船。殊干例禁。该督等原应查办□□□□尔□奏。但前摺内、有接准巡漕管干珍咨会等语。似此事系管干珍查出。咨会闵鹗元、毓奇、始行查办入奏者。是以降旨询问。今据该督等奏称、此事毓奇先有风闻。嗣于签盘漕船、查明属实。发府审究。随接准巡漕管干珍咨会各情节。则何不于前摺内详晰叙明。联衔入奏。朕自一目了然。何必又令伊等明白回奏耶。将此谕令知之。　　

○乙巳。孝诚仁皇后忌辰。遣官祭景陵。　　

○丙午。谕、盛住现有质讯事件。著即解任候质。所有杭州织造事务。著和琳署理。　　

○谕军机大臣等、前据明兴奏、山东省城于四月二十日。得雨四寸。各属于十四、五、及十九、二十、等日。得雨者二十九州县。其从前短雨之历城、齐河等处。止得雨一二三寸等语。看来东省雨泽。仍未能一律沾足。京师于二十五日。得雨优渥。至今未据该抚奏报。想是日之雨。东省未获均沾。本年春夏以来。直隶、及河南、安徽等省。俱经普被甘膏。惟东省之济南、临清、东昌等属。雨泽短缺。二麦恐致歉收。朕心深为焦切。著传谕明兴、即将该处近日是否续得透雨。农田有无妨碍。及现在如何设法虔祈之处。据实奏闻。以慰廑念。将此由六百谕令知之。　　

○又谕、据曹文埴等奏、续查过宁、台、衢、处、四府、库项仓储。连前七府、共亏缺银二十七万二千余两。核之册报数目。有减无增。现饬将各州县存贮之银。尽数提归藩库。并与藩司一切卷宗。逐款核对等语。自应如此。与窦光鼐和衷详查办理。至窦光鼐另摺所奏。仙居。黄岩等七县。前任知县徐廷翰等。亏缺数目。多至累万各条。其在此亏缺之内。抑不在内。或另有别故。并未奏明。如该县等亏短仓库。俱系四十八年以前之事。彼时王亶望、陈辉祖、贪黩婪赃。肆行勒索。其亏缺尚属有因。此时既已弥补全完。自可毋庸深究。若现在所有亏数。尚系徐廷翰等彼时亏欠。辗转遗留。自当飞提各员。彻底根究。不可颟顸完结。但窦光鼐系该省学政。现在科试未竣。且届乡试之年。抡才大典。未便贻误。著传谕窦光鼐、仍即按期考试未经考竣府分。所有盘查事件。现在已派阿桂、驰赴浙省督办。阿桂到彼办妥后。原不妨会衔具奏。此案重大。曹文埴等。不能收束完案。昨据阿桂奏到、清口河道流通。粮艘无虞阻滞。其挑浚二套引河。于估定工段、酌立章程后。原可交与李奉翰等妥办。似无须阿桂常川在彼督办。浙省亏空一案。关系紧要。阿桂接奉此旨。即行速赴浙省。会同曹文埴等、彻底查办。庶主持定见。能仰体朕意。妥协办理。不蔓延。亦不至疎漏。方可。至窦光鼐摺内所称、盛住上年进京。携赀过丰。外间颇有烦言。又督臣过往嘉兴、严、衢、上下游地方。供应浩繁。门包或至千百等语。此事大有关系。不可不严切查究。现已降旨、将盛住解任候质。令和琳暂署织造事务。并俟福崧到京。就近询问。盛住以藩司兼管织造。养廉本属丰厚。若伊进京携带系属己赀。虽至十万何妨。亦不致外间啧有烦言。若有勒索之事。岂可不问。窦光鼐摺内、即有上司进京。属员馈赆之语是窦光鼐之奏。即系因盛住而发。昨□山戊不□盛住进京。止经由嘉兴一府。无难就近根究得实。现已将伊解任候质。该府等自无所容其瞻顾。代为掩饰也。至富勒浑家人在粤。有招摇婪贿之事。朕意富勒浑、到粤不过数月。何以家人赀产。即有数万两之多。必系其在闽浙任内。任听家人婪索所积。节经降旨、令孙士毅严讯确情。先行覆奏。今据窦光鼐所奏。则此事已属有据。富勒浑、前年来京与千叟宴时。嘉兴为必由之地。而回任赴闽。严衢一带。又所经过。其家人收受门包。勒索银两各情节严讯上下游各州县。无难水落石出。福崧盛住与阿桂毫无瓜葛。富勒浑虽系阿桂族孙。阿桂断不至稍存回护之见。致负委任。此二事、总俟阿桂到彼后。会同查照窦光鼐原奏。逐款严讯。据实覆奏。再阿桂到浙后。可前往海塘。详悉履勘。所有范公塘原定缓工二千九百余丈。已据曹文埴等奏请停止。是否毋庸办理。足资保护之处。将实在情形。亲往履勘。据实覆奏。阿桂回至淮徐。想即伏汛时矣。亦可便中详看面奏。不为无益。将此由六百里各传谕知之。窦光鼐摺、并著钞寄阿桂阅看。　　

○缓徵湖北江夏、武昌、咸宁嘉鱼、蒲圻崇阳、兴国、大冶、通山、汉阳、汉川、黄陂、孝感、沔阳、黄冈、蕲水、麻城、黄安、罗田、蕲州、黄梅、广济、钟祥、京山、潜江、天门、荆门、当阳、安陆、云梦、应城、随州、应山、江陵、公安、石首、监利、松滋、枝江、宜都、襄阳、枣阳、宜城、均州、光化、谷城、郧阳等四十七州县。并屯田坐落之武昌、武左、沔阳、黄州、蕲州、荆州、荆左、荆右、襄阳、德安、十卫。上年旱灾额赋。　　

○建直隶密云营中军千总衙署。从总督刘峨请也。　　

○添建广东沙湾茭塘地方弁署、兵房、二百四十二间。添造巡船三只。从总督富勒浑请也。　　

○丁未。谕、朕此次驻跸热河。巡幸木兰。著怡亲王、质郡王、大学士阿桂、嵇璜。留京办事。阿桂现在出差。其未回京以前。著伍弥泰代办。所有吏、兵、二部应行引见官员。文职知县以上。武职守备以上。著于未启銮往木兰之前。该部每月派堂官一员。轮流带赴热河引见。其文员内佐杂等官。武员内八旗护军校、骁骑校。及外省送到之补放水手骁骑校。并年满千总等官弁。仍著王大臣照例验放。至八月以后月选等官。亦照向例办理。其各省督、抚、提。镇等奏摺。著赍摺人前赴行在投递。进哨后。著兵部派员驻劄哨门。接递各省奏摺。封送行在。候朕批示发回。仍于哨门交付赍摺人祇领。该部即通行传谕知之。　　

○戊申。谕军机大臣等、据李庆棻奏到三月分粮价单。朕详加披阅。其粮价之最贵者。如黎平府属上米中米。每仓石、自一两七分、至一两五钱零不等。而单内则注价中。其贵阳、及安顺府属上中米。每仓石不过五钱有余。乃单内亦一律注价中字样。贵州米粮本贱。其市价一两有零者。在他省已不为昂。该抚注价中字样。尚属有因。至市价五钱有零之府分。较之一两以外者。价值大相悬殊。自应分别注价平字样。而该抚亦一例开写价中。殊属非是。地方粮价。关系民生口食。李庆棻何漫不经心若此。将此传谕知之。　　

○钦差大学士公阿桂、江南河道总督李奉翰、江苏巡抚闵鹗元奏、洪泽湖水。现已渐长。查通湖五道引河。原估并展挑丈尺。宽处不过七八丈。窄处三四五丈不等。未免狭隘。出水不畅。今酌拟将原宽者加展。各以十丈为率。其天然河、张家庄、裴家场、三道引河会总处。各展以二十丈为率。并照现在河身一体挑深。至黄河归海之路。前经奏明于二套地方、开挑引河。该处在云梯关外。由北潮河归海。应挑河、长八千八百三十丈。口宽、自二十丈至十五十二丈不等。底宽十丈至六丈不等。深、自七八尺至一丈二尺不等。该处近海人稀。且要工必须赶办。应于例给方价内。每钱再加五分。又河头应筑拦河。二尾应筑拦潮各柴坝。因工程紧急。派委河厅、州、县、各六员。分作十二分。按股承挑。均限四十日报竣。得旨、如所议行。　　

○庚戌。上御勤政殿听政。　　

○谕军机大臣等、据阿桂奏、山东江南等处雨水情形摺内称、山东之济南九属。尚在盼雨。麦收或至歉薄等语。即日续又接阅明兴奏到之摺。则东省于五月初五日。省城及齐河、长清、等地方。已得雨三四寸不等。是该省业经续得雨泽。虽二麦不免歉收。而已种大田。得此积润滋培。可期一律长发。稍慰廑注。将此谕令阿桂知悉。又据富勒浑奏、浙省海塘□山戊不□修经费一摺。称该省盐务外输款内。有交接铺垫二项。系属相沿陋习。若改归塘工。作为修费。每年可多得银三四万两。又粤省尚有润船到粤贸易。缴到放关分头银两。现在查核外销款项。甚多浮费。已饬藩臬两司。查明历任经管各道。有无捏报侵蚀。会同孙士毅查奏各等语。此事相沿办理。俱非一日。富勒浑到粤后。何以并不查办。乃因现在获咎。始行陈奏。其意不过为见好救过之地。可笑也。著将原摺发交阿桂、孙士毅阅看。并著查明办理。　　

○又谕、据何裕城奏。晴雨农田一摺、内称江右往□山戊不□。不乏春膏。如今春之雨晴相间。不少不多。为近年所罕有。何其言之夸也。江西省节年以来。雨水均属调匀。不闻有缺雨之事。乃何裕城到任未久。辄谓今□山戊不□春膏、为往年所罕有。竟似伊甫经莅任。即能感召天和。则该抚前在河南巡抚任内。卫辉一带。旱熯频仍。何以独不能感召天庥。早邀渥霔耶。此等语句。不过属员填砌具禀。取悦上司。该抚即据以入奏。而不知其夸饰过当。何裕城平日居官。尚属小心谨慎。操守亦可。但闻其不能振作有为。属员不知畏惧。封疆大吏。固不可擅作威福。若一味柔懦。则地方事件。日久必致阘茸。何裕城当慎之戒之。不可因该省向来晴雨应时。遽谓无事。辄生耽逸自满之意。益当诸事留心。将此传谕知之。　　

○又谕、据兰第锡奏、八闸一带。宣放微山湖水接济。水深总有四五尺。迤北闸座。俱令上启下闭。均资浮送。现因江境水弱。多备剥船。起剥前进。又据李奉翰奏。此时邳宿运河。因上游微山湖来水不甚充裕。帮船行走。未能迅速各等语。现在重运粮船。跟帮北上。兰第锡既称江境水弱。李奉翰则又言上游微山湖来水不旺。看来均不免意存推诿。殊属非是。该督等身任河防。当此重运遄行之际。惟应公同筹办。俾南北运河之水。均各充裕。足资浮送。又何必各分畛域。存此疆彼界之见耶。至李奉翰所称、将茅家山引河。照旧启放。过水三尺四五寸。流入运河。长水一尺二寸。漕船甚为得济等语。茅家山引河。既系上年运河水小时、曾经启放。颇资接济。自应照旧办理。现据明兴奏、省城、及附近之齐河。长清、等县。于初五日得雨三四寸不等。从此甘霖叠沛。湖河水势。自必充裕。著传谕李奉翰、兰第锡、务须和衷共济。上紧催趱。俾粮艘迅速北上。依限抵通。方为妥善。　　

○以大理寺卯刘权之、为左副都御史。　　

○以广西思恩府属下旺司告休土巡检韦尚礼子继动袭职。　　

○蠲免江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰州、东台、江都、甘泉、仪徵、兴化、宝应、铜山、丰县、沛县、肃县、砀山、邳州、宿迁、睢宁、海州、沭阳、赣榆、如皋、长洲、吴县、常熟、昭文、武进、阳湖、无锡、金匮、江阴、宜兴、荆溪、丹徒、丹阳、金坛、溧阳、等四十八州县、并淮安、大河、扬州、徐州、苏州、太仓。镇江。仪徵等八卫。上年秋禾旱灾额赋。并缓徵山阳县学租屯田津贴银两。　　

○癸丑。旌表守正捐躯、江苏宿迁县民崔士俊女崔氏。丰县民李予秀女李氏。安徽合肥县民刘素川妻李氏。福建诏安县民王珠妻赖氏。湖北天门县民邱志礼妻姚氏。河南滑县民刘合群妻张氏。广东顺德县民岑立敬妻周氏。守正被戕、山东蓬莱县民王克仁妻邢氏。　　

○甲寅。谕军机大臣等、据阿桂奏、现将二套口开挑引河。并展挑通湖五道引河、各事宜。详细会商勘定。交李奉翰等照估兴挑。其启闭蓄洩各机宜。亦与李奉翰面为讲定。无可留江筹办之事。即于初七日起程回京等语。前因浙省亏空一案。关系紧要。传谕阿桂、即行速赴浙省。会同曹文埴等彻底查办。约计阿桂于初八日接奉此旨后。自当仍往浙省。现在留京无事。且已派伍弥泰代办。阿桂到浙后。会同曹文埴等。将窦光鼐原奏。逐款详悉讯究。不必蔓延。亦不至疎漏。方为妥协。至阿桂于浙省各事宜审办完结。回至淮徐。想即届伏汛时。再行顺便履勘收工。并将修防事宜。与李世杰、李奉翰、讲求筹办。回京面奏。更为有益。将此传谕知之。　　

○直隶总督刘峨奏、保定驻防兵丁。牧放马匹。从前拨给任邱县属无粮官荒地、五十一顷。近因淤泥渐积。春草不生。查该地土派松浮。尚易开垦。请招垦升科。至牧放马匹。现有上年勘报荒地坐落静海县之四党口村、一千三百余顷。内水草茂盛者。三十余顷。堪作牧厂。即请改拨。报闻。
  </div>
  <div class="pagination">
   <a href="清实录乾隆朝实录_page1602.html">
    上一页
   </a>
   <span>
    ...
   </span>
   <a href="清实录乾隆朝实录_page1598.html">
    1598
   </a>
   <a href="清实录乾隆朝实录_page1599.html">
    1599
   </a>
   <a href="清实录乾隆朝实录_page1600.html">
    1600
   </a>
   <a href="清实录乾隆朝实录_page1601.html">
    1601
   </a>
   <a href="清实录乾隆朝实录_page1602.html">
    1602
   </a>
   <span class="current-page">
    1603
   </span>
   <a href="清实录乾隆朝实录_page1604.html">
    1604
   </a>
   <a href="清实录乾隆朝实录_page1605.html">
    1605
   </a>
   <a href="清实录乾隆朝实录_page1606.html">
    1606
   </a>
   <a href="清实录乾隆朝实录_page1607.html">
    1607
   </a>
   <a href="清实录乾隆朝实录_page1608.html">
    1608
   </a>
   <span>
    ...
   </span>
   <a href="清实录乾隆朝实录_page1604.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
