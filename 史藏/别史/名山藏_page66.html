<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 66 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 66 页/共 112 页
  </h1>
  <div class="content">
   ○顾佐 

　　顾佐字礼卿太康人建文二年进士除庄浪知县治邑廉平永乐初以材望入为监察御史守正嫉邪久之升江西按察副使勤敏威严奸黠匿遁三岁余召为应天府尹人以拟之包拯勋戚豪贵不利佐居内会贵州有夷警出为按察使未行值仁宗即位特改通政使始太祖初起最严妓禁其后天下大定乃置来宾重译之楼建馆聚宝门外以来远人而士大夫亦得召官姑宴饮宣宗朝海内又安许臣下为乐诸司朝退相率拉饮末流滥觞至于喧啾盘薄牙牌绦带解悬楼槛酩酊归署曹务多废为都御史者雄县人刘观簠簋不饰百官莫畏上一日朝罢召问杨士奇杨荣京师本源重地祖宗时朝臣无贪者年来污浊为盛其故何居士曰对曰臣见永乐之末贪风巳作于今为甚上顾问永乐末年事士奇对曰太宗皇帝十五六年以后圣体不预视朝稀寡扈从诸臣无所顾藉请托贿赂放肆公行巳彻九重但未举发仁宗皇帝尝为臣言初到北京时太宗皇帝问两京臣僚有能守廉者否仁宗皇帝上对莫敢不守太宗皇帝曰扈从来此者赃赂盛行能自洁修唯见吏部侍郎师逵一人而巳汝当知之 【 师逵东阿人少孤事母至孝年十三母疾危殆思食藤菜花地不常有逵亟出城二十五里得之及归夜巳二鼓道遇虎逵惊号天虎舍之去持菜还母食遂愈繇县学贡入国子生洪武二十五年陈情养母求仕特擢监察御史建文中升陜西按察使时狱闪淹系殆千人逵至量轻重决遣浃旬之闲囹圄为空母忧去官庐墓侧绝荤酒者三年成祖召为兵部右侍郎寻转吏部侍郎营北京宫殿使采木湖广征虏命督□运建议量程置堡使递转输仁宗即位进南京户部尚书兼掌吏部事逵在吏部能询咨众论以求公当宣德二年卒官】 荣曰是时赃贪方宾最甚上曰今谁甚者荣曰莫甚刘观士奇曰风宪所以警肃百僚宪长如此御史効之御史如此出行四方有司効之上抚掌叹曰除恶务本又问廷臣中今使掌宪谁可者两人久未对上曰未必都无士奇对曰通政使顾佐廉公有威先为御史及按察使皆有风裁荣曰佐后尹京政清弊革上喜数日有旨出观阅视河道又数日升佐右都御史赐之玺书佐奏黜御史暟等二十余人谪为小吏降罢十许人于是御史张循理等连章奏劾观罪并观子辐上大怒逮观出御史章示之既伏发辐戍边令观随居佐及疏禁官妓表正有位纲纪大振佐严重高简未尝口毁誉人而人惮慑之每待漏朝房独处小夹室未尝偶诸卿诸卿夹室联比为之寂然时坐朝房前呵双藤立房外官僚过者皆折避之佐为都御史之明年有所笞吏不服告佐受皂隶赂放之归上密示杨士奇曰卿不举是人廉乎乃尔士奇对曰有之今朝臣俸月给米一石而巳薪炭马刍咸资皂隶遣之半归隶桨归耕官得资用永乐以来大小臣僚莫不皆尔虽臣亦然仁宗皇帝故尝增俸以恤朝臣之私上叹曰臣艰若是下法司治吏曰朝廷方用一善人羣小辄排之士奇曰事小不足烦圣怒请付佐自治上召佐授之吏状曰小人也不足累卿卿自治之佐归召吏吏恐甚佐曰上命我治顾我何敢治尔我而治尔是倚上立威自揜过也吏叩头谢上闻益喜居数月有囚告佐淹理上召杨荣杨士奇曰小人复来排佐必有重囚惎之下三法司鞫实乃千户清杀一家无罪三人当死教囚诬告上立诛清又故御史暟从辽东濳入京师造词胁人被佐举发上亦诛焉于是贵戚元勋肃然畏惮上数郊廵敕佐及勋臣居守以风疾免其朝参陜西布政使璟奸赃无度佐切齿除之用事者借上旨累释不治意弗能伸他亦数见阻正统初疾乞归考察御史邵宗被奏数见诘责遂行赐敕褒谕命户部复佐家佐家居十余年卒后居其位者莫及也 

　　○况锺 

　　况锺字伯律靖安人为小吏给事礼部永乐中尚书吕震才之奏授仪制司主事进郎中仁宗即位令京官五品以上各举所知钟举左中张宗琏仁宗曰羣臣多保任外吏锺乃属朕宫僚即擢宗琏大理寺亟宣德五年苏州西安松江常州正昌杭州吉安建昌温州九大郡阙守吏部以闻宣宗谓从资格除补人率不称命吏部都察院举属吏廉能者擢锺苏州知府郎中罗以礼西安知府赵豫松江知府莫愚常州知府员外郎邵旻武昌知府马仪杭州知府陈本深吉安佑府监察御史陈鼎建昌知府何文渊温州知府予传以行敕曰比者守令匪人或盗肆贪刻亡餍足或阘茸庸懦坐视民病弊不以闻民安得无愁叹之声哉慎简尔九人者畀九大郡一方千里安危是赖其察休戚均劳逸兴利除弊母胁于势家母欺于奸吏属以下贪懦不足事事者自擒问条其殃民状送治京师割一吏而惩之法所以安千里辑一方也尚往钦哉锺至郡郡民系狱者千余人有十余年未决者锺佯为无訾省吏持牍诣署置锺不问当否便判可而辄私臆其窦孔吏侮易谓太守愚通判忱者诱谩锺甚锺亦辄唯唯既朞月设屏九召赞请僚属皆会曰太守来朞月矣闇不涉事不足长诸君有主上敕不敢不将虔请宣听之皆曰诺锺率僚属拜跽听敕赞读至擒问送治者皆弁愕改容礼毕锺上堂坐召诸三老曰大守闻吴俗狡武好倾善守不能如阎罗自剖别烦父老告守善者守拜其家宾之乡饮恶与众杀之矣皆慎重守别有耳目诸三老叩头退召吏曰皆前某日某事宜行君顾欲相尼某事宜止乃谓守行之吏守耶君得贿几何矣饱未隶安在守不能久烦四隶捽一吏掷杀之隶少掷去锺曰狗鼠辈太守为百姓杀贼虐耶不望空掷者是尔命卒之时也立毙六人钩其发曳而肆诸衢郡中大惊乃尽核诸僚属贪墨者五人庸懦者十余人送京师上曰况锺持廉故能去贪善善时诏下诸郡清补军伍御史李立株批勾引有司承风凡户绝者推求其同名往及疏属继产之人使傅伍不从者以暴酷法之锺既至奏豁千余人复奏言苏州汇潴之国民有田能自治即雨涨固莫为计旱则泽畔之农自知车戽不待提调而比者设治农官无所见教稼穑徒鬵食耳苏州钱榖浩冗吏影射逋不可端原不如改治农官为催粮官从之锺理苏一年公正勤能以威化御俗民甚便焉会丁忧民二千余诣御史乞夺情御史以闻上嘉之予复任锺上言近奉诏召民开荒官田起科视民田无种者勘豁其租额今所属昆山诸县民死徙从军除籍者三万三千四百余户召种官田可起科者二千九百余顷互相补截其闲秋粮可除豁者一十四万九千五百石有奇所属长洲诸县旧三十六万余户官民秋粮二百七十七万九十石有奇民粮不能当官十之一国初令有民粮者出马四百余匹役递濠梁桐城诸驿约三岁一更今三十余年矣出马家如故尚莫更者工部征苏浙三梭布八百匹浙江一大行省百布尔而苏州八居七征敛不均比比而然诏书所谓民多愁叹臣承敕治府不敢不尽其愚计乞除豁醒刷以彰陛下鸣鸠之治皆制曰可锺意数赡给综理周密一郡之中出纳徭后皆有簿记而纲纪提掇甚便易省见豪右强梗搏击无不立死者遇贫弱辄振之候大吏俣俣自遂而下寒畯之士如不及接部民乡士大夫延款沾治有干预私事者拂衣不顾苏故用粮长收赋输京师粮长谓道远费多三倍征之视其羡自与锺与都御史周忱察除之存其二以一为转输费余以代充马草布绢诸杂艺母重赋民其精筭无所漏赢积尚可捄荒政郡有处士邹亮者锺欲荐之人匿名书亮过府门锺笑曰贞士负俗彼欲阻吾荐适趣成亮名耳 【 亮子克明长洲人善为文援毫无停思然轻侠无行周忱见其文爱之诲之学遂刻厉称博绝及被锺荐后为御史】 立上之每朔望诣学拜谒先师而巳不令秀才讲经曰太守起刀笔吏也三尺所明敢谈文学郡当课士请其僚校别曰诸公皆选自科目锺安能知之其精敏公鸷进民下贤大体类此也正统五年九载满考民叩阙乞留八万余人升正三品仍知苏州府事七年卒于官市巷哭送其丧立祠焉与锺同时奉敕书者豫愚仪本深以礼辈皆与锺相伯仲而豫尤和易近民民以赵老人目之一时论者以锺为能吏豫为良吏而宗琏者自大理坐法改同知常州李立清军至常亦株引如苏宗琏每与争颜色立挫辱之宗琏卧地受杖曰宁死下官及病卒舍中余一破箧常民争出钱赙之祠之大石湾君山之上邹亮以锺荐召试吏部司务转监察御史亦用风力闻 

　　○山云 

　　山云徐州人父青从高帝起百户以靖难功官至都督佥事云姿貌魁梧善骑射用门子官金吾左卫指挥使与都御史王彰修边自居庸属山海从成祖出塞力战累迁都督佥事宣德元年柳庆诸蛮韦朝烈等紏合溪峒徭獞刼掠临柱诸县是时镇远侯顾兴祖为镇守颇有平贼功而坐贪淫逮系朝命公侯大臣举代者皆言云遂使往云至出兵前讨贼溪峒徭獞悉力迎战云一鼓击却之贼退保山巅山势险峻草木蒙密贼挂木于藤垒石其上官军至断藤下木石无敢近者云夜半束火牛羊角纵之山下贼谓官军至亟断藤比明度其木石尽乃率众鼓噪而登遂尽破之云前后馘永淳忻城马平皂岭三部来宾葫芦柳城上油迁江诸寨峒贼六千九百四十夺还所获男妇千三百八十有七馘思恩安定宜山马平柳庆泀梧强寇三千二百六十有九夺所擒男女九百八十禽杀兴安诸邑寇二百九十有四七源等州土官归附家属三百七十有七筑堡九城四铺舍五百余区陶砖凿石增崇益厚猺獞怕望风窜匿居民按堵者可十岁云谋勇騺发而端洁如寒士公赏罚严号令与士卒同甘苦每战临机应变为士卒先广西故时镇帅至诸土官辄馈献帅辄受之久之坐败云始至时闻府中有侍卒敢言召而问之曰古称将不忌贪广西去京师远土官有馈献亦故事我宁受否卒曰洁衣被体一辱难湔将军至镇也新此洁衣也宁可辱耶云曰人言土夷馈献我不彼纳彼乃我疑阴中我死死之与辱不亦大乎卒曰为官黩货法当得死将军不畏死天子者畏死土蛮九耶云曰善于是尽郄土官馈献威严驭之土官皆服凡有征调亡敢后顾有至死不敢言归者云所驻节处咨诹里老抚安善良原诖误察诬枉广西人益感云爱先云守广西者韩观亦英武有文顾颇喜诛杀至云人称其仁亡如也云尝坠马伤股宣宗赐玺书驰医往视累迁左都督在镇先后八赐玺书正统初卒赠怀远伯谥襄毅命其子俊袭府军前卫指挥广西人悲号立祠塑像祀之云所问卒尝逮事韩观观好醉后杀人卒辄留之待观醒更白以是卒名至今在士大夫口 

　　郎曰顾佐况钟山云三人者虽文武内外异用皆廉公材威克当其选有名于后不亦宜乎 

　　○李任 

　　李任不知何许人宣德二年以都指挥征交址黎利成山侯王通战败利不能乘胜席卷致利再收合来战以八万余人攻昌江城任与指挥顾福等令城中老稚及妇女登城扬旗鼓噪日夜拒守自将精锐不时出城掩击焚其攻具贼四面筑土山飞鎗射城中任率敢死夜濳开门杀其守土山者袭破贼营贼开地洞入城任开横渠与洞相应从沟中发将军石子击之贼多死者贼益兵象来石矢如雨任百计备御相拒九阅月大小三十余战初城中将士二千余人至是死伤疾病者过半而贼并力攻围以云梯登城夺其门任复率死士三战三败之贼拥象益兵人任等竭力与鬪不支与福皆自刎死守城中官冯智大哭向北再拜誓不从贼与指挥刘顺知府刘子辅等皆自缢死城中军民男女同时死者甚众 

　　吴　讷　　孙　忠 

　　○吴讷 

　　吴讷字敏德常熟人自少颕敏七岁能背诵五经及长博洽群书精通医术父遵道为沅陵主簿逮系讷上书乞代未白父卒永乐间以儒士荐至召入便殿奏对称旨留侍阙庭洪熙元年侍讲学士沈度复荐讷经明行修授行在湖广道监察御史出廵浙江访采风谣揆谘吏治赫然有声仁和邑庠有宋高宗御书九经论孟碑多委布行路讷拾凑全楷置之殿廊李公麟画圣贤像有秦桧为记磨而削之表陆贽奏议修岳飞墓祠议论举措有前贤风继廵贵州恩威并行临代夷人诣阙乞留宣德五年升南京右佥都御史寻升左副都御史讷敬慎廉直居台十余年以老乞致仕吏部请不获宴劳遣之讷之学繇博入约自礼达用以行谊为先至其为文根抵羣经波澜迁固谈及浅学后进曰此韵府羣玉秀才好趂航船而巳航路者吴中趂渡渡夜船船人纷剧语各述见闻为语柄代醒睡而巳讷撰着有思庵集小学集解性理羣书补注而所辑文章辩体鉴别精详正统巳巳之变知县蒋忠言讷学行醇正著书立言深通治体若征赴禁密以备顾问胡虏闻之亦有所畏讷年八十余卒乡人以列于言偃祠追谥曰文恪 

　　○孙忠 

　　孙忠字主敬邹平人孝恭皇后父也初名愚宣宗敕改忠生而颕敏秀异幼病肿气塞父梦神人告曰帝阴隲汝命我医儿既觉口有药香遂愈洪武末以太学生擢介休主簿心恕法严吏民从化寻改永城永城民益爱之尝率部民营陵他县多亡永城独子来迁鸿胪序班宣宗即位孝恭方为贵妃得上意升忠骠骑将军中军都督俭事赐锦绣袭衣犀带宴宣武门既孝恭立为后进封会昌伯谒告归省御制诗赐之命中官辅行比还帝后车驾临幸妻董夫人数召入内忠生日内赐珍酝不绝光荣宠赉一时罕北忠为人谦和端谨施德行善虽戚里耄齿未尝矜伐有人诉忠仆收责规息驰传取负私贩盐浙中宣宗曰忠必不知宣宗欲为忠新第忠固辞赐女弗中也择嫁之成山侯通夺爵不自赡分以赐田乡友故旧有贫困者尤笃念之恤生葬死雪枉举能人人称忠长者正统中后称皇太后矣忠生日太后来赐忠家会祭酒李时勉得罪王振罚枷国子监前助教李继求忠一言忠即附奏皇太后向者臣岁岁生日岁岁永内赐公卿诸侯皆寿臣家臣犬马年备肺腑如天之福臣心至驩今日公卿诸臣过臣如向岁顾独不得一李祭酒祭酒君子也岁来寿臣绢帕一幅而巳坐有君子乃遂为重闲坐枷脰臣不敢言陛下敢转告于使者内使入奏太后太后召问帝祭酒贵臣也奈何枷其脰帝对不知太后曰不知何得言皇帝今元舅生日不得祭酒坐无重客元舅不欢帝立释之命即贺忠家一时士大夫以为盛忠有子五人孙十人并授官锦衣数诫之曰古人云成立之难如升天覆坠之易如燎毛尔曹终身诵之既卒上辍朝赐赙甚厚遣官祭葬追封会昌侯谥康靖天顺元年追封安国公更谥忠宪忠卒八十余董夫人亦九十余乃卒 

　　郎曰吴讷以文学名动依于道孙忠自其为主簿仁能着于民矣晚节德厚自将可外戚目之哉 

　　李时勉　　陈　祚　　陈敬宗　　魏　骥 

　　○李时勉 

　　李时勉名懋以字行安福人少禀异励志颜曾举永乐二年进士是岁进士额举四百七十三人名为特盛成祖命解缙选其英敏者二十八人为庶吉士读书文渊阔以应二十八宿则曾棨周述周孟简杨相刘子钦彭汝器王英王直余鼎章敞王训柴广敬王道熊直陈敬宗沈升沈顺章朴余学夔罗汝敬卢翰汤流民倪维哲袁添禄吴神杨勉及时勉其人 【 曾棨吉永丰人进士第一成祖召问典故应对如响即摘群书隐僻事皆能举之试诗文千言立就状写之工极其天趣自是喜棨尝连坐同邑奸党事特见原宥曰朕惜尔才有荐文士者必问得如曾棨否棨才思雄丽襟度夷旷孝友慈厚恤穷而急难工行草书善饮酒尝有虏使善饮上选棨主燕虏使酕醄棨俨然入谢上曰即此酒量亦足大魁自翰林修撰累官少詹事宣德中卒临终神不乱自为赞辞遗诸相知赠嘉议大夫礼部左侍郎谥襄敏　周述吉水人孟简其从弟也曾棨进士第一述第二孟简第三御批兄弟齐名古今罕比士林荣之除翰林院编修累升侍续寻升左春坊左谕德仍兼侍读宣宗在青宫时仁宗命谒祖陵南京使述随侍召述榻前问其所以匡弼储君者述对称旨宣宗登极预修两朝实录书成进左庶子仍兼侍读正统初卒官述孝友厚重文章雅赡字体苍劲为时所推　王英金溪人选入翰林后与王直同拣入秘阁书进呈机密奏疏授修撰扈从北京升侍读壬寅扈从征虏过威虏镇李陵城成祖召英曰闻城中有石碑可往视之英至城中被虏烧空独城北门大石出地尺余掘而出之拭磨见文其铭曰李陵台驿令谢君德政之碑其阴刻达鲁花赤等官姓名明日具奏上曰碑镌鞑靼姓名异日虏有辞为胡地再往击碎之火毁之而沉于河英如旨往还奏上喜曰朕需尔用正好宣力复命之曰一切军民动静或诸谣语尔有所闻即来密奏顾太监孟骥秀才入见无□也上驻驆安平镇立功官军因有过不与口粮者多相聚悲泣曰我等粮尽死道路矣英以闻且曰此皆壮士宥而恩之异日必得其死力上悦即给之成祖晏驾榆木川仁宗命与蹇义夏原吉等同宿内阁定丧礼议国政即位进侍讲学士寻升右春坊大学士兼侍讲学士宣宗即位命入内阁参预甲秘升少詹事兼侍讲学士丁母忧夺情起复正统初修宣宗实录为总裁官进礼部侍郎兼官如故年七十上章□□特旨升南京礼部尚书景泰元年卒谥文安永乐易疏宕不拘小节文章典赡诗歌字书求者接踵天顺年改谥文忠　王直字行俭泰和人被选为吉士再与王英同拣秘阁授修撰车驾廵北京与黄淮杨士奇同留辅太子监国再幸北京与扈从升侍读仁宗即位进侍读学士升右庶子兼官皇太子宫僚治经筵讲义及文武羣臣诰敕复兼记注宣宗即位与修两朝实录书成进詹事仍兼官英宗即位修宣庙实录直为总裁官书成进礼部左侍郎兼学士如故久之命出理礼部事代郭进为吏部尚书英庙亲征直率羣臣谏英庙留滞虏中直率羣臣请迎驾景泰易储议起直难之不敢发言累求退不许既易储命兼太子太师进阶光禄大夫英庙复位陈循坐易储事谪戍辽左直乞休致许之直方面修髯宏伟严重接人则和气盎温学富才敏诗文清致与王英并长时流英居禁城西而直城东人称为东王先生在翰林三十余年恭勤不怠既长吏部益加廉慎时方面官罢廷臣荐举直留意人付委任司属访诣流品手预疏记子□为南京国子博士来部考绩选郎欲留木资侍直直曰不可自我坏法致政家居年踰八十夫妻偕老所居田畴广衍门对澄江春夏之交诸子大集佃仆种园插秧击鼓唱歌直与陈夫人肩舆往观什憩庄次子孙更迭上寿一日门外江涨直踦门坐观子孙侍侧叹曰初东里不欲我同事内阁调我理部事其时不无怏怏然令我在阁复辟初元戍边及我安能与汝曹观涨今日耶天顺年赠太保赐谥文端　章敞会稽人选庶吉士与修永乐大典授刑部主事以讯狱不枉升员外郎累官礼部左侍郎时尚书胡濙政尚宽大敞严肃佐之士林服其刚毅正统初卒官赐祭葬　罗汝敬名简以字行吉水人选为庶吉士时太宗注意作养忽召汝敬背诵古文不能称旨遂谪戍江南即日遣出城越数日召回释之汝敬自是奋力进学寻擢为修撰九年满升侍讲既降御史宣宗即位交址黎利弗靖进工部侍郎往谕利利服还朝督两浙曹运减荒田税命理陜西屯田劾贪暴守将经度占田均与细民立挽运法置河渠吏边臣不便奏汝敬贪墨坐降为事官顷之坐妄引诏书擅复职论死宥戍边虏入寇复之使督饷遇虏红城子矢中左膊坠马虏环刃之一老酋与众疑语乃舍焉而从行吏卒皆被害方汝敬被虏时挽饷者匿草泽中见衣绯数人左右汝敬咸以为神于谦尝戏闭汝敬空室令成三十韵诗汝敬顷刻就人服其敏　倪维哲晋江人工字书文学才谞见称选庶吉士授刑部主事以谳狱详明称旨赐币寻升郎中卒朝廷遣锦衣官校送其柩归仍命诸司祭之】 既与修太祖实录书成复自刑曹改翰林侍读三殿灾诏求直言侍讲邹缉具疏时勉即与附名其疏曰伏奉敕书今日八日奉天殿灾敕谕群臣询求所以臣惟陛下敬天勤民至切至深群臣奉行或失初意下民失所怨讟上兴皇天眷怀遂加谴罚臣有所见不敢匿隐臣窃惟陛下嗣绍高皇帝统绪建立北京焦劳圣虑几二十年本所以为子孙不抜丕基天下万民尊仰之根本然肇建以来工巨费大调度广科派繁群臣不能深体圣心致措置失宜冗官滥员内外大小动至千百征需无艺掊克蚕食竭髓犹不足供匮用莫知所图夫衣食者民所赖命也百万之众终岁在官既不得遂其父母妻子乐生之心使耕种失时农蚕废业犹且征求益深所取无极至于代输桑枣以供薪爨剥取桑皮以为楮料而衣食罄矣加之官司胥吏横征暴敛日甚一日即如前岁买办青绿颜料本非产处科派动千数百户民无可得醵钞行买每大青一斤至万六千贯及至进纳多以不中不肻收受往复展转须二万贯而不足供一柱一椽之费其后巳遣官课办产处府县买办犹不为止盖缘工匠派料之时预为滥取之利初不顾民艰难害之甚者也然此其一尔京师天下根本人民京师根本也人民安则京师安京师安则国本固而天下安自然之势也自营建以来羣辈工匠假托威势驱迫移徙号令方出屋宇巳摧孤儿寡妇哭泣呌号寒暑暴露莫能自蔽仓皇别徙奥突粗完又复重驱莫知所向至有三四迁移不能定居既移之后所空之地经日逾时工力犹未之及此皆陛下之所不知而京师人民不无怨讟者也贪官污吏徧布内外朝廷每一差遣即是其人养活之计州县官吏贿赂公行逢迎死后闲有廉洁自守不为承应还命之日即罹谗毁无以自明是以在外藩司而下闻有差遣官至望风应接剥下媚上有同交易夫小民所积几何内外上下诛求如此今山东河南山陕诸处饥荒水旱相仍至剥树皮掘莫根簸稗子为食官无储蓄不能振济老幼流移颠踣道路卖妻鬻子以求苟活而京师之内聚集僧道几万余人日食廪米皆百余石犹且徭役不息征敛不休此皆耗蠧以养无用者也报効军士朝廷厚与粮赐使之就役而游行往来恣横扰害是乃奸诡之人惧还原伍科徭不堪假图规避岂真有报効之心可任用者哉朝廷岁令有司织铸钱赍往外蕃及西北胡买马收货所出以数千万而所取曾不什一夫钱出外国自昔有禁竭天下所有以与之可谓失宜矣马至虽多类皆驽下散养民闲马多人少生养不遂及至死伤辄令赔偿马户贫困鬻卖子女犹不能塞不知人民耗矣多马奚神昔晋武帝徙胡内地卒致乱华今入贡胡人皆窥觇虚实图便利者也乃使羣居辇毂鞍马弓矢牛羊衣服盛俱帐厚赏赉以待之此宁足明广大耶至于宫观祷祠蠧材妄费亦其一端夫奉天殿者陛下正朝之殿也灾首及焉自非省躬责巳改革政化疏涤天下穷困之人曷回上天谴怒之意臣今愿陛下驾还南京奉谒陵庙告以灾变保养圣躬休息于无为散遣营造工匠停止征派役作蠲除租赋赈济饥荒勿听小人重劳天下罢绝祷祠禁遏僧道除下蕃买马之役四夷朝贡赐赉遣之勿复容留沙汰冗滥核蠧惩贪奖廉能之吏重升擢之赏又前者常有监生生员告乞侍亲因而获罪发为充军又其闲有先告侍亲后以亲终巳行出仕有司不行分理概发充军者此皆有亏教化之风并乞赦原遂其初志又近者大赦天下法司执滞常条罪可宥原尚复系拘亦乞予之自新量加湔洗天国家所恃长久者天命与人心也而天命常视人心为去留欲得人心必敦教化必修礼让必遂其生养必足其衣食使其知父子君臣之义被道德仁义之化休养田里之明不见贪残虐害之政将灾沴不作太平可臻臣不胜惓惓惟陛下少垂听鉴时成祖定都北京巳决方招抚外夷疏中所陈业忤上意然尚允行其它顷之坐谤下狱寻赦出不叙永乐末年以杨荣荐复职仁宗即位屡敕羣臣言事时勉复献书二本条举时政上怒缚至便殿命武士扑之金瑵十八肋折者三时侍读罗汝敬亦言事上俱改为御史令日问囚一起言事一章章三上复有规切语上谓夏原吉时勉廷辱我言巳天颜大变原吉言时勉小臣廷诤过激顾反见圣德之大上下时勉锦衣狱其夕上崩宣宗即位命缚见必杀之巳命即斩西市母见使者传命出端西旁门缚者从靖东旁门入相左遂得见上尔何触牾先帝疏何言具数之时勉数至六事少止上曰未尽胡止对曰天威在上臣不能悉记上稍霁曰是第难言耳草安在对曰巳焚遂释之命预修两朝实录书成升侍读学士上至史馆撒赐金钱诸学士皆俛耴时勉独正立上使前出余钱赐之他日至文渊阁赐诸学士酒卜上曰李时勉朕非卿安能此时勉顿首谢止统初为国子祭酒故事中官进书文庙祭酒设名延款时王振用事时勉殊不往候故巳衔之及其进书又罢茗不设彝伦堂前有树故是许平伸手植树荫翳堂时勉芟其旁枝振因言时勉擅伐官树入家取中旨与司业赵琬掌馔金鉴并枷脰国子监前锦衣校尉至时勉方阅课即起免冠受缚徐呼诸生前品第其高下顾僚属更校乃去既至特重时勉枷隘枷窍鉴请以巳枷易之时勉不可是时一方暑枷三日不解合监生徒三千余人周旋左右一生石大用者丰顺人见时勉老顿具疏请代通政司抑怵之大用曰朋友急难诗歌鹡鸰师犹父也忍便巳哉通政司乃为大用转奏奏入会时为会昌侯生日诸公皆过侯家为寿助教李继雅往来诸公闲于是因诸公求侯太后正使人赐侯家物侯附奏皇太后遂得解异时者时勉谓继浮薄心厌之至是乃得其助而大用迟顿笃鲁初不为六馆所知一时名动都下正统八年也时勉为祭酒凡六年规条严肃恩意稠至诸生疾病或不能婚丧者扶持赡给之尝濳察一生不在学舍迹问所往对曰亡奴尾之时勉怃然曰游学乏力曷资薪水耶生见时勉意诚不觉愧悔因前谢曰奴实不亡离学甘罪时勉慰遣之亡何乞致仕合监生徒旗帐鼓吹送出都门外倾朝出饯商贾为之废市又百余人送至通州莫不临岐涕泣廷臣归老之荣师生相与之厚以为盛事归之明年闻车驾北狩痛愤累日遣其孙骐诣阙上书温旨褒谕时勉巳卒景泰中廵抚江西右佥都御史韩雍言宋丞相信国公文天祥礼部侍郎谢枋得精忠大节宜赐赠谥录用其子孙孙并及时勉下礼部尚书胡濙等行翰林院大学士陈循等议谥天祥枋得而巳濙等复言谥有美恶所从来已我朝特与善谥盖待臣子以善善长之意比者周忱徐琦陈鉴皆以大臣得赐善谥如时勉昋官虽不过四品而行谊节既学问文章出三臣三宜如雍请斯惬公道下翰林院循等请谥时勉文毅从之成化五年其孙颙请视吏部侍郎曹鼐例改谥加赠上曰时勉先朝遗直无忝于忠易以忠文赠礼部左侍郎初时勉廷扑时见殿脊角有朱衣下覆之既肋折他日捉挺其腠勿会时勉善画钩画之内聚精藏锋一笔不茍 

　　○陈祚 

　　陈祚字永锡苏州人永乐时自庶吉士为河南参政时朝廷方营建武当山祚言事编置武当且十年宣德初召为御史疏请薄耆欲除游幸审忠邪之辨因劝上读大学衍义上大怒曰口蛮子朕不识大学衍义尚堪作皇帝邪行诛之学士陈循顿首曰俗土处远不知皇上无书不读也上意解乃逮其父子妻侄阖门十六口分禁之男子系镇抚妇女下浣衣局英宗即位复其官则祚亲已前死乞行服不听乞归葬许之后按楚击方岳而下甚众还视河渠重劾将漕者辽王贵烚淫乱残酷祚与廵抚侍郎吴政奏王过坐不尽发王内乱事并逮下狱巳遇赦调南京寻迁按察佥事福建凡民闲房屋过制悉撤去之以其材治学宫修官舍闽人谓人都料匠巳得谢归祚面目严冷虽待家人亦少恩意独重其里人邢量旦则挟册质疑昏莫及返量终岁不一至祚庐祚不怪也 【 初其侄子同系分禁不相闻及出乍见畧不怜惜即遣还曰不能尔庇而反见累量自少不娶医十自给弊椽数闲青苔满屋折铛败席长日或不举火客至相与清坐而巳其学自经史外释老方伎无不毕通】 祚玄孙鎏仕至布政使恬愉寡营善擘窠大书为时所重 

　　○陈敬宗 

　　陈敬宗字光世慈溪人父孟藻令德兴有声敬宗永乐二年进士被选为翰林庶吉士预修永乐大典授刑部主事复预修五经四书性理大全重修高庙实录既成改翰林侍讲屡有赋颂之献寻以母丧归宣德改元驿起修成祖仁宗二庙实录升南京国子监司业进祭酒高明力学教人持敬为主规条整肃辟雍之政辨于朝常咸宁人杨鼎年二十余举乡试第一闻敬宗严教即求入南监从敬宗学闭户读书爨食躬作敬宗叹曰闭户手爨甘人所苦颜氏箪瓢不是过矣时禁夜灯国学尤严鼎窍小罂照诵为獥者所发而敬宗贷之时鼎尚未有室有郡守欲女妻之鼎曰游学在外不告父母不敢从也郡守来求兵部徐琦言于敬宗鼎贫守富父母闻之亦何不可敬宗以转语鼎曰原宪虽贫于首则富猗顿虽富于道则贫鼎何羡哉敬宗益服鼎第其德行为国学最后鼎竟至大官正统中敬宗考绩赴京王振慕而求见辞避之杨士奇请闻过于敬宗敬宗直语焉士奇谢曰公真吾师在职十九年所教生徒多位卿贰久不调墨如也时李时勉北监祭酒而敬宗在南人称南陈北李然士或见少恩不如时勉矣生徒至有讼之者不自白寻亦解敬宗广眉修髯仪观俨然动止有常一语不妄片章尺楮皆关名教 【 敬宗善饮酒久饮不乱他日剧饮四坐喧颓敬宗握固危坐】 景泰元年引年致仕家居不轻出入被其容接者莫不兴起天顺元年年八十三卒嘉靖中赠礼部侍郎谥文定 

　　○魏骥 

　　魏骥字仲房萧山人父布哲洪武中荐知上高县锄强扶弱德威并着骥以乡贡士登永乐四年会试乙榜授松江府学训导尊严师道教而且爱学舍诸生有夜读书者身携茶粥往■〈忄尉〉厉之满九载考诣阙乞留复任三岁召修永乐大典以吏部尚书师陆荐为太常博士成祖曰刘履节九年御史先帝方授此官命从北征宣宗元年升行在考功员外郎转南太常少卿正统三年召试行在吏部左侍郎踰年实授骥为人好分别是非或时面折人而当官廉勤祗慎虽王振亦重之尝遇振于涂不避车贽振方帕而巳居官舍第携一苍头他日上御便殿召问孰为吏部侍郎骥前对上问骥事从容陈奏上■〈忄尉〉是之 【 一云骥不避振朝士皆吊骥曰骥即死然能抑权贵植大体亦复奚憾明日振果诉上上召问骥曰知尔有罪乎骥曰臣窃禄久罪多矣愿陛下明正臣罪上曰此书生谈勿言第思前日曾否得罪谁也骥曰日臣遇王振揖而过然臣思之不为罪也上曰然则曷不避之骥曰臣忝六卿而避奄人臣不足惜奈朝廷何上曰不畏振耶骥曰臣畏朝廷耳上悦温谕之】 上使骥往南京考察所赢俸金临行莫寄顿有里中同年子为刑曹郎便送付之不复识钥郎请骥怫然曰何待前辈之薄也郎有女胥从郎官如其轻重赝易之比归召工凿金金则赝骥叹息而巳工私骥苍头曰向有某官舍人托我为赝金无是耶苍头入告骥曰毋泄宁亡金可失驩巳郎出知郡谒骥求教骥曰君为人练事治司空城旦书精审何郡足为第须简敕舍中虽在至亲不可易忽郎居念骥言巳郎舍中人稍稍露女婿赝金事郎大惊及入觐如数偿骥骥骇不受曰金具在无易者八年以老辞调礼部特改南吏部九载人见乞致仕不允升南吏部尚书巳巳之变率诸司条陈讨贼策畿内瑞麦白兔之祥悉却弗奏天旱命恤刑有男子纲呼冤法司以其年少欲缓之骥曰阅狱辞巨憝也天旱正为此何得妇人仁者狱决而雨景泰元年至京引年请老大学士陈循骥门生也诣骥曰请需之亡何且以北宰处先生骥曰君位辅臣当进贤为天下奈何私我邪竟致仕去去乘小舫时阻于津关其子稍立仗舫头骥曰藉重此耶命去之居家二十年时首笠课田与佣畯杂处尝至郡城舫冲官舟官问之从人曰魏公也官不审骥曰第应之曰魏骥尚不审骥曰第应之曰萧山魏骥不言尚书也年九十八卒先十日大星殒其邻骥就枕日占曰平生不作欺心事一点灵光直上行遗书子完勿请营坟扰劳乡里既卒而复言辞不乱倏然就化是为成化七年先是监察御史梁昉疏骥有德有寿请如汉故事优礼之其年之八月宪宗御奉天门面命礼部臣遣行人存问赐羊酒有司月给米三石敕未至骥巳卒有司业得请如例祭葬营坟之使来骥有老妾趣完曰忘父言乎完诣阙辞免上若曰老臣清俭身后尚尔遂许辞也骥朴不胜衣而好学不厌孝友刑家信义重乡居官为良吏典教为明师门生旧属多有显人达官自余方州学识不可胜数知县李巩为请谥特谥曰文靖 

　　郎曰李时勉陈祚陈敬宗魏骥皆束修矜厉不以瓦合逢世而时勉骥质行长者近人君子人欤君子人也 

　　周　忱　　杨信民　　刘　纲 

　　○周忱 

　　周忱字恂如吉水人在唐宋元世有显者 【 唐御史中丞勍率兵讨黄巢留镇九江子孙因家焉太子詹事世修徙南昌之武陵至宋敷文阁学士友贤五世不分诏旌其门友贤子汝翼两浙宣抚汝翼子应合瑞州知府应合子天骥元吉州路总管赠江西行省参知政事追封庐陵郡公】 忱永乐二年进士成祖命选是年二十八吉士以应二十八宿忱年少自请入学时入谓之挨宿散阁改刑部主事既为越府长史宣宗初有荐为郡守者夏原吉曰此不足尽周君五年以江南逋赋多卒胥与民相蒙为奻利使廷荐重臣往超迁忱行在工部右侍郎总督南直隶苏松等处松江民并请其为治盐课从之忱至简易治而巳先是胡槩自大理卿出为总督立法严峻目忱以简易治民闲告讦率不省民或恚曰公不及胡卿矣不通我民也忱曰尔不审我与胡卿何如敕书也朝廷与胡卿敕书曰祛除民害与我敕书曰抚安军民自不同尔满九年转方正统中廵按浙江御史俞本复以江南之赋出于田田利在水所以永乐中特命大臣于苏松嘉湖杭常六府治水劝农今侍郎廵抚苏松常则周忱嘉湖杭则王瀹二人各守一方难兼水利忱之治浙人咸赞叹请令兼瀹所治从之久之升户部尚书改工部廵抚如故忱为人谦恭不出口而心计洞敏谋虑深详善采众论凡有所为必咨之细民父老及守令乃决 【 吴人归有光曰往者忧忠靖周文襄之在吴也入与天子唯议于殿廷出与小民从容问难以求其瘼如家人父子而后天下之人知朝廷之近而天子之亲也】 其廵抚江南自侍郎加官至尚书凡历二十有二年中两遭丧皆夺情视事忱广大平易治即官吏有侵盗率不问即客有介朝士来者人人并得其欢心至应接无虚日始高皇帝怒吴后服吴平后即籍富家田记为赋额用是吴赋重天下忱至苏阅积逋至七百九十余万松常亦然惊问父老皆云大户不肯加耗粮长藉远运京师三倍赋民取羡自与斗斛无度而收聚其私家忱为曲弄以奏得减赋八十余万乃令大小户耗如一烙铁斛下诸县立便民仓水次推粮长一人总之曰无聚粮私家聚私家者负所繇也则户给繇帖书其岁数而示之民上囤时自持帖往囤设粮头囤户一人相觉察官为监纳粮长追呼而巳更立拨运纲运二簿籍记之 【 拨运簿者正粮一石收平米加耗度远近为配量纲运簿则听其填注博浅诸费归以偿之】 支拨有羡名曰余米积年倍多则所征倍减久之下诸县各造仓一曰济农举其余积焉农人缺食及运夫遭风被盗者出振贷之春时验田种多寡为贷限秋成随粮还官则复之不还者籍记不复贷故事军民运粮相半而民尤苦军运分长短中三等长运于淮中运于徐短运于临清所领米一平一锐皆官为具浅船民运则自行僦船直抵京通仓正粮一口须平米二石船钱一石经岁往返多失农月忱与平江伯陈瑄议奏罢淮徐临清三仓支米转运之法悉令对船交兑于淮瓜等处兑淮安平米石加五兑瓜洲之外平米斗加五军当运粮有未及过江者听即兑于吴中虽渡江苞米之费琐细皆有区处军民便焉忱曰兑粮江边所兑船未即至守水次天无风乎更于瓜州岸东浚二港港次立便民仓每季秋运米贮仓及冬初漕军泊船受兑率无敢越次漕今以为规忱善絜短觏长就利择便人财无所劳费功集而事倍转接如流水故其法可久行忱尝言民岁运两京马草费不赀草至多败烂请但折纳银数既至可以召商收买向致草千束所费数百金自忱为之数十金而巳忱复言北京公侯禄米例皆江南诸府输之南京使自来受臣所治苏松常三府当输百黄率六斗致一石南京之与三府所去几何若令自来三府可省六十万石费又北京公侯受米于南京无所用之率出俸帖粥人米七八石一金而巳若准收金花银每一金当米四石诏悉从之忱又言嘉定昆山等处折纳官布旧例疋当粮一石官收率加重三斤又多坐麤缕验退者夫斤重缕麤其价反贱斤轻缕细其价乃高第当长广如式而巳既巳如式复防盗剪宜今两头织丝为识凡忱之精计便筭皆此类也忱筹划既备节省倍多常赋之外了无他役余米狼戾仓庾闲凡上供军需之类以及百凡修治与作之费皆是取资初至有所更革吴人骇之既皆以安帖始忱至官时吴大饥浙江湖广大熟忱令人为大贾多槖金入湖浙故抑直勿籴归但对诸米贾言吴中米价高甚公等可自往诸大贾竞贩米入吴忱遽下令发廪贷民收其直之半米价顿减诸贾尽失望度归更奇聊得贱粜忱乃大召诸贾具牛酒为谢至手酌之给以行诸赀贾尽醉欢去既去忱还令官籴以实济农之仓吴人为之歌曰来时周公白地一空今我周公铺地四丰忱循行村落常屏驺徒步入民家与童叟对语备询疾苦为之通融处分所卧榻韬灯留笔简筹度有得起注之虽气候亦有报侦一粮长有所侵匿以江风为解忱曰江是日无风何得失船粮长骇伏久之乃知令金焦山僧日报晴恶其僧皆有资赉详如此也忱尝赴京巳在道使者赍敕取牛胶万余斤绘宫要促还吴忱曰公第往至京言胶难卒办而京库所贮陈革可煎请出之待臣还治市革入库且可出陈易新巳巳之变朝议烧通州仓适忱在京议事曰通州去京师四十余里耳又有数百万粮此可给京军一岁饷令自往取何至付煨烬而曰无资虏耶顷之复下急造盔甲数百万其盔皆欲浴铁忱曰沃锡可矣时人尽服其通敏正统初淮杨灾失盐课敕忱往视忱奏予二万石准其田租一岁听灶户以私盐易之民得平米而官获贱盐其后江北大饥廵抚都御史王竑借三万石于忱忱计至来年麦熟曰此须十万即以与焉盖忱所积余米不但赡江南又可兼利江北景泰二年有言忱通官吏侵盗以万计者召忱还以李敏代之曰母易忱法但治其弊人忱还京言臣初至官询吴中积逋之繇知大户不肻纳赋而小民独受加耗之弊为之均匀衬贴芦席稻草之费悉令自纳积火渐多芦席稻草并易钱入官以足上供军需百凡修治兴作见为妄费亦繇宣宗皇帝许臣便宜行事臣之所费者余米也不敢侵正赋事竟不问遂许致仕忱既去科道官劾忱累容豪猾作弊侵盗数多其家子弟广营田产八眦受官皆忱奸贪所致竟不问其明年卒户部因言冘所积余米无可稽验请综括为公赋繇是征需杂出逋负依然吴后大饥民枕藉叹曰无复周公生我矣□□□□年谥忱曰文襄 

　　○杨信民 

　　杨信民名遇以字行新昌人少游乡泮见当为事切切奋为之人目信民矫激既皆知其忠实宣德中以乡举繇上舍选行在工科给事中丁内艰当葬倩夫舁塜石代夫舁数百步曰以自致于吾亲服阕除刑科正统八年出为广东左参议时承平日久禁网疏阔仕岭外者黩货民信至廉洁宽大暇步衢市问民所苦有以公事至而无罪者辄言按察使纵遣之按察郭智不法信民劾去之代者黄翰所为如智又复劾之词连佥事韦广广与互奏并逮下狱临去民争掷瓦石翰舟以金帛赆信民信民一无所受前后赴三司保留若诣陈阙下者万计至京师翰鞫实除名而信民以巳巳虏变仍荐起守白羊口信民以一参议弹劾两按察使见若凌忤乎乃其见一善抱关击柝必推举之时时存恤广人故按察使周新家也广中有强盗黄萧养者久系狱卧床之竹年余叶生同系者相诧为祥教以不轨使人藏斧槖饘私舣船待海上与十九人破钳铗出挥斧而行追者莫近遂亡入海为大盗设置伪官招诱愚氓渐至十余万来攻广城执都指挥王清至城下使谕众开门清骂贼被杀诏遣都督董兴总兵都指挥同知姚麟为副帅师往征之广人寓京者连章乞信民遂命信民与兵部侍郎孟鉴监督寻使廵抚广东临发白羊军士莫不泣送信民至广广城闭门自困者数月矣信民给民木锲出入自如贼至乃收保招抚胁从归附日千万数复使人持檄谕萧养萧养曰得杨公一言死不恨克期来见信民单骑而往贼罗拜前泣信民开诚为尽莫不欢悦既献巨鱼受而脔之贼出相顾叹不祥叛党稍散亡仃闻兴帅兵至萧养中变信民遽中毒卒广人缟素具位哭奠相属陷贼中者闻之曰杨公死吾属无生矣其后兴虽平贼凡贼所经处兴兵尽屠之皆仰天号曰杨公在至此哉讣闻赐祭葬录一子太学生景泰二年广东父老奏前廵抚都御史杨信民公平不威兴利除害有甚饥渴劾贪见噬被逮京师军民徭獠诣留万计朝命还镇除捕逆贼胁徒避庶昆喙来归乌堇乍中人民祷筮狂走没而巷哭过则吊奠今巳易期哀慕不巳请立祠从之祠未有祭成化中邑民卢从愿以为请上曰可祭以其忌日并赐谥曰忠惠陈琏祠堂碑曰公存心以仁处事以义予人以信历官二十余年终始一节夷险一心而论者徒以公廉介一毫不取与布衣蔬食寒士争淡泊而巳此未知公之全者也 

　　○刘纲 

　　刘纲字文祀禹州人生而孝友敦确有干局初为县得陕延安府之府谷政教兼举颂声大着迁陕宁州纲始为府谷故尚威名及迁宁以久敝之地因俗为治教民播种之方诗书之学均赋役置屯田简兵练武不专绳墨废坠俱振以内艰去代者巳至民诣阙奏留成祖别用代者令纲起复乘传复往纲益慎狱轻罚民不忍犯州有龙尾湫时出光怪远近以为妖纲伺其光动手射之应矢而灭泄其水巨鼋也一日行野中值横石为矼马惊不度谛视之则范仲淹所撰狄仁杰碑文即起竖之立祠祀狄人称异政后丁外艰考绩者数皆以州人奏留仁宗朝特赐玺书褒异及四品章服尝至京师上亲召问劳以酒馔时人荣之英宗朝以老乞休章数上得致仕年七十矣纲三十一而登进士三十三而为县三十六而为州七十而致仕居宁三十四年去宁之日哭声振野宁旧有六君子祠祀狄仁杰以下尝为刺史者至是生祀纲其中改曰七君子祠纲家居十余年年八十四卒宁民遗问踵至其卒也多褁粮致吊者明兴以来为州之久得民之深无纲如也纲有子鼎举怀才抱德不起孙宇弘治闲为大学士赠纲如宇官 

　　郎曰周忱为国家生财节用之臣交际沾接虽阉寺权势亦得其心以故久安于位名称至今在吴中杨信民以参议劾按察虽非官体可谓独行其志刘纲久于州治三十余年异哉三君子并古之所谓遗爱者欤 

　　名山藏卷之六十二



　　●名山藏卷之□□□ 

　　臣林记（统泰天顺臣） 

　　◆臣林记（统泰天顺臣） 

　　刘球 
　　于谦 
　　王竑 
　　袁彬 
　　赵荣 
　　李实 
　　杨善 
　　刘安 
　　罗通 
　　沈固 
　　朱鉴 

　　○刘球 

　　刘球字求乐更字廷振安福人也尝避难隐居姚江数年从学者甚众举进士仕礼部主事胡濙荐之英宗召入直秘阁日见亲宠寻为翰林侍读正统八年夏雷震求直言球上封事曰臣谨按春秋而知君心之所感天心之所应如向答声如影随形国家成败兴亡靡不系之桑榖而太戊政雉雊而武丁德旱虐而周宣惧三君遇灾修行以动天地之迁比者雷震奉天殿鸱吻陛下素服辍朝下罪巳之诏出省躬之言甚监甚盛臣惟今日之急乃有十先一勤圣学自古哲后动与天合雨旸寒暑罔不时若惟能专志问学屏御无益心正而天从之臣愿陛下多御经筵少居禁苑数进儒臣讲求至理笃精一之功极修齐治平之道二揽权纲权之下移宵人政也太祖太宗畏民敕天日三视朝顺门便殿时召大臣裁决庶务疑则确之自折其衷所以权归于上臣愿陛下守二圣之成规复亲决之故事毋俾权移乃出宵人三亲正士诸葛孔明曰亲贤臣远小人先汉所以兴隆也内外之臣贤不肖殊器皆骈臂错踵受事陛下惟陛下察巳询人亲远惟精以追兴隆之治四选祀臣太常古秩宗也非其人不可以交神故尧命伯夷犹让夔龙今太常卿贰久缺或不洁蠲宜择选儒臣使领其职寅清端重明习典故母后夷龙五严核吏近考察吏治责成布政按察二使及廵按御史徒具文尔吏无善政民多失业军卫之臣为害尤酷诚宜选择公明廉翰廷臣行天下无分文武官吏皆得考察黜退奸墨旌表廉异六慎刑典古者人君不亲刑狱悉付理官书曰予辟勿辟予宥勿宥惟厥中近法司上狱有奉敕旨减重为轻加轻为重法司畏郄不敢执奏虑囚之际多所观望希合上旨枉实繇之窃谓一切刑狱宜从所上设有不当便命参听听不如初罪初听者又砖米纳赎虽云古法然贪者幸免廉者蒙辜宜令文武臣非犯公罪毋得入赎宥辟惟中七罢营作土木之工不息则天地之和不欣京师兴作五六年矣虽不烦民顾皆役军军非民乎须之御暴用之力役人劳不苏是急宜罢八宽逋赋比四方灾荒乞减租税有司多行扞格或有听准亦无实惠流徙失业实可伤痛宜下户部遇有报荒勘实量减赡养流民毋俾失业九息兵威兵凶器也动必伤人如麓川连岁用兵死十七八今疮痍未廖又遣定西侯蒋贵总楚蜀贵阳兵以从缅甸受其所拘首寇思任发借彼为言果生得首寇以归不过宣诸廷磔诸市枭诸衢而彼且挟为功赏必求与地与则二夷立其势下悯录死囚犹示曲原免为适卒今乃驱十余万无罪之人而欲生得一失地之窜寇兵争无巳伤人必多臣谓宜召还蒋贵并止楚蜀贵阳兵敕靖远伯王骥遣谕缅甸斩献寇首即与厚赏不烦生致仍令思几发尽削四面之地分与新附之夷许以小职使仍麓川则兵不用而十余万生灵之命无伤十修武备比年北虏入贡遣人岁增诚恐包藏祸心防备宜豫莫若于京师边塞数遣给事中御史阅督操备使借工各厂及服役私家军一悉就训练公武举以求良将定召募以求武勇广屯田收中盐以厚储蓄此十先者皆今急务所以感格上天招致太平诚在于此陛下设诚行之殷宗周宣不足法也臣不揆愚陋敢昧死言初麓川之师实王振兴事球疏言之振业大恨矣有锦衣指挥彭德清者球之乡人赖振宠甚张球独易之至是谗于振曰公知之乎刘侍读疏之三章盖诋公也会编修董璘上言太常用道流不称请自为卿忤旨下诏狱锦衣使马顺亦何振曰球为璘地故疏重祀臣与璘通振悦之乃诬服璘矫旨从朝班中捽出球下之狱嗾顺夜杀之犀明顺小校持刀推狱门球璘方同卧小校扼之急球大呼曰太祖太宗明灵在天何得擅杀我小校刺球颈出血顺前踢仆之相与支解掘而瘗之狱中璘从旁匿其血佑球子釪钺求球尸仅得一臂乃褁臂佑以实榇小校者都御史耿九畴识之岂而晢比见九畴疸而瘠九畴惊曰何顿改也小校自恨曰小人近不祥爪牙狸狌铲铩鸾皇今当不复能见公矣亡何死而马顺子从尫中发狂持刀逐顺曰我刘侍读行杀若球之死也余姚布衣成器登龙泉山望空而祭为文二千余言哭之以其祭肉遍遗诸公且台焉曰祭忠之台其后赠球学士谥忠愍钺釪终振世不仕振死乃仕钺广东参政釪云南按察使 
　　郎曰李时勉枷也刘球死也而皆王振矫旨欺主上冲年甚矣予闻周新于谦死而见形精气为物游魂为变殆有之也球死正统中至今久远矣其邑人王德新者以万历初言事捕系锦衣狱夜作乡语曰君亦来此乎知其精灵尚在也 

　　于　谦　　王　竑 【 景泰臣】 

　　○于谦 

　　于谦字廷益钱塘人自为诸生英迈过人每有难事于人中廵绕数行辄得奇计读书过目成诵为诸生时习容止肮脏有声廵按御史目之入视学召使讲书谦乃为御史讲高皇帝大诰御史撤坐避席跪而听讲谦反复推解甚悉闻者悚服宣德初以御史从征汉庶人既械上命数庶人罪辞严上悦师还与文武大臣均赏手其名久之升行在兵部右侍郎兼廵抚山西河南时年三十余耳王振用事有御史与谦同姓名者忤振振疑为谦因事下谦狱久得释左迁大理少卿亲王有司群来乞谦命谦复往谦居山西河南凡十八年甚有遗爱正统十二年以右侍郎还部虏也先入寇王振力主亲征谦与尚书邝埜谏不听埜从谦居理乘舆北狩太后命郕王监国王朝群臣弹振罪甚急王命出俟命皆曰王振罪恶贯盈殿下不即族之臣等陨首于廷不能俟也因伏地大哭锦衣卫指挥马顺叱众众摮而殪之廷臣大哗班列不次王环视屡起钦入谦直上陛掖止之群臣拥随后皆曰毛阉王阉王振党请并受而甘心焉谦白王曰众怒未杀不如因而顺之王旋坐谦曰班班武士鈇者前武士执鈇前命曳二阉扑杀之肆之华门之外哗稍止未班谦复白曰众疑未弭不如因而宽之王乃命群臣曰王振有罪当族族之常白太后顺罪亦当死死顺者勿论群臣乃班成礼而退是日也日过中谦袍袖皆裂吏部尚书王直迎拜曰今日非公百直不济也太后闻而嘉谦升兵部尚书加太子少保谦则与羣臣请郕王即真遥尊上为太上皇是时北□将士十亡八九器械略尽京师人心汹汹侍讲徐珵倡议南迁谦恸哭于廷曰京师天下根本郊庙社稷富阙百官万姓公私蕴聚皆在京师一动大势尽去宋之靖康殷鉴不远有俱死于此敢言南者众共诛之则上奏曰虏贼不道骄汉凶骜势且长驱不先谋无以应卒迩者三营精锐尽亡于从边留者皆罢驽不能执戈戟宜急募义勇集民夫更河卒实京师练而待工部局厂攻战具昼夜作郭外之民徙实内郛使虏母虏坝上之仓散之以代官禄使虏无馋乃諟内外缮濠隍誓士马警楼橹治崄塞石亨杨洪柳溥皆有名诸将召而使之共治军也先送上皇驾至都城下曰见我谦亨与我金帛迎尔君下廷臣议谦曰君忘臣之不才使臣司司马司马知战臣知死垒七日数败虏虏竟退盖其始也先拥上皇大同城下大同之士登陴而语虏赖天地宗社之灵国有君矣宣府宣府之士登陴而语虏赖天地宗社之灵国有君矣及至都城下者城之士登陴而语虏赖天地宗社之灵国有君矣谦扬言曰岂不闻社稷为重君为轻则上疏曰也先违天负义久留上皇深犯京畿其为仇恨庸可胜言若许以和万有不可去岁秋冬闲虏势方张我遣指挥季铎岳谦赍金赂虏以迎车驾其时贿方入于穹庐骑巳迫于关口继遣少卿赵荣通政王复往虏营不见乘舆返夫中国与虏不共戴天若必从和背君忘义莫此为甚且虏贪以诈和成其欲无止长之则难餍违之则速变昔者宋真宗澶渊之役契丹挫败敛心就盟尚输岁币过三十万徽钦北辕奸臣误国至割土纳贿屈巳贬尊灭而后巳前事之不忘以臣之计莫若选将厉兵贮威育勇来则震武去不穷追虏若稔恶鬼启其衷大举入寇以我肄士加之奋帅臣等蒙死前行可以铚权而服或皇天厌乱列圣有灵虏知不利反面内贡酌赐津遣不绝而巳若使臣通好汉礼必先示弱启侮臣所谓万不可者也谦之与羣臣请立景帝也郑公孙申之谋也以为帝于上皇义兄弟得绝虏乃景帝因之不渴上皇乃虏亦因帝不渴上皇以为抱空质而不义中国乃归上皇上皇入塞景帝犹曰虏诈谦曰陛下天位巳定谁复异论君臣大义兄弟懿亲惟陛下念之耳上皇还居南内六年景帝废上皇子而立其子遂加谦太子太傅及景帝疾石亨徐有贞夜开长安门内甲士迎上皇复位因诬谦与王文太监王诚谋帝让王子下狱都御史萧维祯责簿对曰而何外求君文曰藩王非金符不可召金符藏内府安从得之争之急谦曰无庸石亨有先意奏论死上犹豫曰谦功有贞从旁言谦不功陛下不夺门矣有贞即珵也是日诏谦文诚并弃市籍其家戍谦子冕龙门都督同知陈逵独收谦尸葬之 【 逵六合人正统初学士李时勉举其将才时出入时勉门闻所未闻莅官行事多有可观其督捕盗贼用刑虽多惨刻然强横敛迹居民按堵至谦被刑时群凶气焰可畏独逵收谦尸敛葬君子多其人】 谦历事三朝知无不言识达大体毅然任天下年未五十丧妻不娶门第萧然不容私谒政务旁午日上章十数累千万言挥笔立就当世叹其才然矜傲自用遇勋庸国戚若婴稚视士类亡当也其始荐石亨与同事既亨见谦议论断制宿将敛伏而巳不能赞一词固衔之及其迎上皇复位故因诛之以为功籍家时仅得所赐盔甲袍带而巳京师人为之语曰鹭鹚上走何处得鱼嗛于是王骥代谦矣骥去石亨荐陈汝言代骥亡何汝言以贿败上命陈所籍物庑下与诸大臣观而曰人之廉洿不亦越哉于谦无一日之积而汝言累累若是是时石亨侍下首而惭选之有边警廷议纷纭恭顺侯吴墐对上曰谦生不及此上默然他日奉天门灾上见谦隐隐火光中宪宗立诏复官赦冕还二年遣行人谕祭谦墓复冕为府军前卫副千户其文曰卿器伟儁杰才宏经济当国家之多难保社稷以无虞公道自持权奸被害枉知先帝忠怜朕心复卿子遣人谕祭呜呼哀死表生一顺天道厄前伸后永惟人心冕仕终应天府尹修而有文不子以其族人允忠之子为后袭杭州卫副千户弘治初赠谦太传谥肃愍祠之旌功万历中更谥曰忠肃
  </div>
  <div class="pagination">
   <a href="名山藏_page65.html">
    上一页
   </a>
   <span>
    ...
   </span>
   <a href="名山藏_page61.html">
    61
   </a>
   <a href="名山藏_page62.html">
    62
   </a>
   <a href="名山藏_page63.html">
    63
   </a>
   <a href="名山藏_page64.html">
    64
   </a>
   <a href="名山藏_page65.html">
    65
   </a>
   <span class="current-page">
    66
   </span>
   <a href="名山藏_page67.html">
    67
   </a>
   <a href="名山藏_page68.html">
    68
   </a>
   <a href="名山藏_page69.html">
    69
   </a>
   <a href="名山藏_page70.html">
    70
   </a>
   <a href="名山藏_page71.html">
    71
   </a>
   <span>
    ...
   </span>
   <a href="名山藏_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
