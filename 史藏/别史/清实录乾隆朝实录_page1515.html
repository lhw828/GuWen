<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1515 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1515 页/共 1860 页
  </h1>
  <div class="content">
   ○丙申。上诣雍和宫行礼。　　

○谕、上年安徽凤阳、頴州、二府。并泗州等属州县。因淮水泛涨。田亩被淹。业经降旨、令该抚董率所属。切实查勘。照例给赈。俾无失所。第念今春正赈已毕。尚届青黄不接之时。民食不无拮据。著再加恩将寿州、凤台、凤阳、怀远、灵璧、泗州、旴＜日台＞、五河、頴上等九州县。被灾八九分贫民。无论极次。于正赈后、概行加赈一个月。以资接济。其凤阳、长淮、泗州、三卫被灾饥口。各随坐落州县村庄。一体加赈。至被灾较轻。有需酌借口粮耔种者。并著该抚察看情形。分别酌量办理。该抚务督率各属。实力妥办。俾灾黎均沾实惠。以副朕轸恤无已之至意。该部遵谕速行。　　

○丁酉。享太庙。遣怡亲王永琅、恭代行礼。　　

○遣官祭太岁之神。上御紫光阁。赐蒙古王公台吉、及霍罕伯克那尔巴图来使鄂布勒克色木、并年班回部伯克阿哩雅斯等十一人、朝鲜国使臣郑宗源等二人宴。　　

○召大学士、内廷翰林等、茶宴。以职官表联句。　　

○巡视济宁漕务内阁学士毓奇覆奏、遵旨筹消湖水去路。查济宁以南水势。半月来续消未满一尺。下游未能通畅。但自济宁至黄林庄。地势东高西下。伏秋山水陡发。汇连汶泗。入运甚骤。惟赖西岸各湖分洩。若于运道迤东各河、设法疏消。势既不顺。且入海甚远。盛涨时、邹滕峄各县民舍田卢。尤恐难保。东省似无另有疏消之处。批、所见甚是。如此不拘于遵旨。实可嘉。又奏、近查催临清运河挑工。均系随挖随冻。想见下游各河。或系筑坝兴挑。或系溜缓冰聚。以致顶阻。交春后冰凌渐解。且至桃汛尚有两月。南河分筹去路。及伊家河挑竣。则东境水势。自可立见大消。得旨、所奏俱悉。大约河归故道之后。诸事皆易办矣。　　

○戊戌。谕、据黄仕简奏、督拏台湾械斗刁民首夥要犯。先后共获一百四十三名。又续获要犯五十余名。现在民人并无再敢互斗滋事。台湾所属。均各宁帖等语。台湾刁民械斗一案。黄仕简一闻禀报。即带兵渡台查办。殊属可嘉。曾经降旨、令其会同杨廷桦、督率查拏。今此案首夥要犯。拏获多人。地方宁静。办理尚为妥速。黄仕简、杨廷桦、俱著交部议叙。所有在事出力人员。并著黄仕简等、查明咨部议叙。　　

○谕军机大臣等、据黄仕简奏、督拏械斗刁民、及杀害汛弁、首夥要犯。先后共获一百四十三名。又续获要犯五十余名。现在民人并无再敢互斗滋事。台湾所属。均属宁帖等语。所办好。已有旨将伊等交部议叙矣。此案首夥要犯。先后共拏获二百余名。自应迅速审办。一面奏闻。一面即将要犯先行正法。俾奸民知所儆畏。至此外未获余党。及焚抢流匪。仍著黄仕简、杨廷桦、上紧逐一严加捕获。审办完结。以靖海疆而安良善。方不致再滋事端。黄仕简不可因台地现已宁帖。稍存将就了事之见。再此案要犯。前有自台湾逃散、偷渡被获者二十余名。恐尚有陆续逃回。并不敢仍回原籍。或逃入接壤之广东、浙江、地方。希图远扬漏网。亦所必有。著传谕富勒浑、速饬地方文武、严密截拏。并著福崧、尚安、于邻境接壤处所。一体饬属实力搜捕。毋使一名兔脱。将此由六百里发往、各谕令知之。　　

○又谕、据福崧奏、查拏纠众闹漕、首从要犯审办一摺。据称浙省近年办理漕粮。上下视为利薮。劣衿地棍。乘机挟制。包揽把持。竟成规例。甚至纠众抗拏。喧闹公堂。地方官或以素染贪污。甘心隐忍。或以人数众多。难以查拏。讳匿不报。以致酿成锢弊。并称上年办漕。即有聚众喧闹之事。仅以枷责完结等语。浙省政务废弛。各州县经徵漕米。百弊丛生。实堪痛恨。劣衿把持公事。最为地方之害。若稍事姑息。则伊等不知儆畏。益无忌惮。适足以长刁风。自应严拏究办。尽法惩治。庶可以绥靖闾阎。至摺内所称首恶监生钱徵书一犯。是否系已故尚书钱陈群之子孙。世家子弟。尤应安分守法。不可干与公事。若系钱陈群之子孙。即当于审明定案时、一面正法。一面奏闻。朕于旧臣之裔其应行加恩者、无不加恩。而于应行惩治者、亦不稍为宽假。著传谕福崧、即行查明据实覆奏。毋得稍存瞻徇之见。总之浙省诸务废弛。皆由陈辉祖在总督任内。全不以事为事。以致酿成积弊。且以上年聚众闹漕之事。并不据实陈奏。深负委任。朕实不意其负恩昧良。至于如此。福崧初到浙抚之任。实力整顿。所办甚属可嘉。但不可始勤终怠。庶克副朕委任之意。著将此由六百里谕令知之。　　

○是日起。上以祈谷于上帝。斋戒三日。　　

○己亥。世祖章皇帝忌辰。遣官祭孝陵。　　

○谕曰、候补洗马黄轩、现在尚书房行走。其未补缺以前。著加恩准其一体食俸。　　

○江西巡抚郝硕奏、酌定各营添兵事宜。一、通省应添马兵二百八十六名。除抚标、及南昌、赣州二镇、九江、袁州二协外。余兵九十七名。分摊二十四营。每处数名。无济于事。且地处山僻。步兵较为得力。应将马兵改为步兵。一、各营汛多系山水险隘。藤牌杂技。尚非急需。应将此次添兵。除实补马兵外。余一千三百九十八名。半习弓箭。半习鸟枪。一、添兵应需军装马匹器械等项。于各营盈余项下。尽数拨用。尚有不敷。于盐规银内、分年陆续添办。一、新添鸟枪兵。岁需火药铅子。即以马兵改步兵、每年节省饷银。作为正项拨给。下部议行。　　

○庚子。上诣南郊斋宫斋宿。　　

○辛丑。祈谷于上帝。上亲诣行礼。　　

○谕曰、闵鹗元、毕沅、前以王亶望事获谴。降给三品顶带。仍留巡抚之任。停支廉俸。但巡抚养廉。原为平日办公之用。若永远停其支给。未免伊等转有所藉口。今已一年有余。伊二人办事。亦尚属黾勉。著加恩复还原品顶带。其巡抚养廉。仍准其支领。以示体恤。朕于诸臣功过黜陟。斟酌权衡。一视其人之自取。各督抚其各勉图称职。洁已率属。以副委任。　　

○又谕、据黄仕简等覆奏、台湾府知府苏泰、于漳泉二郡民人械斗一案。并不迅速擒捕。严加惩创。辄出示劝谕和息。迨各庄民递呈求息。遂准其会面和睦。办理实为姑息。贻误地方。现已咨请督抚题参等语。漳泉械斗一案。前经雅德具奏。称该府苏泰、前往面加晓谕。各民遵依允服。不敢复滋事端一摺。朕即虑及该府苏泰。或竟有不知大体。央恳和息之事。因谕令黄仕简等、查明据实参奏。今据黄仕简等查奏、苏泰果有出示劝和情事。竟不出朕之所料。是苏泰罔顾大体。姑息养奸。尤非寻常玩延贻误者可比。苏泰、著革职。拏交刑部治罪。　　

○谕军机大臣等、据黄仕简等奏、督拏械斗刁民。及杀害汛弁首夥要犯。先后共获二百余名。将审明情罪最重各犯。先行正法枭示。彰化、诸罗、二色已早宁帖。民情安定。现将不能立即擒捕之文武各官。咨揭督抚题参。并自请议处一摺。此案黄仕简一闻禀报。即带兵渡台。会同杨廷桦查办。先后拏获要犯多人。匪党解散。民情宁帖。不致复滋事端。办理甚属妥速。不但无过。而且有功。已降旨将黄仕简、杨廷桦、交部议叙。以示嘉奖。至此外未获余党。及潜匿流匪。仍著黄仕简、杨廷桦、上紧搜捕。并分路缉拏。务期全获。尽绝根株。以靖海疆而安良善。黄仕简等、务勉力筹办。副朕委任至意。此案祸连两县。毒流三月。地方文武各官。不即立时擒灭。均有应得之咎。富勒浑身任总督。文武皆其统属。著即秉公据实查参具奏。所有台湾府知府苏泰、前于雅德具奏该府劝谕庄民和息时。朕即料及该府必有不知大体。央恳和息之事。谕令黄仁简查奏。今据黄仕简奏、苏泰果有出示劝和情事。不出朕之所料。是该府竟欲将就了事。罔顾大体。姑息养奸。非寻常贻误地方可比。已有旨将苏泰革职、拏交刑部治罪。著富勒浑等、派委妥员。解送刑部审拟定罪。将此由六百里谕令知之。　　

○壬寅。上御乾清宫。普宴宗室。王贝勒贝子公以下、暨三四品顶戴闲散等咸与。质明。所司陈中和韶乐。丹陛大乐集世德舞队。豫设御筵于乾清宫正中宝座前。布和硕亲王以下、辅国将军以上、四十八人宴席于殿内。近支将军、侍卫、官员、宴席于两廊。有品级之宗室、侍卫、官员、近支闲散宗室、宴席于丹墀左右。均东西向。远支闲散宗室、宴席于甬道两旁。北向。为席五百三十。凡一千三百八人。届时。上升座。御前大臣、引王贝勒贝子公宗室等、行九叩礼。兴入宴席。行一叩礼。坐。每进茶、进馔、进酒。咸就坐行一叩礼。宴毕。上启座。咸于坐次跪送。恩赏如意朝珠文玩银币有差。其三四品顶戴人员。以事未入宴者五百六十九人。咸与赏。合计共二千人。由宗人府堂官。引至乾清门谢恩。王贝勒贝子公宗室等。行九叩礼如仪。　　

○谕军机大臣等、据内务府议覆、长芦盐政徵瑞奏请、选派能事妥商王世荣等、代范清济办运各事宜一摺。虽就所奏情形。逐条核覆。朕思范清济承办长芦盐务。并采办洋铜。原令其彼此通融。以盐务余息。接济铜觔。互为调剂。若专办铜觔。不办盐务。是办盐之商人。得沾余润。而办铜者更形竭蹷。未免苦乐不均。殊非酌盈剂虚之道。徵瑞因范清济不善经理盐务。获息无多。选派能事妥商十人。并先行垫借银三十万两。代办盐务。此事在商人等自所乐从。设选派商人。专为范清济代办铜务。即一体借给银三十万两。亦未必有人肯为接办。此一定之情理也。今范清济既不能办理盐务。另选他商代办。而其每年苏局所办铜觔。仍著伊侄范柴、照旧承办。是伊既无盐务余息。可以通融调剂。而所发铜费银八万两。前赴外洋接济铜船。其往返需时。不能周转。亦属实在情形。铜觔关六省鼓铸。倘有迟误。所系匪轻。不可不妥为筹画。著传谕徵瑞、或即交代办盐务之商人、并办铜务。或另行设法调剂之处。悉心熟筹妥议。务使铜盐两事。互相接济。永无贻误。方为妥善。将此谕令知之。所有内务府原摺、及范清济原呈、一并发交阅看。　　

○云贵总督富纲、署云南巡抚刘秉恬奏、遵旨查禁民间鸟枪。惟沿边土司地方。前经奏明、止令呈官编号。仍给守御。查鸟枪既准存留。亦应酌定火药数目。按年给予。应请照车里土司例、每岁给三百斤。并责成腾越镇州、随时给领。就近查察。得旨、览。　　

○癸卯。上诣大高殿行礼。　　

○诣。安佑宫行礼。　　

○幸圆明园。　　

○甲辰。上御山高水长大幄次。赐王公大臣、蒙古王公台吉、及霍罕伯克那尔巴图来使鄂。布勒克色木、并年班回部伯克阿哩雅斯等十一人、朝鲜国使臣郑宗源等二人宴。　　

○谕、据长清、李奉尧奏、拏获台湾聚众在逃首犯谢笑一名。咨明督抚审讯一摺。长清调任闽省提督、甫经到任。即能督饬营县。严密访查。将此案滋事起衅之首犯。亲往拏获。所办甚好。著交部议叙。至李奉尧、前因查办此案。意存推诿。朕本欲将伊治罪。今在厦门地方。访得该犯逃回晋江县之信。即驰抵该处。设法搜查。会同长清、拏获首犯。尚属知过奋勉。李奉尧、著加恩补授马兰镇总兵。兼管内务府总管事务。李奉尧到任之后。刚塔即不必兼署。　　

○谕军机大臣等、据长清等奏、拏获台湾聚众在逃首犯谢笑一摺。所办好。已批交该部议叙矣。此案首犯既经访获。所有起意械斗根由。无难彻底究办。至该犯之妻子。著交与富勒浑等、严行查办。照例从重究拟。不可漏网将此各传谕知之。　　

○云贵总督富纲奏、云南省城南关外新城铺、三市街、教场坝等处。路达三迤。五方错处。向派城守营千总、带兵弹压。又迤西铜店。距该道驻劄较远。向派通判代查。诸多未便。应请将云南府通判、移驻南关。专。司督捕。就近管理铜店。并铸给关防。再该处向有卡房。嗣经裁彻。现仍添设四处。拨兵防守。至该通判原办硝局事务。势难兼顾。应改归水利同知、会同城守营参将经理。下部知之　　

○乙巳。谕、据富勒浑等奏、查明台湾刁民械斗滋事一案。系知府苏泰、罔知政体。立意主和。知县冷震金、又复随声附和。希图将就了事。甚至总兵金蟾桂、副将郑瑞等、接据该县禀报。亦不亲往督捕。以致匪徒肆横无忌。蔓延三月有余。均非寻常懈玩可比。请旨一并革职拏问等语。此案刁民滋事。皆系苏泰、冷震金、立意主和希图将就了事。以致刁民窥见府县畏葸无能。益复肆无忌惮。甚至镇协大员。亦一味因循怠惰。并不亲往督捕。可见该省诸务废弛已极。文武各员。全不以事为事。实堪痛恨。不可不严加惩创。以为贻误地方者戒。除苏泰、业经革职拏交刑部治罪。金蟾桂、亦经革职。其知县冷震金、副将郑瑞、护副将隋光德、都司方廷魁、守备王安邦、侯永义、俱著革职。同金蟾桂等、一并拏交刑部、分别定拟具奏。　　

○谕军机大臣等、据富勒浑奏、拏获逃回台匪谢笑一名。现在诸罗民情安帖一摺。内称谢笑在台闻访。逃回原籍。经李奉尧在厦门地方拏获。节次汛口各员禀报盘察。竟系虚应故事等语。谢笑系此案渠魁。乃于闻访逃回原籍时。汛口员弁。漫无觉察。总因闽省诸务废弛。文武各官。全不以事为事。以致刁民藐法。肆横蔓延。不可不严示惩儆。著传谕富勒浑、雅德、即查明谢笑经过汛口、该管之文武各员。据实指名严行参奏。以为地方官怠玩疎纵者戒。　　

○山东巡抚明兴奏、遵旨查禁民间鸟枪。惟登州府属宁海州、地处深山。多藏猛兽。该州向分八乡。各择壮勇一人。官给编号鸟枪一杆。梭巡驱逐。应请照猎户例、酌留以资捍卫。报闻。　　

○丙午。上御奉三无私殿。赐皇子皇孙诸王等宴。　　

○谕军机大臣等、徵瑞覆奏、饬令代范清济营运盐务之商。一并代办铜觔。两事自当互为通融。俾商人一手经理。得以从容办运。应如徵瑞所奏、即令现在选派之能事妥商办理。但十人太多。未免彼此观望。可选一二人、一面办理盐务。即一面代运铜觔。如何。仍著徵瑞严饬该商等悉心经理。嗣后如再以运本缺乏为词。致铜盐废弛贻误。则惟徵瑞是问。至徵瑞从前奏请、每年需给发铜本银八万两。今范清济又在内务府呈称、第一年办发铜船。需银十五六万两。其中多寡悬殊。因何浮开呈请之处。谕令军机大臣、就近传询伊子外。著将此谕令徵瑞知之。　　

○又谕、据福崧覆奏、王燧在浙玩法婪赃各款一摺。内称王燧在杭州府任内。出粜省仓米石。并不候司核转。串通王亶望、即日批准。粜米三万石。计侵蚀银七千余两。又倚恃王亶望信任。办理工程。包揽勒索。又新到人员。羁留在省。多方勒掯。各属缺出。不待两司详请。即径与王亶望面定委员。然后行知藩司。又短发价值。派累铺户各款。种种劣迹。不一而足等语。浙省吏治废弛。仓库亏缺。皆由王亶望、王燧而起。王燧情罪最重之处。尤在嘉兴收漕诸弊。何以摺内并未查出奏明。已于摺内批示。并将原摺存贮。批交军机大臣、俟福崧查明奏到。会同该部、严审定拟速奏矣。著传谕福崧、即将王燧在嘉兴府任内收漕。如何浮收折色。苦累百姓。及在杭州府任内。收办漕粮、及南米诸弊。逐一访查确实。由六百里驰奏。以凭定案。将此由六百里传谕知之。　　

○丁未。上诣安佑宫行礼。　　

○御正大光明殿。赐朝正外藩等宴。召左翼科尔沁多罗郡王固山额驸鄂勒哲特穆尔额尔克巴拜、巴林多罗郡王巴图、固山贝子萨木丕勒多尔济、喀喇沁多罗郡王喇特纳锡第、奈曼多罗郡王拉旺喇布坦、翁牛特多罗郡王旺舒克、鄂尔多斯多罗郡王达尔玛咱第、扎赉特多罗贝勒阿穆祜朗、阿巴哈纳尔固山贝子达克丹朋素克、敖汉辅国公多罗额驸桑济扎勒、右翼喀尔喀扎萨克图汗齐旺巴勒斋、和硕亲王固伦额驸拉旺多尔济、多罗郡王三丕勒多尔济、固山贝子车登多尔济、逊都布多尔济、厄鲁特亲王罗布藏多尔济、杜尔伯特亲王车凌乌巴什、苏尼特多罗郡王额哷克津、回部郡王品级贝勒哈第尔、茂明安多罗贝勒珠克都尔扎布、青海辅国公根敦端多布等、至御座前。赐酒成礼。　　

○谕曰、两江总督萨载、闽浙总督富勒浑等、合词陈奏、以江浙两省臣民。望幸情殷。且河工海塘。以次告竣。一切善后事宜。尤冀亲临指示。恳请于乾隆四十九年春、六举南巡盛典。以惬舆情一摺。朕自庚子南巡时。巡阅高家堰石塘。及徐州城外石堤钜工。俱逐一亲临指示。兹据奏以次告成。所有一切善后事宜。自应临莅阅视。指授机宜。俾河流永庆安澜。至浙省海塘。前经降旨、将柴塘四千二百余丈。一体改建鱼麟石塘。为滨海群黎。永资捍卫。今要工将竣。亦不可不亲为相度。且自四十一年告功阙里后。阅时已久。应行展谒孔林。以伸景仰。今据该督抚等合词陈奏。江浙两省耆庶。望幸悃忱。尤为肫切。著照所请。于乾隆四十九年正月。诹吉启銮。祇谒。孔林。巡幸江浙。顺道亲阅河工海塘。所有各处行宫坐落。俱就旧有规模。略加葺治。毋得踵事增华。致滋繁费。该督抚等。其善体朕意。妥协办理。副朕省方问俗。观民孚惠至意。　　

○又谕、前因安集延回人阿布拉、在叶尔羌私贩玉石。拏获审明拟绞。解京监禁。今该伯克那尔巴图、感戴朕恩。遣使鄂布勒克色木、远来朝觐。并恳恩请将阿布拉赏还。著加恩将阿布拉宽免。交与来使鄂布勒克色木带回。著该部通行乌什、叶尔羌、喀什噶尔办事大臣等、一体遵照办理。　　

○谕军机大臣等、据福崧奏、仁和县民灶人等、呈请自修范公土塘一摺。范公塘系从前被水冲激。陆续坍塌。节经该督抚等奏明建筑。福崧此时不过欲将坍卸之一千五百余丈。按联修筑。乃摘叙事由。率称恭报范公土塘坍卸各工。现饬民灶自行赶修等语。披阅之初。竟似该处现有坍缺堤工。措词殊不明晰。此皆由福崧文义不通所致。嗣后陈奏事件。宜留心学习。毋任幕友。率行声叙。至范公土塘。向系涨沙。该处民人捐修。自护己业。现在呈请合力赶修。事属可行。自应如所请办理。该抚仍饬司道等实力查察。毋使胥吏乡保人等。藉端侵派。致滋扰累。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十二




大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年癸卯。正月。戊申。上御正大光明殿。赐大学士尚书等宴。　　

○谕、朕于二月初十日启銮。恭谒泰陵。所有应行典礼。著各该衙门照例敬谨豫备。　　

○又谕、朕于二月初三日御经筵。所有应行典礼。著各该衙门照例豫备。　　

○又谕、前因金川军营逃兵。各省拏获、及自行投首者。甚属寥寥。皆由地方官并不实心办理。仅以通缉具文、或出示了事。曾明降谕旨、将承缉不力之文武各员。交部严定处分。并通行予限一年在案。今自乾隆四十六年奉旨之日为始。扣算已满一年。惟四川省自行投首者一百余名。业将福康安交部议叙。其余各省。仍未有首报多名者。所有承缉不力之文武各员。本应按照部例。各降二级调用。但人数未免过多。著加恩再予限一年。该地方官、务宜感激奋勉。实心查办。上紧缉拏。庶不负朕格外矜全之至意。倘此次限满。仍未能全数缉获。定将承缉不力之文武各员。照例降调。不能复为姑贷。将此通谕知之。　　

○谕军机大臣等、据福康安奏、四川成都城、年久倾圯。恩准动项兴修。酌定章程一摺。自应如此办理。省会城垣。工程浩大。动帑数十余万。自所必需。此项银两。是否于军需存剩银两动用。摺内声叙。并未明晰。著传谕福康安、再行详悉查明。据实覆奏。至成都素称名胜。如王羲之帖内称、城池门屋楼观。皆是秦司马错所修。现在省城。是否尚系旧基。或经数次兵燹之后。遗迹渐湮。而此番兴筑。或于畚锸之中。重获有旧碑古碣。足资考证者。著福康安留心访察。遇便覆奏。至其余如诸葛亮庙、杜甫诗所称丞相祠堂者。庙内古柏。是否尚存。又如杜甫诗中浣花草堂、万里桥等处古迹。并著一并查明。绘图贴说呈览。将此谕令知之。　　

○又谕、从前金川军营脱逃兵丁。积年未经弋获。历经降旨、通谕各督抚饬属严缉。并予各犯等以自首免死。展限日期。并将承缉不力之地方官、严定处分。乃自降旨以来。惟川省奏报。拏获人数较多。自行投首者。亦有一百余名。其余各省奏到拏获逃兵。及自首到案者。仍属寥寥。总由各督抚不能督饬承缉之员。实力擒捕。以致该犯等匿迹远扬。现在又降旨将承缉地方官处分、宽限一年。各该督抚务须严饬所属。设法实力查缉。并将各该省逃兵。共有若干。现在已获若干。未获若干。各省通计已获逃兵。约有十分之几。详晰查明。开单具奏。将此传谕四川、陕甘、湖广、云贵、各督抚知之。
  </div>
  <div class="pagination">
   <a href="清实录乾隆朝实录_page1514.html">
    上一页
   </a>
   <span>
    ...
   </span>
   <a href="清实录乾隆朝实录_page1510.html">
    1510
   </a>
   <a href="清实录乾隆朝实录_page1511.html">
    1511
   </a>
   <a href="清实录乾隆朝实录_page1512.html">
    1512
   </a>
   <a href="清实录乾隆朝实录_page1513.html">
    1513
   </a>
   <a href="清实录乾隆朝实录_page1514.html">
    1514
   </a>
   <span class="current-page">
    1515
   </span>
   <a href="清实录乾隆朝实录_page1516.html">
    1516
   </a>
   <a href="清实录乾隆朝实录_page1517.html">
    1517
   </a>
   <a href="清实录乾隆朝实录_page1518.html">
    1518
   </a>
   <a href="清实录乾隆朝实录_page1519.html">
    1519
   </a>
   <a href="清实录乾隆朝实录_page1520.html">
    1520
   </a>
   <span>
    ...
   </span>
   <a href="清实录乾隆朝实录_page1516.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
