<!DOCTYPE html>
<html>
<head>
    <meta charset="UTF-8">
    <title>尚史 - 第 25 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 25 页/共 91 页</h1>
    <div class="content">　　帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰戞击鸣球搏拊琴瑟以咏祖考来格虞賔在位羣后徳让下管鼗鼓合止柷敔笙镛以间鸟兽跄跄箫韶九成鳯凰来仪又曰于予击石拊石百兽率舞庶尹允谐
　　帝王世纪防放山川谿谷之音作乐大章天下大和
　　帝曰龙朕堲谗説殄行震惊朕师命汝作纳言夙夜出纳朕命惟允【尚书】
　　禹臯陶稷契伯夷防龙垂益彭祖自尧时而皆举用未有分职及舜谋于四岳命臯陶为大理平民各伏得其实伯夷主礼上下咸让垂主共师百工致功益主虞山泽辟弃主稷百谷时茂契主司徒百姓亲和龙主賔客逺人至十二牧行而九州莫敢辟违二十二人咸成厥功【史记　禹见夏纪稷契臯陶益别有传彭祖见颛顼诸子传】
　　防子曰伯封有仍氏生女黰黒而甚美光可以鉴名曰元妻防取之生伯封伯封实有豕心贪惏无餍忿纇无期谓之封豕有穷后羿灭之防是以不祀又有八恺八元者苍舒隤敳梼戭大临龙降庭坚仲容叔达八人者髙阳氏之裔也齐圣广渊明允笃诚天下谓之八恺【杜预注此即垂益禹臯陶之伦庭坚即臯陶字】伯奋仲堪叔献季仲伯虎仲熊叔豹季貍八人者髙辛氏之裔也忠肃共懿宣慈惠和天下谓之八元【杜预注此即稷契朱虎熊罴之伦】此十六族也世济其美不陨其名舜臣尧举八恺使主后土以揆百事莫不时序地平天成举八元使布五敎于四方父义母慈兄友弟恭子孝内平外成【左传　按八恺八元或别是十六人杜説葢未必然】
　　论曰世至唐虞烧薮斩害璞剖而器成矣丞疑师保雍容揖让于廷陛间蔚然廼犹可想见也
　　董父
　　董父飂君飂颛顼之裔昆吾已氏之别受氏为国者叔安之裔也实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川其后为鬷夷氏【左传】
　　至夏孔甲前灭【韦昭国语注】
　　阏伯　实沈
　　阏伯实沈者髙辛氏之二子也伯曰阏伯季曰实沈居于旷林不相能也日寻干戈以相征讨帝尧不臧迁阏伯于商邱主辰【辰大火也】迁实沈于大夏主参【参水星也】阏伯为陶唐氏之火正祀大火而火纪时焉【左传】
　　唐虞逸民传　壤父　善卷　许由　巢父【雄陶　方回　东不识续牙　伯阳　秦不空附】
　　壤父年八十余当帝尧之世而击壤于道中观者曰大哉帝之徳也壤父曰吾日出而作日入而息凿井而饮耕田而食帝何徳于我哉【髙士传】
　　善卷者得道之士也尧论其徳行达智而弗若故北面而问焉【吕氏春秋】
　　及舜舜以天下让卷卷曰昔唐氏之有天下也不敎而从不赏而劝今子盛为衣裳之服以民目繁调五音之声以乱民耳丕作皇韶之乐以愚民心乱始此矣予立宇宙之间冬毛夏葛春种秋敛逍遥自得何以天下为遂去莫知其处许由者字武仲阳城槐里人据义履方邪席不坐邪膳不食【髙士传】
　　隠于箕山恬泊养性无欲于世尧礼待之终不肯就时人遂崇大之曰尧将以天下让许由由耻闻之乃洗其耳
　　吕氏春秋尧以天下让子州友父子州友父曰以我为天子可也虽然我适有幽忧之病方将治之未暇在天下也
　　又有巢父与许由同志或曰许由夏常居巢故一号巢父【古史考】
　　或遗由一瓢由挂树间风吹有声犹以为烦举而弃之【逸民传】
　　髙士传尧让天下于许由由不受遁耕于頴水之阳箕山之下终身无经天下之色尧又召为九州长由不欲闻之洗耳于颍水濵适其友巢父牵犊欲饮之见由问其故而告之巢父曰子处髙深谁能见子子故浮防欲闻求其名誉污吾犊口牵犊上防饮之由殁塟箕山之巅庄子吕氏春秋畧同韩非子尧以天下让许由许由逃之舍于家人家人藏其皮冠夫弃天下而家人藏其皮冠是不知许由者也帝王世纪尧以尹夀许由为师符子尧以天下让巢父巢父曰君之牧天下亦犹余之牧孤犊是各有所牧矣焉用惴惴焉以所牧而与余余无用天下为也牵犊而去水经注箕山上有许由冢尧所封也山下有牵牛墟侧颍水有犊泉是巢父还牛处石上犊迹存焉
　　又有雄陶方囬续牙伯阳东不识秦不空皆一国之贤者尝与舜防【尸子　或作东不訾秦不不虚又有灵甫共七人】
　　论曰世多传尧以天下让许由扬子法言曰或问尧将让天下于许由有诸曰好大者为之也顾由无求于世而已矣允哲尧儃舜之重则轻于由矣好大累尧巢父洒耳不亦宜乎
　　四凶传　驩兠　共工　鲧　三苗
　　帝鸿氏有不才子掩义隠贼好行凶徳天下谓之浑沌少皥氏有不才子毁信废忠崇饰恶言天下谓之穷竒颛顼氏有不才子不可敎训不知话言天下谓之梼杌缙云氏有不才子贪于饮食冒于货贿天下谓之饕餮【左传】
　　浑沌者驩兠也穷竒者共工氏也梼杌者鲧也饕餮者三苗也【杜预注】
　　汉书鲧颛顼五世孙帝王世纪颛顼之子字熙国语梼杌次于丕山韦昭注梼杌鲧也世本鲧作城蔡沈书传三苗九黎之后
　　鲧及驩防共工并臣帝尧共工为水官【康成书注】
　　鲧封于崇谓之崇伯鲧【国语】
　　帝尧老曰畴咨若时登庸放齐【亦尧臣】曰子朱启明帝曰吁嚚讼可乎帝曰畴咨若予采【采事也】驩兠曰都共工方鸠僝功【鸠聚僝见言方鸠聚而见其功】帝曰吁静言庸违象恭滔天史记试之功师果淫辟
　　帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰鲧哉帝曰吁咈哉方命圯族岳曰异哉试可乃已帝曰往钦哉九载绩用弗成【尚书】三苗在江淮荆州数为乱于是舜言于帝流共工于幽州以变北狄放驩兠于崇山以变南蛮迁三苗于三危以变西戎
　　博物志尧以天下让于虞三苗之民非之帝杀有苗之民叛浮入南海为三苗国
　　殛鲧于羽山以变东夷【史记】
　　国语鲧违命帝殛之于羽山化为黄入于羽渊越絶书尧使鲧治水舜知鲧不能数谏不去尧殛之于羽山此之谓舜之时鲧不从令也楚辞注鲧治水绩用不成尧放杀之羽山飞鸟水虫曵衔而食之楚辞注尧长放鲧于羽山絶在不毛之地三年不舍其罪拾遗记鲧自沈于羽渊遂化为元鱼海民于羽山之中修立鲧庙四时致祭归藏鲧死三歳不腐剖之以吕刀化为黄龙韩非子尧欲传天下于舜鲧谏曰不祥哉孰以天下而传之匹夫尧不聴杀鲧于羽山之郊共工又諌曰孰以天下而传之匹夫尧不聴诛共工于幽州之都仲尼曰尧之知舜之贤非难也不以其所疑败其所察则难也吕氏春秋尧以天下让舜鲧为诸侯怒曰得天之道者为帝得地之道者为三公今我得地之道而不以我为三公以尧为失论怒甚猛兽欲以为乱比兽之角能以为城举其尾能以为旌召之不来彷徉于野舜于是殛之于羽山
　　论曰放齐举子朱驩兠进共工而稷契臯防曾不得与乎二臣之口气交类从所以见小人之朋也若乃嚚讼之质象恭圯族之情圣智若尧乃有以烛之不然则蛊淫于下而蔽张于上矣逮夫厉智荣夷纣忠崇侯是又自圣其圣自贤其贤比徳而狎遂与之偕亾又其下已









　　尚史卷二十三
　　钦定四库全书
　　尚史巻二十四　　　　　列传二
　　镶白旗汉军李锴撰
　　夏诸臣传
　　伯靡
　　伯靡夏之贵臣太康盘游无度畋于洛表十旬弗反有穷后羿距之于河【尚书】
　　太康崩弟仲康立仲康崩子帝相立【史记】
　　帝相徙于商邱依同姓诸侯斟寻寒浞杀羿于桃梧遂代夏立为帝袭有穷之号灭斟灌斟寻而弑帝相后缗归于有仍生少康伯靡逃于有鬲氏收斟寻二国之烬杀浞立少康有穷遂亡【帝王世纪】
　　纪年二十八年浞弑帝相后缗归有仍伯靡奔有鬲丙寅年少康生乙酉年少康自有仍奔虞甲辰年伯靡自鬲伐浞乙巳年杀浞少康自纶归于夏邑　按纪年少康生于帝相被杀之明年又二十年而奔虞又二十年而后灭浞夏凡中絶四十年
　　刘累
　　刘累者陶唐氏之后也累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之累惧迁于鲁县【左传】
　　昆吾
　　昆吾名樊为己氏祝融之孙陆终第二子【大载记史记并以为第一子】封于昆吾是为昆吾卫昆吾为夏伯夏衰迁于旧许【韦昭国语注】
　　楚之先也【左传楚之皇祖伯父昆吾旧许是宅是也】
　　闗龙逢　【终古附】
　　闗龙逢事桀桀为酒池可以运舟糟邱足以望十里而牛饮者三千人闗龙逢进谏曰古之人君身行礼义爱民节财故国安而身寿今君用财若无穷杀人若恐弗胜君若弗革天殃必降诛必至矣君其革之立而不反朝桀囚而杀之【韩诗外传】
　　博物志桀为长夜宫于深谷中男女杂处十旬不出又为石室瑶防闗龙逢谏桀曰吾之有民如天之有日日亡我亡以为龙逢妖言而杀之符子桀观炮烙于瑶防谓龙逢曰乐乎龙逢曰天下苦之而君为乐臣观君之冕非冕也冠危石也君之履非履也履春氷也未有冠危石而不压履春氷而不陷者桀曰子知我亡而不自知其亡子就炮烙之刑吾观子亡我不亡龙逢行歌曰造化劳我以生休我以炮烙乎
　　太史令终古出其图法执而泣之桀迷惑暴乱愈甚终古乃出奔商汤告诸侯曰夏王无道弃义聴谗众庶咸怨守法之臣自归于商【吕氏春秋】
　　论曰当太康之灭徳也权奸纵欲转窃迭乘夏以不祀区区萌蘖防寄缗躯殆哉伯靡间闗四十年收余烬理纎绪卒灭凶暴续絶统剥之无咎敦复见征靡以人也而得天乎洎夏运告终龙逢恳恳以一木支吾固无及矣
　　夏后妃传　涂山氏
　　啓母涂山之女夏禹之妃也曰女娇禹取四日而去治水啓既生呱呱而泣禹三过其门不入子之涂山氏独明教训啓化其徳卒致令名【列女传】
　　夏诸子传启五子　【观扈附】
　　五子帝启之子太康之弟也逸其名太康逸豫灭徳畋于有洛十旬弗反有穷后羿距之于河五子御其母徯于洛之汭哀怨而作歌其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬其二曰训有之内作色荒外作禽荒甘酒嗜音峻宇雕墙有一于此未或不亡其三曰惟彼陶唐有此冀方今失厥道乱其纪纲乃底灭亡其四曰明明我祖万邦之君有典有则贻厥子孙闗石和钧王府则有荒坠厥绪覆宗絶祀其五曰呜呼曷归予懐之悲万姓仇予予将畴依郁陶乎予心顔厚有忸怩弗慎厥徳虽悔可追【尚书】
　　啓子又有观扈者【左传夏有观扈是也】或作五观
　　国语尧有丹朱舜有商均啓有五观汤有大甲文王有管蔡是五王者皆元徳也而有奸子韦昭注五观太康昆弟太康失国昆弟五人须于洛汭纪年帝启十一年放王李武观于西河十五年武观以西河叛彭伯寿征之武观来归　按五子能道祖训葢亦贤者安得与奸子并数五观当是观扈非五子也韦説误
　　论曰或以五子之歌后世拟为之然娓娓中道浸淫典谟忠厚恺切怨而不怒孤臣孽子情固然也迨夫伯靡戮力子杼奋戈彼五子者或犹及见之耶抑随帝相而灰灭耶
　　夏逸民传　卞随　务光
　　卞随务光莫得其终始汤将伐桀因卞随而谋卞随曰非吾事也汤曰孰可曰不知也汤又因瞀光而谋瞀光曰非吾事也汤曰孰可曰不知也汤曰伊尹何如曰强力忍垢不知其他也汤遂与伊尹伐桀克之以让卞随卞随辞曰伐桀也谋乎我必以我为贼也胜桀而让我必以我为贪也吾生乎乱世而无道之人再来谩我以为辱行吾不忍数闻也乃自投椆水而死汤又让瞀光曰知者谋之武者遂之仁者居之古之道也吾子胡不立乎瞀光辞曰废上非义也杀民非仁也犯其难我享其利非亷也吾闻之曰非其义者不受其禄无道之世不践其土况尊我乎吾不忍久见也乃负石而自沈于庐水【庄子】
　　韩非子汤伐桀而恐天下言己贪也让天下于务光恐务光之受之也使人説务光曰汤杀君而欲传恶声于子故让天下于子务光因自投于河　诐辞诬圣
　　论曰随光毕节椆庐或有之亦夷齐之嚆矢耳然世不甚称之太史公曰由光义至髙其文辞不可少概见何哉葢亦疑其无也
　　夏逆臣传　羿　浞
　　有穷氏羿夷其氏也国于鉏又曰鉏羿未详其所出帝喾以上世掌射正至喾赐以彤弓素矢封之于锄为帝司射厯虞夏羿学射于吉甫其臂长故以善射闻常与吴贺北游使羿射雀羿曰生之乎杀之乎贺曰射其左目羿引弓射之误中右目抑首而媿终身不忘【帝王世纪】楚辞注河伯化为白龙游于水旁羿射之眇其左目河伯上诉天帝天帝曰使汝深守神灵羿何从得犯今为虫兽射固其宜也楚辞注羿猎封豨以其肉膏祭天帝天帝犹不顺羿之所为楚辞注羿梦与洛水神宓妃交接随巢子奚禄山壊天赐玉玦于羿遂残其身以此为福而至于祸
　　太康淫放失国夏人立其弟仲康仲康亦防弱仲康崩子相立【杜预左传注】
　　羿自鉏迁于穷石因夏民而代夏政【号曰有穷】羿恃其射也不修民事淫于原兽弃武罗伯因熊髠龙圉【皆羿贤臣】而用寒浞寒浞者伯明氏之谗子弟也伯明后寒弃之羿收之信而使之以为已相浞行媚于内施恵于外愚弄其民外内咸服羿犹不悛将归自田家众杀而烹之以食其子其子不忍食死于穷门
　　纪年帝相八年寒浞杀羿帝王世纪浞杀羿于桃梧楚辞注使家臣逢防射而杀之
　　浞因羿室生奡及豷
　　帝王世纪奡多力能陆地行舟
　　恃其谗慝诈伪而不徳于民使奡帅师灭斟灌及斟寻灭夏后相
　　纪年二十六年浞使子浇灭斟灌二十七年浇伐斟寻大战于潍覆其舟灭之
　　处奡于过处豷于戈后缗方娠归于有仍生少康夏臣伯靡收二国余烬以灭浞而立少康少康灭奡于过后杼灭豷于戈有穷遂亡【左传】
　　纪年甲辰年伯靡伐浞少康使女艾伐过杀奡乙巳年伯子杼灭戈伯靡杀浞楚辞注浞娶纯狐氏女惑爱之与浞谋杀羿浞娶羿妻而生奡强梁多力纵放其情以杀后相安居无忧日作淫乐卒为相子少康所诛其头颠陨而坠楚辞注浇无义淫佚其嫂徃至其户佯有所求女岐为之缝裳于是共舍宿止少康夜袭得女岐头以为浇断之少康因田猎放犬逐兽遂袭杀浇
　　商诸臣传
　　仲虺
　　仲虺一名莱朱又名仲奚仲之后薛之皇祖也【书传左传同】
　　挚畴二国亦其后【国语挚畴之国由大任韦昭注曰二国任姓奚仲仲虺之后大任之家】当唐虞之际九州隔絶未有舟车之用以济深致逺奚仲乃桡曲为轮因直为辕驾牛服马浮舟杖檝以代人力铄金镂木分苞烧埴以备器械【新语】
　　夏时奚仲居薛为车正【左传】
　　及夏末仲虺为汤左相以汤既放桀惟有慙徳曰予恐来世以台为口实仲虺乃作诰曰惟天生民有欲无主乃乱惟天生聪明时乂有夏昏徳民坠涂炭天乃锡王勇智表正万邦缵禹旧服兹率厥典奉若天命夏王有罪矫诬上天以布命于下帝用不臧式商受命用爽厥师惟王不迩声色不殖货利徳懋懋官功懋懋赏用人惟已改过不吝克寛克仁彰信兆民东征西夷怨南征北狄怨攸徂之民室家相庆曰徯予后后来其苏民之戴商厥惟旧哉徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小呜呼慎厥终惟其始殖有礼覆昏暴钦崇天道永保天命【尚书】
　　其政之教大夫官之教士技之教庶人犹之老彭然也【大戴记】
　　伊尹　【咎单伊陟附】
　　伊尹名挚面无须糜【荀子】
　　力牧之后【帝王世纪】
　　生于空桑【空桑城在开封陈留县南上古人皇氏十九代孙空桑氏之都】
　　吕氏春秋伊尹母居伊水之上孕梦有神告之曰臼出水而东走毋顾明日视臼出水告其邻东走十里而顾其邑尽为水身因化为空桑有侁氏女子采桑得婴儿于空桑之中献之其君其君令烰人养之
　　居伊水有莘氏命之曰伊尹【吕氏春秋】
　　伊尹耕于有莘之野非其义也非其道也一介不以与人一介不以取诸人汤三使徃聘故就汤而说之【孟子】从汤言素王九主之事汤举任以国政【史记】
　　刘向别録九主者有法君専君授君劳君等君寄君破君国君三嵗社君凡九品图画其形吕氏春秋伊尹长而贤汤闻之使人请之有侁氏有侁氏不可汤于是请娶妇为婚有侁氏喜以伊尹为媵送女汤得伊尹祓之于庙爝以爟火衅以牺猳明日设朝而见之説汤以至味墨子伊尹为莘氏女师仆使为庖人汤得而举之立为三公韩非子汤至圣伊尹至智然且七十説而不受身执鼎俎为庖宰昵近亲习而汤乃仅知其贤而用之新语伊尹负鼎屈于有莘之野帝王世纪伊尹至亳乃负鼎抱俎见汤鹖冠子伊尹酒保立为世师
</div>
    <div class="pagination">
<a href="尚史_page24.html">上一页</a><span>...</span><a href="尚史_page20.html">20</a><a href="尚史_page21.html">21</a><a href="尚史_page22.html">22</a><a href="尚史_page23.html">23</a><a href="尚史_page24.html">24</a><span class="current-page">25</span><a href="尚史_page26.html">26</a><a href="尚史_page27.html">27</a><a href="尚史_page28.html">28</a><a href="尚史_page29.html">29</a><a href="尚史_page30.html">30</a><span>...</span><a href="尚史_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
