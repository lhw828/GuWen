<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 249 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 249 页/共 502 页</h1>
    <div class="content">
○戊午正蓝旗蒙古副都统巴雅尔、因病解任。以哈密办事大臣色克通额、为正蓝旗蒙古副都统。镶黄旗满洲副都统载堪、署镶白旗蒙古副都统。　　

○己未。上诣寿康宫、问皇贵太妃安。　　

○谕内阁、军机大臣、大学士、会同吏部、兵部议覆侍郎沈兆霖奏、请暂设皖南巡抚一摺。安徽徽甯池太广五属。介在江南。当此军务繁多。恐该抚鞭长莫及自应专责文武大员。俾资督率该侍郎原请暂设巡抚。既属窒碍难行。著即照军机大臣等所议。将安徽甯池太广道。暂改为徽甯池太广道。加按察使衔。并添设皖南镇总兵一员。暂照台湾镇道之例。准其会衔专摺奏事。所有该四府一州、地方军务紧要机宜均著责成专办。俟军务告竣道员仍归旧制。总兵即作为额缺。以重地方而符定例。至该处距两江总督、安徽巡抚、驻劄处所较远。所有现在协防筹饷事宜。仍著浙江巡抚、不分畛域。暂行督办。其余应办事宜。著该督抚、分别妥议。迅速具奏。　　

○又谕、恒春、蒋霨远等奏、官军进剿夷匪、连获胜仗一摺。贵州郎岱镇甯夷匪。以与汉民构衅。遂假复讐为名。肆行滋扰。虽经攻击获胜。现尚恃险负嵎。自应痛加惩创。著恒春等、严饬在事文武。统带兵勇。迅速进剿。务期埽穴捦渠。毋留余孽。　　

○谕军机大臣等、侍郎王茂荫奏、徽郡急务、请饬浙皖两巡抚查办一摺。据称徽郡自三年以后。捐款至钜。隐存甚多。前任歙县知县刘毓敏携带捐册。逃归山东原籍。祁门存米。未知作何用项。并义练局之勒捐自收自用兼有置产寄顿者。学政之收捐。存银甚多。以及练首潘炳照等、乘乱攫取公项库款。朋分逃散者不少各邑徵存应解庐州大营之项。有数万两。亦未起解。以上六款。历历可查。又称已故徽州府知府达秀、误以花会招作练勇。糜饷殃民。廪生潘炳照、句结门丁李作塘狼狈为奸。并学政沈祖懋、信任潘炳照等、纵容练勇。听其冒滥纵恣、而不加禁。甚至抽扣茶厘。拜认门生。至有学政一日不去。徽祸一日不除之语。著何桂清、密饬妥员。按照该侍郎所指各款。严密查办。毋任稍有隐匿。并将不法之李作塘等、查明重惩。傥该学政果有任听花会为害地方。并侵项纳贿情事。即著据实严参。福济虽远在庐州。亦不难于察访。并著派员密查具奏。另片奏、前署歙县知县博铭、前任休甯县知县唐宝昌、都司江长贵、三员。声名甚好。为民之望等语。并著该抚等、查明与所奏是否相符。其博铭一员。是否回至庐州。并著福济、查明具奏。原摺片著钞给阅看。将此由五百里各谕令知之。　　

○又谕、蒋霨远奏、军需待用孔亟、请饬催各省迅速拨解一摺。据称、黔省桐梓军务已竣。善后急需筹款。独山、荔波、界连粤西。均应留兵堵御。近日上下游苗匪不靖。调集滇黔官兵剿办。军需待用万分紧急。而库款因连年筹垫。罗掘一空。无可筹画。广东、山东、江西、粤海关、等处。尚有部拨未解银一百四十五万九千余两。四川、陕西、山西、三省。尚有请拨未解银二十七万两。著黄宗汉、叶名琛、柏贵、陈启迈、崇恩、王庆云、载龄等。将前项部拨及请拨未解各饷银。迅速筹款。饬委干员起解。沿途如有阻碍。亦即改道遄行。解至黔省。以济要需。将此由五百里谕令各该督抚、并传谕粤海关监督恒祺知之。　　

○又谕、景淳奏、会勘交界、请俟明春再办一摺。此次会勘俄罗斯交界。往返更改。为时已久。今该夷使、既在松花江口等候。且吉林黑龙江委员。均已自格尔必齐河折回。其库伦委员。据称七月中旬以后。亦可赶到。是八月初三日以前。各委员必可在黑龙江口会齐。若再行改期。诚恐该夷有所藉口。转不能依期前来。此时原不必竟到东海。勘立界牌。尽可先饬该委员等、在黑龙江口会晤。将应议事宜。详细筹商。一面由黑龙江将军知照俄罗斯。在松花江等候。即可饬令该委员等、迅速前往会晤。以便定议安立界牌所有该将军请俟明春再办。及先由理藩院豫咨该国之处。著毋庸议。景淳接奉此旨。著即知照奕格遵办可也。将此谕令知之。　　

○贵州按察使孔庆鍸、因病解任。以云南迤南道桑春荣为贵州按察使。　　

○予贵州阵亡外委方澍元、祭葬世职。　　

○上以孟秋时享太庙。自是日始。斋戒三日。　　

○庚申。上诣寿康宫、问皇贵太妃安。　　

○谕内阁、和春、福济奏、贼陷英山、旋即克复一摺。此股贼匪。骤陷英山。经罗田县官绅等、不分畛域。带勇助剿。俾得即行克复。实堪嘉尚。所有在事出力、及捐赀供应之官绅义勇人等。著和春等酌量保奏。候朕施恩。已革道员何桂珍、英山县知县苏秀槐、虽经失守于前。即能收复于后。功过尚足相抵。均著免其议处。　　

○谕军机大臣等、和春、福济奏、逆匪外援麕至、迎剿获胜一摺。览所奏情形。外援之贼。多至万余。而城中出贼。仅止数百。是庐城贼匪无多。已有明徵。自二月初间。经朕将贼匪断无愈杀愈多之理。严切批示。该提督等以后奏报。总以外援为词。试思庐城南面贼营。既经焚毁。官军已四面合围。贼援虽多。皆从南路而来。该提督等、劄营三里冈。紧偪庐城东北。何以不图三面并举。力拔坚城。辄拥重兵。坐待贼援之至耶。此次大堂店之战。和春既亲身前往接仗。福济即应设法攻城。乃仅将出城零贼击退。聊以塞责。无怪贼情之猖獗也。巢县营盘失利已派吉顺等、前往接应。乃嵩瑞、驻劄柘皋。又因贼退撤回。设使该逆突窜店埠。又扰庐州后路。将何以自固藩篱。著和春、福济、一面严堵贼援。一面乘城中贼少之时。迅速设法力图攻克。傥仍事迁延致逆匪复占庐城南面。或下皋之贼。又窜店埠牵掣庐城东北。彼时再以进攻棘手为词。该提督等坐失机宜之罪。不能曲从宽贷也。再安徽徽甯池太广五属。远隔大江。恐该抚鞭长莫及。已允军机大臣等所议。将安徽甯池太广道、暂改专辖五属。专摺奏事。并添设皖南镇总兵一员。所有本日简放之该镇总兵豫祺、是否能胜皖南要缺之任。著福济悉心察看。据实具奏。将此由六百里加紧谕令知之。　　

○以浙江台州协副将豫祺、为安徽皖南镇总兵官。　　

○以通坝办理转运事竣。刑部左侍郎谭廷襄、下部议叙。余升叙有差。　　

○予安徽阵亡游击何朝亮、千总汪熙恩、丁文有、祭葬世职。　　

○蠲缓江西武甯、鄱阳、乐平、德兴、星子、都昌、建昌、德化、德安、瑞昌、湖口、彭泽、安义、义甯、浮梁、南昌、新建、余干、玉山、弋阳、贵溪、兴安、新昌、东乡、万年、新淦、永新、崇仁、兴国、丰城、庐陵、新喻、峡江、清江、三十四州县。及莲花厅、被扰地方。节年租课银米有差。　　

○辛酉。上诣寿康宫、问皇贵太妃安。　　

○谕军机大臣等、官文奏、克复云梦、应城、两城、筹攻德安一摺。该逆踞守德安。原图牵我北路兵力。使不能与武汉之师会合。今两处县城。均经收复。德安藏匪。亦不过二三千人。正可迅筹攻克。惟长江埠贼船。下窜道人桥。虽经团勇击败。仍劄营以防回窜。并于两岸河道均用木石截塞。当可绝其应援。仍应责成该县王培厚等、实力堵剿。俾德安贼匪。不至有豕突狼奔之虑。西淩阿、于初四日。自信阳督队启程。绵洵行抵襄阳。已由陆路驰往大营。此时谅已会合。官文亦由水路进发。该大臣等、务当趁此贼势中断之时。四路围击。谋勇兼施。捣其巢穴。至设法招降。令被掳之人。作为内应。尤宜出以慎重。勿堕诡计。如能先克德安。则进兵汉阳。不致有后顾之患。汉川为通达府河之路。若所派兵勇。随剿随进逆匪势成孤立。无难悉数歼除也。将此由六百里各谕令知之。　　

○又谕、王庆云奏、刁民聚众抗官、仍未解散、请量加兵力一摺。山西阳城县匪徒赵连城、聚众滋闹盐粮。拆毁民房。经该抚派冀甯道瑞昌、前往该县出示晓谕。许其赴官投首。乃该处刁民。仍复怀疑负固。并敢于公文往来。拦阻拆看。复于黄龙庙入村之路。占踞把守。情同叛逆。自应酌调官兵围捕。以儆凶顽。该抚现将换防官兵。密饬该道酌量备调。并将附近垣曲、沁水、各营兵丁。妥为布置。傥官兵既得黄龙庙要隘。该匪畏惧兵威。输诚悔罪。著将首犯从重惩治。其余无知愚民。仍应设法解散。俾安生业。傥该匪等始终怙恶不悛。该抚即饬该道、督兵摉捕。按律惩办。以免效尤。晋省风俗素醇。一经惩创。自必闻风敛迹也。将此谕令知之。　　

○钦差大臣向荣奏、请饬调前任广西右江镇总兵官谷韫灿、来营差委。允之。　　

○以江南舟师出力。赏总兵官吴全美、巴图鲁名号。副将李德麟等、花翎。千总陈家源等、蓝翎。余升赏有差。　　

○以江西武甯剿匪出力。赏千总汪长春等、蓝翎。并升叙有差。　　

○予江西阵亡把总邹传汉、六品军功丁籋云、祭葬世职。　　

○缓徵江西进贤、广昌、余干、兴国、南昌、丰城、清江、新淦、新喻、峡江、庐陵、吉水、永丰、泰和、万安、安福、鄱阳、万年、新建、十九县。及莲花厅、被水灾区。新旧额赋有差。并免广昌县、应赔漂失仓谷。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。秋七月。壬戌朔。享太庙。上亲诣行礼。　　

○尊康慈皇贵太妃、为康慈皇太后。上诣寿康宫行礼。　　

○谕惠亲王绵愉等、朕维礼缘于义。首重慈闱之尊养。孝本乎诚。宜崇母范之鸿称。钦惟康慈皇贵太妃。侍奉皇考廿余年。徽柔素著。抚育朕躬十五载。恩恤优加。虽懿德撝谦。而孝忱难罄。今谨上尊号为康慈皇太后。福履无疆。长承爱日之暄。寿考有徵。永协亿龄之庆。一切应行典礼。著该部察例具奏。　　

○谕军机大臣等、骆秉章奏、两广贼匪。同时犯楚。窜陷宜章等处。请调回湘勇防剿。并辰沅兵丁、堵御不力各摺片。广东贼匪、窜入湖南境内。宜章郴州先后被陷。临武桂阳等处。亦有粤贼肆扰。每股动以万计。是广东北路之贼。势将全窜湖南。广西匪徒。窜陷东安。势极凶悍。虽经楚省官兵攻剿。迭有斩捦。而贼势蔓延。兵勇不敷分布。自系实在情形。本日已谕令叶名琛、柏贵、劳崇光、督饬兵勇。合力兜围。毋令两广之贼。全数窜入楚境。并分拨官兵、协剿宜章等处贼匪。惟贼氛已甚猖獗。亦不能专恃邻封。总须就湖南现有之兵力。与两粤官兵。四面兜剿。尽歼丑类。郴城之失。因辰沅五营兵丁、欠发口粮。见贼退走。现已饬游击龙金源、撤回归伍。著一面令派往韶州之弁目等、将应得薪水口粮。照数给发。一面将首先退走之兵丁。查明从严惩办。以肃军律。所请令罗泽南、带勇赴楚剿贼。已谕曾国藩等、酌量情形办理矣。据御史张骏奏、请实行团练一摺。著该抚饬属实力举行。以资捍卫。原摺著钞给阅看。将此由六百里加紧谕令知之。　　

○又谕、骆秉章奏、湖南邻省、贼氛四偪、兵力不敷、请饬调回湘勇、以资防剿一摺。前因罗泽南一军。为贼牵掣。未能即归九江。谕令曾国藩等、俟义甯剿办得手后。即将该道调回、与该侍郎等、并力会剿。兹据骆秉章奏称、两广之贼。窜陷郴州东安等处。永州宝庆一带。处处紧急。楚北之贼。复窥伺平江等处。又有黔匪滋扰西路。该省兵勇。既多调赴在外。不敷分布。必须罗泽南一军。折回湖南防剿。自系实在情形。惟昨据陈启迈奏、现筹调集兵勇。进攻武甯。已咨罗泽南等、妥速攻剿。该道能否即折回湖南助剿之处。著曾国藩等、酌量现在情形。妥筹分拨。迅速具奏。至江省军务。或先克九江。或先将鄱湖贼船埽除。仍著遵照前次谕旨。迅筹剿办。将此由六百里加紧各谕令知之。　　

○又谕、骆秉章奏、两广匪徒、同时犯楚、筹办情形一摺。湖南省东北边界。自武汉再陷。崇通贼炽。江西义甯、又复告警。岳州长沙两府属。已有防不胜防之势。乃据奏称、广东贼匪邓象、王二潮等、竟由乐昌九峰窜入。攻陷委员赵启玉营盘后。复分股由黄茆岭、窜临武、归并宜章。并间道窜扑嘉禾。复有逆首何禄等、率大股袭踞郴州城池。广西贼、亦同时从全州、灌阳、攻破东安。虽该抚业经派员带勇堵剿。而兵力无可分布。急迫情形。岂堪设想。现在桂阳县属、亦有窜匪。动以万计。所获器械。多有佛山、芦苞、三水、中宿、白土、惠、潮、清、英、等处地名。是贼势已将全窜湖南。现在广东本省办贼。已有头绪。且兵力素称强悍。必当堵截逆匪。毋令乘虚窜入湖南。即广西兵力较单。亦不当以驱贼出境。遂为了事。著叶名琛、柏贵、劳崇光、各饬该省带兵将弁。严遏北窜。以清其源。越界分剿。以杀其势。与骆秉章派出之兵勇。前后夹击。务殄群凶。不致分窜为患。将此由六百里加紧各谕令知之。　　

○以户部承办军需出力。予郎中倪应观等、升叙有差。　　

○予湖南阵亡知州赵启玉、巡检谢德庆、祭葬世职。　　

○癸亥。上诣寿康宫、问皇太后安。　　

○谕内阁、曾国藩奏、巡抚劣迹较多、恐误大局一摺。自上年冬间、贼扰江西吴城。本年二月。复陷饶州。巡抚陈启迈、于叠次奏报摺内。历叙已革总兵赵如胜、阵亡游击吴锡光等战功。于失事摺内。则称赵如胜、奋不顾身。竭力鏖战。于克复摺内。则称吴锡光、奋力围攻。斩馘数千。朕以封疆大吏。奏报军情。谅不致有虚饰。兹据曾国藩奏、吴城之失。赵如胜闻贼先逃。全军覆没。饶州之失。赵如胜败逃三次。致贼破城。与该抚所奏已属不符。吴锡光、攻剿饶州。仅止杀贼数十。该抚辄铺张入奏。甚至将抚署幕中之胡应奎、滥行奏保。而吴锡光纵勇惨杀。匿不奏闻。支领口粮。又称为自备资斧。种种欺饰。实出情理之外。且于曾国藩军营需饷。屡次不肯发给。于水师战船。则忽办忽止。于罗泽南一军。则任意改调。朝令暮改。反覆无定。并将各署官亲幕友、及抚署幕友、列入团练保举。而义甯州实在捐赀出力之人。转不得与。以致人心解体。州城失守。上年贼窜万载。该县李峼、弃城逃走。乡民彭才三等、馈贼财物。该抚徇庇不办。转将首告之举人彭寿颐、坐以诬告之罪。并不将该县失守处分据实参奏、似此颠倒错谬。坚僻自是。实属辜恩溺职。江西按察使恽光宸。于彭寿颐一案。不问曲直。将该举人严刑陵虐。亦属有意逢迎。陈启迈、著即革职。恽光宸、著先行撤任。均听候新任巡抚文俊查办。该抚到任后、著即将曾国藩所参各情节。逐款严查。据实具奏。不得稍有徇隐。　　

○又谕、前据御史宗稷辰、奏参浙江署绍兴协副将王邦庆、捕盗不力。废弛操练。又与知县马昂霄、逢迎干请。该副将并有违例坐轿情事。又山阴县知县顾准、前在嘉善。声名平常。现在新任。复有衙役串诈、及署中潜取水菜陋规各等情。当交何桂清、确查具奏。兹据该抚查明王邦庆、前在署绍兴协任内、停操之故。实因协兵一千余名。除分防调拨外。存营祇有六名。无可操演。并非废弛。至该属盗案。系责成都司、守备、会同文员拏办。自上年及今。已叠获巨犯正法。王邦庆、并无违例坐轿。及与马昂霄逢迎干请情事。该御史所奏。著毋庸议。山阴县知县顾准、前在嘉善任内。催科尚为得力。其被参衙役串诈。及潜取水菜陋规各情。查无实迹。仍著该抚随时访察。傥有前项情弊。即行据实奏参。毋稍回护。　　

○又谕、曾国藩、塔齐布奏、水师获胜一摺。江西湖内贼匪。叠经曾国藩等、剿办获胜。五月三十日、贼船复至姑塘青山、由西岸渡向东岸。官军陡合长围。将贼船包裹。大炮攒轰。鏖战至两时之久。贼目张百长、被刺落水。余匪被轰、及扑水淹毙者无数。生捦长发贼十六人。夺回拖罟大船。并夺获长龙三板等船多只。大炮十八尊。伪承宣胡鼎文等、纷纷脱逃。复被官军追剿、击毙二百余人。逆贼经此次惩创。势已穷蹙。著曾国藩、督率将弁等、迅将湖内匪艇。悉数埽除。无留余孽。　　

○谕军机大臣等、毓书奏、匪徒聚众、复抢矿厂、派兵严拏一摺。据称去年十一月、遍山线矿厂。有匪徒聚抢。拏获多名。本年六月二十三日、突有匪徒大夥入山。施放枪炮。与山上矿夫交手。未定胜负。经毓书派令协领双喜等带兵、随同热河道裕恒、前往查拏。并札饬喀拉沁多罗都楞郡王色伯克多尔济、派蒙古兵二百名。在霍里霍地方。截其归路等语。匪徒屡抢山厂。实属暋不畏法。亟应严加惩创。著柏葰到任后、督饬官兵。认真摉捕。毋令漏网。并将所获贼匪李茂兴、严讯确情。按律定拟。至此案起衅根由。是否无知匪徒。恃众抢夺。抑系矿厂各员。有办理不善之处。著一并查明。据实具奏。原摺著钞给阅看。将此谕令知之。　　

○以镶黄旗护军统领西拉布、署右翼前锋统领。　　

○以署湖北布政使文俊、为江西巡抚。未到任前。以江西布政使陆元烺署理。以江西吉南赣甯道周玉衡、为按察使。　　

○以安徽徽池各郡剿贼出力。赏都司江长贵、巴图鲁名号。云骑尉罗承勋等、蓝翎。并各升叙有差。予阵亡千总国忠、把总吴湘、外委金品三、张正升、按知事张颍滨、祭葬世职。追予道员徐荣、于渔亭地方建立专祠。知县廉骥元等、一并附祀。并旌表殉节徐荣妾伍氏。　　

○予江西姑塘阵亡外委苏光彩、祭葬世职。　　

○甲子。上诣寿康宫、问皇太后安。　　

○谕内阁、英桂奏、请将河南乡试展期举行等语。据称河南南路。尚未撤防。河工漫口。又须筹办赈抚。本年乡试。势难兼顾。自系实在情形。所有河南省应举行乙卯科乡试。著准其缓至本年十月。再行察看情形。奏明办理。　　

○河东河道总督李钧奏、兰阳漫口、请开捐输、并请饬户部主事濮庆孙、赴二襄办。得旨。濮庆孙、著该部饬令前往。惟所拟捐输成数。有无与京局窒碍之处。著户部妥议速奏。寻奏、东河捐输。若照铜局章程办理。则与京局略无分别。恐于京饷有妨。拟准照军营粮台章程。核减二成。每两折收制钱一千六百文。搭收官票三成。既可以广招徕。而与京局亦不致有碍。从之。　　

○以四川按察使马秀儒、为湖北布政使。陕西延榆绥道祥奎、为四川按察使。　　

○乙丑。上诣寿康宫、问皇太后安。　　
</div>
    <div class="pagination">
<a href="清实录咸丰朝实录_page248.html">上一页</a><span>...</span><a href="清实录咸丰朝实录_page244.html">244</a><a href="清实录咸丰朝实录_page245.html">245</a><a href="清实录咸丰朝实录_page246.html">246</a><a href="清实录咸丰朝实录_page247.html">247</a><a href="清实录咸丰朝实录_page248.html">248</a><span class="current-page">249</span><a href="清实录咸丰朝实录_page250.html">250</a><a href="清实录咸丰朝实录_page251.html">251</a><a href="清实录咸丰朝实录_page252.html">252</a><a href="清实录咸丰朝实录_page253.html">253</a><a href="清实录咸丰朝实录_page254.html">254</a><span>...</span><a href="清实录咸丰朝实录_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
