<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 115 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 115 页/共 523 页
  </h1>
  <div class="content">
   ○诣大高殿行礼。　　

○幸圆明园。　　

○勒保奏报、分派镇将歼剿高魏二股贼匪。生擒首逆冉学胜等。得旨奖赉。赏还一品顶带。封三等男爵。副都统衔协领达斯呼勒岱等、下部议叙。赏副将海常参将萧凤来、游击晋之琏、花翎。参将萧福禄、副将衔。已革游击刘满贵、守备衔。拔兵丁敖吉高、为千总。谢加林、陈泳安、为把总。并赏蓝翎。余升赏有差。　　

○乙丑。孝淑皇后升祔奉先殿。命皇次子旻宁行礼。　　

○谕内阁、御史郑敏行奏、请磨勘刑部新例一摺。据称纂修官杨曰鲲、妄将乾隆年闲钦定条例。肆行改删。并将己意添入。颇多牵混。各省督抚碍难遵行等语。刑部修改律例。所派纂修。不止杨曰鲲一人。各纂修官拟纂例条。又必经各该堂官公同商订。始行纂入。自非出杨曰鲲一人之手。今该御史所奏。但称得自舆论。并无指实。难以核办。仍著郑敏行将新例内何条系杨曰鲲删改、及添入己意牵混难行之处。黏签进呈。再降谕旨。嗣命刘权之、和宁、莫瞻菉、初彭龄、会同该御史将新例内改纂各条详核磨勘具奏。　　

○谕军机大臣等、朕恭阅皇考高宗纯皇帝实录。乾隆十二年。因东省被灾。流民出古北口觅食。巡抚阿里衮奏请携银招徕资送。钦奉谕旨、以流民出外觅食。总因乡里糊口无资。果能一一遵旨办理。安辑于本州县。使无轻去其乡上也。离乡未远。招徕于本省境内者。次也。及其已至古北口一带。往返数百里。远者千里。其中或有父兄亲族。向在口外。有所依倚。亦不妨任其前往。若一一资送回籍。不惟糜费不赀。且恐已误耕作。而还乡更无可倚赖。于灾黎更属无益。圣训谆谆。仰见我皇考轸恤穷民、无使一夫失所至意。本年直隶被灾较广。穷民大半失业。且距古北口甚近。其出口觅食者。自所不免。如果地方官认真经理。计口授食。灾民等岂肯轻去其乡。若本籍既不能妥为赈恤。致令流移出口。离家已远。岂有概行拦截、及资送回籍之理。计十月初闲即届开放大赈之期。著传谕陈大文、督率藩司道府州县等、按照极次贫民、户口大小分别给发。务令实惠及民。各有生计。自不致有出口觅食之事。再本日查办南路之卿员台费荫等、到京覆命。据称霸州所用米石。保定、东安、所用银两。俱无仓库可动。至文安、大城二县仓库。银米俱无。询之该州县等。均称曾经报明上司等语。殊堪骇异。文安大城如此。其余各州县仓库亏缺情形。已可概见。陈大文现署直隶总督。于赈事完毕后。务将通省各州县仓库。妥为经理。俾储备有资。缓急足恃方为不负委任。　　

○又谕、盛京官兵。及吉林黑龙江马队官兵。从征日久。艰苦备尝。其中伤病之人自应量加体恤。且大功即日告竣。额勒登保请先行彻令回京。所见甚是。但功成凯旋。非比征调之时。行走必须迅速。若分起闲日起程。沿途车马。供支恐有未周。或以二百名。或以二百五十名为一起。隔三四日派员管带。分起行走。著额勒登保将每起若干人。派侍卫章京何人带领。何日起程。逐一分晰具奏。一面飞咨沿途地方官、豫备车马等项。妥为照料。　　

○以福建台湾水师副将冯建功、为广东碣石镇总兵官。　　

○丙寅。以江南河标中军副将许世德、为浙江处州镇总兵官。　　

○丁卯。世宗宪皇帝忌辰。遣官祭泰陵。上诣安佑宫行礼。　　

○戊辰。谕内阁、据值年旗奏、八旗兵丁。因豫赏地租银两。据情谢恩一摺。此乃相沿具文。不过该参佐领等作稿。呈送都统副都统等转奏。该兵丁等何尝会同具禀耶。朕向来崇实、不尚虚文。王大臣等素所稔知。即如本年六月闲雨水过大。朕将兵丁等应坐扣库银。加恩展限。并普赏一月兵米。又因兵丁住房。尚未一律修整。难以御冬。复将应赏地租银。移在九月内。先由部库给发。矜恤可谓至矣。各都统等宜仰体朕意。各饬该参佐领等、转饬骁骑校领催等妥为训导。务使各谋生理。勿稍浮费。将倒塌墙屋。修理整齐。不可恣意沽买酒肉。滥行耗费。若于兵丁生计全不留意。惟以代奏虚词塞责。朕甚不取。嗣后管理八旗各营大臣等。惟当实心实力。随时教训。以复满洲淳朴旧风。使人人皆知节俭持家。以副朕矜恤兵丁至意。将此通谕八旗各营知之。　　

○又谕、那彦宝等奏、请将投工效力人员、留工差委一摺。内有原任武清县县丞汪应钤、于上年丁忧。业经回籍办理丧葬。今自请投效。该员本系河员出身。著准其留于工次。以资驾轻就熟之益。其原任肥乡县知县金宝、原任固安县县丞屈邦基、均系现报丁忧。例应回籍守制。即河工需员。亦应俟丧葬事毕。再令赴工。况该员并未自请投效。而河工又非军务可比。何必违例奏留。致开夺情之渐。金宝、屈邦基、俱著回籍。俟丧葬事毕。如果河工尚有需用之处。听其自请投效。如河工业已办竣。即在籍终制。至原任福建龙溪县服满候补县丞孙荣春、候选县丞余镕、石尚文、候选府经历朱鉁、候选主簿嵇会嘉、候选从九品李藩、宗人寿、汤佐贤、宗廷懋、汪熙泰、候选未入流吴辑邦、徐瀚、傅瀛、俱请自备资斧留工效力。该员等本非熟悉河务。且难保其中必无违碍之处。未便据呈准其投效。著交吏部详查议奏。　　

○己巳。以大理寺少卿汪日章、为江宁布政使。　　

○庚午。谕军机大臣等、熊枚奏、查勘文安一县被水成灾较重之区。并绘图贴说进呈。朕详加披阅。该处地形洼下。积水已越三年。今夏子牙清河诸水。四面漫溢。竟深至二丈有余不等。住居民人。共计三百六十余村。俱浮沉水中。嗷嗷待哺。朕心实增怜轸。该县自建置县治以来。必有旧定章程。为疏通水道、保障居民经久之计。是否近日废弛不办。并现在应如何设法疏消、百姓不致久困积潦之处。亟应讲求妥办。著陈大文悉心体访。详议具奏。寻奏、查文安地处极洼。至受水之后。地与河平。实已无从宣洩。自建治以来。别无疏浚章程。查大城河之广安横堤长九里。为文邑保障。迤南有河闲所属千里长堤。可资外卫。两堤之中。又有同兴上年查勘控告刨工案内奏明新建闸座。以洩河闲漫水。仍于地段稍下之龙潭湾等处。开沟疏浚。如此救敝□大补偏。则文邑灾黎。或不致久淹为患。再查天津府属之庆云县。地瘠民贫。乾隆十一年钦奉上谕、庆云县每年额徵地丁银两、蠲免十分之三。永著为例。今文安全境积歉情形。与庆云无异。可否将该县三百六十村额赋。分别减免。得旨、文安县全境积歉。既与庆云县无异。自应量为酌减。用纾民力。俟明岁新正。再降恩旨。再上游大城河闲两堤决口堵闭。并修复闸座。以资宣洩。亦祇可如此办理。务当饬令所属。上紧妥办。　　

○旌表守正捐躯河南商邱县民沈万一妻陈氏。　　

○辛未。免云南易门县水灾本年额赋。　　

○壬申。谕内阁、台费荫奏、请将文安县民迁徙盛京等处一摺。所奏断不可行。据称文安地势极洼。现在积水自数尺至丈余不等。明岁断难全涸。并恐二三年尚不能耕种。请酌给迁徙安集之资。准令赴锦州、及吉林、齐齐哈尔等处地方。听其耕种。并请官为经理。由天津海道备船送往等语。本年直隶文安一县被水较重。田庐村落多被淹浸。深堪轸恻。现令陈大文加意抚恤。至该处地势极洼。形如釜底。为众水所归。但建设县治。由来已久。必有旧定章程。为疏消积水、保障生民之计。断无因一时积水难消。遂将阖县居民全行迁徙。任令县治沦于巨浸。况文安距奉天等处途路辽远。由天津出海口前往。风涛险阻。小民断不乐从。古来移民就粟之举。虽闲亦有之。然不过在邻近处所。如河内移至河东。亦无有移民如是之远者。奉天等处即有官地可垦。而耔种牛具。焉能齐备。兼之目下将届冬令。小民到彼后、既非耕作之时。又无栖息之所。而关外气候尤寒。当彼穷冬风雪。岂竟任令露处乎。台费荫所奏、种种格碍难行。著将原摺发还。其文安现在积水情形。自应以设法疏消、优恤穷黎为正办著陈大文遵照前降谕旨、妥协经理。以副朕轸念灾区至意。　　

○谕军机大臣等、朕恭阅皇考高宗纯皇帝实录。内载乾隆十二年、因福建山东江南广东山西等省有抗租拒捕之案。钦奉谕旨、以普免钱粮。而民不以为恩。加赈厚恤。而民不生其感。偶或地方有司少不如意。辄呼群咆哮。挟制官长。不思守令者朝廷之守令。敬守令所以尊朝廷。各省督抚、其倡率州县谆切化导。使愚民知敬畏官长。服从教令。圣训煌煌。至为明切。百姓等偶遇水旱偏灾。糊口无资。自当加意赈恤。俾无失所。若地方官吏有捏报户口、多领少发、种种侵蚀情事。必应严办示惩。若办理本属认真。偶尔遗漏一二口。或将不应赈给之人。照例删除。而伊等即肆行怨讪。甚或挟制官府。此风亦不可长。即如本年直隶被灾州县较多。节经发帑截漕。蠲赋给赈。并特派卿员等四路查勘。办理急赈。所以轸恤灾黎者。固已无微不至。而文安一县前此即有匿名揭帖、控告该县减赈私徵之事。经朕派令熊枚前往访查。昨据熊枚奏、该县又有匿名揭帖。指称钦差到彼。仅闭门算命。并未查访赈务。编造歌词、尽情诋毁。自即系该处城内生监、妄为编造。生监等例不给赈。原以身列胶庠。不等齐民之列。而其中实在艰窘者。亦俱行令该教官照灾案定例、拨给银两。以供饘粥。可得辄生觖望。总之民闲疾苦。必当实心抚辑。而士习浇漓。亦须加之整饬。所有两次编造匿名揭帖之人。陈大文务当遵照节降谕旨、饬属严缉。照例惩办。现在将届开放大赈之时。陈大文于查察吏胥侵冒诸敝□大外。仍当随时晓谕。俾百姓咸知感朝廷赈恤之恩。尊敬长吏。方为妥善。将此谕令知之。　　

○旌表守正捐躯山西榆社县民甯成英妻杨氏。　　

○癸酉。谕内阁、前据经略额勒登保、参赞德楞泰、先后参奏倭什布在巡抚任内、办理粮饷。种种贻误。以致官兵等勒索百姓。抢掠粮食。并闻于赈济饥民一事。张大其词。多有不实。又补放官员、有伊家人与办事属员通同舞敝□大各等情。当经降旨、将倭什布革职拏问解京。交军机大臣会同刑部严讯。倭什布逐条登答。惟自认办理不善。其余坚不承认。是以节次降旨交吴熊光详查具奏。兹据吴熊光奏到、查明倭什布款迹一摺。朕详加披阅。如楚省兵丁追剿窜匪。分合无定。倭什布运送饷银。不能设法赶运。积有尾欠。其支给满汉各营饷项。并不照经略等酌定章程办理。所给未免浮多。并于制备军装军火等事。不知缓急。致形缺乏。又上年所截漕粮。原以备兵米之用。倭什布并不运送襄、郧。转解房、竹。迨大兵入境。仓猝赶运。多糜脚价。仍复缓不济急。又上年倭什布奏报郧县难民二十余万。内有各回本籍民人。并非全系待赈之人。倭什布并不分别查察。率行入奏。实属张大其词。以上各款。尚无贪婪骫法、及纵容家人舞敝□大之处。其经理军需。不能妥协。以致多有贻误。并于饥民数目、奏报不实。自当治以应得之罪。著军机大臣会同刑部、即查照吴熊光摺内所列款迹。将倭什布按例定拟具奏。寻议、请将倭什布发往军台效力。得旨、赏倭什布七品笔帖式顶带。发交陆有仁、令充当苦差。　　

○拨江西广东藩库银各二十万两。解往陕西。以备军需。　　

○湖广总督吴熊光奏、湖广省营马。请循照旧章。仍在本省购买。从之。　　

○予故修休致刑部尚书梁肯堂、祭一次。　　

○是月。密谕张诚基知、江西民情。率皆信鬼神而欺官长。重货利而轻死生。好讼之风甚炽。赣州一带、兼有械斗之习。至于持斋诵经。所在多有。虽习俗使然。亦由正学不讲之故。因循日久。终有大变。是在良有司潜移默化。易俗移风。常存于心。不可稍懈。再武备更不可废弛。常存有备无患之念。切戒兵骄将惰之习。即如今年三月内、萍乡县有饥民抢谷之事。未见汝奏。若果有此事。而汝隐匿不奏。不知汝应奏何事。为封疆大吏者切戒欺饰。民之休戚。岂可漠不相关耶。至察吏所以安民。尤为要务。即如阿克当阿、蒋攸铦、人甚明晰。操守亦好。为江右之良才。椿龄、修仁、张衍龄、此三人办事多有任性自用之敝□大。操守亦平常。朕所闻如此。汝其留意甄别任用。贤者信之。不肖者黜之。不可稍存回护迁就。然须察得实事。再入弹章。亦不可冒昧也。特谕。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。九月。乙亥朔。谕内阁、和宁祖之望奏、前赴通州。查明达庆、邹炳泰、于军船回空挂欠米石将余米抵补一事。未经彼此会商。各用单衔先后具奏。请将达庆交部严加议处。邹炳泰交部议处等语。所议尚属公允。前此金山等四帮军船、短缺漕粮。达庆因奏事来京。曾经面奏。以此项挂欠米石。原应勒令买补。并将旗丁杖责。运弁议处。但回空程期已迫。若照例买补完交。未免有需时日。即将该旗丁等交部责惩。亦须辗转稽时。恐于回空有误。彼时达庆之意。以此次丁船守水日久。需用食米较多。挂欠有因。欲请将余米抵补。而又不敢遽行陈奏。恳朕特降谕旨加恩。当经面谕达庆于摺内夹片声明。以便降旨。达庆面奉谕旨。回署后自应向邹炳泰详悉告知。联衔会奏。乃伊等同办一事。达庆并不将夹片声明之处。豫告之邹炳泰。迨至宫门呈递奏摺时。始令阅看。已属非是。及至此次奏报三进南粮回空时。邹炳泰欲将军船有无挂欠一并查明具奏。亦属正办。而达庆并不向邹炳泰商定。即将军船回空、单衔具奏。于漕粮亏欠细数。并不陈明。有何迫不及待。而匆遽乃尔。是其任意自专。目无同寅。实非和衷共事之道。达庆、著交部严加议处。至邹炳泰于二进军船挂欠。既经奉旨将余米抵补。三进军粮。事同一例。焉有歧视之理。而邹炳泰因与达庆意见不合。辄称豫防旗丁等年年积压。虽似因公起见。实不免偏执使气。亦属不合。邹炳泰、著交部议处。至三进各帮挂欠漕米至六千余石之多。照例本应著追。但该旗丁等因沿途阴雨连绵。河水盛涨。较之二进帮船行走在后。守候尤为日久。计三进船只共有十帮。所欠米六千余石。比较二进船只四帮欠米二千余石。尚不为多。所有该旗丁等挂欠米石。亦著加恩准其以余米暂抵。著令下年全数补运本色。其旗丁杖责、运弁议处之处。并著加恩宽免。至达庆、邹炳泰、平日办事俱尚认真。此次意见龃龉。一则以料理回空为急。一则以查明挂欠为要。尚非因私事忿争。但伊二人同任仓场。既各存意见。于公事恐无裨益。此事达庆之过较重。著来京听候部议。所遗仓场侍郎员缺。著和宁补授。即在通州接印任事。遇奏事之便、再行来京请训。祖之望著即回京供职。寻以达庆署礼部右侍郎。带降二级留任。　　

○调礼部左侍郎英和、为户部左侍郎。转礼部右侍郎扎郎阿、为左侍郎。以都察院左副都御史恩普、为右侍郎。　　

○调镶蓝旗汉军副都统恭阿拉、为正红旗满洲副都统。以署正红旗汉军副都统阳春、为镶蓝旗汉军副都统。　　

○丙子。上御洞明堂。勾到新疆、云南、贵州、四川、情实罪犯。停决新疆斩犯三人。云南斩犯一人。绞犯二人。贵州斩犯七人。绞犯二人。四川斩犯二十人。绞犯三人。余一百二十七人予勾。　　

○谕内阁、日前御史游光绎条奏内称、大臣未尽和衷一节。经降旨询问。据称即如会议事件。由一衙门主稿。别衙门长贰竟茫然不知。不过挨次画题。该御史并未实有所指。而近日仓场侍郎达庆、邹炳泰、于军船回空挂欠米石。将余米抵补一事。未经会商。各用单衔先后具奏。显属意见龃龉。是游光绎所称大臣未尽和衷之言。不为无见。殊属可嘉。至伊二人素日办事。俱能认真。此次虽非因私忿争。而达庆目无同寅。迹涉自专。其咎较重。是以令其来京听候部议。将和宁调补仓场侍郎。因思从前和珅总理吏户刑三部。事无钜细。俱系伊一人主见。其余祇随同画诺。专擅已极。朕亲政以后。曾明降谕旨。裁去总理之名。年来各部院大臣。尚能小心谨饬。而吏刑两部、及理藩院、政务较繁。是以特派庆桂、董诰、管理。此亦不过多设堂官一员。俾收集思广益之效。若一衙门大小事件。俱由一人主持。则其他长贰。皆成虚设。此在管理之员。尚不可有自专之事。况并非管理者乎。嗣后部院大臣。遇事务宜互相商酌。不得偏执己见。若有独断独行实迹。许监察御史指名严参。不得缄默。总期以公事为重。和衷共济。同寅协恭。以副朕谆谆训谕至意。　　

○又谕、吏部议覆、那彦宝等奏请将投效人员、留工差委一摺。办理永定河工程。固属需人。但那彦宝等所请。均非曾任河工之员。奏到时、朕即以为不可行。交部核议。兹据查明现在直隶河工。自同知以下、额设实缺七十七员。又有办理东河纤道完竣、加捐分发、在直隶河工试用同知等官、三十九员。近又将嵇承志、派赴工次。并将前经获咎之姜晟、王念孙等员发往效用。合计已有一百余员。并非乏人差遣。何必将在部候补候选人员。纷纷奏请。必系该员等因铨选无期。有心取巧。那彦宝等、虽未必有瞻徇请托情事。未免被人朦混。且此辈并非河员出身。辄留工差委。徒开侥幸之门。于工程仍无裨益。所有候补县丞孙荣春等十三员。著照部驳、不准投效。那彦宝等、均著传旨申饬。此后河工需用人员。除该员实系熟悉河务、深知有素者、准其奏留外。其余概不准率行渎请。　　

○调镶黄旗蒙古副都统成书、为镶蓝旗满洲副都统。以宗人府理事官富疆阿、为镶黄旗蒙古副都统。　　

○丁丑。河东河道总督王秉韬奏报、秋汛安澜。与在工出力员弁均下部议叙。　　

○戊寅。上御洞明堂。勾到广东、广西、情实罪犯。停决广东斩犯十三人。绞犯十三人。广西官犯一人。斩犯一人。余一百三十八人予勾。　　

○谕内阁、本日勾到广东省秋审人犯。经刑部由缓改实者。共十七起。所改俱是。内如该省本拟缓决之张阿察一起。因黄阿兆举锄向张阿察殴打。该犯即用镰刀砍伤黄阿兆偏左殒命。又郑奕美一起。因郑奕珠举棍向殴。郑奕美取挑戳伤郑奕珠毙命。又陈阿本、陈阿寨一起。因姚儒生举挑向打。陈阿本用挑戳伤姚儒生咽喉倒地。迨姚阿旦等趋救。陈阿寨亦各赶护。姚阿旦举挑向打。陈阿寨即用挑戳毙。又王阿典一起。因蔡阿宦与王阿来争闹。王阿典趋护。蔡阿宦取挑向打。王阿典刀戳毙命。又李阿□□愚一起。因纪阿铃举锄向殴。李阿□□愚用挑戳伤毙命。详核各案情节。死者祇有欲殴之势。该犯等俱尚未被殴。并非情急。辄行逞凶毙命。何得原情未减。又陈阿大一起。该犯用挑戳伤马阿大右后肋倒毙。该抚看语内尚称伤非要害。试思一伤立毙者。若非要害处所。何至移时殒命耶。其余各起。或抢夺为从。砍伤事主。或袒族凶殴。或诬告致死人命。或窃贼满贯。为害商旅。或刃毙兄妻。或奴仆串窃主财逾贯。或火器杀人。或窃匪攒殴毙命。或白昼抢夺逾贯。均应情实。概予勾决。内惟蔡孟桐、蔡孟桂、一起。因蔡孟桐瓜担绳断。压坏蔡孟陇田禾。索赔争闹。蔡孟桐携挑伤毙蔡孟陇。有蔡阿响救护。蔡孟桂向前拦阻。蔡阿响用棍打伤蔡孟桂左肩甲。蔡孟桂回戳致毙。该二犯各毙一命。但蔡孟桐系启衅之人。又首先下手。蔡孟桂究系趋护。先被殴伤。情罪稍异。是以将蔡孟桐予勾。蔡孟桂免勾。以昭平允。该省办理秋谳大典。自宜衡情准法。毋枉毋纵。何以失出至十七案之多。且其中同案内有各毙各命、而或抵或不抵者。有死者二命、而并无一抵者。办理显属有意从宽。外省习气。往往惑于救生不救死之说。以此为积阴功。殊不知凶徒漏网。致令死者含冤地下。宁不拂人情而伤天理乎。署巡抚瑚图礼、覆勘秋审事件。升任臬司吴俊、刑名是其专责。其办理失当之处。著传旨申饬。嗣后各省问刑衙门。当详慎折衷。固不可有意从严。流为苛刻。亦不得曲法开脱。一味宽宥。务俾刑协于中。勉襄明允之治。　　

○己卯。谕内阁、汪承霈等奏、宗室乡试人数共六十三名、请定中额一摺。宗室等读书赴试。志切观光。本年系开科伊始。著加恩按照人数。每九名取中一名。共中式七名。于举子头二场开门之日。填榜揭晓。　　

○调镶红旗汉军都统西成、为镶蓝旗蒙古都统。工部尚书緼布、兼镶红旗汉军都统。　　

○以本年乡试改期九月。照会试例。散给举子棉布□□斗袚。从御史费锡章请也。　　

○旌表守正捐躯直隶大城县民梅士发妻魏氏。　　

○贷山东临清营兵丁一月饷银、修理房屋。　　

○缓徵山东濮、观城、汶上、三州县、水灾本年额赋。　　

○庚辰。谕内阁、陆有仁奏、发往军台之参革知县萨玉衡。因亲老丁单。呈恳赎罪。并将该参员留于军营充当若差一节。萨玉衡前于贼匪骗船过江。禀报不实。获咎甚重。是以革职后复经发往军台。本不应准其纳赎。今既据陆有仁查明萨玉衡亲老丁单。著加恩准其赎罪。至请将该参员仍留营当差。殊属非是。萨玉衡前因军务获谴。即留于军营。岂能得力。将来大功告竣时。又可藉词保奏。未免冒滥。该员本因亲老赎罪。若仍留军营。又岂能侍奉老亲乎。萨玉衡赎罪后。即饬令回籍养亲。永不叙用。　　

○步军统领明安奏、请定演炮章程。得旨、此项神机神枢炮一千七百二十九位。嗣后无庸随同炮营演放。著专归步军统领衙门经管。每年春季轮运二百位。施放火药。出锈一次。秋季即将春闲出锈之炮。仍运往卢沟桥。安放单丸。演放一次。届期、该衙门奏请于提督及左右翼总兵内＜闲＞派一员。会同派出演放八旗炮位之大臣。公同监视演放。至各城门所存之浑铜红衣得胜等炮。著归入八旗炮营。每年一体轮流演放。毋庸步军统领衙门经管。以专责成。　　

○陕西巡抚陆有仁奏报、搜捕南山余匪净尽。得旨嘉奖。游击薛国相等、下部议叙。　　

○以兵部右侍郎成书、礼部左侍郎刘跃云、监临顺天乡试。大学士王杰、为正考官。署兵部右侍郎初彭龄、詹事府少詹事那彦成、为副考官。　　

○旌表守正捐躯安徽定远县民宋大勇妻马氏。　　

○辛巳。上御勤政殿听政。　　

○以詹事府少詹事那彦成、为詹事。
  </div>
  <div class="pagination">
   <a href="清实录嘉庆朝实录_page114.html">
    上一页
   </a>
   <span>
    ...
   </span>
   <a href="清实录嘉庆朝实录_page110.html">
    110
   </a>
   <a href="清实录嘉庆朝实录_page111.html">
    111
   </a>
   <a href="清实录嘉庆朝实录_page112.html">
    112
   </a>
   <a href="清实录嘉庆朝实录_page113.html">
    113
   </a>
   <a href="清实录嘉庆朝实录_page114.html">
    114
   </a>
   <span class="current-page">
    115
   </span>
   <a href="清实录嘉庆朝实录_page116.html">
    116
   </a>
   <a href="清实录嘉庆朝实录_page117.html">
    117
   </a>
   <a href="清实录嘉庆朝实录_page118.html">
    118
   </a>
   <a href="清实录嘉庆朝实录_page119.html">
    119
   </a>
   <a href="清实录嘉庆朝实录_page120.html">
    120
   </a>
   <span>
    ...
   </span>
   <a href="清实录嘉庆朝实录_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
