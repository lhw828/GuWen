<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 328 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 328 页/共 848 页
  </h1>
  <div class="content">
   ○谕内阁、余步云由驿驰递一摺。据奏因闻喀什噶尔有贼匪入卡滋事。请带兵前往协剿等语。此次派员驰赴回疆。剿办逆匪。如欲令该提督前赴军营。自必早降谕旨。原因黔省距彼道途遥远。且苗疆紧要。是以未经派往。乃该提督辄擅行由驿奏请。妄希差委。实属冒昧。姑念其究系武职。且上次曾效力回疆。与伊里布之无因渎请者有间。余步云著交部议处。嵩溥率为代发驿递。亦属不合。著交部察议。　　

○谕军机大臣等、据钟昌等奏、查覆湖北各员一摺。并片一件。览奏均悉。惟原奏内称该督懒于见官一节。未据该侍郎等声覆。总督接见官员与否。系众所共知共闻之事。不难访查得实。究竟该督如何懒于见官情形。著钟昌等据实详悉覆奏。毋得稍有含混。将此谕令知之。寻奏、前经访察该督实无懒于见官之事。一时疏忽。遗漏声叙。据实覆奏。报闻。　　

○庚戌。参赞大臣哈哴阿奏报出关日期。得旨、断不可似容安之无谋无勇。畏葸不前。长龄未到之前。一切机宜。务要与杨芳和衷商议办理。勉之慎之。　　

○赏紫禁城内进班护军等银。　　

○展八旗兵丁应扣借支库银限期两月。　　

○辛亥。上御懋勤殿。勾到朝审情实罪犯。停决官犯一人。斩犯三人。绞犯三人。余十六人予勾。　　

○谕内阁、理藩院奏、黑龙江将军请将获解布噶尔回子二名、暂交刑部监禁。俟剿定安集延贼匪。再解喀什噶尔办理一摺。布噶尔回子阿敏、阿布尔锡特、著毋庸交刑部监禁。即由兵部递解哈密。交松廷等暂行看守。俟剿定安集延贼匪。再行照例解往喀什噶尔。就近讯明。傥无别情。即照从前办理。遇便解送布噶尔。　　

○又谕、御史王玮庆奏、京察届期。请将不胜外任改补京职、及撤回原衙门行走人员。严行甄别一摺。各部院政务殷繁。必藉明干勤慎司员。方资襄理。如有不能称职。或始勤终怠。多一冗员。即旷一庶政。该堂官即当随时严核。原不必论何项人员。待至京察之年。始行甄别。如该御史所奏。不胜外任人员。刑部尤多。并未随时澄汰。且有撤回原衙门之年力就衰者、滥厕其间。难望其精神振作。勤奋趋公。刑部如此。恐各衙门亦复不免。著通谕各部院堂官。恪遵叠次所降谕旨。随时察看。不必拘定此项改补撤回人员。但有衰庸不职者。即加甄别。毋得稍事姑容。以昭核实。至该御史请将前项人员内尚堪留任者。各堂官出具考语。另为一册咨送吏部之处。著毋庸议。　　

○又谕、御史徐培深奏、请饬禁私钱一摺。私铸例禁綦严。自应随时惩办。如该御史所奏。黔省地方、离州县稍远处所。往往设炉私铸。成色甚低。又销毁官钱。搀入铅沙。并有二黄三毛等名目。每文重不过四分。每千值银三钱六七分不等。始则搀入官钱。继则公然行使。私钱既多。官钱价值亦不能独昂。病兵而又病民。地方官支放工食。雇备夫役。多系发给钱文。利其以银易钱所省甚多。因而听其行使。以图自便。关隘处所。亦不实力盘查。偶有拏获。辄以充公销变为词。钱则官自行使。犯则任其逃逸。是该地方官任令行使小钱。以致私铸充斥。实属大干例禁。著贵州巡抚认真访查。如有前项情弊。即严行究办。黔省如此。他省恐亦不免。并著各直省督抚一体饬属查禁。毋得稍有懈弛。责成各州县随时访拏究办。并于年终出具境内并无私炉及行使小钱印结。详报督抚。督抚于年终具奏一次。毋得视为具文。以肃钱法。　　

○又谕、阮元奏、审拟贵州镇远镇标左营游击石鉴禀控总兵孔广源各款一摺。此案镇远镇总兵孔广源乘坐兜轿。虽因伤发暂坐。但任听兵丁受雇应役。不为禁阻。实属违例。应行革职。姑念基在川楚陕甘出兵打仗一百三十余次。身受多伤。著加恩以原品顶翎。勒令休致。游击石鉴原控孔广源役兵坐轿。支发弁兵进京之费。审系属实。即摊扣饷银。系为兵丁差使帮贴。所控亦属有因。其续禀各款。悉属原控所无。应免置议。惟令兵丁唱曲。有玷官箴。著即革职。前署镇远中军游击准补都匀协都司都隆阿、经手粮饷公款。讯无弊混。其所覆石鉴书函。亦无不合。即饬令回任。　　

○以贵州清江协副将孙抡元、为镇远镇总兵官。　　

○壬子。谕内阁、昨日理藩院奏、讯办布噶尔回子阿敏、阿布都尔锡特等一摺。侍郎容照并未列衔。当令军机大臣传询。据容照称、因与富俊等意见不符。是以未经列衔等语。容照身任侍郎。于办理布噶尔回子一事。如与富俊等两议。即应另陈己见。奏明请旨。乃摺内既不列衔。又未将意见不符之处。另行具奏。殊属不合。容照著交部议处。　　

○谕军机大臣等、前降旨将富呢扬阿补授浙江巡抚。今有另行差委之处。不能即时赴任。浙江巡抚、现系庆善护理。为日较久。著孙尔准察看庆善能否胜任。据实由驿具奏。将此谕令知之。　　

○又谕、前因伊犁、乌噜木齐、土尔扈特、各路官兵全抵阿克苏。容安等畏缩迁延。其派往之兵。转令由和阗无贼之处进发。业经降旨将容安革职拏问。并将长清、哈丰阿、交部严加议处。现在喀什噶尔、英吉沙尔、二城待援甚亟。叶尔羌有贼目库尔班素皮察克等、勾结惰兰回子。煽惑抢劫。虽不敢逼近汉城。常至回城滋扰。该处兵少回怯。不能远出追捕。必须迅速统领大兵、前往剿捕。胡超此时计已行抵阿克苏。所有军粮。长清自己豫备齐全。著将所带甘肃官兵、迅即进剿、杨芳前奏、十一月初旬可到阿克苏。并著即将容安派出由和阗进发、及留防阿克苏乌什各官兵、全行带往。相继而进。哈哴阿想亦随后赶到。亦著加紧前行。设法追剿。不可稍停。前此所调陕甘官兵。已据杨遇春叠次奏报出关。四川官兵三千。亦据琦善奏报分起前进。吉林官兵。已于十月十九日由京全数起程。黑龙江官兵。此数日内亦可全数由京前进。计不日均可陆续赶到。足敷分剿防堵之用。该大臣等接奉此旨。务即迅速进发。如叶尔羌事机顺利。早已廓清台路。即长驱直入。进救喀什噶尔。英吉沙尔。务将二城之围速解。并将逆孽设法捦捕。克日蒇功。断不可稍有迟误。如容安之无谋无勇。畏葸不前。致失事机。身蹈重咎也。将此由六百里加紧各谕令知之。　　

○转兵部右侍郎贾允升、为左侍郎。以内阁学士张鳞、为兵部右侍郎。　　

○命浙江巡抚富呢扬阿、来京。　　

○以福建噶玛兰摉获要犯。赏出力匠首杨得丰、九品顶带。　　

○予故兵部左侍郎蒋攸铦、祭葬如尚书例。　　

○户部议准、热河都统裕恩疏报、承德府潘家口外垦种烟子峪淤出地七十三亩有奇。照例升科。从之。　　

○癸丑。上诣皇太后宫问安。　　

○谕军机大臣等、前因喀什噶尔自八月十三日发报后。续未得有确信。降旨令常德等派人由草路密赴该处侦探情形。兹据奏、阿奇木伯克木萨、差金顶莫洛胡鲁板托胡达、会同托依莫特、差派布噜特萨底尔前往。行抵巴尔昌卡伦。见有安集延贼目玛克素特、在彼把守。止准布噜特萨底尔进卡。旋据报称、喀什噶尔、英吉沙尔、二城现仍被围。听说扎参赞等俱在喀什噶尔城内。守御甚严。该逆爱散等、纠约阿坦台之叔巴依别格什、引水灌入城壕。不意数日后冲开决口。水归大河。于城垣毫无伤损。该逆等被城上枪炮打毙数十名。又闻说霍罕伯克、遣人送来一千骆驼。驮载皮袄。散给众贼。嘱令爱散明伯克木萨胡什伯克等、上紧设计攻城。到明春霍罕伯克自必率众亲来接应。并闻喀什噶尔黑帽回子有一千多人。在城内随同防守。其余逃避远庄。并未助逆。白帽回子。及惰兰回众。俱附和安集延从逆布噜特等、到处抢掳。摉取财物等语。喀什噶尔、英吉沙尔、二城尚在固守。前已降旨令该将军飞咨哈丰阿等、迅速进兵援应。毋得片刻迟留。现据萨底尔探闻霍罕伯克、有明春率众亲来接应之说。所言亦未必确。逆夷狡狯百端。自必虑及我兵驰往剿援。不敢遽行进卡。但必须设法诱之使来。或扬言并无大兵前往。祇系口外就近所调。兵力无多。庶该逆夷欲图乘虚而入。即可内外夹击。一鼓歼捦。实为以逸待劳之上策。长龄当悉心筹画。善谋制胜。以期边圉肃清。永除外患。将此由五百里谕令知之。　　

○又谕、常德等奏、侦探喀什噶尔贼势情形。并乌什夷回安静一摺。此时援剿征兵陆续前进。若到叶尔羌。可以长驱直入。则围城无难立解。至逆夷狡狯百端。续行探得确实情形。著即据实具奏。乌什夷回、及卡外附近各布噜特、现尚安静。并极芵顺。该大臣等总当悉心抚驭。加意巡防。毋稍疏懈。又据另片奏、接准容安等拨派满洲官兵五百员名。前赴乌什。著该大臣等察看情形。如必须添兵防守。即留于该处交常德统领调度。若可无需。著俟哈哴阿过乌什时。即将此项官兵交付管带。以资进剿之用。将此由五百里谕令知之。　　

○以抚恤西藏番民妥协。赏四品番目仔琫补许巴。三品顶带。　　

○甲寅。上诣寿皇殿行礼。关帝庙拈香。　　

○谕军机大臣等、据长清奏、阿克苏大拴云集。接济军粮。在在需用脚力。现在就地派员雇觅商民回子驼一千九百二十五只。车八十辆。马牛驴二千五百匹只。摉罗殆尽。再无可设之法。内除拨给伊犁官兵驮载军伙器械、裹带口粮、驼一千一百八十三只、马二百匹外。其余备应随营后路驮载粮料等项。脚力尚在不敷。若口内官兵前来。更属掣肘。至采买回子粮面料豆马匹。并未发给价银。又供支官兵盐菜车驼脚费。兑汇商民、并阿奇木伯克爱玛特垫办银两。统俟甘肃拨解军饷银两到日。即将先后兑汇垫办银两、如数发还。请旨饬催等语。阿克苏为进兵总汇之区。现在接济后路需用粮饷驼只。最关紧要。据长清奏、该处筹办一切。实形拮据。除另降谕旨。令成格将所运军粮。照上届成案办理、迅即拨解驼只外。所有山西等处雇备驼只。叠据阿勒清阿等具奏、备办齐全。此时自己分起解往。著杨遇春等逐站严催。饬令加紧遄行。解赴阿克苏。毋得稍有迟误。至该处所需饷银。叠经降旨、谕令杨遇春等迅速拨解。兹据长清奏、需饷甚急。著即将该处前调饷银、宽为筹画。赶紧派员押运前往。以资急需。将此由五百里谕令知之。　　

○又谕、长清奏、请赶紧筹拨粮饷驼只。以资后路急需一摺。据称现在官兵起程进援。必须军行粮随。乌噜木齐拨运阿克苏军粮。接准来咨、虽有起运日期。至今总未运到。其驼脚一项。需用尤为浩繁。虽据成格奏称、该处已收阿克苏旋回驼一千七百只。分拨各城。第此项驼只。系南路各城商民贩货之驼。于军兴之前、旋回乌噜木齐。并非阿克苏所雇回子驼只。复准成格信称、该处拨给乌噜木齐征兵驮运军装驼一千余只。车一百五十辆。直运至阿克苏。令将此项车驼截留需用。查该官兵等既抵阿克苏。仍须驮运军装前进。不惟不能将此项车驼截留。如有疲乏。尤须另为筹换。俾得速进。该大臣已就地雇觅商民回子驼一千九百余只。车八十辆。马牛驴二千五百匹只。除拨给伊犁官兵驮载驼一千八百余只。马二百匹外。其余备应随营后路驮载粮料等项。脚力尚在不敷。若口内官兵前来。更属掣肘等语。现在军行粮饷脚力、需用甚亟。著成格即将所运军粮、照依上届成案办理。并遵前旨迅速拨解驼只前往。以资后路滚运。毋致贻误急需。将此由五百里谕令知之。　　

○以甘肃宁夏满洲营粮料不敷。命加买二万七千二十三石。　　

○缓徵甘肃皋兰、安定、会宁、贵德、碾伯、中卫、金、固原、宁夏、宁朔、灵、清水、泾、崇信、十四厅州县被雹被水被霜灾民本年额赋。并供办兵差之河、狄道、渭源、靖远、陇西、宁远、伏羌、通渭、岷、西和、洮州、平凉、静宁、隆德、华亭、盐茶、安化、宁、正宁、合水、环、抚彝、张掖、山丹、庄浪、武威、永昌、镇番、古浪、平番、平罗、循化、丹噶尔、巴燕戎格、西宁、大通、秦、秦安、礼、徽、两当、阶、文、成、灵台、镇原、肃、高台、安西、敦煌、玉门、五十二厅州县及东乐红水、陇西、庄浪、毛目县丞、花马池、西固、王子庄州同、沙泥、三岔州判所属九处积欠银粮。贷皋兰、金、宁远、安定、秦、秦安、清水、礼、徽、泾、镇原、十一州县贫民口粮银两有差。　　

○是月。署陕甘总督鄂山奏、此次安集延等逆回勾结侵犯。势同抢掠。一闻大兵云集。自必远窜卡外。四城立就廓清。惟四城卡伦开齐数十处。在在与布噜特相通。防守实难周密。窃虑兵到贼遁。兵撤贼来。万无重兵久戍、任其牵制之理。若大举深入。则安集延、布噜特等、不过犬羊之类。与西宁松潘番族相等。夷其族不足为武。得其地亦不能耕。又不值糜饷劳师。以国家有用之经费。用之于无益之荒陬。为今之计。莫若将喀什噶尔、英吉沙尔、叶尔羌、和阗等城。仿照各省土司之例。于各城阿奇木伯克中、择其世著忠勤。并力能约束回众者。令其分隶西四城。各守疆圉。该阿克木伯克、希图世守其地。自必勉力保护。以防外夷侵欺。而我兵可以以逸待劳。卡外逆回、庶无所逞其伎俩。得旨、大旨甚是。应细心商酌。未尽之意甚多。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。十一月。乙卯朔。谕军机大臣等、本日据步军统领衙门奏、广东香山县民人古俸坡等、呈控鲍仰聘率众持械。赴伊家抄抢。并用枪刀扎伤古聘坡、古凔坡、越日身死等情。此案据古俸坡等控称、道光八年十二月、有山场村民人鲍仰聘等、率领百余人。各持鸟枪器械。赴伊家抄抢银钱衣物。拆毁房屋。用枪刀扎伤伊堂兄古聘坡等十人。复将古聘坡、古沧坡、古亚六、古亚三、用毒药灌入。私行拷打。各受重伤。事通丁忧刑部山西司主事鲍俊等、押送冯县丞处。详明本县。古聘坡旋即因伤身死。古沧坡因伤毒毙命。去年伊与古焕道叠次上控。均批交本县。七月间鲍仰聘又率领鲍仁梃等。栏路用刀扎伤伊堂兄古清坡。抢去银两等物。并勾串主事鲍俊、倚恃熟识衙门。贿通吏役。以致案悬二载未结等语。古俸坡等所控鲍仰聘率众持械。将古聘坡、古沧坡、扎伤致毙。何以鲍仰聘串通刑部主事鲍俊、赴官嘱托。即不传审。如果属实。殊属大干法纪。著朱桂桢督同臬司程矞采、严审确情。如该主事实有干预公事、贿通吏役情弊。及该地方官听嘱偏袒。并不秉公究办。著一并据实严参。毋稍徇隐。将此谕知朱桂桢。并传谕程矞采知之。　　

○又谕、据玉麟奏、近日南路情形。檄催带拴各员进剿。并筹办粮石驼只事宜。此次伊犁官兵民勇四千五百名、驰抵阿克苏。军行迅速。皆由该将军调度有方。深堪嘉奖。惜容安坐拥重兵观望不前。置危城于度外。丧尽天良。朕之所恨者在此。已降旨将其革职拏问。留于阿克苏、交长清看守。据该将军奏称、容安因奉有折回伊犁之命。不敢前进。容安系九月十二日抵阿克苏。彼时尚未接奉饬回本任之旨。乃先据奏不敢冒昧前进。俟乌噜木齐等处官兵到时。酌留分拨乌什阿克苏防守。再行分队进剿。嗣又奏称哈丰阿、孝顺岱、于十月初六日带兵先赴和阗。察看情形。再行进发。试思和阗并无贼匪。以有用之兵。不径行叶尔羌大路。转于无贼之处绕路前行。似此调度乖方。畏葸无能。岂能胜统兵重任。朕早料其必误大事。是以叠降回任来京之旨。今据该将军奏、喀什噶尔、英吉沙尔、贼势尚单。盼望援兵甚亟。叶尔羌咨令拨兵二千名。由和阗草路前往。带兵人员。自应通盘筹画。乘此机宜。迅由大路直援叶尔羌。则已被围困之二城。自易救解。今迂道和阗绕赴叶尔羌。计到彼须在一月以后。万一西二城日久不能支持。贼众蚁聚东趋。恐哈丰阿等一队单军。未必即能得力。况乌什、阿克苏、安静如常。额尔古伦、贵成等、到阿克苏已逾匝月。该处现集之兵。不下万余人。何以多留防兵。坐糜粮饷。实属非计。该将军所见。悉协机宜。与朕意相符。万里同心。不谋而合。前此朕将玉麟简放伊犁将军。因其在军机大臣上行走有年。且谙悉回疆情形。是以畀此重任。兹览所奏。深惬朕怀。著发去人薓四两。赏给玉麟。俾资调摄。该将军当加意保养。长为国家宣力。渥受朕恩。以副厚望。至所称详察现时贼势。有三万兵力。已足剿办。或将续调之四川兵三千名。及杨遇春请添派之陕甘兵内。酌留暂停。作为备用。亦与朕所见相同。所有杨遇春请续调官兵。已于九月二十六日降旨、将西安等满洲营兵一千三百名、停其调派。其陕甘各营兵九千五百名。亦令折回原营。听候长龄酌量奏调。又于十月二十四日、谕令琦善将续调四川兵三千名、俱折回原营。听候谕旨。采买粮石一节。前于九月初十日降旨。令各归各城办理。并令长清、常格、萨迎阿等、于阿克苏附近各城。豫行采买。毋误兵食。此次各该处回众效顺急公。自宜妥为劝谕。断不可勉强苛派。致滋扰累。其驼只一项。业于九月十二二十等日。谕令成格等赶紧雇觅车驼。以供挽运。并按城均散。不得搀越过站。其内地应备驼只。曾于九月十四日、分饬山西陕西各该抚。照上届之例。赶紧筹办。旋据阿勒清阿等先后奏报。已经备齐。分起解往。以期源源接济。毋致有误军行。又另片奏、将伊犁废员分别差委等语。回疆地方。办理汉字文案者较少。自不能不酌量派调。惟将来事竣。断不准滥行渎请。妄冀恩施。将此由五百里谕令知之。　　

○予伊犁解送乌噜木齐牛马官员议叙。赏兵丁一月盐菜银。　　

○以河南安阳、临漳、武安、三县地震灾重。命发仓谷设厂煮赈。缓徵武陟县鹻荒地亩新旧额赋。　　

○丙辰。谕内阁、御史达镛奏、不入秋审人犯。办理留养。请饬详查以杜朦混一摺。向例问拟死罪以下等犯。若非常赦不原者。律准存留养亲。原系法外施仁。内外问刑衙门。均应详细查核。不容稍有冒捏。上年因广东省秋审人犯林一溃等、捏报留养。降旨通饬各督抚、督同臬司、于秋审时亲提研鞫。嗣后自不至仍前朦混假捏。惟此外尚有问拟绞罪、不入秋审。随案声请留养。及问拟军流徒罪留养各犯。若不严加查核。不惟邻族尸亲。多有贿嘱情弊。且恐地方官因案情未确。虑及招解翻供。藉此开脱增减。于全案虚实。关系非轻。若如该御史所奏。外省此等案件。该管上司因族邻人等向不申解。亦从不行提。一经地方官详报。即循例申转。有准无驳。殊非矜恤庶狱之意。著通谕各直省督抚、嗣后此项留养人犯。例由道府直隶州审转者。即责成该管道府直隶州、于解审时摘传紧要人证。再加研讯。必实系亲老丁单、及孀妇独子。取具切实供结。加结呈送。方准查办。不得稍涉颟顸。率行照转。俾昭详慎而杜冒捏。　　

○又谕、据御史达镛奏、宗人府带领引见工部宗室员外郎一缺。拟陪人员。系现任笔帖式候缺主事宗室焕试。该员未补本班。骤令拟陪。请旨饬查。又宗室应选主事。向以七缺为一班。该员于道光元年查办废员案内、以主事用。迄今十年。尚未到班。恐该衙门将该员应得之缺、遗漏于前。而以不应得之缺、迁就于后等语。著宗人府明白回奏。寻奏、焕诚补用主事。系五缺后选用班次。应此较各项五缺后到班人员、奉旨日期先后补用。今出工部宗室员外郎缺。系论俸推升之缺。是以照定例将该员论俸推升。惟衙门并未办有成案。咨查吏部。据覆称焕诚由副理事官因事降至后六品。以七品笔帖式借补。食六品俸。与六品人员。一体论俸升用。核与本部满洲之例相符。再该员奉旨以主事用。其笔帖式并未开缺。自应以借补笔帖式之日起。按俸次先后升用等语。因将俸次第二之食六品俸七品笔帖式焕诚拟陪。据实陈奏。报闻。　　

○谕军机大臣等、给事中陶廷杰奏、边境民籍。改拨谬误。请旨饬查一摺。据称湖南与贵州接壤。自嘉庆二十三年。以芷江县六里地方。新设晃州直隶厅。查有冒藉贵州者。奉准拨归晃州厅原籍。时贵州之思州等府、青溪等县、查实系湖南冒潪者。已移拨四十余人。迨嘉庆二十五年、晃州通判俞克振、欲将冒籍思州之邓姓一族。改归晃州。并称各姓冒籍。亦皆应行查拨。经湖南巡抚奏明。将邓姓一族、及各姓冒籍贵州中式报捐、凡现居厅治者。无论年分久暂。皆拨归晃州厅原籍管理。俞克振不行查明。牵指思州府青溪等县、铜仁府铜仁县、胡杨等姓十八族。举贡生监职员、共一百一十余人。捏称各姓田园庐墓。皆在晃州。详请湖南巡抚咨部。其实确在晃州者。不过十分之三。其中错误不一而足。各姓因指拨多谬。纷纷呈请更正。内有经贵州学政咨部、仍改回黔省者。其余各姓。仍复呈控不已。道光七年两省委员会勘时。湖南巡抚因与从前咨部之案不符。不肯会咨贵州。独咨礼部请示。部覆概归晃州厅管理。各姓既不甘隶籍隔省。又不获坐安本籍。请旨饬查等语。湖南晃州厅属所拨贵州各姓。若果如该给事中所奏、礼部之准拨。由湖南巡抚之误咨。通判俞克振之混指。必应查明更正。著程祖洛、嵩溥、各派公正大员。确切查明。据实具奏。将此各谕令知之。　　

○旌表守正捐躯云南南宁县民秦潮谟妻黄氏。　　

○丁巳。谕内阁、前据参赞大臣车林多尔济等奏、闻得逆回安集延布噜特等滋事。即同扎萨克图汗赛因诺颜二部落汗王呼图克图等、恭进驼马。具见诚悃。当经降旨、谕令毋庸豫备马匹。惟将驼只解往古城牧放。本日总督杨遇春奏、此项驼只。尚有用处。即照该汗王等所请、将所进驼只全行赏收。加恩赏给车林多尔济、玉翎管一个。玉搬指一个。大荷包一对。小荷包四个。扎萨克图汗赛因诺颜二部落汗王贝勒贝子公扎萨克台吉等、均著交理藩院分别议叙。额尔德尼、班第达呼图克图、罗布桑齐旺扎布楚克等、俱著分别赏给缎匹。所赏缎匹数目。开单交彦德等、由该处库内动支赏给。　　

○又谕、前因七品以下人员、违例僭用素金帽顶。经大学士九卿议定章程。降旨严申例禁。兹据给事中陶廷杰奏、违例僭用者。现尚不免。朝廷制用顶带。章别等威。何得滥行僭越。况经降旨申谕。并责成科道等据实纠参。岂容视为具文。不加察劾。朕思吏部月选官验看时。每次遴派各部堂官八员。科道各四员。其验看官内、有八九品未入流等项人员、如违用素金顶者。著即指名严参。嗣后若再有七品以下人员、僭用素金帽顶者。并著科道等随时纠参。按律惩处。以重名器。　　

○又谕、前因户部捐纳房贴写蔡绳祖等、私办假照。特派大臣等究出首要各犯。将已获之蔡绳祖、庞瑛、任松宇、刘东昇、赏淳、五犯先后正法。并将失察之历任堂司各员。分别惩处。惟捐纳房司员、稽察书吏。较为切近。职守尤专。如果认真查核。烛破弊端。何至该犯等藐法作奸。肆行无忌。酿成大案。乃该司员等于蔡绳祖等舞弊多年。毫无觉察。实属相率因循。漫不经心。其以假贡监职衔加捐各项。承办司员、并不将稿件照簿库收、一并详核。率行批符。其咎尤重。从前嘉庆十四年冒领库项之案。司员内有从重发遣者。此项司员免其援照前案。概行遣戍。仅予革职。已属格外从宽。但将来该革员等及降调各员。或希图捐复。为进用地步。若将力能措资者准其捐复。其无力者。仍不能起复。既无以示惩。亦不足以昭平允。所有前经革职之陆以烜、庆锡、马洲、董基诚、陆荫奎、潘榞、六人。俱著永不叙用。其余降调各员。均著于补官后停其升转。以示朕秉公执法、核实持平之意。　　

○又谕、陶澍等奏、江西赣州府属兴国县、系行销粤盐。与例销淮盐之万安县、地属毗连。其粤省潮桥等私盐。皆由兴国旱路。直侵万安、泰和、庐陵、各县等语。前因江西省行销淮盐之赣县所属攸镇地方。与粤省引地连界。曾降旨令李鸿宾委员。会同江西该管道府。勘丈定界。兹据奏、陆路引地亦属毗连。著李鸿宾、吴光悦、即各派委公正大员。于勘丈攸镇水路地界之便。并将兴国县至万安地界。一并勘丈明确。务令水陆两路淮粤界限清楚。以杜侵越。　　

○又谕、钟灵奏、请革除积弊。裁节浮费。及勒限追还商借。并佥充总商等语。两淮盐务疲敝。自应逐渐清厘。兹据该盐政查明、每纲盐引不能全清。则徵之数。不能足额。凡遇拨解紧饷。或赶办奏销。辄令商人赶课。各为豫纳减纳。由库内加以贴息贴色。并有外支杂项。浮费繁多。以致库贮垫占日多。应解应支各项。俱无以应支解。自系实在情形。著照所请、将豫纳减纳贴息贴色等事。永远禁革。其外支杂项办贡办公各浮费。大加裁节。定以准数。支发不准逾额。再商借各款。应即分定限期。勒令缴还。如有违延。或缴不足数。按名查抄治罪。业查明殷实诚练之商。奏佥充总办运。以期清厘库贮。整复旧规。　　

○谕军机大臣等、杨遇春等奏、豫筹续拨饷银一摺。已降旨交户部速议筹拨矣。至另摺奏、续调官兵。现经停止。前奏雇办驼三万四千余只。无须再议增添。已降旨令史谱查明陕西雇备驼只、如已足二千之数。即行停止。俟将来甘肃驼只傥有不敷。或添调官兵。再行雇备。以节糜费。又另片奏、扎萨克爱曼所进驼只。现在需用。已另降清字谕旨赏收。加以赏赉。并谕令成格、俟此项驼只解至乌噜木齐收验后。将乌噜木齐已收若干。内地即可少购若干。飞咨该督等查照办理。至阿克苏设立军需局。前已降旨派诚端驰往经理。该处并有长清在彼。已不乏人。潼商道庆禄、著毋庸前往督办。汉中府知府云麟、前此鄂山奏调时。因该员署理西安府。未令前往。旋谕令鄂山酌量、如西安府有人接署。即令云麟前赴甘肃。兹据杨遇春等奏、西安府已委员接署。云麟现抵甘肃。著准其留于该处差委。将此谕令知之。　　

○又谕、前据彦德等奏、扎萨克图汗赛因诺颜爱曼、进备驼只。已饬在古城地方牧放。当即降旨、令杨遇春等通盘核计。如需此项驼只。准其调用。兹据杨遇春等、通计军需驮载、应需驼三万四千余只。现在各处购办。尚不足用。古城距乌噜木齐较近。此项驼只。解往该处运粮。甚为近便。所有扎萨克爱曼所进驼只。解到乌噜木齐时。著交成格验收。即将所收驼只实数。飞咨杨遇春等。该处已收若干。内地即可少购若干。以节糜费。将此由五百里谕令知之。　　

○又谕、据杨遇春等奏、续调官兵。现经停止。前奏顾办驼三万四千余只。无须再议增添。甘肃省已雇买驼九千七十余只。阿拉善王进驼二千只。代办驼一千只。陕西解到雇驼一千六百余只。山西咨会已办驼五千七百只。共有驼一万九千三百余只。尚短驼一万四千七百只。陕西雇价较昂。应尽甘肃筹办。其陕西雇驼四千只。请饬令雇足二千只。暂行停止等语。陕西雇备驼只价银。既较甘肃昂贵。所有应雇驼只。著该护抚查明、如已足二千之数。即行停止。将来甘肃驼只。傥有不敷。或添调官兵。再行雇备。以节糜费。将此谕令知之。　　

○以捐修直隶东明县书院桥座。并乡贤名宦祠。予知县华浚、绅士高峨等、议叙有差。　　

○缓徵宁古塔旗民歉收田亩积欠额赋。
  </div>
  <div class="pagination">
   <a href="清实录道光朝实录_page327.html">
    上一页
   </a>
   <span>
    ...
   </span>
   <a href="清实录道光朝实录_page323.html">
    323
   </a>
   <a href="清实录道光朝实录_page324.html">
    324
   </a>
   <a href="清实录道光朝实录_page325.html">
    325
   </a>
   <a href="清实录道光朝实录_page326.html">
    326
   </a>
   <a href="清实录道光朝实录_page327.html">
    327
   </a>
   <span class="current-page">
    328
   </span>
   <a href="清实录道光朝实录_page329.html">
    329
   </a>
   <a href="清实录道光朝实录_page330.html">
    330
   </a>
   <a href="清实录道光朝实录_page331.html">
    331
   </a>
   <a href="清实录道光朝实录_page332.html">
    332
   </a>
   <a href="清实录道光朝实录_page333.html">
    333
   </a>
   <span>
    ...
   </span>
   <a href="清实录道光朝实录_page329.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
