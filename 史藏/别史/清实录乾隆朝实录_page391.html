<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 391 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 391 页/共 1860 页
  </h1>
  <div class="content">
   ○大学士等议覆、升任福建巡抚周学健奏称、闽省沿海贫民。生计维艰。因思上竿塘、下竿塘、西洋屿东狮、白畎、东洛、西洛、大崳山、小崳山、烽火衕、浮鹰山、四礵山、七星屿、南关山、等十四岛。绵延数百里。环绕于闽县、长乐、连江、罗源、霞浦、宁德、福鼎、各界。其间可耕之地甚多。若一经开辟。数邑贫民。皆得藉以谋生。向虑有洋盗哨聚。因加禁止。今海宇澄清。游巡络绎。竿塘等岛。更属逼近内地。应请一并弛禁。令殷实士民。前往开辟等语。系为贫民生计起见。但事关海防。必须审度形势。筹酌尽善。应饬交该省督抚。再加查勘定议。从之。　　

○巴林固山贝子札什那木塔尔故。予祭如例。　　

○癸卯。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○谕、据大学士公管川陕总督事庆复奏、上年十二月十八日更余时。固原州突有兵民。城内外勾通。打开守门兵丁。夺门而入。抢掠当铺。该将等手刃拒捕二人。先后拏获四十余名。查起衅根由。始自营兵。现在次第根究等语。固原乃提督驻劄重地。兵民夤夜肆掠。大干法纪。应严处不法之徒。以靖地方。著大学士总督庆复、巡抚黄廷桂、即速前往。会同严审定拟。一面具题。一面将为首重犯。即行正法。以惩凶恶。　　

○又谕、固原兵民纠众夤夜抢掠当铺一案。大干法纪。提督许仕盛。驻劄本城。今督抚皆经奏到。许仕盛虽经次日奏到。其中殊有遁词。已另有旨谕矣。再庆复闻报。即差守备王正统、星速前往。会同该州文武。抚驭弹压。并称将来亲往鞫审。黄廷桂虽无统辖营弁专责。然伊系旗员。且曾任总督。现为本省巡抚。似此兵民不法之事。即应亲身前往弹压。乃淡漠视之。并不亲行。仅委知府办理。可谓不知轻重之甚。即此可知不胜总督。而近日观其设施。殊觉热中。于此亦可谓不知分量矣。著传旨严行申饬。　　

○军机大臣等、会同升任福建巡抚周学健议奏、臣周学健前请令漳、泉、二府商民。给照赴台买运。部议未准。无非慎重海防之意。但由台达厦。水程仅十余更。中隔澎湖一岛。亦兵民聚居之所。台虽海外。与内地呼吸相通。较之江浙远隔大洋。情形回别。况江、浙、闽省、往来贩洋之艘。皆属巨舰。到处可往。若台厦商船。梁头不过一丈以内。总在台厦往来渡载。并不能越洋贩运。查漳泉、二府商人、赴台贸谷。既不致透越外洋。自于民食有益。应如所奏嗣后如遇台郡丰稔之年。应听漳、泉、二府商贾。及在台之漳、泉、二府民人。自十月起。至次年二月止。于地方官处。请照买运。倘买运过多。台郡米谷昂贵。与台郡并非丰稔之年。仍令该道府等详报停止。如有夹带影射逗遛私往等弊。不时严查。其应作何给照盘验关会之处。请敕交该督抚等。详悉妥议章程办理。从之。　　

○军机大臣等、议覆升任福建巡抚周学健奏称、闽省大小战船。共三百一十二只。内赶缯大船。约十分之六。双篷等小船。约十分之四。大船修造价贴。比小船多数倍。杠椇桅舵。均加长阔。桅木购买尤艰。又船身转折不灵。终岁停泊。不若双篷艍＜?舟古＞等船。物料既省。驾驶更速。且闽、粤、水师。同属大洋。粤省每战船十只。赶缯大船。不过配用一二只。余俱艍＜?舟古＞拖风等船。与闽省双篷船丈尺相符。请敕下督抚提督。将通省原配赶缯大船。照粤省酌量留配。其多余巨舰。即于届期拆造各船内。渐次扣除。改造双篷艍＜?舟古＞等船。不特帑项减省。材木亦不耗费。应如所请。其应作何扣除改造分配兵丁之处。交该督抚提督妥议。得旨。依议速行。　　

○甲辰。上诣长春仙馆。问皇太后安。　　

○御奉三无私殿。赐宗室王公等宴。　　

○谕军机大臣等。上年十二月十八日。固原兵丁纠众抢掠当铺。提督许仕盛驻劄本城。督抚皆经奏到。许仕盛奏摺。于次日始到。且摺中殊有遁词。先据庆复所奏。兵丁口称操演过严。粮饷迟发。有中营兵丁童五曜等。起意纠众抢掠。并非兵民相合等语。许仕盛摺中。并不提及一字。明系袒护兵丁。希图脱卸已过。至于悍兵击碎提督衙门栅栏。是其平日不能服众。以致众心全无顾忌。及至临时。又但委游击查拏。并不亲身弹压。假如临阵遇敌。亦若此退缩可乎。此等软弱畏葸之状。何以膺重寄而靖岩疆。伊以为到任未久。意在推卸。独不思身为提督。安得以新任为词。况伊于上年五月内到任。已莅任半载有余。果其约束有方。何致猖獗若此。而其摺中全无引咎之词。可谓恬不知耻。以上情节。著传谕庆复、令其询问许仕盛。一一回奏。此案朕已降旨。令庆复前往会同审讯定拟。案内不法等犯。虽系乌合之众。已经擒拏解散。不足为意。但现在鞫审。伊等眷属族党。俱在本地。无知之众。畏罪心切。或恐抗拒滋事。于国体有碍。亦当留心防范。以备不虞。可密行传谕庆复酌量带领督标兵丁一二百人。以资弹压。再西陲为边疆重镇。兵力向称骁劲但习尚骄悍。乾隆四年。凉州兵丁、因借粮鼓噪。后经从重究处完结。此番竟有提督驻劄之地。肆行不法。恶习如此。庆复当时加留意。善为调剂整顿。以化积弊。使兵丁等各知、谨守法度。毋蹈罪戾。寻据庆复奏、遵旨询问许仕盛。据称前奏固原兵丁纠众抢掠一案。因仓皇急遽。语多不经。情形既未详陈。赍摺。又复迟到。种种罪戾。实无可逭。得旨。许仕盛著严加议处具奏。该部知道。　　

○乙巳。上诣安佑宫行礼。　　

○奉皇太后幸同乐园。侍早晚膳。至甲寅皆如之。　　

○御正大光明殿。赐朝正外藩等宴。召科尔沁和硕亲王阿拉布坦和硕达尔汉亲王和硕额驸罗卜藏衮布。贝子品级和硕额驸、达尔玛达都。喀尔喀和硕亲王、德沁扎布。镇国公、格木丕勒。厄鲁特多罗郡王和硕额驸、色卜腾旺布。固山贝子、散都布。敖汉多罗贝勒固山额驸、罗卜藏。鄂尔多斯固山贝子、齐旺班珠尔。喀喇沁固山贝子多罗额驸、瑚图灵阿。辅国公、敏珠尔喇布坦。乌珠穆沁辅国公、德里克旺舒克等。至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十二



大清高宗法天隆运至诚先觉体元立极敷文奋武孝慈神圣纯皇帝实录卷之二百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。正月。丁未。谕、山东被灾州县。朕已叠次施恩。加展赈恤月分。即春月青黄不接之时。灾黎均得糊口。惟是被灾六分之次贫。上年虽薄有收获。而春来势渐艰窘。但格于定例。不在加赈之内。不无向隅之苦。著将寿光、乐安、博兴、金乡、鱼台、汶上、济宁、东平、郯城、等九州县内被灾六分之次贫。加恩给赈一月。以资接济。　　

○谕军机大臣等。朕因迩来各省武备。不能及时整饬。恐其渐致废弛。降旨令统兵之员。留心训练。以肃戎行。惟在督提诸臣。督率营弁。实力奉行。振作士气。以收实效。而近闻营员操演。又有烦急琐碎之弊。即如排日轮操。果能实在演习。使弓马熟练。技勇优娴。而众兵无守候之劳。方于军政实有裨益。乃众兵黎明齐集。营员已牌方至。营员已牌方至。而将镇又过午乃出。又不过较射三五回。演枪一两遍。以应故事。兵丁守候。每至竟日。总因提镇大员。养尊处优。与士卒情势隔绝。下至副参游守。亦以官长自居。颐指气使。甚至千把甫经拔补。即踞坐自如。凌傲队伍。以致众情含怨。究于训练之方。毫无实际。独不思兵当操演。镇将宁不当身先董率乎。古良将身先士卒。不但临阵为然。必其平日与同甘苦。将视兵如子弟。兵视将如父兄。始能心腹相孚。臂指相使。兵虽愚鲁。亦各有人心。彼亲见将弁身在行间。率先操演。岂有不感发天良。反生怨望者。至穿插耳箭。惟以惩创盗窃。或军营之内。违犯号令。则藉以警众。其随常操演。何至用此重罚。此皆误以苛急为整肃。而不知体恤鼓舞之道。固结兵心于平日。非训练整饬之善术也。可传谕各省督抚提臣。善体朕谕。务使宽严得宜。于整饬之中。寓体恤之意。俾众心悦服。踊跃从事。但勿因有此旨。因循怠玩。以启懈弛之渐。若张示晓谕。则无知兵丁。意有所恃。益长傲上之心。不服管辖。非惟于营伍无益。其于体制所损不小。该督抚提臣。可密行指示各营员。令其共知儆惕。身先士卒。体恤众情。实心整顿训练。毋烦苛而敛怨。毋骄蹇而惮劳。所期武备修明。以收御侮折冲之实用。　　

○又谕曰。署山东巡抚方观承劝输义仓一摺。据奏北省尤称易办等语。义仓一事。直隶山东。现在议行。其陕西、山西、河南、等省。应否仿照之处。著将此摺寄与该督抚阅看。令其查明覆奏。　　

○戊申。命湖北襄阳镇总兵吴士英、来京候旨。以京口中营副将齐大勇、为襄阳镇总兵。　　

○己酉。谕、上年山东被水地方。已于例赈之外。分别加赈。今朕思莱州府属之平度、昌邑、潍县、高密、四州县。被灾虽止六七分不等。然当此东作方兴。一经停赈。恐灾黎或致失所。著将平度等四州县。无论极次贫民。再加赈一个月。于二月内给发。以资接济。该部即遵谕行。　　

○又谕、上年进剿瞻对满汉官兵。所有借给俸饷银两。回营之日。例应坐扣还项。朕念官兵人等。远役劳苦。且能奋勇克捷。应加恩格外。以示奖励。此内除革职治罪等员。不准宽免外。其余满汉大小官兵借支银两。概行免其坐扣。俾得从容养赡家口。以昭优恤戎行之意。　　

○庚戍。谕、国家承平日久。各省武备。恐致废弛。屡经降旨训饬。未见实力整顿。是以上年特令兵部定议。分年分省。请旨差派大臣。前往阅看。嗣经该部分别议定。近闻各省知有阅兵之举。无一事不加紧豫备。即如操演兵丁。应于常时按期练习。使各兵技艺娴熟。今则责效于仓猝。略无休息。不但非爱养士卒之道。于此愈见其平日之废弛矣。又如旗帜甲仗号衣等类。以分队伍。以壮军威。原系营制所必需。向来动支官项制办。自当按数贮营。以备操演之用。今则于阅兵之时。始行修整豫备。甚至兵丁衣服等项。亦必欲一色鲜明。令其勉力措置。此皆徒务外观。不求实际。比比皆然。是营员不以本务为事。惟留意于末节。其有项可支者。既致虚糜。无项可动者。势必有派扰坐扣等弊。在将弁不知大体。止图掩饰于目前。而该管大臣。又以为如此豫备。可以了此番之查验。而不顾贻累兵丁于日后。岂朕振励戎行体恤士卒之本意乎。且定议钦差大臣阅看。亦以验其技勇之生熟。兵数之虚实。粮马之亏盈。以觇该督抚提镇平时训练整饬之实政。非止于旗帜甲仗衣服之间。取其美观而已也。况轮年应阅省分。或由京差大臣前往。或令该省督抚阅看。抑或不必查阅。总在临期裁夺。各该管督抚提镇。当善体朕意。统率属员。从容整饬。为之以渐。而要之以久。不当若此急遽粉饰。务末而忘其本。是不但无益于营伍。且更有累于兵丁也。著通行晓谕各省督抚提镇等。仰体朕心。恪遵朕训。将向来积弊。悉加袪除。则训练有实效。考验非具文。戎政可望焕然改观矣。　　

○甲寅。谕、今岁应查看直隶、山西、陕西、甘肃、四川、等五省兵丁。该部遵例奏请。朕思直隶地方。车驾不时临幸。常有亲加校阅之处。山西亦系上年西巡之地。营伍情形。朕已知悉。其四川一省。则瞻对用兵。甫经凯旋。今年俱可停其查看。陕西为大学士公庆复驻劄省分。平时自加整顿。安西设驻塞外。提督李绳武、亦系朕特简以御外夷者。均可不必简阅。惟甘肃地处极边。今大学士庆复、现在平凉会审案件。可令其就便将甘肃兵丁查阅。　　

○又谕、固原提标不法兵丁。纠众抢劫。事起仓猝。游击任举、单骑直前。奋勇救护。擒获多人。方得解散。任举甚属可嘉。中营参将冯天禄。现经纠参解任。所遗参将员缺。即著任举补授。以旌勤劳。　　

○谕军机大臣等。固原兵丁不法一案。已命庆复前往。会同巡抚黄廷桂查审。所有首恶及实在在事之悍卒。自应按法惩处。不可稍有宽纵。以长刁风。但亦不可过于张皇。株连滋扰。临时斟酌轻重。宽严得宜。善为办理。并传谕庆复、令其周阅该处兵民情形。体察生事缘由。或尚有漏网者。亦应一体办理。并嗣后如何整顿。方可永除骄悍积习。肃清营伍。以宁谧边疆。为善后长策。　　

○又谕、今年例应钦差大臣。查阅陕甘省营伍军装。庆复现有查审固原兵丁之案。即著庆复前往甘省查阅。但朕闻庆复前此查边之时。地方盛为供应。虽属体统如此。而家人随役。亦未能约朿谨严。此番阅看营伍地方。或仍前供应。亦未可知。大学士系朕亲信之人。既有所闻。是以寄谕令其知之。俾得留心约束。必使舆情允惬。浮议略无。方副朕意也。　　

○又谕、朕闻从前庆复至甘省查边之时。黄廷桂授意所属地方。供应繁盛。朕风闻若此。黄廷桂若以此逢迎总督。趋承取悦。殊属卑鄙。如其意有所图。怀私用术。则此心益不可问。今又有旨令庆复查阅甘省兵丁。可将朕前所访闻。传谕黄廷桂知之。　　

○命翰林院侍读学士董邦达、在南书房行走。　　

○乙卯。谕军机大臣等。去冬陶正中奏报地方雪泽情形一摺。据称目今雪泽稍愆。有无妨碍生发之处。现在飞饬确查。容俟覆到日。据实陈奏等语。是以朕如此批示。今陶正中奏摺内。不叙入所奏缘由。而但述朱批谕旨。一似雪泽稍愆之语。朕所不乐闻而有所隐讳者。岂朕意耶。今又奏称虽少雪泽。俱属无碍。专望春仲早得雨雪。可冀有收等语。是又有回护粉饰之意。看此朕转为晋省轸念矣。可传谕爱必达。令伊将陶正中上年奏摺取阅。便知朕之本意也。并令伊留心体察。倘所属有米价稍昂。穷民有需接济之处。如平粜仓谷借给耔种等事。酌量奏请施行。惟期料理妥协。于闾阎实有禆益。以副朕爱养黎元至意。　　

○赐准噶尔台吉策妄多尔济那木扎勒敕书。诏曰。阅尔奏书。尔能仰体朕加恩之意。诸事俱遵旨办理。如此恭顺。必能安尔属下。利尔部落。朕深为嘉悦。所奏往西藏念经人等。有俟贸易后。始往念经。有即将货物带往念经者。俱恳在哈集尔得卜特尔过冬。俟贸易人由东科尔回。会齐同往之处。已俱照所请行。至尔使臣玛木特口奏。念经人需用牲畜。祈降旨颇罗鼐、令其协助。东科尔贸易时。俱令以银两交易等语。颇罗鼐虽受朕封号。究系远方部落之人。非内地臣民可比。其资助与否。朕未便降旨。至需用马匹口粮。朕自加恩照前赏给。即颇罗鼐此次或多为资助。亦未可定。至贸易人等银货交易。止可各从其便。不便以官法抑勒。但尔既特行奏请。亦非甚难行之事。现在照看尔使臣前往。仍派侍郎玉保。已令玉保与尔使会商计议而行。尔使回时。自能详告也。嗣后尔宜益加敬慎。永归和好。以体朕广教安民之至意。特敕付来使赍回。随敕赐各色缎十端。糚缎十端。玻璃珐琅磁器十八事。　　

○以直隶天津道吴谦鋕、为广东按察使。　　

○丙辰。谕、各处牌楼。文字糢糊。俱已残旧。著交工部应有粘修处。陆续修理。　　

○谕军机大臣等。湖广通省营伍废弛。朕已降旨。令总督塞楞额极力整顿。近闻该省墩台塘汛。种种懈弛草率。不称观瞻。且有守望无人之处。不但不如云贵等省整齐严密。即较之山东河南直隶。亦远不逮。自彼经过之人。在朕前陈奏。不一而足。必系实在情形如此。非力为整饬。何以肃营伍而严守御。可传谕塞楞额。通饬各营将弁。实力办理。痛改积习。务使武备精强。戎行整肃。一切分防戍守。时时严密稽查。向来督抚。但于新任下车。略为简阅。以应整饬虚文。日久仍前懈怠。或于初奉谕旨。通行晓示。便为业已奉行。不问是否实在遵循。地方有无实效。将弁习于怠玩纵弛。营伍安得不废。塞楞额当实心渐次经理。不中急遽一时。以求速效。但当时时留心训饬。勿致往来行旅。啧有烦言。以副朕念。　　

○丁巳。上诣长春仙馆。问皇太后安。　　

○吏部议准、调任江南河道总督顾琮等疏称、安丰司巡检一缺。管理刘、白、两场范堤。并巡盐捕盗。在未设东台厅以前。向属扬粮厅管辖。自乾隆元年。设东台厅。专管河道堤工。及稽察私枭。缉捕贼匪。安丰司巡检所管之事。悉隶东台厅所辖。自应归东台厅督率办理。从之　　

○戊午。上诣长春仙馆。问皇太后安。　　

○谕、二月初八日。朕前往马兰峪。恭谒祖陵。所有应行事宜。著各衙门照例豫备。　　

○谕军机大臣等。据直督那苏图奏称、东省贫民。于岁暮米粮艰食之际。携眷出境觅食。现在设局留养。如有愿回就赈者。即令资送回籍等语。上年山东、河南、二省。俱有被水之州县。冬间雪泽又少。难于播种秋麦。此时东作方兴。彼地情形。未知若何。朕心轸念。著即传谕两省巡抚。令其将被灾各处。细心体察。如散赈之外。或应发仓平粜。或应借给耔种。如有可赶种春麦之处。及时播种。务期悉心安插。善为劝谕。俾穷黎毋致轻去其乡。其觅食于外者。亦著巡抚悉心妥办。　　

○刑部等衙门议覆、署山西巡抚班第疏称、昆都仑台吉劳章罗卜萨等。偷窃厄尔得呢马匹一案。将该台吉及夥同行窃人等。分别革职枷责。该扎萨克王阿拉布坦多尔济。照例罚俸半年。得旨。依议。此案扎萨克王阿拉布坦多尔济。因约束疎忽。议以罚郡王俸半年。但在内王公等。凡于所兼任内事件。俱罚本任俸。至于蒙古扎萨克王公等。于所管旗务。即罚王公之俸。则内外办理。既不画一。而于伊等生计。亦属无益。阿拉布坦多尔济罚郡王俸之处。著加恩宽免。照在京之例。对伊扎萨克品级。罚一品俸半年。嗣后蒙古扎萨克王公等。遇有任内罚俸案件。俱照此办理。其不管扎萨克协理旗务之王公等。俱著罚二品俸。将此永著为例。　　

○己未。上诣长春仙馆。问皇太后安。　　

○奉皇太后还宫。　　

○诣皇太后宫问安。　　

○上还宫。
  </div>
  <div class="pagination">
   <a href="清实录乾隆朝实录_page390.html">
    上一页
   </a>
   <span>
    ...
   </span>
   <a href="清实录乾隆朝实录_page386.html">
    386
   </a>
   <a href="清实录乾隆朝实录_page387.html">
    387
   </a>
   <a href="清实录乾隆朝实录_page388.html">
    388
   </a>
   <a href="清实录乾隆朝实录_page389.html">
    389
   </a>
   <a href="清实录乾隆朝实录_page390.html">
    390
   </a>
   <span class="current-page">
    391
   </span>
   <a href="清实录乾隆朝实录_page392.html">
    392
   </a>
   <a href="清实录乾隆朝实录_page393.html">
    393
   </a>
   <a href="清实录乾隆朝实录_page394.html">
    394
   </a>
   <a href="清实录乾隆朝实录_page395.html">
    395
   </a>
   <a href="清实录乾隆朝实录_page396.html">
    396
   </a>
   <span>
    ...
   </span>
   <a href="清实录乾隆朝实录_page392.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
