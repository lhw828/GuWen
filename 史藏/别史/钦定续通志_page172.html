<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 172 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 172 页/共 284 页
  </h1>
  <div class="content">
   韩【公武充】
　　韦臯字城武京兆万年人为建陵挽郎累辟诸府擢监察御史张镒镇鳯翔署营由判官知陇州行营留事徳宗幸奉天李楚琳杀镒叛归朱泚陇州刺史郝通奔楚琳始泚为鳯翔帅有范阳军五百随镇既罢留戍陇州督以部将牛云光至是云光欲劫臯以臣泚谋泄率众出奔道遇泚奴邀与俱行言泚授臯御史中丞若不受即以兵诛之臯先纳奴伪受命因谓云光曰大使苟无他图请释甲以安众云光视臯书生无能为命士尽委铠伩而入明日犒宴臯伏甲两庑尽杀其众以云光及奴首徇泚又遣他奴拜臯鳯翔节度臯亦斩之及从骑三人纵一人使归报帝闻诏陇州为奉义军授臯节度使以旌其功臯遣兄平及弇至奉天乃筑坛盟将士驰使连和吐蕃陇坁遂安帝还都入为左金吾卫大将军贞元元年代张延赏领剑南西川先是云南蛮附吐蕃为之向导臯间遣使招谕西南夷稍通二年蛮酋苴那时以王爵让其兄子乌星臯请并封以示褒进诏可三年云南王异侔寻款边求内属四年吐蕃冦西川臯击破于清溪关外时云南未敢显叛吐蕃亦兵屯泸北臯为遗云南书转致吐蕃吐蕃疑塞其趋蜀路云南怒归志益坚【吐蕃入冦从通鉴补】遂约东蛮主骠傍苴梦冲絶吐蕃盟五年东蛮攻吐蕃请济师臯遣精兵二千共败蕃众于台登杀大酋乞臧遮遮等虏坠死崖谷不可计遮遮尚结赞子蕃将之雄贵者也既亡余城栅无不降进臯检校吏部尚书梦冲复与吐蕃盟臯遣别将苏峞召之诘其叛斩于琵琶川立次主蛮部震服九年朝议城盐州虑虏挠袭诏臯出师牵制乃命大将董勔张芬分出西山灵关破峨和通鹤等城蕃将论莾热来援败其军进收白岸盐州既城加检校右仆射扶风县伯于是西山羗女诃陵等八国皆请入朝臯遣幕官崔佐时趣云南与其王盟去吐蕃所立号复南诏旧名【从通鉴补】诏臯统押近界诸蛮西山八国云南安抚使俄同中书门下平章事十三年复嶲州【通鉴在五年今从新旧书】后酋帅马定徳与大将数十人皆来降昆明管些蛮又内附赞普怒北掠灵朔防麟州帝诏臯深入十七年八月臯令大将陈泊崔尧臣等分九道出塞十月大破吐蕃追奔千里遂围维州赞普释灵朔兵使论莽热率杂虏十万来救师据险设伏以待虏至噪而奋击生禽莽热献诸朝进检校司徒兼中书令南康郡王帝制纪功碑以赐顺宗立乆疾王叔文干政臯遣刘辟至京师谒叔文请尽领剑南必有以报不然惟君之怨叔文怒欲斩辟辟遁去臯知叔文多衅自以大臣得与国大议上表请皇太子监国又上牋太子暴叔文等奸状且劝进防裴均严绶相继请太子遂受禅奸党悉窜殛是岁臯暴卒年六十一赠太师諡曰忠武臯治蜀二十一年前后出师破吐蕃四十八万禽杀酋将千五百斩首五万余级获器械牛羊各数十万功为西南最善抚士凡昏嫁死丧皆厚资给僚掾官稍显即署属郡刺史恐泄其侈横不使还朝刘辟踵之卒图不轨朝廷欲追绳其咎或诋臯所进兵器皆镂定秦字陆畅上言向在西蜀知定秦系匠名由是议息畅字逹夫雅承臯厚礼尝作蜀道易以美臯者臯始重赋敛以事月进结主恩府库既实列州互除租三岁一复【旧书臯重赋敛蜀土虗竭新书臯务私其民列州互除租彼此迥异今从通鉴】及卒蜀人画像拜祀刻石遇臯名讳而镵去兄聿元和初为国子司业刘辟与卢文若反臯子【臯子旧书以为臯侄】行式娶文若女弟聿不以闻辟平行式妻当没掖庭有司并按聿或以道逺不应坐乃皆赦之兄平【旧书云从兄平新书云弟平未知孰是】与臯斩朱泚使赴奉天上功擢万年尉平子正贯字公理少孤臯谓能大其门名曰臧孙为单父尉不乐弃去改今名举贤良方正异等累迁司农卿坐事贬均州刺史宣宗立拜京兆尹擢岭南节度南海贾舶至大帅必索犀象明珠酬以下直正贯一无所取人服其清风俗尚正贯毁淫祠教民毋妄祈防海水溢争言撤祠干神怒正贯登城沃酒誓曰不当神意咎在守土无逮下民俄而水去民乃信居三岁病亟遗令无厚无请谥卒年六十八赠工部尚书
　　林蕴字复梦泉州莆田人交披字茂彦以刺史樊晃奏署临汀令举治行迁别驾蕴世通经西川节度使韦皋辟推官刘辟反蕴晓以逆顺不听复遣书切諌辟怒械于狱且杀之将就刑大呼曰危邦不入乱邦不居得死为幸矣辟惜其直隂戒刑人抽剑磨其颈以胁服之蕴叱曰死即死我项岂顽奴砥石耶辟知不可服舍之斥为唐昌尉及辟败蕴名重京师李吉甫李綘武元衡为相蕴遗书讽以六事皆当时极敝蕴为韦皋所引重嫉其专制感愤闗说然嗜酒多忤物宰相置不用也沧景程权辟掌书记既而权上四州版籍请吏而军中习熟擅地畏内属挟权拒命不得出蕴陈君臣大谊谕首将入人释然于是权得去蕴迁礼部员外郎刑部侍郎刘伯刍荐之于朝出为邵州刺史尝杖杀客陶之投尸江中籍其妻为倡复坐赃杖流儋州而卒【按唐书以蕴世通经列之儒林考其杀客籍妻坐赃遭贬于儒岂云无玷然能拒刘辟出程权刚毅之气凛凛以故名重一时本传载其为韦臯所引重兹移附皋传后俾得从其类谨识】
　　张建封字本立邓州南阳人【旧书兖州人】客兖父玠少任侠安禄山反使李廷伟胁徇山东鲁郡太守韩择木迎馆之玠率诸豪将入斩之择木惧不许参军张孚助其谋乃杀廷伟事闻择木孚皆赏而玠去之江南不言功建封善属文能辨论慷慨以功名自许寳应中苏常盗起代宗诏中官马日新与李光弼共讨建封乃见日新请往说谕果一日降数千人纵归田里由是知名令狐彰节度滑亳奏置府中建封心非其不朝往见转运使刘晏晏使筦漕务岁余罢时马燧为三城镇遏使素相善表为判官燧讨李灵耀军务悉咨决从镇河东建中初燧荐之于朝杨炎将处以要职为卢杞所恶出为岳州刺史李希烈叛寿州刺史崔昭与通书疏徳宗召宰相选代昭者仓卒间白用建封希烈僭号陈少游隂附之希烈遣杨丰赍伪赦二畀建封少游建封斩丰首送伪书于行在少游闻而恚且惧建封因劾其附贼状帝不暇治希烈又伪署杜少诚淮南节度约破寿州以趋江都建封守霍邱秋栅贼不能东帝还自梁迁御史大夫濠寿庐观察使大缮陴隍逺近悦附希烈选精鋭来攻辄沮衄贼平任一子正员官始李洧以徐州降洧卒高承宗独孤华继任困弱不能支冦李泌建言东南漕自淮逹汴徐之埇桥为咽喉今徐州刺史高明应甚少倘为李纳所并则梗饷路而失江淮矣请以建封代贞元四年授建封徐州刺史益以泗濠二州为节度使乆之检校尚书右仆射十三年入朝即日召见延英诏防朝赴大夫班以示优异建封赋朝天行以献赐名马珍具甚厚京城以宦者主宫市抑买人物十不偿一至有重荷趋肆而徒返者諌臣交论不纳建封间为帝言颇顺听诏蠲逋赋帝问何如对曰残逋决无可敛虽除之百姓尚无所益河东节度使李説华州刺史卢防皆病不任职金吾将军李翰好刺细事规宠建封皆陈劾之帝皆嘉纳上已曲江赐宴特诏与宰相同榻食还镇帝以诗饯当时高秩大勲如马燧浑瑊刘佐李抱真等所未得也复使左右赐以所持鞭曰卿忠节岁寒不渝用此为况建封又赋诗自励十六年以疾求代代未至而卒年六十六赠司徒建封涖徐十年军事大治善容人过亦未尝曲法贷奸其言忠义感激人皆畏悦士无贤不肖游其门者礼遇维均许孟容韩愈皆奏署幕府有文章传于世子愔
　　愔以防补虢州参军建封卒府佐郑通诚惧军乱谋引浙西过兵为援举军怒杀通诚及大将数人表请愔为留后帝不许割濠泗淮南命杜佑讨徐泗州刺史张伾战埇桥兵败帝乃授愔留后俄进武宁节度元和初被疾请代召为工部尚书以王绍帅武宁濠泗仍还徐徐人乃安愔未逾境卒凡治徐七年其政称理赠尚书右仆射
　　严震字遐闻梓州盐亭人本农家子丰于财至徳乾元中数出赀助边授州长史严武镇西川擢署押衙委以军务武卒山南西道节度府表为鳯州刺史母丧罢起为兴鳯两州团练使为政清严兴利除害逺迩咨美剑南黜陟使韦桢状震治行第一赐上下考封郧国公迁山南西道节度使朱泚反遣腹心穆廷光等赍书招诱震斩以闻李懐光既通贼帝欲移跸山南震闻驰表奉迎令大将张用诚以兵五千扞卫用诚有反计防震牙将马勋继至帝告以故勋曰臣归取符召之即不受斩以复命计日徃得震符还请壮士五人与俱用诚以勋未知其谋迎归传舍左右严侍勋隂令焚草馆外士寒争附火勋从容出符曰大夫召君用诚惧将走壮士自后禽之用诚子斫伤勋首左右格杀其子而仆用诚勋即其营士皆擐甲矣勋大言曰若父母妻子在梁州今弃而反何所利大夫取用诚于若等无与众不敢动用诚送震杖杀之拔其副以统师翌日奉天既入骆谷懐光追骑至赖山南兵以免寻加检校户部尚书封冯翊郡王宰相以梁地瘠请幸成都震曰山南密迩畿辅李晟图收复方借六师为声援如引而西诸将顾望奏功无期晟表至亦请驻跸梁洋议遂定梁汉虽领郡十五赋入才比东方数大县安史后山贼剽劫户口减半震劝课鸠敛有法民不烦扰而行在供亿无阙车驾将还进检校左仆射改梁州为兴元府用震为尹乆之同中书门下平章事贞元十五年卒年七十六赠太保諡曰忠穆从孙譔与宰相杨收善咸通中擢江西节度使改号镇南军收得罪韦保衡奏譔赇贿狼藉遣使按覈诏赐死
　　韩滑州匡城人少孤依其舅刘佐由诸曹试大理评事佐卒子士宁被逐事刘全谅署都知兵马使全谅死汴军思佐之惠共请监军表为留后诏充宣武节度副大使知节度事始呉少诚与全谅谋袭陈许使数軰犹在馆喜得旄节即斩少诚使选兵三千助讨少诚败之汴自刘士宁以来军益骄及杀陆长源主帅势轻不可制察乱魁刘锷等三百人数其罪悉斩牙门流血丹道对宾僚言笑自若由是讫去无敢肆者李师古欲侵郑滑屯兵曹州或告剪棘夷道师且至曰兵来不除道也师古计穷引去少诚以牛革遗师古师古资以盐过界皆阻留曰于法不得私相餽师古等皆深惮之【从通鉴】累授检校司空同中书门下平章事以官与太原王锷等耻居其下宪宗方借以临淮西改司徒班锷上严绶为贼所败拜淮西诸军行营都统使扞两河而令李光顔乌重击贼不离境遣子公武领兵属光顔隂为逗挠毎诸将告捷辄不怡元济平以功兼侍中讨许国公李师道诛大惧入朝固愿留京师册拜司徒中书令帝崩摄冡宰俄出为河中节度使以病请还仍前守司徒中书令卒年五十八赠太尉諡曰隠初来朝献马三千绢五十万它锦防三万而汴库钱绢尚百余万马七千粮储兵械不可数沈谋勇断庄重寡言罪人准法不自为轻重诏使至多倨待及齐蔡平势屈请觐然两朝尊宠竟以名位终子公武
　　公武字从偃性防逊为宣武行营兵马使讨蔡有功检校左散骑常侍鄜坊等州节度入朝亦乞罢徴为右金吾将军出河中弟充徙宣武乃曰二父居重镇孺子敢复当金吾职固辞改右骁衞大将军卒赠戸部尚书諡曰恭
　　充本名璀少亦依舅氏歴河阳昭义牙将领宣武召主亲兵授御史大夫持法峻人不自保充谦谨无少怠恒以得士不自安请入宿卫许而未遣因猎单骑归洛阳擢右金吾卫大将军歴少府监鄜坊等州节度穆宗立幽镇魏复乱朝廷以王承元帅冀卒屯滑州恐相煽诱命充与承元更代会汴军逐李愿立牙将李防主留务充素为汴众悦服诏节度宣武兼统义成军讨防败之郭桥李质斩防遂入汴时李光顔亦奉讨防诏欲先得汴任军俘掠汴监军姚文寿谋内其师充闻急驰至城下汴人望见欢跃无复疑贰帝始遣人问破贼朝充对一月可破方二旬即克帝谓充料敌如神加检校司空散防所胁为兵者三万密籍首乱千余人令出境曰敢后者斩内外安堵卒年五十五赠司徒諡曰肃充虽将家不事豪侈歴三镇俭约如儒者临机决策无遗悔世推善将自去汴监军选牙兵二千直閤下日给酒肴物力为之屈充未入李质总军事曰韩公至而顿去二千人食必失人心不去无以继何可留此遗吾帅悉罢之而后迎充质节士也防邀帅节劝之不从防首疽委质以兵遂禽之终金吾将军
　　钦定续通志卷二百五十五
　　钦定四库全书
　　钦定续通志卷二百五十六
　　列传
　　唐【五十六】
　　鲍防　　　　李自良　　　萧昕
　　薛播　　　　樊泽【宗师】　　王纬
　　呉凑【士矩】　　郑权　　　　陆亘
　　卢坦【阎济美】　桞晟　　　　崔戎
　　鲍防字子慎襄州襄阳人防孤贫笃学善词章第进士厯诸府僚属太原帅薛兼训被疾代宗授防少尹节度行军司马俄知留后兼太原尹节度使帝美其政诏图形别殿转福建江西观察使入为左散骑常侍从徳宗至奉天进礼部侍郎封东海郡公贞元元年防贤良方正得穆质桞公绰崔邠魏简等时嵗旱防问隂阳祲沴质对引汉卜式请烹羊以指宰辅右司郎中独孤愐欲下质防曰使上闻所未闻不亦善乎卒置髙第世美防知人初与知杂御史窦参涂遇导骑不引避参鞭其仆及参为相防尹京兆遽令以工部尚书致仕防曰吾与萧昕子齿坐宰相余怒而同昕老愤郁以卒年六十九赠太子少保諡曰宣防尤工于诗与中书舍人谢良弼友善号鲍谢云
　　李自良兖州泗水人天寳乱以战功至右卫率偕袁傪讨贼袁晁试殿中监薛兼训移镇太原又为牙将及鲍防代镇值回纥入冦防遣将焦伯鱼迎击自良曰寇逺来难与争锋宜坚壁不出筑二垒搤其归路防不听伯瑜果大败马燧代防表为军自良勤恪有谋燧深委信从讨田悦破李懐光功在诸将右燧罢兵徳宗欲以自良继其任自良因事燧久固辞不敢当咸多其让乃授右龙武大将军入谢帝终以河东近虏谓曰卿进退诚有礼然北门之守无易卿者勉为朕行拜检校工部尚书充河东节度使居镇九年简俭有法上下悦附卒于官赠尚书左仆射
　　萧昕字中明梁鄱阳王恢七世孙世居河南开元天寳间再中博学宏辞科调尉夀安累迁左补阙安禄山反为副元帅哥舒翰掌书记翰败间道入蜀奉诰册上肃宗厯中书舍人礼部侍郎从代宗幸陕擢国子祭酒请崇太学以树教本诏羣臣及六军子弟肄业者听补生员大厯初持节吊回纥回纥恃功廷诘昕曰非我无以平中国乱奈何不时归我市马直众失色昕徐曰国家赏定防功丝毫不遗况邻国乎尔与叛臣仆固懐恩连祸引吐蕃犯郊甸吐蕃败走始悔惧叩颡求和非天子念旧功当只马不得出塞是尔自絶岂我失信回纥惭厚加礼遗使约和昕归转工部尚书封晋陵侯朱泚之难昕年八十余徒步出城贼求之亟独窜山谷至奉天加太子少傅爵郡公兼礼部尚书知贡举以太子少师致仕卒年九十三赠扬州大都督諡曰懿昕始荐张镐来瑱镐不数年位将相瑱为将着威望在礼部擢杜黄裳髙郢裴垍其后黄裳等并为名执政
　　薛播河中寳鼎人曽祖文思中书舎人播早孤伯母林博通经史教授诸子及播兄弟后播兄弟七人皆第进士衣冠以为荣累受殿中侍御史武功万年令播温敏而裕与人交有常李栖筠常衮崔祐甫并相器重祐甫秉政拜中书舍人出为汝州刺史坐事贬再迁至河南尹以礼部侍郎卒赠本曹尚书子公达擢进士第佐鳯翔军其帅悬赏集射设的高数丈一军莫能中公达揖曰请为公欢三皆中众大呼笑帅不喜自免去复佐河阳军终国子助教
　　樊泽字安时河中人防孤依外家客河朔薛嵩帅相卫表为尧山令举贤良方正次潼关雨淖不能前有熊执易同宿逆旅哀其困自罢所举辍衣与马以赠泽擢上第杨炎善之荐为左补阙泽武勇娴韬畧尝召对延英徳宗嘉其论兵与己意合累迁山南东道司马寻拜节度使数与李希烈接战擒其骁将张嘉瑜杜文朝梁俊之等遂收唐隋二州贞元三年改镇荆南防山南东道嗣曹王臯卒军乱以泽威惠素着襄汉复徙山南东道加检校尚书右仆射十四年卒年五十七赠司空諡曰成子宗师
　　宗师字绍述始为国子主簿元和中厯金部郎中緜绛二州刺史有治声进谏议大夫未拜卒宗师喜施予家财悉散姻旧妻子以不给告笑不答学力淹通韩愈尝称荐其论议平正有经据所着春秋传魁纪公樊子凡百余篇
　　王纬字文卿并州太原人父之咸与弟之贲之涣皆有文纬举明经以书判入等为长安尉大厯中路嗣恭观察江西纬与李泌同为判官嗣恭希元载意欲杀泌纬解救获免泌入相奏纬于已有恩徳宗许为报进给事中未几拟授浙西观察使帝曰黄门要地独不留议事耶泌对曰浙西赋入尤剧纬清而忠能胜惠养之任制可初州县有韩滉时罚钱未入者十八万緍吏请裒为进奉纬奏蠲以纾民许之加御史大夫兼诸道盐铁转运使忤裴延龄意改检校工部尚书卒年七十一赠太子少保纬居官清白而伤于苛碎好用刻深吏督察其下以此见病
　　吴凑章敬皇后弟由布衣与兄溆同日开府赐官封皆等凑畏太盛乞解太子詹事改检校宾客兼家令进左金吾卫大将军滑帅令狐彰汴帅田神功继没其下乘丧揺乱代宗命凑持节抚慰至则委曲説谕度可行者为之奏请各得其情军中驩附帝深重其才元载当国久奸迹日彰帝欲加之法顾左右无可与计召凑密图及收载王缙杨炎王昂韩会包佶等皆当坐凑建言法有首从不应概用极刑缙等乃得减死徳宗初出为福建观察使美誉四闻宰相窦防以私憾数加短毁且言凑风痹不良趋走帝召验非实由是恶防擢凑陜虢观察使代渗党李翼宣武刘佐卒命凑驰代未至汴军立佐子士宁帝欲遣兵纳凑防请授士宁节以沮凑还为右金吾大将军贞元十四年大旱谷贵人多流亡帝咎京兆尹失理以凑代韩臯凑勤于为政民庶爱向时京师苦宫市凑见便殿因言宫中所须责臣可办即不欲外吏与闻内禁事乞选中官高年谨信者为宫市令平价和售流议自息又陈掌闲彍骑飞龙内园禁军诸司供役太繁宜有蠲省帝辄顺聴府吏以凑起戚藩不谙簿领毎有疑狱凑将出方呈冀幸容欺凑仓卒一视指摘尽中其掾属非大过不榜责召至庭诘服释去羣相训朂庻事毕举文敬太子义章公主之薨帝欲厚鸠工妨农凑极言不避或劝论谏不宜过繁恐上厌苦凑曰上忧劳四海岂因所爱而疲民以逞反覆啓悟幸一动则民受赐不少进兼兵部尚书遘疾不纳医巫家人泣请答曰吾以庸才起田亩位三公显仕四十年年七十更欲何求古来外戚令终者有几吾得归侍先人地下足矣帝闻诏侍医敦进汤剂不获已饮之卒年七十一赠尚书左仆射諡曰成先是官街树稀有司补植榆凑谓榆不足荫玩易以槐及槐阴成而凑已亡人抚树怀其泽凑自贞元以来特承恩顾小心奉职未尝有过为世外戚表云
　　溆子士矩有文学喜与豪俊逰开成初为江西观察使飨宴侈纵初至库钱二十七万缗晩年才九万军资不给中外申论文宗弗穷究仅贬蔡州别驾御史中丞狄兼謩言士矩负陛下法难私请遣御史即讯庻杜江淮它镇循习意乃流端州
　　郑权汴州开封人擢进士第为泾原帅刘昌从事昌被疾入朝度军情必变以权寛厚俾主留务昌去兵果乱权挺身冐白刅明谕顺逆诛首乱数人一军畏服徳宗嘉之授行军司马擢河南尹拜山南东道节度使寻徙徳棣沧景军会讨李师道奏置归化县绥纳降附沧州刺史李宗奭数违节制权劾奏有诏追赴京师宗奭讽州兵留已帝更命乌重代权沧人惧共逐宗奭至都斩以徇授权节度豳寕或讼权诬宗奭左降原王傅改右金吾卫大将军穆宗立持节为囘鹘告哀使权魁伟有闳辨与可汗争曲直词气激壮虏深敬异使还迁工部尚书日用豪侈俸入不足乃结权幸出镇岭南多裒珍货输赂左右助力者大为朝士所嗤卒于官
　　陆亘字景山呉郡人元和三年应制科中第补万年丞再迁太常博士有礼史孟真久练其事凡大礼仪未达者率就访真倚以倨横会草册皇太子仪真防议偃蹇亘笞逐之胥曹失色进户部郎中太常少卿厯兖蔡虢苏四州刺史浙东观察使复徙宣歙卒年七十一赠礼部尚书亘严重强毅所至称理初赴兖州对延英具陈节度分兵屯属州刺史不能制之因诏屯兵得刺史温州自经贼乱夺官吏半俸代民租后相沿更以为奸亘按举贜罪表请还官全禀吏畏而赖之
　　卢坦字保衡河南洛阳人为河南尉杜黄裳为尹尝召坦曰某家子昵恶人破产盍徃察坦曰凡居官能积财者必剥下以致之使子孙善守是天富不道也不若恣其所为以归于人黄裳异其言遇加厚郑滑节度李复表为判官复病甚监军薛盈珍封库府纳甲士牙中举军大恐坦劝止乃安复卒诏姚南仲代坦知盈珍轻南仲南仲必不受留恐及祸防复丧归东都补夀安令县人机织未就而赋限已穷坦诣府请延十日不许坦令但织而输勿顾限违之不过罚令俸耳由是知名入为刑部郎中兼侍御史数月迁中丞时赦令已禁止诸道进奉钱山南节度使栁晟浙西观察使阎济美违诏输献坦劾奏二人白衣待罪帝谕坦曰彼所献皆家财朕已许原不可失信坦曰赦令所以布大信也陛下勿以小信失大信帝曰既受之奈何坦请出归有司从之李锜诛有司将毁其祖神通墓坦上疏谏止仆射裴均在班逾位坦引之退以姚南仲为例均曰南仲何人曰是守正不交权幸者均怒罢为左庻子寻拜宣歙观察使初刘辟壻苏彊坐诛其兄自免官去有才行人莫敢用坦奏与弟距三千里宜不通谋请署判官帝曰使彊在尚録其才况彼兄耶江淮遇旱谷贵或请抑其价坦曰直贱他州谷皆不至任之便既而商米坌至市估遂平迁户部侍郎判度支河毁西受降城宰相李吉甫议移驻天徳坦谓城当碛口制狄要冲若避河流退徙不过数里今天徳地僻倚山去河逺烽不接虏至不知无故而蹙地二百里非计也城使周怀义与坦议同吉甫不悦出坦为东川节度使坦与宰相李绛议多协绛借为助坦出半嵗而绛罢吴元济之叛【新书作呉少诚之诛按少诚以贞元十六年十月复官爵以元和四年死未尝诛也且李绛罢相在元和九年二月卢坦出镇东川又在具前半岁上距少诚之死已四年矣以叙次先后考之亦非是今据呉镇纠谬改正】诏东川以兵二千屯安州坦朔望使人存问其家士皆感慰无逃还者惟请收军吏闰月粮助行营为人所非元和十二年卒年六十九赠礼部尚书
　　阎济美者擢进士第贞元末由婺州刺史迁福建观察使寻徙浙西为治简易人称长者常赋外未尝有所增其罢浙西也在道方见诏而贡献无所还故帝为言之复刺华州入为秘书监以工部尚书致仕卒諡曰温栁晟河中解人父潭尚和政公主官太仆卿晟年十二居父丧以孝闻代宗于诸甥中特加恩宠养之宫中使与太子诸王受学于吴大瓘【吴通传作道瓘】并子通既长授检校太常卿徳宗立以晟防同砚席尤亲信用事朱泚反从至奉天晟与贼帅多旧故请入京城说谕以携其党帝壮而遣之泚右将军郭常左将军张光晟皆奉命约自拔归俄谋泄系晟狱中晟夜半坎垣毁械而亡断髪为僧间道归行在帝见而流涕车驾还擢原王府长史吴通得罪晟欲上书其弟止曰天子方怒无自贻悔不聴凡三上通得减死【案通鉴贞元八年赐誎议呉通死特减大辟一等】晟累迁将作少监寻节度山南西道府兵讨刘辟还未入城复诏戌梓州众怒欲谋变晟疾驱入劳军毕问曰若等何为成功曰诛骄不受命者晟曰既知刘辟干诛奈何复欲使后人诛若等士皆免胄拜愿赴戍所入为将作监充囘鹘册立使至则诘之曰属闻可汗无礼自大去信自强礼信不能守何足奉中国可汗及诸贵人骇愕跪伏成礼使还进左金吾卫大将军爵为公卒年六十九赠太子少保晟才敏下士好施惟自兴元入朝贡献不如诏被劾宪宗念其贤竟弗暴其事
　　崔戎字可大暐从孙【宰相世系表云暐四世从孙】举明经授太子校书郎调蓝田主簿淮南帅李鄘卫次公前后交辟裴度节度太原署防谋时王承宗以镇州叛度请戎往谕承宗感泣聴命入为殿中侍御史累迁谏议大夫云南蛮扰成都诏戎持节宣惠两川奏罢税外姜芋钱三分其当赋者以一分准缯布优其估以寛民公私废置莫不称便还拜给事中出刺华州吏援旧事置钱万缗供私用戎不取临去悉以享军召吏谓曰吾不欲矫激以夸后人也徙兖海沂密观察使民遮道拥留至解鞾防值诏使尚在环向泣请戎至夜半单骑亡去乃止涖兖州鉏奸吏十余辈羣情大悦嵗余卒年五十五赠礼部尚书子雍字顺中为和州刺史厐勋兵刧乌江雍不能抗遣人持牛酒以劳而密表其状民不知上诉宰相路岩素有隙傅其罪赐死














　　钦定续通志卷二百五十六
　　钦定四库全书
　　钦定续通志卷二百五十七
　　列传
　　唐【五十七】
　　徐浩　　　　吕渭【温】　　　　于頔
　　王智兴【晏平晏宰】　杜兼【羔　中立】　　　杜亚
　　范传正　　　孟简　　　　　刘伯刍【寛夫】
　　杨凭【凝　敬之】　　潘孟阳　　　　崔元畧【铉】韦绶
　　徐浩字季海越州人擢明经张説称其才繇鲁山主簿为集贤校理迁右拾遗辟幽州张守珪幕府改监察御史歴河阳令有治绩东都留守王倕表署其府民有妄作符命者浩校篆诘其诈累迁都官郎中为岭南选补使又领东都选肃宗立授中书舍人四方诏令多出浩手遣辞赡速又防太上皇诰册宠遇罕与为比兼尚书右丞建炎故事有司断狱必刑部审覆自李林甫杨国忠当国就宰相府断事尚书以下未省即署乖慎恤意请如故便诏可详断复自此始进国子祭酒以李辅国谮贬庐州长史代宗复征拜中书舍人迁工部侍郎会稽县公出为岭南节度观察使兼御史大夫召拜吏部侍郎集贤殿学士【按通鉴吏部侍郎杨绾典选平允性介直不附元载岭南节度使徐浩贪佞顩南方珍货以赂载载以绾为国子祭酒引浩代之】坐妾弟以优冒选托侍郎薛邕注授京尉为御史大夫李栖筠所弹贬明州别驾徳宗即位征拜彭王傅进郡公建中三年卒年八十赠太子少师諡曰定浩父峤之善书【旧书父峤官至洛州刺史】以法授浩浩尤工草世状其法曰怒猊抉石渴骥奔泉浩初以文学称晩节颇嗜财惑于所嬖卒以此败云
　　吕渭字君载河中人父延之越州刺史浙东节度使渭举进士累授婺州永康令大理评事浙西观察使李涵辟为支使再迁殿中侍御史大厯末涵为元陵副使渭又为判官涵自御史大夫改太子少傅渭上言涵父名少康当避宰相崔祐甫善其言擢司门员外郎御史台劾渭昔涵再任少卿不以嫌今为少傅为慢官疑渭为涵游説乃贬渭歙州司马贞元中累迁礼部侍郎始中书省有栁树建中末枯死徳宗自梁还复荣人以为瑞栁渭试进士取为题帝闻不以为善【旧书云帝间而嘉之】又与裴延龄为姻家擢其子操上第防入阁遗私谒之书于廷出为潭州刺史贞元十六年卒年六十六赠陜州大都督子温恭俭让
　　温字和叔一字化光贞元末登进士第与韦执谊交厚因善王叔文再迁为左拾遗以侍御史副张荐使吐蕃会顺宗立荐卒于青海吐蕃以中国有丧留温不遣时叔文秉权与防皆贵显温以絶域不得迁常自悲元和元年乃还而栁宗元等九人皆坐叔文贬温独以奉使免进户部员外郎温文采赡逸为时所称性险躁好竒近利与窦羣羊士谔昵羣为御史中丞荐温知杂事士谔为御史宰相李吉甫持之乆不报时吉甫为中官所恶将出镇州温乗间倾之会吉甫病召医人陈登诊视夜宿安邑里第温令吏捕登鞫问且奏吉甫隂事宪宗骇异既诘辨皆妄言乃贬温均州刺史朝议责太轻再贬道州久之徙衡州不得意发疾卒年四十所着淩烟阁功臣铭张始兴画赞移博士书颇为文士所赏有文集十卷恭字恭叔尚气节喜纵横孙吴术为山南西道府掌书记进殿中侍御史终岭南府判官俭亦为侍御史让至太子右庶子皆美才吉甫再入中书长庆后徳裕党盛吕氏诸子无至逹官者
　　于頔字允元河南人后周太师谨七世孙防补千牛【按权徳与所作頔家庙碑頔五代祖象贤以前皆仕北朝曾祖范显武令祖江未仕父夐泗州司马入唐三代无逹官亦无致身王事者新旧书俱云得防未详何据】调华隂尉累劳迁侍御史为吐蕃计会使擢长安令驾部郎中出为湖州刺史修复湖陂溉田三千顷歳获秔稻蒲鱼无虑万计州地庳薄葬者不掩頔为坎瘗枯骨千余人赖以安未防改苏州罢淫祠濬沟浍端路衢为政有绩然横少恩杖前部尉以逞憾观察使王纬以闻徳宗不省俄迁大理卿为陜虢观察使益峻罚苛惩官吏惴恐参军事姚岘不胜虐自沈于河贞元十四年拜山南东道节度使是时吴少诚叛頔率兵自唐州战吴房朗山取之禽其将李璨又胜之濯神沟于是请升襄州为大都督府广募战士储良械然有专汉南意帝晩务姑息頔奏建无不从公敛私输持下益急而慢于奉上诬劾邓州刺史元洪朝廷重违其意为流端州命中人防送至枣阳頔遣兵刧洪还拘之又表责洪太重改吉州长史遣使厚谕乃已尝怒判官薛正伦奏贬陜州长史比诏下頔中悔奏复署旧职累迁检校尚书左仆射同中书门下平章事封燕国公【按旧书本纪頔于宪宗嗣位之十二月甲辰加平章事元和二年八月辛巳封燕国公此与旧传俱序于宪宗立之前与纪互异】俄擅以兵取邓州帝不问宪宗立权纲自出頔稍惧愿以第四子季友尚主帝以永昌公主降焉遂入朝拜司空同中书门下平章事请凖杜佑月三奉朝诏可时宦者梁守谦幸于帝颇用事有梁正言者与頔子敏善敏因正言厚赂守谦求頔出镇久不报敏怒其绐责所馈诱正言家奴支解之弃溷中家童上变诏捕頔吏沈壁及它奴送御史狱命中丞薛存诚刑部侍郎王播大理卿武少仪杂问之頔贬为恩王傅子敏窜雷州至商山赐死次子季友夺二官正言诛死久之拜户部尚书【按旧书本纪頔于元和八年二月贬恩王傅九月壬申为太子宾客十年十月壬子为户部尚书旧传于頔贬官后但书其改授太子宾客此又但书其拜户部尚书各纪一官遂致互异】又坐季友居丧荒宴削金紫光禄大夫明年乃致仕宰司将以太子少保官之帝改署宾客不得意卒赠太保太常谥曰厉季友从穆宗猎苑中求改谥防李愬亦为请更赐諡曰思
　　王智兴字匡谏怀州温人少骁鋭为徐州牙兵事刺史李洧洧弃李纳挈州自归纳怒急攻洧智兴能驶步奉表不数日至京师告急徳宗出朔方军五千击纳解去自是为徐特将王师讨吴元济李师道谋挠王师数侵徐救蔡节度使李愿遣智兴率步骑拒贼屡破之累迁侍御史元和十三年伐师道智兴攻拔金乡鱼台俘斩万计贼平进御史中丞明年召还为沂州刺史长庆初河朔用兵加检校左散骑常侍充武宁军副使河北行营诸军都知兵马使帅兵三千渡河属朝廷用崔羣为武宁节度使羣畏智兴难制密请追还京师【按旧书智兴传亦云崔羣虑其旋军难制密表请追赴阙授以他官惟新旧书羣传云羣以智兴得士心请因授智兴节钺与此互异】未报防赦王廷凑诸节度班师智兴还羣遣寮属迎之令士委甲而入智兴心不悦因勒兵斩闗入杀异已者十余辈然后谒羣谢曰此军情也羣乃治装去智兴以兵卫送还朝至埇桥掠盐铁院及贡物劫商旅逐濠州刺史侯度朝廷甫罢兵不能讨即诏检校工部尚书充本军节度使李防攻宋州智兴悉鋭师破之漳口防平加检校尚书左仆射李同捷以沧徳叛智兴请讨贼诏拜检校司徒同中书门下平章事沧徳行营招抚使拔棣州诸将闻战愈力遂有功入朝燕麟徳殿赐予备厚册拜太傅封雁门郡王进兼侍中改忠武河中宣武三节度卒年七十九赠太尉子九人晏平晏宰知名晏平防从父军以讨同防功检校右散骑常侍朔方灵盐节度使父丧擅取马四百兵械七千自衞御史劾之诏改永州司户参军
　　晏宰后去晏独名宰少拳果长神策军甘露之变以功兼御史大夫为光州刺史有美政观察使段文昌荐之朝除盐州刺史持法严人不甚便累擢邠宁庆节度使回鹘平徙忠武军王师讨刘稹诏宰以兵出魏博趋磁州复诏宰兼统河阳行营进取天井关贼党离沮李徳裕以宰乗破竹势不遂取泽州以其子晏实守磁为顾望计帝有诏切责宰惧急攻陵川破贼石防闗进攻泽州其将郭谊杀稹降宰传稹首京师遂节度太原宣宗初入朝厚结权幸求宰相周墀劾之乃还军吐蕃引党项回鹘寇河西诏统代北诸军进击以疾不任事徙河阳罢为太子少保分司东都进少傅卒晏实防机警智兴自养之故名与诸父齿稹平擢淄州刺史终天雄节度使
　　杜兼字处中书令正伦五世孙初正伦无子故以兄子志静为后父廙为郑州录事参军事安禄山乱逃去贼索之急宋州刺史李岑以兵迎之为追骑所害兼尚防逃入终南山伯父存介为贼执临刑兼号呼愿为奴以赎遂皆免建中初进士髙第徐泗节度使张建封表至其府积劳为濠州刺史性浮险尚豪侈徳宗既厌兵大抵刺史重代易至歴年不徙兼探帝意谋自固即修武备募占劲兵三千帝以为才遂横恣僚官韦赏陆楚论事忤兼诬劾以罪杀之众莫不寃又妄系令狐运而陷李藩欲杀之不克元和初入为刑部郎中改苏州刺史比行上书言李锜必反留为吏部郎中寻擢河南尹卒年七十
　　从弟羔贞元初及进士第有至性父死河北母更兵乱不知所之及兼为泽潞判官鞫狱有媪辨对不凡乃羔母因得奉飬而不知父墓区处昼夜哀恸他日舍佛祠观柱间有文字乃其父临死记墓所在羔奔往有耆老识其垅因是乃得葬元和中为万年令时许季同为长安令京兆尹元义方责租赋不时系二县吏将罪之羔等辩列尤苦尹不为纵羔乃谒宰相请移散官宪宗遣中使问状具对府政苛细力不堪奉诏皆免官夺尹三月俸议者以羔为直未防授户部郎中后歴振武节度使以工部尚书致仕卒赠尚书右仆射諡曰敬
　　子中立字无为以门廕歴太子通事舍人开成初尚真源长公主迁光禄少卿驸马都尉中立数求自试转太仆衞尉二少卿歴左右金吾大将军捕系京师恶少立棰死迁司农卿绳吏急反为中伤左徙庆王傅久之复拜司农卿入谢帝曰卿用法深信乎答曰毂下百司养名不肯事如司农尤丛剧陛下无遽信流言假臣数月事可济帝许之初度支度六宫飱钱移司农司农季一出付吏大吏尽举所给于人权子钱以给之不以时中立取钱纳帑舍率五日一出吏不得为奸后遂以为法加检校右散骑常侍出为义武节度使旧车三千乗歳挽盐海滨民苦之中立置飞雪将数百人具舟以载自是民不劳军食足矣大中十二年大水泛徐兖青郓而沧地积卑中立自按行引御水入之毛河东注海州无水灾卒年四十八赠工部尚书
　　杜亚字次公京兆人肃宗在灵武上书论当世事擢校书郎杜鸿渐节度河西奏署幕府入朝歴吏部员外郎鸿渐为山南劒南副元帅亚与杨炎并为判官迁諌议大夫元载得罪亚与刘晏等劾治载死迁给事中常衮恶之出为江西观察使徳宗立召还亚意必任台宰倍道进与人语皆天下大政或以事祈谒辄相然可帝知不悦也既又建奏疏濶不称旨罢为陜虢观察兼转运使徙河中刘晏抵罪贬睦州刺史兴元初入迁刑部侍郎又拜淮西节度使至则治漕渠引湖陂筑防庸入之渠中以通大舟夹隄髙卬田因得溉灌疏启道衢彻壅通堙人皆悦赖然用度无艺府财耗竭贞元中罢归宰相窦参惮其宿望以检校吏部尚书留守东都病风痹且废犹欲固宠奏垦苑中为营田可减度支歳禀诏许之先是苑地可耕者皆留司中人及屯士占假亚计窘更举军帑钱与甸人至秋取菽粟偿息输军中贫不能偿者发囷窖畧尽流亡过半又赂中人求兼河南尹帝审其妄使礼部尚书董晋代之赐亚还病不能谒卒年七十四赠太子少傅諡曰肃
　　范传正字西老邓州顺阳人父惀为户部员外郎与赵郡李华善有当世名传正举进士宏辞皆髙第授集贤殿校书郎歴歙湖苏三州刺史有殊政进拜宣歙观察使代还坐治第过制宪宗薄不用改光禄卿以风痹卒赠左散骑常侍
　　孟简字防道徳州平昌人同州刺史诜之曾孙【隠逸传云诜汝州梁人纠谬云平昌孟氏之望】擢进士第登宏辞科累官至仓部员外郎以不附王叔文宰相韦执谊为徙他曹【旧书迁司封郎中】元和四年拜谏议大夫知匦事王承宗叛诏以吐突承璀为招讨使简抗疏论之出为常州刺史开古孟渎长四十一里溉田四千余顷亷使举课绩八年加金紫光禄大夫征为给事中九年出为越州刺史兼御史中丞浙东观察使始李逊抑士族右编人及简为政反之农估兼受其弊时谓两失之十二年入为戸部侍郎加御史中丞出为襄州刺史山南东道节度使十四年诏置临汉监牧马命简充使职简奏请均州郧乡县镇遏使赵洁充本县令台司奏有亏刑典罚一月俸改授太子宾客分司东都穆宗立以简在襄阳故杀腹心吏陆翰翰子弟诣阙诉冤发简奸赃御史劾騐得遗吐突承璀赀七千余贯再贬吉州司马长庆元年大赦量移睦州刺史复徙常州三年仍入为太子宾客分司东都其年十二月卒简早歳工诗名闻江淮俊拔尚义交友殁能防其孤晩路殊躁急佞佛过甚为儒者所诮
　　刘伯刍字素芝兵部侍郎乃之子志行修谨淮南杜佑辟为从事府罢徴拜右补阙迁主客员外郎数过友家饮噱为韦执谊隂劾贬防州掾曹后为考功员外郎裴垍善其应对机捷迁考功郎中集贤院学士转给事中李吉甫复相与垍宿嫌垍卒不加赠伯刍为申理乃赠太子少傅或言其妻垍从母也吉甫欲按之求补虢州刺史稍迁刑部侍郎俄知吏部选事元和十年以左常侍致仕卒年六十一赠工部尚书伯刍风度髙严善谈谑而动与时适论者少之子寛夫
　　寛夫寳厯中为监察御史奏以王府官摄祭位轻非严恭意请以尚书省东宫三品若左右丞侍郎通摄俄转左补阙陈岵注维摩经因供奉僧进得濠州刺史寛夫与同列因对论之敬宗怒谓宰相曰岵不因僧得郡谏官安得此言须推排头首来寛夫奏曰昨论陈岵时不记发言前后独臣草状应伏诛推言所从恐累国体帝嘉其引过释之寛夫弟端夫为太常博士駮韦绶谥议知名寛夫子允章字蕴中咸通中为礼部侍郎请诸生及进士第并谒先师衣青衿介帻以还故制改国子祭酒又建言羣臣输光学钱治庠序宰相五万节度使四万刺史万诏可后为东都留守黄巢至分司李磎挈尚书印走河阳允章寄治河清巢僭号辄受伪官文书尽用伪年号遣取印磎所磎不与更悔愧移檄近镇起兵捍贼磎持印还之后废于家
　　杨慿字虚受一字嗣仁虢州农人少孤其母训导有方长善文辞与弟凝凌皆有名踵擢进士第时号三杨慿重交逰尚气节然诺与穆质许孟容李鄘相友善称杨穆许李歴事节度府召为监察御史累迁太常少卿湖南江西观察使性简傲接下脱畧人多怨之在二镇尤侈汰元和四年拜京兆尹与御史中丞李夷简素有隙因劾慿江西奸赃及他不法诏刑部尚书李鄘大理卿赵昌即台叅讯时慿治第永宁里功役丛烦又广蓄妓妾于永乐里别舍谤议颇喧故夷简籍之痛摘发欲抵以死宪宗以慿治京兆绩但贬临贺尉徳宗时假借方镇习为僭拟夷简首按慿时以为宜而縁私怨论者亦不与俄徙杭州长史以太子詹事卒慿所善客徐晦者字大章第进士贤良方正擢栎阳尉【旧书云皆自杨慿所荐】及得罪姻友无往候者独晦至蓝田慰饯故相权徳舆与慿交最深谓晦曰今日送临贺诚厚无乃为累乎晦曰方布衣时临贺知我今忍遽弃乎有如公异时为奸邪谮斥又可尔乎徳舆称之朝夷简遽表为监察御史晦白夷简曰生平不践公门公何取信而见奬拔夷简曰君不负杨临贺肯负国乎由是知名拜中书舎人太和四年拜兵部侍郎五年为太子宾客分司东都晦性彊直当官守正嗜酒丧明以礼部尚书致仕开成三年卒赠兵部尚书
　　凝字懋功由协律郎三迁侍御史为司封员外郎坐厘正嫡媵封邑为权幸所忌徙吏部稍迁右司郎中宣武董晋表为判官亳州刺史缺晋以凝行州事增垦田决污堰筑隄防水患讫息时孟叔度纵横挠军治而凝亦荒晋卒乱作凝还京师阖门三年拜兵部郎中卒凌字恭履最善文终侍御史子敬之
　　敬之字茂孝元和初擢进士第平判入等迁右衞胄曹防军累迁屯田户部二郎中坐李宗闵党贬连州刺史文宗好儒以宰相郑覃兼国子祭酒俄以敬之代兼太常少卿是日二子戎戴登科时号杨家三喜转大理卿检校工部尚书兼祭酒卒敬之尝为华山赋示韩愈愈称之传布士林性爱士类得其文章孜孜玩讽人以为癖雅爱项斯为诗所至称之由是擢上第斯字子迁江东人敬之尝祖客灞上见闽人濮阳愿阅其文遍语公卿间防愿死敬之为敛葬
　　潘孟阳父炎大厯末官右庶子为元载所恶久不迁载诛进礼部侍郎以病免妇翁刘晏任权时虽书疏报答未尝辄开晏得罪坐贬澧州司马舆疾上道不自言于邵髙其介申救不见聴孟阳少以防进登博学宏辞科累迁殿中侍御史公卿多父友及外祖宾从故得荐用累至兵部郎中贞元末王绍以恩幸进数称其才权知户部侍郎杜佑判度支奏以自副宪宗立命巡江淮省财赋加盐铁转运副使并察诸使治否孟阳以豪倨所至务游赏倡乐夜饮且招金钱补吏大失人望使还罢为大理卿后郑敬宣慰江淮帝丁宁以孟阳为诫元和三年出为华州刺史迁劒南东川节度使宰相武元衡与孟阳旧复以户部侍郎召判度支又兼京北五城营田使太府卿王遂为西北供军使以营田非便持之不下孟阳忿恨形于言二人俱请对帝怒罢孟阳左散骑常侍四年复本官盛葺第舍帝微行至乐游原望见之以问左右孟阳惧辍不敢治而伎媵用度过侈汰人多指怒之病风痹改左散骑常侍十年八月卒赠兵部尚书諡曰康初孟阳为侍郎年未四十其母谓曰以尔之材而位丞郎使吾忧之
　　崔元畧博州人【旧书作博陵人】第进士歴佐使府元和八年拜殿中侍御史十二年迁刑部郎中知台杂事擢御史中丞十三年李夷简为御史大夫诏元畧留司东台改京兆少尹行府事数月迁为尹十四年改左散骑常侍初中丞缺议者属崔植而元畧谬谓植入阁不如仪使御史弹治及宰相以二人进元畧果得之植恨怅既当国以元畧宣抚党项使辞疾不行植奏不少责无以示羣臣乃出为黔南观察使徙鄂岳长庆四年入为大理卿敬宗即位复为京兆尹兼御史大夫收贷钱万七千缗为侍御史萧澈弹劾诏三司杂治宦人崔潭峻左右之狱具止削兼秩俄授户部侍郎谏官斥元畧方劾而迁有助力元畧自解辨乃止寳厯二年京兆尹刘栖楚又劾元畧前造东渭桥纵吏增估物不偿值取工徒赃二万缗诏夺俸一月于是栖楚规相位疑元畧妨已路故举疑似蔑染之太和三年进户部尚书四年判度支五年检校吏部尚书出为东都留守畿汝等防御使改义成节度使十二月卒废朝三日赠尚书左仆射子字台硕擢进士第从李石荆南为宾佐入拜司勲员外郎翰林学士迁中书舍人学士承旨武宗好蹴鞠角抵切谏帝嘉纳之会昌三年拜中书侍郎同中书门下平章事泽潞平兼户部尚书与李徳裕不协罢为陜虢观察使宣宗初以御史大夫召进尚书左仆射兼门下侍郎封博陵郡公所善郑鲁杨绍复段薛防时语曰郑杨段薛炙手可热欲得命通鲁绍防帝闻之题于扆欲引鲁为相帝不许用为河南尹帝语曰鲁去矣事由卿否惶惧谢罪后出为淮南节度使帝饯太液亭赐诗宠之宣州军乱逐观察使郑薰出兵讨击诏兼宣徽池观察使既平加检校司空罢兼使居九年条教一下无复改民咸顺赖咸通初徙山南东道荆南二镇封魏国公厐勋叛自桂管北还所过剽畧闻大募兵江湘邀贼归路贼惧更逾岭自淮而北朝廷壮其忠卒官子沆字内融干符五年以户部侍郎同中书门下平章事昕旦告麻大雾塞廷中百僚就班修庆大风雨雹时谓不祥俄改中书侍郎兼工部尚书卢携专政而黄巢势寖盛沆每建裁遏多为携沮抑贼陷京师匿张直方第遇害元畧弟元受元式元儒皆举进士第元式宣宗初以刑部尚书判度支拜门下侍郎同中书门下平章事进兼户部尚书卒赠司空諡曰庄
　　韦绶字子章京兆万年人有至性然好不经丧父镵臂血写浮图书为长安尉遭朱泚乱羸服走奉天拜华隂令佐襄阳于頔府面刺頔纵恣頔不能容荐诸朝三迁职方郎中穆宗为太子绶入侍读迁谏议大夫尝密赍家所造食入宫饷太子宪宗尝召对绶奏曰太子书学至依字辄去人曰上以此可天下奏事臣子不合全书帝嘉太子贤赐绶锦防绶数为俚言以悦太子他日太子为帝道之帝怒曰绶当以经义辅导太子而反语此朕何赖焉出为防州刺史穆宗立以师友恩召为尚书右丞集贤院学士出入禁中怙宠甚请帝诞日百官先诣光顺门贺皇太后然后上皇帝夀诏可宰臣奏古无生日称贺者绶议格时大臣论启或未决绶居中助可否九日宴羣臣曲江绶请集贤学士得别会从之长庆元年三月进礼部尚书判集贤院事帝问所以振灾邀福者对曰宋景以一善言退法星三舍汉文除秘祝敇有司祭而不祈此皆受自至之福书美前史如失徳却灾媚神丐助神而有知且因以谴也时帝不徳故托讽焉二年十月检校户部尚书为山南西道节度使请门防十二以行又乞赐钱二百万官子元弼太常丞帝许之绶耄而贪洎临戎镇庶政隳紊卒赠尚书右仆射有司諡通丑故吏以为言改谬丑不报罢【按旧书博士刘端夫请諡为通殿中侍御史孟琯上言以为非当博士权安请諡为谬竞不施行】







　　钦定续通志卷二百五十七
　　钦定四库全书
　　钦定续通志卷二百五十八
　　列传
　　唐【五十八】
　　归崇敬【登融】　　奚陟　　　　张荐
　　赵涓　　　　李纾　　　　郑云逵
　　徐岱　　　　王仲舒　　　冯伉
　　卢景亮【王源中】薛苹【膺】　　　衞次公【洙】
　　薛戎放　　　胡证　　　　崔礼
　　崔亮　　　王质　　　　殷侑【盈孙】
　　王彦威　　　庾敬休
　　归崇敬字正礼苏州吴人治礼家学多识容典擢明经遭父丧孝闻乡里调国子直讲天寳中举博通坟典科对策第一迁四门博士有诏举才可宰百里者复策髙等授左拾遗再迁起居郎赞善大夫史馆修撰兼集贤殿校理修国史仪注以贫求解歴同州长史润州别驾未防有事桥陵建陵召还参掌仪典改主客员外郎复兼修撰代宗幸陜召问得失崇敬极陈生人疲敝当以俭化天下则国富而兵可用所建礼典如百官朝朔朢不宜服袴褶东都太庙不当置木主驳方士巨彭祖建言四季月郊祀天地议五人帝祭毋称臣春秋释奠祝版皇帝署行东面之礼事皆施行大厯初授仓部郎中充吊祭册立新罗使海道风涛舟防坏众谋以单舸免曰共舟数十百人我何忍独济少选风息还授国子司业兼集贤学士八年遣祀衡山未至而哥舒晃乱广州监察御史惮之请望祀而还崇敬正色曰君命岂有畏耶遂徃皇太子欲临国学行齿胄礼崇敬以学与官名皆不正乃建议请以国子监为辟雍省祭酒为太师氏司业为左师右师议格不行坐史给禀钱不实贬饶州司马徳宗立召还复拜国子司业稍迁翰林学士左散骑常侍充皇太子侍读又兼晋王元帅参谋封余姚郡公田悦李纳禀命持节宣慰称防表归上冢宠赐缯帛儒生以为荣迁工部尚书仍前职年老以兵部尚书致仕卒年八十八【按旧书作年八十】赠尚书左仆射谥曰宣论撰数十篇子登
　　登字冲之事继母笃孝大厯中举孝防髙第贞元初策贤良为右拾遗裴延龄得幸徳宗欲遂以相右补阙熊执易疏论之以示登登动容曰愿窜吾名雷霆之下君难独处同列有所谏止辄联署无所回讳转右补阙起居舍人凡十五年退然逺权势终不以淹晚槩怀迁兵部员外郎顺宗为皇太子登父子侍读及即位以东宫恩超拜给事中迁工部侍郎复为皇太子诸王侍读献龙楼箴以讽徙左散骑常侍宪宗问政所先登知帝睿而果于断劝以纳谏后判国子祭酒事进工部尚书累封长洲县男卒年六十七赠太子少师谥曰宪子融融字章之元和中及进士第累迁左拾遗事文宗为翰林学士进至户部侍郎开成初拜御史中丞湖南观察使卢周仁以南方屡火取羡钱亿万进京师融劾奏周仁陈小利假异端公违诏书徇私希恩请重责还所进代贫民租入诏不从置钱河隂院以虞水旱寻迁京兆尹李固言为相恶之徙秘书监固言罢擢权知兵部侍郎嵗间出为山南西道节度使徙东川还歴兵部尚书累封晋陵郡公防昌后儒臣少朝廷礼典多本融议辞疾以太子少傅分司东都大中七年卒赠尚书左仆射奚陟字殷卿其先自谯亳西徙故为京兆人少笃志通羣书大厯末擢进士文辞淸丽科授文馆校书郎徳宗立谏议大夫崔河图持节使吐蕃表陟自副以亲老辞不拜杨炎辅政召授左拾遗居亲丧毁瘠过礼朱泚反间道及车驾于兴元拜起居郎翰林学士不就职贼平改太子司议郎歴金部吏部员外防左右丞缺转左司郎中贞元八年迁中书舍人于是江南淮西皆大水诏陟劳问循慰所至人人便安迁刑部侍郎京兆尹李充有美政裴延龄恶之诬劾充比陆贽数遗金帛又干没京兆钱六十八万缗请付比部钩校时郎中崔元翰怨贽揣延龄指逮系搒掠甚急陟持平具狱上且言京兆钱给县馆传余以度支符用度略尽充既免元翰不得意以恚死陟寻知吏部选事迁侍郎铨综平允卒年五十五赠礼部尚书子敬位左补阙
　　张荐字孝举深州陆泽人祖鷟字文成早慧书无不览为儿时梦紫文大鸟五色成文止其廷大父曰吾闻五色赤文凤也紫文鸑鷟也若壮殆以文章瑞朝廷乎遂命以名调露初登进士第骞味道见所对称天下无双授岐王府参军八以制举皆甲科再调长安尉迁鸿胪丞四参选判策为铨府最员半千称鷟文辞犹青铜钱万选万中时号鷟青钱学士证圣中天官侍郎刘竒以鷟为御史性褊躁不持士行姚崇尤薄之开元初御史李全交劾鷟多口语讪短时政贬岭南刑部尚书李日知讼斥太重得内徙鷟属文下笔辄成浮艳少理致然大行一时武后时中人马仙童陷黙啜问文成在否答曰近自御史贬官曰国有此人不用无能为也【吴缜纠谬云证圣元年至开元元年相去一十九年而鷟仍为御史此已可疑且鷟既于开元初以御史贬官矣何縁武后时马仙童有近自御史贬官之语此一节前后乖舛全不可考今按武后时贬官开元初贬岭南自是二事史叙黙啜问答于后取与新罗日本之文相次耳若以先后言之则鷟证圣元年为御史自御史贬官中间复跻朝列至开元初又为李全交所劾坐贬岭南旧闻脱畧史失其歴官之详故新旧二书俱以梗槩之辞言之而吴氏联缀上下以为事实因有十九年为御史之疑且谓开元初以御史贬官与马仙童所称牵合为一事皆未免以辞害意今附正之】新罗日本使至必出金寳购之终司门员外郎荐敏鋭有文辞初为顔真卿叹赏大厯中李涵表荐才任史官母丧阕于邵以闻召充史馆修撰兼阳翟尉真卿为李希烈所拘遣兄子岘及家仆奏事五辈皆留内客省荐上疏请以所逮捕希烈幼弟及妻祖母郭妻妹封寘境上赎真卿卢杞持之不报朱泚反诡姓名匿城中着史遁先生传京师平擢左拾遗诏复用杞为刺史荐与陈京赵需等论杞奸恶不当用入对挺确徳宗纳之贞元元年帝亲郊时更兵乱礼物残替荐为太常博士参缀礼仪略如旧章四年闗播送咸安公主入回纥荐为判官还迁工部员外郎十一年拜谏议大夫仍充史馆修撰裴延龄用事荐将疏其恶延龄知之奏以荐领史职不宜兼谏议改秘书少监延龄排摈不已防遣使蕃域屡充册命吊祭二十年至赤岭东殁于纥壁驿顺宗即位讣至诏赠礼部尚书谥曰宪荐自拾遗至侍郎二十年皆兼史馆三使絶域皆兼宪职以该洽多能敏于占对被选初贞元时京师旱帝避正殿减膳荐白限日以应古制及定昭徳皇后庙乐迁献懿二祖定太仪号大臣祔庙鼓吹法莫不参裁诸儒谓博而详有文集三十卷及所撰五服图宰辅略灵怪集江左寓居録并传于时子又新希复皆登进士第又新自有传孙读字圣用【旧书云希复子】幼頴解大中时第进士郑薰辟署宣州幕府累迁礼部侍郎中和初为吏部选牒精允调者丐留二年诏可榜其事曹门后兼宏文馆学士判院事卒
　　赵涓冀州人幼有文天寳时第进士补郾城尉稍歴台省河南副帅王缙奏充判官徳宗初为衢州刺史永泰时禁中火近东宫代宗疑之涓以监察御史为巡使迹火所来乃出宦人直舎者帝在东宫颇徳之及治衢不为观察使韩滉所容奏免官帝以名问宰相曰是岂永泰时御史乎对曰然即拜尚书左丞典吏部选从狩梁兴元元年卒赠户部尚书子博宣登进士第藻翰豪迈沉于酒傲忽少检陈许曲环辟署于府久不能堪为所诬奏流康州时人寃之
　　李纾字仲舒天寳末为校书郎大厯初李季卿荐为左补阙累迁中书舎人徳宗居奉天选为同州刺史帝次梁纾委城趋行在擢兵部侍郎高邑伯反正兼知选事李懐光诛河东节度及诸军防河中诏往宣劳还奏合防拜礼部侍郎建言享武成王庙不宜与文宣王等制从之纾性乐易喜接后进其自奉颇华裕不龊龊崖检官虽贵而游纵自如奉诏为兴元纪功述及他郊庙乐章论譔甚多进吏部侍郎年六十二卒贞元八年赠礼部尚书
　　郑云逵荥阳人父昈为郾城尉州刺史移职民之暴謷者遮道留昈诛杀六七人采访使竒之言状擢北海尉安禄山反县民孙俊殴市人以应昈率众击杀之改登州司马李光弼表为武宁府判官迁沂州刺史谕降贼李浩五千人终滁州刺史云逵为人诞谲敢言大厯初举进士去客燕朔以画干朱泚泚表为掌书记妻以滔女泚将朝使云逵先入奏同府蔡廷玉譛于泚奏贬为平州参军【旧书作莫州】滔代泚将复为判官廷玉与朱体微譛滔于泚云逵漏其语以怒滔故滔论廷玉等得罪死滔助田悦云逵谏不从遂弃室归长安擢谏议大夫帝在梁云逵依李晟晟表以礼部侍郎为军司马时时咨逮戎略元和元年拜右金吾衞大将军改京兆尹五年卒弟方逵悖悍结徒剽劫父欲杀之不克云逵自劾不能教恐赤臣家诏锢死黔州
  </div>
  <div class="pagination">
   <a href="钦定续通志_page171.html">
    上一页
   </a>
   <span>
    ...
   </span>
   <a href="钦定续通志_page167.html">
    167
   </a>
   <a href="钦定续通志_page168.html">
    168
   </a>
   <a href="钦定续通志_page169.html">
    169
   </a>
   <a href="钦定续通志_page170.html">
    170
   </a>
   <a href="钦定续通志_page171.html">
    171
   </a>
   <span class="current-page">
    172
   </span>
   <a href="钦定续通志_page173.html">
    173
   </a>
   <a href="钦定续通志_page174.html">
    174
   </a>
   <a href="钦定续通志_page175.html">
    175
   </a>
   <a href="钦定续通志_page176.html">
    176
   </a>
   <a href="钦定续通志_page177.html">
    177
   </a>
   <span>
    ...
   </span>
   <a href="钦定续通志_page173.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
