<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 47 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 47 页/共 95 页</h1>
    <div class="content">　　永乐八年十一月癸亥朔
　　○治水官朱逢吉言直隶郡县民种官田者其租重于民田宜付粮长或里长顺带纳京仓庶以宽恤小民户部会议官租既重又令远输诚为劳费宜令输纳旁近官仓  皇太子从之△夜有星大如鸡子赤色有光出五车东南行入北河后二小星从之
　　○乙丑  命武安侯郑亨充总兵官率领北京各卫所军马往宣府操补
　　○戊辰
　　○皇太子以府军左卫指挥使袁兴弟聚袭职△设山东济宁州鲁桥沙河二驿△裁减泉州府德化县县丞主簿
　　○己巳
　　○达官脱罕等十人率男女百六十口来归奏愿居京师赐予如例△夜有星大如鸡子赤色尾迹有光出内阶西南行入九游
　　○庚午
　　○皇太子升湖广按察司佥事陈廷杰为山东按察司副使擢进士彭谦为浙江按察司佥事
　　○癸酉
　　○巡按福建监察御史李素劾启福建都指挥童俊不谨边防遣幼弱指挥彭震巡海防倭军无纪律倭寇攻破大金定海二千户所福州罗源等县杀伤军民劫掠人口及军器粮储俊不遣兵救援贼遂乘势攻围平海卫城池指挥王俊督战百户缪真等战死自辰至戌贼始退散彭震亦不救援定海千户所领兵百户全旺等及福州右卫千户王朝用等遇贼先遁致贼杀伤官军及俊亲领兵赴敌又逗遛不进纵贼出境俊受任方隅玩寇偷安委用非人失律丧师震及朝用等厥罪惟均宜正典刑以警偷懦  皇太子曰国家置守将所以御侮安民而乃纵贼如此罪不可容命法司鞫之
　　○甲戌  车驾至京师遣官祭告  天地  太庙  社稷  孝陵承天门及京都祀典旗纛诸神  上御奉天殿受朝贺大宴文武群臣
　　○丁丑
　　○赐浡泥国王叔蔓的里哈卢等及东洋冯加施兰吕宋国哈密亦罕河卫等处朝贡使臣头目李宥等长河西灌顶国师绰思吉领禅巴藏卜漠北来归鞑官脱火台等宴△思南宣慰使司宣慰使田宗鼎遣副长官李斌贡马赐之钞币
　　○庚辰冬至  上御奉天殿受朝贺大宴文武群臣及四夷朝使
　　○辛巳
　　○升虎贲左卫千户杨瑺为府军卫指挥佥事时指挥曹升私蓄妖书瑺发之故有是命
　　○壬午  命故嗣教真人张宇初弟宇清为正一嗣教清虚冲素光祖演道真人△都督梁铭有罪下狱时铭随侍  皇太子监国擅用有过卫士带刀入直为千户卜玉所发也△遣指挥毋撒等使哈密时  上闻忠顺王脱脱沉湎于酒昏愦颠越凌辱朝使部下哈剌哈纳买住那那等谏之不从故遣使戒谕而复谕哈剌哈纳等令善辅之△乞烈速头目干塔奴等来朝设喜申卫以干塔奴为指挥佥事赐诰印冠带袭衣及钞币有差△缅甸宣慰使那罗塔遣头目忙只等贡马赐钞币有差
　　○癸未
　　○赐国子监琉球等处生李杰等并其从人冬衣靴袜既而从容与群臣语及之礼部尚书吕震曰昔唐太宗兴学校新罗百济皆遣子入学当时仅闻给廪膳未若今日赉与周备也  陛下圣德前古未有  上曰远方慕中国礼义故遣子入学必足于衣食然后乐学我  太祖高皇帝命资给之著于令典所谓曲成万物而不遗者朕安得违之
　　○甲申
　　○置四川施州卫镇南长官司吏目一员
　　○丙戌
　　○升后军都督同知陈亨为右都督
　　○戊子
　　○给江淮济川二卫水夫万六千五百四十八人胖袄
　　○己丑
　　○镇守河州卫陕西都指挥同知刘昭奏陆续收到河州卫各番簇马七千七百一十四匹上马每匹茶六十斤中马四十斤下马递减之共给茶二十七万八千四百六十斤已选配牝马千四百三十四匹发狭西甘肃二处苑马寺孳牧今以马六千二百八十匹送北京命太仆寺牧养
　　○壬辰
　　○以发都督梁铭罪升羽林前卫千户卜玉为指挥同知仍赐钞三千贯衣一袭及鞍马△设四川永宁宣抚司医学阴阳学僧纲司  上以凉州鞑官千户虎保亦令真巴等叛由惑于流言非其本心而挈家远遁遣指挥哈剌那海等赍敕往宥其罪使皆复业虎保亦令真巴等率其妻子万二千余口来归罪  上悉赦之
　　大明太宗孝文皇帝实录卷一百十
大明太宗孝文皇帝实录卷一百十一
　　永乐八年十二月癸巳朔
　　○钦天监进永乐九年大统历  上御奉天殿受之颁赐诸王及文武群臣  上视牲南郊△鞑靼太师阿鲁台遣平章脱忽歹等来归贡马命宴劳之赐袭衣彩币
　　○甲午
　　○琼州府文昌县斩脚寨黎首周振生等来朝赐以钞币俾仍往招诸峒生黎
　　○乙未
　　○楚王桢宁王世子磐烒来朝宴楚王于华盖殿赐宁世子宴于前三公府其从官皆赐宴
　　○戊戌  上谕礼部臣曰楚国无事上下相安固王之贤亦其官属能尽辅导之职其随侍至者宜有褒赐于是召随从楚王文武官属谕之曰朕即位以来楚王未尝有越礼踰分之事能府中间有一二小人作过悉是其下所为王无预焉王素性乐善秉德奉法可为贤王尔等为其官属与有荣矣然尔等亦必有赞辅之力今归更加勉之遂赐其指挥长史人钞一百锭文绮二表里纪善以下钞有差△楚王桢言王府校尉死亡者例不补丁故所生男子多为有司取去自今请留补缺庶免别佥从之
　　○河南守臣言汴梁河决坏城二百余丈宜及时脩理  上谕工部臣曰汴梁城近黄河不免冲决之患而此国家藩屏之地不可以缓且闻黄河水增三尺其急遣人往视堤防△爪哇国王都马板遣使亚烈速木奴等上表贡马及方物谢颁赐恩宴赉其使复赐王文绮彩币六十疋△暹罗国王昭禄祥群膺哆罗谛剌遣使曾寿等贡马及方物并送中国流移人还赐寿贤等钞币命礼部遣中官张原等赍敕劳之并赐之金织文绮纱罗
　　○己亥
　　○楚王桢宁世子磐烒还国锡宴如初至赐钞币有差△设交阯三带州之长江安乐县之安县沱江州之江口麻笼县之真那社四巡检司北江府之常盈库
　　○庚子
　　○腊日赐文武群臣宴△周王橚来朝宴于华盖殿赐其从官宴于中右门△遣行人余炅赍敕往凉州赐都督吴允诚妻彩币等物初允诚从征沙漠虎保等迫胁允诚所部同叛允诚妻与其子管者及所部都指挥保住卜颜不花等不从遂率众擒获叛者至是赐敕谕之曰比鞑寇以兵胁尔为叛尔夫及子从朕征讨而尔能守节励志与子管者谋执叛者戮之以妇人而秉丈夫之节忠以报国智以脱患朕甚嘉为今赐尔彩币十表里米百石钞四千贯羊百羊□空用示褒嘉升其子管者为指挥佥事其所部都指挥保住等各赐彩币八表里米八十石
○辛丑  命户部宁国长公主岁禄给全米
　　○壬寅
　　○重建醉仙楼楼在三山门外洪武中所建比毁于火故复建之  命右军都督佥事赵清致仕给俸终身  户部尚书夏原吉言直隶扬州府如皋县去年五月六月水没民田四十五顷有奇宜蠲其租从之
　　○癸卯
　　○苏州府吴江县言石塘官路右临太湖左边松江南至平望嘉兴连年土石坍塌桥梁断坏请及时修理计用三万七千四百余人半月可完从之敕通政赵居任督之务令坚固毋虚劳民力△鸿胪寺卿李伟卒伟开封祥符人洪武二十九年任临淮县知县为政平易民皆安之三十五年改行人司左司副永乐元年升光禄寺少卿三年擢鸿胪寺卿伟和厚与物无竞其卒也遣官赐祭
　　○甲辰
　　○有监察御史归自河南言军士随周王来朝往往在途扰民  上召其从行指挥谕曰周府比数有违法事朕察之非皆王之过悉出下人纵恣今王来朝军士假王之威强取民财物近路之民空舍逃避尔为护卫指挥不能禁戢使百姓被害归咎于王坏王令名实由于尔尔罪可宥乎  命锦衣卫执送王自治△福建邵武府言比岁境内疫民死绝万二千余户所遗田地乞以杖罪内徒耕种输税从之
　　○乙巳
　　○孔子五十九代孙彦缙来朝赐宴于奉天门
　　○丙午
　　○女直野人头目早花等二十人来朝设兀列河朵儿必河木里吉卜鲁兀乞塔河五卫命早花等为指挥千百户赐诰印官带袭衣及钞币有差
　　○丁未
　　○敕谕鞑靼太师阿鲁台田尔遣脱忽歹等来言元氏子孙已绝欲率部属来归尔此心朕具悉之朕奉天命为天下君惟欲万方之人咸得其所凡有来者皆厚抚之初无远近彼此之间脱忽歹又致尔言谓瓦剌之人非有诚心归附如诚心归附当遂献传国之宝矣彼诚否固不可必而朕未尝重此宝也自昔尧舜禹汤文武数圣人主天下岂有此宝盖帝王之宝在德不在此如必以此为宝则元氏得之当永保天位福及子孙何至衰败凋落如今哉朕忽歹等回特遣指挥岳山镇抚丁全等偕行谕朕之意并赐尔彩币至可领也
　　○戊申
　　○苏门答剌国王宰奴里阿必丁榜葛剌国王霭牙思丁遣使麻抹细智等贡方物赐赉有差
　　○己酉  命都督((费))费瓛都指挥胡原陈怀率陕西都司马步军五千河南都司三千山西都司二千在甘肃操备者听摠兵官驸马都尉西宁侯宋琥节制
　　○庚戌
　　○刑科给事中周智有罪谪戍交阯△钦天监副徐伯阳卒伯阳抚州乐安人精于历象之学洪武初授司天台灵台郎改太原祁县知县坐事谪戍边久之起在钦天监五官灵台郎永乐元年升监副为人端谨学行亦皆可称云
　　○辛亥
　　○册莱州卫指挥徐鉴女为祥苻王有爝妃永宁卫指挥徐琪妹为新安王有熹妃  命孔子五十九代孙彦缙袭封衍圣公△周王橚还国赐赉视诸王特厚宴于中右门及赐钞币有差其千百户仪卫正而下以纵军校缘途扰民宴赐皆不预
　　○壬子
　　○都察院左都御史陈瑛劾奏隆平侯张信素无汗马之劳遭遇圣明忝冒侯爵不思恭俭持己以保禄位乃恣肆贪墨无有厌足近强占丹阳县练湖八十余里又占江阴县官田七十余顷法当逮问  上曰瑛所言良是也昔中山王有沙洲一区耕农水道所经其家僮常据之以擅利中山王闻之遂归其地于官今信何敢贪纵厉民如此命三法司杂治之△夜月犯木星
　　○癸丑  上谕吏部尚书兼詹事府詹事蹇义曰御史国之司直必有学识达治体廉正不阿乃可仕之前有以刀笔吏为之者刀笔吏知利不知义知刻薄不知大体用此徒任风纪祗使人轻视朝廷前之由吏为御史者悉罢之矣继今风宪更不得用吏著为令△改四川乌撒七星关巡检司为永宁南边界首乌撒七星关巡检司△是日  皇太子以吏部郎中孙完为福建按察司佥事北京刑部郎中王文约为浙江按察司佥事改左春坊左司直郎徐善述为左赞善
　　○甲寅
　　○敕甘肃总兵官西宁侯宋琥曰尔前奏曲先卫头目有久居沙州令至甘肃者既至则当即送朝廷乃留之不遣何也礼臣子无外交虽为边将非有警急及受命权宜行事宜谨守常法不宜轻易遣人出境盖尔年少涉事未广致有此失闲暇宜学问亲贤人智士以知古名将及国朝老成如中山王数人行事而取法之必无失矣昔中山王守北京十余年未尝轻遣一人出塞外当时边圉无事中山王亦安享富贵令名无穷尔能遵朕训则边境可安尔之富贵亦永远矣△建秦愍王享堂命视晋恭王之制加高一尺深广称之乃定为享堂七间广十丈九尺五寸高二丈九及深四丈三尺五寸中门三间广四丈五尺八寸高二丈一尺深二丈五尺五寸外门三间广四丈一尺九寸高深视中间神厨五间广六丈七尺五寸高一丈六尺二寸五分深二丈一尺五寸神库如之东西厢及宰牲房各三门广四丈一尺二寸高深视神厨焚帛亭一方七尺高一丈一寸祭器亭一方八尺高视焚帛亭碑亭一方二丈一尺高三丈四尺五寸周围坛二百九十丈墙之外为奉祠等房十有二间△吏部言官员九年考满给由依职掌事例考核升降近有历任三年或仍留视事未经给由考核者令通历九年本部议得初考称职次考未经考核今考称职者若初考平常次考未经考核今考称职者俱请依称职例升用盐运司判官考核事例职掌未载请依本司堂上官例北京辽东陕西甘肃等处新设苑马寺卿丞等官考如行太仆寺官例主簿从本寺考仍送都察院河南道监察御史考本部((核))[覆]考其属官监正监副录事止于各寺考本部((核))[覆]考圉长三年考满开报任内事迹从本监本寺官考核阘茸不称送部黜降称职平常者仍令在任六年再考九年通考仍行兵部稽其所养马数升降之其九年考满者先以缺申部候代官至方许给由从之  命济阳卫故都指挥同知陈能弟斌袭职金吾后卫指挥佥事任旺老疾命其子兴代之△大营都指挥同知吴玉以罪谪戍边初玉镇守居庸关胡寇抄掠近关不能捍御寻命往湖广调军又纵军虐民遂谪戍使自效
　　○乙卯
　　○撒马儿罕并火州等处回回火者马儿等献玉璞碙砂赐钞币衣服有差△罢京城内外门城门郎
　　○丙辰
　　○改郊坛祠祭署复为天地坛祠祭署钟山祠祭署为孝陵祠祭署△朝鲜国王李芳远遣陪臣林整琉球国中山王思绍遣侄三吴良亹贡方物贺明年正旦命礼部宴赉之
　　○丁巳
　　○永寿王尚灴来朝
　　○戊午
　　○敕宁夏备御都指挥王俶曰闻虏欲寇近边须严备之寇若入境慎勿轻战必计度事宜毋堕其谲计有来归者审实即送京师△交阯贼首陈季扩遣胡彦臣等上表请降  上以其能迁善许之以为交阯布政使又以陈原樽为参政阮帅胡具邓景异邓镕为都指挥潘季祐为按察司副使遣右通政方素易等赍敕谕曰尔等上表请降今从所请各授以官果能输诚则一方受福永享太平若怀诈不诚大军必进是尔贻祸于众悔将无及
　　○己未
　　○升指挥同知宣哈剌帖里为金吾右卫指挥使
　　○直隶徐州砀山县言连岁水灾田价薄收租税乞折钞从之
　　○辛酉享  太庙是岁天下户九百六十万五千七百五十五口五千一百七十九万五千二百五十五赋税粮三千六十二万三千一百三十八石布帛一百三万四千六百三十八疋丝绵二十五万八百九十七斤棉花绒六十三万六千一百一十一斤钞九百九十八万七千三百七十一锭金五十两银二十一万四千八百一十五两铜二千六百三十五斤铁七万九千七百九斤铅十一万九百一十六斤朱砂二千八十两海肥三十三万八千八十一索茶二万五千六百六斤盐一百四十万二千四百二十二引屯田子粒一千三十六万八千五百五十石马十二万二千四百一十七匹△馈运北京粮二百一万五千一百六十五石有奇△交阯上供金百三十二两
大明大宗孝文皇帝实录卷一百十一


太宗文皇帝实录卷一百十二
　　永乐九年春正月壬戌朔  上御奉天殿受朝贺大宴文武群臣及四夷朝使
　　○甲子  上谓兵部尚书方宾等曰建文时赋役繁重两江广西福建多有啸聚作乱为害乡里朕初即位不忍捕戮遣官招谕悉能听从各还生业今天下平宁朝廷纪纲法度已定尚虑愚昧者不知为善之乐或因有司暴虐或为豪富凌偪乘其小忿輙入山林啸聚劫掠于法必应剿捕然兵戈所加伤及善人此徒岂无良心当预为开导尔兵部即榜谕之自今务须遵守朝廷法度赋役一体应当以尽为民之分如有司分外科徵非理虐害或豪势之家恃强凌弱许赴所在官司自下而上陈告若不准理许赍大诰赴京陈诉如乡里有顽恶无赖之人扇诱作耗其良善者能擒之解官朝廷量加赏赐岂不胜于胁从受祸果能遵守朕训永远安吉违则有祸悔将无及
　　○丙寅立春  上御奉天殿文武群臣行贺礼赐宴  太常寺丞袁廷玉卒廷玉浙江宁波府鄞县人少游海上遇异人授相术论人寿夭穷达休咎有验  上在潜邸闻其名召之一见再拜稽首曰  殿下太平天子也龙质凤姿天高地广大明丽中年踰四十万方仰照焉  上既正大统追忆廷玉言遣内侍召至以为太常寺丞赐赉甚厚暨巡狩北京复召至行在恳以老乞归田里至是卒讣闻遣宗赐祭赠中顺大夫太常寺少卿廷玉家居有孝行性伉直与人处能辅之于义云
　　○丁卯享  太庙  开平备御成安侯郭亮等奏开平卫新立军中什物皆缺请给金鼓二十九夜巡铜牌十旗五十二起马符验三命所司悉给之
　　○己巳脩江西吉安府安福县陂等处塘堰
　　○庚午工部言浙江处州府丽水县古有通济堰障截松阳遂昌二县溪水入渠分上中下三源流为四十八派溉田二千余顷后缘洪水冲积沙石渠不通上源之民私泄水利使下源渠堰绝流洪武间尝加脩筑三源旁近之民均沾其利经今岁久土堰复圮渠流浅狭乞如旧脩筑从之  赐暹罗国使臣曾寿贤四川长河西刺麻长巴监藏东阳使人李宥等宴
　　○辛未以天祀南郊  上御奉天殿文武群臣受誓戒  升锦衣卫百户马贵为本卫指挥同知录其使西洋古里等处劳绩也
　　○壬申老挝宣慰使司宣慰使刀线歹遣人贡方物赐赉其使仍命礼部遣中官杨琳往赐刀线歹绒锦金织文绮等物
　　○甲戌大祀  天地于南郊  上还御奉天殿文武群臣行庆成礼
　　○乙亥以郊祀礼成大宴文武群臣及四夷朝使
　　○丙子元宵节赐文武群臣宴
　　○丁丑谷王橞第四子生赐名赋焴  命安远伯柳升佩平羌将军印充摠兵官领狭西河南山西所调备御军马镇守宁夏
　　○己卯  命英国公张辅佩征虏副将军印充总兵官往交阯会合征夷将军黔国公沐晟剿捕叛寇敕四川广西江西湖广云南贵州六都司安庆等十四卫发兵二万四千随征  敕交阯都司布政司按察司凡有犯重罪而情可矜者发英国公张辅处立功赎罪
　　○庚辰  上闻蜀王椿病赐书令椿加意调摄平复来京相见  敕甘肃总兵官驸马都尉西宁侯宋琥曰得报鞑贼失捏干剽掠黄河东岸宁夏都指挥王俶无谋轻敌为贼所陷尔受任总边务非王俶比尤宜昼夜谨慎堤备时刻不可怠忽  中军右都督郭义都督佥事徐膺绪左军都督佥事周长前军都督佥事费义后军都督同知曹隆坐旷职发交阯立功寻复宥之
　　○辛巳顺天府香河等县民奏所收官草因雨浥(烂)[澜]而法司坐以侵欺责偿甚急乞宽恤  上曰北京近县之民朕昔用兵始终供馈虽劳不厌今国家无事纵有侵欺犹当以前劳宥之况无侵欺可枉之乎特命释之赐钞五锭为道里费遣还
</div>
    <div class="pagination">
<a href="明实录太宗实录_page46.html">上一页</a><span>...</span><a href="明实录太宗实录_page42.html">42</a><a href="明实录太宗实录_page43.html">43</a><a href="明实录太宗实录_page44.html">44</a><a href="明实录太宗实录_page45.html">45</a><a href="明实录太宗实录_page46.html">46</a><span class="current-page">47</span><a href="明实录太宗实录_page48.html">48</a><a href="明实录太宗实录_page49.html">49</a><a href="明实录太宗实录_page50.html">50</a><a href="明实录太宗实录_page51.html">51</a><a href="明实录太宗实录_page52.html">52</a><span>...</span><a href="明实录太宗实录_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
