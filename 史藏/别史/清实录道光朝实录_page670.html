<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 670 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 670 页/共 848 页
  </h1>
  <div class="content">
   ○又谕、昨据牛鉴奏、宝山失守情形。系因县城滨海。虽后路层层埋伏兵勇。期于接应。奈逆船叠放炮箭。我兵迫于地势。力不能支。以致失事。推原其故。宝山之兵。但于沿海岸上开炮轰击。该逆船在水中。或远或近。既难得有准头。且彼桅上之炮向岸施放。我兵站立不住。一经退后。彼即蜂拥而上。虽有枪炮。不及开放。此宝山不能得力之故也。天津地势。处处有拦江沙。逆船既不能靠岸。则桅上之炮。亦无所施。我兵之后层。去岸较远。又复层层有炮。俟彼登岸。或从后抄出轰击。或张两翼横截掩杀。逆夷不识路径。可期剿杀净尽。大获胜仗。著讷尔经额相度形势。先事密筹。其自涧河至山海关一带。沿海已安炮位。现在处处设有后路。若将前路之炮酌移后路。待逆夷登岸时。点放轰击。当更得力。该督惟当激劝军心。谕以以主逐额。以逸待劳之势。庶众志镇定。不致临时仓皇。万不可因宝山失挫之事。妄为传播。致懈士心。是为至要。至山东登州海口。离城远近若何。前后各路若何接应。务须计出万全。不可复蹈江苏覆辙。牛鉴原摺。著钞给讷尔经额、托浑布、阅看。将此谕令知之。　　

○又谕、据怡良等奏、遵旨查明闽洋经过夷船。开单呈览。据称自上年八月以来。节据各镇营禀报。夷船往来无定。其鼓浪屿夷船。现有八只。且时有火轮船来往等语。逆夷诡诈异常。现又陷我江苏宝山。提督阵亡。该逆狡狯披猖。深堪痛恨。闽洋时有夷船经过。鼓浪屿仍被占据。著怡良、刘鸿翱、严密防范。毋稍疏懈。嗣后夷船踪迹如何。有无增减。随时查明。迅速具奏。将此由四百里谕令知之。　　

○又谕、据程矞采奏、逆船二只。驶入黄浦江内。苏省防范加严一摺。逆夷侵犯宝山。县城失守。现在逆船又已驶入黄浦。该处逼近上海。所有存贮上海县城之军火器械饷银等项。著即赶紧移贮他处。省城为根本重地。宝山上海一水可通。更恐该逆裹胁商船。装载夷奸。连樯驶入内河滋扰。不可不加意严行堵御。所调漕河徐州等标兵。著该督抚等酌量调拨。其奏调在浙之寿春镇兵二千名。即照议饬赴苏城。毋庸前往上海。余均照所议严密妥办。至省城居民。务当剀切晓谕。各安本业。傥有土匪乘间抢掠赀财。即以军法从事。毋稍姑息。至该逆船只傥有北驶之信。一经探明。即飞速奏闻。是为至要。将此由六百里各谕令知之。　　

○拨户部银一百万两。解往江苏。以备军需。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百七十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。五月。甲子。谕军机大臣等、奕山等覆奏、御史苏廷魁条奏夷务情形一摺。览奏均悉。粤尖夷船近日逐渐加增。所有近省各隘。必应严密防守。据奏上年冬月均已陵续修复。即著该将军等严饬管理镇道大员。督同员弁。相度地势。勤加训练。该将军等仍轮流巡阅。毋使稍有懈玩。至虎门为全省屏蔽。该处炮台。仍著乘机修复。又所称＜?口英＞逆国中现除口□孟啊喇外。复访闻有恩田国。与该逆夺地起衅。干戈未息。及该逆与喀布尔。并治拉拉拔打仗各情。是否传播有因。仍著随时控明具奏。其自四月二十日后。陆续新到逆船。是否仍泊粤洋。或已驶往闽浙。一经探明。即行奏闻。将此由四百里谕令知之。　　

○又谕、寄谕直隶总督讷尔经额。前因天津海防紧要。谕令察哈尔都统豫备蒙古精兵马匹。驻劄口上候调。兹据铁麟等奏称、业经挑选精兵二千名。商都牧群马二千匹。于博罗柴济游牧驻劄。所有由口起程至津。沿途经过地方。应行豫备店房栖居。并载器械车辆。及每站每马应支七斤重空草一束。著密饬地方官先期妥为豫备。毋稍贻误。将此谕令知之。　　

○又谕、昨据僧格林沁面奏、已于哲哩木、卓索图、昭乌达等、三盟内自备蒙古精兵三千名。携带器械衣甲帐房等件。派员管带。在于各该盟近口地方驻劄。听候调遣。此项官兵将来调遣时。著禧恩妥为豫备。所需铅丸火药。即著于盛京就近给发。将此谕令知之。　　

○又谕、铁麟等奏、遵旨挑选官兵一摺。察哈尔蒙古官兵马匹。业据该都统等挑选。齐集于博罗柴济游牧。该处距张家口六十里。准其在彼驻劄。一经札调。毋许迟误。所请援照成案。给发银两。准其照数动支。所有蒙古官兵二千名需用火药铅丸。已谕知该部照例办理。所请经过地方豫备车辆草束之处。已谕知讷尔经额照例豫备矣。将此谕令知之。　　

○奉天府府尹呈麟、因病解任。以内阁侍读学士赓福、为奉天府府尹。　　

○以拏获哈萨克贼匪。赏佐领花里雅逊、协领衔。先换顶翎。　　

○乙丑。谕军机大臣等、前经屡次降旨、谕令沿海各将军督抚等夷船驶入。不得与之海上争锋。致难得力。计惟诱之登陆。我兵分路横击。或从背后抄截。自枷制其死命。逆夷两次侵犯台湾。达洪阿等遵奉前旨。诱令深入。然后剿击。是以得手。本日据牛鉴奏、宝山接仗情形。恨不全力拒守东沟等语。是沿海堵御。不能决胜。后路拒守。实关紧要。已可概见。现据奕经等奏、夷船多只驶过浙洋。并有北赴天津之谣。难保不乘风北驶。著讷尔经额、禧恩、哈哴阿、托浑布、相度地势。先事豫筹。务将前路兵炮移置后层。待其舍舟登陆。厚集兵力。聚而歼旃。当可大获胜仗。断不可沿海迎战。再蹈覆辙。是为至要。牛鉴原片。著钞给阅看。至大沽以东至山海关一带。既难处处添增兵炮。设使该逆于海岸空阔处所。以小船装载逆夷炮位。分路登岸。肆行滋扰。又将何以御之。并著讷尔经额等先事备防。勿留罅隙。将此各谕令知之。　　

○又谕、牛鉴奏、调遣防御省城情形一摺。逆船已进吴淞。未抵上海。所有近省各隘。既据该督分派将备带兵前往。务当实力堵截。毋稍疏虞。至昆山县西为进省要路。该逆三板船既可驶入。尤应设法防范。该督拟将破坏粮船实以泥篓。填塞河心。是否足以断其来路。且逆船如果驶进。两岸皆须伏有精兵。枪炮夹击。始可制其死命。不得因该逆大船不能深入。稍存大意。又片奏、游击张蕙面禀此次接仗情形。可见洋面接仗。我兵枪炮即将逆船打中。亦属无益。是以朕早谕及矣。而逆船转能将巨炮安设大桅之上。居高击我。其炮子能及若干里。此外三板火轮船。是否亦有桅上之炮。该游击既系目击身经。著再行详细面询驰奏。至崇明孤悬海中。现在逆船既在该处游奕。著该督饬令署总兵林明瑞等、协力堵御。务须加倍小心。是为至要。松江提督。已有旨令刘允孝署理。并饬令星驰赴苏矣。将此由六百里谕知牛鉴。并程矞采知之。　　

○又谕、奕经等奏、续拨官兵赴苏。并近日夷船情形一摺。览奏均悉。逆夷现在攻陷宝山。逼近上海。苏州省城紧要。该督抚等咨调寿春镇总兵尤渤所带官兵二千名。著即饬由嘉兴驰赴苏州。以资捍卫。至江宁旗兵八百名。前已有旨。谕令彻回江宁驻防。所有嘉兴一带。著该将军等另拨官兵前往防守。现在定海衜头、及岑港、歧头、各洋面。既有分泊夷船十三只。又报有火轮船三只。大小夷船八只。向东北外洋驶去。夷船二十一只。在金塘洋面游奕。该逆来往靡常。情形叵测。该将军等务须严密防范。毋少疏虞。或乘此大帮船只前赴苏省之时。设法进剿。多方牵制。当可得手。仍著确探逆船踪迹。随时迅速具奏。将此由六百里谕令奕经、特依顺、齐慎知之。　　

○又谕、现闻山西平定州民人窦计小子。年约二十岁内外。道光十七年。逃至直隶平山县地方。觅得磨坊生理。现有应讯重情。著讷尔经额密饬该县。即将窦计小子访获。一面具奏。一面解赴省城。妥为看管。毋稍疏虞。至该民人系无罪之人。毋任官吏人等藉端淩虐。将此谕令知之。　　

○以经徵银米五载全完。赏浙江知县倪玢、知州衔。尽先升用。　　

○丙寅。命礼部尚书龚守正、为正使。内阁学士玉明、为副使。持节、赍册印。晋封琳嫔乌雅氏为琳妃。册文曰。朕惟升椒佐治。扬庥资四德之贤。衍瓞推恩。备位重六宫之选。既宠膺夫晋秩。爰申锡以裦称。尔琳嫔乌雅氏。赋质金昭。秉心玉粹。勤修嫔则。恩早沛夫龙章。恪守女箴。吉允符乎燕喜。侍慈颜于萱幄。久分褕翟之荣。懋蕃祉于兰宫。克赞睢麟之化。兹仰奉皇太后懿旨、册封尔为琳妃。尔其祗承巽命。膺象服以弥恭。协翊坤仪。迓鸿禧而笃庆。钦哉。　　

○谕军机大臣等、前因牛鉴奏宝山接仗情形。当经降旨、著讷尔经额等先事豫筹堵御。并将自涧河至山海关一带沿海前路之炮。酌移后路。该督于接奉后。如何筹备以臻妥善。著即迅速具奏。兹发去筹议防剿机宜各条。并著讷尔经额体察情形。悉心核办。总期布置周密。以操胜算而遏逆氛。是为至要。将此谕令知之。　　

○又谕、据内阁侍读学士王福纶奏参、宁远州知州陈瀛、到任以来。每年在署三四个月。其余俱在省城常住。以派审为名。专办摺稿事件等语。州县为亲民之官。岂容擅离职守。宁远州滨海临关。地方紧要。如果该州陈瀛久住省城。实属有旷职守。著赓福抵任后。查明该员因何在省久住。据实具奏。该府尹甫经到任。无所用其回护。将此谕令知之。寻奏、陈瀛历次进省。均系奉文饬调。委审要案。事竣即回。并未办过摺稿。经理防堵事宜。尚属得力。报闻。　　

○旌表守正捐躯直隶定州民康狼儿妻安氏。江西新建县民妇邱靳氏女邱氏。　　

○贷河南武陟县修培沁河民堤银。　　

○丁卯。谕内阁、前因海疆经费浩繁。降旨令各督抚熟筹良法。兹据宝兴奏、自该督以至知府。各有捐输。藉伸报效等语。国家经费有常。当此制用孔亟之时。必应宽为储备。全在该督抚因地制宜。悉心筹画。总期于经费有益。而仍无拂于民情。即如绅士商民情殷报效。原不能阻其急公好义之忱。亦不可稍涉抑勒。若现任各官员一律捐资。殊非朕意。所有该督等自请捐输之处。事不可行。著毋庸议。　　

○谕军机大臣等、牛鉴奏、上海失守。逆船驶抵松江城外。并查明吴淞接仗情形一摺。览奏均悉。该逆占据宝山。将本地强壮丁男。为之搬运物件。陆续留住。补充毙夷之数。殊堪痛恨。前在吴淞接仗时。击坏大船二只。是否即系搁浅之船。该逆于十一日从新闸绕进上海北门。上海遽已失守。该处是否有将弁防御。曾否交锋。现在文武员弁作何下落。逆船由浦江驶入松江城外。官兵出城。严阵以待。该逆开放大炮五六十声。我兵回击。逆船仍由原路驶回。既已接仗。何以并未击坏该逆一船。其三板船丈尺约有若干。有无装载大炮。据称由上海新闸、至青浦、黄渡桥、四江口、昆山之三江口。均已节节设伏。所奏亦未明晰。仍著该督逐条查明。并将如何堵截之处。迅速详晰具奏。至松江由泖湖而进。直达苏郡。实为省垣要隘。著牛鉴督饬文武员弁。并力防堵。勿令逆夷窜入。其附近各处港汊。亦应协力分防。切勿顾此失彼。又另片奏、松江防兵。未便拨往苏州等语。昨已降旨、谕令耆英、伊里布、前来协同筹办。并谕令奕经于参赞大臣内酌调一员赴苏。统兵防御。刘允孝所带之兵。如尚未到。著即探明催提。务令及早抵苏。该督惟当公同商酌。保守省垣。并相度机宜。力筹攻剿。是为至要。将此由六百里谕令知之。　　

○又谕、据讷尔经额奏、遵旨筹备一摺。又另片奏、查察天津地势情形等语。朕详加披阅。所议各条。尚属周妥。其中有一二处尚须究论以臻尽善者。著俟赛尚阿到后。与该督详细筹画。再行具奏。将此谕令知之。　　

○命工部尚书赛尚阿、为钦差大臣。驰往天津。会同直隶总督讷尔经额、办理防堵事务。浙江黄岩镇总兵官何岳钟、因病解任。以四川懋功协副将恒裕、为黄岩镇总兵官。　　

○戊辰。上诣绮春园问皇太后安。　　

○谕内阁、昨据宝兴奏、自该督以至知府。各有捐输报效。当以事不可行。降旨毋庸议。因思前据贺长龄奏、贵州官员。自巡抚以至州县。每年养廉。分别捐出二成一成。储备经费。朕以分年捐出。且为数无多。业经允准。惟现在四川官员捐输。既已未允所请。所有贵州前请按年扣廉之处。亦著毋庸议捐。以昭画一而示体恤。　　

○谕军机大臣等、据奕经奏、防剿事宜五条。可备采择。兹先钞录原奏。发交讷尔经额阅看。著俟赛尚阿到后。会同相度情形。酌量布置。以臻周密。现在直隶兵丁尚须添派。著该督于所属各营挑选步队兵丁一二千名。前赴天津。以资防堵。更为周密。现已调察哈尔官兵二千名赴津。又调吉林、黑龙江、兵一千名。派往洋河口至黑沿子一带。择要驻劄。以壮声威。所调山西官兵。著于河南一带迅速迎提。将此谕令知之。　　

○又谕、昨据牛鉴奏、逆夷闯入上海。县城失守。已降旨谕令极力防堵要隘。本日据程矞采奏、逆船驶近上海县城。署游击封耀祖。守备王嘉谟等、督兵守卫。力不能支。旋即失守等语。览奏愤懑。该处兵弁究有若干。何以尚未交锋。遽致失守。现在文武员弁作何下落。有无逃避情事。著查明具奏。其各郡县饷银文卷。现已运赴松江府。自不如运至省垣。更为妥协。又牛鉴、程矞采、奏请苏州设立粮台一摺。所有苏州省城设立粮台。即著派令孙善宝就近兼办。仍会同藩臬两司。稽察文案簿籍。勿令混淆。其分局转输。统归粮台综核。以昭慎重。前经降旨、谕令耆英、伊里布、驰赴江苏。会同牛鉴等商办一切。谅于接奉后遵照办理。惟苏州省城为根本重地。松江、黄浦、及青浦、昆山等处。为入省要隘。处处均关紧要。著牛鉴等严督将弁。加意分段防御。可剿则剿。当守则守。毋稍疏懈。以致再有疏虞。其调取湖北兵丁。著星速催提入境。以资协防而壮声势。此由六百里各谕令知之。　　

○又谕、现在逆夷猖獗。天津海口。防御尤关紧要。著乔用迁、鄂顺安、将该省所存擡炮擡枪。酌量挑选二三百杆。委员解赴天津。交讷尔经额收存备用。傥该二省所存擡炮擡枪无多。并著赶紧制造。陆续添补。其前调之山西兵一千名。经过河南。著鄂顺安催令迅速前赴天津。毋得稍有迟误。将此由六百里加紧谕令知之。　　

○又谕、所有驻劄高桥之黑龙江兵一千名。本日已降旨调往山海关矣。著禧恩于大淩河马匹内再行挑选五百匹。速解往山海关。以备更换。将此由六百里加紧谕令知之。　　

○又谕、昨据铁麟等奏、豫备蒙古兵二千。已驻劄口上游牧。听候调遣。著饬令迅速启程。前赴天津。所有直隶牧青马匹。著全数调回京师牧放。并著该都统等酌量于上驷院太仆寺牧群内挑选二千匹。派员管解来京。牧放备用。将此由六百里加紧谕令知之。　　

○又谕、现在驻关之吉林兵一千名。著哈哴阿留五百名在关防守。其余五百名。著派往洋河口至黑沿子一带驻劄。又前驻高桥之黑龙江兵一千名。著即飞调来关。留五百名。其余五百名。亦著派往洋河口至黑沿子一带驻劄。并著于巴雅尔、倭克精额、乌淩额、德龄阿、富勒洪额、五人内公同商酌三人管带前往。择要驻劄。以资防御。将此由六百里加紧谕令知之。　　

○又谕、前有旨谕经额布挑选吉林精兵一千名。棍楚克策楞挑选黑龙江精兵一千名。候旨调遣。该将军等接奉后。定已妥为拣调。分派得力之员管带矣。现在逆夷猖獗。有分＜?舟宗＞北驶之谣。天津重地。不可不密加防范。著经额布即所挑吉林兵一千名。派员管带。前往锦州高桥驻劄。棍楚克策楞所挑黑龙江兵一千名。派员管带。前往盛京驻劄。以备调遣。所有该兵丁随带器械。务须精良适用为要。将此由六百里加紧谕令知之。　　

○漕运总督朱树奏、酌议稽查粮船水手章程四条。一、派员驻劄通州。会同该处卫千总专司稽查。一、浙江帮船。专派委员管押北上。并率同回南。一、更换水手。应令确有下落。仍随船南下。一、附载之人下船后。由重空运官具文呈报。得旨、所议尚属周妥。其粮船抵坝后。不准水手人等留住通州。该漕督现派把总一员前往通州。会同该处卫千总认真稽查。著即责成该卫千总等及地方官查明出结。详报直隶总督顺天府查核。至本年浙江帮船。该漕督添派卫千总四员专押北上。随时查点。抵通后押令水手短纤人等随帮回南。不准一名留住通州天津等处。亦著责令该卫千总等会同该地方官出结。详报直隶总督顺天府以备稽考。该漕督即札饬各粮道厅弁一体认真遵办。毋得视为具文。　　

○命正白旗护军统领巴清德、镶黄旗蒙古副都统那桑阿、乾清门侍卫托精阿、伊克精阿、倭哩布、长山、陈同钦差大臣工部尚书赛尚阿、驰赴天津防堵。　　

○山东巡抚托浑布、因病赏假。以吏部左侍郎麟魁、署山东巡抚。　　

○拨户部银三十万两。解赴直隶。以备军需。　　

○缓徵山东朝城、章邱、邹平、长山、临邑、平原、德、历城、齐河、德平、禹城、陵、滋阳、菏泽、濮、郓城、钜野、聊城、茌平、冠、馆陶、恩、临清、武城、夏津、邱、单、二十七州县并德州、东昌、二卫被风被旱庄屯新旧正杂额赋。　　

○免江苏长淮卫帮船遭风漂没米石。　　

○己巳。谕军机大臣等、德珠布、兴伦奏、江宁京口重地。加意谨防一摺。据称江南省会。要隘殊多。京口迫临江岸。为南北咽喉最要之区。逆夷虽未入江。甚为可虞等语。江南省城。现有旗兵二千余名。就口驻兵一千五百余名。仅敷守御。所请调西安旗兵一千名。程途辽远。恐缓不济急。即使调齐。而以一千名兵丁分隘防守。亦觉单弱。无济于事。惟有就本地原设兵弁。加意防堵。或激劝本地土著民人。同心防守。或于江河扼要处所。设法填塞。阻其内犯之路。现已谕知扬威将军参赞大臣酌拨兵丁一二千名。前来应援矣。至汉奸为逆夷助虐。尤为可恨。该将军副都统等务当随时留意侦察。严行惩办。以绝奸萌。将此由五百里各谕令知之。　　

○又谕、据德珠布等奏、江宁京口重地。兵力较单。恐逆船入江内犯等语。著奕经等在统领各兵内挑选一二千名。派员管带。速赴江苏。交牛鉴等酌派要隘。以资防堵。毋稍迟误。将此由五百里谕令知之。　　

○以贵州银价未平。暂停宝黔局额铸卯钱。从巡抚贺长龄请也。　　

○命八旗汉军每旗挑选神机神枢炮共二百位。交钦差大臣工部尚书赛尚阿、带往天津备用。　　

○以睿亲王仁寿、署镶蓝旗汉军都统。正白旗汉军副都统春佑、兼署正白旗护军统领。正红旗汉军副都统扎勒罕泰、署管理火药局事。武备院卿琔珠、署总管内务府大臣。吏部右侍郎善焘、署京营左翼总兵。　　

○以翰林院侍讲学士锡祉、充日讲起居注官。　　

○予故喀尔喀车臣汗扎萨克贝勒索诺木多布沁、祭一次。
  </div>
  <div class="pagination">
   <a href="清实录道光朝实录_page669.html">
    上一页
   </a>
   <span>
    ...
   </span>
   <a href="清实录道光朝实录_page665.html">
    665
   </a>
   <a href="清实录道光朝实录_page666.html">
    666
   </a>
   <a href="清实录道光朝实录_page667.html">
    667
   </a>
   <a href="清实录道光朝实录_page668.html">
    668
   </a>
   <a href="清实录道光朝实录_page669.html">
    669
   </a>
   <span class="current-page">
    670
   </span>
   <a href="清实录道光朝实录_page671.html">
    671
   </a>
   <a href="清实录道光朝实录_page672.html">
    672
   </a>
   <a href="清实录道光朝实录_page673.html">
    673
   </a>
   <a href="清实录道光朝实录_page674.html">
    674
   </a>
   <a href="清实录道光朝实录_page675.html">
    675
   </a>
   <span>
    ...
   </span>
   <a href="清实录道光朝实录_page671.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
