<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1359 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1359 页/共 1860 页</h1>
    <div class="content">○乙卯。上诣九经三事殿、大行皇太后梓宫前。行大祭礼。仪与初祭同。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等前于正月二十九日。召军机大臣等。面降谕旨。以圆明园之正大光明殿。为皇考及朕躬数十年来听政之所当传之奕禩子孙。不得援九经三事之例。改换黄瓦。至畅春园距圆明园甚近。事奉东朝。亦子孙所当世守勿改。已令记录此旨封存尚书房、军机处、各一分。至于列圣列后安奉神御神位之处。礼缘义起。朕惟一奉前规。不敢不及。亦不敢有过所应详晰训谕。俾并录存记者。如寿皇殿、安奉圣祖仁皇帝世宗宪皇帝御容。至列圣列后。向年惟除夕元旦两日。恭奉御容瞻拜于此。若恩佑寺、原奉皇祖御容。嗣于圆明园内建立安佑宫。朕即奉移皇祖御容。并奉皇考御容。至现在之恩佑寺。惟供佛像。岁时诵经展礼。盖缘神御尊严。不敢渎奉。昔我皇祖为孝庄文皇后于南苑建永慕寺。亦止奉礼佛像。用申诚敬。是以朕昨命将悟正庵改建恩慕寺。为圣母皇太后恭荐慈福。少抒哀慕之忱。并无供奉神御之事也。至养心殿之东佛堂。圆明园之东佛堂。因皇考时曾恭奉皇祖神位。并恭奉孝恭仁皇后神位。是以朕亦遵奉此制而行不敢有所损益。至避暑山庄之永佑寺。则止奉皇祖皇考御容。此皆子孙所当敬谨遵奉。又宫内之长春宫。向有孝贤皇后及皇贵妃等影堂。朕不过每岁于腊月二十五忌辰之日一临。但思列后及圣母。均未有专奉圣容处所。则长春宫即岁暮亦不便悬像矣。此事著停止。列后神御。俱尊藏寿皇殿内神厨。将来朕之子孙。遵照安奉。亦足以昭敬慎。将此旨令皇子等、一并录写存记。用志毋忘。　　

○又谕、据图思德于二月初四、初五两日。自腾越拜发奏摺二件。系覆奏前次接奉谕旨。其初五日摺内。有将秤官猛于正月二十五日放令出口等语。查从前并未奏过。此系边关紧要情节。何以不及早奏明。足见糊涂。著传旨申饬。并谕令阿桂知之。　　

○革职留任仓场侍郎嘉谟、以徇庇千总赖寯扬罪革任。　　

○丁巳。上诣九经三事殿、大行皇太后梓宫前、行月祭礼。　　

○谕、广西按察使彭理、来京陛见。年力巳衰。难胜臬司之任。著留京以对品京堂补用。彭理如此衰迈。不但不胜臬司之任。即岳常澧道。亦难称职。敦福何以姑息。不行奏闻。昨裴宗锡、因道员徐堂年老。即据实奏请休致。督抚察吏之道。自应如此。前敦福因奏。请陛见。向陈辉祖札商。巡抚印务、应交何员护理。已属不知事体。今又不将彭理年老之处。据实具奏。难胜巡抚之任。敦福、著调补仓场侍郎。仍著交部严加议处。其湖南巡抚员缺。著颜希深补授。　　

○又谕曰、嘉谟、昨因徇庇千总一案。降旨革任。兹满斗现有来京询问事件。东陵内务府总管员缺。著加恩以嘉谟补授。所有原任内降革罚俸处分。俱著带于新任。　　

○又谕曰、敦福、现在调补仓场侍郎。其未到京以前。著德福暂行署理。　　

○礼部议奏、恭上大行皇太后尊谥。敬遵会典仪注办理。其捧帛献爵。仍照例用宗室侍卫二人。得旨、是。捧帛献爵。不必派宗室侍卫。著派四阿哥永珹、六阿哥永瑢、捧献。　　

○理藩院奏、已为喇嘛之台吉塔布囊、应否袭职。得旨、既为喇嘛。即系出家之人。一切皆当弃而不顾。若仍令袭职。于理未协。嗣后已为喇嘛之台吉塔布囊内。若于未曾出家以前所生之子。将伊职衔。令其子承袭。如无亲子。弟兄胞侄。俱不准承袭。著为令。　　

○戊午。遣官祭贤良祠。　　

○谕军机大臣等、据长清奏、于二月初二日。接准图思德札商会奏稿内。未将秤官猛业经遣出缘由叙入。当日札覆、令其一并叙入会奏等语。秤官猛遣令回巢。见得鲁蕴传谕一切。系此事紧要情节。乃图思德并不专摺具奏。及长清札覆、令其一并叙入会奏。又未照札并叙。是其所见。转不如长清。何以胜边疆重任。看来图思德。于办理寻常地方事务。尚可黾勉。至云贵总督。实非所宜。不得不酌量改补。期于公事有济。著传谕阿桂、李侍尧、遵照前旨。悉心妥办。并谕令图思德知之。将此由四百里发往。　　

○又谕、昨经降旨。将敦福调补仓场侍郎。其湖南巡抚员缺。著颜希深补授。现在湖南藩司白瀛、尚未到任。该省无护理抚篆之人。著传谕颜希深、将经手川省奏销事件。交与鄂宝办理。即赴湖南新任。不必来京请训。俟藩司白瀛到任。再行奏请陛见。至颜希深、未到任以前。巡抚印务。仍著敦福暂行署理。将此由四百里传谕知之。　　

○以湖南布政使白瀛、江西布政使图桑阿、对调。以贵州按察使国栋、浙江按察使永庆、对调。　　

○以河南按察使荣柱、为河南布政使。湖北驿盐道赵铨、为河南按察使。　　

○以直隶大名道哈靖阿、为广西按察使。　　

○调河南南阳镇总兵保宁、为直隶马兰镇总兵。以湖广督标副将傅宗孔、为河南南阳镇总兵。　　

○己未。上诣九经三事殿、大行皇太后梓宫前供奠。　　

○遣官祭历代帝王庙。　　

○谕军机大臣曰、弘畅奏、泰陵隆恩门前。至二道河平石桥甬路。现有砖墁者一半。其余三百余丈。尚未墁砖。查风水墙外。礼部人役营房等处围墙城砖。似堪应用。而刘浩称、若用此砖。将来工部核销。不许重复。必致赔累等语。此段甬道。既未墁砖。自应迅速通融筹办。乃刘浩先恐赔累。糊涂见小。至迟五六日未决。弘畅能据实具奏。甚是。即著照所奏、赶紧办理。至拆用围墙城砖旧料。较之新砖。更为坚好。将来砌成甬路。毋庸改墁。其临清砖、亦不必催令办造运送。至补砌围墙。即就近采办虎皮石。亦尽足以肃观瞻。将此传谕弘畅、德成、和尔经额、知之。刘浩、并著传旨申饬。　　

○又谕、马兰镇总兵满斗。现被遵化州粮书徐成杰、供出伊任内受贿营私。并砍风水内树株。及家人招摇不法各情节。呈出款迹单二纸。业将满斗革职研讯。该督周元理。平日岂竟一无见闻。何以不行具奏。又据徐成杰供、起解进京时。伊祖及伊妻父等。将所开款迹单。另钞一分。带往保定省城控告等语。此案如果在周元理处呈控。自应即时入告。何以未见奏及。岂周元理瞻徇满斗情面。观望迁延。自取重戾耶。著传谕周元理、令其即行据实覆奏。寻奏、马兰镇总兵满斗。营私不法。臣毫无觉察。咎实难辞。至臣衙门。并无徐成杰之祖、并伊妻父前来控告。并询之两司。亦无伊等赴司呈控之事。报闻。　　

○又谕、据阿扬阿奏、于琨玉书箱所贮历任旧卷内。查有署滁州知州、关催琨玉交代银两文移三件。周杏江向琨玉借银一千两文契一纸。并将借契呈览等语。观此情节。则琨玉不无亏空之事。已于摺内批示。伊接署系属何人。若非琨玉短少不清。何以接任之员。关催交代银两。琨玉如果亏空属实。该上司何以不行参奏。转将伊卓荐。此案关系裴宗锡、李质頴、闵鹗元、及历任藩臬道府等官甚众。即高晋、亦系会荐有名。独阿扬阿、系局外之人。此案与伊毫无干涉。自应秉公严查。务使水落石出。若一任地方官蒙蔽。随声附和。颟顸率结。则是自取咎戾。恐伊不能承当此罪也。将此由四百里传谕阿扬阿知之。　　

○庚申。谕、制造神牌。典礼重大。所有奉先殿神库。及泰东陵配殿、监造行礼之事。著派尚书永贵、嵇璜。　　

○谕军机大臣等、据高晋奏、会同萨载开放引河。业于二月十八日。将开放畅顺。引河功成情形。专差会摺奏报等语。陶庄开放引河。此时办理关键。朕心时切悬念。高晋等既经开放畅顺。自应由驿驰奏。以慰廑怀。乃仅差人赍摺。此时尚未到京。何以不权事体轻重若此。至引河既经开放。则旧口自应严紧堵御。或将木龙相度移置。或竟度地坚筑埽工。俾引河永远畅流。以资巩固。高晋等接奉此旨。务须尽心筹画。相度机宜。妥协商办。一面派熟练之员。详加指示。令其在工料理。萨载即进京陛见。高晋前赴安徽。查办琨玉之案。完竣后。地方事务紧要。仍遵前旨。不必来京。可将此由四百里传谕高晋、并萨载知之。仍将会同筹办情形。详悉覆奏。　　

○吏部议覆、贵州布政使郑大进奏称、黔省跬步皆山。非特州县多系苗疆。即州同、州判、经历、县丞、吏目、巡检、等官。均有地方之责。苗疆佐杂缺出。每难其选。请嗣后苗疆州同等官。照知县以上例。未届俸满。遇有事故离任者。俟该员应补时。由本籍给咨、赴原省。以苗疆要缺即用。亦属慎重边缺起见。应如所请。嗣后各省苗疆、海疆、烟瘴、佐杂各缺。未届俸满人员。缘事离任。该督抚核其才具可用。并熟悉风土。于咨内声明。俟该员应补时。由籍给咨赴补。从之。　　

○户部议覆、署云南巡抚图思德疏称、腾越州山多田少。孤悬边外。毗连龙陵。所有该镇不敷兵米。请照龙陵、每石定以一两三钱采买。应如所请。从之。　　

○辛酉。谕曰、兵部奏请、陕西西凤协副将伸泰、母老终养一摺。旗员向无终养之例。我满洲从来淳朴之习。但知尊君效力。家计有所弗顾。即外任有因亲老情愿回旗者。原不妨据实呈明该上司、回京当差。候朕酌用京职。既得遂其私情。又有俸禄养赡。若照绿营终养之例。回京闲住。转属非是。而其人不得俸禄。亦必致艰窘。如因该员养亲事毕。仍得外用。则旗人更不应如此存心。计图便宜。伊等外用。原系朕特恩。岂可因此希图恋职。沾染外官习气。设使奉派出差出兵。伊等亦得因亲老呈请终养乎。所有嗣后旗人终养之例。著停止。其有亲老情愿回京者。准其具呈督抚、奏明送部引见。文员、以部属用。武员、或用侍卫。或用旗职。候朕酌量降旨。伸泰、著即照此例行。　　

○兵部等部议覆、署湖广总督陈辉祖奏称、洞庭协中号战船十八只。旧式底平身笨。浅濑平流。既不能击楫如意。冲风折戗。又不如小号船之旋折轻灵。请一律如小号船式成造。既适于用。兼可节省工料。应如所请。从之。　　

○旌表守正捐躯直隶雄县民王士勇女王氏。　　

○壬戌。孝昭仁皇后忌辰。遣官祭景陵。　　

○谕、朕从前屡次南巡。阅视清黄交会处。悉其倒漾之患。因思若能引向陶庄以北而流。则清口通畅。庶免黄流倒灌。因未躬临陶庄一带阅视。是以踟蹰。及询之历任河臣。亦未有能任此事者。昨岁萨载、赴山东行在召见时。谕令赴黄河海口上下察看。伊即奏请、若于陶庄开挖引河一道。使黄水绕北下注。相距清口较远。清水益得畅行。与朕意适相符合。因与再三筹酌。伊果能遵照指示。剔挑完竣。今据奏报、于二月十五日、将引河开放过水。新河内大溜畅注。冲刷宽深。形势甚顺各等语。黄河大溜。既由陶庄北行。离清口甚远。可免黄水倒灌之虞。并收清水刷沙之益。即就近险工。亦俱化为平稳。萨载办理此事。实心实力。其所办引可。实为全河一大关键。非寻常筑堤打埽开河者可比。萨载、著交部、查照齐苏勒之例。从优议叙。以示奖励。其在工出力各员。交高晋、萨载、查明交部议叙。吏部寻奏、河督萨载。开挖引河。非寻常有益河工者可比。请照齐苏勒之例。赏给骑都尉世职。从之。　　

○谕军机大臣等、据高晋等奏报、陶庄引河开放功成。大溜畅注情形一摺。览奏深为欣慰。已于摺内批示。并明降谕旨。将萨载交部议叙矣。陶庄开挑引河。为治黄一大关键。今开放之后。新河内大溜畅注。冲刷宽深。形势甚顺。从此清黄分流。直至周家庄汇归东注。清口可免倒灌之虞。实为一劳永逸。非河神默佑。不能成此钜功。自应于该处立庙。以酬神贶。又另摺内所称、通湖引河勘办情形。此皆其余事。惟当谨防旧河口。最为关系紧要。又老黄坝工程。尤关紧要。更宜悉心详慎防护。以期永远巩固。至摺内称、原估挑水坝工。计长七十七丈。其余河面。仅有二十七丈。与其留此河泓旁洩。不若一律估筑。使水无分注。则全河溜势。自必尽归新河。虽所用工料。加增银八千余两。于要工更为有裨等语。所奏甚合机宜。自应如此办理。其旧河内未筑坝工。据称旬日内可趱堵告竣。现在曾否已经堵筑毕工。并著上紧妥办。至现在河身挑宽若干。及河流畅注之处。自应绘画全图。贴说注明。以便省览。何以伊等见未及此。著传谕高晋、萨载、速即详晰绘图贴说。并将工所立庙。及老黄坝工程、如何防护之处。迅速据实覆奏。将此由四百里谕令知之。　　

○又谕、据国泰奏、各属民壮鸟枪。应令实力操演。以收实用。并严定营员处分一摺。此所谓知其一。不知其二也。各省地方。设立民壮。所以巡缉盗匪。防护仓监。原欲其协助营兵。同资守御。但民壮之设。本系由乡民召募充当。虽系在官。究与入伍食粮者有间。况火药所关甚钜。亦未便散给人役。若概使演习鸟枪。并令熟练进步连环之法。于戢暴防奸之事。并无裨益。况各省训练纯熟火器者多人。则又不可不豫防其弊。即如前年山东逆匪王伦滋扰一案。幸若辈乌合之众。不善施放枪炮。所以一举殄平。此其验也。国泰此奏不必行。其各州县、既有额设民壮。自当严饬有司。尽心训练。操演寻常技艺。与兵丁等同资捍御。以收实效。其鸟枪一项。不必演习。将此传谕国泰、并遇便密谕各省督抚知之。　　

○礼部题、朝鲜国王李昑、遣使表贺万寿、冬至、元旦、三大节、及进岁贡方物。赏赉如例。　　

○又议准、江苏学政谢墉奏、请严廪生出贡之例。应令嗣后廪生内。如有词讼牵连。经地方官审明。申详督抚、发学戒饬者。即将该生出贡之处、扣除注册。仍将原案报明查核。从之。　　

○大学士管两江总督高晋、江南河道总督萨载、会奏、旧河两岸。原估挑水坝工。计长七十七丈。其余河面。仅有二十七丈。与其留此河泓旁洩。不若一律估筑。使水无分注。则全河溜势。自必尽归新河。虽所用工料。加增八千余两。于要工更为有裨。得旨、甚是。又奏、照选定吉期二月十五日、开放过水。河神默佑。新河内大溜畅注。冲刷宽深。形势甚顺。得旨、以手加额览之。此处不应立庙以酬神贶乎。又奏、从此清黄分流。直至周家庄汇归东注。清口可免倒灌之患。得旨、何不具一图来。余有旨谕。　　

○又奏、河厅属张福口、裴家场、张家庄、天然、太平等处。通湖引河五道。兹届水消滩现。逐细查探。惟张家庄、裴家场、引河。水势浅滞。宣洩不畅。臣等派委工员。先于两头煞筑柴坝。将水戽乾。实力兴挑。已于正月开工。一俟挑竣。再起除柴坝。以资畅洩。得旨、陶庄改流。则无倒漾之患。此皆其余事。但当谨防旧河口为要。又老黄坝更要紧。慎之。　　

○癸亥。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○上诣九经三事殿、大行皇太后梓宫前行礼。　　

○诣安佑宫行礼。　　

○甲子。上临西花园。视皇四子履郡王永珹疾。　　

○皇四子履郡王永珹薨。　　

○谕曰、皇四子履郡王永珹、秉性醇良。持躬端谨。朕诸子中次序最长。昨因遘疾。竟至不起。著派八阿哥永璇穿孝。与金简办理丧仪。所有一切典礼。加恩照亲王仪注行。　　

○乙丑。上诣九经三事殿、大行皇太后梓宫前供奠。　　

○临履郡王永珹第赐奠。　　

○回圆明园。　　

○丙寅。谕、东陵总管内务府大臣嘉谟。著照满斗之例。协同贝子允祁、管理陵寝事务。　　

○谕军机大臣等、据高晋接奉谕旨。由驿覆奏、陶庄引河开放后情形。并往滁州、确查琨玉有无亏空各缘由一摺。均于摺内批示矣。此次开放新河。并堵筑旧河。为全局一大关键。自应绘图贴说。方能了如指掌。何以高晋等、总不具图呈览。实属疎忽。至摺内所称河无两行。原拟估做挑水兜水坝。与其留此河面。任其分流。不若一律估筑堵闭。所奏甚是。正与朕前降谕旨相合。但所称仅存上口七丈。下口五丈。萨载现在驻工督办。旬日内亦可完竣等语。此时曾否竣工。向来河工习气。如上口七丈。虽经堵筑。其下口五丈内。必尚留罅隙。使余水仍得走洩。以为日后做工冒销地步。著传谕高晋、萨载等。于堵闭时。务须悉心讲求。设法筹筑厚实坚固。务使点滴不漏。方保无虞。不可轻信河员饰词完局。仍一面详晰绘图贴说具奏。俟萨载办竣后、来京时。再为按图指示善后保固各事宜。将此由四百里传谕知之。　　

</div>
    <div class="pagination">
<a href="清实录乾隆朝实录_page1358.html">上一页</a><span>...</span><a href="清实录乾隆朝实录_page1354.html">1354</a><a href="清实录乾隆朝实录_page1355.html">1355</a><a href="清实录乾隆朝实录_page1356.html">1356</a><a href="清实录乾隆朝实录_page1357.html">1357</a><a href="清实录乾隆朝实录_page1358.html">1358</a><span class="current-page">1359</span><a href="清实录乾隆朝实录_page1360.html">1360</a><a href="清实录乾隆朝实录_page1361.html">1361</a><a href="清实录乾隆朝实录_page1362.html">1362</a><a href="清实录乾隆朝实录_page1363.html">1363</a><a href="清实录乾隆朝实录_page1364.html">1364</a><span>...</span><a href="清实录乾隆朝实录_page1360.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
