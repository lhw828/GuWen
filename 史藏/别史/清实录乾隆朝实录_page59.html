<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 59 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 59 页/共 1860 页</h1>
    <div class="content">○又谕步军统领鄂善。朕因雨泽愆期。米价较前稍长。今将通仓米石运京平粜。以便小民。若有不肖之徒。串通胥役。假冒贫民。贱买贵卖。或兴贩窝囤。就中取利。致使闾阎不能均沾实惠。殊非朕爱恤斯民之意。尔步军统领衙门。严行稽察。并传谕五城该管各员。实力巡缉。如有奸民猾吏。违禁趋利。即拏交刑部治罪。　　

○王大臣议覆、太常寺少卿唐绥祖条奏、臣向在外任。办理案件。见条例内、有情同而罪异。或法重而情轻者。若不更订画一。易滋吏胥出入之弊。而成例遵行既久。未敢轻议更张。今恭逢我皇上慎重刑狱。特命大臣纂修律例。谨抒管见数条。恭备采择。一、钦定例、凡执持金刃将人连戮。伤重者、不论旗民、俱发宁古塔。查律载刃伤人者。杖八十。徒一年。增例、凡凶徒执持刀枪凶器杀人者。依律问拟外。伤人者杖一百、边卫永远充军。是同一金刃伤人而先后有律例三条。有城旦、充军、发遣之不同。似宜酌改画一。一、增例、凡旗人赌钱事发。开场抽头。及容留房主。俱照光棍为从例。拟绞监候。赌博之人、枷号四个月。鞭一百。又凡旗人造卖纸牌骰子者。照开场抽头存留赌博例。拟绞监候。查增例内、凡赌博不分兵民。俱枷号两个月。开场窝赌、及抽头之人。各枷号三个月。并杖一百。又钦定例、凡民人造卖纸牌骰子。为首者、发边卫永远充军。为从及贩卖为首者、杖一百、流三千里。为从贩卖者、杖一百、徒三年。旗民事同一体。今赌博先后定例。俱不画一。似宜酌议更正。一、钦定例、河工估计。总河副总河及该督抚分司委员确查。如估计过多。存心浮冒。查出革职。至完工之日。再行确查。如工程单薄。钱粮不归实用。修筑不坚固者。将承修之员。照侵盗钱粮例。分别治罪。侵欺银两。勒限追赔。查河工钱粮。关系甚大。理宜立法森严。但估计过多。必核其入己之赃。以定其侵欺之罪。况物料有时价之不齐。工程有缓急之互异。今第以存心浮冒。悬揣定拟。不论入己与否。概引侵欺钱粮例、比照定罪。似觉未协。应请分晰更定。一、律载。凡伪造诸衙门印信、及时宪书、符验、茶盐引者。为首雕刻、斩。为从者、减一等。杖一百、流三千里。查时宪书后、原有如无本监印信、即同私造等语。但直省乡僻愚民。每有官刻时宪书。不能遍及。遂有图利小贩。照官板式样。翻刻成书发卖。每本不过小制钱十数文。其时序月令。一无更改。惟恐无印信、难以哄骗乡愚。遂杂用黄丹涂饰印信状。盖于上。并无篆文。既非雕刻。亦非描摹。正与钦定例内、伪造诸衙门印信。止图诓骗财物。为数无多。银不及十两。钱不及十千。为首雕刻者。杖一百、流三千里。为从及知情行用者、各减一等之条相符。今于办理时宪书案件。独不问印信之是否雕刻描摹。诓骗之财物有无多寡。概以私造拟绞。似觉过当。应请酌议。一、钦定例、兵丁逃回者、照官军从军征讨私逃再犯律。绞监候。秋后处决。其跟随之奴仆雇工。偷窃马匹器械逃回者。照窃盗满贯律、拟绞监候、秋后处决。查律内、官军从征私逃。初犯者杖一百、仍发出征。再犯者绞监候。又定例内、跟役自出兵处逃回者。鞭一百。如被旁人拏获。并地方官拏解。均拏送墩门。俟同次出征之兵到日鞭刺。今将兵丁逃回。不分初犯再犯。概照再犯律、拟绞监候。跟役偷窃马匹器械、不分多寡。亦照窃盗满贯律拟绞。且官军私逃本律。原专指征讨处逃回。今将沿边驻防、及由军前彻回兵丁。遇有逃走。均照征讨处逃回问拟。似觉未协。应请酌议。一、增例、凡常人盗仓库钱粮。不分腹里、沿边、沿海、但入己数满三百两者、拟绞监候。不满三百两、照正律并赃拟罪。查监守自盗钱粮入己数满三百两者、拟斩监候。钦定例、改自一千两以下者。仍照监守自盗、拟斩监候。今常人盗数满三百两者、拟绞监候之例。相沿未改。是常人盗之罪。反重于监守自盗之罪。此条似应酌议。一、现行例、抢夺三犯、拟绞立决。窃盗三犯、拟绞监候。若窃盗二次、抢夺一次、抢夺二次、窃盗一次者、免其并拟。照所犯之罪发落。查窃盗二次、抢夺一次、抢夺二次、窃盗一次者、若均免其并拟。是抢夺二次之人。或无所忌而行窃。窃盗二次之人。或无所忌而行抢。不足惩积恶不悛之徒。似应请无论抢窃三犯、均照窃盗三次律、拟绞监候。一、现行例、强奸已成。本妇羞忿自尽者。照因奸威逼致死律、斩监候。强奸未成。或但经调戏。本妇羞忿自尽者、绞监候。仍于秋审时俱入情实。候旨遵行。查调戏之中。甚有区别。实有调戏情形者。照例问绞。情罪允当。若止闾阎市井村野愚人。出语狎亵。微有触犯。在其人本无图奸之心。而迹似调戏。贞烈妇女。一闻秽语。即便自尽者。既无手足勾引。亦无窘辱挟制。概照因奸威逼之条。拟以绞抵。则与强奸未成者无异。似应酌议分别。一、现行例、地方有仇盗未明之案。防汛兵丁。责令严行查捕。倘该汛兵丁。有审系暗地分肥。通同肆虐者。与盗贼同科。至死减一等。若知情故纵者。照窝主知情存留例。分别治罪。查汛地若果暗地分肥。通同肆虐。即系身为盗贼。又何得至死减一等。且如知情故纵。并未得财。其罪较轻于肆虐。今照强盗窝主例治罪。似未允协。应请酌议。摺内凡九条。臣等详阅。其中颇有可采。律例现在纂修。应请交部会同该馆。悉心斟酌。或应更改之处。定议具奏。疏入。报闻。　　

○直隶总督李卫疏报、雍正八年、顺天保定二府属、报垦之水荒地一十七顷三亩有奇。应徵粮额。请于乾隆元年为始。从之。　　

○予故疏球国贡使耳目官毛光润恤典。致祭如例。　　

○甲子。谕总理事务王大臣、朕前因萧永等处。屡遭水患。应作何办理。为乂安百姓之计。令该督抚总河等、勘明妥议。嗣据该督抚等奏请、疏浚毛城铺迤下一带河道。经徐、萧、睢、宿、灵、虹、等州县。下至泗州之安河陡门。纡回曲折六百余里。以达于洪泽湖。复出清口。仍与黄会。已经该部议行。随据淮扬京员夏之芳等。连名陈奏。以为未便。朕以为该员等生长淮扬。所奏毛城铺引河不便开通之处。果有所见。亦未可定。此事关系重大。是以复降谕旨。令总河会同该督抚、悉心筹画。不可固执己见。亦不可曲徇人言。务期于运道民生。万全无弊。今据高斌赵宏恩来京。进呈河图。面奏情事。乃知夏之芳等所奏。俱非现在情形。据夏之芳等称、毛城铺减水坝。原因徐州一带两岸山势夹束。河水屡屡为患。是以前河臣靳辅。于康熙十七年题明建设。减下之水。使归洪湖。以助清刷黄。六十年来。上下河道民生、均受其益等语。是现今毛城铺浚河。乃因毛城铺坝以下、旧有之河身淤阻。量加挑浚。使水有所归。并非开凿毛城铺之坝也。乃夏之芳等、妄行添入开毛城铺之一语。使朕亦不能无疑。曾屡次批示高斌、以不可固执已见。而王大臣遂亦不能定此案。淮扬百姓。因夏之芳倡议于京。遂浮论百出而莫可止遏。今据高斌赵宏恩来京奏称、乃旧有之河。并非昔无而今始开通。况减下之水。纡回曲折六百余里。经由扬疃等五湖、为之停蓄。一入湖边。即已澄清。从无挟沙入洪湖之患。亦无洪湖不能容纳之虞。又岂如夏之芳等所言危高堰而妨淮扬之民生运道乎。朕披阅河图。毛城铺口门外。近年以来。刷深支河十余道。前经高斌奏明。现将毛城铺上游洩黄近溜支河、全行堵闭。惟留旁流之郭家口支河一道。与下游倒勾水之定国寺支河一道。相机分洩。不令过多。则将来毛城铺所洩之水。较之从前。尚为减去大半。岂从前多洩之水、不为淮扬之害。而此后少洩之水、转为淮扬之患乎。况今高斌等议于毛城铺口门中间。筑乱石滚坝。俾无冲深夺溜之虞。则引河之水势。自不至奔湍迅疾。从来洪湖之水。蓄以济运刷黄。水少则淮弱黄强。水多则高堰可虑。数年以来。湖水微弱。黄水每致倒灌入运。今清口现议疏浚宽深。则清水畅流无阻。正虑清水畅洩、有伤全湖元气。今益以毛城铺洩下之水。则足以助清刷黄。而清水不患其弱。且高家堰一堤。圣祖世宗屡发帑金。修筑坚固。足为淮扬保障。而天然一坝。又经总理事务王大臣会同九卿定议。非遇异涨。不得轻开。则淮扬州县之水患。自由此可免。此现今毛城铺引河之应行开浚情形也。朕令高斌赵宏恩公同总理事务王大臣与夏之芳等悉心讲论。而夏之芳等。身未亲＜?历心＞其地。徒以惑于浮言。复固执偏见。及王大臣等略为辩论。即多遁词。其原无定见可知矣。今日忽据御史甄之璜、钟衡、抗疏陈奏。甄之璜奏称、毛城铺开河。淮扬百万之众。忧虑惶恐。因致直隶地方雨泽愆期等语。夫淮扬与直隶相隔数千里。直隶之亢旱。与毛城铺引河何涉。而乃为此支离诞妄之语。钟衡条奏二摺皆系毫无禆益之事。将毛城铺一案牵引叙入。尤属巧诈。河防重务。必须明白指陈。尤须详细斟酌。固不可偏执己见。又岂可曲徇人言。从前邵基晏、斯盛等所奏。尚不过狃于众论。拘于识见。而毕谊之奏。亦止论众议纷纭。原未指陈可否。今甄之璜、钟衡、并未亲＜?历心＞河工。确知河务。且非淮扬本籍。乃毅然奏请停止。明系受人指使。为先入之言。挟党营私。岂为公论。从来地方重务。每妄生议论。动有阻挠。乃明季相沿之陋习。此风断不可长。甄之璜钟衡著革职。交部严审定拟具奏。夏之芳等、既以冒昧之识。阻挠河务于前。又以巧诈之私、希冀掩过于后。此并非寻常奏对不实者比、著交部严察议奏。毛城铺断自朕见。事属应行。著照九卿原议。令总督庆复、会同高斌、确估定议具奏。并将现在办理情形。有利无害之处。晓谕淮扬士民知之。　　

○又谕、雨泽愆期。恐有滞狱。前已降旨刑部。将牵连待质人犯。及枷责轻罪。俱行核明省释。至于雍正十三年。两次恩诏后。仍行监禁者。原系不应赦免之人。上年秋审时、已令九卿科道等、将康熙五十二年、至雍正三年以前不赦之案。覆加分别减等。其雍正四年以后、十三年以前。所有不赦各案。其中或有介于疑似。及屡经秋审缓决之犯。或尚有可矜。亦未可定。著总理事务王大臣、会同刑部、将秋审朝审招册。详加覆勘。如果有一线可原。应行减等者。即酌定请旨。　　

○又谕、天时亢旱。已逾兼旬。现在虔诚祈祷。尚未得沛甘霖。朕心深为忧惕。天神、地祗坛。应竭诚致祭。著礼部、太常寺、即查明典礼。具奏举行。　　

○命改减江南、浙江、白粮。谕、闻得江浙两省。民间输纳白粮。较漕粮费用繁重。甚属艰难。朕心深为轸念。谕令该部详查。据奏、两省岁运白粮二十二万余石。太常寺、光禄寺、各宾馆。需用二千余石。王公官员俸米、约需十五六万石。内务府禁城兵丁、及太监食用等项。需一万石。尚余五万石存仓等语。朕思光禄寺等处所支。原以供祭祀及宾馆之用。在所必需。其王公百官俸米。应用白粮者、可酌量减半。以粳米抵给。至赏给禁城兵丁、及太监米石。亦可将白粮裁减。给以粳米。如此、则每年所需白粮。不过十万石。仍照常徵收起运。其余十二万石。著漕运总督、会同该督抚、酌行改徵漕粮。其经费银米。俱照漕例徵收。以纾民力。至减除白粮数内。应作何添放粳米之处。户部详议具奏。　　

○总理事务和硕庄亲王允禄议覆、太常寺少卿蒋炳奏称、直隶地方雨泽愆期。请将天津临清等关、杂载米麦豆谷之船只。暂免其抽税。并免纳船料。从之。　　

○吏部议准、直隶总督李卫奏称、现任属员中、有籍隶本省。水利营田效力。题补委署。兼办河工地方事务者。有从前分发近省试用人员。以及学习进士、题补委署得缺者。亦有钦奉特旨、补授本省、与原籍住址远隔者。其中居官年久。可备缓急差委之用。若一旦悉令回避。尽行更换生手。未免诸务生疎。嗣后题补委署人员。遵照分别回避外。所有本籍与邻省已经在直现任各官。计其程途远近。如在五百里之内。照例令其回避。酌量改用。或赴部另补。其在五百里以外者。仍应留任。从之。　　

○调直隶天津镇总兵孙士魁来京、署理銮仪卫銮仪使事。以銮仪卫銮仪使黄廷桂、署理天津镇总兵。　　

○乙丑。上诣皇太后宫问安。　　

○训饬建言诸臣。谕总理事务王大臣、从来国家广开言路。原期明目达聪。集思广益。以有裨国是也。无如人心不古。率多观望揣摹。如不导之使言。则缄默苟容、以保禄位。若屡下求言之诏。则又或剿袭肤词、以博能攻君心之名。甚且结党植援。欲阻挠公事、以遂其私。若不加惩创。则经理庶务。每致众议纷纭。群言淆乱。鲜不至偾事而伤道者。此明季之陋习。不可不防其渐也。比来如河南郑州一案。孙嘉淦、富德、吴应棻等、各持意见。周琬一案。都察院与鄂善互相攻讦。今毛城铺一事。又复众论参差若此。踵此而行。徒有妨于国体。毫无益于公事。且毛城铺一案。高斌赵宏恩来京、面陈情形。甚为详晰。朕命总理事务王大臣等。面询夏之芳、俱系遁词。伊等见事不能行。又有甄之璜钟衡为之陈奏。其指使朋比。更属显然。而雅尔哈善、援引汉文帝唐太宗故事。欲宽其处分。夫甄之璜钟衡所奏。并非规谏朕躬之失也。国政所关。不容扰乱。是以治其阻挠之罪。此乃进退赏罚之大要。岂可避有妨言路之嫌。而置是非于不问乎。雅尔哈善所奏。甚属错谬。因伊尚系拘于识见。而非由于请托。故从宽免其议处。王大臣等可严行申饬。并将朕旨晓谕。总之言路不可不开。而公私不可不辨。如果朕躬某事未当。能直言其失。朕必乐于听受。诸王大臣某事有误。能直指其非。朕亦必为之奖许。若无稽之言。弗询之谋。既古圣人所不听不庸。而怀私挟诈。希图溷淆政务。尤当惩一儆百。此并非阻塞言路也。科道诸臣中有诚心为国者。必不因一二人所言不当。致罹处分。遂阻其直言敢谏之气。自当更有嘉谟嘉猷。以图入告。其观望迎合之辈。或因此有所悚惕、而不敢进言。是本无忠爱之诚。无非为身名之计。即使进言。其所进之言。亦概可想见。曾何足以匡君德而辅政务乎。朕万几在握。中有定见。必不因拘墟之见。而有所淆惑也。　　

○丙寅。上诣皇太后宫问安二次。　　

○是日。世宗宪皇帝齐妃薨。上至五龙亭殡所奠酒。　　

○丁卯。上诣皇太后宫问安。　　

○戊辰。谕总理事务王大臣、京师雨泽愆期。朕心深为忧虑。闻河南山东两省。与直隶接壤之地。雨亦稀少。该抚等作何预为筹画。及近日曾否得雨。俱未详悉奏闻。实为轻视民瘼。可著侍卫永兴、前往河南。松福前往山东。再各派户部司官一员。驰驿同往。面询该抚。将实在情形。并如何料理之处。一一陈奏。永兴等、亦著沿途留心。从前得雨分数。此时乾旱情形。地亩曾否播种。米价如何腾贵。以及百姓情景若何之处。著回时据实覆奏。　　

○又谕、前为八旗人等吉凶事故之恤赏银两一事。经都统等议准、如有冒领者。阖族人等、一概永不给赏。是特因立法之初。不得不严。故如此定议。今遵行已久。理宜变通。且一族之内。有亲疎之别。不可一概而论。因一人不肖。阖族人等。俱被牵连。永远不得沾恩。情殊可悯。嗣后如有冒领赏银。将该佐领、骁骑校、领催、族长等、治罪。及冒领银两人等之子孙承办者。永不给赏之处。仍照例遵行外。其同居之伯叔兄弟。及伯叔兄弟之子孙。亦著永不给赏。毋得牵连阖族。　　

○刑部遵旨审覆、广西巡抚金鉷、用印票借支苍梧道库铜务充公银一案。应请照例枷责。得旨。前因杨超曾参奏金鉷、借用存公银两一摺。内称金鉷在广西巡抚任内。各项钱粮、收支不清者甚多。容臣陆续查参等语。朕意其必有贪劣实迹。是以交部严察议奏。后杨超曾查参到来。皆系琐屑无关重轻之事。则金鉷尚无劣迹可知。今览刑部所审此案。原非正项钱粮。且金鉷用印文支借。而黄岳牧用印册申报。亦非暗相侵蚀可比。部议金鉷枷责之处著宽免。所借银两、亦不必著追。黄岳牧俟到京后。该部带领引见。另降谕旨。　　

○王大臣议覆、直隶古北口提督瞻岱疏称、归化城应徵粟米。不敷支放之用。查察哈尔右翼、拨于晋省卫所之地亩钱粮。距归化城较近。若于该卫所拨解采买。可以充补兵食。少减内地挽运。再开垦地亩。徵收米石草束。赴城输纳。未免累民。请离城五十里以内者。听民自纳。五十里以外者。酌给运价。并属应行。奏入。报闻。　　

○故归化城都统丹津、遗本上闻。得旨。归化城都统丹津。勤于公事。效力年久。今闻溘逝。深为悯恻。据伊奏称所赏物件。俱各收贮。伊又无子嗣。所有房地人口马匹。俱愿恭进等语。伊之物件。岂有收受之理。将此交与将军旺昌、将所赏之物件。查明送来。其房产等项。或餋伊家口。或办伊丧事之处。酌量办理。再丹津骨榇。若欲进京。令其进京。该部知道。寻与祭葬。谥壮敏。　　

○己巳。上御乾清门听政。　　

○王大臣遵旨会议、一议清口、前据夏之芳等奏称。疏浚清口。臣等以清口狭隘。湖流势缓。难以敌黄。议令总河高斌、会同该督抚、详加相度。悉心妥议。嗣据巡抚邵基奏称、河臣筹议清口之处。与臣竟见相同。今据赵宏恩高斌奏称、清口会黄东注入海。全资洪泽湖蓄洩得宜。其尾闾之山盱、天然、南北二坝。非遇异涨。断不轻开。俾全湖之水。蓄聚有力。畅出清口。至冬春湖水微弱。每遇东北大风。则黄水灌入。应筹抵御之策。查寓赈于工案内。开挑七道引河之三汊河。原约估银三万余两。今议再加宽深。续估增一万余两。俾水道通利。虽遇冱寒水微之候。亦得引溜畅出。抵御黄流。但清口固宜畅流。而亦不可遇洩。应于霜降水落之后。将清口西坝增长一二十丈。以资收蓄。至伏秋清水盛涨。将清口东坝。酌量开宽一二十丈。则清黄足以相抵。而蓄洩俱为得宜。查清口之水。所以刷黄济运。河臣与督抚诸臣、筹议挑浚清口引河。俾畅流无阻。并蓄洩机宜。所见既属相同。应悉照河臣所奏行。一议运河、前据御史常禄奏、淮扬运河。日久淤浅。请大加挑浚。嗣经河臣议、于天妃正越两闸之下。各建草坝三座。再建正石闸二座。越河石闸二座。又于闸尾各建草坝三座。重重关锁。层层收蓄。将运河淤浅之处。一律估挑。帮筑堤岸。经九卿议准、请俟运河大工。告竣之后。再令总河、会同督抚、相度。次第酌办。亦应照原议行。以上各条。臣等公同总河高斌、尚书赵宏恩、悉心筹议。事关重大。仰祈圣鉴训示。再请敕下九卿。公同覆议施行。得旨。此事朕已洞悉原委。王大臣与高斌赵宏恩所议。俱属合宜。不必再交九卿。著依议速行。　　

○广西迁隆峒土官黄震中缘事革职。以其弟黄在中替袭。　　

○裁贵州杨老、清平、重安、等二十三处驿站。从巡抚张广泗之请也。　　

○户部议准、福建巡抚卢焯疏报、闽省山海之区。溪流暴涨。坍塌靡常。产去粮存。不免赔累。今据闽县、侯官、等县。造报缺额田地、共五百四十三顷四十亩有奇。无徵银米。从前或官为垫完。或里户赔输。应如所请。均行豁免。从之。　　

○庚午。为虔求雨泽。遣官致祭天神坛、地祗坛、太岁坛、并四海之神。　　

○上诣皇太后宫问安。　　

○谕总理事务王大臣、朕因天时亢旱。斋居虔祷。忧惕靡宁。亦惟引为朕躬之责。未尝诿之臣下。在九卿大臣等。既膺简畀重任。自当仰体朕心。共矢寅恭。以邀天鉴。原不待朕之训饬也。今览春山奏、请自内阁部院各大臣。及翰林院科道郎中等官。除照常办事外。俱各轮班赴雨坛祈祷。夜则于各衙门斋宿等语。朕思诸臣祈祷斋宿。亦祇奉为具文。讵能昭格。而庶官人数甚多。倘有一二人。其心以为不便。而出于勉强。则慢亵尤甚。春山所奏无益。且未悉朕不诿责臣下之意。特晓谕廷臣知之。　　

○缓徵江苏江宁、常州、两府属水灾、乾隆元年分额赋。并赈饥民三月。　　

○以武英殿行走原任刑部尚书张照、为内阁学士兼礼部侍郎。　　

○以镶红旗满洲副都统金柱、为正红旗护军统领。调镶白旗汉军副都统宗室诺穆柱、为镶红旗满洲副都统。以原任镶黄旗汉军副都统刘英、为镶白旗汉军副都统。以正红旗满洲副都统瞻岱、为直隶古北口提督。调正黄旗蒙古副都统阿兰泰、为正红旗满洲副都统。以原任西安副都统拉萨礼、为正黄旗蒙古副都统。　　

○调浙江黄岩镇总兵官吴进义、为江南寿春镇总兵官。衢州镇总兵官雷逢春、为黄岩镇总兵官。以江宁营副将康华龄、为衢州镇总兵官。　　

○内务府总管兼侍郎衔丁皂保、以年老乞休。慰留之。　　

○给朝鲜赍咨官银两如例。停止筵宴。　　

○辛未。谕总理事务王大臣、皇考配天颁诏。尚在二十七月之内。所请升殿庆贺之礼。不必举行。　　

○定奏升人员声明科分籍贯。谕、各省督抚题补人员。因格于部例。而要地需人。遂许其摺奏。允从所请。以致违例升用者颇多。在各省督抚忠乎国家。为人材起见者。岂无其人。而因许摺奏。遂于其中或同乡、或世谊、或世谊之同乡、违例摺请补用者。实繁有徒矣。夫以朝廷之官阶。岂可为私门之桃李。嗣后督抚摺奏补用人员者。著于摺内声明本人科分籍贯。以凭朕酌夺焉。　　

○禁收童生卷价。谕、闻安徽所属地方。应试童生。有完纳卷价之陋例。其费汇交知府、直隶州、除修葺考棚外。有余则补学政养廉之不足。虽每童所出不过钱数十文。而在贫寒书生。亦不免拮据之苦。且学政养廉。朕已特颁谕旨。加至四千两。甚属宽裕。更不必取资于卷价。至于修葺考棚。乃地方之公事。应动存公银两办理者。著将童生交纳卷价一事。永行禁止。毋使不肖官员。及胥吏人等。借名苛索。致滋扰累。　　

○谕八旗内务府、向来包衣管领下女子。不准聘与包衣佐领下人。包衣佐领下女子。不准聘与八旗之人。盖因从前包衣佐领下。户口尚少。且男妇俱各当差。恐人生规避之心。是以定例如此。今国家教养休息、百有余年。生齿繁庶。若嫁娶仍遵旧例。则待字逾期。在所不免。今包衣佐领下妇女。俱已免其当差。并无可规避。则嫁娶自毋庸分别。八旗暨包衣佐领下人等。俱朕之臣庶。嗣后凡经选验未经记名之女子。无论包衣、佐领、管领、暨八旗下、听其互相结姻。如此、则婚嫁以时。庶不致有怨女旷夫矣。　　

○是日起。上以祀天于圜丘。斋戒三日。　　

○壬申。总理事务王大臣礼部等奏。乾隆二年四月十三日。履亲王允祹、奉谕旨。尔部具奏。皇考配享天坛仪注。朕敬谨详阅。内称配享时。朕恭捧皇考神牌升坛。奉安于东三青幄次等语。并未议及参拜上帝之仪。朕思皇考升祔太庙时。先行参拜列祖列后礼毕。然后升座。今配享圜丘。亦应先行参拜上帝礼。然后升座。于礼方协。著总理事务王大臣、会同尔部。敬谨详议具奏。臣等伏查本朝会典、及明会典、未载配享天坛时神牌参拜上帝之仪。今皇上特降谕旨。令臣等详议具奏。仰见皇上仁孝敬谨之心。至周至备。应遵旨增入参拜上帝之仪。实为尽善。臣等谨议得神牌至内棂星门外、龙亭止。上诣龙亭前。行一跪三叩礼。恭捧神牌进棂星门左门、升殿向上立。太常寺官预设世宗宪皇帝拜褥于正中、赞引官跪奏。世宗宪皇帝配享天坛。参拜皇天上帝。皇上恭捧神牌跪安于拜褥上。执事官设皇上拜褥于后。赞引官引皇上退就拜褥上立。赞引官奏跪叩兴。皇上行三跪九叩礼毕。赞引官跪奏。请世宗宪皇帝升座。皇上进前。恭捧世宗宪皇帝神牌兴。奉安于上帝之左第三青幄次内。退至香案前。行一跪三叩礼。太常寺官起世宗宪皇帝拜褥退。此行礼时、众官不随行礼。余悉照原奏仪注。其夏至配享方泽时。参拜皇地祗。俱遵此仪。再查明岁正月上辛配享祈谷坛。已在配天之后。不必再行参拜之仪。得旨。是。依议。　　

○癸酉。定文员处分双俸并罚之例。谕总理事务王大臣、昔年皇考轸念部务繁多之尚书侍郎。特恩加赐双俸。并令遇有罚俸处分。免罚加赐之恩俸。此格外之旷典也。上年朕将在京文员俸银。概加一倍。大小均沾。虽名恩俸。其实即正俸也。若遇处分时。亦照从前部堂之例。不罚加增之俸。是在京文员。竟无罚俸之事。何以示惩。且与武员事不画一。未免偏枯。势不可行。嗣后大小京员。遇有罚俸案件。将本身应得俸银。按年按月计算。不必分晰扣除。　　

○又谕、苏州巡抚邵基、在上书房行走数年。资性聪明。颇晓世务。朕深知其为人。料伊亦必知朕之用人理政。多能照察。自当小心奉公。恪守绳墨。不敢稍有踰越。则封疆重寄。尚可胜任。此朕简用邵基之本意也。乃自伊到任以来。所办事件。尚未见何如。而题补官员一节。则不能无私。如臬司戴永椿。知府王乔林、石杰、知州褚菊书、皆其同乡。道员李梅宾、卢见曾、皆其同年。今又具摺、将革职通判王延熙、请署直隶通州知州。通州知州张桐、请署淮安府知府。查王延熙、又系作之同乡。而张桐、即大学士张廷玉之侄也。夫督抚荐举人材。乃封疆第一要务。即循例保题者。尚当稍避嫌疑。况越格逾例。题升题补。而可任意行之乎。观邵基意中。竟以朕之待彼。深信不疑。而为此举动。不知检束。是朕知邵基。而邵基竟不知朕矣。若踵此而行。将来必致大负朕恩。尔等可传旨严行申饬。嗣后当洗心涤虑。痛加悛改。毋蹈前辙。自取罪愆。大清高宗法天隆运至诚先觉体元立极敷文奋武孝慈神圣纯皇帝实录卷之四十



大清高宗法天隆运至诚先觉体元立极敷文奋武孝慈神圣纯皇帝实录卷之四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。四月。甲戌。大祀天于圜丘。恭奉世宗宪皇帝配享。　　

○诣皇太后宫问安。　　

○乙亥。以世宗宪皇帝配天礼成。颁诏天下。诏曰。朕惟飨帝飨亲。备郊禋而展孝。配天配地。昭功德以垂休。诗颂我将。右享继声于清庙。经称殷荐。宗祀肇举于明堂。义莫隆焉。典莫钜焉。洪惟我国家受天景命。率育蒸民。圣圣相承。重熙累洽。太祖高皇帝。太宗文皇帝。世祖章皇帝。圣祖仁皇帝。俱已礼陟配天。垂裕万世。钦惟皇考世宗宪皇帝。撰合清宁。功隆参赞。统三才而建极。庶绩咸熙。锡五福以諴民。万方在宥。春温秋肃。健协乾行。旰食宵衣。诚符帝载。恩膏覃海宇。均蒙雨露沾濡。声教溢寰区。共仰星云糺缦。敕几清晏。并懋兢兢业业之心。治奏平成。莫名荡荡巍巍之盛。觐光扬烈。既祖功宗德之兼隆。履厚戴高。实天施地生之合德。允宜继列祖以升禋。配苍穹而荐享。惟是北郊伊迩。义未协于先行。南至尚遥。礼不容于久旷。是用广咨廷议。博考旧章。诹日具仪。肇称殷礼。谨昭告天地宗庙社稷。率诸王贝勒、文武群臣、于乾隆二年夏四月十六日甲戌。恭祀上帝于圜丘。奉世宗宪皇帝配享。五月二十四日夏至。恭祀皇地祗于方泽。明岁上辛。祈谷于上帝。并奉世宗宪皇帝配享。紫坛绀幄。因吉上以升中。苍璧黄琮。具盛容而祗荐。既极尊崇之典。宜施浩荡之恩。所有事宜。开列于后。一、＜?历心＞代帝王陵寝。先师孔子阙里。应遣官致祭。著察例举行。一、和硕亲王以下、奉恩将军以上、俱加恩赐。一、内外公主以下、固山格格以上、俱加恩赐。一、外藩诸王以下、公以上、俱加恩赐。一、苏松浮粮。前已蒙世宗宪皇帝特降谕旨。裁免四十五万两。以纾民力。但江省粮额、尚有浮多之处。著再加恩免额徵银二十万两。该督抚确查详核。务使均匀。俾民得沾实惠。一、在京文武官员。现在议降议罚。及四月十六日以前。有革职留任。及降级罚俸之案。悉予宽宥。一、直隶各省童生入学额数。大学著增七名。中学增五名。小学增三名。诏到举行一次。不著为例。一、地方有才品优长。山林隐逸之士。该督抚核实具奏。酌予录用。一、满洲兵丁、披甲随征。多年效力。被伤不能披甲。及年老有病退闲者。俱著给予赏赉。一、现在议军流徒罪人犯、未到配所者。俱予宽免回籍。一、军流人犯已到配所者。向例遇赦不准放回。今特加恩。此等人犯内、除情罪重大、及免死减等、实系凶恶棍徒外。其余因事议遣。在配所已过三年。安静悔过。情愿回籍者。令该督抚查明请旨。准其回籍。一、汉军现犯军流罪者。已照旧例以枷责完结。其从前发遣在配之人。著该部按其情罪。查明请旨。于戏。奉精禋而肇祀。神洽人和。笃孝享以抒忱。天明地察。布敷天之闿泽。上下同流。慰率土之遐思。尊亲共戴。布告天下。咸使闻知。　　

</div>
    <div class="pagination">
<a href="清实录乾隆朝实录_page58.html">上一页</a><span>...</span><a href="清实录乾隆朝实录_page54.html">54</a><a href="清实录乾隆朝实录_page55.html">55</a><a href="清实录乾隆朝实录_page56.html">56</a><a href="清实录乾隆朝实录_page57.html">57</a><a href="清实录乾隆朝实录_page58.html">58</a><span class="current-page">59</span><a href="清实录乾隆朝实录_page60.html">60</a><a href="清实录乾隆朝实录_page61.html">61</a><a href="清实录乾隆朝实录_page62.html">62</a><a href="清实录乾隆朝实录_page63.html">63</a><a href="清实录乾隆朝实录_page64.html">64</a><span>...</span><a href="清实录乾隆朝实录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
