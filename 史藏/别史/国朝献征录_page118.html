<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 118 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 118 页/共 245 页
  </h1>
  <div class="content">
   ○浦御史传（杨爵） 

　　杨爵 
　　浦御史鋐字汝器号竹塘山东文登县人正德丁丑进士授山西洪洞县知县擢监察御史以亲老乞终养服阕复御史职值六年考核京官鋐以职当与闻其事有论鋐专擅考核而不与众共者于是鋐与监察御史张禄同考功司郎中俞胤绪皆得冠带闲住是时爵亦病谢御史职家居嘉靖己亥上以吏部荐鋐才不可废与爵同诏起用授浙江道监察御史次年冬奉命巡按陜西遍历州郡远涉边疆激扬伸理务正直平易又集其政务之大总成一书以见其施缓急之序名曰全陜政要集辛丑年春爵以言得罪下锦衣狱滨于死者屡矣户部主事周公天佐疏救之死于狱中鋐自陜复上疏申救谓天下之治乱系言路之开闭言路开则忠言谠论得以上达而化理成言路闭则奸谀邪佞得以下恣而治道隳比河南道监察御史杨爵以言得罪下狱既久惩创必深臣愿　陛下广天地之量开日月之明将爵特赐释放寘诸朝着之列使布靖共之才爵必能进思进忠退□补过上不负明时下不负所学庶几广纳谏之门作敢言之气言路开而太平之盛治可臻矣疏奏有旨御史浦鋐着锦衣卫差官校械提来京下镇抚司狱拟以不当救爵之罪诏笞一百与爵同木匣锁七日而死鋐初在陕被征秦民闻之如失父母行之日远近奔送扶老携幼满其车至车不能行所过州县民皆先期相约候于道左每止舍处常万余人皆号哭祝颂曰愿使君复到秦地以活我百姓槛车过□阴鋐登楼望岳题诗其上有多难来游怀抱存晚云孤鹤散尘襟之句出秦境父老送者遮道号泣不忍遽别鋐以诗慰之有沧溟钓石闻相待拾丝纶坐水边之句当时差往官校既归皆能道其事夫当颠沛危迫之际应语从容不挠可以想见其胷次矣葢鋐人磊落光明与人交有怀必吐务尽其诚施阔大略无琐细苛刻之态故德善所及民辄感悦初下狱与爵别处一室同垣数步间未得相见□校卒事鋐颇慎爵朝呼之以问起居因脱二绚以赠校者既笞后始得同处爵之刚忿粗恶不自敛戢见守者或不逊即不能堪鋐语之曰处此大难中必学古人内文明而外柔顺何必与较时有间使来狱中以伺鋐起居其人遇鋐甚谨且开怀相与鋐感其诚口占七言律以赠之伤疮甚惨草苦木板之上流血成池见者不忍正视狱卒辈亦有泣下者鋐气象毅然略无喔嚅卑下语呜呼可谓难矣十二月十四日下狱中三十日蒙笞踰年正月初六日子时卒临殁顾爵谆谆诀别虽语气渐微犹强呼之大抵多慷慨慰喻之词谓爵展转困迫之状皆人不可堪其死在旦暮未可知也何痛我之深也呜呼可痛哉可痛哉死之明年御史昝子学来狱中子学尝洪洞县知县言前治洪洞者惟浦公政事独优葢民到今怀思焉其庚子岁秋爵被诏北上取道于山西榆次周春坊汝威者晋阳之豪杰也御史时尝巡按山东时谢病家食爵过谒之因访以齐鲁人才汝威首以鋐对且言今巳起用矣比爵至京鋐至巳奉命监顺天府乡试矣事毕后得与同官数月今则亲见其死而哭其尸于狱中焉呜呼鋐既死而爵之罪愈益重矣顾爵庸愚不肖岂足轻重使烈夫志士相继而死今而后虽以刀锯鼎镬正爵之罪然仁贤之祸世道之损巳无及矣葢至此而爵之罪始不可以轻宥矣古人有言平居无直言敢谏之士临难无仗节死义之臣又言求忠臣于孝子之门葢人子而不能孝则人臣而能以忠自树者未之有也鋐以亲老即不仕言者巳死而又敢言此又可以见其操履之大要矣危难窘迫之际处之谷如百炼之刚至死不回庶几乎险以说困而不失其所亨者矣即其志趋才猷始终节槩振奋炳朗葢卓卓乎当世之奇英而不可议者矣惜其以救爵之故而即至杀身也 

　　○监察御史郑公墓志（陆深） 

　　陆深 
　　呜呼思斋殁且十载矣始克葬而予始克志之于人世何如也嘉靖癸卯冬郑生开自莆阳走海上再致遗命复奉王大参应时状以叶方伯鸣玉书来速铭二公端人也予发书而泣呜呼悲夫士君子履正修学当　圣人御极□可之时而又有能之具顾其所出才十一尔而遽赍志以逝能不悲乎按状思斋名洛书字启范姓郑氏郑出南湖唐大府卿露倡道于莆四传至刺史肇徙枫岭生仓曹桢桢生静边都统帅瑄析居待贤里之桃源至元泉南提举朝避寇徙郡学前其八世祖也高祖贵八曾祖再一祖廷辅再徙郡治前皆不仕考讳祥号近庵正德丁卯乡举授电白教谕母林氏实生思斋思斋初生时适邻家曝书趺移因命之名自少岐嶷异凡儿教以古歌诗辄成诵稍长治经章解句析师宿以贤巳年十四应省试还补郡弟子员提学东泉姚公试郡数百人中拔寘第一时年十七也丙子举于乡丁丑举进士观政广西道奉例归省蔡太君于家明年始觐于电白会广中兵乱百力营卫近庵以归尝过江门拜白沙先生祠因登甘泉湛先生之门折衷理学甘泉器之时王改斋宜学舒梓溪国裳两内翰谪居亟称之不置庚辰赴铨授上海知县上海东南剧县也素称难治思斋治之以慈惠若有神明然每事事抵日昃则垂帘屏坐鼓琴诵诗以自适或退而引诸生论经史月征季考时其勤惰而激劝之尝曰学不以圣贤邦不以仁让非士也士多成美才海故健讼庭下常数百人词入悉受而遣之听自息有不息徐数语折之即皆引伏又曰民之争礼之废也乃计家里里有长计里乡乡有老选高年有行者充之朔望则里老率其乡人子弟行揖逊礼讲书歌诗录善纪恶海多火葬又曰此非民之罪也令之不德也立义塜明表树定禁约以示之习尚浮靡六礼过制且婚无载书易速于讼之详品节定书式令社学师掌行之遂建社学九十六区随学建仓之约正司马凖常平之法适岁太歉仓目不给乃大发赈之时饥民相携来归者万计之别以都里列以交衢识以旌旗散以僚吏金榖封裹坐众而即之授受以手焉论次乡贤名宦修葺社稷坛墠更定邑志海赋久弊始议以三乡田三则称土而均抚按咸是之奏上而未果行其说犹存尝于履端谒郡归泊海口有沉尸压以石磨忽见之叹曰此必客死故莫余告也遣人侦之近村民家有石磨失其牡执来相脗合一讯即伏果江西卖卜人岁晏将归房主利其财而杀之又一夕舟行见焚尸者诘之曰吾嫂也姑随俗尔数日有告母死无归者因忆向日道见火而不哀岂其人耶因逮来集诸邻保讯之众云此家无丧亦无嫂乃告者之母莫行被杀而夺其首被发其家藏首一一具在有怀金渡海者舟人沉之其家不知也旬日告发乃尽呼舟人其一巳移之他渡即令解其首帕密遣示其妻问金妻果以金至囚乃大诸如此皆丽法抵罪无拘吏文邑人称快又罢勾查禁赌博毁淫祠表节义以奖人伦悬锺磬以达幽隐当道才之以卓异交荐乙酉春召河南道试监察御史巡视京仓九月实授巡按通州丁亥九月选推提督南直隶学校计立台之日仅三十三月而章凡四十七上其论治心修身之道者五事劝上广仁恩以惠京师者十事救灾求言复上十事皆剀切语多不载至论逸欲之戒有曰陛下观于御马可以求御民之道观于使舟可以求使民之道劾费少师张詹事之交恶有曰失近臣守和之义乖明时雍穆之□二臣宜罢论调停器使之说有曰过区别财才能何以自容每事纷更则法令何以专一开大臣荐举之门者将移威福之渐破条例资格之常者必启奔竞之路悉荷上采纳其荐达臣工也如大学士杨公一清兵部尚书王公守仁彭公泽吏部尚书罗公钦顺吏部尚书杨公旦户部侍郎邵公宝国子祭酒鲁公铎大学士谢公迁尚书林公俊孙公交纚纚非一其救解过误也如总兵马永之革任御史魏有本之调外给事中杨言之下狱郑九万之濒死郎中叶应骢之就逮主事缪宗周唐枢之之编管皆一代之伟人名士士论韪之既奉　敕陛辞而南过徐闻近庵公讣兼程归治丧如礼壬辰终制赴阙补浙江道兼理广西江西诸道名日起而忌者日亦众时方京察会有互相纠劾之命给事中有失官者讦奏上特旨报罢而思斋归矣道吴旧治士民相携徒步送百里号泣攀挽者载路既归莆以明年甲午闰二月卒于家年三十九耳远近莫不痛悼之思斋以气节自负所与交游必海内贤豪士非其人虽贵显不顾也好辩有口明习当世之故广庭羣议善批屈人卒亦以是自屈云深昔在正德丁丑春试有事于礼闱与一二僚友相约期得名世士思斋经房介溪严公子亦批其文擅场之作以呈两主考戒斩靳公东江顾公共叹得之晚不及梓文惜会出令上海深时居先詹事公忧目睹三年之治咸核而思斋谬以予知巳故予志海事独详以此思斋文翰精丽所著思斋集若干卷藏于家 

　　○郑御史传（徐观澜） 

　　徐观澜 
　　郑洛书字启范少颖悟绝伦稍长即希志古文词年二十二登丁丑进士以请急归省时父祥官电白学谕署邑篆会有兵兴几不免洛书单车入粤得脱父阨扶侍归巳而授上海令上海东南剧邑洛书年少初若愦愦不辨案数事划然心开传其谳狱事即赵广汉黄霸辈不能过也召入河南道御史立台仅三十三月而章凡四十七上费内阁与张詹事交恶也洛书疏论之云内阁天子公孤詹事青宫上秩羣臣中即有才行异等非由翰林者不得与　陛下春秋鼎盛　皇太子诞生有期而两臣以微郄各持长短久不下势必多引门生故吏阴相弹射而朋党之祸起矣此其忧在社稷非独文臣不调足患巳也宜下明诏诘责罢黜百寮诫　天子内是洛书言乃重弃耆旧疏竟报闻又会有李福达妖贼狱起　天子以三台论报不实诏欲坐端门临问于时大司寇以下凡有事于斯狱者并械系以听言官悚息卷舌自保洛书复上疏力争之云主逸臣劳天道也礼刑不上大夫今　陛下操独断之威法行贵近如此则张释之不得持罚金弃市罪抗辨于文帝前而田蚡灌将军事当时又何必令东朝杂问之宜下公卿博议疏入　天子谓洛书数喜生事今复以狂言蔽主尊臣大不敬内阁杨一清长跽叩首请得赦罪他如上逸欲之戒罢调停之议皆剀切语多不载久之以学行推南直隶督学使者奉命抵徐沛遂以电白公讣归服阕入补浙江道兼绾江西广西诸道事洛书颇傲睨意不可一世人而侧目者相与倾之去会京察期有科道互纠新例而给事中饶秀失职怨望疑洛书中之乃摭他状诽奏部院莫解其繇方拟量调而特旨从中罢矣葢柄国者阴有以嗾之也洛书因邑邑失意归归道吴上海士庶走迓出饯者数百人再岁即以病卒吴人复具赙襚□词赴吊者又数百人卒后三十年郡城陷洛书之子开往依上海上海士庶相与环泣曰此故孙叔敖儿也乃倡义□金置田百亩在故邑所令间岁一至收入以奉蒸□史汉循吏传好采奇事奇曷有此哉先嘉靖戊子按史聂报持斧负威棱行部抵郡适洛书以宅忧在里诸所搏击里人疑其意授然不闻有报复之私云豹与洛书同年进士又令华亭齐名并从王守仁论学最称莫逆第洛书以高才口辩不能浮沉自晦卒时年才三十九而豹以善仕遇合位至大司马多寿考乃交驩分宜竟以不安引去人固不可以无年又不愿有期颐之寿如此 

　　○御史刘先生阳传（王时槐） 

　　王时槐 
　　三五刘先生阳字一舒安福县人自其儿时端重若成人耻私食食必广坐年十三请焚先世积券弱冠从彭石屋刘梅源两先生受学两先生深器之阳明王公抚虔时先生亟慕一见其人禀学焉而梅源先生故是王公弟子间示之语录则益向往遂专如□除夕泊舟野水风雪霏霏齿牙下上指麻木不得□信先生顾津津然喜也旦日见王公称弟子王公□其修干疏眉飘飘然世外之态顾谓诸生曰此子□享清福巳又谓先生曰若能甘至贫至贱者斯可圣人先生跪受教自是日两谒见退则与冀君元亨等互相稽切越数月辞还先是督学使者与王公持论不合则发策诋之先生明正学以言众皆谓先生且殿而先生竟首选嘉靖四年举乡试任砀山知县砀山盗警无虚日先生捕其魁桀格杀之奸民相顾詟慑不敢动于是表孝子闾祭节妇墓百废具兴民俗丕变邑苦河患先生斋沐七日率父老子弟精祷遂自疏者二十七里待僚佐有恩意煦煦然昆弟也而僚佐亦以昆弟视先生先生禔身如寒士时入觐□俸金以行不烦民一楮居砀山四年九被荐剡余志称先生有介操临民恺悌尤尚理学政暇则引四民训谕之无贤愚皆获其益葢实录云既召去士民遮道哭声震野剏仁政祠去思碑入拜福建道御史则侃侃持风裁世宗时改建万寿宫永禧仙宫百官表贺诸御史推先生先生毅然曰此当谏不当贺巳而廷臣有密促贺表者以矢威叵测众汹汹归过先生先生曰即有谴请自当之不以累诸君巳而迄无患故事部院接疏中官持疏南面先生谓同官曰疏在中官手北面可尔既授疏犹侈然当尊谓朝廷何竟东向揖中官中官虽甚恚然迄不敢出一语官舍萧然禅室日恒蔬食或讽先生泰俭先生曰不闻青菜侍郎长斋御史乎居顷之以病乞休执亲丧墓栖者三年哀吟呜悲感行路既除服被召寻陪点光禄少卿竟辞不起而惟日与色士人谈学不倦尝会复羣公夜讲罢门弟子就先生遮床跌坐退若有得也气清明癯然海鹤尝登泰山绝顶游衡岳夜半坐祝融峯被羊裘观海日超然远览薄视色界一切晚辟云霞之馆于三峯翠微坐半云洞天与诸同志讲道饮泉茹蔬悠然乐之发诗文自成一家言皆根极理道关切人伦与人言依于践履尝曰□尧舜之孝弟而无称于乡党小温公之诚实而不践其然诺言独言幽乃无忌于可指可视言着言察乃未及乎行之习之葢深中学者之隐衷云至其所以深造而独得之者则犹不容以易窥矣先生每语人曰孔子之学率十年一进藉令其寿加乎七十又当有进于从心所欲不□矩者即是语推之先生所以孜孜不懈者葢尚□有涯也先生天性温良驯雅自少至老不能害物与人交仁经义纬人人以先生亲巳其言优游有余味能使听者不逆于耳尤谙达事体善乡人排纷批难争曲直者多不之有司而之先生之庐间有背先生指结讼者有司曲直之一如先生言人以是愈益归服没之日哭于其庭者以千数相与祠祀之至今不绝 

　　○贵州道监察御史松郭公弼墓表（罗洪先） 

　　罗洪先 
　　嘉靖初今上厉精图治日亲览断羣臣自捄过不暇罔敢忤旨壬辰彗见有诏求言言者日数起多泛不切安福松郭公弼贵州道监察御史极论营造采珠害力请停勒中外方甚危之会上令所司议行罢诸司人人惕公遂激怒将婴重祸左右乞贷不听有被杖死者久之怒解犹削籍去公自是名满朝野然是后莫敢有言采造者矣公长身疏髯雅重简朴望□若甚儒缓而中不可夺始入院受知都御史李公承勋会天下诸臣入觐俾考黜陟实越常叙至监内库按贵州□弊发奸戢戎平乱京师尝起大狱或逮贵戚党援强众据法行遣一不他狥其清税与边务诸疏虑远辞直素持风裁不独能言采造然李之知公则自江陵始也公初以进士知江陵处冲疲节浮省烦周防豫禁民尚弗顺慨然曰是犹恃法吾之诚固未尽乎乃益尽心于民思委曲导化之不敢施一切以必其速就巳而梗令怙恶如下五庄诸姓及陈锐父子去暴即良政益明信于是捕盗盗平发粟赈饥异境来归惠及襄邓藩封素恣横至是廛市夫庸州荡税科无敢逸法尝行水火不敢堤行火祝天火不及邻咸歌异感课民艺植乡督以长桑枣徧野岁不病乏四年内召遮留不得共立生祠沙市中江陵嘉鱼接境李名臣其知公任之葢有以也既解职归绝迹有司不复与外事旧从王阳明先生游闻良知之说既以自淑淑人且试之政比移居邑城数数与祭酒东廓邹公辈往来青原复古相资切劘而以礼教家以俭约下以义倡族人而割之田若饥渴在巳不但巳虽当道荐剡屡入甘以废弃自安殊无改也始公将举乡试同舍生王国卿染痢颇剧人故多避公犯蒸秽朝夕摩抚既不捄复倾囊纪其丧而入试夜拾友人伍箕遗卷桥下亟访归之是年遂与同举夫归卷出仓卒人或能之若处王生利害至切人情所甚难者是时未闻良知之说其所立巳如此岂非资之近道者乎公家居二十四年而卒卒之年丙辰寿七十有六既卒安福以乡贤祀江陵复举名宦而沙市之祠报祀益虔 

　　○监察御史赠太常少卿曾公翀传 

　　曾御史翀字习之泰和人自祖父时家凤阳霍丘县嘉靖中登进士授南刑部主事又三年改河南道监察御史竟以劾冢宰汪鋐死杖下其初入刑曹也有冤狱连百人囚系四年莫辩者公讯得其情止六人拟遣余皆获释疏上竟如拟御史出综醝政清理运河有功赐金帛时大臣专柄言路扼塞公疏罢尚书刘龙聂贤侍郎陈璋甘霖大卿王綖洗光都御史赵载由是直声震朝廷巳而大宰汪鋐不职给事中海阳薛宗铠首言之鋐上疏肆辩继台谏交章论劾鋐辩益力公方卧病邸中愦然具疏其略曰人臣之罪莫大于欺罔臣观鋐诋辩一疏有人臣所不敢言不当言鋐掩　主上之美附宰执之权庇七人之奸塞言官之路乃敢肆言至纤欺罔专权无人臣礼乞早正其罪以保治安疏上竟褫鋐职而下公并宗铠锦衣狱狱中自叙生平大槩多忠孝语略微纤芥怨悔之意狱成与宗铠同杖于午门中使奔呼播踊公神色不渝第曰臣言得行臣罪当诛杖巳越日而毙公神采英毅好善若渴嫉恶如雠尝曰丈夫磊落颙卬安能脂韦俗流作温饱计耶父兄早世嫁诸妹成诸侄先产悉推与之周族贫乏不植私藏国有大事寝食弗宁葢天性然也隆庆元年赠太常少卿遣官致祭荫其子绶 

　　○监察御史见吾陈公让传（张元忭） 

　　张元忭 
　　自□亭朱子倡道于闽中一时及门高弟砥行植节者满郡邑故闽中之学在有宋孝宁之世最盛迨明兴以来朱子之书布四方家传而人诵之然特习其说以猎取科第影向剽窃而朱子之宗旨转晦夫自蔡虚斋陈紫峯两先生相继出乃始一洗俗儒之陋习独采朱子之精微而闽中之学在皇明正嘉之间又最盛见吾公葢紫峯之从弟自少即禀学焉尽得其衣钵之传而统承于虚斋者也然当两先生时王阳明子方讲致良知之学独异于朱子世之两先生之学者泥于旧闻相率而排之公既尊信两先生而亦无疑于阳明之说尝与人论学有云阳明先生惧人谓格物只是穷理穷理只是读书故以格物主于行惧人以致知致闻见之知故加一良字于知之上非良知不足以言知非格物不足以言致良知又云阳明之学入头处在格物要妙处在慎独独者独知也独只是良知慎独即是致良知此学初无足异不知世人缘何而异之又云宋儒之学万分之中不无一失阳明发明其所未至将以宋儒之忠臣益友而非欲拾彼之短以形巳之长也今讲阳明之学者辄掇拾宋儒之短以口实语养德之学则薄德语讲学之事则无益于学而徒使阳明得罪于先儒可深戒由是推之公于朱王二子之学葢皆超然自得而非徒依傍口耳私开户牖者使论学者人人如公则二子之说不惟不相悖而实相济矣尚何辨论之纷纷哉公姓陈名让字原礼少颖异不羣文奇崛遒劲不蹈袭语嘉靖辛卯举闽省第一寻登进士授绍兴府推听狱称平暇则进诸生校艺讲学士彬彬兴起天祠之置圭田三江闸之早海患公区画赞襄之力多征拜监察御史遇事敢言无所讳避　肃皇帝既嗣大统迎　兴献太后入　仁寿张太后仍以藩妃礼遇之两宫以是有郄巨侠刘东山者睥睨两宫间将以奇论取富贵乃令其党构诬张鹤龄兄弟有逆谋左道呪诅词连宫禁逮系无辜数十百人都城骚动诸司不敢出一语公方视事东城遂捕东山下狱究其罪东山度不可脱益令其党告变且诬公张氏羽翼并下公狱公从狱中上疏谓　陛下有帝尧九族既睦之德而东山乃敢对　陛下倡言汉武巫蛊之祸　陛下有帝舜克谐底豫之孝而东山乃敢对陛下公言慕秦迁母之事宜亟正典刑以安宗社上览疏意稍解会西曹鞫东山所奏悉无验并其党坐欺谩伏诛公得还职京师宴如当是时微公仁寿宫危人心摇矣巳而　兴献太后登遐廷议迁兴献帝合葬夭寿公以藩王不宜入祔　皇陵乃借堪舆家言显陵气脉不可泄又重于劳民请以衮帔交葬便　上初览奏怒甚投疏于地少顷复取视曰此言亦是于是遂定不迁之议而执政从旁挤公竟赐罢然公身虽退而言则巳行矣公在台中二年疏屡上皆侃侃大计独此二事尤人所不敢不敢言者咸谓公有社稷之功焉既退休里中日夕静坐读书孜孜学问口不谈当世事惟地方利病所关辄不惜齿颊亹亹上官陈说人刚方廉介见者竦惮然与之久处谈论慷慨意溢出人益信慕之　上自承天还犹问公姓名台使者至闽辄以公荐于朝而执政终忌之置不用家居十五年而卒隆庆改元录先朝谏者赠公光禄少卿所著有见吾文集二十卷邵武府志若干卷行于世夫公始终出处大致如此世之知公者徒谓公廉吏直臣博雅之儒刚介之士而不知公之学其所见者定其所造者深其所养者粹葢有以绍紫峯之家传振闽中之末响凡其平生所表见凛然伟然者皆其学之绪余而非袭取于外也公殁未几子孙无以具饘粥子往尝见其子于溧阳裋褐不完予甚怜之顷者走三千里外来谒予请公传且曰吾父之事行志若状既备矣惟学术所统承未有发其微者是以窃有请也呜呼某之志若此亦可谓知所重矣故予传公特详其学之所自以附于志状之后 

　　○四川道御史侯公度传（实录） 

　　实录 
　　侯度字宪甫东阿人举嘉靖壬辰进士出淮安府推官江都富室杀人倚凭权贵久不成狱侯度廉得其实竟置诸法泗州民有被诬盗者数人吏知其冤皆以避嫌不肯解度得其枉状立论出之选四川道监察御史出按山西前御史王汝楫劾按察使曹嘉嘉凭内援亦奏御史下吏治后御史畏嘉悍戾皆不敢竟度至师叔爰书讯之立劾罢嘉起汝楫士论快之报命还掌本道遇事勇敢不畏疆御长安富民蒋氏蓝氏以赀雄都邑倚中贵人援自占工部僦人所干没县官金钱动至亿万御史台忌其请托八年不问至度乃正其罪谪戍边廷中诸公皆言竟弗止都人凛凛惮之复出按河南坐湖广贡使遇盗于境逮下吏治杖之阙下行至良乡创甚卒年四十有四度吏廉死无以殓诸御史搉金葬之 

　　○郑御史芸传（黄谦） 

　　黄谦 
　　郑芸字士馨初城东人唐太府卿露之后五世祖有初徙大坂芸登嘉靖乙未进士拜松阳县精敏有声部使者疏其才移上虞首浚沙河通商舶苏置传复上妃白马夏葢三湖即以湖岁入鱼虾钱倡筑上虞城后十五年倭夷寇浙东独上虞以有城免锋镝民追慕祀之由上虞察廉迁监察御史疏议漕务请定大官品物及奉常牲直继持节居庸疏修外堡防间道并上三边图序得俞旨当是时分宜相严嵩及子世蕃初结宠近侍芸语御□陈策伊敏生曰此乱之孽不早锄之蔓难图也乃并疏嵩怙宠不道　上怒夺三人一秩示薄谴而分宜相从此巳忡忡甘心此三人矣御史叶经者先亦攻嵩会经按山东监秋试上贡贡士籍嵩摘其文字诬讪谤坐经死遂以芸代经芸慷慨揽辔至则激扬风采诸所祸适听之是时嵩父子固惨礉然尚畏朝廷且侦芸居东无郄即欲急投种未有地也芸得代有衘命南粤取道省觐卒于家殁之日囊无余金衾襚不给御史赵应祥捐廪赙之且属郡视其后 

　　○御史叶经传（杨爵） 

　　杨爵 
　　叶叔明名经字叔明号东园浙江上虞县人登嘉靖壬辰进士授直隶常州府推官擢监察御史按北关一年以能持宪体得回道管事癸卯年夏奉命巡按山东是年乡试叔明监临官发策以边寇侵侮御应失当中国疲敝事当安集以试士其策词略曰御虏之道不可幸彼之不来而在严吾守备之足恃今兹丑虏厌饱而去非有挫折安知惩创正宜谨复隍之虞图苞桑之固庶几有备无患可长久之策苟偷一时之安而不先不可胜之计万一黠虏复来因我无备以大肆其猖獗之势则将来之患可塞心其言财竭民困之故则曰成赋中邦舳舻飞挽有兑运之输岁办军需用供武库有常征之赋羽檄遐驰中原骚动有筑堡之役行伍不实额外旁搜有壮丁之选邻封策应老师匮财有临洛之行采木羣方转搬直达有河上之运王事期程急于星火郡县追呼鸡犬亦之惊矣又欲停土木之功缓催科之政慎爵赏之施祛冗滥之弊今日救恤之计故事凡试录所载文字谓之程文或笔削中式举人所者亦多主事者自之或言山东试录皆叔明手自更定亦未知是否录上以策问内含讥讪下礼部议其罪而又摘其录中议论所及如言继体之君德非至盛作聪明以乱旧章好自用而不能任人等语皆指谤毁贴注以闻械系下狱拟叔明大肆讥谤无忠敬心诏于午门外笞八十发原籍民卒于道其提调监试考试官十有三人以不能校正皆下狱初山东试录将献考试官有言录中文字论及时事者稍宜删改否则祸出不测叔明不听卒以此得罪死先是辛丑年春爵以监察御史上封事诏下锦衣狱以负罪深重一时同处者多戒心惟叔明屡有通问爵不以得其通问可幸而以□明敢于通问人所难也至是叔明以山东事来狱中相见甚欢是时泰和刘子焕吾工部员外郎也太平周子顺之吏科给事中也皆叔明旧交而先叔明以言下狱邂逅间叙平生以劳苦之状而各禁不言得罪事又先以事逮狱者章生勺与叔明同里居爵使以间处问叔明以山东事叔明言职在监临宜自当其辜又问胷中如何若不知有所谓恐惧者俄有命下叔明罪当笞爵与三子者相谓曰叶子心志定笞虽多不死呜呼今乃死矣使叔明听其考试官所言于文字议论间□□□就岂其得罪之深而至于死乎然叔明不惮杀身之惨祸而惮谀言以欺君上则叔明平生之所尚亦可以槩见矣人孰不死同一死也而有轻于鸿毛者有重于丘山者人言叔明非以异事死而以修辞立诚直吐所见不自顾忌而至于死也呜呼其所系亦甚重矣世之憸夫壬入习干没媚悦之计于利害所关则摇首闭目禁于出一言以相正甚至迂曲隐避诪张幻以上欺君父下欺此心者往往而然视叔明所则何如然则叔明虽死犹不死也时年三十有九岁 

　　○监察御史王公瑛传（欧大任） 

　　欧大任 
　　毘陵在江南衣冠最盛公卿以至郎吏数十百家葢蝉联不绝也岂地气固然哉彼其硕德弘藻每致通显以余所闻王御史其一也御史讳瑛字汝玉先世居石沙而迁无锡因称石沙山人初授书于边进士伯山伯山让其华采且谓其幼有成人之度辞不能师南畿诸郡邑皆闻无锡王生又往往传无锡王生文正德乙亥出应台试督学使者张仲齐选邑学弟子员文厌经生颓薾力振迅踔厉嘉靖壬午乡试应天中式三赴礼闱不遇归则结庐山中潜心大业探讨奥眇究明指归约其闳博以造于深厚尔稚词即高峻亦不戾于格一时与唐应德薛仲常先后起毘陵矣壬辰会试程太史舜敷得其卷异之取置前列仍梓其文式既成进士则试吏部政大冢宰而下咸重其才授太常博士当是时　世宗皇帝方兴礼乐隆郊社百神诸祀日赞秩宗斟酌旧典寻召人台贵溪夏少师以议礼合　人主意业巳得御史于奉常日谓封驳察举才无右御史者每延誉不巳而御史粥粥守官如故也会议南狩御史与同官疏留巳而议竟寝御史则奉敕理冀北山东河南马政摘抉奸蠧条画便宜牧事修举直指使者最暇则谒孔林观邹峄走大陆泛黄河岱宗崧高无不游咏庚子出按八闽惩官邪重民命奖恬退禁汰侈崇教化旌孝烈清寺田以补虚粮复驿传以苏疲邑诸所举措炳在宪牍海邦颂焉岁当大比综核严密校阅精允闽士被其甄录与解额所遗者人人自以恩明而且公也巳御史戟髯虎目顾步有威而中实无忮刻简旷激昂缓急必赴不以空乏解而实不能阿附权人闽中多碧水丹山灵区异境如鹏海鲤湖武夷云谷使节所经必褰帷以广瞻视于是讥谤丛生及瓜而补外之命巳下御史谢病南还恣游宝界九龙琛山慧麓及义兴三洞句曲三茅旬月忘返又与乡士大夫修复碧山吟社家有园林日召故人密亲琴阮奕博芳辰令节则广筵合乐华烛飞觞每极宾燕之娱衣冠家有沈隐侯白少傅之风如御史者能几哉而事继母则孝养备抚犹子则慈爱周内行纯谨殆庶几汜毓臧焘焉岂但以宦业诗名著江南而巳哉御史所著有溪上集子同榖鸿胪寺主簿与余善　论曰学希古士行志御史贵显矣然遇合难也见几明决不俟终日君子贵自行志能与规规謭謭者道哉余又闻嘉靖间锡山有华云华察王问三先生与御史咸蚤退而学各传嗟夫嗟夫泽豹渊虬意并远矣 

　　○监察御史赠光禄寺少卿斛山杨先生爵传（吴时来） 

　　吴时来 
　　斛山杨先生讳爵字伯修陜之富平人家故贫母诞先生于□家婣邻以火起羣赴之则悬弧室也长美姿容身满七尺年二十始发箧读书无灯尝以薪代夙夜攻苦有时之陇上耕即挟书而读意欣欣也兄靖少参邑掾与前段令相恶直指使所捕先生徒步百里外申厥冤遂并被逮狱中上书辞意激烈后尹见之曰奇士也胡累至是耶立出之给油薪费督之学年二十八闻朝邑韩先生讲性理学躬辇米往拜其门韩先生睇其词气行行壮也欲却之父莲峰老人谓曰意若非凡人数日叩其学诧曰几失之既省语言践履铮铮多古人节叹曰畏友也督学使唐公校艺首拔之嘉靖戊子秋应试长安就食馆中客有遗金者先生守之客至持馆人急先生诘其实还之金客谢弗取请至其家舍焉以书经举第三名己丑登第授行人司行人奉使之肃府仪府吉府贽赠俱让不受　世宗肃皇帝议礼多制作荐绅谴斥者众先生上疏臣奉使湖广地方目睹百姓多菜色挈筐操刀割莩肉鬻啖道傍假今周公礼文尽行抑向补于老羸饥馑之艰上之司舍待罪得旨下民部发赈全活以万计壬辰秋授山东道监察御史见枋臣弄威福草奏将劾之乡人亲眤以有垂白母在于是浩然请告归居母丧一遵家礼庐墓三年冬月竹笋生兔驯绕人咸以纯孝所感云服阕坚以不起行部使者交章荐之庚子秋诏起其家幡然戒行曰曩以母故不得舒吾志此一时也何区区策驽马屯复补河南道监察御史辛丑春二月初四日上封事娓娓数千言大约天下大事内而腹心外而百骸皆受病足以失人心而致危乱者五一则辅政者谀郭翊国虣巨蠧二则冻馁民闵不忧恤而方士修雷坛三则大小臣工弗覩朝仪宜慰其望四则名器滥及道流出入禁内五则挫折谏臣辞具载疏中上震怒命锦衣使逮北镇抚司推究考掠备至先生一无诎被创木匣锁中尻肉绽若悬珠手割之血淋漓下气息奄奄眯惑不自省守者以死矣被覆之半夜汗如雨复苏东厂日更伺言动以上有苏校尉宣来心恻楚状拾重瓦间合处寻被笞禠办事役矣时有张子者同室职纳槖饘得缓死部郎周天佐侍御浦鈜以申救棰死狱中守益严踰年工部郎刘魁再踰年吏科给事中周怡咸以抗疏下狱驩焉降心相与切劘修诣绎四子诸经百家研精于易着周易辨录及中庸解若干卷诗文赓歌如是者五年乙巳秋八月十四日　上虔修万灵明庭之仪祝厘得仙箕释此三人者遂与周刘由潞水逾临清别而归　上虽放此三人者其时熊太宰以谏仙箕忤旨终未释然后诏逮之抵家甫十日也十月二十四日下诏狱与三人俱系复三年丁未冬十一月五日先生筹易与周刘饮谓曰今须尽此杯明日出矣是夕　大高玄殿火四发不可向迩火围中恍闻呼三人名氏者次日释归民先生两系诏狱寒暑八易其初苦楚若不耐久之而鼎镬汤火饴如食饮抵家以教授生徒事解冻而耕暴背而耨与农人同甘苦虽乏儋石之储而萧然无忧葢圜扉中研心学问磨鑨精光开拓胷次有渺人寰空宇宙者而世上傥来富贵曾足以芥蒂其目睫乎己酉冬十月九日猝大鸟集居处先生不乐曰汉杨伯起之乌至矣兆在我乎十四日午时而殁年五十有七隆庆元年　穆宗庄皇帝肇极复其官追赠光禄赤少卿荫其孙恒官左监丞 

　　○处困记（杨爵自撰） 

　　杨爵自撰 
　　嘉靖二十年二月初四日余以河南道监察御史上封事有罪次日下锦衣□□抚司十三日夜蒙笞十七日夜复蒙讯鞫血肉淋□□息奄奄而所以困苦之者则又日夜戒严未□□□□时也余自谓死在旦暮且以得速死即□矣既□□刑疮之溃裂者虽少完复然残毁之余形状栾栾动辄颠踬亦未敢以万一获生之意自望也忽一人谓余曰子之险□其将免矣有一贤者焉以救子事疏之上巳数□矣余问谁其人不以姓名告但曰俟一二日当自知之巳而户部广东司主事周公天佐下狱中余未始一识周也时狱戒甚严又未获一相面语惟闻众惊愕嚣嚣语及疾趋往来踯躅声周笞之既重其困苦之者视余则又甚焉余虑其弗能堪也呼一人即膝上手画困卦二字使以潜慰之乃示以困亨贞大人吉咎之义也闻周首之且微有笑容次日余询公之起居于同逮麻知州时公巳逝矣麻不欲以惊悸告但绐之曰必无事今日饮食稍能进矣其卒五月初八日未时也数日验出其尸天震雷尸既出雷巳予哭之以诗有天上烈星坠人间草木愁□□都是泪只向暗中流之句周以忠义英烈自振奋下狱未三日即死人情惨阻聚语汹汹皆余惧炎气虫虫狱地蒸湿徂暑流火之际余所著者尚冬月之袍布重以严禁力弗能堪惟思古训格言可益身心如孔颜问答之类者潜玩其精蕴与其气象以自宽自解觉有得焉忽不知桎梏在躬而忘其身世囹圄中之一羸惫囚徒也系及冬初刑部员外郎钱子洪甫以事下狱钱子余同志旧友也相见甚欢数相语皆崇德切要功夫未尝以困苦废忠告葢恐有道者笑也居旬余日钱子送御史台拟罪余愿有以别钱子曰静中收摄精神勿使游放则心体湛一高明广大可驯致矣古人作圣之功其在此乎别未久钱子复以前事来狱中时御史浦公鋐自巡按吾陕西处上疏救余械系来京十二月二十四日下北司狱中别处一室众皆汹惧莫敢窥伺惟钱子往候之守浦者遮拒未获与言除日晨旦浦公蒙笞移就予室同加严禁公既伤重弗能语惟闻有呻吟声众包之以衾共以手举寘之余傍居移时始苏余呼以老兄谓之曰老兄固不自爱矣如时政何毅然□之曰今日之举吾巡按陕西之责之一事也于子诚无所与子勿复言既而告余以关中人材风俗之大略及所著全陕政要集过华阴有题华山诗出境上别秦中父老诗皆能余诵之有以公事来者遇公甚厚公感其诚意口占七言律以谢之余从容谓公曰吾两人者地分秦鲁相去数千余里绝迹仕进甘老林下同一志也往年诏起废官复御史职者惟吾两人而己未几皆以言获罪今日同一木匣锁者则又吾两人焉事至于此岂偶然耶吾人处世荣乐则心存于荣乐患难则心存于患难于今日之忧困而安顺之亦百年中所作之一事也时钱子亦以善处忧患吾两人忍余既日夜在侧执弟逊礼甚恭遇守者或失之粗厉公戒之曰内文明而外柔顺处患难之道也忽一日公自觉寒热交攻坐卧弗宁余知其刑毒将溃凶之征也即夜破一磁盏刺其伤处血流弗止公自谓觉少宁息但神益昏溃饮食少进食即呕出公既危甚守者见余情状迫切虑自杀防之甚急是夜以铁索缚余臂聚而守之巳而公不语矣余执其手哭之甚恸良久公复少苏问哭者谁也左右以余对公曰子无过恸吾死于此命也语毕卒时漏下三鼓正月初六日子时也余枕尸恸哭彻旦未巳迄今记及未尝不流涕也钱子以浦周二子之死也其死以浦周二子之事也谓余之痛似可以少巳焉夫固然矣古之君子得志则道可行于天下不得志或亦有以善一方德厚者动而世道之益否则无往而不损焉今日贤人君子之过虽非我所敢致亦由我而有之矣非积未诚而动未审欤吾岂怵中怀危苏苏焉而沱若者耶即忧困中省愆思咎之心诚未巳也故述吾获罪之颠末以自责而自励焉时嘉靖二十二年三月十二日爵书于狱中 

　　○续处困记（杨爵自撰） 

　　杨爵自撰 
　　予下狱蒙笞后司官绝余供食日给囚饭予以事非君命特过于奉承者一时不以生道处予故义不忍食时系狱同屋居有张清者颇尚义气予得资与共食焉既而钱洪甫下狱得自通饮食家人附供食物书予姓氏者不听进乃约以再字别之凡书再某物者知其寄予物也踰年洪甫出工部员外郎刘子焕吾下狱亦如洪甫予处之又踰年吏科给事中周子顺之下狱亦绝其饮食于是予与顺之皆依与焕吾同饮食乙巳年八月十二日予三人俱蒙　恩放归田里取道于通州张家湾同舟南下至临清州予由陆路西去九月十一日　上密谕东厂使得□予三人是月二十八日使者至予家时予抵家甫十日即刻起程十月二十四日至东厂次日蒙旨下镇抚司照旧监禁不许怠纵始予以罪下狱时户部主事周公天佐及监察御史浦公鋐相继救予皆以重笞死狱中旗士苏宣以东厂使具予言动久囚系状积五日一上奏宣以厚余予遭谮下狱笞几死予皆别有传以载其事至是治厂事太监徐府以拘予事系密传拘至不宜题本笞八十降南京小火者于是人情悚惧皆虑祸及于巳既下狱即绝予饮食凡予所具毡履以御寒者悉夺寘库中惟虑困苦予者或未极也狱中系逮者百余人见予皆远避或偶以一言接者则缩颈敛足左右顾瞻如与境外异人相通而恐祸出不测也章生勺浙会稽人壬寅年以事逮狱与予同屋讲周易司官以讲读事不宜外闻于人乃寘往别屋成不得与予见予出狱时过生门呼以相别□□□予具饮食使小校者以布裹沙锅藏衣襟下朝暮供之狱卒多以患害恐生者生不动则应之曰以此得罪死不恨予密谕生勿发危言当以贞艰晦默相济处初予系过孟津县谒夷齐祠□□□□复絷非君命而禁予自供食者当饿死故□诗壁上有愿借首阳方丈处藏吾天地一残躯之句比入狱尝尽日不食司官使告予俟刘周二子来处当如旧十一月初二日顺之至厂葢顺之得抵家拜其母次日即行焕吾未抵家七十里闻使者先至其家系其弟以行即趋应捕者顺之至厂十一日同下锦衣卫南监即转镇抚司是日夜漏将一鼓予困于木匣锁见狱户未阖守者然灯若有所待予度必二子将至须闻步过外有铁镣声既又狱卒系木匣木羣出力呌吼声响闻数十步索铁链以缚二子呼声震动守者一人坐予傍讶之曰何其然捕得虎来耶忽一校者未门内告予以二子使门者候予笑曰困缚中不忘致寒温意可以见二公胷次矣焕吾顺之各居一屋皆在予屋后左右南向侧门在予屋前右东向次日天明顺之登厕过予屋户板扇外有栅向内掩昼常锁之予不得出乃隔栅与顺之相劳苦予问顺之至家得见其母夫人纳福否顺之恻然悲伤始予不食囚饭尝于暗室中诵孟子箪食豆羹章以自涵蓄至是顺之亦不食谓予曰囚饭之食呼蹴之食之类也乞人尚不屑而我乃屑之乎予笑以然困谓顺之曰宁以璧碎石上作羣玉屑安能甘此侮污全瓦砾耶或以顺之与予共约不食葢所见偶同实未尝相约也焕吾曰朝廷既待我以不死吾岂忍以不食而死乎顺之曰伯夷伊尹柳下惠不同道而同归于仁今日之事各行所志可也司官闻予二人不食许以焕吾名通饮食既数日复使告谓冬久旱　上祈雪未应心甚急恐加怒于予三人而许通饮食则事属怠纵惧以余罪相累耳明日当复阻之予应之曰必吾三人者饿死天乃雨雪乎一校者繁髯方面从傍闻之怒曰此非人所言乃食草者之云也顺之顾谓予曰此言皆可纪也次日食果不进各锁予三人于冷屋中戒无一人敢相见门外馌食往来纷然予三人四壁寂静兀然独坐勺水粒米日不及门章生馈食弗能达生亦奋然不食间以干糇使隔栅潜递之百户雷聪居近予偶得薄粥食予三人狱卒赫然詈叱之即欲以木匣锁苦聪聪再四谢罪始获免时东厂月以六人日来觇视杨栋国用者孝子也其母病栋尝刲股见予三人展转阻阨叹曰岂可使怀忠义者困迫若此乃往见司官谓　主上仁圣于三人者欲其生不欲其死恐未可以非道相加而使饥以死也于是司官使许焕吾得自供米物赖君恩浩荡终不加怒予三人得躬爨糊口相与痛省愆咎以答　上王成之至仁而延此忧患之岁月耳自予下狱身负重谴凡士大夫以罪系狱拂　上意者司官必以予例处之如兵部侍郎张汉都给事中尹相林廷壆张尧年御史何惟柏桂荣一时下狱者皆绝其食时焕吾在狱故诸人皆得托以自致而忘其剥肤灾也及予三人复下狱始知凶祸切骨而日所履者皆穷绝之地至是则有致命遂志而巳矣予所居屋前有左右二屋皆南向屋中不设木匣木往时士大夫下狱者皆居之未有居深室囚木者而居之自予始亦未有绝饮食给囚米者而绝之亦自予始窃恐复有触忤权幸而下狱者必借口于予今日则枵腹待毙者或有之使豪杰解体而时事不可救乐安知其不基于此乎是予以一时狂妄之罪而贻国家无穷之祸也焕吾顺之尝曰巳身不足惜而惧以罪累朝廷耳故述此忧世之君子告□□□□巳年季冬望日书 

　　○萧御史端蒙传（林大春） 

　　林大春 
　　萧御史端蒙者字曰启岭南潮人也父曰与成　武宗时举于乡第一寻举进士翰林院检讨　今上即位稍迁至修撰承务郎以忧去蒙少事父治老苏之学与季父洁俱季父多技能任侠而蒙沈静有器好读书客过父父使侍食蒙尝要绖而食父怪之客故于众中斥其名阳谩之者尽受之不与校也后举季父下第而蒙与从兄来凤并荐上春官蒙举嘉靖辛丑进士召试文华殿补翰林庶吉士改御史而从兄竟不偶死蒙吉士思继父之业下帷发愤与大梁高拱晋人裴宇同舍恒相让尝着论二十余篇几十万言光禄大夫少师言见而奇之学成会言免相出山东道御史御史自抱奇不欲谈说诸公又不喜衒物以致知者亦少云御史既失其父业以不世其官居常深念然独伏思御史之职得以循行天下紏官邪观民风以讽劝主上遂慨然有四方之志　上二十三年有诏诏御史治军畿内畿内军多异屯□伍往往散没其势莫得而齐御史以不若以同屯同所伍休则鳞次而居行则鱼丽而阵以庶几古人比闾族党兵之意言上　上从之明牟入报会海内无事　上遣使者分行天下问民所疾苦御史使贵州贵州葢夷中地故尝介诸梁益间无专使嘉靖中始置一道然　天子终以邈非文物所亦略之御史至会有铜平镇筸之寇因上疏请置重臣抚绥其地其略曰臣闻鸷鸟絫百不如一鹗千夫牧羊不如一竖何者势有所重而权有所专也今贵州虽尝建置抚臣而纪统不一两省诸司以客相视谋謩异同动相牵制一方有事彼此提衡而立此威信之所以未广而疆宇之所以未宁也诚如臣计宜放两广汀赣故事特设部院大臣一人以专西南之阃自贵州四交之地地无夷险悉以制之吏自川湖云广诸路兵司而下无贤不肖悉以听之其调度兵食有不用令者许以兵法从事如此则熊罴之师奋死而金石之士守官矣此臣所谓长久之计者也先是贵州试士皆会于滇南至置本道始得专试然其额采广至是御史乃上书曰臣闻由余夷人也而霸于秦相如蜀产也而文于汉故王者之治无外而圣人立贤无方今夫盈尺之网不足以罗燕雀而矰缴千寻鸿鹄将下之彼其所持者广也今使贵州之士拘于额而不得广有司因循以定制使远人无所□□非所以崇广圣意厉夷俗也臣愚以增之便于是　天子皆报曰可置重臣及增试士焉明制诸所置吏率加意中州至云贵间多以子郎鬻爵者之或谪罚去又地远去者辄经岁时事寝不治于是御史奏以宜重郎吏之选又吏有行能秩当迁者请自近地移居之繇是名吏稍稍出与中州等明年使者代至御史还道病因自免家居间采其乡之长老之言吏治之弊民所隐痛而不能自言者代之言凡六事以闻　天子方下吏议未行会北虏入寇逼近京邑诏下诸道故所免吏有名称者悉起于是御史复起浙江道御史大司马列侯议请边兵入卫制诏遣御史之绥德得精兵三千人赐金若干斤缯若干疋寻遣南行江西江西藩王素骄纵自宸濠反时颇不奉法及宸濠诛稍戢巳乃复纵江西自抚制大吏皆敛手而谨事之或与晏游会御史行县吏收民间俊秀王麾下剽而夺之辱其长吏于是御史劾王不道捕麾下治之境内肃然然自是颇不与大吏抚镇合矣是年又当乡试士方锁院三试之毕院灾甚急御史乃亟收诸所所读试士文数千卷下令曰诸所吏无大小救火者如得士之赏不救者如蔽贤之罚众争赴之火乃灭比校文得士士无遗者御史本收试卷之力也于是御史自劾监临无状　上原之诸司得不坐时当代者未至有丧御史复行江西如故葢先后凡三载江人至今思之三十三年甲寅复命赴阙廷议欲迁御史廷尉会病疏未上其冬御史卒御史人丰体重步寡言笑然性尚简朴习劳探知人情循行所至未尝侈奉舆马临视士民煦煦然诲之不勌至奸宄亦不能藏也所部事无大小必亲省决无问寒暑以此吏莫敢欺然卒以劳获病罢形敝神竟死于此云初御史与某地人某者并居台院御史之江西而某入南粤某因讽吏大索御史家数其父罪捕曩与御史同学者季父某某贡如京师及其庶弟某某道奔死御史有二弟端贲端升者亦以乡荐偕计北上下第客吴越间不得归或以告御史御史曰吾尝遇吏厚何得至是不听后御史代还其入寻悔乃檄吏奉币谒其父及御史吏因谩敬伏谢御史御史谦言不敢当终不及前事其后父病而季父洁遥拜光禄署丞以归吏继至竟承故吏指捕治之僇辱其家葢其时御史巳死矣赞曰萧葢殷微子之后世有闻人唐汉以前故不论论其近者自宋漳州公而后有潮阳公容州公巡海公程乡公山西公给舍公以及修撰公至御史葢十数世矣何其盛哉岂微子之遗烈欤余尝闻之师大宗伯欧阳文庄公谓御史之行县邑也有古使臣风余渡江御史过余余观其状良然方御史下江西劾藩王诸司望风伏慑岂遽不能绌一吏哉乃竟不其亦贤于挟私怨快恩雠者远矣虽然御史如不死者其志猷可胜量耶 

　　○监察御史蒙泉包君节墓志铭（徐阶） 

　　徐阶 
　　嘉靖丙午蒙泉包君以侍御谪戍庄浪后三年厥妣杨太孺人卒于家君痛其生之弗能养也疾之弗获侍也殁之弗克奉以葬也穷昼夜哭泣比卒丧衰绖不去体又五年弟侍御吴石继卒君拊膺号曰谁代我奉时祀者于是哭益悲竟以是得疾岁丙辰六月二十八日卒于戍所年五十一初君生五岁而孤太孺人身教养之勤苦备至及嘉靖壬辰乙未君与吴石接踵举进士君以东昌推官征入北台而吴石中书舍人南御史太孺人则巳向衰君之按滇还也将上疏乞侍养会吴石以终养得请太孺人恚曰教子者独身谋不思国家用耶君不得巳入朝未几奉命按湖南劾中贵人不法若干事所诬构得罪当死　天子怜而活之故君之赴庄浪虽甚危苦未始有不平色其所居颓垣败屋不蔽风雨而君处之甚安独以太孺人故悲伤蚤殒谢虽于君不幸然亦足以观忠孝之大节矣君人慷慨儁爽口所欲言不顾其人之怍于色心所欲不计其身之及于难尝清戎福建出按滇南镇守世臣悚然君降礼而贪墨之吏望风解印绶以去至湖南先声所被□不震迭一时称御史者必归君然君亦以是不见容又无财足以自救其卒也棺殓之费皆出西宁兵备大梁孟淮孟葢素与君以意气相许者也君讳节字符达号蒙泉其先嘉兴人曾祖俊赠南京礼部郎中祖鼎与其弟鼐同举成化戊戌进士官至池州太守父志赘曹泾杨氏君遂占籍华亭领应天乡荐以起所著有苑诗类选西戍北逮录通考意抄二十一史意抄释疑录湟中稿合若干卷 

　　○四川道监察御史严君天祥墓表（韩邦奇） 

　　韩邦奇 
　　嘉靖己酉十一月十九日君卒于京邸既归葬越明年十二月君弟天佑请表其墓君讳天祥字叔善号双洲姓严氏吾关内冯翊之朝邑人也严氏之先唐严思善之后思善有大节善推占武后时来周峻法思善独尚宽平全活者甚众来周疾之谪交趾后稍迁至著作佐郎兼太史令官至礼部侍郎子向凤翔尹今西原有思善墓祠云父讳尧黼母李孺人君生而灵异颕悟过人八岁能熟诵大学论语即通其大义十二八县学岁试两魁诸生佥宪开州刘君珂有精鉴得君卷曰严生国士也于是远近无不推严先生者庚子中陜西乡试第六刻经义士程甲辰登进士授绛县知县期年而绛治人知向化野无盗贼案无停积狱几空虚有凶犯殴伤人股致死者累检伤股人骨无他君取二股骨察其形色长短新旧不同大讯之凶犯具服葢吏仵受凶犯贿潜以他人枮骨易之寡母告子不孝君廉得母与僧奸状□而释之亦不治母曰子母之际难言也抚按有疑狱辄以付君惟明克允君之治绛也不以刑罚威而□廉故不苛而豪滑畏不以赈费惠而以靖故不□而民众怀不以戒令期而以信故不劳而庶绩熙而君又敏达勤慎故并其有土厥邻环三晋而郡县者七十余绛县治行第一抚按共闻于朝戊申征拜四川道试监察御史明年实授未几疾作弥留卒遡君生于正德甲戍某月某日卒得年三十有六君性孝友五六岁时每遇美果食必先奉母既长朝夕惟以承欢父母念母病泣跪进食呼天而祷父落一齿持之泣累日尝因事谏父父怒以履踏其面笑而受之父乃感悟天佑多病饮食汤药必亲尝之学每有所得必以语天佑居乡谦谨重法礼乡人爱之及御史遗书家人曰凡居乡必顺天理合人情毋挟势凌物利巳损人行无不利矣绛平阳富邑君三年间俸薪外分毫无取去绛时僚属士民争以馈进皆不受曰取予士人之大节岂以去绛而迁其守乎昔两汉取士以孝廉首成周效邦君养恬先夷视君履居身之珍治绛之美两无所歉云 

　　○山东道监察御史守愚朱公木墓志铭（严讷） 

　　严讷 
　　昔在正德辛□甲榜吾邑常熟登第者三人其一古愚朱公寅至嘉靖甲辰榜吾邑亦三人其一则公乃古愚公之子也邑先有重庆守葵轩沈公者人敦慎富经术而古愚公父慎斋公丙甥其室故古愚公之学有师承云而公幼负颕质又渊源于其外大父与其父之学也十岁即能属文何辄惊人甫成童失怙恃则藏修于苏之何山寺手不停缀口不绝吟葢下帷发愤者岁余而携家所蓄书读之殆遍由邑庠入太学每应试士莫能先公大司成陆文裕公以文鸣一时见公卷既拔以冠士且嘉赏不置其年遂领乡荐于顺天六上春官以甲科除知山东之昌乐县昌乐土瘠民窭俗骛剽劫且孔道交冲结辙旁午似非恂恂儒者所堪也而公以恺悌之心行拊循之政驱游惰禁滛酗督农桑弛征役民所利病一切罢行以其故农狎于野商辑于市即顽悍之徒亦多化而良矣宾旅载途应以简易事不稽滞而闾阎不骚暇则简萃校髦与之讲业课秇而甄造之部使者入境旁县民持牒讼者必请曰愿发昌乐令讯鞫即死不恨盖境内则绝无讼者凡讼于昌乐者多旁□□也部使者揖公进曰吾闻民谣云田有黍苗野无寇盗吾父朱公体天行道民牧者顾不当如是耶于是令闻籍籍交相剡荐有诏征入擢南台御史巡上江寻丁继母汤忧服除补山东道御史御史大夫□山周公民誉也谓公持重使兼摄四道绾印累累时执政逐不巳附者忽逮治及公廷杖几毙出判郑州公不携家而孑然赴郑渡濠□作将覆舟赖反风免人以子方方之其治郑一如其治昌乐郑民德之亦不异于昌乐之民会浙中缮兵部使者才公因檄之行郑父老争攀辕留公拥卫不得前伺间出城辄复舁□入其见爱恋若此公之惠泽深结民心可推也迁知遂安县公以亦治昌乐者治之岁侵民沮山发矿挌杀官捕其势张甚将蔓一省部使者檄公剿平之公蹙然曰民不聊生计无所出直利此土中锱铢度晨夕耳何用烦兵鱼肉我赤子且滥及无辜乃引兵驻山下遣人谕以祸福羣盗于岭上望见公罗列而拜大呼曰仁侯有令吾属敢不服从众立解散去不复啸聚而所全活者不可胜纪部使者奖之有文以作人武能辑乱之语无何迁叙州府同知初公拜台官念有言责欲亟効谠直而见谓当路掣肘有□易行其志者则遂有意于卷怀矣既免丧惮于就道同年瞿文懿公舣舟强挟之行公乃指虞山誓曰吾不久当考盘此中轩冕外物岂足以累我哉及落职倅州则曰此　君命也吾岂敢违乃又强往然非其好也至是则喟然曰吾业巳倦游吾恶可复蹈崄巇乎哉于是驰还里苐称病不出所亲劝之往坚拒不听或乘隙耸踊辄觞以醇酒令勿复聒也所居旁有湖山公筑台浚池取可登临而寄适其间日以图史自娱兴至则集宾友畅饮乐不更问嚣溷事公平生悃愊温厚待人色和而礼恭内不设城府而外亦不修边幅台中时尝谒郡守衣不廌绣郡守易之后觉而悔谢之公自若也居乡益朴素无侈靡之饰人且不知其有官者不虞人诈不暴人过不嫉人得□久即有犯莞尔容之古愚公清白无好田宅公既仕始渐购之而宦囊虚常从人称贷公家虽无饶赀而好赈人之急尝其外家置祭田以蒸尝其外祖父母而因以时燕会其党其先世所遗旧居则让诸其同堂之兄视异母弟存愚君不啻如同胞所以保护维持之甚笃姊既适而贫则迎而养之妹有孤则收而抚之下至臧获亦莫不煦妪育之人咸谓公长者以此世本汴人宋南渡时家于邑之横沥　国朝有晚翠公杲以学行学者所宗生孟章公塈孟章公生慎斋公始徙邑城慎斋公则生古愚公仕至工部都水司主事娶于邹以弘治壬戌正月二十六日生公木其名子乔其字守愚其自号云  

　　○江西道监察御史让亭沈君楠墓志铭（范应期） 

　　范应期 
　　君讳楠字汝材自号让亭子世居武林郡中高祖耕乐公忠出赘漳溪丁氏子孙遂漳溪里人后东园公文炳以贡授繁昌训导仕虽不显而内行甚备能以德谊望于乡训导生望云公天禄望云公生就堂公致和娶唐氏而生君是君父就堂公娴于文词声名籍甚武林大师涉毛诗以教者必首就堂公而就堂公数试有司数不第于潜人礼学傅竟死于潜当是时君年二十四逆父丧甚哀养母孝人业巳奇之而君少负异才既承家学与胡元静丁元升卓章甫兄弟友其始诸生业工甚而两卓君年少才美丁故多图籍能尽出陈示君益与搜罗雠校揣摩贯穿而文以故其业独精一时名能文章者咸推避弗敢并年二十八举嘉靖辛酉浙江乡试戊辰登进士奉使三边历三关太行之险慨然有封狼居胥意寻授南昌郡李南昌簿牒丛委狱情诡秘君防检既周听察尤慎奸欺屏息请谒不行以故幽隐毕达人雪覆盆之冤市绝横罹之辟其最著者郡人范某兄弟争产君用一言感悟和好如初赣州周某父子并戍遣君廉其诬立昭雪花园乡故称盗薮役久无功君受牒单骑诣贼贼皆面缚悔罪愿释戈归农君白于部陈者尽解纵之事闻有白金文绮之赐君虽法吏以诚长者处官其感化类是大江以右部使者抚臣交荐于朝士大夫行过豫章访吏之著者必闻南昌之名声称翔洽迟以法从三载考绩例得赠父如其官母与妻封赠皆孺人　今上元年召江西道试御史阅数月拜讥察四门令严禁豫寺人门卒皆相戒无犯也君每有论建务持大体同台宿旧多自以弗如又二年巡按陜西下车问民所疾苦延见藩臬诸大寮谘以吏治失得及部中豪不法政事所宜废举兴廉屏墨威暴泽枯君且询且行孳孳若弗逮又闵延绥兵马入卫之疲劳辽蓟苑马寺刍饷之烦苦西安凤翔汉中三郡分办花马池盐课之利害方欲条上方略请行之而君既以触暑西征焦劳即事行部诸郡邑埋轮揽辔风棱凛如而君且劬瘁骨立未及上而疾大作矣削疏引告待命耀州竟以是卒士民相与悲伤之榇发关中关中人白衣冠而送者如堵皆缘道哭泣夹车毂顿足嗟叹焉君人孝友疏节而廉于财远声利如腻丧父食贫事母唐孺人曲尽志物抚诸弟宗族有恩与人交无少长贤不肖咸尽其心绝口不邮传人过失其笃厚如此生嘉靖甲午卒万历乙亥年仅四十有二 

　　○御史徐公鸣鹤传（木巳志） 

　　木巳志 
　　徐鸣鹤字子龄生而奇伟卓荦弱冠连试于有司皆第一嘉靖壬子举于乡七上春官然后第葢隆庆辛未也授屯留令屯留土瘠而民怠吏胥多干没奸公至一切絜法以提衡之剏然一新抚摩贫民无所不至会以忧去民皆树碑颂德生祠以志不忘服除补枣强公知枣强非屯留比乃更与百姓相安于无事未几复大治寻擢四川道监察御史按宣大所部有不法者悉穷其状吏民靡不慑服贪污望风而解是时边邮多故公亟陈边政十款疏上　天子褒嘉之居恒指麾边事犂然皆当窽綮云谷之人倚长城是时子元巳登进士吴江令公每于家报中无它长语惟以清耐二字贻之寻以病归久之拜山东道监察御史巡福建中道以疾举而还是时其子亦拜陕西道监察御史父子同朝葢希遘云台使者表其里以荣之公存心正大一毫不肯假借然坦率无城府故人皆乐于观近生平好施予掩骼埋胔若或不及至今乡闾爱慕不忘相率祠于西关外与黄公并祀云 

　　○民御史胡公涍传（王世贞）
  </div>
  <div class="pagination">
   <a href="国朝献征录_page117.html">
    上一页
   </a>
   <span>
    ...
   </span>
   <a href="国朝献征录_page113.html">
    113
   </a>
   <a href="国朝献征录_page114.html">
    114
   </a>
   <a href="国朝献征录_page115.html">
    115
   </a>
   <a href="国朝献征录_page116.html">
    116
   </a>
   <a href="国朝献征录_page117.html">
    117
   </a>
   <span class="current-page">
    118
   </span>
   <a href="国朝献征录_page119.html">
    119
   </a>
   <a href="国朝献征录_page120.html">
    120
   </a>
   <a href="国朝献征录_page121.html">
    121
   </a>
   <a href="国朝献征录_page122.html">
    122
   </a>
   <a href="国朝献征录_page123.html">
    123
   </a>
   <span>
    ...
   </span>
   <a href="国朝献征录_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
