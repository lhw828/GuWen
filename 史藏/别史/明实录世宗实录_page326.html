<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 326 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 326 页/共 518 页
  </h1>
  <div class="content">
   ○甲午  宣宗章皇帝忌辰  奉先殿行祭礼遣瑞安侯王桥祭  景陵
　　○丁酉  上大祀  天地于南郊还御奉天殿文武群臣行庆成礼
　　○戊戌大宴文武群臣并四夷朝使
　　○庚子初甘肃镇巡等官唐泽等言土鲁番屡年犯边盖恃瓦剌为外援今因议婚彼此有隙宜遣使赍赏远结瓦剌以离土鲁番之交总制尚书王琼则言无故赍赏侥幸不可必成之功自启衅端兵部覆议镇巡所论固兵家用间之策而总制以生事启衅为虑尤得中国正大之体宜咨各官查照议奏事理土鲁番不来犯边许其照旧通贡若再侵犯即绝其贡使瓦剌叩关纳款量行犒赏如其不来不必遣使庶夷情自服国体自尊从之
　　○兵部覆巡视浙江等处都御史王尧封巡按御史端廷赦言浙江海道兵备等官以敕内未开驻劄之地往往专驻省城或出巡历随去即来宜照旧例以海道副使专在台州温处兵备专在温州备倭都指挥专在定海守备都指挥专在处州各拟定地方巡历具载敕内庶便责成诏如议
　　○辛丑诏浙江温台处三府税粮俱复徵本色三府税粮旧徵本色近岁以海警缮理海防乃改令本折兼半徵纳供军兴费其折色粮每斗以银七分为率当市估二斗价民甚苦之至是监生朱玄诰陈其害谓复旧便且请罢加造战船之役部覆从之
　　○壬寅国子监祭酒许诰以疾乞休不允
　　○命户部左侍郎张琏兼都察院右佥都御史总督宣大军饷以本部主事傅梦弼从行分理其事发太仓库银十万两运赴二镇并前次开去引盐及收贮在库赃罚缺官等项银两尽数查出分投差官整理预蓄粮刍分置要害营堡时以虏在河套二镇边储匮乏从镇巡官之请也
　　○御马监太监麦福奏乞誊骧左等四卫军士见操者不必差科道点闸新补者不必由兵部审验兵部覆言委官验审科道点闸皆弘治间旧例又屡奉  皇上诏旨申饬宜如旧为便  上从部议
　　○癸卯荫故工部尚书李孟旸侄孙佶为国子生孟旸子天叙已荫病故无嗣乞以佶补从之
　　○朝鲜国陪臣工曹参判朴光荣等来贺正旦宴赐如例
　　○赏泰宁等卫朝贡夷人塔卜歹等三百员名彩币有差
○甲辰升兵部职方司郎中周凤鸣为大理寺左寺丞
○升浙江右布政使顾璘为本司左布政使
　　○户部以例请差官查核各边钱粮诏以各边比岁兵荒暂停差遣
　　○颁  御制敬一等箴于湖广长沙府岳麓书院从知府孙存奏也
　　○敕通政司右通政何栋专理通惠河道栋先任都水司郎中修浚通惠河闸工成升通政工部言栋治河有成绩宜专任之以究其用故有是命
　　○乙巳罢大理寺少卿吴堂闲住以云南巡按御史劾其先任鹤庆府知府贪纵故也
　　○升巡抚狭西右副都御史寇天叙为刑部右侍郎
　　○复设狭西管粮参政及管屯佥事
　　○丙午时享  太庙  世庙
　　○吏科都给事中夏言奏臣向被命查勘顺天田土曾请改各宫庄田为亲蚕厂公桑园名额令有司种桑柘以备宫中蚕事未见举行迩者  陛下有事于  南郊臣猥以侍从之末叨陪  法驾仰见  陛下对越严恪馨香升闻又更定时享之期于  郊祀之后行祝  天之礼于正元朝贺之前徂岁之冬躬祷雪于  郊坛先期避殿减膳损六军之扈跸却百官之陪从罪己之辞形于嘏祝赞导之臣仰见忧色所为昭事  上帝轸念民事已无不尽其诚矣臣感激之余窃念向所建亲蚕之议有助于  陛下敬天勤民之事且足以绍  圣祖之制作补当代之阙遗夫农桑之业衣食万人不宜独缺耕蚕之礼垂法万世不宜偏废倘蒙采纳敕礼官会议以闻令儒臣参酌考订慨然施行则天下万世永有瞻仰  上以其＜锍-釒＞示大学士张璁深嘉纳之遂敕礼部朕惟耕桑王者重事也古者天子亲耕王后亲蚕以劝天下朕在宫中每有称慕自今岁始朕躬祀  先农于本日祭  社稷毕即往  先农坛行礼皇后亲蚕礼仪便会官考求古制具仪以闻于是大学士张璁等因请于安定门外择建先蚕之坛其制一准于  先农坛坛旁设采桑坛蚕室别殿采桑坛制仿  先农坛藉田之处为之其别殿量如  南郊斋宫之制而少减其数即斋宫之旁起蚕室二十七间以为浴蚕之所仿藉田之制  皇后采桑二条之后用三公夫人采五条列侯九卿夫人采九条仍择民间妇女数十人受桑浴蚕于内以终其事诏如议行
　　○詹事府詹事霍韬言  陛下亲祀南郊仅及五里犹先日启行今  皇后出郊难以越宿且郊外别建蚕室则宫嫔命妇又未得亲见蚕事有文无实势难久行乞择近地便  上曰耕蚕衣食之本王化之先天子耕于南郊王后蚕于北郊此万世不可易之典尔素谙礼制何有此言且出郊古礼非可以远近计若就禁内行之恐不可垂法于后今袭故非时之徒甚众而此言实启其端尔其审思之已而户部亦言安定门外近西之地虽宽平可用而水源不通无浴蚕之所初礼部议于皇城内南城西苑中有太液琼岛之水况唐制亦在苑中宋亦于宫中宜从礼部初议便  上曰周礼之制耕蚕分南北郊唐人因陋就安不可为法初议止于安定门外而兹复自相矛盾前后不一宜照前旨择地奏闻
　　○戊申  英宗睿皇帝忌辰  奉先殿行祭礼遣英国公张仑祭  裕陵
　　○  上复谕礼部曰疑谋勿成谓中心疑而未决之事不必成其事昨夏言请行亲蚕礼及卿等奏议已详此事在朕心决之久矣得言之奏甚悦并无毫末之疑已有成命兹申饬卿等非朕有疑亦非被惑而昨者詹事霍韬奏云所以者朕已谕之但恐韬奏一出必有藉彼为言破政害事势所不免夫言之奏有云农桑之业衣食万人不宜独缺耕蚕之礼垂法万世不宜偏废此言已尽非有他也朕所纳者以此亦非有他夫礼乐制度自天子出此淳古之道也故孔子作此言以告万世如今世人良性固在本无不同实人欲炽胜耳今非朕者有五曰我  太祖范则已定  列圣守之汝何如是增加一也我  太祖未尝有是制  列圣不敢议及汝何擅创二也  皇后午门尚不敢出而可远出北郊乎此  祖宗朝所无之事今日何以是为岂不有干成宪乎三也制礼作乐出自开创之君  太祖岂不知此神谋圣虑自有定见何待汝为亦非汝之所当行斯非作聪明而何为耶四也宫中闻之人称其难且有  累朝未闻之语或有蹙额者五也斯时邪徒必不出此五者舍是必又以祸福为恐外无可造为言者故申饬卿等熟计来闻仍以此刻布中外令各以所见具＜锍-釒＞上陈于是礼部尚书李时等皆言  中宫出郊我朝虽无定典而载于古礼甚明  皇上以  宗庙祭服之重且欲使宫闱知女工之艰难而因以风励天下故令臣等讲求古制而议者恐道途太远欲行之于禁中臣等初亦虑及于此但谓大明门出至安定门外道路往返之远则诚然耳今日凤辇或由东华玄武二门以出此固无碍于古礼也臣等谨熟计之条为四事以请一增治茧之礼夫采桑而不治茧非礼之全也及茧成之后令内臣自北郊捧之献于宫中仍于宫中隙地量立蚕茧织室行三盆之礼以终蚕事二定坛壝之向先蚕采桑二坛悉仿先农藉田之制先蚕坛北向采桑坛东向如唐开元之制三定采桑之器按唐制皇后既至尚功奉金钩夫亲蚕所以识女工之艰难也金钩则侈矣宜令造办筐钩止照民间器用毋过为雕饰以失亲蚕之意四择掌坛之官  中宫出郊其一应礼仪祭礼必令内臣掌之以肃宫闱之禁乞于司礼监择谨厚老成者管理奏入  上嘉纳之曰  皇后有事先蚕宜于玄武门出以从简便仪卫令内使陈列兵卫官军一万员名五千于坛所围宿五千护列于道仍择西苑隙地造织室以终蚕事坛之制准之先农而杀其制十之一数用偶数不必建斋宫止建具服殿蚕室茧馆俱如古制诸礼仪司礼监奏请以行
○巡抚保定右副都御史钱如京言畿辅地重守令宜慎其选请悉铨以进士无已则举人不宜滥授岁贡吏部覆上其议  上曰畿辅亲民之官固当慎择然四方万姓皆  祖宗赤子授官分牧不宜有异前屡敕所司随才任用不拘资格但有治行宜民者一体旌擢盖科贡乃国家取才正途不可偏有所重兹所议似特重进士而视岁贡大轻令人何以自奋保民之道奚由广及宜申明前旨行
　　○己酉礼部上耕藉仪注前期太常寺奏祭祀百官致斋顺天府官以耒耜及穜稑种进呈少顷内官捧耒耜及种授顺天府官捧由午门左出置彩舆鼓乐送至藉田所至期祭  社稷毕昧爽  上具翼善冠黄袍御奉天门太常寺官奏请诣  先农坛  上升辇卤簿导从诣坛所具服殿  上服衮冕如仪祭  先农毕还具服殿更翼善冠黄袍太常卿导引  上至耕藉位南向立三公以下从耕者各就位户部尚书跪进耒耜顺天府官跪进鞭导驾官同太常卿导引  上秉耒三推三反讫户部尚书跪受耒耜顺天府官跪受鞭太常卿奏请复位顺天府尹捧青箱随以种子播而覆之  上御外门南向坐观三公五推尚书九卿九推太常卿奏耕毕从耕官各就位太常卿导引  上还具服殿升座顺天府官率两县官耆老人等行礼毕率庶人终亩鸿胪寺官赞百官入班致词行庆贺礼有旨赐酒馔三品以上官各就丹陛上东西向赐坐四品以下官台下序坐并宴劳耆宿于坛旁宴毕  驾还宫导从并如来仪大乐鼓吹振作诏如其所拟遂命太师昌国公张鹤龄太傅建昌侯张延龄少傅兼太子太傅吏部尚书谨身殿大学士张璁礼部尚书兼文渊阁大学士翟銮太子太保吏部尚书兼翰林院学士方献夫太子太保兵部尚书李承勋户部总督仓场尚书李瓒礼部尚书李时刑部尚书许赞工部尚书章拯都察院右都御史汪鋐掌翰林院事詹事顾鼎臣各行五推九推礼
　　○庚戌先有旨采办云南宝石巡按御史刘臬言孟密地方产有宝井为土酋思真所辖其境与西洋番舶相通穵取以营重利且此酋以木邦叛竖遗孽窃据此土自恃富强吞噬缅甸木邦孟餋又密迩腾冲窥我境内虚实较诸夷尤黠往年采办之役故违稽迟又地极瘴疠俗尚蛊毒往年采取人役多被中伤况抚处数十年至今始顺虽朝廷宥其罪过而夷性叵测若再行采取或启戎心宜暂停三四年候夷情宁靖另行采买户部覆议报如前旨行
　　○臬又言黔国公沐绍勋庄田近奉旨查勘而奸恶管庄之人冯藉声势始而侵占投献终则劫掠乡村动以激变嫁言阻挠有司惧变束手而绍勋且屡以奏乞分豁为词及今不处则蓄乱宿祸贻害地方非世臣子孙之福户部覆议总兵庄田原有额赐宜委守巡官老成练达者一员清查之其额外无文籍可据者即属侵占投献宜悉归军民庄户有犯窝盗违法者所司明正其罪诏如议行
　　○户科都给事中蔡经言河南频年灾伤卫辉等府尤甚今抚按奏报輙以蠲赋为急若贫难下户田既不多赋亦无几但蠲以升斗之税则枵腹垂死之际岂能全活此极贫者必须赈济而后可救于流亡也今太仓少积似难轻动而民患迫切殆不可支请动支二三万两赴彼赈济仍令有司积榖预备其州县五十里以上所积不及五百石三十里以上所积不及三百石者治以罪通行各处抚按一体遵奉  上嘉其言下所司议行
　　○淮王祐楑奏本府进贡马匹多不堪厩牧恐致虚费乞改进饶纱部议王府进贺马匹系国朝旧典行之已久宜仍其旧  上然之
　　○辛亥刑部尚书许赞言顷奉旨逮兴州后屯卫署都指挥崔昂昂匿其叔太监崔文所不就逮请戒饬文必出昂以申法  上命并文逮治之
　　○壬子改湖广按察司副使张鲲于四川提调学校
　　○驸马都尉谢诏陈乞于近地列肆召□如皇亲例得旨皇亲列肆以渔民利在法所当革诏国亲臣固宜读书遵礼奉公家典宪岂可效尤牟利所请不允
　　○癸丑礼科给事中曾仲魁等陈四事一言自嘉靖九年为始供用库粳米茶芽豆榖等项附余数多宜量为减派以苏民困二言酒醋面局历年积余米豆草束数多乞查见在若干未收若干并合用若干应减若干会派徵纳三言浣衣局糙粳粟米支用不尽各量留二十五石其余扣作近卫官军月粮四言管运白粮俱宜令粮长亲身赴京交纳不得转顾无籍之徒包揽以致浪费部覆从之
　　○甲寅命都察院右佥都御史刘天和巡抚狭西
　　○提督两广军务右佥都御史林富乞休不允
　　○起用太子太保南京兵部尚书胡世宁以疾请致仕从之
　　○以狭西宁夏旱灾免本镇各卫田粮仍给灵州盐课等银赈济
○乙卯都察院右都御史汪鋐言近奉敕谕惓惓以考察巡按为言且责臣等堂上官不能振扬风纪避谗远怨臣淬励自勉冀仰答  圣意窃以御史言官朝廷耳目之寄今欲考汰其不职必真有显然实迹而后可臣谨以宪纲及  皇上敕谕窃取其宏纲大旨谨条为巡按约束十二事凡御史岁终得代则逐条核其奉行之状而废置之一宣德意  皇上励精图治恩诏屡降而惠不及民则郡国吏承宣无状所致御史奉命专察一方坐视有司慢令而不能诘其罪又乌可辞也今后凡诏例所载事宜责御史督郡国吏加意举行刻期日而考成焉诛其虚文相抵冒者一勤巡历御史必遍历郡邑然后官吏之否臧生民之休戚可得而知宜定为制自今御史抵任一月以外不许安驻会城务出巡历每府十日以上州县五日以上虽偏方下邑必期周到如违以推奸避事条坐罚一精考察御史廉核官吏务须广询密访或延问耆老或博诹田夫靡人不访无事不察毋或于一偏毋胶于一节毋摉求细事而罗织深文毋独任己私而昧于公是回道之日务将询访根因详注各官职名下以凭参订一慎举劾今后巡按荐举务遵弘治以前规制每牍多不过四五人少二三人其紏劾亦不许滥及无辜任情作恶皆湏明著实迹其贤其否须各举十数事的确可指者异日所举之人或以不职见斥仍连坐之其清军提学茶马盐屯等差御史自本管官员外不得概行举劾一谨关防御史事权既重所至之地防闲最所当谨凡衣卷箱箧及监生书吏出入俱督各地方官明白检识一禁逢迎近来御史驻泊会城则兵备守巡逐日候谒巡历郡邑则三司长吏络绎问安该道守巡随从唯谨其诸新任朝觐考满回任官员不远千里竞走所在参谒矌职道謏莫此为甚宜行巡按御史严革违者听臣等体访考黜一亲听断今后御史奉本院牒行亲提人卷勘问冤狱者务须遵依提吊人卷虚心秉公自行勘辩不得转委他官及酷加拷掠固执偏见臣等审其谳报情法未允责令再讯如仍有枉纵具实劾治一稽储蓄积贮民命所关郡邑先务巡按御史所至须稽其储蓄有无多寡以为贤否殿最籍报吏部以备黜陟一严督率布按分司官例该二月初出巡五月终回司七月初出巡十一月终回司御史宜严督各官依期巡历如违即行参奏一戒奢侈御史令行禁止可以移易风俗宜以身率物躬行节俭然后立为条教凡饮食宴会服饰车马婚姻丧祭等项悉为品节限制禁其侈靡一谨礼度宪纲所载御史与方面官往来相见礼节甚明及运使运同知府知州有事不许跪白近蒙  皇上申饬前规至为谆切足以一洗数十年相传陋习自今御史有不遵定议仍令两司隅坐运使等官跪禀者听臣等访实参治一慎请差巡按地方繁简难易不同当视人之才力近＜矢见＞御史惟以到任先后挨差殊失  圣明慎命之意自今宜不拘历任先后唯选才力相应者二员请旨简用庶巡按得人地方受惠  上曰御史巡历地方振扬风纪关系甚重旧章成法具载宪纲朕已屡谕举行而人心怠玩如故览＜锍-釒＞深切时弊俱准行
　　○丙辰升福建延平府知府屠侨为山西布政使司右参政
○四川巡抚都御史唐凤仪劾奏提学佥事蔡宗尧以疾乞休未奉明旨輙离职任命巡按御史逮问以闻
　　○翰林院侍读谢丕以母病给假许之以丕系日讲官给驿以归
　　○兵部尚书李承勋言耕藉亲蚕之事三代以下非无行之而草率文具不足称述独汉文帝二年诏开藉田又赐民田租之半故其时衣食滋殖刑罚罕用伏望  皇上取以为法因此二事而思小民衣食之孔艰皆以重本抑末为主燕间之际见帷幄服御之类即思曰得无有制锦绣逞淫巧以害女工者乎见器用车骑之类即思曰得无有进珠玉事侈靡以病农工者乎享玉食之豊即思曰凶年饥岁得无有困衣食而不安于田里者乎有司以成狱上谳者即思曰得无有刑罚过于德化使赤子无所措手足乎察中外臣工实心爱民者进之虚浮无实者黜之又籍田隙地皆可耕种官道之傍皆可植桑自近京边海推而广之至于天下申敕有司田地荒芜者召人承佃而宽其租赋逃移失所招回复业而贷以牛种有益于农桑者无一不举有妨于农桑者无一不去则衣食足而礼让兴教化隆而刑罚措矣＜锍-釒＞入  上嘉纳其言下所司议行
　　○命抚宁侯朱麒佥书中军都督府事
　　○命团营听征右参将郤永充总兵官操练听征人马
　　○丁巳以山西饥诏发各府州县预备仓粮并诸司罪赎及户部所发支剩银两赈之
　　○己未升兵部左侍郎王廷相为南京兵部尚书
　　○谪戍云南永昌卫军原任翰林院修撰杨慎以伊父大学士杨廷和在籍病故乞回籍终丧不许○庚申以灾伤免真定等府税粮有差
　　○先是  上谕礼部朕以冲昧入承  祖位敢不率由旧章以免愆过顾礼义之实重且大焉朕每以祭  太社  太稷奉我  太祖  太宗配窃有疑焉夫  天地至尊次则  宗庙又次则  社稷此次序尊杀之理也奉  祖配  天则正矣又奉  祖配  社岂不失其序欤或谓以祖配社乃亲之之道也此我  皇祖时礼官之失也又谓后土勾龙氏乃共工之子祭之无义夫勾龙氏有平水土之功故取之配社犹以后稷配稷同也未尝论其人况父不善而可恶及其子乎至如奉  祖配社尤为弗当屈其所尊义实未安兹乃不可不正之典亦非变更之者宜如我  皇祖高皇帝之制  太社以后土勾龙氏配  太稷以后稷氏配其详议具奏礼部言祀事重典请集多官会议上曰尊  祖配  天具载礼制并无奉  祖配  社之文卿等亦曰未闻其他异论之徒不足为较第宜求之人心可与否耳夫人未有不同不过是昔非今破乱吾事卿等既恐持论不一其亟集廷臣议同者列名具＜锍-釒＞异者自＜锍-釒＞以闻至是大学士张璁翟銮等各言  祖宗配位  社稷历代以来祀典不载我  太祖稽古定制初无配位之礼后因礼官张筹之请遂沿袭至今兹者  天启圣衷独觉其舛况皆遵复  祖制而非有意于变更兹会多官皆无异议则既得以伸尊  祖敬  宗之心又不失乎立法创制之意所谓礼乐百年而后兴者真有在于今日＜锍-釒＞入  上从之命预期择日躬告  太庙及  社稷礼卿时告后土勾龙氏后稷氏设坛行礼神牌即行成造所司具仪以闻礼部随具仪注择本年二月初四日卯时  上以更正  社稷坛配位礼告  太祖  太宗于  太庙及社稷行礼先期翰林院各撰告文太常寺预各设香脯醢酒果锦衣卫设仪卫侍从各如常仪太常寺卿奉请  太祖  太宗冠服设于前殿设  上拜位于殿中  社稷于坛前是日早免朝  上具翼善冠黄袍御奉天门太常寺卿跪奏请  圣驾诣  太庙  上升轿由庙街门入至  太庙门外降轿导引官导  上入御幄易祭服由殿左门入典仪唱执事官各司其事导引官导  上至拜位内赞奏就位奏鞠躬再拜典仪唱献爵执事官捧爵跪进于  神位前典仪唱读祝内赞奏跪读祝官跪读讫内赞奏俯伏兴平身奏鞠躬再拜典仪唱读祝官捧祝诣燎位典仪唱望燎内赞奏礼毕导引官导  上由殿左门出至  太庙门外导引官导  上入御幄更翼善冠黄袍升轿太常寺官跪奏请  圣驾诣  社稷坛仪卫侍从如前导引官导  上由右阙门进  社稷坛北门降轿导引官导  上入御幄易祭服由右门入典仪唱执事官各司其事导引官导  上至拜位内赞奏就位奏鞠躬再拜典仪唱献爵执事官捧爵跪进于  神位前典仪唱读祝内赞奏跪读祝官跪读讫内赞奏俯伏兴平身奏鞠躬再拜典仪唱读祝官捧祝诣瘗位典仪唱望瘗内赞奏礼毕导引官导  上由北门出升轿至午门外仪卫退  上还斋宫一本日太常寺官设后土勾龙氏后稷氏坛于社稷坛西北东向先期翰林院撰祝文太常寺备办香烛酒果脯醢候  上祭告  社稷礼毕导引官引遣官行祭告礼于后土勾龙氏后稷氏奏入  上更定  庙  社行三献八拜礼遣告仪如拟皆用帛
　　明世宗肃皇帝实录卷之一百九
明世宗肃皇帝实录卷之一百十
　　嘉靖九年二月壬戌朔
　　○癸亥工部上先蚕坛图式  上亲定其制先蚕坛方可二丈六尺垒二级高二尺六寸升四出东西北俱树以桑柘燕息殿不必建以掌礼房为蚕宫令署采桑台高一尺四寸方一丈四尺銮驾库五间后墙方其制内苑止盖织堂墙围方八十丈余俱如图注已而钦天监以年神不利兴作礼部言周制季春吉已王后享先蚕则必择日可知矣既有窒碍请俟明年其躬桑治茧之事可于宫中行之  上曰朕已告闻  祖考不敢中止已礼部请暂用苇席竹木为之  上曰所构席屋甚多不无糜费其酌处财力量建一二工部乃请止先蚕采桑二坛并具服殿及诸蚕室数十楹余皆罢之报可
○命镇守贵州总兵官署都督佥事牛桓佥书右军都督府事
○甲子定  社稷配位奠献用磁爵制帛奉安  二祖神牌于  太庙寝室玉圭玉爵贮  太庙神库
　　○丙寅太仆寺卿余瓒以疾乞致仕许之
　　○丁卯祭先师孔子命吏部尚书方献夫行礼
　　○升巡抚大同右副都御史蔡天祐为兵部左侍郎
　　○户部言南直隶浙江等处积负夏税秋粮马草盐课等银凡五百四十二万两有奇请分遣司属督催有司不奉诏者皆以次停俸降级从之
　　○赐伊王訏淳四书易经大全孝顺事实为善阴隙各一部从王请也
　　○戊辰  上祭  社稷毕出郊祭先农行耕籍礼
○庚午礼部奏  皇后亲蚕仪一蚕将生钦天监择吉已日以闻顺天府先将蚕母名数具奏送至  北郊工部将钩箔筐架及一应什物给送蚕母顺天府随将蚕种及钩筐一副进呈讫有顷内官捧钩筐及蚕种授顺天府官捧出玄武右门外置彩舆中鼓乐送至蚕室蚕母受蚕种出蚕先浴饲以待置钩筐于殿内一命妇文官自四品以上武官自三品以上俱倍祀一命妇入坛者给与陪祀牌授桑者给与供事牌每命妇许带侍女一人以备执钩筐给与执事人牌一面本部委官同蚕宫令于坛门照验放入无牌混入者查究治罪一前期三日尚仪奏斋戒  皇后致斋三日内执事并司赞六尚等女官及应入坛者各斋一日一先一日太常寺执事人役入坛具祝文版及祭物羊豕笾豆各六黑帛本日晚送交蚕宫令即出坛次日蚕宫令送交执事女官其厨役等项不许以铺排名色擅入擅内祭毕蚕宫令将祭器逐一交还太常寺一蚕宫令陈乐舞位于坛南设  皇后拜位于坛下北向次公主及内命妇又次外命妇拜位俱异位重行北向设内赞位于坛南设司赞位于  皇后拜位之东西设司宾位于外命妇班之北东西相向又设  皇后采桑位于采桑坛东向设公主及内命妇位于  皇后位东设外命妇采桑位于采桑坛东陛下各南北向以西为上设执皇后钩筐者位于  皇后位旁少东是日未明宿卫陈兵备女乐工备乐司设监备仪仗及重翟车俱候于玄武门外将明内侍诣坤宁宫奏请  皇后服常服导引女官导  皇后出宫门乘肩舆侍卫警跸如常公主及内命妇应入坛者各服其服以从至玄武门内侍奏请降舆升重翟车兵卫仪仗及女乐前导内侍诣车前奏请车进发出北安门公主内命妇应入坛者乘车陪从如式障以行帷至坛内壝东门内侍奏请降车乘肩舆兵卫仪仗停于东门外至具服殿  皇后入殿少憩侍卫如常仪司宾先引命妇列于先蚕坛下东西向以北为上尚仪诣  皇后前奏请  皇后易礼服出殿门将至坛内赞唱乐舞生就位执事各司其事导引女官导  皇后至祭位司赞奏就位次公主又次内命妇列于后又次外命妇列于后各就拜位北向俱异位重行内赞唱瘗毛血迎神奏乐乐止司赞奏四拜公主内命妇外命妇同内赞唱奠帛行初献礼奏乐执事官捧帛爵跪于神位前各奠讫乐暂止内赞唱读祝司赞奏跪  皇后跪公主同内命妇及外命妇同读祝女官跪于神位前右读讫奏乐司赞奏兴  皇后兴公主以下同乐止内赞唱亚献礼奏乐执事官捧爵跪奠于神位前讫乐止内赞唱终献礼奏乐执事官捧爵跪奠于神位前讫乐止执事女官进立坛东西向唱赐福胙司赞奏跪  皇后跪执事女官以福酒跪进于  皇后右奏饮福酒  皇后饮讫执事女官以胙跪进于  皇后受胙讫司赞奏兴  皇后兴司赞奏二拜公主以下同内赞唱彻馔奏乐执事女官诣神位前彻馔讫乐止内赞唱送神奏乐司赞奏四拜公主内命妇外命妇以下同乐止内赞唱读祝官捧祝执事官捧帛馔各诣瘗位奏乐乐止司赞唱礼毕  皇后还具服殿更常服司宾引外命妇先诣采桑坛位南北向女侍执钩筐者随于各外命妇之后尚仪入奏请诣采桑位导引女官导  皇后至采桑位东向公主以下各就位南北向执钩者跪进钩执筐者跪奉筐受桑  皇后采桑三条止  皇后还至擅南仪门坐观命妇采桑三公命妇以次取钩采桑五条列侯九卿命妇亦以次采桑九条采讫各授女侍筐内司宾引内命妇一人诣蚕室尚功帅执钩筐者从尚功以桑授蚕母蚕母受桑缕切之以授内命妇内命妇食蚕洒一薄讫司宾引内命妇还尚仪前奏礼毕  皇后还具服殿仪仗侍卫如常俟  皇后升座向仪奏司宾率蚕母等行叩头礼讫司赞唱班齐外命妇序列定尚仪致辞云亲蚕既成礼当庆贺司赞赞四拜毕赐宴命妇并赐蚕母酒食于坛傍公主及内命妇殿内序坐外命妇从采桑者及文武二品以上于台上三品以下于丹墀各序坐尚食进膳司宾引公主及内命妇各就坐位教坊司女乐奏乐  皇后饮酒讫宴毕彻案公主以上各就班司赞赞四拜尚仪跪奏礼毕皇后兴还宫导从如前诏如拟
　　○诏民居当蚕坛东出道者皆徙之工部增价给与定命妇牙牌式视陪祀官杀三之一
　　○辛未  孝贞纯皇后忌辰  奉先殿行祭礼遣彭城伯张钦祭  茂陵
　　○江西道监察御史周＜礻睪＞条陈五事一明史职我朝设立史官虽有编摩纂述之事而无侍直纪载之举非古者置左右史兼起居注之意宜以常日朝会便殿斋居及  车驾出入郊祀临幸太学咸侍从左右以备纪述于凡诏令典章封除废置灾祥赏罚百司奏启之类皆得次第直书而藏之史局俟年终汇辑成书以备实录之考二恤水灾徐沛淮邳近缘黄河泛滥民罹昏垫宜量加赈贷以拯困穷之民三清册籍迩来大造黄册多飞派诡寄之奸故徭役之征多放富差贫宜严为稽核以绝奸弊四厚风俗今法制陵替奢僣成风无复分限宜申明大明律令洪武礼制诸书以矫厉薄俗五理驿传各省差役繁苛人力疲困舟车所至不胜其扰宜自进鲜船只及入贡夷人与文武大臣内臣监丞以下俱立为限制以免横索＜锍-釒＞入  上以其言可采命所司看详以闻
　　○以灾伤免顺天永平二府所属州县及永清等卫所税粮有差
　　○壬申更调总督漕运兼巡抚凤阳等处右副都御史毛思义及总理粮储兼巡抚应天等处右副都御史陈祥初祥为巡按直隶御史魏有本所劾吏部言祥素有才望虽督察似苛细而除贪祛弊有益地方舍短取长不宜轻弃请令祥与思义互调故有是命
○诏定百官谒文庙礼凡春秋二丁不与陪祀者皆以常服序列陪祀官之后同时行礼正旦次日诸司必候其堂属毕集始得谒拜有先后参差者听紏仪御史劾治之
　　○癸酉先是  上问大学士张璁朕闻书称燔柴祭天又曰类于上帝孝经曰郊祀后稷以配天宗祀文王于明堂以配上帝夫天即上帝以形体主宰之异言也朱子谓祭之屋下谓之帝今大祀有殿是屋下之祭未见祭天之礼况今上帝皇地祗合祭一处似非天也又问大报天而主日配以月今大明坛当与夜明坛异可也且日月照临其功甚大今太岁等神岁二祭而日月星辰只一从祭焉朕疑之卿言其所以璁对言古者冬至祀天于南郊之圜丘夏至祭地于北郊之方泽至敬不坛扫地行事其礼至简至周公制礼冬至郊天配以祖季秋祀帝明堂配以考至汉成帝时王莽謟事元后傅会昊天有成命之诗合祭天地同牢而食殊为渎亵自此天地遂合祭至宋神宗始议分祀迄宋终元屡分屡合国初  太祖皇帝建圜丘钟山之阳以冬至祀  天建方丘钟山之阴以夏至祀  地俱配以  仁祖洪武十年始定合祀之礼即圜丘旧址为坛以屋覆之曰  大祀殿后  列圣相承皆以  太祖  太宗并配说者谓上为屋即周之明堂下为坛即周之圜丘是亦孔子从周之意至于日月之祀国初稽古者正祭之礼筑坛于国城东西用春秋分朝日夕月且以星辰从祀月坛且载旧典今日月岁止郊坛从祭而春秋分朝日夕月不复举行盖缺典也  上复谕璁冬至祀  天圜丘夏至祀  地方泽亿万代不易之理今之  大祀殿拟周之明堂或近矣如以为即圜丘实无谓也日月运行以成岁功止一从祭不得专诚以祭之其可乎今宜讲求璁复备述周礼及宋熙宁间陈襄苏轼刘安世程颐所议分合异同以对且言  圣祖之制已定今无敢轻议若夫朝日夕月之礼且载存心录并祭祀礼仪  皇上若欲讲求以复礼制乃无难者  上因锐意欲定四郊之制卜之  奉先殿  太祖前不吉乃问之大学士翟銮具述因革以对复问之礼部尚书李时时言人情狃于习见必以旧章成宪为言恐烦  圣虑诣少迟以月日待治化隆洽上下相信然后博选儒臣议复古制为宜  上意犹不已仍卜之  太祖复不吉议且寝矣会给事中夏言请举亲蚕礼  上大喜以为古者天子亲耕南郊皇后亲蚕北郊适与所议郊祀相表里因以言奏示璁令璁以  上旨示言令陈郊议言乃上＜锍-釒＞言国家合祀天地于南郊又为大祀殿而屋之  太祖  太宗之并配诸坛之后祀举行不于长至之日而于孟春俱不应古典宜令群臣博考诗书礼经所载郊祀尊祖配天之文及汉宋诸儒匡衡刘安世朱熹等之定论以及  太祖高皇帝国初分祀之旧制  陛下称制而裁定之此中兴之大业也＜锍-釒＞入未下礼科给事中王汝梅等诋言说非是  上切责之乃敕谕礼部朕为祭祀重典不可不慎朕每奉行大祀之礼见其仪制与我  皇祖始制不同虽行之百数十余年原非立制垂宪之者乃系更定之文朕以冲昧绍  祖位当夙夜战兢以守成宪为天下先书曰监于先王成宪其永无愆诗曰不愆不忘率由旧章孟轲氏曰遵先王之法而过者未之有也朕固不知礼不知道不学不聪经书明训圣贤格言岂敢不勉为守行我  祖训又有明论曰后世子孙勿作聪明乱我成法朕岂又敢身犯  皇祖之训自速祸亡哉但义理不容不尽而心之所获又不可自默今将郊祀事宜开条于后尔礼部即日刊刻分布文武衙门大小官员都限十日以里各以所见具＜锍-釒＞上闻不许隐忍含默一朕惟天地有南北郊之祀古之礼也我  皇祖初建之制今当遵复一朕先以斯典重大预告请于  皇祖得报有过月之文遂未降前制遵我  皇祖圣辞是日夏言即以农桑二事来上正合南北郊之意实非人为非邪徒能言也朕遂敕行言于前月二十九日又以大祀更议之奏来上此又合过月之义朕所以未下言奏于所司者欲俟祭社毕降敕施行本月初四日王汝梅等奏谓言之奏不可夫汝梅等非真心爱君慎重之意或有使之亦窥测朕意耳＜锍-釒＞内明言伏俟敕旨未见明降此言不过谓言之前奏即日施行是朝廷所欲者此奏四五日不下必有疑难之意我当沮之耳大小官员不许附和为言谋为朋聚止许以自己所见上陈一王汝梅等所言姑举一二言之彼谓虞书类于上帝为有虞祭天地之制夫曰类者乃以仿于祭天之礼而行非祭天之常典故谓之类彼又曰召诰中外用牛二分明是合祭天地矣夫用二牛者一帝用之一配位用之非天地各一牛也破乱大事之心胜故贼道叛经至于如此又援丘浚乖谬之言为可据难以悉数一或有谓天地合祀乃人子事父母之道亦为夫妇同牢之义此等言论亵慢神祗渎事祭祀无礼之甚莽贼之辞决不可用一朕闻朱子曰古者天地一定不合祭其祭天时岂可将许多神祇都排作一堆祭斯言正大足可万世为法一或谓郊乃祀天社稷为祭地古无北郊夫社乃祭五土之祇犹言五方帝耳非皇地祇也明矣圜丘方泽之制具在周礼则南郊祀天北郊祀地又明矣社之名有不同自天子以下皆得随所在而祭之故礼有亲地之说非谓以祭社即谓方泽祭地有谓社亲之所以母道事之天尊之所以父道事之此语牵绕于义不合一朕闻宋儒苏氏日月尚可从祭圜丘皇地祇反不可从夫祭天主日配以月皆在天之神月虽为阴却位列在天皇地祇自是本位之主此说只是牵强一今之所谓不可者不过曰朝廷多事粉饰太平变乱成宪轻议  祖典万一祸变之来天下有声罪之者悔将何及谁任其罪不出此再又或有心知其是而口道其非者或阳为其可而阴议其否者此等之徒不但欺朕亦且误国务要着实吐露直言之一或谓数年行之无故一旦起此意恐不可夫朕祈奉大祀今已九岁仰蒙  皇天垂鉴俯赐来享敢违之而兴变乱实欲尽赤心以答报耳夫人君以修德法祖亲贤爱民乃为报天之实尽职之要不在仪文度数之间此朕实惟尽在己之诚也若谓无故而更此言非诚心夫待其异变是何心哉况朕此意已闻之  皇祖  皇天亦无不鉴之之理不敢避人而止知敬  天耳若以近年灾变亦以极矣本虽朕招朕致政典亦无不关况天尊地卑一定之道岂可并隆近年地数震异有不安之象亦不可不求其所以一大小官员都着依限具奏不许隐默三品以上并六科十三道翰林院左右春坊勋戚武臣都着自＜锍-釒＞其余俱依衙门为限连名具＜锍-釒＞尔部里集议以闻已乃下言＜锍-釒＞称其慎重国典令礼部一并刊议
○兵部以西番不特板尔些藏等族紏集诸番深入为寇一岁中报数十至乃上言西番自古为狭西患与北虏等入我朝百余年来贡献不绝未尝敢犯边吏者以制御有道也今一旦叛逆大为边衅宜令总制尚书王琼督同镇守以下推迹事变所起斟酌剿抚之策及兵将事宜以闻又言往者有通商互市之令为茶与大黄诸物皆盛产中国而在彼仰以为命也今禁罔疏阔奸商私市彼皆取足贾竖而不烦仰给于官加以平时处置失宜故乘边备久弛之日逞忿而起此则有司之过也且闻西番为北虏亦不剌所侵若因以役属窃计洮岷之间不但结于番又且构于胡矣有如番胡交通益肆猖獗将何以善其后乎请悉委之王琼令亟图制御长策许其便宜从事  上从之
○甲戌云南巡抚右佥都御史欧阳重巡按御史刘臬劾奏镇守太监杜唐役占军余巧肆渔猎每岁科取民财以万计因极言镇守内臣当裁革诏下抚按官勘实以闻唐回京听勘
　　○乙亥改巡抚延绥都察院右佥都御史萧淮巡抚大同
　　○海西塔鲁木建州等卫女直都督方巾撒哈竹孔革等七百五十二人入贡诏晏赉如例
　　○礼部尚书李时等言  皇上竭诚事天励志考古于祀典一事欲上复  祖宗之初制下立万世之彝典然犹告请  皇祖颁谕臣工即古帝王谋及卜筮谋及卿士之意大小臣工孰敢不敬应者苟不为参酌今古考究情文而徒以空言如期塞责何以定一代之典哉今一时章＜锍-釒＞必有仰副清问者但识见不同学术亦异持论之间不无参错惟  皇上曲加采纳俟众论毕集令臣等会同内阁及府部翰林科道诸臣酌议以请则众论自底于协一矣  上是之趣令廷臣如期议上
　　○升镇守广西副总兵署都指挥佥事李璋为署都督佥事充总兵官镇守贵州
　　○先是畿辅旱荒饥民流入都城求食道殣相望  上闻诏都察院亟议所以赈之都御史王宪请令五城御史分审贫人系有司者发宛大二县收养系军卫者分送蜡烛幡竿二寺官为煮粥俱咨户部查给  上以民穷可悯命如议即行俟春和丁壮遣归老疾者仍旧收恤仍行天下郡县令修举养济院实政使茕独者有养各御史随籍贫人名数送部至是且三月矣犹未分送县寺御史傅汉臣言状曰  皇上涣布德音念冬春之交天道严寒贫人不禁冻饿欲拯其垂绝之命德至渥也今寒令已过而诏旨尚尔稽滞奄奄待尽之民其转于沟壑者必已众矣辇毂之下犹不能奉宣德意若此况于四方万国之远又可知矣请命法司诘所司奉诏不以时者诏逮郎中陈瓒知县张允中等下法司问
　　○诏旌表钜野王府镇国将军阳与□金妾罗氏仍赐葬先是阳与□金卒罗氏即自经死鲁王以烈行闻故有是命
　　○丙子兵部覆提督沿江巡捕总兵官崔文所奏六事一团士卒镇江卫原调官军七百余人暂守新江口者皆令发回与镇江仪真见操兵快一体教阅一造战船仿广中之制造蜈蚣船置佛郎机其上以便冲击择民壮军人习水战之法又多造小船若走舸飞鹞之类一备器械查验新安卫所贮原颁神枪攒竹枪遇警取用一明赏罚捕盗者令以杀贼升赏旧例从事其擒获巨寇者听抚按官临期奏请一正体统令如原拟责任得专督九江至常镇诸路江防及节制守备备倭官以下事关提督巡江抚按者会议行之诏可
　　○丁丑都察院右都御史汪鋐言  皇上举行旷典亲事耕蚕为天下率先又颁示  祖训列为条目刊布天下令民于秋成之后须撙节爱惜勿得贱弃以备凶歉所以导民勤俭矫俗厉薄者德至渥也惟昔  高皇帝著大明令及礼仪定式惓惓于品节限制之法以遏民纵欲败度之端今甲令虽存而风俗日以奢僣请以令式所载及  皇上所谕至意通行禁约凡官民服饰器用室宇及晏会游玩之类但涉品制之外者有司悉以违禁罪之其法行自贵近始若有踰犯而台臣不举者即以不职论黜  上曰礼所以辨上下定民志故官民服餙房舍器用  祖宗皆有品第著为定式近者贪官豪民陵节犯分日习奢侈克剥兼并职此之由其令在京巡城御史在外巡按御史检察不法者具罪以闻
　　○戊寅兵部言土官袭替自顺天以来事例不一有起送赴京袭替者有将应袭之人预勘造册及报名上司待其亲故起送者有令就彼冠带者有地方灾荒令其纳榖备赈者有免其纳榖仍起送赴部者有因极边地方不宁免其来京及许就彼冠带仍旧纳榖者有以报效有功许就彼袭替者或出一人之建白或系一时之权宜以故条例纷纭持循靡定而贪险者得缘以为奸非国体也宜因续修会典之时著为画一之法请得会同吏部详议以闻报可
　　○庚辰  恭仁康定景皇帝忌辰遣仪宾周钺祭  陵寝
　　○诏置桑园于新筑坛殿蚕室余地令所司亟植桑柘以备取用
○诏以浙江雅阳三魁池村三巡检司隶泰顺县先是雅阳三魁属平阳县池村属瑞安县景泰中剿官台山贼既平乃议割平阳瑞安地立泰顺县以镇压之三巡检司皆泰顺境内而佥派弓兵犹出平阳瑞安巡按浙江御史端廷赦言请改属泰顺便兵部覆议从之
　　○辛巳兵部尚书李承勋以边圉多警统制乏村＜锍-釒＞荐革职都御史马昊致仕侍郎王軏养病都御史杨志学吏部覆言昊以材干称軏以廉慎称志学以谙练称皆可备缓急之用诚如承勋言得旨许召軏志学而罢昊不用
　　○  上谓祀先蚕当备乐舞而宫人不足又谓冠服当与乐舞生异制下礼部议礼部言祀先蚕之礼周汉以来皆行之其乐舞仪节经史不载考之唐开元先蚕仪注陈设之日太乐令设宫县之乐于坛南内壝之内诸女工各位于后则祀先蚕用女乐可知矣又考之唐六典太乐令掌教乐人调合钟律以供邦国之祭祀宫县之舞八佾轩县之舞六佾先蚕坛设宫县之乐则舞宜用八佾可知矣然六典止言文舞六十四人服委貌冠玄丝布大袖白练领褾白纱中单綘领褾綘布大口裤革带乌皮履白布袜武舞六十四人平冕余同文舞而不言舞女之冠服又考之宋儒陈旸乐书享先蚕图下有宫架登歌之图而不及舞臣等前具先农仪已拟乐舞全用御札以宫中人数不足欲减八佾为六佾兹复奉  圣谕议处臣等遍考礼书有乐有舞虽祀礼之常然周汉之制既不可考宋祀先蚕代以有司又不可据惟开元仪注略为近古而陈氏乐书考据亦明即止用乐歌减去乐舞亦于古制有合且以见少杀先农之礼  上乃曰舞者备文武之义非妇人女子之事宜罢之止用乐其冠服之制卿等更酌议以闻礼部议言  北郊阴方也其色尚黑同色相感事神之道而乐之感通尤甚汉蚕东郊色尚青魏蚕西郊亦尚青非其色矣今乐女生冠服宜用黑绉纱描金蝉冠黑丝缨黑素罗销金葵花胸背大袖女袍黑生绢衬衫锦领涂金束带白袜黑鞋庶冠服制度与先农乐生相似而于  北郊意义亦不相背矣  上从之
　　○吏科给事中李鹤鸣劾奏丰城候李旻先镇守两广行取至京沿途需索乞治以罪  上曰近年驿递被扰人民困敝已甚屡谕查革李旻勋爵重臣乃所至骚扰所司勘核以闻已而兵科都给事中张润身又劾旻违制乘舆骄恣不检请先解其兵柄俟勘明之日别为奏处  上乃令旻引避下法司并究其事
　　○甲申吏科都给事中夏言言顷者巡抚应天都御史陈祥劾奏苏州府同知徐州贪饕险诐具有实迹吏部已拟罢职而巡按御史魏有本乃荐以为贤及有本劾祥不职而吏部盛称其才不当轻弃遂得调用夫一徐州而抚按之臧否悬殊一陈祥而御史吏部之毁誉逈别  陛下何所凭以为黜陟哉臣窃谓州之贤否廉秽不可不核其实祥有本之荐劾公私不可不求其故吏部之可否是非不可不致其确请下吏部都察院核实以闻于是部院覆言祥扬历有声抚吴尤著风力有本与之有隙捃摭参奏部初拟请改调盖所以曲全言官之体至于徐州赃污狼籍抚臣特＜锍-釒＞纠论苏歙密迩岂有本独所未闻寔欲自异于祥以致是非倒置激扬之体夫岂宜哉诚当核治请解祥有本任回籍听抚按官会勘具实上奏并请申饬天下抚按自今敢有私任喜怒弹劾不实者抵罪不宥荐举非其人者有罪必连坐之＜锍-釒＞入  上以吏部右祥责其不公罢祥有本俱回籍听勘
　　○升光禄寺少卿史道为大理寺左少卿南京尚宝司卿盛端明为南京通政使司右通政
　　○先是巡按直隶御史朱廷立言两淮添引之议不便于商而放掣盐船积至数单诚为壅滞宜令运司奏缴添刷引目每盐一引以五百五十斤过多余盐如例纳银其放掣盐船仍旧论单随至随掣为便巡按浙江御史陈世辅亦言添引之议行则浙之地方有限引之加倍无穷宜如前御史王朝用议以解京存留额盐俱留本色开边报中每引不过三百斤称掣余盐纳银悉如旧户部覆议从之
○乙酉升狭西左布政使胡忠为都察院右副都御史巡抚延绥等处
　　○升原任刑科都给事中李锡为湖广按察司副使
　　○丙戌诏革应天府上元等县羊户先是巡抚都御史陈祥言南京光禄寺司牲司羊户凡二十六人皆徵银上元等县不下三百余金而岁办不过  奉先殿荐新羊羔一只司设监羊毛百斤耳宜存句容溧阳羊户各二人应役余悉罢免从之
　　○兵部覆御史周＜礻睪＞所奏理驿传事请申明公差应付旧例凡文武大臣及内臣监丞以上人夫不过五十名其次四十名有违越者听抚按巡河官参治土官进贡如嘉靖七年例南京进鲜及他省进贡如嘉靖六年例  上从之
　　○戊子以灾伤诏免福建福州等府嘉靖八年存留税粮轻重有差
　　○己丑以女直都督土剌额真哥赍榜抚谕海西诸夷有劳诏加赏纻丝二表里折钞绢二疋
　　○庚寅  昭圣康惠慈寿皇太后圣旦免命妇朝贺
　　○以清明节遣驸马都尉邬景和伯王桓等分祀  七陵及  景皇帝陵
　　○黜巡抚云南右佥都御史欧阳重为民初重与桂萼同乡人有目重为桂萼党者重乃＜锍-釒＞言张璁桂萼方献夫霍韬诸臣当议礼之后不能为  上从容陈说使异议诸臣或谪或戍或罢斥去又有以钦明大狱逐之者今言者不敢言及所逐之人以求宽其党锢而徒于其所用之人概以为党而訾之不忠孰甚焉且臣虽与萼同乡萼未尝私臣臣之改用不出于萼其非党甚明愿录议礼议狱诸臣而革臣今职则前日之逐臣以复今日之党议亦明矣又言得沐绍勋所遣百户丁镇家人秦亻□能私书大抵行贿张璁乞调旨以庇绍勋也因指璁为佞人欲  上斥远之璁上＜锍-釒＞言辩言谴谪大礼大狱诸臣及贳贷绍皆出自  圣断非臣所与若私书中所言交关事请逮其左证验问以明心迹  上览重＜锍-釒＞恶之曰重失位快快故为此言狂妄欺罔宜寘之洪念系大臣姑黜为民又慰谕璁曰重意在怨君诬攻辅臣陷害忠良卿不必深辩且前事皆出朕意久之自明第尽心供职勿虑也重又以御史刘臬因回护调官都给事中夏言因偏狥夺俸皆以已故复上＜锍-釒＞论救愿蒙重谴以代言官  上曰重意徒怨上无君市恩取誉耳竟如前旨从之
　　○以灾伤免浙江各府卫税粮有差
  </div>
  <div class="pagination">
   <a href="明实录世宗实录_page325.html">
    上一页
   </a>
   <span>
    ...
   </span>
   <a href="明实录世宗实录_page321.html">
    321
   </a>
   <a href="明实录世宗实录_page322.html">
    322
   </a>
   <a href="明实录世宗实录_page323.html">
    323
   </a>
   <a href="明实录世宗实录_page324.html">
    324
   </a>
   <a href="明实录世宗实录_page325.html">
    325
   </a>
   <span class="current-page">
    326
   </span>
   <a href="明实录世宗实录_page327.html">
    327
   </a>
   <a href="明实录世宗实录_page328.html">
    328
   </a>
   <a href="明实录世宗实录_page329.html">
    329
   </a>
   <a href="明实录世宗实录_page330.html">
    330
   </a>
   <a href="明实录世宗实录_page331.html">
    331
   </a>
   <span>
    ...
   </span>
   <a href="明实录世宗实录_page327.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
