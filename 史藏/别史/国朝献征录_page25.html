<!DOCTYPE html>
<html>
<head>
    <meta charset="UTF-8">
    <title>国朝献征录 - 第 25 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 25 页/共 245 页</h1>
    <div class="content">　　公名文字安简姓陈氏宣德乙卯以诗经中江右解试第一人明年正统丙辰周旋榜第二人　英宗皇帝龙飞初科也授官编修纂五伦书及其它譔述诸公多善之己未满初考封父母妻公奉恩命归省癸亥以丁外艰归葬服阕还朝有诏选翰林十臣进学待用命故少保芳洲陈公德遵等勖其成公在选列问学日益久之召侍经筵与前所选十臣中淳安商公弘载同讲读于古义多所开发　上嘉纳之己巳九载任满升侍讲景泰庚午偕故祭酒长洲刘文恭公铉主考京闱刘公慎重公济以明敏得士多惬众望高文义公榖言用于朝可大臣正佐之位用于外非藩臬正位不可奏下天官王文端公行俭冢宰知公有素以高公荐宜因以公云南右布政使其左布政使则故贾恭靖公铨也与公同心施政兴革利弊云南土产银贱物贵以银贸物视内地用三倍因是隶役于官者免役纳银亦三倍之纳者不以刻公曰虽若是不玷仕者廉操乎着令损之其后复损隶额云南民称道公之德至今不衰贵□□□云南比岁用兵民输兵饷以苦而商贾熟游云南与贵谙其道涂不以险阨介意公俾商代民饷兵民倍以银偿两皆便之境内税课司岁课七十余万用给官吏俸大率干没逋负当给俸者累岁不能得公痛惩之自是课有常入俸无积欠修寰宇通志海内以图籍来上惟云南彪分昈列条绪粲然该馆儒臣曰陈方伯旧史官先我综理思过半矣他如革驿传妄费审狱囚屈抑均闾里徭赋恢贡院规制完庠序废缺补闸埧颓弛劳效往往足纪巡抚佥都御史郑公颙言于朝赐诰以公所居官赠封先代无几天顺改元　上问公知备外藩升广东左布政使公以丁继母忧未赴任驿召赴阙拜詹事时　今上在潜日亲典坟翰院羣臣侍于左春宫羣臣侍于右更互以孔曾思孟圣贤之言虞夏殷周帝王之道晨敷书绎月温旬复暑近伏寒至腊乃罢癸未春升礼部右侍郎兼翰林学士预政内阁典制诰甲申　英宗登遐　今上嗣统迁吏部左侍郎兼旧职所与共事南阳李公原德安成彭公纯道谟谋毗益眷注益隆进同知经筵事成化元年乙酉从耕籍田寻升礼部尚书仍旧职丙戌廷试读卷荆襄广海俱遣将戡寇公筹划得宜　上弥嘉之前后封二妃公持节正使且譔册文封沂徽二亲王公副使总裁　英宗实录成加公太子少保兼文渊阁大学士尚书仍旧两奉命释奠孔子又奉命譔丙戌进士题名记木踰月天官以公满任绩闻公卧疾不能朝　上遣中贵劳赐太医视疗不起会公存日所蒙上赐若珍果异馔上尊饩牵牙扇彩条等不可数计其可计者楮币三万二千贯文绮织金杂彩表里六十匹白金三百两犀带一麒麟衣二鞍马一殁日赙楮币万贯工部具棺礼部尚书姚公大章命祭其初丧后又遣官祭于京寓里第者七祭于墓所墓期者一赠荣禄大夫少傅谥庄靖可谓恩礼有始终者矣公卒以四月二十八日距其生永乐乙酉八月二十三日得年六十四所著有□斋稿公殁后其子属予传公予谓公大臣国史自当有传然近代大夫士又有家传者备载诸家乘以示后昆也虽司马君实范景仁亦约相立传矧予与公若有宿契所居同乡郡公魁解时予名缀榜中春闱中公予互易其处及同鼎甲公亚□□三焉自是同僚十有四年而别复相与侍　今上于经幄公先入阁予继之公以其处处予史成各迁之日公解所佩牙牌以佩予以是援景仁君实例传公以付其子 

　　○陈文（弇州别记） 

　　弇州别记 
　　文字安简庐陵人也正统丙辰及第翰林编修文丰肌颀而晳岩然也不学又性险而卞躁　上初御经筵文以展书侍　上目属之九载迁侍讲少保榖荐文宜藩臬任擢云南布政使久之不调　上一日谓内阁臣曰向侍朕长编修在耶何宫曰布政趣召还用之乃以詹事遂进兼翰林学士入内阁李贤位文上被殊宠文心害之因多结内竖诇伺上好而时与贤抗争曰吾非若所荐也大珰王伦者善学士钱溥会　宪宗初即位伦或从溥计事文又忌溥而故恶兵部侍郎韩雍因贤草诏起夺其笔曰无庸代者至矣问何则具言伦将逐贤文以溥及雍代贤怒遂谪雍浙江参政溥顺德令自是公卿人侧日文而文出朝即置酒为曲宴款昵中鲜所不请属积苞苴以万计又尝迎李贤意出修撰罗伦累迁太子少保户部尚书文渊阁大学士其卒也人诗吊之极丑诋云 

　　○嘉议大夫礼部左侍郎兼翰林院学士赠礼部尚书谥文安刘公定之神道碑（彭时） 

　　彭时 
　　公讳定之字主静姓刘氏江西永新人父讳髦学行笃实以易魁酒西乡闱授徒家塾学者称石潭先生公其长子也自幼颕敏绝人日记数千言先生博授以经史羣书而禁其作文然涵积既久文思溢发不可遏辄私之一日先生见其所作惊曰此子有八面受敌之才取一第不难也宣德癸丑年二十有五部使者闻其名举充邑庠生乙卯领乡荐中正统丙辰会试第一廷试第一甲第三名文字入录者人喜诵之自此名闻天下是年授行在翰林编修秩满升侍讲景泰壬申升司经局洗马丙子进右春坊右庶子丁丑天顺纪元改通政司左参议俱仍兼侍讲是冬改翰林学士甲申　今上嗣位进太常寺少卿兼翰林院侍读学士兼经筵官成化丙戌冬入内阁参预机务丁亥升工部右侍郎兼翰林学士戊子升礼部左侍郎仍兼学士未几得疾亟上章乞致仕　上谕留之命太医视疗遣中使赐赉竟以成化己丑八月十日卒享年六十有一讣闻　上悼惜赐赙钞万缗赠资善大夫礼部尚书谥文安遣礼部尚书邹干致祭命工部造坟兵部给舟还其丧皆异数也公襟怀坦夷操履谦谨与人语色温气和惟恐伤之□人无贵贱大小一于恭敬自下若怯懦然至其居官论事则根据义理词锋峭励虽勇者有弗及编修尝因水灾陈十事以矢见切时政及侍讲当北虏构难又以十事上陈比任洗马正北虏求和邀使之时羣议未决公又陈言以宜遣使以答其意所陈三疏皆援古证今事理明辩文气壮伟非他人杜撰者比居内阁再进密疏皆国家大计处事必从公论而洁巳勤事视昔有加一日中使传旨命公制元宵诗却立以俟公据几笔不停挥顷刻成七言四句诗百首以进其敏速如此兼职经筵多启沃益修大明一统志暨　英庙实录俱副总裁商论笔削咸惬士论主考两京乡闱并会试各一读廷试卷二众服其能自入仕凡三受诰敕赠祖元杰父髦俱工部右侍郎兼翰林学士祖妣欧阳氏妣杨氏俱淑人生母刘氏封太淑人先后蒙赐银币宝楮品味不一每拜受辄局促不安曰何以报比病中受赐即献诸家庙召子弟谓曰吾受恩厚矣惧不能报临终精神不乱惟以养母不终言闻者悲之葢公素笃于孝养太淑人爱敬兼尽推爱亲以友诸弟克训教之以有成立若湖广参议寅之乡贡士安之训导宜之是也立朝三十余年以文学擅名天下作文赋诗援笔立就雄浑变化自成一家机轴至于状物写意能言人所不言隐然有苏氏父子笔力四方求者踵至应□不倦故其文章散布天下多所著有易经图释十二卷宋论二卷策略十卷呆斋存稿二十一卷续稿五卷藏稿六卷前稿六卷藏于家 

　　○少师兼太子太师吏部尚书华葢殿大学士万安传（实录） 

　　实录 
　　万安字循吉眉州人正统十三年进士选翰林院庶吉士授编修升左春坊司直郎兼编修寻升右春坊右中允改尚宝司丞俱兼编修转侍讲升学士詹事府少詹事仍兼学士升礼部左侍郎成化五年命兼学士入内阁参机务升本部尚书加太子少保改户部兼文渊阁大学士　孝庙出阁改吏部兼谨身殿大学士加太子太保光禄大夫柱国历少傅兼太子太傅太子太师华葢殿大学士进少师二十三年致仕弘治二年三月卒讣闻辍朝一日赠太师加特进左柱国谥文康赐祭葬如例安状貌魁岸仪观甚伟自未第时人皆知伟器及官翰林受知　宪庙在内阁者几二十年恩礼隆厚而又当海内熙洽之余其遭际盛矣顾人外宽内深恶人异巳若礼部侍郎□让国子监祭酒陈鉴司业张业皆以无罪罢斥葢安与学士彭华谋居多而吏部尚书尹旻之得祸则尢华所媒孽而安阴主之也是时指挥万通昭德内妃兄弟有宠安以同姓结通族巳通妻王氏母来自博兴王谓其母曰尝记家贫时以妹与人娣今何在也母曰第记四川万编修者也遂历访之则知编修固安早年官也于是妹呼姊小字曰翠儿姊亦呼妹小字曰翠莲悲喜交集而与通姻娅矣乃复通久固计而江西人李孜省邓常恩时以左道获宠因使华通孜省常恩助而安益阴厚之以是安势益盘据凡才贤胜巳者持正不趋附者皆妬嫉之如王恕马文升耿裕秦纮焦芳辈皆相继斥逐者甚多也而旻之事特尤着云先是云南曩罕弄据宝井以叛木邦木邦时告急上下方拟讨之以地远不即决至是曩罕弄乃遣使以重赂啖安求自立时大学士刘珝刘吉皆谓不可安利其赂力主以安抚司授之由是边患迨于今不息末年往往益斥逐名士以箝人口时虽侧目然未敢有攻之者会　孝庙即位有诏不许言官风闻纠劾众遂哗然谓诏草乃安所以自巳地者适御史汤鼐诣内阁安语以故曰此里面意也鼐因奏古之大臣善则归君过则归巳今安过则归君无大臣体奸邪不可用不报而庶吉士邹智又劾之智亦蜀人安雅所爱者由是御史文贵姜洪等列安十罪极论之至有面似千层铁甲心如九曲黄河之语即日中官至内阁摘去牙牌勒令致仕中外称快葢安之辅政惟黩货好内以利其身家事而于人才治体一不槩意又虑人以是议巳遂益结势力威以制之故得致仕人犹以幸而子孙皆衰替甚矣 

　　○万安（弇州别记） 

　　弇州别记 
　　万安字循吉眉山人长身魁颜眉目如刻画外宽然长者也而内深刺骨举进士改翰林庶吉士授编修同编修者李泰太监永昌养子也少于安十二岁安更兄事之得其欢心泰每迁必扶安使居上累官俱至太子詹事兼翰林院学士而安益愧奉泰或与通内人藉还往亡间会阁臣阙中意且用李泰泰曰万安可少长于臣又贤因遂进安吏部左侍郎预机务泰先安谓不失巽让名而巳且旦夕得也忽暴病死安既用亡它长动人主而日借势□喝诸省曹取货贿恐人主知厌之则阴与左右相结纳恣其狥少保商辂约共攻大珰汪直疏上矣密使人布腹心直辂遂去安累官华葢殿大学士加少师兼太子太师昭德万妃宠冠后宫安夤缘谓大竖曰妃□□□人安族姑也而又有连安妻妃方耻门阀不与它妃竞闻之大悦而安自是益株固不可动以大学士刘珝性躁卞颇与相抗忤而吏部尚书尹旻威宁伯王越北人丽之安以计悉芟除其党逐之归安有子翚翚子弘璧先后举进士仅弱冠未学而安默旨授主试及其姻戚门人亡不关节第者翚仕不二十年官兵部侍郎弘璧亦入翰林时有倪进贤者贩人子粗习书滑稽亡赖会安病阴痿不能御内而进贤售其术验经营入试第之改庶吉士授御史安寻上其术　宪宗秘之会　上崩而太监怀恩于几侧得疏　小箧皆御内语甚详未署臣安进因持至阁曰此宰相致君术今示之安愧汗跪亡数竟喑不得答而给事御史累章纠安罪恶百数恩下其牍内阁安犹絮泣辨求少留恩摘其牙牌曰出矣索舆舆人非时至乃借它马归舍上章乞骸骨　上初即位体貌之也犹给驿赐金币安归巳七十余犹夕于道望三台星冀复用也一载死子及孙俱卒死遂绝财宝积若山诸妾媵挟以奔进士新都杨春钩娶其幸者所得殆盈万而翰林臣买安京师里舍除地得菜瓿中实金二千云 

　　焦太史编辑国朝献征录卷之十三终 

　　●焦太史编辑国朝献征录卷之十四 

　　内阁三 

　　◆内阁三 

　　光禄大年柱国太子太保户部尚书兼谨身殿大学士赠太保谥文和刘公珝神道碑铭（徐溥） 
　　特进光禄大夫柱国少师兼太子太师吏部□书华葢殿大学士赠太师谥文穆刘公吉神道碑（徐溥） 
　　资善大夫太子少保礼部尚书兼翰林院学士赠资政大夫太子少傅谥文思彭公华墓志铭（李东阳） 
　　太子少保礼部尚书兼翰林院学士彭华传（实录） 
　　资善大夫太子少保兵部尚书兼翰林院学士 谥文和尹公直传（程楷） 
　　尹直（弇州别记） 
　　光禄大夫柱国少师兼太子太师吏部尚书华葢殿大学士赠特进左柱国太师谥文靖徐公溥行状（吴俨） 
　　特进光禄大夫左柱国少师兼太子太师吏部尚书华葢殿大学士赠太师谥文靖刘公健墓志铭（贾咏） 
　　大学士丘公浚传（黄佐） 
　　特进光禄大夫左柱国少师兼太子太师吏部尚书华葢殿大学士赠太师谥文正李公东阳墓志铭（杨一清） 
　　特进光禄大夫左柱国少师兼太子太师吏部尚书华葢殿大学士李东阳传（实录） 
　　光禄大夫柱国少傅兼太子太傅户部尚书谨身殿大学士赠太傅谥文正谢公迁神道碑（费宏） 
　　前大学士焦芳传（国史宝录） 
　　焦芳传（弇州别记） 
　　太傅王文恪公鏊传（王守仁） 
　　光禄大夫柱国少傅兼太子太傅吏部尚书文渊阁大学士钧州刘公宇传（实录） 
　　刘宇（弇州别记） 
　　资善大夫太子少保吏部尚书兼文渊阁大学 士健斋曹公元传（国史实录） 

　　○光禄大年柱国太子太保户部尚书兼谨身殿大学士赠太保谥文和刘公珝神道碑铭（徐溥） 

　　徐溥 
　　成化乙巳九月太子太保户部尚书兼谨身殿大学士寿光刘公上章乞致仕　宪宗皇帝以公旧学之臣重违其志乃　赐玺书令驰驿归命有司月给米岁给仆夫　恩礼甚厚也公既归六年弘治庚戌三月六日以疾卒享年六十五　诏赠太保谥文和仍命有司祭葬如制子锐奉其父门生董少卿尚矩状来求予文树石墓道予相知既久义有不可辞者公讳珝字叔温自号古直姓刘氏其先下邳人也元有总管称八公者避乱徙青州寿光之洋河里故今寿光人曾祖让祖良佐赠太子太保户部尚书兼谨身殿太学士父昺封如之曾祖妣彭氏祖妣郝氏妣李氏并赠一品夫人公生有异质颖敏绝伦幼从故礼部侍郎宁阳许公学文多奇气人皆称之年十九中山东乡试明年会试礼部不偶卒业太学与今吏部尚书三原王公及前礼部侍郎襄陵邢公同舍学业刻苦志操卓然大祭酒李先生所器重正统戊辰登进士第改翰林庶吉士授编修历修撰天顺初升右春坊右中允　命侍书青宫讲读　宪宗皇帝登极擢太常寺少卿兼侍读修　英庙皇帝实录成进本寺卿仍兼侍读巳而再兼侍读学士　命修玉牒俄丁李夫人忧服除还任寻改吏部左侍郎明年特　诏以本职兼学士入文渊阁典机务遂拜尸部尚书仍兼学士未几加太子少保兼文渊阁大学士修续资治通鉴纲目成进太子太保兼谨身殿大学士尚书如故葢又三年得致仕之请矣公美姿容善谈论而天性刚直遇人无矫饰出语洞见肺腑典机务者十年一惟公道自持或事在所可否辩论必当其事上忠诚恳切多所启沃谋猷入告外人莫能知有所论列亦不存稿予尝亲闻公谏正数事如景泰间议迎銮成化初议孝庄太后丧礼末年定储位斥权幸尤人所传播平生事亲至孝虽贵左右奉养无所不至父性严或以他怒不食辄引诸孙嬉戏于前必得一笑乃巳每受　赐物必先缄奉得书即跪而读之李夫人之没庐于墓侧三载哀敬笃至乡人化之号其里曰仁孝至处昆弟宗族咸有恩意与朋友交虽和而正率以道义相规诗文清新流丽自成一家书法飘逸尤长于行草得晋人笔意其在讲筵者甚久音吐抑扬义理条畅尤　上所眷注故虽羣小谗谮竟获保全云公初娶张氏继马氏赠封并一品夫人子男六钫礼部司务鈜镃卒镃乡贡进士锐中书舍人锦铨尚幼葬于洋河先茔 

　　○特进光禄大夫柱国少师兼太子太师吏部□书华葢殿大学士赠太师谥文穆刘公吉神道碑（徐溥） 

　　徐溥 
　　惟博野刘氏其先不可考在元季有讳克让者生绍先居乡土人称长者绍先生洁国初举人材不就混迹戎伍中□　太宗靖难时干戈扰攘保全民命阴有德于人甚多洁生辅倜傥好义少游南京娶齐氏寔生公讳吉字佑之号约庵幼即沉厚有大志动履异常大父所爱曰异日大吾门闾者必此子也稍长读书从江右刘御史克章学颖敏勤励甚见称许正统丁卯登顺天府乡试戊辰第进士选入翰林庶吉士寻授编修景泰庚午充经筵官预修君鉴再修寰宇通志成升修撰天顺丁丑　英宗复位命祀汉文帝唐太宗诸陵己卯预修　大明一统志庚辰郑世子及泾阳王以事召至命侍讲读朝廷知公可用时　宪宗皇太子因命侍讲读于青宫癸未丁内艰未几修　英宗实录起复至以公旧宫僚进侍讲成化丁亥实录成升侍读学士仍充经筵日侍讲读己丑擢礼部右侍郎壬辰转左侍郎明年夏旱遣祀东岳等神有时雨之应乙未始诏本官兼学士入文渊阁参预机务丁酉拜礼部尚书仍兼学士明年加太子太保兼文渊阁大学士又三年丁外艰去位　上特起复公三上章乞终制不允因降勑遣官召还视事　上以今上在青宫命儒臣修文华大训以资讲读书成进太子太保兼武英殿大学士尚书如故寻阶光禄大夫勋柱国甲辰转户部尚书兼谨身殿大学士丙午进少保兼太子太傅丁未　宪宗登遐　今上即位再进少傅兼太子太师吏部尚书大学士如故知经筵事及　宪宗实录成以总裁之劳加少师兼华葢殿大学士其冬秩一品降勑奖谕勋加特进兼大学士俸赐赉甚厚公至是以老数上章求退　上察其恳切允之益加赐赉令有司月给米五石岁拨仆夫八人仍降勑护公还乡踰年疾暴作竟不起实癸丑十一月癸未也享年六十有七公容貌魁伟举止凝重望而知其巨人平生处事精密详审尤善记忆能历道往事文章平实不浮凡考乡试一会试二廷试读卷三号能甄别人才或朝廷大礼辄持节使数有建白当改元之岁所以有禆于新政者尤多皆谓公有相才葢入仕四十五年居内阁者十八年富贵荣显巳极尚书时尤及封父如其官尤近世所罕见也讣至　上辍朝一日遣官谕祭及茔葬诰赠太师谥文穆 
　　实录云吉性沉毅喜怒不形于色遇事能断在内阁最久　上始即位尤委任之恩遇最盛凡改纪政事进退人才言率见听隐然有内相之重然所与厚善者多谗谄面谀之人致不能自闻其过廷臣有不说者或使言官劾去之故议者谓其乏休休有容之量而其后　圣眷亦渐衰云 

　　○资善大夫太子少保礼部尚书兼翰林院学士赠资政大夫太子少傅谥文思彭公华墓志铭（李东阳） 

　　李东阳 
　　国家置文渊阁预阁事者迄今仅三十余人其二人出安福彭氏少保赠太师文宪先生以状元自正统末历天顺成化凡再入前后二十年其族□□思公以省元在成化末始入纔阅岁得告归又十年而卒顾其归也　朝廷赐勑给驿命有司月给米四石岁给舆隶六人其卒也　赠资政大夫太子少傅　赐谥赐祭及葬恤典皆备其亦可谓盛哉公讳华字彦实生负异质年十六有操故券争田证者众疑未决公从旁遽曰券果出庚辰岁则当书未革年号今书洪武三十三年必赝本也坐客奇之景泰庚午举江西乡贡甲戌举进士翰林院庶吉士文宪实奉诏莅教事丙子与修寰宇通志成授编修□顺丁丑奉使　靖江王府修　大明一统志辛巳丁内外艰甲申　宪庙即阼入侍　经筵成化乙酉考南畿乡试丁亥　英庙实录成以纂修校正功迁侍读戊子充讲官考京闱乡试己丑进口讲壬辰充殿试受卷官礼部之宴文宪方读卷仲兄彦充仪制郎中季苐礼举进士皆与焉未几擢侍读学士摄詹事府□赐金带乙未充读卷官丁酉修续资治通鉴纲目成迁学士戊戌考礼部会试　今上进讲储官公首讲大学寻掌院事用阁荐超擢詹事辛丑复读卷仍兼学士癸卯　御制文华大训成进讲　储宫加从二品禄甲辰复考会试有贵家子在选朱墨卷不合公黜之乙己擢吏部左侍郎仍兼学士始入阁预机务制诰□命多其手出丙午骤得风疾　上命医往视遣中官赐羊酒蔬米越三月公上疏辞禄不许又三月进太子少保礼部尚书辞亦不许赐麒麟服丁未再辞益恳乃得　俞旨俾归就医药濒行又　赐金绮袭衣舆疾出都城遇　太皇太后徽号恩赐诰命加赠祖同升及考按察司佥事贯如其官祖妣妣皆夫人寿六十有五 

　　○太子少保礼部尚书兼翰林院学士彭华传（实录） 

　　实录 
　　太子少保礼部尚书兼翰林院学士彭华字彦实江西安福县人景泰五年进士改翰林院庶吉士授编修与修大明一统志　英庙实录成升侍读充讲官进日讲升侍读学士署詹事府事修续资治通鉴□目成升学士　孝庙出阁侍讲读寻掌院事升詹事既而兼学士文华大训成加从二品俸二十一年升吏部左侍郎仍兼学士入内阁预机务甫半年遂得疾进太子少保礼部尚书舆归其乡至弘治九年十月卒年六十五讣闻赠太子少傅赐祭葬谥文思华自少资性警敏乡人奇之入官翰林才名颇着平居寡言笑及论辩古书疑义事当成败多奇中文章严整峭厉如其性然人险谲用数深机莫测人与之异或上之者必倾排先是大学士李贤好接引后学而华与编修张元祯皆在所与华尝以多支廪饩坐除名贤力言于　英庙得免华实妬贤名望在兄大学士时之上贤不知也一日编修尹直与元祯有隙直趋贤言曰元祯将以某请荐于公皆以贿也巳而元祯果请贤访之得实遂疏元祯故元祯亦怨贤适罗伦初及第贤有夺情事三辞不允华与元祯遂嗾伦曰李公一代伟人而有此事君若能攻其非则大魁之名庶不虚矣伦遂上疏论贤有旨谓夺情出自朝廷□贤意罗伦狂妄轻浮遂谪补外任华惧因扬言于人曰我辈虽与伦同乡迹实疏也不意其狂妄如此时修撰谢一夔密知之遂发以语人至弘治中元祯遇编修何瑭于侍郎吴宽宅自掩曰当时罗状元论李文达实彭君与我启之冀救正李公也人于是益信元祯与华之险谲矣又吏部尚书王翱之去位则华以计言于陈文萧彦庄之劾吏部尚书李秉布政丘陵等亦华授之意后因陵奏与彦庄廷鞫其辞甚辩彦庄不能对怨华因吐实人始知之又万安之排侍郎邢让祭酒陈鉴吏部尚书尹旻之祸构连无罪策皆自华是时华乡人李孜省邓常恩方获宠华尽计所希恩报怨取效旦暮华又引万安交李邓助安且亲于万内妃弟华万氏谋而寓深意一时朝士不附者多所倾如大学刘珝之去及王恕马文升秦纮刘宣罗璟辈之相继斥逐皆华与安同谋也宣璟本华同乡特以其不类巳遂疾之自成化丙午至弘治丁巳风瘫十二年而卒人以阴险无良之报乃如此初华之得参机务也实出奥援故天下至今犹诵八百宪台升李裕三千馆合荐彭华大耻笑云 

　　○资善大夫太子少保兵部尚书兼翰林院学士 谥文和尹公直传（程楷） 

　　程楷 
　　公名直字正言氏尹江西泰和人父奂重母萧氏以宣德丁未望午生公方娠时梦巨螭入室中及生居室上紫气蒸然人惊以火生三年奂重遭诬上京师萧抚教之七年就外傅于母宗聪敏卓异应口对语尝驰马折胘宗伯萧仰善见之戏谓曰折肱缘堕马即应声曰举步便登龙宗伯大奇之成童巳了四书诗经古今史大义乡塾师辞不敢待以弟子礼遂师举子业者治书经既冠试于邑举首选景泰癸酉江西乡荐明年甲戌举礼部第二廷对赐进士出身改翰林院庶吉士被命纂修寰宇通志丙子五月书成除翰林院编修赏白金文绮继修四书直解丁丑正月　英宗复辟时夺门功多冒录者或公计公曰夺门非美事冒名非忠臣如清议何言者惭憾二月命祭南海之神戊寅九月纂修大明一统志己卯三载考绩进阶文林郎庚辰会试同考官得人多所得经元王夔竟廷对第一是岁以母丧归癸未复翰林编修甲申　宪宗嗣大宝始开经筵以公讲官兼命纂修　英宗实录时同事者书景□□事欲不书帝止称贬号至指汉昌邑更始比公力辩之曰实录中有初大臣竟军民者方其在官必书某官某既罢去乃改称甚如汉府以谋逆降庶人其未反时必书王书叔至黜削乃书庶人且昌邑未践祚景泰则祀郊庙主华夷七年更始无所受景泰则受命母后而当时内外疑危非景泰则北京非国家有虽谬易储之事然能不惑卢忠徐振之言卒全两宫以至今日是功固可予也总裁官以公议请于　上寻被旨景泰皇帝时事皆从实书因卒称帝厥后景泰复谥谓由公此论启之也丙戊同考会试首举罗伦次张海程敏政廷对罗伦进士及第第一敏政第二益称得人秋检阅实录及景泰建储事多伪言诬执政公执奏疏辩正之且谓信史岂可傅会中伤人若是邪遂从窜正丁亥秋八月实录成进侍读十月校正贞观政要供御览戊子简教中官秋主考应天乡试己丑署翰林篆请续修宋元通鉴纲目未允三月陪祀四陵时以秀王主祭而陪祀官循旧分陪公言于礼官曰往时命官主祭诸陵各有主祭官分陪固宜兹殿下遍行四陵陪祀者尚可分邪礼官愕然遂从公议辛卯执政拟升南京国子祭酒力辞不拜□月主考顺大乡试十月请立皇子皇太子壬辰四月升翰林院侍讲学士九月改吏部左侍郎兼翰林院学士入内阁掌机务十月加太子少保兵部尚书仍兼翰林学士户部侍郎李嗣初拜命廷谢愆仪上怒甚欲外迁之公言大臣当取大节不可以威仪小故进退　上意遂释吏部考核　上以尹旻选用多非其人骤升者皆黜退兼以旧制考政务少怠者下狴输边粻公言曰　上锐意图治欲有司得人故有此举然怠者黜之可也岂可遂尽谓其私而槩出邪从之丁未正月郊分献夜坛明日甫庆成贵妃万氏薨先是　皇太子拟二月五日婚至是以丧礼欲易婚期公执言庶母无服而主婚在　上与　皇太后婚期竟不易　上又以贵妃敛宜服黄公言贵妃素称知礼岂可以不正之服加之　上因欲以后礼葬公言贵妃无可赠以后之道苟妄之天下后世之议不免于死者竟何益邪卒以贵妃葬占城王古来安南所逼弃国来求援礼部尚书周洪谟请命广东藩臬送之还国公诘还国遭杀何如洪谟曰于彼杀之我无预矣公曰中国四夷主乃弃之邪宜选大臣至彼询议择从所宜庶不失远人之望因简都御史屠镛往韩王内史李毅等不欲居韩王府一日相率作令旨开城门挟弓跨骑越关赴京师锦衣捕获之毅等出怀中奏辞讦王过所司请勘王公以毅等不安王府逃还此拒　上命罪一诈传令旨乘骑开门罪二越关罪三摭拾王小过当杀罪四彼既负四罪又听其虚言以勘王是重一罪者而轻宗室□遂押还韩王府二月主考会试时　上方建永昌寺虽言者纷然锐意不肯辍公言天旱灾赫人多暍死工役不休民心恣怨致旱之由也况雨属水而土木工兴则掩水乞罢之　上即日出旨辍其工继以旱久议下宽恤令公言赦不宜数要在自省今佛子法王费供给宫中斋醮太繁而宫人亦颇过众宜加裁省以回天意由是法王佛子饮馔宫中斋醮皆省削而放宫人若干逾三日雨　上出牙骨折扇绘魏征像并书御制良臣颂以赐六月皇子冠宣祝使寻赐玉带徽府承奉李佑诬讦王过　上欲下诏切责王公谓李佑等篾视勑书不王用及王言其非乃指王过刼之此大罪也何责之有　上从之八月上丁遣代祭孔子庙十五日　上不豫既率众问安且附奏曰　圣躬必静心调摄美愿　皇太子视事御文华门临百官二十二日　上崩诸内侍谓诏当加称太后公意此归权官闱之端也遽曰遗旨旧未尝有此因以　英庙遗诏草示之乃得巳既而拟以九月六日　太子即皇帝位时皆传言　太子憾万妃将祸其家而少保刘吉则连姻万氏者吉怀疑思挟奸力言须缓期公虑叵测力告万安如所儗曰刘谓衰绖未除何可即位公毅然曰古人柩前即位事固有大于守礼者因连章劝进竟以六日奉　今皇御史宝请去诸传奉冗官追给旧进宝石得滥赏者斥佛子法王辍永昌槷减光禄羡费天下翕然仰更新之政矣皇亲万喜得罪廷议请从中鞫问公谓若是则事体重大万氏得罪深恐伤　先帝之心因儗轻宥众论服其得大体因连章求去优诏不允十月九日册　皇后奉诏使再上章乞休不允众议皇妣诞育　圣躬礼宜祔葬祭公曰祔葬可以祔祭则　太皇太后皇太后谒庙不免有嫌宜祭奉先殿别室竢他日追祔遂儗擢太子少傅武英殿学士而公求去不巳遂得致仕驰驿还公入内阁事　先帝历十余月改易旧政多事　今上三月更张新美多而公毅然有归志矣公在家庭孝友天至居朝廷刚毅自信天资闿爽书经目辄成诵底老不忘文章下笔立就议论曲折出入古今成一家言时□上以公经筵进讲称旨眷公特厚及密旨令内阁选堪任学士者以进公既与名且有礼部侍郎之拟　上不欲公出翰林遂止命讲学是年冬　上忆公请续修通鉴纲目进读左右曰尹某尝言此书亦有误处　上验其实乃命校正差讹尽削集览发明考异正误诸说　上经览称善遂命以校本刻之梓癸巳三月经筵讲洪范未引宋仁宗与王洙问答语及　太祖与刘三吾论洪范事讽　上亲儒臣访治道　上感悟乙未应制重阳禾黍登场诗称旨赐宝镪三千十一月升礼部侍郎十二月议　景帝谥先是公在史馆尝正景泰降号之事至是　上悟公言乃有是命公承诏草谥议曲尽其义丙申二月南京地震公率诸大臣陈一十八事曰策免大臣沙汰冗日绥冶南畿清理军伍弭靖贼盗减省内费辍禁滥赏罢止官醮却遏贡献简命将官稽省造作考查柴炭严防边衅抑制法王禁限服色除增白粳严肃门禁预养牛牲裁简驿递禁役军功执笔抗疏词极剀切多扼中贵同列颇以难公曰自我执笔请任其愆竟不肯窜易一言　上亦嘉纳之宣府左卫檄送僧行百五十人请给度牒公省其人则军舍也曰此边卫赖以屯守者其可空什伍以充梵剎乎尚书邹干称量给数纸以副其意公执不可上其议　上从公禁止之且先是僧道录司尝因近习乞恩恭度至是　上以公议示部却之及僧道录坚以请下礼部公参论究治如法士论翕然称快诸寺号番僧都纲禅师等殁其徒必请袭职旧多从之公创议旧有印勑者得袭余不许及中贵奉旨询礼部度僧之数且举额数言尚书语不伦公进曰旧额府不过四十州县递杀其十前给度不啻数十倍岂可复度耶度僧事亦寝十月朝堂审囚中有殴妻死至大辟公谓人以无子娶妾遭妻悍忿殴之初恐绝嗣今顾绝其命耶世之妬妇凌夫以绝人祀者且长气矣众翕然书可矜得不死十二月以父丧去己亥释吉改南京吏部右侍郎时当官南京者自视散地多不检冗弊棼丛公删涤之烨然改观庚子九月审死囚有长儿者案且杀人死公讯之则长儿年十四岁时贾人子孔暹相戏殴继而暹以他故缢死暹兄诬长儿因焚其尸既有疑且长儿年□四未有杀人意情可矜有孙銮者案称以柳棍殴人越二十三日死当伏诛公曰律言以他物伤保辜止二十日今越限且三日何可坐俱得免八月考绩北上陛见上顾左右曰尹直好官当留在此欲挤公者遽曰南京亦须得好人遂不果留壬寅秋陪祀帝王庙公因言元世祖以胡人入中国初欲杀尽中原人甚至废灭人伦岂当与尧舜禹汤并列殆高皇帝念先世尝其民乎然终当改正也甲辰升南京礼部左侍郎秋朝廷忧旱命大臣同给事中审刑部狱囚时给事中多尚严刻大臣惮其论劾每闻其论说多曲从之事多得驳勘公毅然谓朝廷以旱矜刑今务行勘再问是重滞狱矣何以体朝廷美意乎由是多从公谳冬上表贺圣诞归谒阙里孔庙丙午春偕王司马恕诸公寿俊会公首倡咏诸公继和公既又之序二月以修葺郊坛工毕祭告天地时成国公朱仪主祀事礼官议当拜大祀殿内公以　皇上时享太庙拜丹陛遣官祭历代帝王亦拜丹陛成或不尊于　皇上帝王不严于天地顾可拜殿内乎成国从其议居恒接后学苟有一善一能可采录辄委曲嘉扬之不啻若自其口出故一时名士多出其门以此 

　　○尹直（弇州别记） 

　　弇州别记 
　　尹直字正言太和人举进士入翰林累宫侍读学士直长身雄辩而熟于典章尝出入故相李贤门贤爱之引与计时事而直因借威焰胁取人财贿根蒂蟠固中外侧目贤卒复附太学士彭时取中旨进六阶礼部右侍郎时尹旻方柄铨心薄之恒谓人他何可居礼部也母丧归服阕改南京吏部凡八年不复调而方士李孜省直乡人也得幸　上以兵部侍郎兼学士召入内阁再进太子少保直既得志修夙忿因与孜省谋起大狱倾尹旻逐之及其子诸乡邑门生故吏才卓荦向进者　孝宗立下孜省狱戍之而直亦坐致仕去又数载　太子出阁上承华圣德箴颂因举先朝黄淮例冀复得赐对　上责以亡耻却之直愧沮老且病死所著有琐缀录万安故直党也力诋之欲自解一时太臣如尹旻项忠贤有声望如吴与弼陈献章咸指摘其私亡少恕人谓直不得志其是非谬幸殳皿如此 

　　○光禄大夫柱国少师兼太子太师吏部尚书华葢殿大学士赠特进左柱国太师谥文靖徐公溥行状（吴俨） 

　　吴俨 
　　公讳溥字时用姓徐氏别号谦斋常之宜兴人世有隐德曾祖福当元季兵乱于所居溪上长筏夜以济避乱者人多德之祖鉴琼州太守能不鄙夷其民有惠政民立祠以祀父渔隐先生孝义尤着乡人称厚德长者公儿时巳卓然成人羣儿在侧不敢亵语嬉戏少长从里师游尝取经典法言为一册题曰圣贤要语藏夹袋中以自警里师疑玩具逼而观之乃大惊因辞于渔隐先生曰吾不能令子师矣一日舅氏从外来称他子弟善歌以诧公公曰歌曲能显亲扬名乎若某所愿则异于是景泰庚午中应天乡试会试下第益肆力于学至忘寝食寒暑遂成痞疾渔隐先生忧之与同卧起公犹暗诵旧习不辍甲戌进士第二授翰林院编修以旧疾作谒告归天顺丁丑　英庙复辟选东宫僚属公兼司经□校书甲申　宪宗登极升左春坊左庶子兼翰林□侍讲充经筵讲官预修　英庙实录丁亥清武职□黄辛卯丁外艰特遣官赐祭服阕升詹事府少詹事兼侍讲学士乙未典礼部会试丁酉丁内艰赐白金楮币及祭葬服阕升太常卿兼翰林院学士辛丑再典会试升礼部左侍郎甲辰　上以山陕旱荒遣祀中镇西海河渎诸神公奉事惟谨所至雨辄应丙午改吏部甄别人物贤否以佐铨政一时人咸服其公明□宪庙末年东宫旧臣多卿相公虽蒙眷而当道所忌独未大拜　今上即位始与洛阳刘公同日入内阁升礼部尚书文渊阁大学士舆论翕然弘治庚戌复典会试辛亥　宪庙实录成公以总裁官升太子太傅户部尚书武英殿大学士赐白金文绮袭衣厩马甲寅升少傅吏部尚书谨身殿大学士丁巳公以年满七十乞致仕　上固留公仍令风雨太寒暑免朝戊午升光禄大夫柱国少师兼太子太师华葢殿大学士未几以目疾求去　上以公累朝旧德方隆倚任屡诏慰留遣医诊视中使赐羊酒米菜诸物最后辞益恳切乃赐敕给驿又赐袭衣白金宝钞仍遣官护送以归令有司月给米五石岁拨舆隶八人官其一孙中书舍人又一年薨于正寝实弘治十二年九月十一日也寿七十二讣闻　上感悼辍视朝一日赠特进左柱国太师谥文靖遣行人谕祭者九命有司营葬事公德性凝重度量宏远自少负公辅之望在内阁十余年以仁厚养国体以名节励士风匡救将顺恒以正君德先其所谋议必欲慎守成法或劝其有所建白公曰国家法度皆我祖宗神谋庙算其所以惠元元者甚备患在不能守耳岂宜更张　今上初即位止贡献罢工役黜异端屏憸邪登用老成一时善政倾动天下耳目虽出宸衷独断而公赞相弼成之功居多时有大臣罢废家居者夤缘谋复起公力持其议不得行占城奏安南侵小乞命官往问罪公亟疏止之至于荐拔人才常若不及一善一能无所遗弃或有过误曲掩护惟恐不完人尝曰天之生才甚难以微瑕而遽弃之吾不忍也其进退黜陟惟视舆论权度不以亲疏远近贰其心以故终始完节人无间言公前后三举礼闱所得多天下名士公未去位时巳多跻显位余姚谢公则与公同升内阁矣其在经筵每遇古先治乱兴衰之事敷陈明达而又进止从容悉中矩度以故　上多嘉纳焉公居家孝友事亲能养志闻渔隐先生有疾日夜涕泣以不得躬亲汤药恨及卒哀毁过礼庐墓者三年其丧何夫人亦如之有白鸠白鴈之瑞人以孝感所致公自奉薄甚非祭祀宾客未尝杀一牲至周恤施予则不少靳惜故旧贫乏不振者经纪不啻巳事尤好表章先贤邑人吴尚书友云洪武初死事云南事久湮没公致书守臣请赐赠谥祀享又裒集诸名公诗忠节录以传于世初入官即分俸以赡族人及在内阁乃买腴田千亩义庄又立条约永久计　上嘉其义特命蠲其徭役公学问纯正文词必根理道耻雕琢所著有谦齐稿若干卷藏于家夫卿相之能否必征于世而后见公周慎谦抑对宾客子弟言未尝及禁密事故凡所以论议于　上前者皆不得闻然即其世考之则君德清明贤士满朝百姓安乐四夷宾服公之勋业岂终不可得而见哉 

　　○特进光禄大夫左柱国少师兼太子太师吏部尚书华葢殿大学士赠太师谥文靖刘公健墓志铭（贾咏） 

　　贾咏 
　　嘉靖丙戌冬十一月六日特进光禄大夫左柱国少师兼太子太师吏部尚书华葢殿大学士致仕脢庵刘公寿九十有四考终于家河南抚臣以闻　上震悼辍视朝一日遣官祭葬如制赠太师谥文靖皆极异数其孙中书舍人成学以礼部左侍郎刘君舜卿所次状请铭咏辱乡后进受公知可以不文辞按状公讳健字希贤姓刘氏别号脢庵其先太康人曾大父讳绍祖元顺德路总管配翟氏大父讳荣配曹氏父亮以永乐庚子举人授华州学训导终三原教谕配张氏次白氏以公贵恩及三代俱赠特进光禄大夫左柱国少师兼太子太师吏部尚书华葢殿大学士妣俱一品夫人先是总管公卒值元季兵起翟夫人携子荣趋洛阳避居因家焉荣生亮初任华州司训时张夫人梦天使捧紫衣玉带入中堂惊晤公乃生实白夫人出也骨相甚奇教谕公大异之幼不好弄视羣儿嬉戏独端坐默然天资颖绝嗜学尤笃文务恩至理以发圣贤之蕴不事词藻景泰癸酉举于乡尝与洛中名士阎禹锡论学阎改容礼之谓乡人曰伊洛渊源续有人矣又与白良辅论不合而罢比晓白扣门揖曰吾中夜乃思得之始知吾子贤予远甚由是益知名天顺庚辰举进士会选庶吉士得十五人公居首时宰执以得人国家庆及授编修以忧去未几召修　英庙实录成升修撰有荐公以宪职董学政者公取易筮之得咸之九五爻辞曰咸其脢无悔徐曰此周公教我也当终身佩之不果行因号脢庵成化丙午升春坊谕德历庶子迁少詹事命祀西岳赐金带袭衣明年升礼部右侍郎兼翰林院学士简入内阁参预机务有胡马夷奴之赐弘治改元　孝庙临御勑知经筵事寻升礼部尚书兼文渊阁大学士凡朝廷大制作皆出公手甲寅加太子太保武英殿大学士有玉带麟袍之赐与西涯李公木齐谢公同心辅政　上方倚任入告之谋多所嘉纳而人不及知终十八年海内晏然称治会典成加少傅兼太子太傅户部尚书谨身殿大学士荫孙成恩中书舍人癸亥加少师兼太子太师吏部尚书华葢殿大学士再赐蟒衣玉带满九载加特进兼支二俸乙丑加左柱国支正一品俸再赠三代悉如其官　孝宗大渐召至寝殿御榻前与李谢同受顾□握手谆谆至歔欷不能语正德改元力赞新政百度肃然期于正始以承弘治之盛而逆瑾方恣横擅权沮挠公遂引年乞休累疏得请　上遣中使赐宝镪袭衣于第许乘传归降玺书褒谕有完名全节世以难之语有司仍给月廪岁舆公既去位杜门谢客瑾衔之不置乃以他事罪公落职一时正人皆罹祸闻者悚息逮瑾诛再复公官尽还其所废及罹祸者官肆我　皇上维新庶政首问遗老加公廪月八石舆隶岁十名及寿跻九十复勑守臣以束帛饩羊上尊慰之再荫孙成学中书舍人越四岁乙酉公不豫数夕前有星陨于洛赤气天不散者连日远近惊愕巳而报公逝人皆以不憗之验云距生宣德八年二月八日也配王氏赠一品夫人子二长来以子贵赠中书舍人次东举进士累官兵部车驾员外郎俱蚤卒继张氏生子一杰孙男二成恩成学俱中书舍人恩蚤卒曾孙男二望之得之成学等将以丁亥十月二十六日改印山平乐乡之原启王陈二夫人匶合而葬焉公立朝几四十年其典文衡乡试二会试四廷试读卷六俱号得士有脢庵集若干卷藏于家 
　　弘治十一年三月监生汪瑢奏言刘健李东阳杜绝言路掩蔽聪明妬贤嫉能排抑胜巳急宜斥退健东阳疏言近日两京科道指陈时弊并劾奔竞交结乞思传奉等官虽未尽当类多可采而乃漫无可否槩不施行自　祖宗朝至今未有此事皆臣等因循将顺苟避嫌疑不能力赞干刚俯从舆论别白忠邪明正赏罚以致人心惶惑物议沸腾草野之下其言乃至于此乞罢　上不许下瑢诏狱健等又上疏力救瑢得释 
【 今言】 
　　弘治十八年二月初七日　上召阁臣刘健等至暖阁健等因奏曰今国帑不充府县无蓄边储空乏正公私困竭之时铸钱事最紧要其余若屯田茶马皆理财之事不可不讲也臣东阳因奏曰盐法尤重今巳坏尽各边开中徒有其名商人无利皆不肯上纳健等因极论奏讨之弊　上曰奏讨亦只是几家东阳曰奏讨之中有夹带奏一分则夹带十分商人无利正坐此等弊耳　上曰夹带弊亦诚有之健等又言王府奏讨亦坏盐法每府禄米自有万石又奏讨庄田税课　朝廷每念亲亲辄从所请常额有限不可不节　上曰王府所奏近多不与皆对曰但□今后更不轻与则不敢奏矣健因奏曰臣闻国初茶马法初行有欧驸马者贩茶数百斤　太祖高皇帝曰我纔行一法乃首坏之遂寘极典　高皇后亦不敢劝此等故事人皆不敢言　上曰非不敢言乃不肯言耳因言盐法须整理迁等赞曰请下户部查议　上曰然明日降旨云祖宗设立盐法以济紧急边储系国家要务近来废弛殆尽商贾不行各边开中虽多全无实用户部通查旧制及今各项弊端明白计议停当来说于是中外称庆知　上思治励精如此 
【 治世余闻】 
　　孝宗忧劳思治益明习机务眷念民瘼欲尽革诸烦苛弊蠧召刘文靖公屏左右人罕得闻因大惧窃从隙中观但闻　上数数称善　上仁慈敬慎尤欲守成法公等亦见　太子未壮　上体清癯恐一旦祸起不可测务却谋远顾省机密发天下隐受其福至□□语及宫中事毅然欲创抑尽刷洗近侍权复□皇帝旧亦未敢轻动也 
【 裒谈】 

　　○大学士丘公浚传（黄佐） 

　　黄佐 
　　丘浚字仲深琼山人祖普性仁爱专事济人利物临高医学训科宣德甲寅郡中大饥白骨遍野业有第一水桥地舍义塜躬求全骴瘗之累累凡百余清明洒以杯酒粝饭其所行自少至老多类此父传早卒母李氏守志训之浚生有异质读书过目辄成诵日记数千言六岁信口诗歌语皆警拔如咏五指山诗识者知其必国器稍长博观羣籍每借诸市肆虽释老伎术亦所不废年十七始习举子业落笔文数千百言立就敻出伦辈弱冠着论谓许衡仕元无能改于其俗又不能行巳之道虽不仕可也耆儒硕师初见甚骇之巳而又大深服以先儒未有言及此者正统甲子首举于乡主司全录其五策两试礼部名在乙榜卒业太学祭酒萧镃深器重之之延誉繇是名益重景泰辛未告归所与厚者咸赠以诗编修岳正知其后必大成作序以送之甲戌复试于礼部学士商辂主试事阅论策即意其浚及揭名果然廷试当魁或以貌不扬巳之乃寘第二甲第一选入翰林庶吉士者十八人浚首被　命修寰宇通志时洗马李绍偕诸学士会史馆指刘定之谓浚曰主静生庐陵文献之郊又承石潭家□宜其博洽一时之冠子生海外何从得书籍师友而乃博洽如此浚自以远方新进一旦名动京师方欿然不自足益求人间所未见书而读之遂以博极羣书称于时尤熟本朝典故书成授翰林编修浚既多识有获发之文章雄浑壮丽四方求者沓至碑铭序记词赋之作流布远迩然非其人虽以厚币请之不与天顺七年两广用兵经年不决浚条列事宜李文达公贤一见之即代上之　英宗嘉叹付所司举行八年　宪宗登极充经筵讲官成化元年升侍讲命与修　英庙实录或谓少保于谦之死当着其不轨之迹浚曰己巳之变微于公天下不知何如武臣挟私怨谤岂可信哉功过皆从实书之三年实录成进侍讲学士经筵尝进讲吐音洪畅　宪宗竦听甚悦五年丁母忧九年服阕复原职十三年续修宋元纲目成升翰林院学士浚自出巳见撰史略谓朱子纲目以正统主然秦隋之末有不可遽夺汉唐之初有不可遽予者乃作世史正纲以着世变之升降明正统之偏全有裨世教是年祭酒员缺佥谓非浚不可乃升祭酒时同官刘健与浚相谑然健自此不说又有崇尚内典自谓心学者共诽且笑之学士刘吉亦北人寡学喜浚升曰南獠止可教官耳十六年加礼部侍郎仍掌国子监事复谓德秀大学衍义有资治道而于治国平天下之事缺焉乃采经传子史有及于治国平天下者附以巳见而其大要则九在于审几微以成天下之务故又首补诚意正心之要曰审几微自一卷余自正朝廷以迄成功化凡一百六十卷名之曰大学衍义补值　孝宗嗣位之初其书适成乃表上之　上览之甚喜批答有曰卿所纂书考据精详论述该博有禆政治朕甚嘉之赐白金二十两纻丝二表里升礼部尚书掌詹事府事且命录其副付书坊刊行会修　宪庙实录充副总裁官弘治四年实录成加太子太保三疏求致仕不允本年冬兼文渊阁大学士入内阁复三疏固辞不允乃奏请择衍义补中要务行之　上见纳乃就务以宽大启　上心忘厚变士习凡人才进退政事废举一惟　祖宗旧典是循五年天变上疏大槩论　上改元之初岁在戊申与洪武初元同符宜厘革庶政尽复旧规因拟二十二事陈时政之弊其略曰成化间彗星三见遍扫三垣地震无虑五六百次迩者彗见天津地震天鸣无虚日且异鸟三鸣于禁虫考诸经史天变莫大于彗孛在三垣三台尤重地变莫大于震动在京师边防尤危急矧禽鸟动物得气之先春秋二百四十二年彗孛者三地震者五飞禽者二今乃屡见于二十五六年之间变不虚生必有其应臣愿体上天仁爱念　祖宗基业端身以立本清心以应务谨好尚勿流于异端节财费勿至于耗国公任用勿失于偏听禁私谒以肃内政明义理以绝邪奸慎俭德以怀永图勤政务以弘至治庶可以回天灾消物异疏凡万余言　上命诸司议行又请访求遗书　上皆嘉纳洪武永乐以来凡百司朝　觐命吏部都察院考其尤不职者乃黜之不过数十人其后吏部患人言务以多黜公方岳以下少有微瑕辄黜之黜者亦不敢诉浚深知其弊言于上曰唐虞三载考绩三考黜陟今有居官未半载而黜者所黜徒信人言未必皆实此非唐虞之法亦非祖宗旧制也　上深然之会吏部上大小庶官当黜者几二千人乃勑凡历官未三载者俱复任虽经一考非有贪暴实迹者勿黜葢用其言也医官有疗疾往来其家者以失职怨宰王恕奏讦其短科道言疑出浚意　上察其诬待浚益厚□□加少保兼太子太保改户部尚书武英殿大学士以目疾辞不允八年薨于官讣闻天子嗟悼辍视朝一日赙宝钞一万贯赠特进左柱国太傅谥文庄浚性刚直与大臣论政议所未安必反复辩论言官论事亦以是非诘之不肯媕妸取悦无岁不求归前后凡十三疏皆不允问劳赐赉之使踵相接于门初经生文士以奇怪相高或不可句浚考南京乡试及礼部会试凡怪词险语皆痛斥之怨诽不恤也及祭酒尤谆谆学者言之文体乃复浑厚其在太学论者谓师道尊严无愧李文忠公综理微密则文忠公不及尝谓朱子家礼最得崇本敦实之意然仪节略焉考诸儒所言作家礼仪节使好礼者可举而行朱子微言散见于传注语录学者率未易求乃采其精切汇二十篇仿鲁论语作朱子学的其它述着甚富自筮仕至位极人臣凡四十余年而自处无异韦布产业仅能卒岁第宅不逾济民在都城市屋于苏州巷南规模卑陋聊庇风雨始终未尝少拓人到于今呼丘阁老巷所得俸余即充官费绝无赢余及卒南归行装自　钦赐白金绮币外惟图书数万卷而巳正德初　武宗素知其名孙田荫尚宝司丞卒复以曾孙□继其官　赐额祀于乡曰景贤祠以浚配宋学士苏轼以风示天下何乔新称岭南人物自唐张九龄宋余靖崔与之及浚四人尹直赞曲江其师东坡其匹世以知言云 
</div>
    <div class="pagination">
<a href="国朝献征录_page24.html">上一页</a><span>...</span><a href="国朝献征录_page20.html">20</a><a href="国朝献征录_page21.html">21</a><a href="国朝献征录_page22.html">22</a><a href="国朝献征录_page23.html">23</a><a href="国朝献征录_page24.html">24</a><span class="current-page">25</span><a href="国朝献征录_page26.html">26</a><a href="国朝献征录_page27.html">27</a><a href="国朝献征录_page28.html">28</a><a href="国朝献征录_page29.html">29</a><a href="国朝献征录_page30.html">30</a><span>...</span><a href="国朝献征录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
