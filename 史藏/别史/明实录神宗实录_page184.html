<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 184 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 184 页/共 367 页</h1>
    <div class="content">　　○铸给青州莱州登州各海防同知兼管清军驿传盐捕关防
　　○甲申户部题覆光禄寺卿钱藻奏称珍羞署所贮白粮当拣年近精羙者以需  上供年久不堪者改贮别廒以充口粮得旨如议
　　○乙酉兵部石星题关白具表乞封  上特准封为日本国王查隆庆年间初封顺义王旧例其头目效顺者授以龙虎将军等职朵颜三卫头目见各授都督等官今平秀吉既受  皇上锡封则行长诸人即为  天朝臣子恭候旨下将豊臣行长豊臣秀家豊臣长盛豊臣三成豊臣吉继豊臣家康豊臣辉元豊臣秀保各授都督佥事小西飞间关万里纳款仍应加赏赉以旌其劳其日本禅师僧玄苏应给衣帽等项本部俱于京营犒赏银内酌给奉旨如议行
　　○兵部题班军饷银例应随军解送接济今指挥王邦瑞等违者不行催解致动库银曲抵既经科道题参应移文山东凤阳各巡抚分别究治其原借班价银即着照数追完解部补库从之
　　○兵部议自套虏入犯延固官军捣巢马匹倒损数多委宜买补除将见在桩朋银动支外仍劄太仆寺于常盈库马价银内照数动支二万六千两遣官解送延绥巡抚衙门收发各道买马给军务遵节支费有禆实用又议四镇虏情俱属叵测而套虏尤甚乞动支太仆寺马价银九万两差官解送总督衙门转发甘宁固镇专备买补战马  上俱从之
　　○丙戌兵部议覆倭寇朝鲜刘綎以五千川卒请行窃嘉其勇敢遂因经略＜锍-釒＞题升加府衔令綎戍守朝鲜已奉旨撤兵适播酋抗拒王师四川缺镇守綎旧为川将谙播事复升四川总兵官乃綎觊勘功优叙私馈按臣宋兴祖随彼参劾法应禠革苐念其朝鲜二年苦戍功难尽掩相应候旨将綎革去原征云南岳凤功级仍旧管事其王京以后功次亦不准收录以示惩罚按臣宋兴祖举发私馈有禆风纪并乞敕吏部纪录  上报可
　　○丁亥兵部尚书石星等题册封日本事出创始正副使李宗城等呈称关防旗牌符节符验与随从员役廪粮官兵等项皆不可少合候旨移咨礼部请给正副使符节关防工部关给旗牌本部请给符验诏从之
　　○户部尚书杨俊民题勇士四卫二营马匹职等同太仆寺少卿王仕性等严查实在并损折匹数四卫营损折数少免行罚治其勇士营坐营耿宗义曹材中军把总马应龙童钟折损既多法宜罚治按往年所发马料银管马掌数大半侵入私囊贫军十不得一今岁即令该营逐匹包封听公同验马给散庶军卒得沾实惠既经巡视科道部寺诸臣殚劳查刷准验真匹印记马匹按季关支草料宜著为令从之
　　○庚寅  圣谕小西飞等奉表入京许久该部从厚礼待以体怀来远人之意
　　○吏部尚书孙丕扬等题考察事竣员缺数多臣等思频年罪废诸臣奉有  明旨不许朦胧推用然亦恶夫朦胧非靳其推用也迩者议论烦多致厌  圣心诸臣罪谴沦落盖以百计逐放日久间有二三凋谢者臣甚惜之夫诸臣获罪心迹不同推用亦自有辨忠心为国者不次超擢因人成事者循咨量移至假公济私原未言及国事而改刻本章非钦降以为钦降因年久无所稽考欺人以图起废者不与录用庶言者获用用者不淆臣等不胜大幸不报
　　○户部题昌平蕞尔之地  陵寝在焉役重差烦视他州县最苦先经御史江东之奏请该州额解户礼工三部本折钱粮分派各省直代输而昌平兵道参议白楝复称领解银两棍徒侵费相应差役于应解衙门自取为此酌覆候旨从之
　　○癸巳大学士赵志皋等题请二十三日考察既竣  皇上御朝举大班纠劾之典札谕是日力疾御门
　　○兵部覆广西一隅嘉隆以来屡遭叛劫频罹兵燹军民逃窜十室而九而桂平浔梧柳五府独甚自后各省直勾单查系五府军丁自万历十年以后充发者照例发勾十年以前者尽数豁除其南宁太平庆远思恩四府不得援引为例诏从之
　　○总督陕西叶梦熊题西宁地方密迩川海各虏时日垂涎先是永瓦诸酋希觊市赏未通火落赤等酋近永瓦诸酋因乞款未遂先既联火酋以近河今又勾歹成等于海上紏众合谋其情叵测除行该镇将领整兵听候外仍谕抚臣酌量虏情缓急应援＜锍-釒＞下所司
　　○巡抚南赣汀韶等处谢杰＜锍-釒＞称臣叨镇虔已逾期矣营中选兵率以石数百斤程兵之力迨进营而人易矣其人之真伪力之有无谁复言之是则该营选兵之弊也兵既进矣多为名目以侵渔之甚或差遣之佣作之兵力几何堪此横扰是则该营克兵之弊也兵贫势不得不借贷于是民之富者长之墨者挟余赀以算重息兵安得不愈贫既贫而逃又擅顶其阙是则该营苦兵之弊也兵既生难自保并死莫为歹□宾甚者诸长于其死不即以闻擅支月粮而瓜分之是则该营虐兵之弊也臣叨镇之初即闻此四弊故于坐营把总以下一应公费馈遗严为禁绝惩债主之擅科免各兵之重纳阙必报官不许其冒顶选必程力不容其雇人设为义会使得娶妻岁增营房使得安处立助殓之规俾其阙之乐报创厉祭之典俾其鬼之有依此皆臣所云急则治其标者也然又有销兵养兵简兵三策所以治其本者为  皇上献何谓销兵营中老弱过半有以退脚之议进者其说谓老弱愿去者各择强壮自代俾量出脚价以贴之其言似矣而不知即顶酋之别名也虔台赏功银前此每月常用及百金今臣就中取十二金会同守巡坐营官有一老弱能荐一壮士自代者赏银一两五钱一月之中以前十二金计之可销兵八九名并操汰物故者不五年而虔营老弱悉变为精锐矣何谓餋兵臣自罪袁氏诸豪歛迹不敢出息借人然不能禁兵之不重借也虔营岁饷三万五千有奇量借千二百以为营本亦使守巡坐营主之月发百金借兵之果有急者息视民间三分之半其法仿宋朱熹社仓遗意岁出母钱千二百金可得子钱一百八十金不出七年军中自有债本并饷金可无动矣何谓简兵兵之名目甚多有精兵有火兵有马兵有亲兵有大营兵有外营兵精兵者战阵之兵也臣今所简能提三百斤石而舞重刀者也火兵者九兵而一火以执爨者也臣今销兵之策行老弱皆去火兵亦壮丁也马兵者餋马者也亲兵向有百名以卫辕门近节省归伍而臣缓急无赖矣计羊角水长宁二营吊归大营者共七十名今将四十名为亲兵而以三十名不补让为马兵饷又以马兵不责练而杀其饷又以马兵止备侦探而不用于战且减其十则亲兵之增岁费饷无几矣此臣所云治本者如此疏入  上下其议于所司
　　○甲午狭西抚治西宁番夷副使余良枢以调任未推河间府知府刘敏宽补之
　　○乙未狭西总督叶梦熊题总兵官黄明臣报称河外达虏聚结苖头将犯靖虏随督兵众逆战斩获首级一百一十七颗内生擒一名又宁夏中卫游击石尚仁报称斩获贼虏首级五十名其有功员役既经查确具题相应叙赏示劝  上下兵部议之
　　○丙申  上视朝三法司科道纠劾朝觐官员  上命都饶这遭著回去用心供职
　　○户部题南兵阵亡病故可悯月粮银两既经总督孙矿等查核相应照例户七兵三移劄仓场管理银库主司如数补给以示优叙从之
　　○丁酉以吏部左侍郎兼翰林院侍读学士刘元震掌詹事府印其经筵日讲并正史副总裁如旧
　　○以河南汝宁府知府霍鹏升狭西副使驻劄肃州抚治番夷　　○四川道监察御史綦才奏三事一曰抑武臣平壤王京之捷李如松不可谓无功然叙功以来每遇总兵员缺即推如松且即推其所亲信刘綎张世爵今刘綎以贿闻矣五侯贵显末路难期臣愿敕李氏自为计而刘綎赃私狼籍是宜亟行罢斥以示贪戒一曰惩贿臣闻官之失德宠赂章也许茂橓多赍珠宝公行贿赂一经投获竟从未减此风一倡自后爵以贿进罪以贿免复何忌惮臣谓许茂橓仍应提问以示行贿之戒一曰究勋臣国家所恃以驱使人群此诏令与三尺法耳武尚耕将旧鲊解进特奏请稍迟  皇上赫然震怒夺其原职谪以边方何物刘世延不许潜住南京之旨奉之久矣恬不回籍尚耕未违玩已有显罚世延实违玩輙置不问臣恐奸雄得以窥朝廷之浅深矣臣谓世延宜亟行重处以绝祸萌＜锍-釒＞入  上命议处刘綎张世爵各有差而綦才因事党救尚耕削籍綦才罚俸六月
　　○戊戌巡抚狭西吕鸣珂题松山丑虏逼邻兰靖近聚众入犯颇肆鸱张不一大创恐无以遏其凶心而杜后患随会督臣叶梦熊调发官兵乘冬春草枯马弱侦探虏帐酌量缓急或乘间袭击或出塞捣巢歼兹丑虏务伸国威使其慑怖诏下其议
　　○己亥总督蓟辽经略孙矿题奉  上旨动马价银二万两将临阵将士各官给赏宴待其见获骆驼五百只解京旧例每骆驼给发银十两今通计银五千两臣会同辽东巡抚李化龙查得近日解到川兵月饷见有余剩合无于内扣除五千两给发驼价以慰战士心从之
　　○工科等科广东等道吴应明曹学程等乞恩认罪先是圣驾御临毕文书房官李文辅传  圣旨科道奏事纠仪侍班错乱嗽吐不恭故有是请己奉旨各罚俸二月
　　○庚子尚宝司卿赵崇善升任员缺推南京尚宝司卿颜素题补
　　○辛丑大学士赵志皋等题上年庶吉士邹廷彦餋病回籍未蒙除授今覆考廷彦才识＜锍-釒＞通堪任谏职乞敕吏部查六科员缺除补
　　○兵部尚书石星题覆御史綦才参论邪媚三臣内李如柏张世爵救朝鲜时按臣核勘斩级功多题叙大将员缺准用已捕如柏贵州总兵世爵昌平总兵矣继因山西套虏入犯世爵屡经战阵改调山西刘綎统领川兵远戍朝鲜撤还时值播酋抗命本部复以綎久谙播事改四川此三臣推用之由也綎以私馈按臣参处相应议革征岳凤功次降充副总兵管事世爵原以征倭获功推用若以綎故波及恐将士解体似难别议诏从之
　　○总督孙矿题东虏炒花等酋住牧临边零掠大举攻台杀人颇横近抚镇出城交代乘虚直犯广宁及闻镇臣还又西犯大清堡各官奋勇拒巢则有镇守总兵董一元先声禠虏游兵左营参将方时春防守效力镇武堡都司曹文焕应援不爽坐使孤城保全均有微劳而有罪官员宜转行御史核勘分别究治  上从之
　　○壬寅大学士赵志皋等题为恭遇  仁圣懿安康静皇太后  万寿圣节奉旨免朝臣等备员辅弼谨赴会极门行庆贺礼是日颁赐四辅臣上尊珍馔
　　○冀北道缺参议以户部署郎中事李甲升补
　　○癸卯遣使册封日本
明神宗显皇帝实录卷之二百八十一
明神宗显皇帝实录卷之二百八十二
　　万历二十三年二月甲辰朔祭  三皇于  景惠殿以祭品颁赐四辅臣
　　○乙巳大学士陈于陛陈时政之要六事以进一接见大臣乞每月一再御朝间亲讲读其有军国大事特召阁部院大臣从容□决一录用人才往言事诸臣困衡既久少者壮壮者老宜敕下吏部分别才品上请简用一劝奖外吏令考选科道者推知与州守并预进士与科贡并预郡守声绩卓异六年以上得径升京堂则守令之职重矣凡推用巡抚必内外间升则藩臬之职亦与京堂并重矣一清查边饷四方财赋岁入太仓银不过二百五十余万而各边主客年例兵饷乃至三百余万此漏卮也臣愚以为须简才廉饷司兼以宪秩往核军马渐减浮额庶军国支费稍纾一储餋将材将者三军司命今多故之日合行各边腹督抚特荐将材无拘戎伍草泽其有异能奇略卓出流辈者许各荐三四人咨送京营以预边关参副之选而武举试法先尽九边次北直山东河南以及各省其步骑论策取中者姑足往年半额此外有能搴旗扛鼎熟虏情善间谍谙晓天文风角善制火器军械及惯舟师习海道者另列许同武举赴试录名进呈相兼叙用庶武科不以一技限人而熊罴之士出一择用边吏按将领职在战斗有司职在封分不相诿也臣谓边地府州县官铨选时无论进士举贡流品但有强干胆略出群不拘授任如其折冲保障功绩茂著一再考后府倅州县官即可递升边方太守太守即可递升边方司道以至开府总钺不为限制庶符竹之良皆可以当一面禆益边务事匪鲜浅  上褒羙加纳之
　　○大学士赵志皋等题开讲日期今岁于祭祀之期有碍谨择二月十六日恭请  皇上临御讲筵从之
　　○丙午户部题覆狭西御史李楠议禁湖南茶引以绝夹带建紫阳茶坊以绝假茶事按茶课易番中马其法甚善乃奸□利湖南之贱踰境私贩番族享私茶之利无意纳马而茶法马政两弊矣今宜行巡茶御史召□报引先为晓谕愿报汉兴保夔者准中越境下湖南者通行禁止至产茶州县设立官店官牙引□到店纳课茶户依估还□牙保将前茶运赴紫阳茶坊告府盘验则夹带绝矣若乃□贩伪茶日增番族藉  减马应如按臣议择紫阳辐辏地面建立茶坊一所责成正官如法蒸晒敢有擅搀假茶者举发重究庶茶行马足而番汉兼便矣诏从之
　　○蓟昌辽保四镇阅视按臣张允昇孙珫张遇文周维翰钱梦得等及三年具＜锍-釒＞举劾兵部据实叙所举文武将吏劳绩最次以闻  上以各官修举边政效有勤劳诏督抚刘东星赵燿顾餋谦等道臣王见宾郭性之白栋杨镐等将官陶世臣戴延春裴邦翰解一清等各升级赏赉银币有差
　　○兵部复以宣大山西经按臣林寅宾等阅视叙过文武将吏劳绩最次以闻  上诏萧大亨邢玠加升荫赐赉特厚其吕坤梅国桢魏允贞王象乾等及将领麻贵马林以下各升俸赏银币有差
　　○  皇帝敕谕神机三营添注游击将军署都指挥佥事沈惟敬今特命尔量带随行官兵赍敕前往釜山宣谕倭将豊臣行长等彼国初欲求封天朝因朝鲜不为代请以致二国构兵及天使往谕即能率众退避竟全属国今平秀吉表乞内附朝鲜亦为请封朝廷察其恭顺无他特采廷议已遣正副使二员赍诏往封平秀吉为日本国王令其暂驻辽左待报方行尔可谕行长等速将册使舟楫等项整饬完备仍令釜山倭众尽数归国撤毁栅房不得以倭户为辞遗种滋患一面传谕朝鲜国王待釜倭一退即从实奏请册使启行无得生事起衅以误重典尔仍同到日本宣谕一应册封礼仪悉照朝鲜事例预先申明约要及谕平秀吉及合国人等锡封之后皆我臣属务要永遵臣节不得别求贡市慎修邻睦不得再犯朝鲜六十六捣之众悉归农业不得窃掠边海诸凡约束三事调戢两国俱属尔专责应行事务听尔便宜处置朝鲜日本诸色人等不得阻挠要在上尊国体下定夷情事毕还日将尔前后功次一并叙录如或贪黩偾事轻率损威法不轻贷尔宜慎之故谕
　　○丁未李廷机升左庶子掌左春坊印信邹德溥升右春坊右中允
　　○诏以南京都察院右副都御史杨一魁升工部尚书兼都察院右副都御史总督河道
　　○升左庶子萧良有为国子监祭酒
　　○礼部题东虏炒酋纠众犯武镇堡时督抚镇道同心运筹士卒用命俘斩贼级四百有余夺获驼马二千以上眷兹奇捷相应荐告于  郊  庙宣示中外奉旨选吉日行  南郊遣公徐文璧  北郊侯吴继爵  太庙驸马万炜各行礼
　　○是月会试天下举人诏礼部尚书兼文渊阁大学士张位吏部左侍郎兼翰林院侍读学士掌詹事府事刘元震为考试官
　　○皇第六子命名常润祭告  奉先殿　　○己酉升广东副使陈璧为湖广左参政户部郎中陈一洙为江西副使湖广郧阳府知府魏良臣为广西副使
　　○庚戌原任南光禄署正王汝立捐银三千两助筑淮安庙湾城抚按请加衔建坊以示激劝又管清江厂工部员外包应魁将庙湾盐所抽分柴蓆银一千五百两助役并乞纪录工部覆奏宜如所请从之
　　○工部覆奏河防工竣经管各官会核勤惰既明今将扬州等府同知等官刘不息等高邮等州正官许一诚等山阳等县正官何际可等各优叙纪录其各州县佐领武职另行奖赏并失事应戒者俱请旨举行从之
　　○辛亥升狭西按察使赵徤为福建右布政山东左参政梅亨为浙江按察使山东右参政沈九畴为四川按察使浙江金衢道副使张朝瑞为左参政福建汀州知府万振孙为湖广副使工部郎中岑应春为山东左参议浙江右布政使推原任福建右布政张偲山西提学副使推江西吉安府知府汪可受
　　○升太仆寺卿杨时乔为南京太常寺卿
　　○壬子升户部左侍郎胡嘉谟为南京都察院右都御史
　　○吏部推礼部右侍郎孙继皋为南京吏部右侍郎曾朝节堪升吏部左侍郎诏以本部右侍郎刘东星改左而以孙继皋为右其兼官经筵副总裁如故
　　○以山东右参政卫承芳升应天府丞直隶大名府知府涂时相升光禄寺卿河南佥事于若瀛升尚宝司卿时尚宝卿正推福建参议陈应芳而钦点若瀛也　　○是日复以广东副使沈孟化升广西右参政直隶庐州府知府乔学诗升四川副使户部郎中洪敷诰升广东副使广东雷州府知府林廷升广西副使湖广佥事章邦翰升右参议
　　○户部覆巡按狭西御史林道楠议处客兵粮草以济实用慎边仓署掌以杜侵渔二事大概边仓收贮客兵粮料草束往往浥烂居半皆繇旧例贮俟客兵始发以至官攒赔累今议散粮草时无论主客挨陈搭放其余新收者如客兵至即以此支给但草料贮久腐多宜定折数明注销使得沾实惠乃若边仓署掌尤须得人往民输粮脚价使费率三石致一而署仓者侵储动至数百石宜委选千百户廉干者一年满日核其出入果无乾没亏折即委操守坐堡中军等官此激劝之大法也
　　○礼部题覆兵部左侍郎今致仕贾应元奏母太恭人傅氏例乞恤典例三品文官曾授本等封者俱照例与祭葬应元虽闲住继经督臣郑雒题边劳追叙复职虽未经考满得与祭一坛减半造葬  上从之
　　○兵部议犬夷互相讎杀朝廷处置贵宜夷官马斗斛擅操兵戈致部民马邦聘等相图报讎而覃玉鉴覃文瑞等与斗斛姻亲轻自举兵助虐应移文湖广抚按严行禁谕仍行四川抚按选委廉干官员虚心详勘务在分别曲直俾夷情帖服永杜兵端诏从之
　　○兵部以延宁甘固四镇已经阅视其文武将吏劳绩最次据实覆奏  上以督臣叶梦熊抚臣田乐功最升荫赏赉特优其抚臣李春光周光镐姚继可刘光国贾仁元升级起用赏赉有差总兵麻贵加级赏赉道臣杨时宁等将领俞尚德等各升赏有差
　　○工科都给事中吴应明＜锍-釒＞言近奉旨行狭西织造羊绒其数七万四千七百有奇估价一百六十余万两狭西先有洮河蹂躏后有宁夏叛逆獍虏窥关狼烟接燧无岁不调兵无月不徵饷灾伤迭见户口逃亡岂堪此额外重役不报
　　○癸丑大学士赵志皋等题蓟辽总督孙矿所奏封倭事宜蒙旨发臣等拟票窃思东封一事迟疑二年自  圣谕许封而群议始息近矿因叶靖国宣谕回镇疑封事未妥致有此奏及阅兵部覆本似灼见请封甚恳保无他虞遂身任其事况诏敕已颁若迟疑何以彰信乞严谕李宗城同沈惟敬前往早完此局以示信外夷报可
　　○升礼部郎中陈鸣华为广东提学副使湖广按察司副使韩济为布政司右参政大理寺左少卿邓炼升太仆寺卿
　　○乙卯调原任浙江佥事方万策补贵州佥事
　　○吏科林材＜锍-釒＞论成宪刘元震冯梦祯儒臣贪鄙随降级调外任科道吴文梓崔景荣等合＜锍-釒＞救之南御史张蒲等复抗言申救不报
　　○先是总督孙矿曾撰榜文差官叶靖国同部差沈嘉旺等宣谕日本责以倭众尽数退还本岛不得因封求贡又不得侵掠朝鲜三事时行长初与僧玄素□议有难色既传报关白听命三事而不许贡市一节终不之及矿又以日本山城君见在有文禄历日可诬而小西飞称其已亡皆种种可疑即云退兵焉知不诈伏近岛以绐我乃＜锍-釒＞请仍调海防营兵与天津新兵兼增水兵预堤备以俟便宜援剿仍改封平秀吉为顺化王兵部尚书石星覆册封日本一事业因议纷停寝后因朝鲜国王代恳荷  皇上特旨予封责臣星担任今行长三事既以回报听命封事已成印册已备冠服已制使臣李宗城已遣游击沈惟敬已行而督抚孙矿李化龙请更号停使阻惟敬无往并议调兵防剿将无过信叶靖国而小西飞面审之言皆不足听耶乞遵成命如前果倭情反覆听督抚便宜援剿诏从之
　　○兵部覆宁镇松山住牧宰僧等酋与河套卜土诸夷毳幕联络二千余里向盘据套内为西北大患自昨秋今春松酋屡入犯狭西督臣叶梦熊与各抚镇道将同心戮力俘斩虏一百六十六名颗相应行御史勘实叙赏就于该镇先发马价银内动支前数造册奏缴虏虽暂挫必怀报复尚敕加谨堤备期保无虞从之
　　○工部左侍郎沉思孝奏言狭西织造羊绒既奉  明旨宽恤每岁解进一运以四千为率酌工料银一十万两查隆庆先年传造羊绒工料俱属狭西动支通省库贮各项银两顷年兵荒残破民不聊生不得不取给于臣部然所恃以协济者户部耳臣与杨俊民酌议处银三十万两派为三分户部九万两工部十一万两该省十万两即户部以户三工七为辞而臣部工料银两将竭似难准从通候工完之日将织过袍服用过银两数目造册奏缴
　　○内官监太监张诚奏  大方龙凤等舟桥座亭轩岁久损坏伏乞敕下工部踏看修理诏俟别项工程有次第议行
　　○丙辰升山东副使詹思虞为参政整饬宁前兵备
　　○吏部推大理寺左寺丞连格右寺丞江东之俱堪升左少卿  上诏本寺右少卿荆州土升左少卿而江东之升右
　　○升南京吏部郎中林震为广东右参议贵州右参议董木□赴为四川副使
　　○户部议织造协济乞仍照户三工七之例诏从之
　　○户部覆宁镇御史李楠条议八事内四事一增兵饷以济目前议添马一千四百匹家丁七百名其月饷草粮行该道按月查核兵马实数暂于本镇主饷内借给俟召买完日题请补还一修马政以程料草议攒槽验膘五马一槽两槽一厩责令管队按月总领每十厩煮料二石照槽遍给双月本道验膘以定赏罚一垦荒屯以豁虚粮议将河崩沙压等项屯田丈勘豁粮必成丁者方报官拨田其新涨芦洲任便开耕止派草茨免其杂役一留牛种以备籴本议还官牛种银有拖欠者每两许其纳米一石二斗准销前数不则每岁秋成酌动二万两乘时召买本色以备豊凶诏从之
　　○户部题覆大学士陈于陛议清边饷一款近见各边今日请增兵明日请增饷权宜措处殊非经久之策合咨行各镇将兵马钱粮原额若干某年加增若干某年议减若干其减存钱粮曾否抵充部发年例又严示将军丁逃故马匹倒死不报者罪征调军马以少开多者罪债觅顶替知而不举者罪更遴选饷司廉洁任事者董之庶将弁朘削兵粮填充私橐者少息奏入  上诏著实举行
　　○丁巳升右通政李汝华为南京光禄寺卿原任狭西左参议张悌为狭西按察使原任浙江右参政彭国光起补湖广右参政
　　○二月二十二日礼部奏祭  历代帝王  上遣公徐文璧侯吴继爵伯王学礼尚书杨俊民范谦分献
　　○己未辽东奏捷祭告  郊  庙
　　○礼部覆太常寺少卿钟化民所请故太傅于谦在京祠祀谦丹心捧日赤手擎天当君出虏入之秋坚排迁主战之议再造功高独担心苦一腔热血宁减柴市之哀万里孤魂忍陏□土牛山之泪虽常血食于所生犹未萃灵于死地既经乡人捐俸置馆本少保之旧寓为太傅之新祠相应比照宋文祥事例准令春秋祭祀先期十日太常寺具题遣本寺堂上官行礼兼乞赐额名以垂久远以慰忠魂诏祠名忠节
　　○代恭王廷琦妃陈氏奏庶一子代王鼐铉已故乞将庶二子新宁王鼐匀管理府事礼部范谦执称管理府事必其伦次相应素履无咎者今据御史连标奏参鼐匀事情则诬讦亲兄交通矿盗居丧宣淫革禄省谕未见悛改若冒管理国即可因此以希王爵相应咨该省抚按严查稔恶有无悔迁以凭题请  上诏鼐匀暂理府事参奏事情待抚按勘报再议
　　○户部尚书杨俊民题粤东地逼海隅饬兵经费甚钜乃总督两广今升南京户部右侍郎陈蕖于两年任内节省旷饷等银多至九万有奇自非餋心廉静天忠谋国何得有此合无量加恩赉以示旌异诏赐银币褒之
　　○辛酉兵部覆狭西巡按林道楠议恤墩军以明烽火抽游兵以防虏冲设芦关以扼边险三事按墩台烽堠以哨外虏情形以传内地防歛所系诚重如议每墩十人选其精壮更番休息明赏罚戒剥削庶缓急有赖便一设军以卫居民而住各城堡离边太远救援安能济事如议把都河等六堡抽各堡军三分之一以为游兵仍委官就近屯住统练以待不虞便二延安为三秦咽喉揆时度势应于芦关设一操守挑选精锐五百名统领防御其增官建堡公费须从长计议永久遵行便三从之
　　○兵部奏辽东镇武之捷斩馘获级至五百四十有奇生擒莽吉唤气大酋伯言把兔被伤而死乞破格优议  上诏董一元升左都督加太子太保荫一子世袭指挥督抚孙矿李化龙各加升荫子其守巡王邦俊刘三才等副参游李平胡张世爵等皆升级赐银币有差而石星以调度有功加宫宝赏赉特厚
　　○乙丑升云南按察使陈洙为湖广右布政使山西按察使薛亨为河南右布政使湖广德安府知府杨以忠为云南副使
　　○起原任狭西右布政使张思忠为山东右布政管辽东苑马寺马政整饬金复海盖兵备
　　○兵部尚书石星奏辞少保因言董一元功既非常臣部纪录嗣有斩获请加封爵以鼓励人心  上准辞免加官董一元着纪录俟再奏功优叙
　　○巡按四川监察御史王慎德议剿播酋宜蚤先是慎德奏播酋杨应龙抗杀将领叛逆已彰特列征播三议一曰国体当重奸徒徐宗达兵部念与应龙有旧差同赵梦龙等往播州宣谕大似讲解辱国非宜一曰赞画宜罢杨酋虽负固川贵间一孤雏耳设总督已属张皇至赞画将安用之一曰党与宜剪贵川宣慰司酉阳宣抚司原与播司相唇齿阳顺阴助岂能得其死力宜有以离其势而绝其援奏入尚书石星因言徐宗达为应龙入京打点律有明条臣何敢庇惟是赞画二员业已奉命前驱遽为议罢似亦非体张国玺资俸既深相应查有川省兵备员缺就近铨补刘一相赞画事毕查缺另用为便若乃催邢玠之赴任责土司以大义悬封赏以分茅相应一听按臣从宜处置  上诏勘剿播酋着抚按官相机行余如拟
　　○丙寅大学士赵志皋等揭为吏部误升官员蒙御批苏应旻曹珩系见提问官如何擅拟升转该司官沈昌期等朦胧市恩著降极边杂职用臣等仰见  皇上综察之明独断之威无不悚服但吏部相沿旧规以王官为议处今该司升苏应旻王府实罢黜其人非市恩也至于曹珩户部覆本在御前未发户部无所据以咨吏部吏部无从知之是以有此误升沈昌期询访历履委欠详慎不能无罪但亦公事失错乞重加罚俸余员外主事量加罚俸以为不慎重之戒则用法平人心服矣不报
　　○丁卯大学士赵志皋等因吏部大选官员请改期具揭再申前请且言尚书孙丕扬秉铨公忠必欲罪沈昌期等一司尽空亦非所以安丕扬心合无将司官重加罚治令其即出以完明日大选  上诏司官为首的遵旨行余各罚俸一年既而丕扬自陈愿赐罢斥以宽司属不报
　　○应天巡抚朱鸿谟揭所属广德州界在浙直万山中舟楫难通欲比照嘉定县永远改折事例户部覆奏准折三年俟果输纳如法再听抚按覆请从之
　　○戊辰兵部覆狭西总督叶梦熊题叙延绥功次斩获虏级共二百五十颗总兵麻贵功尤最宜颁不踰时之赏以励边臣乞即行按臣查勘并将宁塞下马关靖虏地方所获捷功与套虏深入固镇有功失事员役一一查明庶功罪昭明人心激劝诏从之
　　○己巳户部覆总督漕运褚鉄咨行本部上纳蜡茶等件有浙江解官经历洪一麟漂没蜡斤事出不测既经督臣勘实应照前江西解官李时登例一体豁免督令布政司查勘库贮无碍官银照数买补解纳从之
　　○庚午清明遣官赴  长陵行礼
　　○辛未升太常寺少卿耿定力为通政司右通政
　　○兵部覆巡视京营科道杨东明等条议京营五事一清汰老弱务在公选京军一考选双粮必绝营托应募一犒赏军士比艺量为加优一稽查钱粮核实毋使侵冒一调和将士协心毋使忘功诏从之
　　○癸酉礼部覆四川巡抚谭希思咨称年例贡扇常数外奉新旨添造扇柄解到二千六百柄谨送内府交收诏著为例
　　○兵部议狭西布政司积欠民运二十五万九千有奇延绥大盐池欠课银六千五百有奇皆宁镇紧急军需所系先行催解一半以济燃眉其余设法立限尽解接济庶纾皇上西顾之忧报可
　　宗显皇帝实录卷之二百八十二
大明神宗显皇帝实录卷之二百八十三
　　万历二十三年三月甲戌朔
　　○乙亥户科都给事中杨恂疏论大学士赵志皋四事一许茂橓之馈遗事露不问一捉获奸徒徐宗达为播人行金求元辅票拟一吏部推升创专擅之说以惑  圣听或正或陪任意颠倒一言官朝廷耳目迩来进朋党之说以激  圣怒非显斥于正言直指之时则阴中于迁除建白之际且词连次辅张位请罢志皋谨防张位奏入  上怒其诬诋令降一级调外任于是元辅志皋疏辩许茂橓之馈遗臣曾揭请敕法司严鞫而恂反指为贿臣杨应龙之议抚议剿原听抚按相机处置而恂乃谓播人行金贿臣票拟点用  天子之权近因间点陪推而恂且咎臣为专擅升降吏部之职试召问吏部有无干预而恂且毁臣为侵权此皆系臣名节不敢不言至言官论事是其职掌向疑臣等进朋党之说阴沮中伤复蒙降谴益重臣罪乞俯霁  天威仍复恂官兼赐矜放以免误国  上温谕慰留之次辅位亦引罪乞俯宥杨恂以彰虚受是日辅臣陈于陛沈一贯复连章申救恂请免其降调以安二辅特降  御札谕元辅与卿等同寅协理朕所鉴知狂妄小臣将朕独断之事猜疑诬掜本欲重处因卿等申救姑照原级调外
　　○以兵部武选司员外郎方应选为山东副使备兵永平
　　○工科都给事中吴应明奏淮黄二流会于清口而海口一带则淮黄之尾闾也先因黄河迁徙无常设遥缕二堤东水归漕乃水过沙停河身日高徐邳以下居民尽在水底今清口以外则黄流阻遏清口以内则淤沙横截强黄倒灌上流约百里许淮水仅出沙上之浮流而猪蓄于旴泗者遂为  祖陵患矣先年科臣张贞观所议自腰铺开一支河归之草湾河或从清河南岸另开小河至骆家营马厂等处出会大河建闸启闭一遇运浅即行此河亦策之便者至治泗水则有议开老子山百折而入之江者即排淮泗注江之故道也宜于此处建闸淮平则闭秋涨则开使不得为  陵泗患又考河形北高南下张福口居淮河北流与清口对堤张福则水向南而淮病堤清口则水向北而淮不病故拆张福堤而于清口造堤以束之亦两利也疏下工部覆称腰铺支河之开岁浚清口之议容臣等行总河详勘次第举行至＜锍-釒＞海口开老子山决张福堤与夫建闸扒沙实土甃石之议事难遥断恭候命下行漕部院及各御史会勘画一以凭覆请裁夺诏如部议
</div>
    <div class="pagination">
<a href="明实录神宗实录_page183.html">上一页</a><span>...</span><a href="明实录神宗实录_page179.html">179</a><a href="明实录神宗实录_page180.html">180</a><a href="明实录神宗实录_page181.html">181</a><a href="明实录神宗实录_page182.html">182</a><a href="明实录神宗实录_page183.html">183</a><span class="current-page">184</span><a href="明实录神宗实录_page185.html">185</a><a href="明实录神宗实录_page186.html">186</a><a href="明实录神宗实录_page187.html">187</a><a href="明实录神宗实录_page188.html">188</a><a href="明实录神宗实录_page189.html">189</a><span>...</span><a href="明实录神宗实录_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
