<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1012 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1012 页/共 1860 页</h1>
    <div class="content">
○丁未。孝惠章皇后忌辰。遣官祭孝陈陵　　

○谕军机大臣等、周琬平日情性乖张。妄自尊大。而归州盗犯张洪顺一案。办理错谬。因将伊发往伊犁效力赎罪。但此案情节。系爱必达始终回护所致。周琬止有前案率行批结之咎。后案则与伊无涉。使周琬在巡抚任日久。充其刚复乖谬之伎俩。其匿非护短。未必不更甚于爱必达。然就此案而论。周琬究系离任之员。情罪较爱必达稍为轻减。且发遣已二年余。应加恩释放回籍。但其为人究难深信。或在遣所私有记撰。语涉怨尤。亦未可知。安泰现在前往伊犁。可密至周琬住处。严行搜查。如其并无怨望字迹。即令明瑞将伊放回。并将此旨传示周琬。俾知朕于臣工。赏罚一秉大公。而其人之优劣。罪之轻重。皆洞鉴其情。处以至当。若有显然背谬字迹。则是怙恶不悛。罪无可逭。著一面奏闻。一面即行正法。亦将此旨传示于彼。俾知朕虽加恩。罪仍由彼自取。倘字句介在疑似之间。安泰未能明晰。即将周琬拘禁诚处。以所有字迹封固进呈。候旨定夺。周琬原系朕令明瑞管束之人。前曾传谕明瑞、令其将周琬有无怨言字迹之处。查明覆奏。安泰如恐查出字迹。与明瑞有碍。因此心存瞻顾。不据实办理。目前即可掩饰。日后必致贩露。试问安泰能当此罪名耶。可将此传谕安泰知之　　

○礼部奏、顺天等五省中式试卷。磨勘各官。及覆勘大臣。并无挂漏者。例应议叙。得旨、磨勘各官。有无遗漏。经覆勘大臣指出。分别议处议叙。自属允当。至覆勘大臣所阅各卷。设再派大臣检阅。亦难保其必无挂漏。但以覆勘为不足凭。更复需人详看。辗转吹求。势将何所底止。令覆勘大臣。既无人复加核勘。其中即有挂漏。亦何由而知。是功与过皆无可论。既无议处。则何必予以议叙耶。嗣后覆勘大臣议叙之例。不必行　　

○戊申。谕曰、阿桂此次办理乌什地方。甚无章程。暂且不必来京。所有工部尚书员缺。著蕴著补授。蕴著所遗绥远城将军员缺。著嵩椿补授　　

○又谕曰、副都统书泰。前往叶尔羌。已满三年。著令其回京　　

○户部奏、派拨各省修理城工银两。开单呈览。得旨、此项兴修城垣。费繁工钜。朕特发库帑。以期办理迅速。各该督抚。务饬属悉心经理。俾工程巩固。帑归实用。并著遴委道府大员。或藩、臬、两司。分管督办。以专责成。其派出之员。即行指名具摺奏闻。将来奏报工竣后。朕当特派大臣前往查验。如有浮冒开销。草率了事。及藉工扰累等弊。惟派出督办之员是问。即各该督抚。亦难辞咎　　

○赈贷甘肃红水、靖远、会宁、山丹、东乐、武成、永昌、镇番、古浪、平番、中卫等、十一县。本年旱灾饥民。并蠲应徵额赋。缓徵蠲剩、及旧欠钱粮有差　　

○己酉。上诣大高殿行礼　　

○旌表守正被戕之河南新乡县民马良妻王氏　　

○庚戌。上诣皇太后宫问安　　

○谕、直隶二十六年以前。被灾积欠银粮。叠经降旨加恩豁免。而霸州。固安。永清、三州县屯户领粮。及随带地亩。应交未完租谷。未经与民地一并予豁。伊等所种地亩。即与民地相连。迩年虽属丰收。而新旧并徵。屯民生计未免拮据。所有霸州、固安、永清、三州县屯户、及为民屯户、未完二十四、二十六、两年租谷八百余石。著一体加恩豁免。该部遵谕速行　　

○命工部尚书蕴著、正蓝旗蒙古都统达色、俱在紫禁城骑马　　

○辛亥。谕军机大臣等、闻佛郎机亚国巴姓、专治外科。其人于今岁到广东。在佛郎机行内。郎世宁等、称其愿来京居住。著该督杨廷璋、即派员照看。由驿送京。但不可令其惊惧　　

○又谕、据刘藻等奏、邓川州民饶宗正、殴父致死一案。请候朱批到日正法等语。所办非是。蔑伦重犯。原属决不待时。该督抚等、自应遵照原奉谕旨。一面奏闻。一面即行速办完结。即从前令该督抚亲提研鞫。务期情节益加确实。并非于审明后复稽显戮。今该犯饶宗正。既经提讯。并无疑义。自当速正典刑。何必俟朱批至日办理。此等案犯。乃两间戾气。罪不容诛。向来外省奏到。俱不批发。亦不交部存案。该督等岂未之知耶。刘藻。常钧。俱著传旨申饬。并将此谕令知之　　

○吏部奏、教职六年俸满题升者。例不准逾限半年。原以杜营求接任上司之弊。查教职保题。例应督。抚。学政。会同验看。或因督抚公出。或俟年终学政回省。或本员委办差务。势难如期具题。至接任上司。于所属贤否。宜从容试看。反恐因限期迫促。草率办理。各省州。县。同知。通判。等官。三年五年俸满保题。惟俸未满者议驳。而教职转碍于历俸有余。未昭公允。应即停止。其盐库大使五年俸满保题。不得逾限半年之例。应并停。从之　　

○壬子。予故大学士史贻直。入祀江苏乡贤祠。从巡抚明德请也　　

○癸丑。谕曰、五阿哥病症。医治数月。尚未痊可。据现在医生诊视。称系虚损所致。若从前起病时。据实奏闻。即可早为防范调治。而五月间。张如璠。宋国瑞等。并不将虚损缘由详诊具奏。实属因循朦混。张如璠。宋国瑞。著交内务府大臣治罪　　

○旌表守正捐躯之安徽阜阳县民张士则妻唐氏　　

○甲寅。豁除江苏元和。吴县。昭文。青浦。靖江等、五县。乾隆二十九年。坍荒占废田六十六顷六亩额赋　　

○旌表守正被戕之直隶武清县民曹封妻张氏。守正捐躯之新河县民朱子强女朱氏　　

○乙卯。上诣皇太后宫问安　　

○旌表守正被戕之江苏沭阳县民冯廷璧妻高氏　　

○丙辰。谕、前因山东济南。武定。等属。间有被水地亩。经该抚题请分别赈济。兼令借给麦本。现在时届隆冬。赈期已满。而屈指麦秋尚远。民食未免拮据。著加恩、将被灾稍重之济南府属齐河、济阳、长清、临邑、德平、武定府属惠民、乐陵、青城、商河、滨州、阳信、利津、沾化、蒲台、青州府属高苑等、十五州县。极次贫民。概予加赈一月。该抚其董率所属。实心经理。务俾穷黎均沾实惠。副朕加惠元元至意。该部遵谕速行　　

○又谕、据四达。熊学鹏奏、查审诸暨县民人钱名标等、呈控该县官吏。将已徵钱粮捏报未完。通同侵蚀一案。业经审出情弊。请将知县黄汝亮。革职严审。并请将不行审出实情之知府高象震。同知彭元玮、解任严行究审等语。前已降旨、将高象震解任质讯。黄汝亮革职拏问。锁解浙省严审。彭元玮、亦著照所请解任。交四达等、一并质审具奏　　

○又谕、据明瑞等奏、本年伊犁绿营兵丁。所种田禾。收获比去岁较多。可否照上年之例。绿营官员。交部议叙。兵丁。赏一月盐菜银两之处。请旨等语。著照所请。将承办官员。俱交部议叙。兵丁等、每名赏给一月盐菜银两　　

○又谕、绥远城、向驻家选兵。因伊等家口无多。口粮较他处稍减。后移驻满洲、蒙古、兵丁。伊等家口众多。额米已觉不敷。近因均齐右卫兵数。以向食十口粮兵。移于绥远城。支给五口粮。尤属不均。著加恩。将绥远城兵丁。俱增给口粮。俾资养赡。其应如何增给之处。著军机大臣详议具奏。寻议。绥远城马兵一千五百。每名月领五口粮。步兵、养育兵、各二百五十。步兵、每名领四口粮。养育兵、领三口粮。查他省驻防马兵。领十口粮。步兵、养育兵、领五口粮。绥远城兵、应一例增给。从之　　

○谕军机大臣等、据四达等奏、查审诸暨县官吏。于奉到蠲免文后。祇有判行出示之稿。并不将各粮户姓名欠数。张挂告示。及按士民呈词。核对串号数目。竟有以大改小。以完作欠之弊等语。民间积年旧欠。经朕特降恩旨、全行豁免。黄汝亮、身为县令。理应明白晓示。乃止有判行之稿。并未发贴告示。其为有意朦混乡愚。希图肥槖可知。至书吏等、将所完银数。或以大改小。或以完作欠。敢于恣意舞文。显有官吏通同侵蚀情弊。著传谕四达、熊学鹏、将案内各情节。逐一推求严讯。务期水落石出。不使丝毫隐饰。按律定拟。以示惩儆。至高象震、彭元玮等、有无串嘱各情。著一并质审明确。据实奏闻。熊学鹏若稍回护。是自取罪戾也　　

○刑部等部议覆、两江总督高晋等奏、巡防海洋各事宜。一、商渔船只。初造完日。例报官验明给照。填写在船人夫年貌籍贯。出口时。由汛官验照挂号。查商船挟资出洋。往返经年。舵工水手。雇觅详慎。至采捕渔船。多系无业贫民。或二三月一出。或一月数出。舵水人等。不时更易。若仍旧例给照。每多人照不符。设有为匪情事。无从稽查。嗣后除商船仍遵旧例办理外。其渔船。止将船主年貌籍贯。填写入照。并将船甲字号。于大小桅篷、及船旁、大书深刻。照后多留余纸。出口时。令守口员弁。将该渔船前往何处。作何生业。并在船人夫姓名年貌籍贯、查填入照。钤盖印戳。并登号簿。遇有为匪。即可按簿查缉。如州县官将照给匪人。汛口员弁。查填不实。均照例降二级调用。一、例载船只出洋。税关衙门。查验地方官印照给牌。妄给者议处。原无责令查察舵水明文。但设关原以稽查奸匪。果于船只出入。详悉查验。匪踪自难掩饰。嗣后应令海关口岸。一切倒换照票。务须查明人数登簿。钤盖印戳。如有人照不符。船货互异。即送地方官审究。失察者。将该委员降二级调用。吏役责革枷号。并将该管官罚俸一年。若关口员役。藉端需索。分别查参治罪。一、海洋盗案。例饬该管文武员弁。带同事主。会勘洋面。内洋易于勘定。在外洋失事。疆界难定。查勘每多稽延。以致人犯远扬。事主拖累。查江省洋面。县界里数。各营已给有定图。应将洋图再加较正。发洋海州县。并送部存案。嗣后内洋失事。仍带事主会勘。如系外洋。令事主于进口处。不拘何衙门呈报。该衙门讯明被劫处所。里数若干。即将该事主所开赃物。报明各该管印官。该管官查照洋图。定为何州县营汛所辖。飞关该州县。会营差缉。事主即予宁释。毋庸候勘。其详报督抚。无论内外洋失事。总以事主报到三日内出详驰递。以便据报行查海关各口。将税簿赃单。互相较核。有货物相符者。即将盗船夥党姓名呈报缉拏。至守口员弁。有规避处分。互相推卸。或指使捏报他界者。查明将申报之员。降一级调用。其查关员役。如于文檄未到之先。能查获匪船者。该员等分别议叙。吏役酌赏银两。如奉到文檄。能查出匪迹。飞移地方官拏获者。免其盘查不实处分。一、向来盗船。多系租赁。若船主杜绝租赁。匪徒自无从售奸。应定私船禁例。以靖盗源。查盗匪或劫或窃。其船主罪应区别。嗣后除犯该徒罪以下。船主不知情者。仍照例杖枷。其犯该流罪以上者。船主虽不知情。亦应杖徒。船只入官充赏。并将失察之地方官议处。如船主实有事故。不能亲自出洋。令亲属驾船。许赴地方官呈报。将亲属开填入照。如未呈明。以顶冒论罪。均应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十


大清高宗法天隆运至诚先觉体元立极敷文奋武孝慈神圣纯皇帝实录卷之七百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。十二月。丁巳。谕曰。方观承奏。筹办城工一摺。内称。界连驿路之怀安等县土城。现在勘估改建砖城。其余偏僻小邑。仍就土城黏补修葺。工费较省等语。所奏尚未悉办理城工之本意。前因各省应修城垣。费繁工钜。特发库帑五百万两。分拨各省。一律兴修。祇期于卫民有益。虽多费亦所不较。况频岁年谷顺成。库藏极为充裕。因思天下之财。止有此数。库中所积者多。则民间所存者少。用是动拨官帑。俾得流通。而城工亦赖以完整。此朕本意也。且国家一应工作。料物皆按值购办。食用亦计日给资。闾阎不但无力役之烦。而无业穷民。并得藉力作以糊口。实寓以工赡民之意。是一举而数善咸备。更无庸较量工费。意存节省。至土城改建砖城。虽现在为费略多。其实壮观瞻而资巩固。且省不时修葺之劳。视土城尤为经久。即出于原估五百余万两之外。正亦何妨。朕惟期有益于民。岂计所费之多寡乎。但承办之地方官。能实用实销。不致浮开糜费。则工程自然坚固。而夫役工料等事。皆实发价值。丝毫不科派里下。庶于民生实有利赖。前已降旨。令各督抚遴委大员。分办经理。以专责成。如各省或有土城应改建砖城者。并著一体确估核奏。该督抚等。务饬督办各员。实心查察。设致不肖有司。冒销侵蚀。草率了事。及藉端扰累者。若经发觉。则该督抚不得辞重咎。著将此通行传谕知之　　

○以故一等男加一云骑尉祖学恭弟学让。袭爵　　

○戊午。上御乾清门听政　　

○诣皇太后宫问安　　

○以辅国公崇尚。为宗人府右宗人　　

○以故一等子扬桑阿侄塞炳阿。二等子固宁阿子阿克敦。一等男敏珠尔子巴图扎尔等。各袭爵　　

○旌表守正捐躯之山东阳谷县民王克勤媳刘氏。甘肃宁州民贺天昇妻张氏　　

○己未。谕、据旺保奏称、旧疾复发。骤难痊愈。请解任留荆州调理等语。著照所请。准其解任。与伊子同住荆州调理　　

○又谕、礼部议覆陕西巡抚和其衷题、泾阳县贡生张璘、一门孝友。七世同居。应如所请。照例旌奖。民风淳厚。伦纪懋敦。朕用嘉慰。兹亲制诗一章以赐。并著加赏上用缎疋。用示优奖　　

○又谕、据伍弥泰等奏、本年库尔喀喇乌苏等三屯。乌噜木齐三营。及呼图毕一屯。兵丁收获米面。每名俱至十三石有零。可否将管理屯种事务头等侍卫额尔德蒙额、并管理乌噜木齐三营呼图毕一屯之官员、交部议叙。兵丁。赏给一月盐菜银两之处、请旨等语。著加恩照伍弥泰等所奏。将额尔德蒙额、并承办官员。俱著交部议叙。兵丁各赏给一月盐菜银两　　

○刑部奏、直隶香河县书役科派车辆。并内务府郎中伊星阿、任庄头雇车作弊。又复侵用。应分别治罪。得旨、庄头姚颋、翟彬、从前承办车辆之时。伊等不愿认办。今经地方官见觅车辆。伊等又复希冀分肥。从中取利。甚属不法。著交内务府大臣、从重治罪。至伊星阿贪鄙不堪。著在慎刑局枷号一百日。俾内务府人员。共知儆戒。至直隶州县官。借差滋扰。方观承所司何事。著即明白回奏。寻奏香河县书役。科派帮贴车费。前任知县任琚。出票进追。臣工不能查察。实属昏愦。请交部严加议处。下吏部议。寻议。应照例降二级调用。得旨。方观承著降二级。从宽留任　　

○宗人府奏。应行袭封宗室等。已照例考试。恭候钦定。得旨、永朗、永杭、俱授为三等镇国将军。恒英、授为奉恩将军。明佩、授为三等辅国将军。永勋、永遐、达明阿、俱授为二等奉国将军。弘嵩、授为二等镇国将军。弘丰、授为一等辅国将军。明恭、兴兆、景熠、俱授为二等辅国将军。永登、永石□文、俱授为三等奉国将军　　

○旌表守正捐躯之河南襄城县民李廷荣女李氏　　

○庚申。谕军机大臣等、据刘藻等奏、莽匪窜入猛捧等土司地方。肆行焚掠。现在饬派营协各员。调兵进剿。并亲往督办一摺。此等丑类。野惟难驯。敢于扰害边境。非大加惩创。无以警凶顽而申国法。刘藻等既经调兵进剿。必当穷力追擒。捣其巢穴。务使根株尽绝。边徼肃清。恐刘藻拘于书生之见。意存姑息。仅以驱逐出境。畏威逃窜。遂尔苟且了事。不知匪徒冥顽不灵。乘衅生事。视以为常。前此阿温波半扎乃占一案。未尝不重治其罪。甫经半载。仍敢怙恶不悛。即其属扰边界。已属罪无可逭。此次若复稍存宽纵。难保其不再干犯。养痈贻患之说。尤不可不深以为戒。著将此传谕刘藻知之　　

○又谕曰。高晋具题。审拟段成功纵容家人书役诈扰累民一本。内称。该员因患疟昏迷。不能检点案牍。家人龚玉等。婪赃各款。该员均未知觉等语。所办甚属错谬。段成功不过一时患疟。并非重症。且疟或间日一至。或一日一至。至亦不过一二时辰之久。此人人皆知之。高晋独不之知乎。何至不能检点案牍。一任家人等肆行无忌。明系承审之员。有意开脱。冀图从轻完结耳。高晋自擢用总督以来。甫经审办参案。即意存瞻徇。巧为尝试。此等伎俩。岂能逃朕洞鉴。设使尹继善在彼。敢于如此办理。朕必重治其罪。江南吏治。废弛已久。现在正当督抚更换之时。高晋尤宜加意整顿。力矫积习。何意竟敢于姑息朦混若此。看来此案必出自朱奎扬之意。朕知朱奎扬素非善类。不过因其在道任年久。又有议其不能得尹继善欢心者。是以擢而用之。若系交伊独任其事。伊心不敢姑息。若不涉彼身之事。督抚在前。则袒护隐饰。冀博属员感悦。高晋遂堕其术中。漫无觉察耳。本应将该督交部严加议处。第念高晋新任总督。初次获咎。且在总河任内。尚能实心任事。姑从宽宥。此后若再不知改悔。必不能为之曲贷也。高晋此事实属昏愦糊涂。负朕恩矣。著传旨严行申饬。此本已交内阁掷还。该督另委贤员。秉公确审。务得实情。以成信谳。若尚回护希图了事。朕必有另办之法。可惜朕造就高晋之恩矣。大不是。岂有此理。著将此传谕高晋知之。仍令高晋传谕朱奎扬。令其小心　　

○又谕曰。高晋审拟段成功纵容家人书役诈扰累民一本。办理殊属错谬。已降旨将高晋严行申饬。另行审办矣。著钞录一分。并寄明德阅看。令其将此案情节。秉公查实速奏。并将朱奎扬近日办事如何之处。据实奏来　　

○又谕、据瑚图灵阿奏称。车臣汗部落扎萨克镇国公格勒克巴木丕勒。拏获私向俄罗斯贸易兵丁玉木玉尔等五人。解送前来。讯据伊等前随协理台吉噶勒桑。在恰克图驻劄时。噶勒桑曾受商人图库哩克布帛等物。准其私行贸易。因行知玛尼巴达喇。令将噶勒桑等解送质审。并将贸易民人蒙古等。严行缉拏等语。公格勒克巴木丕勒。拏获私行贸易之人。甚是可嘉。著赏给大缎四疋。以示奖励。协理台吉噶勒桑。系专在恰克图驻劄之人。竟敢受商人货物。准其贸易。商人等违禁行贿。均属可恶。著传谕瑚图灵阿。审明从重治罪。再此项人等。恐此时有回至张家口者。著将瑚图灵阿摺。钞寄巴尔品。令其严行拏获治罪。如有应行质审者。解往库抡。交瑚图灵阿审办　　

</div>
    <div class="pagination">
<a href="清实录乾隆朝实录_page1011.html">上一页</a><span>...</span><a href="清实录乾隆朝实录_page1007.html">1007</a><a href="清实录乾隆朝实录_page1008.html">1008</a><a href="清实录乾隆朝实录_page1009.html">1009</a><a href="清实录乾隆朝实录_page1010.html">1010</a><a href="清实录乾隆朝实录_page1011.html">1011</a><span class="current-page">1012</span><a href="清实录乾隆朝实录_page1013.html">1013</a><a href="清实录乾隆朝实录_page1014.html">1014</a><a href="清实录乾隆朝实录_page1015.html">1015</a><a href="清实录乾隆朝实录_page1016.html">1016</a><a href="清实录乾隆朝实录_page1017.html">1017</a><span>...</span><a href="清实录乾隆朝实录_page1013.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
