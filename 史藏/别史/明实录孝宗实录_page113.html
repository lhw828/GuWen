<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 113 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 113 页/共 128 页</h1>
    <div class="content">　　○山东登莱二府雨雹杀麦禾
　　○丙子  太子太保户部尚书兼谨身殿大学士李东阳奏臣母刘氏以景泰七年卒祔葬于宛平县香山(香)[乡]畏吾村之祖茔臣父淳卒于成化二十二年因旧茔狭窄别葬于小西门外相隔数里未得合葬后臣仰荷  皇上擢用累迁官职臣父赠至太子少保礼部尚书兼文渊阁大学士臣母赠夫人例得陈列仪物树立牌表非惟事不归一抑且无地可容乃于今年二月内买得旧茔傍地一段于五月十九日迁臣父柩开臣母圹依礼合葬窃念臣十岁丧母中年丧父终既不慎远犹可追迁祔之图诚非得已顾惟举动之宜安厝之节封筑之功必湏躬亲看视庶不再贻后悔况臣止有一子不幸早丧别无有力可托之人而职居禁密预闻机务不敢经旬累日违远  天颜伏乞  圣慈察臣哀悃容臣给假安葬事毕之日即当回还办事从之命有司谕祭仍造坟安葬
　　○修都察院
　　○丁丑  仁宗昭皇帝忌辰  上祭  奉先殿遣驸马都尉林岳祭  献陵
　　○湖广应山县民张本华妻崔氏生须长三寸
　　○戊寅　○降监察御史王献臣为福建上杭县县丞献臣为监察御史遇事敢言无所避巡按辽东尝驳勘张天祥等掩袭虏营事未报擅委军政官及令军士导从出城游山赋诗为缉事者所发逮下锦衣卫狱法司拟赎杖还职特命杖三十降调外任
　　○己卯
　　○复设户部主事一员监督临清钞关
　　○庚辰  宣圣六十一代孙袭封衍圣公孔弘泰卒弘泰字以和山东曲阜县人宣圣六十一代孙父承庆未袭封而卒弘泰兄弘绪嗣封衍圣公后坐事革爵成化六年弘泰以嫡弟从廷议借袭衍圣公侯弘绪有子仍归其爵其母夫人王氏病属之曰官爵事湏交付明白至是卒遣行人赐祭
　　○工部治棺具葬祭如例弘泰为人美丰仪善谈论处事多中礼节与兄弘绪友爱交至孔庙灾弘太方来朝亟归斋哭如居丧引咎自责视兄子闻韶如己子尝上章乞休致归封闻韶不允至病革执闻韶手示若有所属者今闻韶实嗣其封云
　　○增设狭西巩昌府通判二员专管肃州东西二路粮草
　　○太常寺卿崔志端奏宣德间赐长生观废址八十七亩为乐舞生葬埋之处成化初有司派徵马草六十一束今地尽为葬所草无所以纳办乞赐除豁
　　○户部覆奏从之
　　○辛巳
　　○先是户部以＜锍-釒＞通钱法查计内库洪武等钱欲将公侯伯弘治五年至七年折色俸钞钱钞钱三钞七支给每米一石照旧折钞十贯每钞折钱二文奉  旨官吏旗军等俸粮折支钱钞太轻其集议以闻至是
　　○户部会廷臣议比来钞轻民穷以钱准钞止可二文若于钞上增钱宁于米上增钞天下官军俸粮折色拟自今年为始每米一石折钞十五贯若遇库藏积朽计钞平准钞贯既增折色自厚有益于官无损于民议  上命每米一石折钞二十贯
　　○南京礼科给事中徐蕃等言近者简命
　　○南京太常寺卿杨一清为都御史处置狭西茶马盖欲委任而责成之也臣等谨以马政切要条陈之凡草场侵占者请令本官督同分巡分守清查巡抚巡按毋得干挠其原额牧军宜逐一清逋逃者立限清勾户绝者量为佥补又巡茶御史止是一年所易之马角□羊发于苑监者不及查其虚耗所督茶课积贮于官司者不暇究其美恶请取回巡茶御史凡茶马之事皆责任本官候事有成效然后仍差御史巡察三年一代又往者寺苑之官不收才望故其资格淹滞权任轻微今宜令本官严加采访奏请黜陟使如在京太仆寺体统不受制于抚按不降志于两司则休势自尊贤能乐就且马政兴革不止一端宜分任责成乞令本官量于两司官内择人佐经画府卫衙门凡有事干马政者悉从节制如有贤否勤惰并听开具考语类报吏部以明沮劝
　　○南京监察御史夏璲等亦以为言
　　○兵部覆议请将巡茶御史暂取回京一应马政悉令本官参酌行之  上曰杨一清既职专马政各衙门官员俱不许干预沮挠今后行太仆寺苑马寺有缺照在京太仆寺官例必推素负才望者简用待有成绩亦照太仆寺官升擢
　　○壬午
　　○尚宝司少卿叶绅丁忧服阕复除原职
　　○升礼科左给事中方矩为山东布政司右参议  命安远侯柳文禄米岁支一千石本色中半兼支  命福建都司故都指挥佥事辛晟之子肱袭原职燕山前卫指挥使
　　○修内府司礼监新房
　　○癸未○赐赵府辅国将军祐棬祐榈晋府奉国将军表枇表拘  诰命冠服如制
　　○增设狭西庆阳府通判一员监理花马池盐课迁红德堡批验所于庆阳城内听环度兵备副使提督自弘治十九年以后盐引就令盐理通判开放每盐一引收银四钱五分寄贮庆阳等府官库以备买马籴粮之用
　　○锦衣卫指挥佥事周贤奏臣重庆大长公主子初以举人授锦衣卫正千户带俸继升指挥佥事见任管事但皇亲驸马子孙俱以舍人授官臣出身举人乞量以进职以示优异
　　○兵部覆奏谓前无此比  上特准升一级为指挥同知
　　○锦衣卫军余毕智妻王氏一产生三子
　　○甲申○增设四川按察司副使一员整饬威茂兵备兼理本道粮储升福建道监察御史莫立之为之其威茂原管粮布政司参议裁革别用  命江西按察使周南广东按察使马龙两更其任以周南前为湖广副使与今巡抚都御史林俊有隙乞回避故也
　　○丁亥
　　○有盗劫西安府同知官库金银以千数知州张鼐捕盗不获令官吏里甲次第均陪巡按监察御史劾之且言分守布政司右参议李思明分巡按察司佥事任鉴及西安知府马炳然禁令不严鉴又擅准鼐陪偿俱有罪俱逮问如律
　　○戊子
　　○辽府沅陵王恩金□乍薨王昭安王第二子母妃杨氏天顺七年生成化十三年封镇国将军弘治十三年袭封沅陵王至是薨年四十二讣闻辍朝一日赐祭葬如制谥曰庄恪
　　○云南景东卫自弘治十五年正月以来畜疫死者不可胜计至十一月十九日以后云雾黑暗不辨人形昼夜不别者凡七日又陇川宣抚司十月大雨雹大者如手掌小者如鸡卵尽杀田禾六年正月十八日宜良地再震有声如雷摇动房屋二月初三日宜良复黑气迷空咫尺不辨人形狂风昼夜不息地中雷隐隐有声又正月至二月曲靖火发者七次毁军民房屋甚众巡抚都御史陈金以闻因引咎治罪  上曰云南灾变非常所司即议处以闻
　　○礼部覆奏云南灾变自古所无近年以来往往官不得人自以弃之荒远鄙夷其民上下效尤攫取无厌以致小民含冤抱恨郁抑之风上干天和宜敕两京文武臣痛加修省凡政务民情切于时用可以消弥灾变者各罄所见以陈仍简命大臣诣云南祭告山川问民疾苦考察官员以洩人神之愤从之遂命南京刑部左侍郎樊营兼都察院左佥都御史巡视云南贵州地方
　　○升宁夏左屯卫指挥使王通为都指挥佥事本卫带俸以其父汰没于阵故也
　　○己丑
　　○赐赵府观城县主并仪宾郝世昌潞江郡君并仪宾张哲代府满城县主并仪宾靳禄洛南郡君并仪宾秦浩兰阳郡君仪宾甯朝章淄川郡君仪宾丁鸣岐楚府兴业郡君仪宾刘炜  诰命冠服如制
　　○庆云侯周寿坐令义孙奏事不实有
　　○旨诘问又误以义孙为外孙凡两上＜锍-釒＞待罪俱宥之乃称病令其子璋谢
　　○恩给事中张文紏之并劾掌鸿胪寺事礼部尚书贾斌不举正之罪得  旨并宥之
　　○辛卯
　　○狭西榆林大风雨雷雹折木撒城楼瓦毁子城垣移垣洞于其南五十步震死墩军一家三人
　　○大学士刘徤李东阳谢迁言昨二十四日司礼太监扶安传奉  圣旨通鉴纲目并续编深切治道命臣等撮取节要撰次一本仍分卷帙陆续进来以便观览次日安又传谕  圣意欲自三王五帝以来历代事迹通为一书臣等仰见  皇上稽古图治之盛心  宗社之庆生民之福端在于此窃闻经以载道史以纪事二者盖相为用而不可相无者也恭惟  皇上日御经筵六经之道固已通贯若历代之治乱兴亡庶事之得失成败则存乎史诚宜广求博览以资政治臣等每阅历代史书愧未能上彻讲惟仰裨  圣化敢不祗承  明命少副
　　○渊衷切照历代事迹各有旧史其会萃成编者战国以后之事则有通鉴纲目宋元之事则有纲目续编若三王五帝夏□之事则有通鉴节要通鉴前编等处书上下数千年间篇帙浩繁事端分散万机之外岂暇周详信有如  圣谕所及者臣等拟将前项历代史书摘其尤切治道者各照原文通加节省贯穿成编以便御览或有宏纲要义宜用发挥者间述臣等愚见附注于后以代讲说务令事理明白鉴戒昭彰可以补益  宸衷恢张治化亦臣等辅导启沃图报于万一者也合用编纂官员今推得詹事府掌府事礼部尚书兼翰林院学士吴＜宀十见＞礼部右侍郎管国子监祭酒事谢铎南京太常寺卿张元祯詹事府少詹兼翰林院学士王华翰林院学士刘机江澜左春坊大学士兼翰林院侍读学士杨廷和翰林院侍讲学士刘春白越左春坊左庶子张天瑞左谕德兼翰林院侍讲靳贵左春坊右谕德兼翰林院修撰毛澄翰林院侍讲张澯刘忠右春坊右中允蒋冕左春坊左赞善费宏翰林院编修罗玘徐穆王锁俱各堪任其王华等令各分管整理吴＜宀十见＞谢铎张元祯通行润色臣等总加详定陆续进呈其誊录官推得顺天府府丞兼司经局正字周文通尚宝司卿兼司经局正字刘棨山东布政司左参议岑业吏部郎中蒋恭沈冬魁大理寺左寺副黄琳中书舍人赵式沈世隆乔宗李淇王珙鸿胪寺序班汪麟庄临陈厚杨节郭昊张天保译字官刘湘催纂官礼部郎中胡清翰林院孔目刘讯亦堪任从之
　　○给故永康侯徐锜之子溥餋赡米月十石
　　○铨注府军前卫带俸都指挥同知文锦于江西都司掌印令江西都司署都指挥佥事李清及带俸指挥同知何昇佥事管事
　　○壬辰
　　○升吏部左侍郎韩文为南京兵部尚书参赞机务
　　○铨注大宁中卫带俸都指挥佥事王玺于中都留守司领班京操
　　○甲午
　　○遣封晋府靖和世子奇源及世孙表容俱为晋王世子妃杨氏为晋王妃从嗣晋王知烊奏也
　　○修南京浦子口城垣
　　○乙未
　　○兵部议覆给事中邹轩所奏请行各巡抚巡按官令会计每岁各驿工食刍豆铺陈马价定为则例徵角□羊会同馆上马徵银三十五两中马三十二两下马三十一两六钱南京会同馆并各驿上马三十二两中马三十两下马二十八两六钱六分或与秋粮内带徵或于丁粮内均派俱限十一月终徵完角□羊赴本布政司系直隶者角□羊各该府州收候听各驿支领其两京会同馆者各差官于次年二月终角□羊赴两京兵部如违限将守巡并司府掌印官住俸两月州县掌印官住俸三月其河南山东北直隶巡按都御史各查所属有江南马匹驿分每岁于正月内差官赴各该司府领所徵银转发各府掌印官给与各驿马夫如马死即买补若有三年之外不死者官府不得扣除马价使之乐于饲餋其铺陈则扣除收库籍记各照年分置造应用从之
　　○巡按江西都御史林俊奏宁王累乞用琉璃瓦盖造宫殿有  旨于各府县路引钱内支二万两给换缘江西地方公私匮竭人民滋困盗贼未息及益府宫殿近因蚁妒修盖约用银三万余两若宁府改换琉璃事在可已
　　○工部覆奏  上不允令仍照前  旨行
　　大明孝宗敬皇帝实录卷一百九十九
　孝宗敬皇帝实录卷之二百
　　弘治十六年六月丙申朔改礼部左侍郎焦芳为吏部左侍郎
　　○巡抚甘肃都御史刘璋奏哈密忠顺王狭巴受中国厚恩今据其番文乃有阴启异谋构引虏众侵虐邻番之意谋降敕切责谕以朝廷恩威或旨省令哈密来贡使臣归语狭巴改过效顺
　　○兵部议谓若降敕切责恐夷情谲诈致损国体但宜省谕使臣为善若今后狭巴怙泉不悛兵备参将等官急上议处事宜奏请裁决从之
　　○减苏杭织造三分之一先是府部等衙门请暂停织造并取回内臣未几太监邓瑢又以供应不足奏乞照旧织造于是工部极言天变可畏民命可恤恩典不可虚大信不可失乞仍前停止不然亦乞量为宽减故有是命
　　○己亥
　　○四川松潘卫白马路长官司进马过期照例减赏之半
　　○庚子○巡按广东监察御史华琏奏广东海北岭西二道界于广西云炉大桂诸山徭贼纵横劫掠分巡分守官交代不常每至误事欲请每道遴选按察司官一员敕令在彼驻劄整饬兵备兼理分巡三年一代不得别有差委
　　○兵部覆奏从之
　　○分守广西浔梧等处左参将杨玉＜锍-釒＞乞致仕
　　○兵部谓玉分守曰久夷民信服且浔州为断藤峡之襟喉正湏得人所谓宜勿许  上曰杨玉不准致仕令用心分守
　　○辛丑
　　○升礼部右侍郎李杰为本部左侍郎詹事府少詹事兼翰林院学士王华为礼部右侍郎华仍充经筵日讲官
　　○郑王祐枔为故革爵闲住泾阳王见溢乞祭葬礼部言前无此例特命与祭一坛仍赐之葬地
　　○壬寅○以旱灾免直隶徽州府弘治十五年夏税麦四万一千三百石有奇
　　○癸卯
　　○升翰林院侍讲刘忠为本院侍读学士以九年秩满也
　　○总督南京粮储都察院右副都御史张抚乞致仕不允
　　○初狭西周氏子从虏中脱回遇宁夏群牧所军高友真等送千户童颐执之以生擒虏贼献镇巡而下皆信之赏友真等而传其人入京过庆阳兵备按察司副使于茂发其诈巡抚都御史周季麟奏之逮颐等鞫问且服  上曰童颐等人归正人为犯边达贼冒取功赏难照常例处断并家属发充山西威远卫军
　　○甲辰
　　○辽东镇巡等官奉  旨议上给事中邹文盛所陈边务
　　○兵部覆奏谓文盛以朵颜三卫夷人背思欲出师征之守臣则欲先以守备为本俟边城筑完兵备充实然后因其来犯刻日出兵直捣巢穴或残贼复举我军三面而守一面而战庶有全功守臣之言宜从文盛又欲弛朴杀袭杀之禁以倡我军敢勇之气守臣则以为恐启要功生事之心请议文守臣当夷人互市之日遣通事传谕其众令今后宜远边墙百里之外住牧如欲来市湏先期三日令二三人传箭答话欲传报夷情亦先期一日若非答话而擅入百里之内者许官军袭踪扑杀我军仍及时于百里之外筑立封堆或挑濠堑为界俟功毕然后弛掩杀之禁其扑袭掩杀者仍不许以首级报功妄图升赏文盛又欲罢绝马市互易守臣则恐罢绝之后夷人怨嗟或构结为患今宜不必禁约夷人止严督我边方军民监市官如遇开市之日止许以布帛米盐等物入市交易不得私带锅铧铁器俟各夷后此有求买锅铧者然后定为年限许令三年一买文盛又欲东西二路添设宪臣整饬兵备修治边墙守臣则以为辽东连遭兵荒请俟年丰再议文盛又欲请差御史清理军伍屯田并措置粮饷其给军粮每年照丰歉平准定价不得拘以二钱五分之数守臣议其言宜从但清军免差御史止令巡按带领  上从其议命扑杀袭杀掩杀者果系犯边达贼亦准令报功
　　○乙巳
　　○给益王府乐户粮米如兴府例月人石本色折色兼支
　　○朝鲜国王李＜忄隆＞遣陪臣礼曹佥判安润等奉表方物来贺  万寿圣节宴并彩叚衣服等物有差
　　○刑部主事刘乔言五事一谓浙江各府徭役军需皆计丁田派徵而官员之家率得优免遂致奸伪者多诡寄势家而徵科重累小民乞定优免之额京官及方面官三品以上者优免若干七品以上者优免若干八品以下者优免若干其余丁田悉照民间均派一谓松江等府官布始徵有里胥之优输官有加耗之科到京又有该库使用之费动盈几千百两佥一角□羊户或破一二十家及上库之后贮久多坏祗为揽头等人骗局之贤乞准京官折俸例令照类徵价角□羊部收候给散则一疋之价或可得粗布二疋公私两便一谓苏州嘉兴等府县各设水利等官骚扰地方渔猎编户乞量为革裁府责同知县责典史带管直隶则管河郎中浙江则水利佥事巡视重治之一谓近年公差内官多索车舡人夫勒要驿站银两剥取夫役衣粮乞今后内官出差量拨车舡人夫定为常例通行沿途官司遵守一谓各边用兵多有纨绮之流冒功升职者乞今后镇守内官总兵将官止许奏带家人丁子弟一二人此外不许冒滥其自备鞍马奏愿报效者亦乞该部会科道验其膂力试其才能果堪战阵者方许遣行命下其奏于所司
　　○锦衣卫百户魏铭乞自备鞍马赴大同报效兵部覆奏许之仍令镇巡等官加意钤束不许冒功生事害及良民自后有乞报效者兵部宜斟酌其可否具奏不得一概滥许时武职多饕功幸事一闻边报即依托托近幸以求报效至则勒买首级或指取军士所获者窜名其间以邀爵赏甚至身不出门而功记于册宿毙已久  上知之故戒敕如此云初保靖蛮酋彭万里以洪武六年归附即其地设堡靖宣慰司授万里宣慰使领白岩大别大江小江等二十八村塞万里故子勇烈嗣小江勇烈故子药哈俾嗣年时尚幼万里弟麦各踵之子大虫可宜讽土入奏已为副宣慰同理司事因杀药哈俾而据其十四寨事觉逮问死狱中革副宣慰不许承袭而所据寨如故其后勇烈之弟勇杰嗣传子南木枰孙显宗鲁孙仕垄与大虫可宜之乎忠忠子武武子胜祖及其子世英代为讎敌而武以正统中随征有功援两江口长官胜祖成化初亦以功授前职并随司理事无印署弘治初胜祖自以老而世英无官恐仕垄夺其地援例永世袭奏行覆实仕垄輙败之以是仇恨益甚两家所辖土人亦各分党类相仇杀永顺宣慰使彭世麟娶胜祖女复左右之以是互相攻击奏＜锍-釒＞无宁岁弘治十年巡抚都御史沈军令世英入粟嗣父职将以平之而仕垄奏讦不止曰寻干戈已角□羊复结是时敕调世英贵州随征而兵部移文有两江口长官司字仕垄疑世英得设官署将不听约束复奏言之于是巡抚都御史阎仲宇巡按御史王约等令前后奏词及各官勘报议处以闻下兵部都察院议请令世英令所据小江七寨于仕垄止领大江七寨听仕垄约束其原居两江口系各夷喉襟请调清水溪堡官军来守而徒世英于沱埠以绝争端以后土官应袭子弟悉令入学渐染风化用革□顽如不入学者不准承袭世麟党于胜祖法当究治而从证湖贵颇效忠勤已有旨以功赎罪仕垄世英并先死请逮问胜祖照常例发遣奏上悉从之大同中路海东山墩有火飞如龙起自旗竿守墩率有焚死者
　　○丙午
　　○山东莒州并日照等县霪雨壤公私庐舍淹死人畜漂没禾稼先是都督佥事李澄率兵往延绥征剿指以公用克留所部马草价银并胁取军士财物纪功监察御史发其奸法司拟谪边卫立功五年满日降一级带俸差操从之
　　○丁未
　　○狭西大亦辖及林家山青石山□廿□□□咂撒里鹞子平等族并撒藏等寺番人僧官卓禄竹坚锉并居居中卜拨拨均藏少秋秋等各来贡赐彩叚钞锭等物如例
　　○巡按广西监察御史杨璋奏各处构御官军见例失班者罚米迟者补操但罚班之例未及一年者得免故多致延绥其各卫所军丁悉听掌印官调度惟利害不切于身缓急不以为意况失班者崇行各该巡按御史按属拘逮而巡按出入无常公文行展转迟滞乞定为期限违者罪及掌印官然后其毙稍可革
　　○兵部覆奏从之○降狭西都指挥佥事刘轨为原卫指挥使带俸差操坐分守偏头关虏入境杀掠人畜也
　　○戊申
　　○吏科右给事中徐昂言四事一专考绩在外考满官宜如旧制从吏部量黜涉不必如近例送户部查理钱粮以致官务追徵民受其害一重籍册南直隶浙江江西湖广福建四川两广籍册奸毙尤多宜令后湖管册官严查对追改另造以善其后一练世胄公侯伯至指挥千百袭应之子自十五岁以上宜先令肄习骑射讲议韬略庶袭职之后即可得用一更例条近者法司奏行问刑条例其中有苛碎深刻者宜再加详定务得公平之体命所司看详以闻
　　○暹罗国遣正副使坤帖米的利等来贡回赐国王及王妃锦叚等物赐坤帖米的利等宴并衣服彩叚等物有差其所赍缴成化中勘合八十三道而移咨礼部言内内使部官菩巴刺智嗏所佥押礼部谓本部与暹罗国王凡有行移各用咨文未有陪臣敢僣咨本部者今宜移咨暹罗国王已后凡有行移务遵旧例仍用本国印信并国王亲押方许赍之不许再令内使部官犯分僣咨以取罪戾从之
　　○己酉
　　○太子太保镇远候顾溥卒溥字崇泰直隶江都县人成化九年袭祖爵管五军营右掖弘治元年果勇营坐营管操寻充总兵官镇守湖广既而以贵州苗不靖命充行军总兵官率师征之事平加太子太保岁增禄米二百石仍镇湖广寻召回提督三千营及团营掌前军都督府事至是卒赐祭葬如例谥襄恪溥居官余三十年守身尽职在京营与国公朱晖不合具＜锍-釒＞辞任比卒家无私藏至不能殓英国公张＜棥心＞等殓赌赠为之丧事部曲以下皆衰恸不置在湖广尝爱牡丹花曰令军人负水灌之有一僧偶问此水汲自何处路远近几何傅知其讽己也即谢之曰微生言溥何以知过其勇于从善如此一时勋臣中人以溥为贤云
　　○先是提督贵州贵州尚书王轼以晋安安南二卫并平夷四所军士数少奏请量拨云南附近卫所官军四千分番戍守至是巡抚云南都御史陈金言云南军士不宜远为贵州防守从之
　　○兵部请优恤直隶及河南山东各卫所官军  上曰京操官军实为艰苦兵部即通行内外该管官司严禁役占＜宀十见＞恤家口务使得沾实惠毋虚应故事
　　○湖广贵阳州知州敖敏元有罪发广西南丹卫充军敏元在桂阳专事科罚弘治三年州民李怡坐监守自盗追赎未完会有以怡兄祖胜名告敏元不法事者而怡又别坐威夺人财被告脱逃敏元因逮怡将治以罪而祖胜率众人州夺怡去日殴伤敏元因穷治其事所遣卒徒执祖胜及怡父宗衡佣工人萧仁远送州缘途榜棰伤困及州敏元又加以杖相继死狱中怡弟祥仔为僧百福寺以捕追急继死怡与敏元遂更相奏讦检覆连年狱成所司当敏元威力主使人殴打而致死者为首绞律寻以宗衡无罪拟故勘平人律所敏元累词称冤法司议敏元迹虽协私事实因公以情可矜疑奏命刑部郎中周洪锦衣卫千户林泉会巡按监察御史覆审言敏元科罚过当残酷招尤乘恕用刑致伤人命宜正典刑第原其初实由怡及祖胜累犯不悛以致殃及其父宗衡先被吏卒欧伤后遭敏元杖责今吏卒瘦死五人存者久逃无获敏元独坐斩罪以可矜疑奏  上命法司重加详审皆请如洪等议  上从之命杖一百发充军敏元起进士典州以鸷猛为治惨酷存心竟以取祸遍历诸狱十余年卒薨杖下盖其凶暴有以致之云革代府辅国将军成金□册禄米三之一有乐妇刘二自晋府来止成金□册邸成铏通焉因杖之出城至阳平从曲阳王府镇国将军钟铭饮平阳府衡官以闻命治两府辅导官罪而削成铏禄乃降敕切责之初山西署都指挥佥事李恺领大同边摽以馈总兵官庄鉴为名受所部毡叚等物百余事鉴亦侵入恺所收朋约市马银七百余两事觉恺下所司逮问命赎杖还职仍革管军管事并徵鉴还令法司挨其至日以闻
</div>
    <div class="pagination">
<a href="明实录孝宗实录_page112.html">上一页</a><span>...</span><a href="明实录孝宗实录_page108.html">108</a><a href="明实录孝宗实录_page109.html">109</a><a href="明实录孝宗实录_page110.html">110</a><a href="明实录孝宗实录_page111.html">111</a><a href="明实录孝宗实录_page112.html">112</a><span class="current-page">113</span><a href="明实录孝宗实录_page114.html">114</a><a href="明实录孝宗实录_page115.html">115</a><a href="明实录孝宗实录_page116.html">116</a><a href="明实录孝宗实录_page117.html">117</a><a href="明实录孝宗实录_page118.html">118</a><span>...</span><a href="明实录孝宗实录_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
