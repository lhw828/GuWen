<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 24 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 24 页/共 263 页</h1>
    <div class="content">　　○壬寅冬至节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼太皇太后  皇太后俱免命妇朝贺
　　○癸卯文武群臣朝亲王于奉天门东廊
　　○甲辰给延安绥德二卫官军马二千疋
　　○乙巳河南左参议吴杰奏所辖各府州县今年春旱伤麦五月淫雨河溢田禾尽损民饥特甚乞将原定本布政司起运并兑军粮米二十九万八千五百石存留以备赈济  上从其言仍遣敕谕巡抚侍郎于谦巡按监察御史等官令其亲诣各府州县核实被灾田亩奏免税粮缺食者发廪赈恤明春仍给谷种毋致流移失所其非军需事务悉皆停止以宽小民
　　○丙午升行在锦衣卫带俸指挥佥事丁全为指挥同知
　　○肥河卫指挥使别里格言其父剌令哈曾效劳乞袭其旧职为都指挥佥事从之
　　○命建州左卫故指挥使歹都子戴咬纳袭职
　　○行在户部奏甘肃凉州馈运艰难请将灵州盐课司官盐召商开中从之
　　○丁未命故中军都督佥事陈敬子能袭为府军前卫指挥使府军卫指挥同知吴贵子旻金吾左卫指挥佥事潘敬兄原通州卫指挥佥事徐友弟源俱袭职
　　○燕山左等卫奏甘肃备御官军有于正统元年十月内阵亡者本卫误将今年五月以前俸米钞绢仍给其家乞令如数还官  上以没于王事者妻子正当优恤特免追
　　○监察御史丁俊下狱先是俊巡按福建考其按察司经历沈文铭奸贪文铭恳乞易为老疾俊从之文铭赴部愬年方少壮素无疾病为俊诬黜事下巡按御史赵奎覆之具得俊听文铭恳状奎劾俊不能执法请治其罪从之
　　○戊申停徵狭西布政司所属民今年田粮十之五屯粮十之二以其地岁歉从巡抚侍郎罗汝敬奏请也
　　○工部右侍郎张顺等奏先奉敕造军器共八万一千二百有奇其物料有者从各库支给无者欲移文浙江江西湖广并应天府直隶苏松等府买办  上令应天府支官钱买用无派外郡以致扰民
　　○狭西左参议侯复言二事一边储劳于挽运请于狭西所属府州县核视堪种地土增立屯堡摘发原养官牛三千头给军屯种三年后如例徵收子粒以供边用一备边马疋多自北京送给路远劳民请令今后缺马就于狭西都司行都司布政司官帑支价收买给军事下行在户部议以为便从之
　　○己酉授迤北来归鞑靼兀剌哈赤为行在锦衣卫带俸试所镇抚给赐冠带
　　○辛亥董卜韩胡宣慰使喃葛松潘番道商捌等令剌麻撒力瓦也失等来朝贡马及方物赐彩币等物有差
　　○壬子调河南按察司佥事陈治于四川按察司升正四品俸以九载任满故也
　　○命直隶保定府完县主簿林巍复职升从八品俸贵州思州府都坪峨异溪蛮夷长官司吏目范文忠复职巍文忠俱九年任满当迁其所部民獠各奏其善抚绥乞留复任故有是命
　　○革浙江宁波府岱山芦花二盐课司
　　○癸丑免广西平乐县已革蒙山局课钞
　　○镇守延安绥德都指挥同知王祯等奏鞑贼五百余骑掠金刚沟南官军追击败之生擒五人斩首二级获马三十五疋并追还被掠人畜  上赐敕奖之
　　○四川重庆府奏所属南川县人民稀少田地一百五十八顷有奇乞将累年负欠粮税除豁仍请命本布政司今后民犯徒罪者连家属迁发南川县附籍拨田耕种纳税从之
　　○甲寅命故掌建州左卫事右都督猛哥帖木儿子董山袭为本卫指挥使
　　○给广宁备边官军马一百四十九疋
　　○乙卯浙江钱塘县民程润妻郑氏一产三男给赏钞米优餋如例
　　○直隶镇江府金坛县民袁济扬州府高邮州民方珍江都县民沈鼎等十人各出榖一千石之上助官赈济饥民事闻各赐敕旌劳仍复其家
大明英宗睿皇帝实录卷之三十七
　　正统二年十二月丙辰朔书与庆成王美埥曰比闻王祖母及母皆遘疾已令大医院精选医士一人往疗之宜躬视汤药早获平复幸甚
　　○诏逮都察院左副都御史吴讷行在右通政李畛下狱初畛按讷不即奉诏收捕有罪讷具陈未尝稽延行在刑科劾畛诬奏且言讷尝谕畛不得立买头牙行以＜矢见＞小利故畛憾之至是十三道复言畛材非忠直性实憸邪假公道复私讐讷职居台副知畛贪墨乃徇情不举反致畛相仇请俱置于法以正其挟诈容奸之罪遂下狱鞫之
　　○丁巳以狭西布政司库所藏袢袄裤鞋共四万给宁夏平凉等卫军士
　　○行在礼部奏初有旨谕外夷勿贡珍珠今建州左卫毛怜卫复贡珍珠宜还之  上以夷人远来意在＜矢见＞利其姑收之而酬以直
　　○戊午授皇姊顺德长公主册命府军前卫副千户石林之子璟为驸马都尉赐诰命冠服等物
　　○书与乐平王冲烋曰闻叔祖旧疾复作亟命太医院择精医者一人往视兼奉药品及丸散七十余斤尚冀善加调护用副朕亲亲之意
　　○朝鲜国王李祹遣陪臣柳季闻等进表贡方物及马贺明年正旦赐宴并彩币等物
　　○遣指挥祁贤等赍敕谕迤西安定王亦攀丹及指挥桑哥等曰我  祖宗时尔等能顺  天命尊朝廷输诚效力始终不替朝廷恩赉亦久而弗渝肆朕即位尔等复遵朝命约束部伍良用尔嘉故特遣使往谕朕意及赐尔等彩币表里宜益顺  天心益笃忠诚抚治尔众保境睦邻永享太平之福
　　○己未复命石璞汤节捕反狱囚初江西按察司死囚反狱给事中御史劾奏按察使石璞都指挥汤节罪诏免璞节官立期日捕之至是踰期不获遂逮至京法司当璞节徒罪  上命再期三月不获乃罪之
　　○行在户部主事王瑨徵粮浙江其隶卒私有所索金华知府蒋劝执治之瑨惧连及己托致仕郎中陈景茂恳劝得释既而瑨诬劝妄执其隶卒事下法司论瑨赎徒还官景茂例谪戍边  上以瑨不能检下乃复肆诈黜为杂职以景茂既老姑宥罪削其官
　　○直隶淮安府奏所属邳海二州赣榆等六县今年旱潦田粮有徵者少乞存远运粮以备守御官军支用从之
　　○礼部左侍郎章敞卒敞字尚文浙江会稽县人永乐甲申进士选为翰林庶吉士与修永乐大典授刑部主事时山西有劫盗诏捕之急捕者掩执行路数百人以闻  太宗命刑部覆讯之敞辩其枉惟一人实盗以故升本部员外郎累官礼部左侍郎时尚书胡濙政尚宽大敞以严肃佐之于吏欺虽小不恕遇事不肯媕婀依随士林多服其刚毅及卒  上嗟悼之遣官谕祭命有司营葬事
　　○庚申擢河南汝州民刘毅为狭西迭烈镇巡检司巡检初毅行市中见十余人系驴植刃炊于寓舍察知其盗即缚三人其余举火焚民舍杀掠以遁毅复夺其刃追执二人歼五人函首械俘上于州州以状闻下巡抚侍郎覆核具验故有是命
　　○辛酉夜有流星大如杯色青白有光出南河东行至浊
　　○壬戌行在礼部奏唐府长史陈范言本府缺国朝礼制集要书请命工部刊板印造以赐及颁各王府庶有考据不致违戾  上以礼制集要书王府不可无但印造劳费以内府所有者给之
　　○癸亥腊节赐文武百官宴
　　○甲子命瓦剌顺宁王脱欢使臣哈马剌失力为慈善弘化国师大藏为僧录司右觉义答兰帖木儿等为指挥千户镇抚等官初哈马剌失力自陈屡来朝贡厚蒙恩赉乞赐名分以便往来行在礼部以闻故有是命仍赐哈马剌失力僧衣一袭及答兰帖木儿等冠带
　　○乙丑巡按直隶监察御史杨春言  太祖高皇帝大诰三编教民为善去恶官民所宜遵守今天下有司视为文具乞令讲读又天下学校皆设提学风宪官惟云南独以地远未设乞照例设官事下行在礼部覆奏讲读大诰宜如春言云南学校甚少分巡宪臣可以兼理不必设官从之
　　○哈密忠顺王卜答失里遣使臣马儿火者等兀者卫野人女直锁住克等劄童卫指挥秃省哥伍屯卫舍人得松哥弗提卫指挥佥事劄剌湖广石关峒长官司副长官谭仲贵容美宣抚司舍人黄隆杰等狭西岷州卫剌麻番僧镌竹落木等俱来朝贡马驼及方物赐宴并彩币等物有差
　　○镇守狭西都督同知郑铭奏靖虏卫新城西枕黄河被水冲激去河仅丈许又地多沙□不堪耕牧其南不百里有旧会州城地势宽平耕牧俱利请俟来春修筑徙居庶可经久从之
　　○丙寅给赐楚府黔阳王季埱东安王季塛岁禄二千石湘乡郡主同仪宾王谦宜章县主同仪宾姜敏岁禄如例又以永安懿简王妃未封男女众多加赐禄米五百石不为例
　　○监察御史李俊奏奉命巡视蓟州永平山海等处军政其总兵官都督同知王彧等不修守备号令废弛以致军士多逃请治其罪  上曰彧等不能抚恤士卒法所难容姑记其罪如更蹈前非必罪不宥
　　○夜月入毕宿中
　　○丁卯少傅兼尚书大学士杨士奇等言监察御史清军有以江北人起解南方极边者有以江南人起解北方极边者彼此不服水土死于寒冻瘴疠深为可悯臣等议以江北清出军丁就发辽东甘肃一带卫所补伍江南清出军丁就发云南贵州两广卫所补伍庶兵备不缺下人不困  上以为然即命廷臣议行
　　○监察御史金敬奏比者达贼入牛旺川等处剽掠而都指挥佥事曹胜拥兵坐视纵之出境乞惩其畏缩失误之罪  上以胜罪当诛姑落其职充为事官令率兵剿贼事或再误必杀无赦
　　○晓刻霜附木如雪竟日不消自卯至巳昏雾四塞
　　○戊辰擢进士李颙为户部主事范宗为工部主事费敬为大理寺左寺副
　　○命兀者卫故指挥佥事亦成哈子锁住克袭职
　　○己巳升狭西巩昌府徽州知州蔡茂为府同知仍掌州事直隶池州府铜陵县知县商宾为州同知仍理县事茂任满州民言其不苛刻教民亲爱讼简盗息宾以给事中出令任满县民言其勤抚字均徭役各相率告留镇守巡抚等官核实以闻故有是命
　　○庚午命武进伯朱冕充总兵官统大同宣府兵巡边
　　○命亦力把里及阿端曲先等地面使臣赍敕及金织文表里彩绢赐其王母倒剌速鲁擅头目撒剌马沙米儿咱马黑麻癿等
　　○辛未太子太保成国公朱勇等奏奉命选拔三千大营五军神机等营精锐官军十五万一千有奇欲将续选行在锦衣等七十卫官军与之相兼编伍训练然于内有守陵守卫供役上直者乞为处之  上命守陵守卫各存其半供役上直旗校隶锦衣卫官督操其余俱听训练备用
　　○壬申命山西都指挥佥事史直子玉代为指挥同知济州卫指挥使李林子绎武功中卫指挥同知尤宽子福羽林右卫指挥佥事周兴子斌济阳卫指挥佥事侯秉子清俱代职
　　○赐狭西官军三十五人银两绢布有差以镇番孛罗口等处杀获达贼功也
　　○修周府社稷山川坛场
　　○癸酉升广西博白县沙河寨巡检司巡检李恭为博白县主簿恭以秩满去任梧州府奏县负山滨海俗号难治恭练达果敢盗弭民服今县官多缺政务废滞乞量进恭秩俾理县事故有是命
　　○甲戌上以大同宣府地临极边当增设军马备御而粮饷不免劳民命行在户部议其便尚书刘中敷等议大同属山西而宣府近通州请将山西布政司起运宣府粮料四十五万八千石改留大同别起军夫于通州仓转运粮料五十万石赴宣府  上以起军夫运粮于事不便命宣府粮料以其半纳大同附近宣府州县粮悉纳宣府仍每季具所纳数以闻
　　○行在兵部左侍郎柴车奏先以淮浙盐召商于甘肃中纳粮米今商人有告愿增粮数中云南四川井盐者乞从其便狭西按察司副使金濂亦奏甘肃卫远粮少今户部又移文开中附近庄浪凉州盐粮恐各商避远就近乞令但中甘肃仓粮事下行在户部覆奏宜允其请遂定例中淮浙盐者肃州卫仓每引一斗五升中云南盐者甘州仓每引三十中四川盐者每引二斗五升从之
　　○乙亥书复靖江王佐敬曰得奏欲为悼僖王立碑以彰懿行具见王之孝诚因命礼部稽洪武永乐间例皆无亲王及郡王立碑者故不敢从王所请王其知之
　　○敕辽东总兵官都督巫凯等曰得奏战守方略具悉卿等尽心然曩言兀良哈三卫达子并海西野人女直来朝不从戒谕且出悖言朕以卿等握重兵镇边陲于兹小丑不能以礼法制之况大敌乎若然则所画方略将何所施古云非言之艰而行之艰卿其勉哉
　　○敕大同总兵官都督陈怀等曰镇守延绥都指挥同知王祯械所俘贼徒朵罗歹等三人至京言兀良哈朵颜福余等卫部落约四五百骑先屯东胜地方恐大同军马截杀欲引还及获我边军询知总兵官皆畏懦无为乃敢长驱而西既而祯又报贼复寇榆林庄及桃园墩被官军追杀遁去朕虑此贼不逞于西必窥伺于东卿其严督哨备多方剿除若拥兵坐视而不能为边境有无信如贼所谓畏懦无为者矣卿尚勉之苟立懋功不吝厚赏
　　○哥吉卫女直指挥失里必纳亦文山卫指挥不当加兀里奚山卫指挥必桑加狭西安定等卫国师赏触领占下完卜舍剌藏卜云南武定军民府故女土官知府商智夫叔阿宁阿沙把事李文质关索岭巡检司故土官巡检李实男荣并广西泗城州遣头目韦喜四川东川军民府故土官知府阿伯男普得遣把事阿赛湖广施南宣抚司土官同知覃敬遣舍人向兴等各来朝贡马及方物赐宴并彩币等物有差
　　○瓦剌使臣都指挥大尉阿都赤等陛辞  上命都指挥康能指挥陈友李全同阿都赤赍书及诸色金织彩绣蟒龙麒麟袭衣彩币表里金银宝石首饰器皿书籍等物往赐鞑靼可汗及其妃并顺宁王脱欢等仍以彩叚酬其所贡马直各有差
　　○命五屯河卫故指挥佥事脱尹不花子尚都弗提卫故指挥佥事由称子咬纳俱袭职
　　○命署都督佥事马翔充右副总兵赴淮安同左副总兵王瑜提督漕运仍谕其同心协和抚恤军士不得偏执己见
　　○命狭西布政司以今年粮折色递年粮负欠者依时价折收驴骡给甘肃凉州备御官军载运衣粮从行在兵部尚书王骥奏请也
　　○镇守狭西副都御史陈镒言臣省视临边屯堡军士披执器械皆不坚利初给料造甲每副铁四十斤造完得二十余斤今较军士衣甲重不过八九斤至以皮叶辏成者如此何以御敌乞寘监造军器官于法从之
　　○丙子南京参赞守备机务少保兼户部尚书黄福奏欲诣行在考满  上曰守备事重正倚老成岂可轻离其免来
　　○太仆寺少卿庞埙有罪下狱初埙同本寺卿杨应春寺丞刘璧分俵马匹受赂事觉应春璧俱下法司狱应春赎罪调用璧赎罪罢为民至是埙始逮至下狱鞫之
　　○广西南宁卫守御太平府后千户所言所城临边且近交阯四面皆与土官衙门相接往往弄兵互相讎杀近因雨水连绵城垣坍塌恐夷人乘衅窥伺乞拨附近军卫工力修筑从之
　　○丁丑行在礼部奏正统三年正月初六日享  太庙先三日太常寺奏祭祀故事  上御正殿受奏然是日值  宣宗皇帝忌辰例不鸣钟鼓第视事西角门礼有不同请裁之  上以祭祀重事仍宜升殿余悉遵永乐间例行之
　　○万全都指挥佥事韩镇老疾以其子忠代为指挥使
　　○修南京通江桥东西一带江岸
　　○镇守狭西右副都御史陈镒劾奏太保宁阳侯陈懋及都指挥王永多役军余于塞外佃牧恐致虏抄掠懋复藏匿阍者不以闻  上曰懋姑宥不问都察院仍谕其省遇而究其所匿阍者永尝纵贼肆掠今复牟利招寇如覆得实罪之
　　○巡抚河南山西行在兵部右侍郎于谦奏请将河南布政司宣德十年以前负欠粮米并正统二年起运草束改折米麦俱存留被灾府县预备赈贷从之
　　○戊寅升礼部祠祭司郎中黄养正正四品俸仍于内阁书办以九年考满故也
　　○宥行在尚宝司司丞夏瑄罪初瑄拥傔从鹰狗纵猎于通州诸处诈云将以为  圣寿献兴州卫调骑卒百余玉田县发夫千人与之所至受刍粟羊酒事觉下法司引伏当瑄赎徒还调  上特宥之
　　○己卯遣中官祭司灶之神
　　○狭西凉州卫番僧劄巴坚昝国师锁南坚参等云南寻甸军民府故土官知府沙观孙安贵四川龙州宣抚司土官宣抚薛忠义遣舍人薛志高等贡马驼赐彩币等物有差
　　○升哈密使臣指挥使把失忽里为都指挥同知指挥同知兀马儿火者为指挥使指挥佥事格来为指挥同知副千户倒剌火者为指挥佥事以其远道朝贡勤劳故也
　　○诏以河南山西二都司及直隶宁山卫在京轮操官军二万四千更番赴宣府大同延安绥德各边守备仍敕总兵官都督谭广等善加抚绥毋令失所
　　○镇守延安等处都指挥同知王祯奏延安绥德庆阳皆极临边境人不通医市无善药官军病者多致伤生乞敕狭西布政司关给药品及于属县拨医随军候边境宁日乃止从之
　　○山西按察司佥事巢安至高平听其书吏庞章告归致章受有罪者赂安又至章家酣饮事觉下法司拟安赎杖还职  上以安职风宪乃见卖于下人岂能发奸摘伏命赎杖既黜之
　　○辛巳赐郑王瞻埈冕服王自陈先赐冕服皆年久敝坏昔尝奏请蒙  宣宗皇帝俞允未见颁给  上命行在礼部给与之
　　○赐叠州陇卜革耶等簇土官副千户南葛监藏引领吹麻头目陆牙等四十四人及来降人罗卜般藏巴沙二簇头目安班等十四人钞纻丝袭衣靴袜各有差命安班等于叠州居住
　　○游击将军都指挥佥事杨洪率兵巡边遇兀良哈达贼于西凉亭击败之生擒三人斩首六级并得其马骡牛羊器械  上赐敕奖洪令其益严提督勿以贼去而怠忽之
　　○壬午敕宣府大同总兵官都督谭广陈怀等曰顷者都指挥佥事杨洪击败鞑贼于西凉亭俘其人畜器械盖此贼即前日寇延绥一路者屡为都指挥王祯所败遁还而洪复败之然此贼尝越东胜而西去尔等所驻甚迩亦既知之而不能奋勇扑灭视洪等不有愧耶继自今其各勉图尽职否则责有所归
　　○代世孙仕＜土廛＞奏臣弟镇国将军仕墰妹马色县主同仪宾杨真未有岁禄  上命山西布政司如例给之
　　○升江西按察司佥事彭森为福建布政司左参政以九年考称大臣议举故也
　　○顺天府宛平县齐家庄巡检司巡检贾英奏考满任内所获军囚数少当谪戍边缘本司近通西山僻路上下关口俱有戍守以故捕获不多事下行在吏部覆奏  上以谪戍太重此情可矜姑宥复职
　　○日生背气色青赤鲜明
　　○癸未给赐交城王美垸曲阳王美珖西河王美埻方山王美垣临泉王美塎云丘王美堣宁和王美堛并灵石文水定襄三郡主及仪宾高逊等岁禄如例从晋王奏请也
　　○命辽府长史汤新等复职初辽王以其府中随属四百余人岁禄仅二千石乞增其数连奏不止  上怒新等逮至京师治其不能辅导之罪法司论新等赎杖例当调  上释其罪复贻书戒王
</div>
    <div class="pagination">
<a href="明实录英宗实录_page23.html">上一页</a><span>...</span><a href="明实录英宗实录_page19.html">19</a><a href="明实录英宗实录_page20.html">20</a><a href="明实录英宗实录_page21.html">21</a><a href="明实录英宗实录_page22.html">22</a><a href="明实录英宗实录_page23.html">23</a><span class="current-page">24</span><a href="明实录英宗实录_page25.html">25</a><a href="明实录英宗实录_page26.html">26</a><a href="明实录英宗实录_page27.html">27</a><a href="明实录英宗实录_page28.html">28</a><a href="明实录英宗实录_page29.html">29</a><span>...</span><a href="明实录英宗实录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
