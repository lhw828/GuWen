<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 637 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 637 页/共 681 页</h1>
    <div class="content">○以原任内阁学士尼雅达、补原官。　　

○以辅国公塞勤、为镶白旗满洲都统。升正蓝旗满洲副都统法喇、为镶白旗蒙古都统。镶黄旗蒙古副都统宗室色亨图、为正蓝旗护军统领。正红旗护军统领胡锡图、为镶红旗蒙古都统。镶蓝旗满洲副都统杨都、为正红旗护军统领。调镶红旗汉军副都统宗室赫世亨、为正黄旗满洲副都统。升护军参领常赉、为镶红旗汉军副都统。调镶蓝旗汉军副都统永泰、为镶红旗满洲副都统。升护军参领谈巴、为镶红旗汉军副都统。　　

○以广东碣石总兵官陈昴、为广东右翼副都统　　

○旌表直隶烈妇、王子文妻李氏、拒奸被殴、自缢完节、给银建坊如例。　　

○戊申。以吏部左侍郎色尔图、詹事府詹事阿克敦、俱充经筵讲官。　　

○己酉。上诣皇太后宫、问安。　　

○庚戌。太常寺疏请致祭天坛。应遣大臣恭代。上谕大学士等曰、朕自即位以来、凡大祀、皆躬亲行礼。去年大臣等、以朕年高、恐致劳瘁、请遣大臣恭代。彼时朕躬尚能亲往行礼、故不允所请。今年入夏、雨水稍不及时。虑伤稼穑、积闷之极。身体甚是不安。顷虽较前稍愈。犹觉无力、难以行礼。祀典关系重大。勉强而行、倘略有错误、反非诚敬之意。著如所奏、遣大臣恭代。　　

○谕大学士九卿等曰、朕于各省钱粮、分年蠲免、无不周遍。今年各处丰收、亦无可免。止有带徵一项、或十三四年、或十五六年、久不清结。通计各省带徵、亦不过一二百万。尔等会同户部、将项款查明具奏。可免则免之。但蠲免之事、恩出自上则可。前赵申乔欲以己意行之、可乎。又谕曰、朕近日精神、渐不如前。凡事易忘。向有怔忡之疾、每一举发、愈觉迷晕。天下至大、一念不谨、即贻四海之忧。一日不谨、即贻数千百年之患。尔等大臣、又多年老、须发尽白。有奏事毕不能起者。办事有误、或推耳聋年迈者。如此、则事必致贻误。古人虽云无为而治。人主不过总其大纲。然一日二日万几。岂皆大纲乎。书中之言、多不可凭。二十一史、朕皆曾披阅。悉属笔底描摹、无足徵信。所以读书与行事、截然不同。尔等以为我读书报皇上、亦是虚文。务在各尽心勉力、庶不致有误天下之事。　　

○谕领侍卫内大臣等、额尔锦、观宝、俱不胜大臣之任。著革退。额尔锦、用为淳郡王府长史。伊所袭精奇尼哈番、并非伊祖父所立之职。著掣回。与原立职之英武尔代曾孙英敏、承袭。其恩诏所得荫生、亦著革去。观宝、著授为蓝翎侍卫、效力行走。　　

○以鄂尔多斯故固山贝子色冷纳木扎尔子齐妄班珠尔、袭爵　　

○升鸿胪寺少卿景日眕、为太仆寺卿。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百七十五　　

康熙五十六年丁酉十一月辛亥朔上诣皇太后宫问安　　

○升湖广宝庆副将牛射斗为贵州威宁总兵官黄州副将马良灿、为江西南赣总兵官洞庭副将王允吉为四川川北总兵官　　

○壬子上幸畅春园　　

○谕领侍卫内大臣等、朕自回京、腿膝疼痛因皇太后圣体违和、故勉强支持。昨因往宁寿宫问安、稍受风塞、以致咳嗽声哑。如再强忍数日、恐愈加增。今皇太后圣躬少愈朕明日往汤泉、调理数日。　　

○谕九卿凡人命之事、关系重大朕必一一详阅、尽知其情方行批出比来朕身欠安一时不能详阅若俟徐徐详阅之后始行批出三覆奏将不及矣可矜者减等完结缓决者仍监禁情实者今年停决。　　

○癸丑上自畅春园幸汤泉。　　

○谕大学士兵部步军统领等汤山至德胜门四十余里德胜门至大内将及十里此间设立腰站二处各派部院贤能司官一员笔帖式一员如此则朕遣人请皇太后安并皇太后差人至朕处、俱不致迟误矣。　　

○以内阁学士王之枢、为偏沅巡抚　　

○升福建台湾道梁文科为广东按察使司按察使。　　

○予故镶红旗满洲副都统翩图祭葬如例。　　

○旌表山西烈妇杨月斗妻梁氏守义拒奸甘死不辱给银建坊如例。　　

○丁巳。升太常寺卿李敏启、为大理寺卿。　　

○戊午。升宗人府府丞江球为都察院左副都御史。　　

○己未。河南巡抚张圣佐疏报兰阳县奸民李雪臣子李兴邦在生员李山义家以白莲教为名聚徒惑众今已拏获。得上□日、交审事刑部尚书张廷枢等严审定拟具奏。　　

○旌表江西万安县烈女、许将愈聘妻邓氏夫亡闻讣、哀号自缢、给银建坊如例。　　

○壬戌。以礼部尚书公吞珠、为纂修。玉牒副总裁官。　　

○癸亥。以皇十二子固山贝子允祹、署理内务府总管事。　　

○以毛明安故多罗贝勒班地子罗卜臧希喇布吴喇忒镇国公诺尔布林臣弟希喇布各袭爵　　

○乙丑。上自汤泉。回驻畅春园　　

○丙寅。酉刻上闻皇太后违和不待警跸止领近侍人员、急从西直门进神武门诣皇太后宫问安。　　

○丁卯上诣皇太后宫问安。戊辰上诣皇太后宫问安　　

○己巳。上诣皇太后宫问安　　

○庚午冬至祀天于圜丘遣领侍卫内大臣公马尔赛行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○停止次日行礼上诣皇太后宫、问安。　　

○辛未上诣皇太后宫、问安。上御乾清宫东暖阁召诸皇子、及满汉大学士学士九卿詹事科道等入谕曰朕少时天禀甚壮、从未知有疾病今春始患头晕渐觉消瘦至秋月塞外行围蒙古地方、水土甚佳。精神日健颜貌加丰每日骑射亦不觉疲倦。回京之后、因皇太后违和、心神忧瘁头晕频发有朕平日所欲言者今特召尔等面谕从来帝王之治天下、未尝不以敬天法祖为首务。敬天法祖之实、在柔远能迩、休养苍生、公四海之利为利、一天下之心为心、体群臣子庶民、保邦于未危、致治于未乱、夙夜孜孜、寤寐不遑、宽严相济、经权互用、以图国家久远之计而已。自古得天下之正、莫如我朝。太祖太宗初无取天下之心尝兵及京城诸大臣咸奏云当取。太宗皇帝曰明与我国素非和好今取之甚易但念中国之主不忍取也。后流贼李自成、攻破京城崇祯自缢臣民相率来迎乃翦灭闯寇入承大统昔项羽起兵攻秦后天下卒归于汉其初汉高祖一泗上亭长耳元末陈友谅等并起后天下卒归于明其初明太祖一皇觉寺僧耳我朝承席先烈应天顺人、抚有区宇。以此见乱臣贼子、无非为真主驱除耳今朕年将七旬在位五十余年者、实赖天地宗社之默佑非予凉德之所致也朕自幼读书于古今道理粗能通晓。凡帝王自有天命应享寿考者、不能使之不享寿考应享太平者、不能使之不享太平。自黄帝甲子、至今四千三百五十余年称帝者三百有余。但秦火以前、三代之事、不可全信始皇元年至今一千九百六十余年、称帝而有年号者、二百一十有一朕何人斯、自秦汉以下、在位久者、朕为之首。古人以下矜不伐、知足知止者、为能保始终。览三代而后、帝王践祚久者、不能遗令闻于后世。寿命不长者、罔知四海之疾苦。朕已老矣。在位久矣未卜后人之议论如何。而且以目前之事、不得不痛哭流涕、豫先随笔自记、而犹恐天下不知吾之苦衷也。自昔帝王多以死为忌讳。每观其遗诏殊非帝王语气并非中心之所欲言此皆昏瞀之际觅文臣任意撰拟者。朕则不然今豫使尔等知朕之血诚耳当日临御至二十年、不敢逆料至三十年三十年不敢逆料至四十年。今已五十七年矣。尚书洪范所载一曰寿二曰富三曰康宁四曰攸好德、五曰考终命、五福以考终命列于第五者诚以其难得故也。今朕年将七十。子孙曾孙、百五十余人天下粗安。四海承平。虽不能移风易俗、家给人足。但孜孜汲汲、小心敬慎、夙夜不遑、未尝少懈数十年来。殚心竭力、有如一日此岂仅劳苦二字所能该括耶。前代帝王、或享年不永。史论概以为侈然自放、耽于酒色所致。此皆书生好为讥评。虽纯全尽美之君亦必抉摘瑕疵。朕为前代帝王剖白、盖由天下事繁不胜劳惫之所致也。诸葛亮云、鞠躬尽瘁、死而后己。为人臣者、惟诸葛亮一人耳。若帝王仔肩甚重、无可旁诿。岂臣下所可比拟臣下可仕则仕。可止则止。年老致政而归、抱子弄孙、犹得优游自适。为君者、勤劬一生、了无休息。如舜虽称无为而治。然身殁于苍梧。禹乘四载、胼手胝足、终于会稽。似此皆勤劳政事、巡行周历、不遑宁处。岂可谓之崇尚无为、清静自持乎。易遁卦六爻、未尝言及人主之事。可见人主原无宴息之地、可以退藏。鞠躬尽瘁、诚谓此也。昔人每云帝王当举大纲不必兼总细务。朕心窃不谓然。一事不谨、即贻四海之忧一时不谨、即贻千百世之患。不矜细行。终累大德故朕每事必加详慎。即如今日留一二事未理、明日即多一二事矣。若明日再务安闲、则后日愈多壅积万几至重诚难稽延故朕莅政无论钜细即奏章内有一字之讹、必为改定发出盖事不敢忽、天性然也。五十余年每多先事绸缪四海兆人、亦皆戴朕德意。岂可执不必兼总细务之言乎。朕自幼强健、筋力颇佳能挽十五力弓发十三握箭用兵临戎之事、皆所优为。然平生未尝妄杀一人平定三藩扫清漠北皆出一心运筹户部帑金非用师赈饥未敢妄费谓此皆小民脂膏故也所有巡狩行宫不施采缋每处所费不过一二万金较之河工岁费三百余万尚不及百分之一幼龄读书即知酒色之可戒小人之宜防所以至老无恙自康熙四十七年大病之后过伤心神渐不及往时况日有万几、皆由裁夺。每觉精神日逐于外、心血时耗于内。恐前途倘有一时不讳、不能一言、则吾之衷曲未吐、岂不可惜。故豫于明爽之际、一一言之、可以尽一生之事。岂不快哉。人之有生必有死。如朱子之言、天地循环之理、如昼如夜。孔子云、居易以俟命。皆圣贤之大道。何足惧乎。近日多病、心神恍忽、身体虚惫动转非人扶掖步履难行。当年立心以天下为己任许死而后已之志今朕躬抱病、怔忡健忘故深惧颠倒是非万几错乱心为天下尽其血神为四海散其形。既神不守舍心失怡养目不辨远近、耳不分是非食少事多岂能久存况承平日久人心懈怠福尽祸至泰去否来元首丛脞而股肱惰至于万事隳坏而后必然招天灾人害、杂然并至虽心有余。而精神不逮悔过无及振作不起呻吟床榻、死不瞑目岂不痛恨于未死昔梁武帝亦创业英雄。后至耄年、为侯景所逼、遂有台城之祸。隋文帝亦开创之主。不能豫知其子炀帝之恶、卒致不克令终。又如丹毒自杀服食吞饼宋祖之遥见烛影之类。种种所载疑案、岂非前辙皆由辨之不早而且无益于国计民生汉高祖传遗命于吕后唐太宗定储位于长孙无忌朕每览此、深为耻之或有小人希图仓卒之际、废立可以自专推戴一人以期后福朕一息尚存、岂肯容此辈乎。朕之生也、并无灵异及其长也亦无非常八龄践祚、迄今五十七年、从不许人言祯符瑞应如史册所载景星庆云麟凤芝草之贺。及焚珠玉于殿前。天书降于承天。此皆虚文。朕所不敢。惟日用平常、以实心行实政而已。今臣邻奏请立储分理、此乃虑朕有猝然之变耳。死生常理、朕所不讳。惟是天下大权、当统于一。十年以来、朕将所行之事、所存之心、俱书写封固、仍未告竣。立储大事、朕岂忘耶。天下神器至重、倘得释此负荷优游安适、无一事婴心便可望加增年岁诸臣受朕深恩、何道俾朕得此息肩之日也朕今气。血耗减。勉强支持。脱有误万几则从前五十七年之忧勤、岂不可惜朕之苦衷血诚一至如此每览老臣奏疏乞休未尝不为流涕。尔等有退休之时。朕何地可休息耶。但得数旬之怡养、保全考终之死生朕之欣喜、岂可言罄从此岁月悠久、或得如宋高宗之年、未可知也、朕年五十七岁、方有白发数茎。有以乌须药进者。朕笑却之曰、古来白须皇帝有几。朕若须须皓然、岂不为万世之美谈乎。初年同朕共事者、今并无一人。后进新升者、同寅协恭、奉公守法、皓首满朝。可谓久矣。亦知足矣朕享天下之尊、四海之富物无不有事无不经至于垂老之际、不能宽怀瞬息故视弃天下犹敝屣视富贵如泥沙也倘得终于无事、朕愿已足愿尔等大小臣邻、念朕五十余年太平天子。惓惓丁宁反复之苦衷则吾之有生考终之事毕矣。此谕已备十年若有遗诏、无非此言披肝露胆、罄尽五内朕言不再。　　

○壬申。刑部尚书赖都母故。遣一等侍卫宗室勒什亨携茶酒往奠。予祭一次。　　

○癸酉。谕诸皇子、及诸大臣等曰、京师初夏、每少雨泽。朕临御五十七年、约有五十年祈雨。每至秋成、悉皆丰稔。昔年曾因暵旱。朕于宫中设坛祈祷。长跪三昼夜日惟淡食、不御盐酱至第四日、步诣天坛虔祷油然忽作大雨如注步行回宫水满两鞾衣尽沾湿后各省人至、始知是日雨遍天下朕自谓精诚所感可以上邀天鉴后太皇太后不豫朕以保育恩深、益复虔诚步祷、请减己算、为圣祖母延年讵意竟不可回。朕以此抱痛于心知天道幽远难可期必朕为圣祖母、不能祈求永年、而为民请命。即使天心有感、能不负惭于中乎。自此以后、每遇求雨、朕但于宫中斋戒。不复躬亲祈祷。此意从未告人、诸臣所未知者也上言及此、流涕呜咽、不能自止。诸臣莫不感动。顷之又谕曰礼部于各寺庙祈雨所用僧人道士但务虚文殊无实意大约每月十八二十二十二二十四等日、往往有雨人多言宜及此数日祈祷朕以为既知有雨何乃祷为。若知有雨而后祷此心便已不诚矣。总之天行不齐、多赖人事补救。朕仓有余粟帑有余金、随时随地、皆可赈济、故虽逢旱岁、亦不能为灾也。　　

○以翰林院侍讲学士励廷仪、检讨文岱、俱充日讲起居注官。　　

○升福建台湾副将潘承家、为广东碣石总兵官。　　

○甲戌。上以甘肃提督师懿德、议不可进兵一摺、示满汉大学士、学士九卿、詹事科道等。谕曰此事彼处督抚不奏师懿德独奏亦是仿刘荫枢之意。且将师懿德等留京用兵之事原要机谋非拘执不通者所能办理当中路出兵时人云地寒马瘦到彼处、马匹必致冻死又包衣大力言粮饷未到、难以前进朕即止之云、此中机谋。非尔等所知、如再妄言即律以军法朕来时祭告天地宗庙。必见噶尔丹方回又与伯费扬古约、两路合兵。今不前进如何先回。朕亲率大兵深入敌境算在必胜必噶尔丹使人来朕留营中七日谕来使云不见噶尔丹必不轻回鼓兵前进差人往视噶尔丹已遁去二日再差人往视已尽弃庐帐器械远遁矣朕乃回兵今策妄阿喇布坦本属小丑。不足为虑但怙恶不悛侵陵哈密前曾以二百人败其二千余人矣今因其移兵到藏道路甚远又无接应自去年十月起行、今年七月方到过三层冰山噶斯等处、实为难行然彼既可以到藏我兵即可以到彼处兵亦不用多二百余人、便可破之矣。人奏彼处雪深八尺、兵不可住。今李先复系汉人、自阿尔泰口外来、气色甚好。云途中并不见有病人。是边外水土、原可居住。故复议明□山戊不□三四月出兵。用兵惟以安宁百姓保护地方为先。故各省督抚奏摺来、俱批先固内地紧要不可听小抄以惑人心我朝驿递之设最善西边五千余里九日可到。荆州西安五日可到浙江四日可到三藩叛逆吴三桂轻朕年少。及闻驿报神速机谋深远乃仰天叹服曰休矣未可与争也又谕曰、朕莅政五十余年海内昇平皆恃众大臣为朕股肱耳目。朱子亦云、为政在于用人大小臣工俱宜实心任事直言勿隐、方为社稷苍生之福如李锡在河南居官甚劣。九卿科道、无一人言其贪婪者河南百姓、受其荼毒私派科歛。地方坏乱。以至于此。当日请训上□日时、朕一一条戒。李锡奏称恭聆圣训尽心以报皇上不意今日大负朕恩此人断难轻恕。大凡为地方官者皆当知足。为大臣者当识大体。不可琐屑刻薄朕待大学士尚书、侍郎、以至小臣、各有等级。若待大学士与小臣无异、即非礼也。又如翰林等、作诗写字、作古文或时文、朕皆因材器使、未尝求全责备也。今日朕身安和故召诸臣来将朕阅历之事、谕尔等知之。　　

○上谕大学士等曰、法海有似疯狂。与将军口角。又题参总督。各自立异。所属亦不知何所遵行。如此、必致生事。著问九卿具奏。寻九卿奏、法海好任性气。皇上或教训留任。或别调用。得上□日、著驿递发去、令法海看。　　

○谕户部、朕统御寰区、抚绥万国、无分中外。凡兵民生计、未尝一日不为勤求也。自剿灭三逆以后、为八旗甲兵详加筹画。曾颁发帑金数百万两、代清积逋。又资其匮绌复赏银数百万两。凡随围出征、虽给行月钱粮、官驼马匹犹恐用度不继设立八旗官库以济官兵。四十五年复施恩将官库未经扣完银三百九十五万六千六百余两尽与除免嗣后官库事务渐至纷扰故停止八旗之库设立总库自此以来。官兵有益库内案件亦甚清楚但每月扣取钱粮朕深为廑念曾有无耻积恶拨什库、侵欺兵饷、朕故交与户部、将两月钱粮、一次支放。俱令给与本人。近闻领取银两兵丁甫出部门。即被人持去公库既行扣除、又复偿还私债兵丁所剩甚少以此养赡室家奉行差务断然不足朕每怀及此、深切轸恻。兹特大沛恩施式弘抚育停止公库将见今未行扣完银一百九十六万八千两有奇通行豁免。自五十七年正月为始著给与兵丁全分银两尔部即传谕八旗都统等、出示通晓、俾咸知朕、优恤禁旅至意。　　

○乙亥。八旗都统等因奉特恩豁免公库扣除银两率领兵丁谢恩。得上□日、小人得财则喜。用尽则怨。见今八旗、得见旧日风景者、已无其人而能记忆祖父之遗训者亦少。以致风俗日奢人心不古。嗣后务期悛改、以副朕谆谆训诫至意。　　

○吏部议履、差往河南审事刑部尚书张廷枢等疏言新安县知县钱汝駜、前于渑池山中搜获贼首亢珽之尸又节次搜获亢珽亢珩母妻女媳子孙并贼犯李一宁等请将该县议叙应如所请。从之。　　

○升镶白旗护军统领宗室楚宗为归化城都统。　　

</div>
    <div class="pagination">
<a href="清实录康熙朝实录_page636.html">上一页</a><span>...</span><a href="清实录康熙朝实录_page632.html">632</a><a href="清实录康熙朝实录_page633.html">633</a><a href="清实录康熙朝实录_page634.html">634</a><a href="清实录康熙朝实录_page635.html">635</a><a href="清实录康熙朝实录_page636.html">636</a><span class="current-page">637</span><a href="清实录康熙朝实录_page638.html">638</a><a href="清实录康熙朝实录_page639.html">639</a><a href="清实录康熙朝实录_page640.html">640</a><a href="清实录康熙朝实录_page641.html">641</a><a href="清实录康熙朝实录_page642.html">642</a><span>...</span><a href="清实录康熙朝实录_page638.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
