<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 68 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 68 页/共 112 页
  </h1>
  <div class="content">
   ○刘铉 

　　刘铉字宗器长洲人弥月而孤未冠授徒里中刲股养毋永乐中以善书征入翰林笔法温媚推重一时而博极群籍用心于内同官王汝玉辈词翰若宿构铉淹时始就然沉深切至其于经国匡导为多久之中京闱乡试授中书舍人正统中豫修宣庙实录进侍讲再进学士开说简质为宗庙所嘉景帝称摄诸司劝进铉独不署名同郡人杨翥以故郕府长史入朝主铉家帝数召见翥内殿翥还荐铉及吕原于帝帝授翥札中官某曰识之久不问也有医盛叔大者为中官治病中官愈问叔大何许人知其县因曰君县中有刘先生宁识之乎曰刘铉学士耶朴人也中官曰上知之且用之矣叔大告铉还邀与往见铉曰上奚知我知我必自杨长史主我而雕刻我哉 【 杨翥字仲举吴人从军武昌为乡塾师杨士奇漂寓武昌因甚翥让塾士奇更教他塾馆榖不及旧塾之半士奇贵荐翥于朝景帝在邸时为宫寮以醇谨见重及即位宠眷甚厚人谓枢筦可俟翥独奉身还吴北虏款塞诣阙表贺因手疏乞时朝太上失上旨仅进位尚书仍乞致仕年八十余乃卒子津方八岁入赖景皇帝引入宫赐并饵授吴县簿天顺初追理一时柄臣翥独以恬退免追削吴人言翥仁厚绝俗方为尚书归缉一椽邻溜侵之家人不能平翥曰两少晴多政复何害邻父老生子翥蓄一驴恐鸣惊儿遂鬻之徒步终身子怀金入市金为人攫归以告弗问也】 景帝易储有端礼部两侍郎缺中官出翥疏帝命传示内阁江渊谓铉才力不足办此等事请用编修萨琦铉闻曰此知我者既易储铉巳为国子祭酒此时诸司皆贺司业言铉亦合上表铉曰不能谏又贺耶英宗复辟阅易储时国子监无贺表问徐有贞祭酒何人官几年矣有贞以铉封上召见文华殿曰卿可遂傅东宫擢少詹事一日忽不至曰死矣上叹惜久之成化二年赠礼部左侍郎赐谥文恭铉不好名称与人虽造次未尝不厚若同官子弟见焉拜起必令如礼而恤所乏及问遗其孤无不至人咸谓之长者至有所发使人不寒而栗子瀚举进士奉使行时铉阅其衣箧比还箧如故殊喜瀚官副使能伉铉法于家铉从孙有名凤者仕御史以好学闻 

　　郎曰刑让锐志官下弓满而拨刘铉粥然甘处亡能之地至夫必伸迎复之请不与居摄易储之疏其趋同矣 

　　周　叙　　刘　俨 

　　○周叙 

　　周叙字功叙吉水人其先祖世父伯宽者仕宋直宝谟阁疏斥贾似道曾祖以立元鳌溪山长上书请修宋辽金三史推宋为正统父岐汉府纪善作宝坚堂箴以谏汉王汉反召入为职方员外叙永乐中进士入翰林为庶吉士被命作鹦鹉赋大见称赏未几升编修以毋病乞归省仁宗嘉其孝赐传以行正统初为侍读上言时政者比者天旱皇上躬自引咎命群臣沐祷祠三日而雨然禾稼未大沾溉生民未尽满望皇上惓惓是念臣下所当钦承德意思陈阙政以消谴助理乃共致忧勤効忠补过之疏未闻告老陈情自乞留用之章继进掌铨选者诹询不审资格徒拘司国计者农桑生殖不加勤而赋税科征日见益军士困于造作刑罚失其中正风宪乏激扬之公言官惟缄默之尚至若僧道之流无益政教多至数万额溢十倍徭役乏人户口耗蠧政伤和莫此为甚又近年畿甸山东诸府流民众多推原其故皆繇守令不加矜恤或窘衣食或迫征徭窃谓守令寄抚字风宪司耳目风宪得人守令自职尤宜精选方可望治上示叙章诸大臣吏部尚书王直等引罪自讼正统末为南京侍讲学士请删修宋史以毕先志许之车驾陷虏叙发愤疏言八事请郕王卧薪尝胆如越报吴郕王即位为皇帝疏言安邦谨始八事复上中兴太平十四事景帝批荅褒美叙敦尚气节刚介自持与人为善匡益规正王直故叙同郡先达叙遇直书曰伏惟太保宰大人先生阁下惟吾吉自宋及今人才辈出重于世道光于乡邦者九贤也繇以降非无其人俊伟光明卓无瑕颣殆亦鲜焉永乐宣德闲叙尝仰望少师东里先生可以当之迹其举措究其底衷士大夫公论不能掩也窃计堂堂名郡际今圣朝岂无复有欧阳子胡澹庵周平园杨诚斋文信公其人者出为之非回叹息翘伫思慕乃见大人先生伏惟先生处屯之际翼载今皇辅大济艰其时其任视诸前辈又甚难者窃谓膺天下之重任当心天下之大忧以成天下之大计而其要无他在用君子远小人而巳用君子远小人之道又当审几而断之思昔三杨辅政其时固一几也惟是二三君子不深思熟虑身任其责乃阳敛阴施掩人耳目虽曰保身其实误国以致阉宦弄权有今者主上蒙尘之祸此时先生与诸君子又一几也宜相与讲内外防微之政远鉴前车以建永谋母徒曰有某在有某在而不敢自专者书曰慎终于始又曰惟克果断乃罔后艰失今不图悔恐噬脐朝廷大事殊无所济且使欧阳子周平园得擅美于前即欲効张留侯之从赤松子裴晋公之营绿野堂不足贵巳叙一介书生蒙朝廷之恩先生之惠官至学士劳矣叨居南京秩法务简无一毫求进之心惟手恃昔游门墙兼辱教故不得不有言前此固未尝敢不奉闻也叙之直亮如此余修宋史与上元人陶元素聚首撰述未就而卒元素守道甘贫举进士弃官不仕时论高之 

　　○刘俨 

　　刘俨字宣化吉水人自幼端介不凡虽治举业必探底里年二十余领永乐闲乡荐下第归家潜心又二十余年乃慨然有志魁天下正统壬戌果擢进士第一授翰林修撰以古文名景泰七年进太常少卿兼侍读寻与编修黄諌主考顺天乡试大学士陈循王文有子入试并私属俨俨不为地则大恨既发榜文上奏洪武闲殿试不公考试官悉下究问复有再考之例是以人知敬惧科目得人近岁考官至有受赃鬻题入院腌猪肉餧牲口酣饮高卧殊不阅卷至揭晓将及美恶不分去耴任意今岁顺天颠倒尤甚臣有子伦入试诵文于臣臣拟为前矛开榜落名验场卷惟同考姚富有三篇批词主考刘俨黄諌略无断驳至所耴文劣臣子者绝多乞依国初例命翰林院官同科道官将耴中举人及臣子试文从公校覆臣子若胜请听奏请定夺仍治俨等奸懒之罪循亦奏科举取士国家大典当太祖之世考官刘三吾等会试贡士试题有讥讽朝廷及凶恶字并考试不公者御史劾奏治以重罪别命覆考当太宗之世考官邹缉等会试贡士试题有孟子节文及尚书洪范九畴偏经论题御史劾奏亦罪缉等别命覆考今岁顺天乡试小录累有凶恶犯讳字易题故犯章皇帝御讳策论二题皆属偏经士习他经者多不能理会今续修通鉴纲目会修寰宇通志皆未成书殊未颁降亦以此出策所答又多凶恶犯讳字非所以刊示四方臣兼闻俨两目昏花临文多眊先送者苟耴足数后至者尽弃不省以致士子屈甚多臣子瑛亦在其列乞敕多官公正有文学者耴中式黜落文字再加比较以定去耴有旨并今礼部会翰林科道覆较大学士高榖叹曰大臣子与寒畯并进且不可又况不安于用欲杀考官乎时方病告强起朝参朝退请得门上奏事因面奏俨谏考试皆公循文不宜私子帝重违二人意榖乃与礼部较阅覆奏耴中文字比之伦瑛差等互殊第验中式举人挺朱墨二卷批语笔迹两有訾疵帝许伦瑛为举人下梃并本经考官狱姑宥俨不治于是六科给事中张宁等劾陈循王文职居辅导任重经纶所宜远嫌荐士为国家持正谊引大体乃以父子私情烦渎圣聪臣闻宋范质为相从子升求迁作诗戒之韩亿为相子维举进士以父任执政不就廷试方之循文父子高下可知沈文通登进士第一冯京第二厥后用贵冑寒畯进冯退沈方今举错得失又可知顺天应试士子岁千八百有奇中式者纔百三十五人既云考试未精称屈当众滥进之风何如可启循等乖悖久彰人心共怒伏望逮问如律用忝玩欺不则赐归田里别选正臣以居清华密勿之地以昭陛下平明之治上是科道官言第以大臣宥置不问而高榖以面奏门上深为循文所衔亦乞罢职上慰留焉先是庐陵罗崇岳举顺天第一坐诡籍斥还本学时人为之语曰解有名还学生榜无氏便贡士明年英宗复辟循文得罪伦瑛谪戍命俨署翰林院事有宠用之渐竟卒赠礼部侍郎下儒臣定谥学士刘定之议曰士君子名著有日也着焉则勿怠而勤其业事任有时也任焉则勿循而执其正有若刘俨年踰弱冠名领乡书晦迹林麓研究经籍逾壮越强徐起而魁天下入金门履玉堂追蹑古作参述国章惟日孜孜靡有感体岂非著名而勤业者耶笔削前人之淑慝升黜时材之良窳明目张胆抗论正辞神明质而不回贵势压而不挫岂非任事而执正者耶业勤所以广才正执可以立德谨按谥法勤学好问曰文执一不迁曰介请谥曰文介佥曰然遂以闻俨天性至孝居丧致毁族人数千指贫宭者为丧葬婚娶寡弱扶持之仿宋范仲淹立义田先祠之左乡有贷悉燔其券立朝侃侃交必正人为邪者面折不少借直声大振士大夫闲伦后改名宗彝仕至礼部尚书而为人奢纵附王直以起 

　　郎曰周叙刘俨居林无赫表着之绩心行确然君子也 

　　○徐有贞 

　　徐有贞字符玉初名珵以庶吉士授翰林编修为人短小敻杰有志当世讨究心务无不涉穿 【 有贞入京师从都御史吴讷游见其论说与人各趣奇之荐之祭酒胡俨俨以其短小易焉方谢病伏枕试有贞诗既成蹶然惊起绕床行诵曰君鼎铉器也遂为忘年交既以进士授庶吉士宣宗试其文第一以为翰林编修因大肆力综计天官地理兵法水利阴阳方略之事人问公职翰苑恶用是为有贞曰此何非吾用异日者国家使我我谢不能耶】 正统闲再迁侍讲时天下久安有贞独虑虏上备虏疏数千言英宗北征观天象曰上行必败景帝监国倡南迁有贞议诎然物论谓有贞才也是时出文臣十五人屯守中原要害有贞敕镇河南彰德得便宜行事河南民闻虏惊窜山谷有贞驰招之从以才吏四人吏相告报则皆出因下教集兵兵徒至者多太行群盗有贞什伍之不尺籍曰事宁听若等之所之皆喜自效虏退召还升右春坊右谕德仍兼侍讲非其好也遗玉带陈循循喜荐之帝帝曰徐珵耶谬计南迁也循曰君无仍旧名上几不臆君于是改曰有贞先是河决山东之沙湾遣使者筑决隙六年不治自请行以左佥都御史往至则散遣治河卒自行河相度明于心乃上言禹之行水水之道也宜首疏其势势平治决决止浚淤为法继之因作巨木闸随行先后巨木则异流同归闸乃上下栉比河流旁出不顺者堰之楗以水门捍以长堤架涛截流栅木络竹实之石键以铁合土木火金而平水性三年而报功成始有贞塞决决隙益深曰此其下当有龙穴有高僧焉叩问之曰惟圣人能无欲有贞悟曰神龙欲矣龙所欲珠大镕金铁沸下之龙一夕徙决塞有贞治河役五万余人用官粮五万为日五百五十有五而巳遂升副都御史还朝景帝弥留廷心乖异有贞与武清侯石亨雅相善也亨欲与都督张軏张輗太监曹吉祥等谋请太上复辟阉武不识经权未知所出夜谋有贞有贞升屋步干象曰可也相与歃血盟酒入诀其家曰事成耶人不成鬼矣阴使亨等内兵三千舁太上南宫太上暗中问为谁具官对太上曰迩属车既朝顾问卿为之乎即日命兼翰林院学士掌文渊阔事于谦诛升兵部尚书兼职视事如故当是时武清侯进封忠国公矣有贞谓曰愿冠侧注以从兄后忠国公入言亡何封武功伯兼华盖殿大学士仍供职文渊赐勋号散官及章服玉带封三代如爵有贞益自喜当给诰券而为自之辞其辞曰朕惟褒有功显有德国家首典天下大经也若夫定策以安宗社代言而赞皇猷自古为难于斯乃兼咨尔兵部尚书兼翰林院学士徐有贞资弘毅而秉忠纯贯天人而通今古简自先朝贻于朕用史馆秉春秋之笔经筵陈仁义之言作镇北州勤王展略治可东郡缵禹成功叙长宪台总司风纪乃者奸臣谋变社稷几危莱尔忠诚遂拥朕躬以复天位乃自中丞进兼司马采展论思弘资谟猷夫既委膂属心是宜酬勋胙土爰锡西周之世封用承东海之宗佑特封尔奉天翊卫推诚宣力守正文臣特进光禄大夫柱国武功伯食禄千一百石子孙世袭锦衣指挥使仍与尔誓除谋逆不宥其余杂犯死罪身死二死子免一死仍命尔兼华盖殿大学士掌文渊阁事于戏中外宣力朕用尔功左右纳忠尔辅朕德居黄阁而兼典戎机禁中颇牧直紫宸而弥纶国体王室甫申匹休前人貤荣来裔钦哉上时时念有贞日数召见往往仄席伫俟或命不时自赴有贞益自喜尽言所欲言学士李贤亦从旁相资上施行若流上命御用监作条压纱以赐它日行监中压纱就上问且赐谁对曰曹钦上曰徐有贞穷秀才先与之钦者曹吉祥嗣子压纱者细窄玉带也石亨与吉祥自诩迎立求请无虚日上心厌之有贞既从亨求得伯则数谏裁缩亨吉祥禁止其私谒如吉祥欲与国政自欺不通文墨心归有贞时时力赞上听任内阁外与亨不相下至是始怨有贞与亨比会亨吉祥侵夺民田御史杨瑄以奏上问贤有贞瑄疏是否皆赞瑄是上批旨亨吉祥饶罪御史瑄敢言吏部记之亨吉祥言记瑄何意上忘我曹邪瑄劾章固徐使旨徐笔因与诸阉哭诉皇太后曰奴夺门时出万死一生有贞今杀奴矣数作谤上前或险词触上上所屏语辄令小竖窃窃听还白上某日某事某语云宁有之乎上曰安得知左右对有贞告外上惊我语独有贞闻当真是其发耶左右对何宁上前后语有贞无所不扬播上自是稍哀亨吉祥益合谗之而十三道御史张鹏等复共谋劾亨为亨所知先入谮上怒并下十三御史狱究主使锦衣承风谓右都御史耿九畴右副都御史罗绮实讽之上又下九畴绮狱亨入见益言贤有贞乞解兵柄求上哀怜锦衣上狱复谓实贤有贞主九畴绮上即命六科十三道劾有贞贤专权威福排斥勋旧遂并下狱是时雷雹大作怪风抜木承天门东吻牌摧毁飞出郊外吉祥家大木折氷雹尤甚上感悟降有贞广东右参政毁其诰命铁券停造而亨吉祥未已也吏科给事中李秉彝者久以忧去家矣亨吉祥伪为秉彝章假貌似者入奏极言亨吉祥欺罔有讪上语接奏之竖怪其牍长诘之不答取视其牙牌识其官明日上省奏召秉彝巳亡去校尉无所出妄执一人以质接奏竖竖曰非是昨者肥而髯吴人张廷瑞客都下肥而髯执入拷掠亡状有马士权者泰州人故宦家子让官与弟教授京师学士先生多从之游有贞尤与善亨吉祥言士权者有贞最密布衣当是其主谋有贞有所亲信某官某吏当是为执笔书是时有贞既行上复使追捕之及德州并执士权等以入政入禁风还作捕者决仆地上召指挥门达承口旨领趋出就门下痛杖之数十前引一门复痛杖之因与三法司杂治士权既受苛考仰间曰今欲囚何承耶曰徐有贞与汝等谋诳朝廷欲作逆耳尔颛计某执笔某书士权大呼曰徐有贞以非常之功蒙皇帝非常之遇自谓鱼水投契意欲独任国家事立使吾君为尧舜之君如是者失太骤岂有它哉盖狱不成者半月亨吉祥等乃言有贞所封武功伯券词出自手杂它制诰中进士不详省得给授禹帝王也何得云缵自择封邑曰武功武功曹操所始封上出示三法司会议刑部左侍郎刘广衡等覆奏有贞险邪曲士陋鄙庸夫叨蒙圣恩忠不报德诈为制文窃弄国柄等功神禹拟迹仲尼武略无能猥夸颇牧谋猷不着谬任甫申自居谟谋敢拟定第天人今古妄以自尊弘毅忠纯言而不怍市朝可肆法纪斯存上曰有贞罪不容诛念在赦前其押发云南为民金齿有贞出狱拊士权背公义士也他日一女相托至金齿居顷之有奏云南守臣不法者迎合内权辞连有贞上不问它日问有贞于吕原原对曰有贞被谗远谪不胜困顇惟陛下哀怜予民本州岛因为上疏讼冤曰臣伏见徐有贞经济之才堪楝梁之重劳勚三朝终始一致巳巳之变车驾蒙尘固守彰德声援京师河决张秋莫治有年承命儒臣奋然以往穷源通漕厥勤不细及郕王大渐廷议忝异不顾身家拥请陛下光复宝位功亦伟矣一旦陷诬含冤万里沉沦草莽好爵无及所谓廊庙之宝弃于沟中年命有讫桑榆行尽臣诚伤心私用流涕疏入工为喟然皇太后亦言上上谕李贤曰徐有贞才学难得彼时为亨軏所陷有何大罪其释还田里天顺四年也有贞质虽短小目光烂烂声若金石谈辨无穷与客语常达旦自视皦然鄙夫麤人戊弃少留瞩故方显遽斥其为相封伯盖三月耳而士流莫归毁誉参半既归金齿纵浪湖山妓乐歌啸孤步选逝有冲升之想焉上行召之亡何宫车晏驾矣初有贞奉斗甚虔下狱时引镜自鉴曰吾定不免因默拱诵斗母呪数日曰免矣天顺末一日语客近观天文曹吉祥且败其祸乃不但所中我者既从金齿归而士权时往候之出物相赠而已绝不言婚事士权辞去终身不言所以白有贞又上捕伪章时逮秉彝至问谁相恶秉彝言刑部主事杰等七人上并令拷掠不伏俱坐妄议朝政调之远方而秉彝竟毙于刑下 

　　郎曰有贞藉二竖立功既被知眷欲守正自异身为伊周何其状哉得意失意在反复闲书曰汝惟不矜天下莫争功汝惟不伐天下莫争能禹矣 

　　李　贤　　岳　正　　杨　瑄 

　　○李贤 

　　李贤字原德邓州人李于邓为义门宋时有兄弟四十八人同居者贤宣德中自河南解元举进士奉命察蝗河津得交薛瑄留心性学英宗正统元年疏言帝王赤子黎民禽兽夷狄未有夺赤子食豢养禽兽者切见鞑虏降人朝廷授以官职足其禄俸处者不去来者不绝今其人不下万余较畿民三之一月支俸米亦较朝官三之一而实支之数或全或半又且倍蓰以有限资无穷欲百姓富仓廪实不可得也近者荒旱连年五榖不登天下米粟岁入数百万军民步寒暑冒风霜然后一夫得以数斛至京师中途衣食不赡至难救死大司曾莫者恤督责益严夺赤子豢禽兽又困馈运之卒而驱其力仁人君子宁不痛心夫夷狄人面兽心荒忽无常来降不绝非诚悦服慕中国利也彼其在胡未有不种而食自致而衣者今在中国则不劳而坐享之是故其来不绝者中国诱之也诱而愈来无益之费尚不足惜前代五胡之鉴殆有甚焉近者边尘数惊臣私常恐惧不能安寝乞敕兵部渐次调除鞑官于天下都司卫所减杀其俸禄实所以分彼势而销未萌议者难之巳巳之变鞑官潜谋应虏贤言始验顷之授吏部验封主事有旨今文官诰敕九年乃给贤言诰敕之典人主所以摩厉臣下故事居官无过方许请给稍有私罪辄行追夺是以其未得也兢兢畏慎其既得也斤斤保守九年之中人事不齐或有未满迁去或有身故亲老人见荣难必怠廉久惟仍旧三年便从之复言国家都北以来太学因习元陋教戒居养之道頺然正业杂于市廛讲肄溷乎马队而佛寺僧门日创不休伏惟修坠增新重选师儒作食秀才养贤及民必收其效居数岁竟如其言贤博厚有度诚心等物遇事咨询不立城府更文选郎铨注公平退食手不释卷尚书王直以公辅期之车驾征虏吏部侍郎当扈从以疾告贤代往师溃还景泰初上政本十策乞留中省览诏付外给事中李侃等言贤策谠宜鉴纳诏取入写置左右久之以廷荐为兵部右侍郎转户部吏部右侍郎英宗复位张軏言上召兼翰林学士入内阁亡何进吏部尚书兼官如故与徐有贞并见委用有贞数于上前阻抑石亨曹吉祥贤从旁佐之御史杨瑄张鹏紏劾亨罪遂为亨所陷同下诏狱与有贞并谪参政濒行左右言上曰李贤虽与徐有贞同列未尝多口柄事实有贞吏部尚书王翱亦乘闲言上颔之即留为吏部左侍郎上既调许彬于南京出岳正仍为修撰升贤本部尚书兼翰林院学士掌文渊阁事如故盖时先后在内阁者徐有贞薛瑄许彬岳正及贤有贞轻佻无仪彬鄙劣放旷瑄学行老成而奏对闲误正上前尽言无隐然多指手画足至唾沫溅御衣惟贤仪表端凝举止有度上最礼信之始贤之得留也亨吉祥固大恨上意业属不得巳反加亲然终恐上前见诋毁贤竟秘慎自重二人以为诚贤耴与辞受不为廉异明练政体无所党私事事归主上吏部尚书王翱兵部尚书马昂虽见亲不如也数于上前推举名卿老臣有所荐文武臣必外与吏兵二部先论定及入对上问文臣曰陛下问翱问武臣曰陛下问昂时自举则曰臣所知如是陛下召翱昂覆问之出亦不言始宣德闲三杨用事敕方面郡守令在京三品以上官保荐天下要职吏部毋辄除而百官皆出三杨之门天顺以前升除方面则吏部自举奏而已至贤始议倍推取上裁而天下以为不专上英正亲政省览奏牍少差立察见贤承谘断一处以至公上益笃委焉石亨曹吉祥自居功干预国政上心厌之一日从容问贤迎复事贤从容对曰当时亦有要臣者臣故不与上问故贤曰令其时景泰不讳天位白属陛下文武群臣雍容奉迎陛下晏然有之何用如此劳攘且夫以天之灵陛下之佑卒以成事不者景泰左右发露有征此时不审亨吉祥辈置陛下何地耶陛下曩者正统十余年闲与民休息天下人心所用归向今为此辈大损矣大抵上辈心富贵耳宁复图社稷上深然之因赐近第一区以便宣召顷之亨侄彪谋出镇大同上逮彪下狱命亨闲住凡繇亨进者悉裭削复召贤论之贤对曰迎驾则可夺门二字非所以示后世内府之门可言夺耶夺门者自大功耳且夫景泰不讳天下非陛下而谁陛下复正天下百辟奉迎耆旧在列无功可赏无罪可戮岂复以群小为朋招权纳贿殃及忠良上干天象者哉易曰开国承家小人勿用此之谓也上竦然大悟遂命凡有奉靖去夺门二字盖一时裭职者四千人天顺三年也五年曹钦火长安门发兵为变击伤贤首及耳少选钦败贤上疏请急释胁从以安反侧然后诏示天下布宽恤之恩罢不急之务上知贤在甚喜明日召见褁伤入慰劳之贤念天顺初自徐有贞耿九畴下狱后言路闭塞坐令权奸相继因言自古治朝未有不开言路者至悬赏劝之设刑祛之夫臣下进言皆为国家无益巳也不但无益又恐得罪是以明主拳拳唯虑不闻独奸邪之臣则务塞之上曰此皆亨吉祥辈所为遂命于诛钦诏书内列款求言顷之加太子少保七年二月晦空中有声贤密疏鼓妖也请停止一切不便民者上命贤条上十事悉允行贤又请罢江南段疋磁器之役清锦衣之狱止边臣之贡停内外采买之费上不悉从引争甚力贤恭庄端重言辞简当登对之时将顺匡捄为多论者谓得君之专兼有相业杨士奇之后再见云掌都锦衣者指挥佥事门达上所任也与贤并宠上朝左顾则命贤右顾则命达达恃才生事分遣校尉缉事四分搜求幽隐索耴货贿不可胜计上用校尉言诛一知州械死三御史论指挥李斌谋反死者二十余人而弋阳王母子锡自尽天下骚然不安贤闲见言上曰今中外可谓无事独一害未除因备边锦衣校尉之横先是达尝令校尉察鸿胪序班索朝觐官财物者二十余人以闻上尽执下狱又使出访诈校尉者贤语达曰序班即索朝觐官数金耳校尉乃千万计公使校尉有重利故人争为诈不然何趋也达繇是衔贤次骨百计摭拾上心疑焉不召可半岁石亨诛乃如初达故骄懻熏赫同列尽下之惟指挥使袁彬倚旧恩自若达计得言巳上前者惟贤与彬袁彬事言上穷治之且欲陷贤得燕中少年杨埙以免语在袁彬记宪宗即位达坐太监王纶狱调贵州边卫科道官重劾达达系狱论死其党与揭匿名帖内府及都城内外以谤贤贤上疏请避位曰臣以凡庸误蒙先帝抜用幸恩报而一害于石亨继害于曹钦三害于门达赖先帝之明得以保全臣自思平生无耴怨恶直以职居辅导众见忌疾皇上即位以来赏罚明纪纲举贪利之徒不得遂私又复归怨于臣臣决宜退不许吴皇后废又有为飞语谤贤者上遣卫士宿贤家护持之有内直将军被裭言天顺初因入直迎驾升非冒功者上怜而复之而夤缘者复愬贤入言自石亨辈后贪利者见富贵勿得率幸朝廷有事宜早冶之上是焉覆按太平侯兴济伯而下俱夺爵二年遭父丧诏夺情起复三辞不许遣太监兴与偕抵家促上道还朝再辞又不许疏陈所过民情利病悉允仁亡何卒赠特进光禄大夫左柱国太师赐谥文达先是吴皇后之废也太监牛玉坐受吴皇后贿事觉南京给事中王徽等言册立皇后大事也李贤大臣也坐视成败不出一言党恶欺君宜明正其罪徽等坐谪远方或谓贤曰公何不捄贤曰甘露之变党锢之祸而不知耶及夺情起复修撰罗伦疏论出为福建市舶副提举吏部尚书王翱编修尹直引文彦博待唐介故事语贤贤曰潞公如此我则不能居尝论杨士奇之为相也媿宋公卿者二宋王文正以张师惪造门抑之冬身而士奇不能文潞公以唐介攻巳再三申捄而士奇不能及其为相徐有贞岳正张宁叶盛并见阻厄所论文潞公又不能矣既卒伦召还适学士陈文亦卒时人为诗吊文曰九原若遇南阳李为道罗生巳复官 

　　○岳正 

　　岳正字季方漷人也父军府军前卫都督同知正正统十三年以进士第一及第第三人授翰林编修天顺元年改修撰徐有贞李贤既得罪薛瑄致仕去学士许彬老上与吏部尚书王翱论相推举正上召见遥望其长身美髯心奇之登殿益近连声呼好好比拜起问年家安在何科选进士者既对皆大悦曰尔年正可吾北人而吾所耴士也许彬老矣为我入佐之正顿首辞谢趋出及左顺门石亨张軏从外人愕然曰公何繇至此比入见上曰朕今日自择一阁臣隽臣也亨軏问谁曰岳正二人顿首阳贺上曰官小耳当加秩以重之亨軏因奏陛下用正诚为得人请姑试之试称加秩帝尧之帝也上默然巳正时时召见奏对称上意亨軏本以正荐不繇巳至是滋不悦亨吉祥既藉李秉彝投书吉祥谬请上出榜募捕上使正撰榜格正曰为政自有体陛下即逐捕盗贼责兵部即验治奸宄责三法司岂有天下出榜购募人耶尧建进善之旌舜立诽谤之木秦始皇下妖言之令治乱荣辱斐然可观陛下新复宝位宜法尧舜暴秦之轨岂足术哉且事缓则人情怠忽不久觉露急则益生危惧愈趣闭晦惟明主察之上曰学士言是亨从子彪镇大同使人献捷下内阁问状其人盛陈战功言捕斩无卞不能悉致皆枭首林木上正耴地图指示之曰某所至某所四面沙漠何林可枭其人惊退上从容问正卿何以辅朕正意在贬损亨吉祥对上今内臣武臣其权太重上颔之曰汝可告以朕意正出往语吉祥忠国公数遣人候公何为者吉祥曰石公见爱致诚款耳正曰不然彼欲觇公宜谢绝之更造亨所君家父子典兵易启上疑辞解就第上必大喜因云上意如此使我告公亨吉祥大恨谓正讦巳上刖反藉上见要刼吉祥诣上免冠泣靖死上曰无也召责正漏泄正曰臣观二家必有背叛之灭即今无可安之诛臣欲全君臣共难之情故令早为计上不悦罢会承天门灾正极言石亨将为乱陈汝言不可为兵部尚书宜出徐有贞狱中复用之时上方祷昊天后土上谕文武群臣命正草告文谕敕正条摘极其罪巳天下传焉亨吉祥入言曰正为陛下起草语外曰非上意正讽县官改过尔正骤见宠用敢扬主奸不忠数日上出正一再日外调钦州同知大理少卿敬户部主事玺皆坐正所亲补外正居内阁一月而巳过漷以母老留家良久陈汝言本附吉祥憾正上前诋之密令校尉言正尝夺公主田命下迁延家住遂追系锦衣狱狱上杖百谪充肃州卫镇夷百户所军室庐家产尽以赐都督佥事季铎正牿手行夜宿涿掌坟气奔涿人杨四义士也请宽于解卒不可醉卒酒鏊正牿噀酒牿封上炙之纸戾脱刳之比晓卒怪异故封四厚予卒金卒亦巳上虽戍正密令人勿死也而时时念曰岳正倒好秪是大胆其后亨吉祥诛上顾李贤曰岳正固言之贤因奏正有老母得放归幸甚乃释为民宪宗即位两京御史请召还复官许之吏部拟调南京上命母南令充经筵讲官纂修英庙实录久之贤语正南京国子祭酒欲籍君今举君矣正不应有伪为正劾贤草示贤者殊恨故事清理武选贴黄当会官保荐用兵部侍郎及都御史各一人兵部尚书王竑荐正可侍郎礼科都给事中张宁可都御史贤调旨罢之第以委当职者而外升正宁为知府于是正知兴化宁知汀州时论为之哗然正博学高才锐意天下事自许无一世既至郡铲破条格以豪杰之意前百姓之用兴革创刷察民利而操之巨室不便有谤言正亦倦游三岁入觐乞致仕时季铎巳败上使收耴其故室庐家产正为文简俊亦善字学方外度数莫不窥考绘刻悉臻其妙兴化人至今呼为岳仙始之黜也有士人造之曰孔门有言未信而諌以为谤巳公犯戒矣正曰正黭浅亡能受主上特达之知固见谓能砥砺上劘岂使猗违居旷贵耶且正备员禁近宁比諌官哉而希望颜色为居戍所时有从京师来者举上所时时念正语为正贺曰上念公行召公矣正櫽括上意写照而自题之曰岳正倒好秪是大胆惟帝念哉必当有感如或赦尔再敢不敢臣尝诵古人之言盖将之死而靡憾也正卒无子李东阳其壻嘉靖中赠太常卿赐谥文肃 

　　○杨瑄 

　　杨瑄字廷献丰城人其始祖曰王君权唐季相南平王累官金紫光禄大夫江西方言王杨同音遂讹焉天顺初为监察御史印马畿内道出河闲民诉太监吉祥忠国公亨夺其田瑄还言上上召徐有贞李贤阅瑄疏叹曰真御史也下旨吏部且大用之而使识之并下户部即遣御史核田诸御史知上意遂合紏亨诸不法事张鹏为疏首业且上兵科都给事中铉密告亨亨先入诉曰御史鹏者巳诛奸臣内官永侄且连结诸御史入诬臣上命收鹏及瑄召诸御史文华殿俾诵劾文历诘之御史周彬诵且对对毕上曰亨诸罪实何不当时奏乃至今悉下锦衣狱究主使锦衣逼瑄诬引都御史耿九畴右副都御史罗绮瑄并不他及锦衣卫奏连九畴绮并收下狱于是石亨奏乞解兵柄如宋太祖悯石守信故事不者疑似日生臣死无所上哀怜之顷之九畴绮狱上复谓主诸御史者实阿附有贞贤于是有贞贤亦下狱降外十三道御史盛颙等皆调为知县而瑄与鹏充戍铁岭卫军先是瑄鹏坐论死诸御史长皆坐戍会有大风雹之异得减等而瑄鹏仍并谪戍南丹亨吉祥诛被旨还里宪宗即位与岳正召还岁余升瑄浙江副使瑄居父忧起复仍旧治浙中沿海之塘海盐为大塘数决决则全吴渊浸东南财赋无所出成化中风潮大作连四岁塘圯甚瑄笃意筹划修治定海县北捍游塘县西走马堤霩衢徤跳海盐凡五塘而海盐县塘工尤巨御患尤大升浙江按察使复奏西湖水故可溉诸邑田至十六万顷今湮过半请浚深之防于涌金门北辟水门放湖入城河出清河闸抵海宁黄湾溉诸邑田如故建三桥畏吾寺后为水门俾小舟常入湖耴淤功未就卒瑄伉爽有志节喜功业才足胜之病亟同官省候尚与论筑塘法及浚湖利无他及者有子源知天文以岁贡生被荐为五官监候武宗朝数以天文谏刘瑾怒矫旨杖之居一年复諌瑾唤源面叱曰尖嘴蛮尔何官亦学为忠臣乎复矫旨痛杖谪戍肃州道卒孟县之河阳驿其妻斩芦覆尸葬之瑄海盐塘有纵横样嘉靖中副使黄光升复有荆公陂塘样今修塘者丈尺次第并用为式万历初潮溢塘坏副使陈诏访瑄故迹修治瑄见形白昼授诏方略塘成诏上事于朝立祠曰报功而源亦以万历中赐司孟县曰显忠张鹏涞水人仕终兵部尚书谥懿简为政简易诸道奏岁饥多盗陕西河南甚鹏言民饥无复之请令治其一二首恶则巳亡何果靖其居官处事如此 

　　郎曰岳正杨瑄张鹏并以谪发石亨曹吉祥知名余合而传之 

　　王　翱　　轩　輗　　耿九畴（子裕附）　　刘　实　　石　璞　　年　富 

　　○王翱 

　　王翱字九皋盐山人先世农夫也至翱而刻苦学问中永乐十三年会试第五人殿试二甲第二先是成祖定都北京固欲得北士为重而北士每后于南人至是闻翱两占高第大喜先以布衣召见赐之食改翰林院庶吉士授大理寺正以诖误左迁行人宣德改元杨士奇荐升监察御史英宗初命廷臣会举文武大臣镇守江西湖广河南山东翱升右佥都御史同都督佥事武兴镇守江西处州大贼入广信为盗翱尽捕获之居一年召还廵盐浙江征四川松潘番贼参赞军务复镇守陜西所至威惠着闻七年虏寇辽东军帅不力战敕翱提督明年升右副都御史留抚之十四年以捕虏功迁左都御史景泰三年召还加太子太保会两广有蛮寇议置总督而难其人兵部尚书于谦曰非王翱不可遂以命之明年蛮平召还其年夏吏部尚书何文渊下狱致仕遂以太子太保加吏部尚书翱为人刚明果断外强中宽论事质确而亦善行其智其征四川番贼时番酋有来降者翱出所赐金币易牛酒犒赏之曰此吾行时上所陛赐天物也吾不敢用以赐汝等诸番皆悦尽邀他部落来归初至辽东总兵以下途谒翱跪数责其贼至不力战曳出斩之皆抢地自伏请今愿效死于是莫不尽力巳出行边高墙垣深沟堑自山海关直抵开原屯堡斥堠千里相望益简卒伍赈贫穷偶配鳏寡凡词讼无论轻重悉听入赎虽至杀人亦许之曰偿死罪无益死者家而财或足济其用其它杂罪许其入赎足振边矣且夫边民固不可以法壹也以死捄生未不可也翱前后贮金银布帛榖粟物畜以数十万边计大充士尽饱暖乐战遂出塞破虏屡有功虏尝猝至下令坚垒伺怠击之皆遁去近边建州毛怜若海西诸夷来款去防老少男妇靡不感畏召还时建酋李满住等上番书诣阙乞留及其总督两广威望巳着蛮夷闻翱来皆恐翱曰蛮戎抚捕各有机宜今当安之耳引其酋长犒以金帛酒食推诚抚谕归顺甚多为吏部尚书时王直方在位景帝以直老使副之及英宗复辟与直并乞致仕上许直归罢翱太子太保使独任尚书事翱严考察公铨注苞苴请托不得施行有一女嫁贾杰杰官畿内翱妻爱女数使迎之杰固恚不遣曰翁方长铨拔擢人加膝耳官我京师女朝夕见母何待迎耶女言翱妻翱妻为翱置酒长跪翱大怒耴案上器击伤之出宿朝房卒不调保平生所引用文武大吏若施聚焦礼范信耿九畴轩輗年富李秉程信皆适世用马昂崔恭列位六卿翱直名呼之翱所推毂北人为多言北人文章藻饰不及南士也质直雄伟缓急殊足倚有以贤良方正经明行修应诏者辄痛抑之曰此皆处士盗虚声者耳尝言李贤于上得复官其后上信任贤贤亦左右翱于上前上有所进退时时召问翱翱有所荐用未尝使其人知也其于恩仇一不介意曰吏部岂报恩复仇之地耶上便殿时呼老王或召燕见同游即当选使郎代雨雪命中贵扶掖上下赏赐无虚月然翱侍上出虽日暮必简阅选人惟恐不当也天顺五年曹钦反执翱翱叱曰朝廷何负汝汝反耶杀他人宁杀我钦谢曰敢杀长者事闻加太子少保时年七十八矣上老翱难其代也宪宗即位命雨雪免朝参踰年命朝参以朔望加太子太保翱屡辞疾不允一日廷推辽东廵抚上曰廵抚辽东何翱后罕其继也三年疾甚允之赐白金金织衣宝楮以行方舆疾出关病革遂卒年八十四赠太保谥忠肃赐祭葬给舟车送柩翱谨重达大体一经涉历终身记忆有所当行寝食不暇每见朝廷行一善政喜见颜色不者攒眉累日闻天下水旱灾伤急询所在官吏来京者有无储积民得无流离饿殍否第宅在京师三十余年苟完而巳上为起第盐山有司奉诏书太过悉斥去之仲孙以荫补国子不使应试曰汝自有阶母妨寒士有中贵人遗明珠数颗直可千金既不得辞则掇珠衣领闲居数年中贵死召其犹子还之翱为吏部继者李秉皆好用北人而南人不喜之时内阁南人各欲用南人于吏部秉仅一年去北人纷然诋南党内阁用崔恭而南人又不喜恭亦喜月去继者姚夔 【 姚夔字大章桐乡人正统间举乡试会试皆第一擢吏科给事中多所论列巳巳之变尤愤激敢言景泰改元超拜南京刑部右侍郎逾年改南礼部奉命考察云南官吏还报留任礼部英庙复辟调南刑部未几驿召进礼部左侍郎改吏部寻擢礼部尚书宪宗登极大典礼皆所掌行转吏部尚书九载秩满加太子少保锡赉甚至卒年六十讣闻上震悼赐祭营葬给驿归丧赠荣禄大夫少保谥文敏夔豪俊慷慨学通而文胆与人言表里洞达奖抜后进在礼部知贡举遇知名士投卷必令主者加意誊对即主司偶我之必极力推求得而后巳及掌铨衡询访人才不遗耳目慎重黜陟虽谗口不为摇惑每当廷议众疑莫决夔一言判断人皆服之顾颇不拘小谨晚节为妻子所累言官喋喋论者谓夔佐时练务类唐杜黄裳而未免通馈谢然求之一时大臣罕有其比】 夔五年为吏部北人为之语曰斩却姚夔头去祭翱墓 【 陈戊烈日王忠肃公平辽广登枢宰三王有声忠肃为最秉公绝私而巳】 

　　○轩輗 

　　轩輗字惟衡鹿邑人永乐中自行人左司副选监察御史正统中迁浙江按察使丁父丧夺情复任景泰四年迁副都御史廵抚浙江改南京都御史丁母丧英宗天顺元年召为刑部尚书居数月致仕复召为总督南京粮储都察院左都御史成化元年转南京左都御史以疾辞归卒輗不好文章无贤愚拒避不与处而孑严苦约天下闻其名初以进士趱运淮上冬寒坠水有司制新衣易之一易也褁幞被而待炙其濡衣为按察使受俸资而巳妻执井爨所著青衫尽补缀食饼蔬三日一市肉肉母过近以约同官有时杀鸡则人人骇异轩廉使今日杀鸡重客耶出不避御史道一日道遇御史肃揖告曰某以某事适某所公何之御史曰往访一乡达輗曰公宪臣也当为国除治奸贪不宜数从贵人游每行郡与其返也悉会郡县史简视其衣槖所至郡邑吏有投牒去者其奔丧皆以隔宿行行李两簏而巳为南都御史拜表礼部子夜至撤烛坐礼成而出日属于鼻诸公亦尊却不乐与行齿其以刑部尚书请老英宗召视疾真许之陛辞上曰卿平生何自为官輗其对上怃然曰乃当廉使浙江昔闻浙江有廉使江李两簏卿耶若有起色可重留輗伏谢赐文绮二双白金二十两久之李贤言上复召见起南左都御史也既乞致仕不待报行至家方食时趣具浴浴毕问早暮欠伸绝輗任职治官无大踰人而廉介闻天下同时惟耿九畴与方然輗夺情后颇用自矜持倚酒詈人尝饮同官所归扪腹曰今日此中尽赃物也其为都御史廉益甚乃好人讦者其誉望不及按察时而李贤称之曰轩公鸟中孤凤代輗按察浙江者陈璇清严亦相亚又輗按察浙江时左布政使则孙原贞杭州守则陈复仁和令则许璞皆廉与輗并万历二十二年赠輗官予谥 【 璇精法比词讼旁午片言而决继轩輗后稍济以宽仕赃吏不贷同僚不便疏之都御史洪英署下考璇被黜军民遮泣拥归僧寺夜半微服遁去诣阙奏留复任从之巳而英复来浙江镇守憾前考不行复诬奏璇六科为璇交章雪枉　陈复福建故怀安县人永乐甲辰进士知杭州府洁廉无私治尚简□狱讼减少公庭燕穆日惟端坐堂上与郡吏讲读法令慎职守而巳未几忧去民诣阙请复起之巳卒于官贫无以敛按察使轩輗倡为赙赠民多挽泣其子尽却之曰吾父清白敢没而污之假贷归丧许璞凤翔人】 

　　○耿九畴 

　　耿九畴字禹范其先世从束鹿徙平定州历金元有仕者明初父絅为卢氏教谕遂家焉九畴永乐末进士宣德初授礼科给事中体貌丰厚不妄言笑苟是非正统初大臣言两淮盐法久弊必得慎重名行者往理被推为盐运司同知革弊兴利公私便之条奏数事其均搭派节样盐二事着为令亡何丁内艰诣阙乞留者三千人夺情升盐运使廉俭严正门绝私谒杨士奇过淮上馔之一鸡时轩輗为浙江廉使刚介有声而九畴与齐名尝坐水傍有童子曰此水虽清不如使君十三年坐判官薛华送守支盐商于南户部给钞姓名占二牍命法司逮治遣主事陈汝言往究汝言奏九畴等受贿重冒支给下法司论罪既察诬得释时盐运同知叶思铭者义乌人与九畴同心守法不畏强御至是并逮上既察释九畴杨士奇亦力庆之遂留为刑部右侍郎而思铭亦复官九畴饯而拊之曰无蹶而隳思铭竟为良吏九畴在刑部屡出疑狱同官左侍郎丁铉号精法律谓不及也寻独领部事景泰即位中州饥旱流民渡淮者众命之凤阳廵视廵抚招□以七万户婚姻树畜许与土著相通境内晏如复命兼理两淮盐法九畴奏罢岁漕江南羡米易盐以发正课金私称便寻命廵抚扬庐淮安滁和诸府州审录大辟多所原宥代还三年命镇守陜西威望益着边将请添兵临洮诸卫下九畴议九畴言边城士卒不少将帅善驭可一当百不然徒宂食耳复言今边民皆春夏出田秋冬移人塞夫民春夏田而秋冬塞何以边将为请有民移者罪之明年转右副都御史仍镇其地守臣逮耀州民三百余谓其倡妖悉坐死罪九畴曰狂民妄言实非反也悉减死论天顺初石亨曹吉祥用事文武大臣多出其门都御史员缺亨吉祥有所荐上知不可举九畴以问李贤贤曰陛下得矣遂驿召至京特升右都御史赐见便殿嘉奖甚至时子裕任给事中请改任避嫌许之令为翰林简讨九畴因上言五事一言比者百官贱名谊事奔兢夤缘请托冒报功绩宜敕科道廉察紏劾甚者斥逐之远方一言内外邢官不原狱情囚徒淹抑宜敕其雪冤决滞期以三月论报一言天下民庶大率逐末或营充吏卒或专事商贾或去为僧道本农不务是以稍遇饥馑流殍载路盗贼纵横宜敕天下亲民官申明大诰知丁本业之条使友助扶持力于田亩一言军饷之运故甚苦民比投军者万计中多沿边余丁及诡报名姓叨月粮计自赡家宜敕所部即抑勿收巳收者审究籍贯无使逃脱一言台宪之职所以肃僚贞度宜申明宪纲事例责之敢言内外诸司敢沮诬者重加以罪遇有缺员即令吏部择老成重厚廉明有为者充之疏入上嘉纳焉九畴方欲与诸御史谋劾石亨为其所知被诉下狱及廷辩自引出为江西右布政而陈汝言巳为兵部尚书言九畴既外其子不当复在翰林亦出裕为泗州判然上终知九畴寻升四川布政使明年复与李贤论九畴为人召还之且以为礼部尚书既至怜其衰使刑部南京初轩輗在刑部数月乞致仕上亦恒令之贤曰耿九畴轩輗两人操行海内共知上亦再召輗为南京左都御史居一年九畴病卒上嗟叹良久曰可惜此老朕优之于南而遽亡耶遣谕祭赐葬士大夫识与不识莫不悼伤九畴天性孝友敦尚古道奉身节俭无他嗜好公退焚香读书而巳平生慕司马温公之为人也岳正赞其像曰摧奸以直结主以廉廉则大用直乃□迁（子裕附） 
　　裕字好问景泰五年进士改庶吉士授户科给事中改工科既坐调泗州寻丁九畴忧起补定州成化初言者白其无罪复除简讨累升吏部尚书与大学士万安不谐安欲工部尚书李裕代其位会有进士瓛者授镇江府推官瓛自谓其先世苏人与镇江皆直隶府乞改任吏部不为覆奏后户部郎中洪自宣府督粮回未久升为参议为东厂官所发瓛洪并下献裕与侍郎黎淳并自劾淳坐调南京而裕夺两月俸既科道劾奏裕上复宥之裕一入谢上青裕一夺俸一宥罪当两谢何甫一谢者遂改南京礼部弘治初改南京兵部参赞机务寻召裕入为礼部尚书复改吏部进太子太保八年卒上辍朝一日赠荣禄大夫太保谥文恪裕美须髯善谈论多识国家典故俭约率易不营产业人称其有父风居官阔略事无大小视若无足为者再入吏部荐引人材务恊舆论爱憎毁誉莫能桸夺有弟为都督府都事秩满当迁裕故缓之曰我家当如是御史汪宣疏荐先后吏部之臣廉介端贞莫如王翱公直忠亮莫如王恕坦夷无物莫如耿裕时谓知人 

　　○刘实 

　　刘实字嘉秀安福人宣德五年进士选庶吉士散馆授金华府通判政教并行满考上京乞为教职不许既闻母丧越宿驰归哀毁庐墓者三年起复升顺天府治中景泰中以荐入翰林修书为人刚直峻峭意所不可达官贵人必面斥之至其修书时见人作不佳当面绝倒喧笑之声彻于阁陛人亦以此忌焉天顺天以最三考升南雄知府未数月有中使入岭外将至遣骑先觇供帐不办入见实实复不沾接骑怒还告明日从中使入驿与他骑弓劔左右立长吏谒毕留实诘辱之南雄民从驿门外望见趋入蔽翼出中使怪问实所以得南雄民状请实入且为谢实不往去至韶韶人言中贵南雄太守驿书讼公矣中使亦驰奏实然实实未尝先言中使于上也既闻乃亦讼中使诏并逮系京师亲听之实具言臣从官三十年未尝以妻子自随餐粗衣敝诚为国家爱养所部不忍劳费之触忤天使亡所逃死上论治中使罪方欲出实而实庾死狱中实治官廉洁不取民一钱民有馈鹅者实不受民委之去实纵鹅门外恣其所之将去金华时体无完衣寒剧温足以氄爇蒿加手其上至不可忍则贷民毳舄以行历数里而霁褁而识之邮以畀其民公暇读书舆闲马上手编不辍少受书周叙之门晚节好春秋其没也母丧不敢举女不能归者三人南雄人哀祀之称曰铁板刘孙丙仕工部侍郎 

　　○石璞 

　　石璞字仲玉临漳人永乐中以乡贡入太学为监察御史宣德中迁江西按察使正统初坐失囚被逮降副使璞刚褊有治才所在著称为按察时民娶妇反马壻先归妇后失之妇翁讼壻杀女壻不胜榜自诬弃尸前塘中官使求尸果得之狱成璞独心疑之方昏燕尔何得深怨出问囚曰信乎囚曰信速死公赐也数问皆然璞斋沐焚香祝曰死狱重事也上下明神尚启我梦夜梦神书麦与之觉而占曰两人夹一人也迟明械囚待刑有童子外闯捉而诘之道士之童子也璞曰师遣尔来侦囚邪童子大惊鞫得实果二道士与妇通见匿之麦丛中江西人号璞曰断鬼石升山西右布政转左其妻与诸僚妻燕归愠曰诸夫子亦为官尔而夫子长之彼其内舍多钿金珠被绮采妾裙钗乃不称使人惭于夫子璞曰请问夫人安坐曰坐席端曰吾素用不温饱妻子故故夫人得坐端彼以金珠绮采被服其内舍者吾知其内舍坐夫人坐亡日矣巳进工部尚书塞决河平处州盗皆以命璞景泰初也先寇独石命兼大理寺卿往总督宣大军务忠勤善谋边人信焉进太子太保改兵部尚书湖广苗叛又命璞往璞以计得乡导奸民槛送京师苗平还治部事天顺元年致仕四年英宗谓李贤曰石璞纯臣也闻其尚徤顾甚贫为我召之既至青袍素带以入上曰赐尔绯玉而敝乎璞叩头谢臣孤忠无援陛下无故召臣臣惧无将故不敢服而见陛下上说是时璞微瞶乃命以左都御史掌院于南京成化元年致仕归归无第宅假居官署其后卜筑于城西绿平村作屋三楹卑闇殆不可处买田百亩而巳安阳人有为典史归者璞过其家典史张具甚盛璞问典史宦几年矣曰未一考胡归乎曰恶民见讼璞曰令我听尔讼尔得归邪即拂衣去 

　　○年富 

　　年富字大有怀远人故姓严也讹而为年十岁为弟子员永乐中以乙榜举人授德平教谕时方弱冠学规整厉九载擢吏科给事中兼掌刑科为宣宗所知英宗即位言国家可忧戎狄为甚永乐以来招纳丑类縻以官爵杂处京都坐费国用养乱召危必在于此乞敕大臣考验遣还故土慰彼远思释我内衅府军前卫幼军不过选取民闲子弟随事青宫今死亡残疾仍于民闲佥补富者受财脱免贫者临时获解深为民患乞敕兵部遇有死亡就于二十五所内将一所调补又近年军民之家逋逃规免税徭为僧道累以万计不织不耕坐食温饱或有拥妻子于僧房育子孙于道舍败伦伤化莫此为甚乞敕礼部令所在寺观僧道未度者悉遣复业隐占者逮问还俗复言江南小民佃富人田岁输其租今诏免灾伤税粮所蠲特及富室而小民输租如故乞命被灾处富人田租如例蠲免又言各处饥馑官无见粮贩济闲有大户赢余多闭粜增价以规厚利有司绝无捄恤之方自今或遇荒歉乞命为贫民立券贷富人粟分给仍免富人杂役为息俟年丰偿本皆下所部议行升陜西右参政荐都指挥马麟李荣可属兵事为陜人上疏乞罢织驼曷它之役皆得施行富峻厉敢为嫉恶墨吏墨吏闻风逃去人号阎王时三边士马众监供费浩繁民苦转输豪猾因缘为奸利廷推富总理边储富至酌远近定征科钩考出入豪猾亡所为奸正统九年升河南右布政使南阳陈州诸处流聚饥民数十万兼以作贼富赈恤抚定之十四年转左土木之变边境道阻朝廷委富督运吏民闻号令险输进亡后期者景泰元年用边将论奏进右副都御史提督大同军务前都御史沈固虽有长才综核疏宽富痛革裁罢冒功盗储一无所容群小多怨代府诸王子亦衔之襄垣王诬奏富十余事竟不得行富凌诸镇守太监出其上州县长吏贪赃者悉廷杖之参将都督皆坐受其跪拜尝奏劾石亨请收鞫下狱天顺初元亨鸁言官劾富致仕亨子彪憾不巳诬奏逮京师睿帝使文武臣二人往按既不实放归亡何廷臣皆言富起南京兵部右侍郎时山东饥旱连岁转户部右侍郎廵抚其地旋改左副都御史理前事如故四年户部尚书缺李贤荐富诸内侍谓贤曰上不悦此入公母再举一日上自问贤户部缺人孰当之恐非年富不可贤曰人不悦之顾宕歜为富正见于此上曰如富执法宜居此位遂召用之既当守制使奔丧复入视事富简言寡欲直巳任政自以受知主上会计益勤当事益勇僚佐有不便者富曰公等母署名吾受其利害闲有欲行私者度不能得之富计且行故言不可计且不行故言可富辄因而反之而僚佐喜富堕其计富与工部尚书石璞左都御史寇深同时皆不繇甲科其不喜进士特甚尝有三主事当考满富越故事试论一道叱其劣者曰尔进士为此文耶时吏部尚书王翱老上属意当宪宗初富以边运得入为意拟黜陜西左布政使毓石荐右布政杨璇左参政朱汝良西安知府余子俊翱言富侵官当下狱上黜毓不问富富言延揽求贤吏部之职臣荐人为国初非有私反触翱怒望放臣归上素重富因留之亡何疽发背卒上闻震悼赐谥恭定遣官谕祭有司治葬事 

　　郎曰英庙复辟以后用舍进退无不精详王翱轩輗耿九畴石璞年富出自简在皆悉其素而诸公清德标令亦足副上之知刘实即死狱中顾上治阉罪知其杠矣其居职操履可与诸公并称先进之民 

　　名山藏卷之六十四 

　　●名山藏卷之□□□ 

　　晋江何乔远　譔 

　　臣林记（成化臣一） 

　　◆臣林记（成化臣一） 

　　彭时 
　　刘定之 
　　刘珝 
　　李秉 
　　余子俊 
　　秦纮 

　　彭　时　　刘定之　　刘　珝 

　　○彭时 

　　彭时字纯道安福人自少端重寡言奋励读书领乡荐入国学祭酒李时勉以公辅期之正统十三年会试第二廷对赐进士第一郕王监国被命与商辂同入内阁虽属冕进宿素推重以继母丧乞守制不许寻升翰林侍读明年乞终制许之服除迁左春坊大学士兼侍读寰宇通志成迁太常寺少卿兼仕读如故英宗复辟召榻前问出身若其年龄是时年四十有二矣上曰正是方刚命赐酒饭寻召入内阁以前职兼翰林学士上命选庶吉士若用南人必如时者乃可也李贤论事上前出以所言上者言时时为贤谋贤服时直谅焉上上皇太后尊号时谓贤宜及此推恩贤谓诏赦也上复辟方赦一年再赦不巳滥乎时曰优老为恩非谓赦也如朝官父母年七十者予诰敕百姓年八十者予冠带此明上老吾老以及人之老矣贤称善闻上上悦门达阴轧贤于上上行罢贤中贵出语时时愕然为力辩上用贤如故上尝使太监牛玉视时病人言其居陋上欲为新会崩方上不豫牛玉将遣命至阁中诸阁老骇怖而巳时雨泣也玉复命上亦为陨泪宪宗即位进吏部右侍郎兼职如旧宪宗议上两宫徽号宪宗生母周太后不欲钱太后并称太后中官宣后旨辞甚厉同议皆噤独李贤开端时力继之竟加上钱皇后尊号别于太后居数日太监覃包至阁曰同尊二母是上本心诎太后难显言非二先生几误成化元年加兵部尚书其明年乞归遣中使护送手敕促还明年至京上慰劳之以总裁英庙实录成进太子太保兼文渊阁大学士尚书如故李贤卒时独任阁事钱太后崩议营陵首言当合葬裕陵主祔庙上犹豫不从羣臣伏请时从中主之卒从时言其秋彗星见上言专宠者年既巳迈宜子者恩或未逮当正宫闱之分以衍麟螽之其言指切万贵妃平凉土达满四反参将刘清御之败绩兵部请命陕西宁夏延绥合杀巳声势益急复请调官军往朝命方以都督刘玉总兵副都御史项忠提督军务而败报复至舆情震骇贼闻玉忠出退保石城山玉忠至下令围石城毋战副将毛忠违之攻复败士大夫益相危惧兵部尚书程信奏再遣抚宁侯永总京军及调兵四万往命巳下时见本兵张皇难遽止第请令永整军待其冬忠报至围贼矣再乞敕永星驰赴援下兵部会议信曰京军驰援当如忠请时曰仍不须行夫合贼出劫如曩时兵宜往耳令入自保此擒道也信意不平尚书白圭侍郎李震相顾不言时力持之信张皇益甚众疑羣和谓此安史复出也不者且失关中有私于时京军不发公诚何见时曰观项疏曲折知贼可平矣其急请援知朝命遣将不敢专也其冬满四果平改吏部尚书五年冬无雪上言腊尽不雪非惟宿麦难润诚恐春气相乘变为疠疫臣考传记凡言灾旱者必曰下民怨咨感动上天今或有之臣见京师居民不下数十百万初无恒产营牟小利但取度日比者官府买办过多门税抽分太重生业不遂困苦日深伏望圣明崇节俭之规严掊克之禁止是之复言景皇帝女年及笄当求庶士遂得下嫁七年冬彗再见言七事请减去内府修斋慎重传旨毋令近习假借日御殿召见文武大臣议政节赏慎刑通纳谏诤饬励官守抚恤军民而归之上德上然之时彗久不退廷臣皆言君臣隔绝请面召内阁豫议机政时与商辂万安亦自请而诸中官恐时言其不便即往诳曰上见公矣顾初奉泰交犹未通浃宣罄厥蕴尚俟再见及朝见戒约如初时有御史承中官风旨建言裁减文武官皂俸者武官恟恟至欲刺杀御史时至上前首言天变可畏上曰知卿等宜委心国政继言减皂俸事上曰传旨与户兵二部处之上一时声音颜貌不尽群下之情万安遽呼万岁客时遂叩头出初中官戒时至再及出中其所诳遂曰平生恨不见上得见上但呼万岁外人称万岁阁老云时自是不复召见第以封事闻而八年因方内有水旱之灾条陈时政言皇庄之名自古无之景泰存藩邸之旧皇上因东宫之余庄名曰皇其号非事有其繇实为不爽近闻故太监刘永诚所献亦欲立为皇庄居者惧于骚援不耕者惧于征科过旧而街谈巷议咸谓普天之下莫非王土何独以此庄名之为皇乞令户部籍与居民仍旧耕种又言畿内湖泺数多皆为势家所有其闻所产鱼虾螺蚌菱藕芦苇之类乞令弛以予贫民及言民闲养马边城粮草等事上悉施行第皇庄不动时屡以封事上闻或报或不报要不尽行乙归不许时为人端谨严密燕闲无惰行步端拱饮食不闻匕箸声终岁不一二宴客即宴客未尝具音乐片楮守墨不轻掷弃立朝三十年非疾非尝不在公公退不语子弟以朝事接人和悦至其论辩确然有执虽不立赫赫名而人望归之成化十一年卒于位赠太师谥文宪遣官祭葬给驿归丧官一子尚宝司丞时有族弟华成化中亦入内阁 

　　○刘定之 

　　刘定之字主静永新人宋初有德言者仕至江西发运使南昌郡男子孙多显者父髦博学笃行荐魁乡闱多疾不仕耕稼石潭之上学者称石潭先生定之自幼警敏善诵髦日授之书不令为文一日见其所为祝灶文及咏桃浆诸作大惊异之于是尽呈髦所为文髦谓其妻曰此子有八面之才一第不足多也正统元年会试第一廷试第三授翰林编修四年夏京城大雨水诏求直言定之上言臣遭逢夭窃欲出意见勉助圣明疑惧旬日恐无可采臣惟雨水阴之盛也臣闻扶阳抑阴在进贤退不肖伏惟皇上日月之明臣下人品罔不周知然公卿侍从有政事言责之寄者尤宜时常召见俾承清问因以观察其才能心术又阳为中国阴为外夷盛夏阳刚之月而阴雨不止犹中国文明之时而夷狄未服窃见去年西戎犯顺今年云南作寇诚宜督边将修兵备至于降附胡人处之京畿从来久远多至千万豺狼之性濳为盗窃不及今濳散其类移近南方则生聚愈多他日之虑也今京官多不愿为府州县者而府州县官亦自谓不得入为京官坐此不自爱惜窃见唐宋以来士夫多衔京秩任外事牧守互兼出入洊更以备公卿通练有效矣臣愿圣明略仿此制臣又见今令大臣及五品以上荐举官员诚为慎选然举人者其心难公举于人者其情难尽窃考唐制常参官上任三月内保举一人自代吏部记其姓名举主多者必合公论举主贤者必为善类遇有员缺选择任用臣愿圣明亦畧仿此制至于守令牧养为先今有专尚酷毒而以办集得名因此迂阔仁怒肆为贪婪而以交托得显因此鄙贱廉特宜令风宪铨司详加密考又古者人臣有丧君三年不呼其门所以励廉耻劝忠孝也后世或以金革大事或以辅弼大臣姑使起服葢需求之亟今海内安澜材能不乏文臣遭丧不使终制殊非教本臣又见近年以来民有出粟赈济者表为义官斯亦饥年荒政顾非明时常法行之不巳若见朝廷吝惜官廪德不究于无告惠使出于有力兼其闲亦有诚非好义意在希恩假上人之宠光增私家之声势宜准官员诰敕事例犯至某等者坐名追夺臣所陈浅见薄识不知避讳伏望宽斧■〈金戊〉之诛使天下才智之士继续而言臣之愿也留中不下巳之变定之为侍讲上言臣观自古夷狄之祸未有盛今日者古如晋怀愍之陷匈奴宋徽钦之陷女直皆因边塞外破藩镇内溃救援不集播迁无所未有若今日全盛天下数十万众奉上皇漠外委以与虏者也至于晋宋既遭蒙尘之后元帝继统高宗嗣服皆弃故都安一隅然尚能奋既衰之势御方张之敌使刘曜石勒敛虐焰而不入梓宫韦后因讲和而来归未有今日全盛天下数十万众也先乘胜直抵京师听自去来者也盖国势之弱虽非陛下所遽能使之强然岂可不思自强之术臣无知晓攻陈所见臣以为宜讲战阵审守御慎行人散降胡练兵抚民择将材明赏罚而厚修主德焉臣观昨者之战但知闭营坚壁托为持重而不能出奇尽力用捷胜甚至前队败而后队不救左哨出而右哨不随宜仿宋吴玠吴璘兄弟三迭阵法前一行刀盾蹲伏以俟其阵最低前二行矛戟大鎗立阵以俟其阵稍高后一行骑兵弓矢其阵最高使势得相援力得相救又虏骑奔窜唐奔制之必资刀斧昔郭子仪破安禄山胡骑八万用千人执长刀如墙而进韩世忠破金虏拐子马用五百人执长斧上砍人脑下砍马足繇此言之刀斧之挥霍使捷优于大鎗之迟缓趑趄也臣观紫荆居庸等关名为关塞实则坦途虏骑比来若风驱雾盖兵士寡弱亭障缺败蹊队疏漏非一日增兵士缮亭障塞蹊队画地守之因其陆地则纵横掘堑名曰地网因其水泉则遇坎停蓄名曰水柜或多植榆柳以制奔突或多招土兵以助官军此今日事也亦古人之巳事也传说曰事不师古匪说攸闻故古可师也若夫奉使之臣往时充以译人驵夫招衅起戎职此之故今后正使宜用文武贤臣介绍之选以令通敏之士昔汉文帝屈赵陀遣陆贾宋仁宗结契丹使富弼伸威修德鲜有败事此亦古人事也何以谓降胡宜散也志有之匪我族类其心必异往岁降胡尽留京师授官职给全俸昨者或冲破关塞奔归故土或乘伺衅隙寇景京畿今宜迁徙厥众远居南土禁其种落毋自婚媾变其衣服从我襟裾为兵则错在我兵为民则错在我民被我政教从我风俗如此则可以减俸给如此则可以省漕挽盖上皇之朝臣尝言及智谋短浅不足动天今有效矣何以谓兵宜练也天下之民农输粟女输布以养兵也天下之兵受粟于仓受布于库以练武卫国也向者兵士受粟布于公门纳月钱于私室于是手不习攻伐击刺之法足不习坐作进退之宜目不识旗帜之耳不闻金鼓之节转货为商执技为工工商所得仅足补月钱之私费盖民之膏血匠之气力变为金银以惠奸究一旦率以临敌如驱羊拒狼几何不败今宜痛革月钱之弊作新操练之政将帅有踵旧习怠新政者小则降级大则诛夷何所不可若夫守令削民犹将帅削兵也今也常年之所黜落三岁朝觐之所弹紏者宜加之罚大臣举官有犯赃者宜连之罪夫然贪墨者寡荐举者慎贪寡举慎则民安而邦本固虽有夷狄外侵不足为患此之谓抚民若夫天生将材不专将门也贩缯屠狗被褐扪虱可以王霸赵括奢子王离翦孙殒首系颈无济事也今国家用将有出将门之中者如石亨杨洪是有出将门之外者如于谦杨善是宜令公卿侍从各举所知量能而使庶乎抜十得五闻一知二而边材日充将帅得人此之谓选将汉图恢复所恃者诸葛亮宋图恢复所恃者张浚此两人者忠义素着功业久立然街亭一败亮降丞相符离未捷浚解都督待取后効乃复前官此亦古人事也臣观昨者于谦石亨等将兵御虏迭为胜负互相杀伤虽不足罚亦不足赏也亨自伯爵升侯谦自二品升一品摧陷腥膻迎回銮辂不见其功但见其赏忠臣义士岂不怠哉今宜使但居旧职勿受新衔以作敌忾以励廉耻夫既与而不忍夺者其君姑息也既进而不肯退者其臣患失也君无姑息之政臣无患失之心治平计日矣此之谓明赏罚若夫揽尊权亲万几人主事心百凡政事有早朝未及决者请退御便殿使近臣侍侧大臣前奏言官察其邪正面加紏弹史官书其言竻永示劝惩君臣之闲询谋畴咨互相可否此亦前代故事祖宗成法陛下遵而行之则决政也益以熟而察臣也益以明若仍前以本章奏入旨意批出臣恐偏听独任成乱生奸故夫智仁勇人主之德也智察枉直仁覆群生勇威柄宋司马光以仁明武告君即此义也若夫五经诸史至博也流覧多识儒生犹或难之臣谓经莫要尚书春秋史莫正通鉴纲目而当善恶兼观焉今也儒臣进讲诵善若颂避恶若讳是犹恐道路之有陷阱闭目不视恐鱼肉之有馁腐拥鼻不嗔其不至误食而呕冥行而踬也者几希矣夫唯善恶兼观则于君也既知禹汤文武所以兴又知桀纣幽厉所以替趋避审矣其于臣也既知有萧曹房杜之良又知有李林甫杨国忠之奸用舍当矣其于内臣也既知吕强张承业之忠又知仇士良陈弘志之恶操柄定矣此在陛下设诚行耳今天下之大尚如金瓯之未缺臣见国势可张雠耻可雪兄弟之恩可全祖宗之治可复也书奏景帝嘉纳之定之博学多闻凡有论事莫不切中英宗复辟以右庶子兼侍讲改通政司右参议兼侍讲如故成化二年入内阁参豫机务以工部侍郎兼翰林学士会久旱上言四事一言皇上天也中宫正后地也今久旱风霾二气不和是天地之心未畅意者谓皇上遇中宫正后稍疏欲上自正后及妃嫔进见先后悉循其序故垂戒如此皇上宜体天地之心俾嗣续蕃昌宗社永固二言祖宗仁爱子孙至无穷也是以英宗皇帝出建庶人等配耦生聚盖善继善述之大者今郕王妃女及笄矣宜命礼部为之婚配此为体祖宗之心亦和阴阳致雨泽之理也三言伊傅告商嗣王必法成汤旦告周嗣王必法文武我太祖皇帝德业隆盛臣愿皇上取其御制诸书及史臣所纂述宝训与大学衍义贞观政要相闲进讲以比商周子孙取法成汤文武之意四言帝王制治保邦异端佛老不与焉今天下太平日久民生日众物产不足供衣食而内奉朝廷外给边境日增月盛又复靡费于此其何以堪今先朝所赐寺观塔院即未能尽辟去之姑存其旧勿再增廓疏亦留中居三年卒仕终礼部部右侍郎兼学士赠部尚书谥文安定之为文伸纸运思挥毫对客正书旁窜晷不移日槀不易幅徐而求之皆渟峙演迤顿挫奔放奇正并用变化而不穷尝有质宋人名氏者援笔就案列其世次若谦系然乃定其为某人子某人孙人尽服其详博为人坦夷谦谨恭敬自下故事经筵日讲毕上辞退口语曰先生辈吃酒饭阁老讲官并承旨叩头出定之请以例赐毋烦玉音日是君臣之闲殊无一辞相接词林之臣咎定之巽抑之过几于容悦定之诸弟宾之安之宜之皆严事定之如父宾之湖广参议安之乡贡士宜之泰州学正 

　　○刘珝 

　　刘珝字叔温寿光人八岁能文书过目成诵有老人相曰是儿面有文类丞字后必为相初赴乡试道经临淄值河溢仆燛俱溺珝水行半里余神气自若人咸异之举正统十三年进士改翰林庶吉士授编修景泰七年升修撰天顺元年升春坊右中允进讲东宫宪宗登极以宫僚旧臣升太常寺少卿兼侍读成化三年以修英宗实录成升太常卿仍兼侍读明年升兼侍读学士八年丁内艰归庐墓侧乡人号其里曰仁孝服阕复任十年升吏部左侍郎仍直经筵日讲谠言正论闻者悚敬大学士刘定之称为讲官第一明年兼翰林学士入内阁十三年升户部尚书兼职如故十四年加太子少保兼文渊阁大学士十八年修文华大训成加太子太保进阶光禄大夫柱国珝耒姿秀伟望如神僊为人刚直英迈秉心不疑其在吏部不狥私情亦不为苛细矫激之行及为内阁直前果断无所顾忌林俊之论僧继晓太监梁芳也得珝于上前捄解李孜省左道乱政珝密疏言之顾与万安同事时时对客骂安负国为所衔一日太监谭昌传旨召与刘吉赴西门出示上手封启视则人讦羾阴事者谓珝嗜酒贪财好与太监某认亲纵之奸宿乐妇纳王越金谋为复爵等语并及其二子罪状安佯惊曰此匿名文书也上胡不火而以付臣珝与安等同出入朝扉事属暧昧何从而明即子或过失亦未之知也唯太监保持昌曰某保持刘公久矣向科道官劾汪直疏上巳讶无刘名今圣意巳定二先生若不为计明且无及安曰珝亲巳老俟其亲终守制而归何如曰不能待也曰则请令自陈休致厚加恩典以明儒臣遭际之荣君臣始终之义昌曰上义如此即可语刘诘旦珝奏书求退顾不及养亲上怒命昌再出问安安曰珝欲去久矣上疏盖预撰者昨猝不及详遂以书进昌还奏上意解特允之珝又奏臣子锐为中书舍人方十岁钫礼部司务故多疾乞并令随臣还乡亦许之于是给驿米岁夫赐白金楮币甚厚盖安故衔珝而羣小亦见忌嫉或构为飞语或假托逻卒俳优中之上前而珝去位矣弘治三年卒赐谥文和嘉靖二年言官疏珝素行孝友化孚乡闾有旨立昭贤祠祀焉
  </div>
  <div class="pagination">
   <a href="名山藏_page67.html">
    上一页
   </a>
   <span>
    ...
   </span>
   <a href="名山藏_page63.html">
    63
   </a>
   <a href="名山藏_page64.html">
    64
   </a>
   <a href="名山藏_page65.html">
    65
   </a>
   <a href="名山藏_page66.html">
    66
   </a>
   <a href="名山藏_page67.html">
    67
   </a>
   <span class="current-page">
    68
   </span>
   <a href="名山藏_page69.html">
    69
   </a>
   <a href="名山藏_page70.html">
    70
   </a>
   <a href="名山藏_page71.html">
    71
   </a>
   <a href="名山藏_page72.html">
    72
   </a>
   <a href="名山藏_page73.html">
    73
   </a>
   <span>
    ...
   </span>
   <a href="名山藏_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
