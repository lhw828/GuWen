<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 206 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 206 页/共 505 页
  </h1>
  <div class="content">
   ○以正红旗汉军副都统裕瑞为正白旗护军统领。　　

○以乾清门二等侍卫穆腾额为正蓝旗蒙古副都统。并管满洲火器营事。未到任前仍以镶蓝旗满洲护军参领璟德署理。　　

○以记名副都统西蒙克西克为镶红旗蒙古副都统。未到任前以内阁学士衍秀署理。　　

○以江苏候补副将富勒浑泰为福州副都统。　　

○旌表守正捐躯河南陕州民史林祥妻宋氏。　　

○丁未。遣官祭关帝庙。　　

○谕军机大臣等、国瑞奏、发捻各逆东趋偪近济甯。请饬直隶拨兵防守盐河。阎敬铭奏贼渡运河东窜省防河防均形吃紧。崇厚奏、驰抵景州分兵屯扎各一摺。发捻大股在郓城县属之水保集红川口等处麕聚。四出焚掳偪勒民圩。势甚鸱张。前股已至安居。边马由长沟等处偷渡运河窜至济甯土围以外。国瑞现与丁宝桢商派副将王心安等马步各防会合赵三元等所带炮船水陆迎剿。小有斩捦。该逆旋即退回数里。现在运河西岸贼踪蔓延数十里。济甯防守甚属吃紧。阎敬铭所称贼由汶上开河以北抢渡运河。边马已至甯阳西南滋阳西北大股亦即蜂至等情。是兖州泰安属境又有贼踪滋扰。该匪非由甯阳趋泰安长清之路直扑省城。即恐由东阿长清窥伺大清河北岸是省垣及张秋以东盐河一带又属万分吃紧。著国瑞督率现有兵勇与丁宝桢所部严守济甯力扼运河东岸。不得以水浅为词。任听大股匪众续行抢渡。汶上滋阳一带。亦著阎敬铭责成地方文武联络。绅团分布兵勇力筹堵扼。并严设省防以固根本。力顾盐河口岸遏贼北渡。毋稍疏虞。刘铭传前已叠有寄谕。催令迅赴济甯汶上一带防剿。该提督竟任意迁延迟至本月初八日始由徐州起程。殊堪痛恨。著先行交部议处。并著迅带所部全军星夜兼程。绕由济甯汶上以北偪向西南截剿。傥再一味疲玩致误大局。必当重治其罪。懔之慎之。詹启纶一军。仍著国瑞阎敬铭飞檄严催克日驰赴济甯。如再延误即著国瑞阎敬铭严参。丁宝桢俟詹启纶到济甯后即带所部回赴济南泰安一带相机防堵。陈国瑞一军。前已叠谕改赴刘长佑军营。著懔遵前旨统带所部马步各营。即日由开州东明一带渡黄北上。绕赴直隶大名军营。归刘长佑调遣。至黄河北岸自张秋以束绵长数百里。水浅岸窄。处处可虞。东省兵力空虚。情形异常危险。如濮范一带贼踪合股东窜。刘长佑即当分饬所部。于沿河合力夹击。或饬令陈国瑞一军于渡黄北上时。移防张秋以东沿河口岸。以固直隶边防。总以布置迅速毋分畛域是为至要。周森藻所带炮划。即著阎敬铭严饬游驶巡防。仍恐不敷应用。该抚务须添筹船炮力图防河。不得稍存玩忽。自干咎戾。昨有旨令崇厚酌量情形相机进扎齐河。此时东省盐河一带空虚。著该侍郎酌度情形统带洋枪队速赴齐河北岸防守。并与该处绅团联络声势。兼顾西面张秋一带。毋稍疏虞。前经叠谕李鸿章多拨援师由海道北上。现在直东情形紧要如此。著该抚懔遵前旨克日拨兵起程。不必等候曾国藩核调以致迁延时日贻误大局。曾国藩亦当赶紧起程星连北上以慰廑盼。蒋凝学一军。本日据杨岳斌奏有令其取道豫省赴陕之语。此军计现在未篱豫省。著吴昌寿迅即饬令该道员迅速移营由豫赴直。即著刘长佑飞速迎提。到时酌派防守沿河要隘以厚兵力。本日并谕令杨岳斌一体知照矣。姜玉顺一军并著官文迅饬起程赴豫归吴昌寿调遣。不得迟延观望。将此由六百里谕知官文、曾国藩、国瑞、刘长佑、李鸿章、吴昌寿、阎敬铭、崇厚、并传谕刘铭传、陈国瑞知之。　　

○又谕、崇厚奏、直省需饷甚钜请饬山东山西等省协济等语。直隶地方本系缺额之区。近年军务频兴。藩运两库罗掘罄尽。现在大兵云集。除曾国藩统师北上粮台仍归江苏办理外。其刘铭传陈国瑞姜玉顺各军饷均须由直筹给。本日复寄谕杨岳斌吴昌寿令将蒋凝学一军饬赴直隶听候调遣。兵数日增经费毫无所出。近年山东藩运两库收项较多。山西一省尚称完善。凑措均易为力。著阎敬铭沈桂芬通盘筹画。按月协济直隶军饷各三万两。赶紧委解以济要需。该抚等素顾大局。谅必能谒力筹拨共济时艰也。将此由五百里各谕令知之。　　

○又谕、左宗棠、徐宗干奏、官军进偪漳州大捷。现筹办理情形一摺。昨据李鸿章奏援闽苏军会合浙军分路进偪。于四月二十一日克复漳州府城。此次左宗棠等所奏尚是漳州未克以前攻剿情形。谅已续有奏报在途。漳州之贼经官军分路兜击。朝廷早虑其乘闲奔逃别图生计。李鸿章摺内有侍逆潜开西门而遁之语。是漳州虽经克复而渠魁仍未授首。必将与汪逆合谋计图复逞。现在东南两路局势既尚稳固。东北一路亦有刘明灯等联络扼守。而西面之漳浦云霄诏安平和等城均为贼踞。该逆必思由北路窜走已无疑义。粤省饶平大浦一带虽有方耀等军防守。尚恐兵力不敷分布。左宗棠等仍当分拨劲旅绕赴西路会同粤军迎头拦击。杜其窜越之路。永定一带有王开琳所部七千余人。防守自尚周密。惟娄云庆一军业因索饷哗噪。旋经折回江西。是上杭武平一路未免空虚。著左宗棠酌量分兵联络。王开琳一军严密布置。毋令贼踪偷越。总须将此股贼匪就地歼除。不得以驱贼出境为了事。仍一面飞咨广东江西督抚严饬派出防军实力遏截。毋稍松劲。将此由六百里各谕令知之。　　

○又谕、杨岳斌奏、暂驻西安候旨遵行一摺。捻逆蔓延于濮范郓钜之交时图北窜。黄河北岸防守。虽经刘长佑等分路布置。而兵力尚单不足以制冲突。杨岳斌如能亲统全军迅赴直隶会剿。自足以迅殄贼氛。前因甘省溃勇东犯已至鄠县地方。曾经谕令刘蓉妥筹剿办。并令联捷暂驻西安会兵进击。现在此起溃勇是否剿灭。抑已交械就抚甚深廑系。联捷所带之兵仅五百余名。且器械未齐难资御敌。陕省兵勇大半前赴阶州。省城兵力无多。亦恐不敷截剿。著杨岳斌酌量情形。如溃勇未能遣散。即留兵会剿尽力殄除。以免顾此失彼之虞。如陕省各军足制溃勇死命。即著亲统全军径赴直隶会同刘长佑合兵进剿。保卫畿疆。尽歼丑类。该督所部勇丁即著随时训练。以期得力。将此由六百里谕令知之。　　

○以滥索供应。革护送琉球国贡使委员福建参将富勒恒额职。知府陈恩布、知县杨承恩下部议处。　　

○予福漳州阵亡千总张得胜祭葬世职加等。　　

○戊申。谕内阁、华丰等奏、遵旨会审降调职员供词不符请饬查核办一摺。降调翰林院编修蔡寿祺所供各节。与刘蓉原奏该员在四川私刻关防调勇招匪等情。迥不相符。自应确切查明。以成信谳。著崇实骆秉章按照刘蓉原奏及蔡寿祺供词迅速详查具奏。所有蔡寿祺呈递亲供各件。著刑部钞录咨行该将军等据实查覆。　　

○又谕、曾国藩等奏、拣员请补徐海道淮扬道两缺一摺。据称江南徐海河务兵备道一缺。现当捻匪滋蔓。一切防堵事宜均属该道专责。淮提河务兵备道一缺截撤之后。复又新设。事事创始。非熟悉军务河务之员不克胜任。请以遇缺题奏按察使张树声借补徐海道。候补道吴世熊补授淮扬道等语。著照所请。张树声准其借补江南徐海河务兵备道员缺。吴世熊准其补授淮扬河务兵备道员缺。　　

○谕军机大臣等、曾国藩奏、遵赴山东剿贼并沥陈万难迅速情形一摺。另片奏、请另＜??闲＞知兵大员督办北路军务等语。前因僧格林沁在曹郡城西殉难。北路马步诸军总统难得其人。是以特＜??闲＞曾国藩驰赴山东一带督师剿贼。兹据奏称训练军士采买战马添造炮船剿办不能迅速等语。统筹全局。不亟亟争旦夕之效。大臣谋国算无遗策。自应如是。惟贼势方炽。近复抢渡运河扰及兖境。若径由张秋一带渡河而北。畿辅不免震惊。于大局殊有关系。僧格林沁旧部马队尚有千数。陈国瑞等步队亦不下四五千人。现虽暂归国瑞统带。深恐调度不能得力。而直东军情日紧。南望实切殷忧。曾国藩当仍遵前旨酌带亲兵迅速起程以副委任。徐州扼南北之冲。济甯州亦直东冲要之所。即著该大臣择要驻扎以一事权。俾诸军有所禀承旗录防兵亦不至散而无纪。方为妥善。至督办军务以规画指挥为上。并不在乎身临前敌。僧格林沁统兵追贼。日行七八十里或百里不等。节经谕令统亲王持重稳进。无如求效太速视贼太轻。以致士马俱困一败不振。中外震骇。曾国藩谋定后动。朝廷并不责令克日奏功。但须权衡缓急。赶紧调派一支劲旅扼贼北窜以固畿辅门户。其一切应办事宜。悉由该大臣随时酌办。直东豫三省文武官员如有不能得力。即由该大臣随时奏请更换。亦断不可稍存拘泥之心。至山东本省并无得力之军足资控制。节经谕令刘铭传统赴济甯汶上以北遏截贼踪。现在贼已抢渡。运河张秋一带尤关紧要。著曾国藩速饷刘铭传统率所部由鱼台滕县星速前进。力固北路之防。毋再延缓。至黄运两河叠经责成刘长佑阎敬铭等严密防范。第河道纡长。该两省兵力不敷堵剿。曾国藩仍当随时咨行该督抚等妥筹策应。该大臣筹兵筹饷。数载以来勤劳备至。现值事机孔亟。正臣子竭忠报效之时。谅不忍以精力稍衰遽辞钜任。至所称剿办未能迅速。不免物议纷腾交章责备等语。所奏未免过虑。朝廷用人具有灼见。且理之是非自有公论。岂局外无端之毁誉所能摇惑耶。将此由六百里加紧谕令知之。　　

○又谕、前因发捻各逆窜入东省。恐各处土匪乘机窃发。曾经密谕盛京热河等处派兵巡缉。近闻盛京吉林所属地方骑马贼匪。动辄聚集数百人肆行掳掠。烧杀村民。并于各城附近地方行劫当铺。官兵往往缉贼失利等事。是该管文武不能实力缉拏已可概见。该将军等何以并不上闻。当此盘查吃紧之际。仍敢狃于积习。纵寇养痈。傥致蔓延其能当此重咎耶。即著该将军府尹等据实覆奏。一面速派得力弁兵协力兜剿。务将此股马贼悉数捦斩。毋得此拏彼窜。任其奔逸为害。所辖境内稽查奸宄情事。仍懔遵前次谕旨不动声色。严密巡防。毋稍疏懈。吉林地方现在捕缉马贼。查拏土匪。挑选马队。均关紧要。所有喀尔喀分界事宜。皂保著毋庸前往。俟特克慎抵任后即著该署副都统前往办理。将此由五百里各谕令知之。　　

○又谕、联捷奏请赴直豫分防黄河并绘具图说呈览一摺。联捷所带马队系专派援剿西路之师。刻下甘省待援孔亟。陶茂林营内溃勇已窜近陕西省垣。曾否剿办肃清。抑令其交械就抚。著联捷懔遵叠次谕旨与杨岳斌会筹妥办。一俟将溃勇办竣。仍带所部西行与成禄等会师进援肃甘疏通关路。次第廓清西邮以副委任。毋庸赴直东防河转致徒劳远涉。缓不济急。杨岳斌仍遵前旨将近省溃勇与刘蓉等会筹办理。如陕省诸军足资钤制。该督即统所部取道河南径赴直隶。与刘长佑等会筹布置保卫畿疆。将此由五百里各谕令知之。　　

○又谕、传谕浙江提督鲍超。鲍超奏筹备西征。并到籍日期一摺。所称招练新军采买战马各事宜。非钜饷不能集事非数月不能成军。前因霆营溃勇窜至江西铜鼓营一带。叠经谕令该提督前赴江西分别招集遣散。著仍遵前旨毋庸西进。迅速由湖北至江西探听溃勇扰及何处。即向何路速筹妥办。此起溃勇就平后仍即统领娄云庆所部霆营入闽会剿。该提督惟当懔遵历次寄谕迅速赴江。毋稍迟缓干咎。　　

○以署正白旗蒙古副都统特克慎署吉林副都统。散秩大臣吉和署正白旗蒙古副都统。黑龙江总管散都克多尔济署甯古塔副都统。　　

○己酉。谕内阁、吏部等衙门奏、遵旨严议督剿不力各大员处分一摺。上年逆匪窜扰湖北湖广总督官文以钦差大臣出省督军兵力甚厚。乃日久毫无成效。任令该逆窜回东豫等省。前任河南巡抚张之万身任封圻。吏部左侍郎毛昶熙督办团练。于发捻窜扰本境。徒恃有僧格林沁追逐之师。未能督率兵团协力截杀。以致贼匪乘虚远窜。贻害邻疆。均属咎无可辞本。应均照部议各降三级调用不准抵销。惟念该督抚等于境内贼匪远窜他省。系因该逆马队飘忽致疏防范。尚非有心贻误。官文著加恩改为革职留任。拔去双眼花翎。撤销太子太保衔以示薄惩。张之万著降为三品顶带仍带革职留任处分暂留河东河道总督署任。毛昶熙著加恩改为革职留任。　　

○谕军机大臣等、李鸿章奏、遵派兵将航海赴津。阎敬铭奏、贼扑济甯筹办省防河防滋阳等境均有贼踪现拟筹添炮船各摺片。李鸿章恐贼北趋震惊畿辅。派常镇道潘鼎新带所部淮勇十营由海道赴天津。实能视国如家。顾全大局。深堪嘉尚。该道即日雇坐轮船赴津入境必速。著刘长佑先派大员在津迎护。预备剥船往大沽接运。再酌雇船只车辆由天津陆续装运南下。其开花炮队酌挑轻利者带赴行营。其笨重者即留镇津郡。军情旦夕变迁。届时何路紧要即派赴何路防剿。均由刘长佑与该道酌商办理稳慎防剿。其在直隶时归刘长佑调遣。俟曾国藩到东境即归曾国藩调遣。每月饷项著直隶山东督抚按月各拨银一万五千两。必须如数解济。毋令缺乏。所有军火一切要需。仍著李鸿章督令丁日昌随时筹拨应用。沪关应解夏季京饷五万两著准其作为该军北援饷需。嗣后仍筹解十万两以符本年户部原派之数。贼匪窜扑济甯。著国瑞、阎敬铭、懔遵十三日寄谕。妥筹防剿之策。并著迅催刘铭传一军及张树声等军由汶上滋阳一带节节进剿。该逆现自滋阳西境甯阳南境直至嘉祥。遍满运河东西两岸。分作两路。必有狡谋。阎敬铭身任封圻。平时毫无准备。任听贼匪来往自如。实属大负委任。著即督饬地方文武联络团练认真防守。游击周森藻令其督带炮船梭织巡防。并饬黄河北岸州县添勇防守。省城防御事宜。仍须严密布置。毋稍疏懈。国瑞收集各军。前据奏称已有马步数千究竟为数若干。能否得力。著与丁宝桢所部严守济甯力扼运河东岸。不得任贼偷渡。自干重咎。官文、刘长佑、吴昌寿、吴棠、乔松年、均当就派出兵勇固守本境。直隶既调有重兵。该逆不得逞志于直东。必图肆窜。官文、吴昌寿、吴棠、乔松年、惟当于各该本境层层设伏。出奇截击。以期聚歼。毋任他窜。如由何路窜突定将何省督抚从重治罪。决不宽贷。刘铭传、张树声、詹启纶等军。现抵何处。何以尚未到东。著曾国藩、吴棠、乔松年、就近飞催。如有心延误。即行从重参办。昨据曾国藩奏接奉寄谕。部署入东。拟于月内起程先赴徐州。以徐州为老营。并赴济甯察看。带亲兵三千人并刘松山等军。仍另募徐州之勇。添练马队。直隶山东河南三省。均须造船分列河干。拟拨炮三百尊分济三省。解至济甯。由三省派船前来迎接等语。江南之船与黄河水性不合。亟宜斟酌船式采办木料。招募水勇。以成劲旅。著刘长佑、阎敬铭、吴昌寿、妥为筹画赶紧筹办。并派拨船只赴济迎解。运到炮位。分别安放。惟此时运河东西两岸多系贼氛。曾国藩于此项炮位解东时。须派兵护送。探明道路。毋借寇兵而资贼用。此时东省情形日亟。蔓延愈。广该大臣一日未到。诸将无所禀承。棼如乱丝。毫无头绪。仍须赶紧布置起程。先驻徐郡。以刘铭传周盛波等军为前敌。并迅派得力大员分道筹办。以牵贼势而固军心。至未尽事宜。到徐仍可次第筹办。该大臣定能领会此意。纾朝廷宵旰之忧也。正在寄谕闲。据刘长佑奏贼匪由汶上县属之袁路口径渡运河。自己至酉始竣。济甯有兵扼截。自难飞越。诚恐折向东阿东平等处。则自张秋黄水穿运迤东。李连桥鱼山滑等处较为吃重。东省毫无准备。处处可渡。且贼计多端。难保不佯作东行。复折西窜。刘长佑拟将派防开濮一带兵勇抽调二三千名分赴东阿齐河。协同东军一体严防。实属不分畛域。著国瑞阎敬铭迅即筹派兵勇飞催南军入境。与直隶所派之兵合力防剿。不得专待客兵置身事外。另片奏、逆窜张秋以东之北岸河防尤关紧要。该督已令刘祺营勇暨天津海口两营官兵由景州赴茬平齐河一带。饬臬司李鹤年等会同副将崔福泰等所部标兵赴景。令杨毓楠率武安军由范县赴张秋与张得禄等剿堵。所筹均妥。该督即赴景州与崇厚会商。如齐河等处军情吃紧。崇厚即仍遵前旨带洋枪队赴齐河一带以资控扼。大名防务刘长佑责成该镇道等妥为办理。不可稍涉大意。又片奏、郑魁士不能得力等语。郑魁士著毋庸调赴军营。前调之宣化镇总兵张诗日、总兵余承恩著曾国藩沈桂芬饬令该员等赶赴刘长佑军营听候调遣。将此由六百里加紧各谕令知之。　　

○又谕、李鸿章奏、闽贼李汪两逆人数众多。现分窜粤东边界并有另股由福建永定上杭回窜江西之谣。难保不句结霆营溃勇乘虚内犯。江楚边界。须有重兵堵剿。若稍涉大意。该逆或由广昌广信一带旧路窜入皖南。则苏浙饷源重地防不胜防等语。前据李鸿章驰奏闽省官军已将漳州克复。其漳浦南靖平和云霄各城该逆亦断难久踞。势必西窜江境。希图苟延。且霆营溃勇亦有赴闽投奔发逆之说。现尚在铜鼓营一带盘旋。会昌县驻扎之娄云庆一军前亦因索饷思溃。虽经孙长绂筹解银米。勉强附循。此军究未可深恃。现在江省防务最关紧要。左宗棠洞悉贼情。素顾大局。著即迅拨得力劲兵绕出江西边界合力兜围。务将李汪逆股就地歼除。毋令阑入邻疆致滋延蔓。李鸿章派援闽省之郭松林杨鼎勋两军。并著左宗棠饬赴江西湖南边境以备迎剿而固腹地门户。李瀚章所调之赵焕联等计已到防。即著严饬该员会同江军将铜鼓营一带叛勇殄除净尽。仍随时确探闽贼消息严密防范。以备不虞。孙长绂亦即督饬诸军迅将霆营叛勇克日剿除。廓清腹地。仍选派劲旅协同左宗棠派出之军并力严防闽贼西窜。毋稍迟误。将此由六百里谕知左宗棠、李瀚章、并传谕孙长绂知之。　　

○又谕、骆秉章奏、官军越剿黔匪叠获胜仗一摺。黔匪伪朱王聚众二万余人盘踞正安州城。总兵李家福等督率所部进攻歼贼甚夥。立将安顺场老鹰关攻克。遵义府城被围甚急。仁怀桐梓绥阳正安等州县遍地皆贼。亟应实力进剿以靖寇氛。刘岳昭现在已抵松林著骆秉章督同该藩司会同李家福等乘胜进攻。将正安州城迅图克复。节节进偪埽荡而前。力解遵义之围。以期次第廓清疆圉。黔省匪势甚张。若仅恃州军越境剿办。此拏彼窜。尚不足以制其奔突。著李瀚章抽拨劲旅由铜仁松桃一带进兵。与川省所派之军分途进剿。则贼势为我牵制剿办较易得手。劳崇光张亮基当就黔省现有兵力。会同湘蜀官军协力剿洗殄除逆氛。毋得专待客兵。辄以兵饷两绌为词致误戎机。自干咎戾。将此由六百里各谕令知之。　　

○又谕、扎克当阿等奏、古城危急旋探闻满城被陷暨南北两路防务紧急特参救援不力各员。伊勒屯奏、古城被陷奇台势孤各摺片。古城失守。奇台危急。前据文麟等奏到情形大略相同。当经谕令都兴极等派拨德祥鹤龄等军出关援剿。旋据报德祥之军已抵哈密。本日扎克当阿等摺报内称恩麟改委参将成桂护理肃州镇。德祥因等候交卸未即起程。改派署游击尤光组带兵出关。是否系发报日期在德祥未到以前。德祥及尤光组所带援师现在曾否行抵哈密。著扎克当阿伯锡尔飞速迎提。并著恩麟懔遵前旨。迅速赴援。毋稍迟缓。鹤龄一军久已行抵秦州。前经谕令成禄督同该总兵所部取道安定进剿肃甘踞匪。即乘胜规复嘉峪关。相机出关督剿。著都兴阿穆图善迅即飞咨成禄严饬鹤龄一军设法赴援。成禄亦即统带所部相继前进妥筹援剿。现在哈密巴里坤两城防务均形吃紧。著扎克当阿伯锡尔伊勒屯等各就存城兵勇慎密防范。以待援军。并檄饬文麟激励兵团固守奇台待援。毋稍疏懈。该二城需饷甚急。前次运存科布多饷银八万两现经扎克当阿等会派员弁赴科迎提。著广凤奎昌即将此项饷银提交该二城派来员弁仍添弁兵沿途护解前赴哈密。一俟解到即由扎克当阿等酌核分拨以济军饷。奇台兵力单薄。并著广凤奎昌于科属蒙古官兵内酌拨劲旅往援。其新疆南北各城现在情形。并著广凤扎克当阿等设法侦探迅速驰奏。都兴阿穆图善仍遵前旨迅拔甯夏。即统带重兵出关剿贼。并著恩麟将所需粮饷迅速宽为筹拨以利军行。其赴援古城不力遽行折回哈密之章京达萨杭阿著即行革职。至带勇由奇台折回之把总赵英杰及被掳之回目苏皮盖等并著扎克当阿等查明分别惩办。将此由六百里谕知都兴阿穆图善广凤奎昌扎克当阿伯锡尔伊勒屯并传谕恩麟知之。　　

○以翰林院侍读学士王祖培充日讲起居注官。侍讲徐桐右春坊右赞善翁同和署日讲起居注官。　　

○以正红旗蒙古都统奕山署正红旗汉军都统。　　

○拨吉林虎枪杆三千根解赴神机营备用。　　

○蠲缓广西容岑溪武宣贵横永淳新甯宾归顺桂平宣化隆安崇善左养利永康甯明来宾迁江上林西隆天保苍梧藤平南柳城象武缘淩云西林北流兴业三十二州县暨太平安平二土州被扰地方上年额赋有差。　　

○豁免哈密被扰屯田应徵粮石地课。　　

○庚戌。上复诣大高殿祈雨坛行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。郑亲王承志诣觉生寺。豫亲王义道诣黑龙潭。贝勒载治诣密云县白龙潭拈香。　　

○谕内阁、御史汪朝棨奏、请严禁外省人员混入五城团防希图保举一摺。五城设立团防局。向系各该城御史遴选籍隶顺天之公正绅富及寄籍铺户人等充当局董。会同司坊各官缉拏盗贼。藉以保卫地面。若如该御史所奏。竟有籍隶外省之六部司员纷纷冒充顺天籍贯蒙混入局。为将来保举地步。实属抛荒本务居心卑鄙。著五城御史查明实系籍隶顺天之绅富及寄籍铺户人等准其在局办公外。其籍隶外省之京外大小各官如有冒充顺天籍贯蒙混入局钻谋保举者。即著指名奏参。傥该城御史及绅董等通同容隐。别经发觉。即将该城御史及绅董人等交部议处。并著各部堂官严饬该司员等嗣后各宜专心部务。如再混入团防局。即照官员冒籍律惩办以肃官方而杜幸进。　　

○又谕、御史汪朝棨奏、请将朱孙诒发往山东襄办守御事宜等语。朱孙诒前在湖南湘乡县任内办理团练著有微劳。曾经叠加擢用。将该员升至浙江盐运使。嗣因该员告病开缺。惟恐不能尽其展布。复经降旨发往多隆阿军营差委。多隆阿身受重伤后奏请令该员赴部引见。该员久隶骆秉章属下。朝廷因欲重用其人。特谕骆秉章将朱孙诒才具操守悉心评论以备＜??闲＞用。嗣据骆秉章奏称该员在湖南长沙等县及宝庆府任内颇著贤声。自升道员后性近乖张。议论每多谬妄。轻信善疑。前后判若两人。可小知不可大受等语。朝廷用人务在核实。若仅采择虚声易滋流弊。朱孙诒既经骆秉章奏称有乖张谬妄请事。是其前后改辙已可概见。即发往军营亦无裨益。汪朝棨所请将该员发交阎敬铭差委之处著毋庸议。　　

○谕军机大臣等、浙江省城贡院。闻业经藩司蒋益澧捐廉创修。各属官绅踊跃捐助。工程已完者十之七八。至五六月中可以告成。浙省乡试自己未科后迄今已历三科均未补行。今秋乡试是否可以举行。著马新贻体察地方情形。如果闽省贼氛已远。浙省边防安堵。应否酌量举行乡试之处。即著迅速奏闻。将此谕令知之。寻奏、现在边防安堵。请于本年八月补行辛酉壬戌两科乡试。其甲子一科展至丁卯科并办。下部知之。　　

○以江西捐输军饷永广瑞州府学额四名。雩都县十名。永新县八名。奉新县三名。　　

○以江西军营捐输欠饷永广湖南江华县学额四名。　　

○以浙江金华等处剿匪出力复千总龙佐光职。以都司用。并赏花翎。　　

○予甘肃甯夏殉难防御塔尔哈春祭葬世职。　　

○辛亥。谕军机大臣等、崇厚奏、调兵驰赴茬平协防河岸并请派员办理沿河民团神机营奏派兵前往河闲驻防各摺片。前因吴昌寿奏请饬令崇厚进扎齐河。谕令该侍郎酌量办理。兹据奏称茬平一带是东平东阿后路。自张秋以下大河北岸最为紧要。现在劄调驻景之天津大沽两标兵及副将刘祺所募勇丁一营共一千五百名。派员带赴茬平一带驻扎。归陈济清统带其洋枪队一千五百名仍扎景州。与前敌遥为声援等语。昨据刘长佑奏逆匪渡运东窜。飞催刘祺营勇暨天津海口两营官兵由景州拔队赴茬平齐河一带分驻协防。此次崇厚拟派兵勇当即系刘长佑前奏劄调之兵。统俟崇厚与刘长佑晤面时相机布置妥筹调派。贼既渡运东窜。难保不直扑省垣齐河不独与济南府城安危相系。且路通景德尤为畿南屏翰。该处系大清河北岸扼要之区。非有重兵驻守不能扼贼北渡。刘长佑虽已派兵分防齐河。仍恐兵力单薄。阎敬铭责无旁贷。自当筹添兵勇与直隶所派各营力扼要区以固畿疆门户。不得置身事外致误事机。茬平一带该抚亦应添兵协力布置以扼要冲。周森藻等所部炮船数十只并著饬令该员梭织巡查。毋得片刻松懈。东省兵力单薄。若厚集民团联络声势。自可辅兵力之不足。卫荣光前在侍讲学士任内曾有联络乡团防河缉匪之奏。是其于办理团练尚有所见。著阎敬铭即饬卫荣光驰赴东昌茬平扼要处所督率各该地方官劝办民团。与兵勇协力巡防妥为策应。知州张应翔既据崇厚称其于办团调练尚为谙习。并著阎敬铭饬令该员办理沿河一带团防以期得力。畿南地面辽阔必须劲兵驻扎弹压。现经神机营拨派官兵二千名交蒋临照长春管带赴河闲一带驻扎。归崇厚节制。并可为该侍郎后路声援。蒋临照等均系曾经行阵之员。此项官兵驻扎处所与崇厚相近。到防时著崇厚责令该员等将拨派之兵实力教练以备缓急。惟兵数仅止二千。如遇事机紧急必须调拨。亦须令全队前进。不宜分拨太单致不得力。仍应一面飞速具奏。再由神机营另拨精兵前往驻扎。又据御史汪朝棨奏沿海水师营务废弛。请饬提镇等官勤加操演等语。沿海水师办理海防至为紧要。若如该御史所奏种种废弛弊窦丛生。若不严加整顿。何以肃营制而重海疆。著阎敬铭严饬水师员弁认真训练。力除委靡恶习。毋得视为具文。原摺著钞给阅看。将此由六百里各谕令知之。　　

○以广东罗定等处歼捦巨匪。予提督冯子材总兵官。关松志优叙。阵亡守备杨昌云祭葬世职加等。　　

○以督团守城民情爱戴。追予故直隶正定县知县周灏建立专祠。　　

○壬子。谕内阁、左宗棠等奏、官军攻克漳州南靖两城一摺。福建漳州踞逆经官军击退后。仍分路筑垒抗拒四月二十一日高连升等军整顿进攻乌头门。将贼垒十四座次第攻拔。杀贼万余名。生捦三四千名。乘胜追至东关枪炮环攻。贼垒十余座同时被焚。该逆弃垒望城逃窜。高连升等率各营蹑踪追剿夺门杀入。曾玉明勇队亦将石亭城卡攻破。杀入南门。侍逆李侍贤纠党拌死格斗。各军巷战逾时。毙贼数千。该逆遂向西门逃窜。当将漳州府城克复。王德榜督军追剿至南靖县城五里地方。该逆正与刘典一军接仗。王德榜麾队猛进。逆势不支。夺路纷窜。刘典从东北门王德榜从南门分路杀入。遂于二十二日将南靖县城克复。余贼分数路溃逃。各军乘势蹑剿。毙贼无算。剿办甚为奋勉。著左宗棠李鸿章等督饬诸军尽力□□穴□又□剿。歼捦巨逆以靖地方。　　

○又谕、徐宗干奏、丁忧抚臣请在籍终制据情代奏一摺。前任江西巡抚沈葆桢在江省数年士民爱戴。吏治军务均能整饬。前因丁母忧回籍。谕令该抚于百日后驰赴署任视事。兹由徐宗干代为陈奏恳请终制养亲。情词恳挚。览奏恻然不得不勉如所请。沈葆桢著准其在籍终制以遂孝思。　　

○谕军机大臣等、会国藩奏现在筹办情形请收回成命一摺。国瑞奏刘铭传军抵济甯。贼势南趋各摺片。曾国藩恳辞节制三省之命。具见谦抑为怀不自满假。惟东豫之军自僧格林沁战殁后。军无统辖号令不一。最为兵家大忌。该大臣更事既多成效夙著。若非节制直东豫三省恐呼应未能灵通。毋再固辞。著俟李鸿章到江甯省城赶紧督兵北上筹办一切。至所称驻扎徐州专办十二府州捻匪。直隶独处河北应责成该督另筹防兵。不可调南岸之师往来渡黄。河南山东两省除归陈兖沂曹济外。其余各属应责成两省巡抚。另筹防兵。不可使剿捻之师追逐千里。永无归宿等语。著刘长佑阎敬铭吴昌寿即照该大臣所筹。将应行防守事宜认真布置妥为经画。不得恃有曾国藩一军遂各置身事外。傥何路稍有疏虞定惟各该省督抚是问。刘铭传一军已到济甯。著该提督即往长沟东北至安居一带扎营。国瑞丁宝桢所部当与之互相联络。先遏贼窜运河之路。仍伺隙进击务在必胜。方足以寒贼胆而伐狡谋。詹启纶宋庆现在何处何以尚无到曹州之信。著国瑞严催该总兵等伺贼不备。于中路邀截。傥任意迁延畏葸不进。即著从严参办。贼因北路防守甚严日渐南趋。金乡嘉祥二县及羊山等处已有贼踪。又有发捻南趋沛县图困丰县。著曾国藩吴棠督饬周盛波张树声等军实力截剿清淮后路。如兵力尚单。即著曾国藩李鸿章续行调派以资厚集。此贼自南而北绵亘数百里。若得大支劲旅于中截断。使之首尾不能相顾较易破灭。著曾国藩等妥商调派。英翰之军能否赴徐会剿。著乔松年酌量调令前进。曾国藩须俟李鸿章到江甯后面为交代。方能起程。著李鸿章迅即交卸抚篆驰赴江甯接印视事。以便该大臣督兵赴徐。潘鼎新淮勇并著催令由轮船赴天津专顾河北一路。本日因甘省情形日亟。军无统率。已令杨岳斌仍行赴甘。其蒋凝学一军令折回河南以防贼匪趋豫之路。著吴昌寿即将蒋凝学一军调归豫省妥为布置。姜玉顺所部九营著官文赶紧派令赴豫归吴昌寿调遣。不准再有迁延。豫省将此两军可以扼要设防。遇贼即击。毋令阑入腹地。崇厚现在景州督带枪队。即著就现有兵力稳慎筹防力顾畿辅门户。仍随时与刘长佑函商策应。毋稍大意。曾国藩另片奏、请将李鹤章开缺办理行营营务等语。李鹤章著准其开甘凉道缺留于曾国藩军营办理营务。郎中李照庆著准其留营训练徐州新勇。并著李鹤章饬令该员即赴曾国藩军营听候调遣。昨据贺寿慈奏楚豫两省寇患方殷。请令两省督抚豫筹剿贼。并请责成苏廷魁唐际盛襄理军务等语。苏廷魁唐际盛于军务曾否谙习。著官文吴昌寿酌量委任以资臂助。原摺著钞给官文吴昌寿阅看。又片奏、请令顾嘉蘅兼办南汝光一带民团等语。顾嘉蘅五守南阳素得民心。著吴昌寿责成该员将南汝光一带团练认真筹办以固楚豫边防。原片著钞给吴昌寿阅看。又据御史汪朝棨奏、沿海水师营务废弛。请饬提镇等官勤加操练。著曾国藩刘长佑李鸿章严饬海疆水师员弁加意整顿。不得视为具文。原片著钞给曾国藩等阅看。陈国瑞著仍遵前旨迅赴直隶归刘长佑调遣。昨据汪朝棨奏、知县邵承纪在陈国瑞军营带队打仗屡著战功。于山东全省地势捻踪出没之区了如指掌。请交阎敬铭差委。邵承纪是否在军营出力。著陈国瑞即令该员前赴阎敬铭军营听候调遣。正在寄谕闲。据吴棠奏、贼由曹境南窜徐西之丰沛地方。现调周盛波张树珊等军协力御贼。与寄谕办法适相吻合。著即督令在防各将弁及地方文武先行固守乘势兜击。周盛波军即令在徐驻扎无庸北来。徐州接仗情形。著吴棠迅速续报以慰驰系。此贼已大股南窜。曹济等处有无余匪。著国瑞阎敬铭查明具奏。并著督军剿洗。将土匪严行□□穴□又□捕以靖奸宄而防句结。龚文林炮勇到直著刘长佑妥为布置。贼众或分或合倏南倏北。往往以此等诡计懈我军心。未可因其一意南趋。疏防贻误。将此由六百里谕知官文曾国藩国瑞刘长佑吴棠崇厚李鸿章乔松年阎敬铭吴昌寿并传谕刘铭传陈国瑞知之。　　

○又谕、前因发捻窜扰山东曹州一带。谕令京师东北一带各将军都统于所辖境内巡缉奸宄以靖乱萌。兹据阿克敦布廉至奏、察哈尔口外各旗群地方。业派兵弁严密巡逻。惟口内上下两堡各地方系万全县属归直隶管辖。请饬认真稽查联为一气等语。直隶万全县属地居边要。良莠不齐。最易藏奸。著刘长佑饬令该管道府及该县地方官于张家口上下两堡一带编查保甲严缉盗匪。务与口外官兵联络声势妥为防范。该处距直隶省垣窎远。有鞭长莫及之势。如有应行与口外地方筹备联络之处。并著阿克敦布廉至即行饬知。以期便捷。傥该管道府及地方各官于所属缉捕一切事宜并不实心办理。即著阿克敦布等指名参奏、将此各谕令知之。　　

○又谕、前据李鸿章奏、苏军会克漳州府城。本日据左宗棠等奏、官军收复漳州南靖府县两城及攻克苦竹等贼垒。并陈闽省腹地未清。未能先顾邻省各摺片。逆贼窜踞漳州。闽省全局震动。经左宗棠调派主客各军和衷共济。叠拔坚城。实属调度有方。深堪嘉尚。侍逆由南靖鼠窜已否成捦。仍著左宗棠查明具奏、漳州南靖克复。该逆分路逃逸。必将图窜粤东。现在苏东由漳州进攻漳浦。以达云霄诏安与粤东黄冈等军联络。浙军分由南靖漳州追贼以向平和与粤东饶平守军联络。自不难乘此声威埽荡而进。左宗棠现赴漳城。著即督饬诸军乘胜兜剿。如侍逆业经铤走。务当尽力追蹑一鼓殄除。其王开琳康国器各军扼永定之抚溪湖雷上杭一带。并著饬令将大浦等处之贼严密截剿。其汪侍两逆合并之路。此时闽省腹地渐清。左宗棠素能不分畛域。必能与粤东官军共谋夹击。不至贻患邻封也。广东方耀李福泰等军均已调回本境。此时贼势西窜潮州。大浦之防极为紧要。瑞麟郭嵩焘务饬防边诸军严阵以待。贼踪窜及即与闽省官军联络截剿。毋得任令阑入滋蔓。致干重咎。贼不得逞志于粤。恐寻熟路复趋江西。王文瑞等军分扼永定上杭谅能固守江西藩篱。仍著孙长绂将毗连闽粤边界层层布置。毋稍疏虞。左宗棠仍懔遵十五日寄谕拣派劲兵。绕出江西边境。合力兜围。以免旁窜。其郭松林杨鼎勋两军。前据李鸿章奏请饬令驻扎江西湖南边境以备迎剿。而固腹地门户。现在该军进趋漳浦云霄一路。能否调赴江楚边境。或另派一军前往。顾全腹地之处。著左宗棠就近斟酌妥为调派。前据御史汪朝棨奏、沿海水师营务废弛。请饬提镇各官勤加操练等语。著瑞麟左宗棠等督饬该省提镇力除积弊。毋得视为具文。如有衰弱庸劣之镇将各员。即著严参罢斥以重海防。原片著钞给阅看。将此由六百里谕知瑞麟左宗棠徐宗干郭嵩焘并传谕孙长绂知之。　　

○又谕、杨岳斌等奏、剿抚溃勇分别正法留遣一摺。陶茂林所部勇丁溃逃入陕沿途抢掠。经刘蓉派副将彭体道等驰往晓谕马队头目张起德苏兴隆经反复开导尚知悔悟。而步队头目高选青即高汶义桀骜不驯。沿途蹂躏乡村攻扑村寨。刘蓉会商杨岳斌德兴阿调派马步兵队分投拦击。张起德反戈相向。贼遁入堡。苏兴隆缚出首犯高选青。逆勇多就歼除。其余呈缴马匹器械给赀分起遣散。办理尚为妥速。高选青即高汶义业经刘蓉等讯明正法枭示。张起德首先就抚随同剿捕。苏兴隆缚献首逆尚知愧奋。均著从宽免议。至窜赴甘肃两当境内及百花川溃勇均已分别缴械就抚。而通渐等处尚有另股溃勇南趋徽县小道。窜向略阳。复被前途拦阻折回。又有后起溃勇一千余名陆续入陕。前队已过凤翔。著刘蓉即督饬刘糈等分投剿办。毋任纷窜。其有欲由栈道入川者。并著骆秉章饬属一体防范。毋稍大意。前因直东军情吃紧。谕令杨岳斌剿办此起溃勇后。在西安候旨。现在贼势东趋。刘长佑崇厚已派兵至山东界上防剿。李鸿章又派潘鼎新带淮勇十营坐轮船北来。兵力渐厚。甘肃军情紧急。都兴阿在甯夏久未得手。恩麟一筹莫展。连失嘉峪关肃州。而甘州又复告急。省城有坐困之势。杨岳斌若不赶紧西行。恐局势日非。将来愈难著手。著于接奉此旨后克日整队赴甘肃省城接印任事。都兴阿穆图善等军俟杨岳斌抵甘后。即可酌量令其出关。是杨岳斌止须驻扎甘省督办军务。无庸出关。而于关外军务亦有裨益。务将军营恶习地方积弊认真挽回捕救。焕然一新。并将交查事件秉公办理以副委任。刘蓉另片奏、请令成大吉到直东一带扼扎。该提督现在湖北办理金口溃勇一事。尚未十分完结。且楚北空虚。恐将来余贼再行回窜。亦不可不留兵布置。所请著毋庸议。本日据国瑞奏、贼之前队回窜丰沛等语。蒋凝学一军由河南赴陕行尚未远。著杨岳斌迅饬该道仍折回河南。侦探贼踪所向迎头截击。一俟直东等处发捻肃清。此军仍即饬赴甘肃归杨岳斌调遣。阶州贼势已蹙。何以至今尚未克复。本日刘蓉报内亦未奏及。著骆秉章刘蓉催令各军设法攻拔。毋令日久生懈。致贼匪又行窜逸。将此由六百里各谕令知之。　　

○又谕、刘蓉奏、讯明陶营弁勇溃散缘由请派员查办及密陈甘省积弊亟须整顿各一摺。陶茂林所部勇丁溃逃入陕。经杨岳斌等调派兵勇迎剿。将勇目高选青等拏获。讯其溃散缘由。佥供由于陶茂林贪淫刻薄短缺勇额。纵掳民粮。捏报战事各情所致。虽系一面之词。惟刘蓉前已访闻该提督前在凤翔收纳回女。所部将领纷纷效尤。其所设营官多派兄弟亲属充当以专其利。勇数实不足额。又于制造旗帜号衣各项均将各勇月饷银两扣除。是高选青等所供各情必非无因。著杨岳斌于行抵甘省时将刘蓉所奏陶茂林贪污不法各重情逐一密查。据实参办。毋稍徇隐。至甘省吏治军务日久总无起色。据刘蓉奏称其弊实由于地方大吏督兵大员冒功冒饷。借军功以纳贿。藉军功以肆虐等语。所奏不为无见。并著杨岳斌破除情面认真整顿挽救。务将从前积弊尽力湔除。如该省官吏仍敢故态复萌。不知振作。杨岳斌即当随时严参惩办。不准稍事姑容。致负委任。雷正绾勇略素著。如果吸食鸭片。诚恐贻误事机。著杨岳斌密查具奏、刘蓉摺二件均著钞给阅看。将此由六百里密谕知之。　　

○又谕、恩麟奏、查明肃州失事大概情形添兵驰剿及甯灵回逆屡扑中卫节次堵击获胜各一摺。甘省肃州逆回句结猎户占踞嘉峪关后。纠众攻扑州城。知州陈塘出城弹压。被匪拘执。该逆潜入东关。复句结城内回弁冯添才劈开东门一拥进城。护总兵成桂拒战受伤落濠。经民勇救护在南乡民庄调治。是否闻警先逃捏词具报。暨战拒跌落城外之署吏目刘秀挹有无捏饰具禀情事。均著恩麟确切查明据实参办。署安肃道恒龄是否被戕。暨各武职员弁下落著一并查明具奏。至署肃州知州陈墉被匪拘执。辄用安肃道关防印发禀函捏称肃州现已安静。无庸调兵进剿。并偪令各乡汉民降贼抗拒官兵。甘心从逆。实为法所不容。抑系该逆假冒地方官衔名。思逞狡谋。著恩麟一并确查核办。肃州回氛甚炽。恩麟所派黎献等军由甘州节次□□穴□又□剿前进。并抽调提属官兵及张掖民团协助。即著檄饬该道等联络进攻。并饬成桂会同刘秀挹激励乡团并力歼剿。以期克拔坚城。毋任逆匪久踞灵州。窜匪叠扑中卫县城及广武枣园等处。甯郡踞匪因被剿穷蹙亦纠众力争中卫一路。冀图西窜。甘凉。虽经官军节次堵击败走。惟梁生岳所部数止一千五百余名。合之都兴阿所派王赞襄练勇亦仅四千余人兵力较形单薄。如该匪大股西趋势难抵御。雷正绾一军已由盐茶北进。著即酌度军情抽拔数营径赴中卫驻守力遏败匪西窜。都兴阿穆图善当懔遵前旨乘甯夏贼势已蹙迅图攻拔。即分兵兼顾中卫等防。鹤龄等军已抵巩昌并著都兴阿穆图善雷正绾恩麟催令迅援肃州与诸军协力进剿。俟肃州克复仍令星速出关。恩麟请调之昆都伦等部落蒙兵。著仍遵前旨毋庸调往以节糜费。将此由六百里谕知都兴阿穆图善雷正绾并传谕恩麟知之。　　

○以克复福建漳州南靖府县两城并克苦竹贼垒赏提督高连升郭松林白玉搬指各一个。白玉翎管各一支。大荷包各一对。小荷包各二个。火镰各一件。按察使王德榜副将。洪宝林王兴明王德骏朱兴荣参将。马宗骏董北海知府。康熊飞知州杨嘉善巴图鲁名号。知州包国挺等花翎。予阵亡参将郑金麟都司张大胜守备周有泉等祭葬世职加等。
  </div>
  <div class="pagination">
   <a href="清实录同治朝实录_page205.html">
    上一页
   </a>
   <span>
    ...
   </span>
   <a href="清实录同治朝实录_page201.html">
    201
   </a>
   <a href="清实录同治朝实录_page202.html">
    202
   </a>
   <a href="清实录同治朝实录_page203.html">
    203
   </a>
   <a href="清实录同治朝实录_page204.html">
    204
   </a>
   <a href="清实录同治朝实录_page205.html">
    205
   </a>
   <span class="current-page">
    206
   </span>
   <a href="清实录同治朝实录_page207.html">
    207
   </a>
   <a href="清实录同治朝实录_page208.html">
    208
   </a>
   <a href="清实录同治朝实录_page209.html">
    209
   </a>
   <a href="清实录同治朝实录_page210.html">
    210
   </a>
   <a href="清实录同治朝实录_page211.html">
    211
   </a>
   <span>
    ...
   </span>
   <a href="清实录同治朝实录_page207.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
