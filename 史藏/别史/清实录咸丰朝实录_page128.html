<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 128 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 128 页/共 502 页</h1>
    <div class="content">○以擅行截留海运漕粮。署两江总督杨文定、前任江苏布政使联英、布政使倪良耀、均降四级调用。命杨文定、倪良耀、暂留署任。　　

○丁丑。谕军机大臣等、琦善、陈金绶、胜保奏、筹拨官兵防剿一摺。据称贼匪屡被攻剿。逃入土垒坚匿。须设闲用奇。方能攻破。并于要隘驻兵。防贼抄越。前拨襄阳撤回各兵。现尚未到。先将吉林已到之兵。及防堵浦口之黑龙江官兵。派拨助剿等语。本日已降旨、令沿途各督抚、迅催前项官兵。赶赴大营应用矣。贼情诡谲。既坚守不敢迎拒。又时出窥探。引诱我兵。且探闻江岸贼船。欲由仪徵趋刘家集。抄出军营之后。鬼蜮伎俩。不可不防。著即妥筹布置。如能设法火攻。继以陆路官兵。进剿当可得手。该大臣等、谋勇兼施。谅不使贼匪久踞孤城。耗我兵力也。又片奏、接据讷尔经额咨称、遵备火药、火绳、鸟枪、铅丸、擡枪、铅子等件。现派弁兵于三月二十日。押解启程。此项军火器械。应取道山东德州。至清江浦下船。可期迅速。著即飞咨直隶总督、查照办理。以免绕越而资接济。将此由六百里谕令知之。　　

○又谕、周天爵奏、行抵合肥县境。沿途呈控土匪抢劫之案。不下数百起。其余捻匪。千百成群。现拟驻劄梁园。先清土匪。再行相机驰往梁山浦口一带。扼要驻守等语。安省情形。皆由平日废弛之故。现在各乡土匪横行。必得痛加剿洗。以靖地方。惟该侍郎前募义勇。除裁汰外。所存无几。而现在扬州大营。兵力尚嫌单薄。不能不先其所急。所有各路过境官兵。均著毋庸截留。即行咨商李嘉端、于安徽省寿春镇等营官兵。就近酌调。以资防剿。举人臧纡青、前经降旨、令其剿贼立功。招募壮勇。自应给与经费。即著周天爵、拨给饷银二万。饬令撙节核实支用。责成在清江以北。剿捕土匪。将此由四百里谕令知之。　　

○以内阁侍读学士文惠、为内阁学士兼礼部侍郎衔。　　

○以江南扬州府城被贼窜陷。革知县陆武曾、巡检陈映职。与已革知府张廷瑞、知县梁园棣、均逮问。命已革前任两淮盐运使但明伦、戴罪自效。随同杨以增、办理防堵。　　

○戊寅。谕内阁、劳崇光奏、军营病故人员。恳请展限。给与勘合等语。广西军兴以来。在事文武在营病故者。前后数十员。该员等、多系由他省调到。迨饬传亲属扶柩回籍。已在一年以外。例不准给与勘合。惟念该故员等、殁于王事。竟至旅榇无归。情殊可悯。著准其展限一年。凡在二年以内者。一并给与勘合。以示矜恤。　　

○谕军机大臣等、寄谕署四川总督慧成、杨殿邦奏、湾头等处、偪近扬州。为北路最要门户。现在琦善等大兵连获胜仗。贼势穷蹙。据城中逃回难民禀称、该逆米粮将尽。仿做兵勇号衣。冀图逃窜。东北一路。兵力尚单。请酌拨派防清江两岸官兵二三千名。驰赴邵伯防堵等语。慧成此时谅已驰赴高宝一带。择要驻劄。前曾谕令托明阿、带兵二千名。前赴清江。奕经带兵一千名。前赴王家营。原为江北后路接应。现在扬州城内。贼势既穷。难保不豕突狼奔。希图他窜。其西北一路。有琦善、陈金绶等大营。在彼驻劄。该逆自难突越。惟东北一路。水陆皆通。虽有冯景尼等劄营湾头等处。兵力尚形单弱。著慧成、即将所带官兵、及托明阿奕经所带之兵。扼要调拨。以资防剿。并著体察情形。如尚须添兵接应。即将调赴山东之山西陕甘等省官兵。酌量调往。该署督务当督饬兵勇。严密堵截。并随时与琦善等知照。合力进剿。以期扬城及早克复。万不可任贼窜逸。致令蔓延。杨殿邦业经革职。前曾谕令留于清江、随同杨以增帮办。该革员现在驻劄邵伯。距扬州甚近。该署督即饬令随同办理防剿事宜。本日据大学士祁寯藻奏、访闻贼匪情形。开单呈览。著钞给阅看。将此由六百里谕令知之。　　

○已革漕运总督杨殿邦奏、拏获伪小王朱曾学等正法。得旨。嗣后续获逆首。当研讯确供。详细入奏。朕看此次生捦朱曾学。并无叙有刀枪等伤。何忽略若此。　　

○江南河道总督杨以增、奏请先拨银五十万两。以济工需。得旨。览奏各情形。固无虚捏。然大吏所司者何事。虽不必为朕分忧。顾不能为部臣分忧耶。目下筹款艰难。汝断不能不知。动请部拨。亦何若是之厚颜耶。第此时情形万分紧要。著户部再行妥速议奏。　　

○乌里雅苏台将军扎拉芬泰奏、地处边陲。请按期操演。得旨。勤操枪炮。自可渐臻纯熟。　　

○己卯。谕军机大臣等、寄谕钦差大臣都统衔琦善等、本日据周天爵、吕贤基、李嘉端奏、江北等处。为豫东各省门户。应厚集兵力。防贼北窜一摺。据称由江甯入皖。滁州为必经要路。非有精兵。难资堵御。其次则盱眙凤阳。可以渡淮而北。和州裕溪口。可以渡江而北。均应分驻重兵等语。前因扬州大营攻剿吃紧之际。难以分兵。谕令周天爵、于安徽寿春镇等营官兵。就近酌调。以资防剿。兹据奏称、安徽抚标、及寿春镇二处兵丁。或因省城陷后溃散。或屡经调往他省。现存不过数百名。除前截留山东兵四百名外。其余无可调遣。所奏自系实在情形。已谕知该侍郎等、准其于陕甘过境官兵。酌量截留矣。现在贼匪被创情急。傥由上游江口北窜。不惟皖省滁州一带。空虚可虑。即下游防兵。亦恐被其牵掣。且金陵贼匪。探知我兵均赴扬州一带。难保不乘虚由浦口等处、陆路北窜。所有吉林黑龙江马队官兵。经该大臣等、派令驻守要隘。务当加意严防。与向荣南岸声息相通。切不可稍涉大意。仍一面设法克复扬州。慧成现亦赶到。即可合力攻剿。断勿迁延。并著与周天爵等、缓急兼顾。毋误事机。昨据大学士祁寯藻奏、访闻贼匪情形。开单呈览。著钞给阅看。将此由六百里各谕令知之。　　

○又谕、寄谕署四川总督慧成。扬城贼匪。欲图北窜。自以高宝清江为要隘。而江甯之贼。屡受大创。亦不免穷而思窜。前据琦善奏、拏获奸细。有遣人往江北窥探之供。江浦六合。又均有贼匪攻扑北岸。若使窜出江浦。径犯滁州。则专防河路。究于遏贼北窜之法。尚未周备。本日据周天爵等奏、江北之滁州盱贻和州等处。皆为贼匪北窜要路。现在安徽省、存兵无多。周天爵所募壮勇。经裁汰后。所存亦止数百名。不敷调遣。所有前调赴山东之陕甘官兵四千名。已谕令周天爵酌量截留。此项兵丁。傥一时未能到齐。而滁凤一带。或有警急。并著慧成、于所带陕甘绿营、及各路驻防兵内。分拨协济皖省。俟陕甘兵到时。或再行拨还。或即归该署督统带。随时酌办。总之严扼贼匪北窜。水陆两路并重。尤当互相应援。先其所急。琦善、向荣、周天爵、李僡、或防或剿。均为北省慎固藩篱。谅必统筹全局。相机办理。彼此知照。不俟朕再三谆嘱也。将此由六百里谕令知之。　　

○又谕、周天爵、吕贤基、李嘉端奏、江北等处。应驻重兵。以期控驭等语。前命舒兴阿等、调陕甘官兵四千名。赴山东交李僡军营差遣。此项官兵。计尚在途。如滁凤一带急需兵力。著准其酌量截留安徽。交周天爵等、相机剿贼。本日复谕慧成、如陕甘官兵未能齐集。即由慧成所带各兵内。酌量派拨安徽应用矣。周天爵现办土匪。务期剿除净尽。令该逆无从句结窜入。并将前拏奸细供出党与。设法侦获惩办。至吕贤基奏、宿州一带团练事宜。已有规模。请往庐凤各属巡查。并饬袁甲三、赵畇、分赴凤阳、安庆、督办团练。均著照所议办理。再据奏称、安徽抚标兵、因省城陷后。溃散无存。此项兵丁。即著李嘉端、赶紧募充足数。认真训练。以备防剿。毋令额缺久悬。将此由六百里谕令知之。　　

○又谕、裕瑞奏、请减撤防兵等语。现在逆匪窜踞江省。湖北荆宜两属。均已撤防。四川巫山等处。自无须多兵防范。所有绿营官兵。著即减撤一千名。饬归原伍。其余五百名。仍著该署督、派令总兵皂升、择要分防。随时体察情形。再行撤退。至前饬交苏布通阿调遣成都驻防八旗官兵五百八员名。即著饬令回营。毋庸前赴江南军营。将此由四百里谕令知之。　　

○四川按察使文煜、奏报到任日期。得旨。事事宜严。不容稍宽。火烈民畏。所全者多。诚至理也。非严无以挽积习。非先正己不能严。　　

○上以常雩祀天于圜丘。自是日始。斋戒三日。　　

○庚辰。谕内阁、前据张亮基奏、湖北荆宜施道文辉、因案撤省查办。请以湖南遇缺前选道员蒋徵蒲、暂行署理。兹据吏部奏称、该员系应行赴部投供候选人员。向无委署外省篆务之例。蒋徵蒲、著毋庸署理荆宜施道员缺。以符定制。至前任道员文辉、因不能督兵堵剿。擅离防所。曾降旨交徐广缙等查明奏参。著张亮基、仍遵前旨。迅即确查。据实参奏。　　

○又谕、慧成奏、总兵玩视军务一摺。江南徐州镇总兵聂金镛、据该署督询以军务机宜。迟钝模棱。难期胜任。且查所属官兵。率多软弱颓废。聂金镛、著即开缺。交部严加议处。所有该总兵员缺。著慧成、杨以增、派员署理。　　

○谕军机大臣等、慧成奏、驰抵清江日期。并设法布置各摺片。逆匪占踞扬州。急宜克复。叠经降旨、令慧成督兵前进。会同琦善等合力攻剿。所有托明阿、奕经所带之兵。并山西、陕甘、各官兵。均准调拨。本日复有旨。将前调盛京兵一千名。黑龙江兵二千名。均令驰赴淮徐一带。听候该署督调拨。兵力已不为单。所需军饷。及枪炮火药。亦经降旨、令办理粮台各员。随时筹备接济。琦善等、虽叠经获胜。而逆匪负嵎抗拒。已四旬之久。若不急图攻剿。恐贼匪更致蔓延。著慧成、仍遵前旨。由清江前进。会同琦善等、分路攻击。总期及早克复扬城。肃清江北。其清江浦一带。应如何拨兵添助防守。并著该署督、相度缓急办理。本日有人奏、被贼掳胁之众。甚欲逃回。而恐以发长见杀。请设计离间解散。著慧成、与琦善等、密商妥办。原片钞给阅看。将此由六百里谕令知之。　　

○又谕、本日据文瑞奏、入春以来。风霾屡作。日色无光。本月初四日午刻。日旁忽现黑气。四围摩荡。形成圆晕。兼以烟翳溟蒙等语。览奏曷胜警惕。上苍示警。变不虚生。值此贼匪肆扰。徵调频仍。朕反躬自责。亦非语言所能喻。著载铨、详考钦天监占验等书。悉心推测。据实具奏。不可稍有隐饰。原摺著钞给阅看。将此谕令知之。　　

○江西巡抚张芾奏、请以已革发遣总兵官赵如胜、暂留江西差委。允之。　　

○调山东兖州镇总兵官百胜、为江南徐州镇总兵官。以直隶督标中军副将花里雅逊布、为山东兖州镇总兵官。　　

○调盛京兵一千名。黑龙江兵二千名。前往江南剿贼。　　

○辛巳。上诣南郊斋宫斋宿。　　

○颁朱笔省咎报天恩谕曰。朕以薄德。敬承考命。抚育万方。兢兢业业。已三年矣。深惭治理乖方。愆尤丛集。溯自道光三十年秋。逆丑跳梁。徵调频仍。迄无成效。将士疲于甲胄。黔黎苦于差徭。自粤而楚。自楚而江。妖氛狂悖。可谓极矣。君人者。代天司牧斯民。当今之时。司牧者何事。而吾民涂炭未复。予一人辜恩咎重。夫复何辞。因思空言无补。时值多艰。朕惟有虔吁昊天。速消民劫。期与军营诸将士。共奋安民之志。群兴鼓舞之怀。埽荡此贼。以苏民困。此朕之初志。报天恩即符考愿也。忆自庚戌冬至。亲承大祀。已经九次。每逢诣坛斋宿。无不思逆贼未平。倍觉愧悚。兹于本月初七日。又值雩祭前期。因志吾之过以自警焉。宣布中外。咸使闻知。特谕。　　

○谕内阁、杨殿邦奏、连获胜仗、攻夺土城、贼势穷蹙一摺。该逆于扬州城外。添筑土城。遍设阬阱。坚拒我师。希图窜踞。现经叠次痛剿。平毁土城。琦善、陈金绶、胜保等、督率带兵各员。正当乘此声威。激扬士气。克复郡城。严防窜逸。现在慧成统带各路重兵。计已赶到。著即合力进攻。肃清江北。拯我群黎。朕日盼捷音之踵至也。　　

○谕军机大臣等、李嘉端奏、请拨饷以济兵糈一摺。皖省各属。土匪啸聚。急应剿办。该抚因兵力尚单。经费未裕。调兵必先筹饷。自系实在情形。本日已降旨、令户部速议矣。近日筹饷之艰。该抚谅已深悉。大江南北各路。重兵屯集。粮台所需。较之缉捕土匪。尤属刻不可缓。部库通筹合计。势不能不先其所急。至地方被扰之后。人民穷困。亦须亟筹抚恤。该抚惟当督率官绅。劝谕士商人等。量力捐输。随时设法赈济。俾流民不至日久失所。其募勇一节。既称未经训练。器械不齐。难资防剿。即当斟酌应留应裁。以节糜费。抚标镇标各兵。除调遣外。其溃散之兵。亦必须募充足额。毋令久悬。总之兵归实用。即饷不虚糜。该抚由部臣出任封疆。务当内外兼权。相度缓急。为朕分忧也。将此由五百里谕令知之。　　

○贷山西乡甯、永甯、大同、灵邱、榆社、五州县歉收贫民仓谷。并缓右玉、保德、甯远、阳曲、太平、曲沃、虞乡、临汾、霍、灵石、十厅州县、应买节年平粜仓谷。　　

○壬午。常雩。祀天于圜丘。上亲诣行礼。　　

○诣关帝庙拈香。　　

○诣寿康宫、问皇贵太妃安。　　

○谕内阁、匡源、著授惇郡王读。　　

○又谕、琦善、陈金绶、胜保奏、连日大获胜仗、已将扬州城外贼营土垒木城、尽行攻破焚毁一摺。三月三十日丑刻。三路进攻。胜保亲督兵勇。由都天庙前、直扑镇海寺南贼营。贼匪惊觉。于土城内用木石抛掷。并放枪炮。兵勇奋力扑入土城。贼众不能抵御。杀毙长发贼匪甚多。立将炮台烧毁。该逆复由城内拥出数千人。抄我兵后。经胜保添派将弁。由七里甸绕至贼营西路攻打。三面齐进。枪炮环击。复毙贼千余名。余匪遁入西门。我兵用大炮将土城哨楼轰毁。该逆复由北门拥出二千余人。琦善派兵由平山堂前往接应。胜保复督兵会合攻剿。由法海桥夺路扑入法海寺贼营。斩捦甚众。将五鼎桥逆匪炮台拆毁。陈金绶督带后路弁兵。将二十四桥贼营三座焚毁。总兵双来、带领将弁。烧贼木城。将北门一路贼营四座焚毁。次日黎明。又复分路进攻。直抵城下。将城外余垒尽行烧毁。招出难民千余人。讯明释放。统计斩获广西老贼三百余名。湖广等省贼匪二千余名。该逆窜扰扬州。多置土垒木城。希图踞守。经此次痛加剿洗。贼势已极穷蹙。琦善、陈金绶、胜保、调度有方。不负委任。均堪嘉尚。该大臣等、仍当督率镇将。激励兵勇。乘胜克复扬城。严防水陆要隘。勿任贼匪窜逸。　　

○谕军机大臣等、寄谕钦差大臣向荣等、本日据琦善等驰奏、连日攻剿。大获胜仗。已将扬州城外木城土垒。尽行政破焚毁。逆匪遁入城中等语。与向荣等、前次奏报江甯胜仗。夺获钟山。贼匪遁入城中。情形大略相同。此次攻剿得手。贼匪穷蹙。情形已可概见。惟该逆诡谲异常。潜匿城中。难保不阴图他窜。此时北岸陆路攻剿紧急。逆匪不敢抗拒。恐由瓜口回窜江甯。琦善已缄致该大臣、加意堵截。杨文定统带艇船。在瓜州口一带。务当极力攻击。遏其回窜之路。泰州通州一带。水路俱通扬州。亦当一体严防。无任窜入。其江甯贼匪。现在困守城中。作何举动。又据琦善等奏、浦口南岸。有贼船三百余只。顺流下驶。又中流有贼船百余只。连樯而下。该处官兵轰击。旋即折回。此等贼船。究竟意欲何往。该大臣等、务当随时侦探贼情。如有贼匪北窜浦口、及窜赴上游之信。即飞咨琦善等、及上游安徽、江西、两湖、各督抚。赶紧设法堵御。镇江为南北咽喉。该大臣等、前曾奏明。先行收复京口。现在作何布置。杨文定雇募船只。及麟桂所带浙江艇船。此时谅已到齐。著即与上游所备炮船。合力夹击。勿令贼船横亘江中。往来自如。兵贵神速。该大臣等、务当乘此声威。四面兜截。无使窜逸蔓延。前据祁寯藻奏、探闻贼情、及江甯省城殉难各员。并李僡奏、探闻江南情形。均著该大臣查明具奏。原单片钞给阅看。将此由六百里谕令知之。　　

○又谕、琦善、陈金绶、胜保奏、痛剿贼匪、焚毁贼营一摺。逆匪窜踞扬州。经该大臣等、督率镇江兵勇。分路进攻。歼贼无算。将城外西北一带贼营土垒木城。尽行攻破焚毁。贼匪奔溃入城。坚匿不出。现在筹画进攻。严防窜逸。所办均合机宜。该逆被剿穷蹙。踞城坚守。是其惯技。若任其喘息久延。势必乘闲冲突。又图他窜。该大臣等、务当督饬将弁兵勇。严密堵截。屡胜之后。万勿稍涉大意。致堕奸计。慧成已抵清江。续调官兵。现到若干。著即知照派拨。扼要攻剿。调取大炮。计日亦可到齐。务即乘机围攻。急图克复。水陆要隘。均应豫为筹备。毋稍疏虞。傥逆贼被攻。溃围而出。或东走泰通下游一带。或回窜金陵。或沿江上泝。湖北江西等处。均不可不豫防。著随时咨会向荣、杨文定、及上游各省督抚。严防要路。截其纷窜。将此由六百里谕令知之。　　

○又谕、劳崇光奏、剿办各股土匪情形一摺。广西南甯等府、土匪到处滋扰。虽经该抚与提镇、派委地方文武。合力兜剿。先后斩捦多名。此拏彼窜。总未净绝根株。广西当逆匪蹂躏之后。疮痍未复。复因军营遣散壮勇。句结滋事。以致各处土匪。乘机思逞。此等小丑。若不及时殄灭。恐复滋蔓难图。该省兵单饷薄。自系实在情形。惟有饬令地方官、劝谕该处绅民。自为团练。互相保卫。而以官兵为之应援。该省绅民人等、比年来、督率乡勇杀贼。著有成效。均经叠加奖励。此次匪徒窃发。该抚仍当广为晓谕各绅民、募壮集团。四面兜拏。如有拏获匪徒。杀贼自效。或捐赀助饷。募勇立功者。均著该抚随时保奏。朕必立沛恩施。至南甯等府、从前出力绅民。奖叙或有遗漏。及现在尚未查明请奖之处。并著该抚迅速据实保奏。候朕施恩。以昭激劝。另片奏、壮勇与练丁互斗。虽经晓谕解散。此风断不可长。该抚务当严饬管各官。约束壮勇。并慎选团总等、妥为驾驭。以期彼此相安。毋任再滋事端。将此由五百里谕令知之。　　

○以攻剿江南扬州贼匪获胜。赏帮办军务内阁学士胜保、花翎。　　

○命安徽学政工部右侍郎锡龄、来京。以兵部右侍郎孙铭恩、提督安徽学政。　　

○以宗人府府丞李维翰、署兵部右侍郎。　　

○以广西迁江县城被贼窜陷。革知县王鸿昌、典史夏云蒸、把总龚田职。均逮问。　　

○癸未。谕内阁、户部奏、请派大员督办淮北盐务等语。署两江总督杨文定、现在江南办理军务。新授两淮盐运使崇纶、到任尚需时日。所有淮北盐务。著漕运总督福济、暂行督办。一切应行事宜。著悉心体察。权宜办理。务期于盐课军务。两有裨益。其淮南盐务。著杨文定仍遵前旨。迅派道府大员署理。毋得以商贩梗阻。藉词延误。致干重咎。　　

○又谕、孙瑞珍、庆祺奏、江浙两省应解海运经费。请分别抵垫等语。海运船只。现已陆续抵津。验收起剥。需费紧要。所有江苏省应解天津经费。既经该省截解军营银七万两。著即准其归入军需案内报销。并著于长芦盐课项下。照数抵拨。其已解未到银两。仍著严催。至浙江省海运经费未到银两。亦准其于直隶盐关各库、及天津道库、通融借垫。以济急需。俟解到时。即行分别还款。仍著浙江巡抚。严催未到银两。赶紧接解。傥有延误。惟该抚是问。　　

○又谕、孙瑞珍、庆祺奏、验收海运米石、并请饬催浙江粮道、赴津交兑一摺。本年江浙两省办理海运。江苏粮道何俊、早已抵津。其浙江粮道周起滨、辄因淮河道路梗塞。半途中止。该粮道专司漕务。责任綦重。现在浙省米船。陆续抵次。仅据该抚饬令江苏从九品徐云会、赴津襄办。以致查验剥运。支发经费等事。诸多棘手。殊属不成事体。著黄宗汉、严饬该粮道周起滨、及各委员等、兼程北上。傥该员等再敢托故迁延。致有贻误。即著据实奏参。毋稍回护。　　

○又谕、前据翰林院编修曾璧光、奏称四川绥定府经历胡春毓等、堪资军营差遣。当降旨交署四川总督裕瑞、确切访查。据实具奏。兹据该署督覆奏、访查该员等、平日循分供职。询以军务机宜。均无过人识见。并查明各废员参革原案。俱属咎有应得。所有绥定府经历胡春毓、绥定营达县专城千总陈荣、及已革游击李陆师、守备刘天才、千总徐占超、均著毋庸发往军营。　　

○复引见京察一等圈出人员。得旨。西楞额、克明、卓橒、何桂珍、葛景莱、昇福、陈宗元、三寿、林廷禧、李燕昌、全善、延英、禄勋、俞树风、桂清、满庆、恩锡、慧诚、长秀、王之斌、史策先、徐资乾、均著交军机处、记名以道府用。　　

○予湖北殉难监生周锡捷、六品职衔。祭葬世职。并其弟锡銮、赏恤如例。　　

○予遇贼被戕江西九江府民妇谭郑氏、夏郑氏、旌恤如例。　　

○甲申。上幸瀛台。　　

○谕内阁、舒兴阿奏、总兵现居要缺。难以派往他省等语。陕西陕安镇总兵郝光甲、前经李僡、奏请饬令该镇带兵前赴山东。兹据该督奏称、陕安要地。非得力大员镇守。不足以资捍卫。所有前调陕甘兵四千名。著该督另行派员管带。郝光甲、即仍留本任。毋庸带兵前往。　　

○谕军机大臣等、向荣、许乃钊奏、续毁贼营二座。并镇江添兵。及布置上下游船只各摺片。自大兵夺取钟山以后。日望捷音。此次进剿。经该大臣等、密派苏布通阿等、分路攻击。仅将贼营焚毁二座。烧毙及斩捦贼匪亦不甚多。是剿办尚不得手。昨据琦善等奏、将扬州城外贼营木城土垒。尽行攻破焚毁。贼踞扬城。坚匿不出。亦与金陵情形大略相同。该逆虽屡经惩创。南北三城。现仍负嵎死守。江面贼船。亦尚未能击断。必当赶紧合力攻剿。以期及早克复。现在城内难民逃出者甚多。若能乘其穷蹙散涣之时。设法里应外合。尤为上策。现在如何用计。如何离间。俾内外可以消息相通。著向荣、许乃钊、妥筹迅办。兵贵神速。傥稍形迟滞。致贼诡计先施。或又冲突他窜。永安道州前车之鉴。不可不防。下游战船。已到五十余只。并有火轮兵船。不知闽浙各船。续到者仍有若干只。上游卢应翔所带炮船。既不尽堪适用。改造大船。恐需时日。仍须于沿江赶紧雇觅。以备上游堵截。闻逆匪辎重粮米。多在夹河船内。若能设法击毁。夺其所恃。剿洗更可得力。至镇江派往各兵。先后约八千名。兵力已不为单。邓绍良督率进剿。如能水陆夹攻。先克复镇江一城。断贼江路。则金陵扬州。势如破竹。我军屡胜之后。乘此声威。自不难一鼓歼灭。惟当加倍慎重。计出万全。切勿大意。＜口英＞夷火轮船只。与贼船同泊江心。又至南岸与贼交接。两三日始退出江口。有无别情。著即确探。据实具奏。另片奏、已革候选知府谢继超、随营效力。著有微劳。已明降谕旨。免其发往军台。已革九江府知府陈景曾、前经张芾奏请、当降旨准其发往向荣军营。应得罪名。仍饬该部拟奏矣。已革发遣之总兵赵如胜、经张芾奏留。令其训练兵丁。江西武职差委乏员。著仍遵前旨。留于江西。毋庸前赴江南军营。将此由六百里谕令知之。　　

</div>
    <div class="pagination">
<a href="清实录咸丰朝实录_page127.html">上一页</a><span>...</span><a href="清实录咸丰朝实录_page123.html">123</a><a href="清实录咸丰朝实录_page124.html">124</a><a href="清实录咸丰朝实录_page125.html">125</a><a href="清实录咸丰朝实录_page126.html">126</a><a href="清实录咸丰朝实录_page127.html">127</a><span class="current-page">128</span><a href="清实录咸丰朝实录_page129.html">129</a><a href="清实录咸丰朝实录_page130.html">130</a><a href="清实录咸丰朝实录_page131.html">131</a><a href="清实录咸丰朝实录_page132.html">132</a><a href="清实录咸丰朝实录_page133.html">133</a><span>...</span><a href="清实录咸丰朝实录_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
