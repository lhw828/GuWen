<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 512 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 512 页/共 681 页</h1>
    <div class="content">
○庚午。上移驻西湖行宫。　　

○谕福建浙江总督金世荣、浙江巡抚张泰交、福建巡抚李斯义曰、朕顷因亲阅河工济江而南至于浙省、见民间生聚殷繁、菜畦麦陇、远近弥望、农事可冀丰穰朕心用以稍慰。凡车驾临幸之地、必大敷膏泽、以下逮黎元而各省钱粮、屡次递蠲。浙江本年地丁银米、又经全免无可加恩。惟是刑狱为民命攸关朕每当重罪奏谳之时常深切矜恤。今乘舆所至、父老子弟夹道欢迎、而身陷囹圄之人、独自新无路。朕甚悯焉。浙江、福建、两省、康熙四十四年四月初八日以前、凡犯罪、诏款不应赦者不赦外、其余死罪以下已发觉、未发觉、俱著减等发落。康熙四十三年秋审奉上□日监修缓决者、一并减等发落。仍开具人数奏闻。尔等其体朕。为民巡省、布德好生之意、即详慎察明遵行　　

○赐杭州八旗兵丁、饷银两月。　　

○辛未。上谕明日启行。浙江文武官员、绅衿军民、再四恳祈留驾数日。得上□日、天气渐热、明日必行。户部尚书徐潮奏曰、臣杭州人、稔知此地节候。今虽时值四月、然犹有闰月。銮舆多留数日、天时不至过热。祈俯从众愿、再留数日。得上□日、朕为民巡省。凡地方风俗、民生休戚、已悉知之。朕事已毕。原期明日启行。今念徐潮恳请、再留一日。后日必行、勿得再奏。　　

○壬申。御书恬波利济匾额、今悬钱塘江岸龙王庙。　　

○癸酉。上登舟回銮。泊金家墩。　　

○甲戌。御舟泊长浜村。　　

○升陕西潼商道金培生、为四川按察使司按察使　　

○乙亥。上驻跸苏州府城内。　　

○丁丑赐江南江西总督阿山、安徽巡抚刘光美、江苏巡抚宋荦、提督江南学政张廷枢、京口将军一等侯马三奇、副都统蔡毓茂、赵玥、原任礼部尚书王泽弘、原任工部尚书熊一潇、原任内阁学士徐秉义、御书。　　

○戊寅。赐江苏巡抚宋荦、御书对联匾额。　　

○命翰林院掌院学士揆叙、考试苏州等府举贡生监等诗字、会同大学士张玉书、陈廷敬、阅卷呈览。以汪泰来等五十三人记名。御书至德无名匾额、令悬吴泰伯庙。　　

○扎鲁特多罗达尔汉贝勒毕立克土故。遣官致祭。　　

○己卯。赐江宁将军鄂罗舜、杭州将军宗室诺罗布、京口将军一等侯马三奇、江南江西总督阿山、福建浙江总督金世荣、安徽巡抚刘光美、江苏巡抚宋荦、浙江巡抚张泰交、福建巡抚李斯义、提督江南学政张廷枢、浙江提督王世臣、福建水师提督吴英、陆路提督梁鼐、衣各一袭。帽各一项。砚各一方。谕曰、朕缘服御节俭、故衣服等物、概不多制。今特照朕衣式制来、以赐尔等。尔等俱宜仰副朕意、勉作好官。　　

○御书济时良相匾额、令悬范仲淹祠堂。让德光前匾额、令悬吴季札庙。坡仙遗范匾额、令悬苏轼庙。广慈保赤匾额、令悬育婴堂。　　

○上谕明日启行。地方文武官员、绅衿军民、跪恳再留数日。得上□日、尔众既再四恳留、明日可再留一日。后日启行。勿得再奏。庚辰。孝端文皇后忌辰。遣官祭昭陵。　　

○赐江宁副都统鄂克逊、达尔华、京口副都统蔡毓茂、赵玥、杭州副都统阿喇纳、胡什布、江南狼山总兵官刘含高、崇明总兵官穆廷栻、浙江温州总兵官李华、平阳总兵官王应虎、定海总兵官施世骠、黄岩总兵官许国桂、福建福宁总兵官张玉麒、衣各一袭。　　

○谕福建、浙江、江西、将军副都统督抚提镇等曰、地方事紧要尔等三省官员、明日送驾、即自此各赴任所。　　

○辛巳。上自苏州府启行。是日、泊无锡窰头村。　　

○壬午。御舟泊丁堰。　　

○癸未。御舟过丹阳县。　　

○甲申。上登陆。幸江宁府。是日、驻跸龙潭地方。　　

○乙酉。上至江宁府。阖郡文武官员、及绅衿军民等、沿途数万、欢迎圣驾。是日、驻跸江宁府城内。　　

○丙戌。遣户部尚书徐潮、祭明太祖陵。　　

○丁亥。赐致仕在籍大学士张英、御书二幅。　　

○命翰林院掌院学士揆叙、考试江宁等府举贡生监等诗字。会同大学士陈廷敬、阅卷呈览以钱荣世等五人记名。上谕明日启行。江宁文武官员、绅衿军民、跪祈再留数日。得上□日、因尔众恳请、再留一日。后日启行。致仕在籍大学士张英奏曰、臣忝任大学士、受恩最重。因年老乞休。今幸获睹天颜。祈俯念老臣依恋之意、再留数日。得上□日、念老臣恳求谆切、准再留一日启行。　　

○戊子。予故原任内阁学士阿蓝太、祭一次。　　

○己丑。谕江南江西总督阿山、安徽巡抚刘光美、江苏巡抚宋荦曰、朕念切民生、凡巡幸所经之处、咨询利弊、访问官方、未尝少懈。向日因江南人情好尚词讼、因而倾家败业者、往往有之。迩来习俗、颇觉淳厚、词讼已减大半。生聚稍加殷繁。雨旸有时、麦田茂美。朕心甚慰。念安徽江苏钱粮、已经节次蠲免。今车驾亲临、特颁沛泽、将安徽江苏所属地方人犯、亦应照浙闽加恩、概从末减。可将康熙四十四年四月二十六日以前、凡罪犯、诏款不应赦者不赦外。其余死罪以下。已发觉、未发觉、俱著减等发落。康熙四十三年秋审奉上□日监候缓决者。一并减等发落。仍开具人数奏闻。使普天赤子、咸在化育之中。缧绁愚民、亦有自新之路。尔等其体朕矜恤黎元慎重民命至意即详确察明遵行　　

○谕领侍卫内大臣等曰、回銮时、朕诣明太祖陵行礼大学士马齐奏曰、皇上已经遣官致祭。明太祖陵祈停亲诣行礼。得上□日、洪武素称紧主。前者巡幸未获躬赴陵前、今当亲诣行礼。　　

○是日、上幸演武场。命诸皇子、及善射侍卫射。上亲射二次。发矢皆中。又阅江宁官兵射。　　

○御书两江遗爱匾额、令悬原任江南江西总督傅拉塔祠堂。谕江西江南总督阿山等曰、朕昨往雨花台。曾见原任总督傅拉塔祠堂。傅拉塔居官甚好。其参劾之人虽多。总无怨者大有气节。实心效力。朕因是特书匾额赐之。尔等刊毕、可亲悬其祠堂。此匾额之字、宜善加封裹给与其子。　　

○赐江宁八旗兵丁、饷银两月。　　

○谕江南江西总督阿山曰、江西巡抚李基和、甚为粗鄙。不知礼节。带往京师学习。浙江布政使郎廷极、人材优长。可署江西巡抚印。作速行文郎廷极、令其即行赴任。　　

○庚寅。上自江宁府启行。至明太祖陵。导填官引向中门。上命自东角门入。曰。此非尔等导引有失。特朕之敬心耳。既入、率诸皇子、及大臣侍卫等行礼。是日、驻跸龙潭地方。　　

○辛卯。上至高资港登舟。驻跸江天寺行宫。　　

○壬辰。上御行宫门外。内大臣、侍卫、内阁部院大臣、翰林、及江南文武等官、皆侍立。谕河道总督张鹏翮曰、尔前因冲决时家马头、参佟世禄一案、于阿山、徐潮勘奏后、具疏强辩。尔又请开河工损纳抵补事例。明系脱卸属员王谦等。凡人既读书、先要辨明公私二字。凡事从公起见。方可以服人。尔之名节、关系固重。佟世禄之身家、关系独不重乎。王谦为人刻薄、人人怨恨。尔却偏信、任其恣意妄行。以致人心不服、尔常云、非尧舜之道、不敢陈于王前。如此行事、岂得谓尧舜之道。朕非不知尔在河工、能任劳苦。但听信属员、流于刻薄。从来大儒、持身接物、当如光风霁月。尔平时亦讲理学。乃一味苛刻严厉、岂所谓光风霁月乎。况大臣受朝廷委任、必须为国为民、事事皆有实济。若徒饮食菲薄、自表廉洁、于国事何益耶。　　

○上谕明日启行。大学士张玉书奏曰、臣家居镇江、因城内无可住处、故不敢恳请。祈皇上于江天寺多留数日、即与临幸城内无异。得上□日、因张玉书恳求谆切、朕再留一日。后日启行。　　

○癸巳。谕京口将军一等侯马三奇曰、天下之兵、朕皆知悉。至此处之兵、素称无敌、亦朕所闻。练兵之法、一进一退、有缓有急、自始至终、整肃有叙、方为尽善。尔等简练素精、朕亦不必阅视。可传谕众兵丁知之。　　

○御书理明太极匾额、令悬周敦颐祠堂。忠节不磨匾额、令悬陆秀夫祠堂。宝晋遗踪匾额、令悬米芾海岳庵山高水长匾额令悬焦先祠。忠荩永昭匾额、令悬宗泽庙。　　

闰四月。甲午朔。上自江天寺登舟渡江。驻跸宝塔湾　　

○命户部尚书徐潮、江南江西总督阿山、察审革职山安同知佟世禄、复行叩阍、告河道总督张鹏翮一案。　　

○乙未。以故多罗贝勒诺尼之子。诺音托和、袭封镇国公。　　

○刑部题、原任吏部郎中陈汝弼、原任温处道黄钟、行贿作弊、俱拟绞监候。上曰、人有荐陈汝弼之贤能者、故朕简于众郎中内、特授选司郎中。宜持身廉洁、奉职敬慎而反侵逼堂官、凌辱同辈、凡事专擅、率意恣行、骄纵狂妄已极负朕眷待之恩。有玷擢举之意。如受贿是实、应即置之于法、以为众戒。若未经受贿、则彼无罪、亦应宽之著议政大臣、九卿詹事科道、会同再行严加确审定拟具奏。　　

○吉林乌喇将军宗室杨福疏请、吉林乌喇、白都纳等处、动支库银买马、给兵丁牧养。上曰、此事不准行。朕屡以太仆寺之厂马、并茶马、赏给京师兵丁、及各处驻防兵丁、所以兵丁无赔马之苦。历观宋明之时、议马政者、皆无善策。牧马惟口外为最善。今口外马厂、孳生已及十万。牛有六万。羊至二十余万。若将如许马与牛羊、驱至内地牧养、即日费万金不足。口外水草肥美、不费饷而马畜自然孳息。前巡行塞外时见牲畜弥满山谷间。历行八日犹络绎不绝也。　　

○赐护军参领以下护军等、白金。上谕明日启行。地方官及商民、再四恳求留驾数日。得上□日因尔等恳求、朕再留一日。　　

○丙申。御书正谊明道匾额、令悬董仲舒祠。经术造士匾额、令悬胡安国书院贤守清风匾额、令悬平山堂　　

○赐扈从领侍卫内大臣公福善、大学士马齐等、香缎等物。福善等谢恩跪恳曰、蒙恩浩荡、赐臣等之物甚多。且赏赉官兵银两。俱欲在此置买土物、祈皇上再留二日、臣等方有暇料理。得上□日、尔等既恳求、可再留二日。　　

○戊戌。赐大学士张玉书、陈廷敬、户部尚书徐潮、礼部侍郎胡会恩、都察院左副都御史陈诜等、御书。　　

○以户部右侍郎赖都、为镶蓝旗蒙古副都统。升前锋参领宁保、为镶红旗汉军副都统。　　

○青海厄鲁特多罗贝勒盆苏克遣使进贡。赏赉如例。　　
</div>
    <div class="pagination">
<a href="清实录康熙朝实录_page511.html">上一页</a><span>...</span><a href="清实录康熙朝实录_page507.html">507</a><a href="清实录康熙朝实录_page508.html">508</a><a href="清实录康熙朝实录_page509.html">509</a><a href="清实录康熙朝实录_page510.html">510</a><a href="清实录康熙朝实录_page511.html">511</a><span class="current-page">512</span><a href="清实录康熙朝实录_page513.html">513</a><a href="清实录康熙朝实录_page514.html">514</a><a href="清实录康熙朝实录_page515.html">515</a><a href="清实录康熙朝实录_page516.html">516</a><a href="清实录康熙朝实录_page517.html">517</a><span>...</span><a href="清实录康熙朝实录_page513.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
