<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 618 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 618 页/共 681 页</h1>
    <div class="content">○旌朕江西烈女宜黄县符德彰聘妻杨氏、闻讣翦发、衣缟自缢、室女完贞。给银建坊如例　　

十二月。癸亥朔。刑部等衙门议覆、吏部尚书张鹏翮、审奏原任江苏巡抚张伯行、将良民张元隆等、以窝藏盗贼、招聚匪类题参、殊属不合。应将张伯行照律拟斩、监候秋后处决。应如所拟。得上□日、张伯行、著从宽免死。　　

○予故原任刑部尚书安布禄、祭葬如例。　　

○甲子。升通政使刘相、为都察院左副都御史　　

○丙寅。议政大臣等议覆、吏部尚书、富宁安疏言、今将噶斯一路官兵、彻回肃州、牧养马匹。但肃州地方窄狭、二千兵丁、不能尽容。且从他处运送草豆、又烦费钱粮。而甘州地方宽敞、民房甚多。仓内既有存贮麦豆。且于附近地方、买送草束亦便。今令西安满洲兵一千名、驻扎肃州。督标绿旗兵一千名、驻扎甘州。各令加谨约束、勿致生事扰民。应如所请。从之。　　

○丁卯。调偏沅巡抚陈瑸、为福建巡抚。以原任偏沅巡抚李发甲、补原官。　　

○免江南邳州华亭等十八州县、本年分水灾额赋有差　　

○戊辰。上诣皇太后宫、问安　　

○大理寺卿孟世泰、以老病乞休。允之。　　

○以正红旗汉军都统图思海、为满洲都统。　　

○己巳。以原任云南巡抚吴存礼、为江苏巡抚　　

○升江宁右翼副都统塔拜、为杭州将军　　

○旌表河南烈妇张玉生妻程氏、拒奸殒命。给银建坊如例　　

○辛未。谕大学士等、朕昨召陈瑸入见、细察其举动言语、实系清官。且陈瑸系海滨务农之人、非世家大族、又无门生故旧、而天下之人、莫不知其清。非有实行、岂能如此。朕面谕陈瑸云、尔为巡抚、与为司道等官不同。若贪财好利、诚为非理。但应得之物、亦宜取为赏兵之需。身为封疆大吏、而室中萧然无一物可以与人。亦非大臣所宜。夫弟谓一介不以与人、一介不以取诸人、岂真一无所取。不过不肯与人、到后日仍是自肥耳。陈瑸亦深心服。至陈瑸之学问虽平常、而其才尚能办事。凡为地方官者、但能持己以正、不为非法之事、即称良吏。如陈瑸者、岂可多得。国家得此等人、实为祥瑞。允宜从优表异、以鼓励清操。朕所以宽容张伯行者、正爱其清耳。　　

○谕大学士等、刘荫枢屡奏称贵州按察使白潢、居官好。内外官员、无论满汉大小、有如陈瑸、李陈常者、尔等善为留心。昔年九卿保举两淮盐运使张应诏、操守好、如此等人、俱属难得。江南学院余正健、操守甚好。但不知其办事之才何如。尔等可传谕九卿、有如陈瑸之清操、为人所共知者、著奏闻。　　

○壬申。升骁骑参领苞住、为古北口总兵官。江南寿春副将程汉鹏、为福建海坛总兵官。直隶河间副将杨鲲、为云南曲寻武沾总兵官　　

○甲戌。上诣皇太后宫、问安。　　

○谕大学士等曰、武官不论大小、朕俱亲验补授。各于营伍事务黾勉效力。部院满洲司官、今入侍卫班次行走。汉官亦时常引见。所以俱各勤谨。惟外省州县官员、虽调来引见、仍未能周知。九卿大臣、俱有言责。伊等亦当留心。可传谕之。　　

○乙亥。上幸汤泉。　　

○丙子。升直隶巡道张圣弼、为湖广按察使司按察使　　

○戊寅。议政大臣等议覆、都统穆赛疏言、臣等率领大兵、于空各衣扎布罕等处、连营驻扎。所有右卫、黑龙江、索伦、打虎儿、喀喇沁、察哈尔、土默特、前锋兵共六百名、请于现在此处大臣内、委一前锋统领。应如所请。得上□日、委齐齐哈尔副都统白济、为前锋统领。　　

○庚辰。内阁学士邹士璁。以老病乞休。允之。　　

○增直隶府州县卫入学额数各三名。从总督赵弘燮请也　　

○壬午。议政大臣等议覆、侍卫阿齐图疏言、据青海贝勒色卜腾扎尔来称、贝勒察罕丹津等、因去年胡必尔汗之事、贝勒阿喇布坦鄂木布、盆苏克汪扎尔、色卜腾扎尔、台吉达颜、苏尔杂等、遵上□日不与同心、今欲与罗卜臧丹津等盟誓先攻取五家、将胡必尔汗、送往西地。请会同西宁总兵官王以谦、严整兵马、预为之备。查去年里塘地方、新出胡必尔汗以来、皇上睿鉴洞彻此胡必尔汗、若在彼处、则青海诸台吉兄弟、必致互相争竞。特降敕上□日、遣侍卫阿齐图等、前往调取欲其彼此和睦。今察罕丹津、欲将胡必尔汗、送往西地、恐色卜腾扎尔等、尾击其后、遂欲先攻伊等、亦未可定。应派出西安满洲兵一千命大臣一员、统领前往西宁。并令总兵官王以谦、派标兵三千预备。若察罕丹津、果肆猖狂、即领兵征巢□刀。或色卜腾扎尔等、被攻来奔、即收入、边内安插。再察罕丹津所居地方去松潘止四五日程。应令四川提督康泰、松藩总兵官程正李、预备兵马。如有送湖必尔汗西往之信、即从后追巢□刀。得上□日、依议。著护军统领晏布前往。　　

○癸未。谕大学士等曰、方春祭祈谷坛、原用上辛日。明年正月初十、乃上辛日、尚未立春。前亦有用次辛下辛祭者。此处大学士、会同太常寺议奏。寻大学士等议覆、应择明年正月三十日下辛日、祭祈谷坛。从之。　　

○甲申。上自汤泉、回驻畅春园。诣皇太后宫、问安。谕大学士等。仓场侍郎吕履恒、为大人甚懦著调补户部右侍郎。张伯行、系革职之员。著授为总督仓场侍郎。于仓廒工上、载罪效力。　　

○议政大臣等议覆、散秩大臣祁里德疏言、明年所运军粮、若用直隶、山西、山东、河南、购买马骡运送、稍觉劳苦。请于喀尔喀左翼车臣汗众扎萨克、令协济驼只。则运送米石、较为便易。应如所请。令车臣汗等旗。分协济驼只六千、于青草未发之前、度量自湖滩河朔、至扎布罕之中途有水草处、屯扎预备。见今尚书殷特布所买四千驼只外、再令增买二千。此所买六千驼只、两次即可运米二万石、自湖滩河朔、运至中途有水草处。再用喀尔喀之六千驼只、作两次运送军前。其四省马骡、应就近拨八千匹、于明年草生之时、送往甘肃、交尚书富宁安、为兵丁骑载之用。从之。　　

○以原任内阁学士顾悦履、补原官。　　

○予故散秩大臣鄂罗、祭葬如例。加赐银一百两。　　

○予故户部侍郎王原祁、祭一次。　　

○以户部左侍郎伯噶敏图、为正红旗汉军都统。调正黄旗蒙古副都统孟固、为正红旗满洲副都统。升镶红旗前锋参领昌鼐、为正黄旗蒙古副都统。调正红旗蒙古副都统杭琦、为镶红旗满洲副都统。升正黄旗护军参领雅徒、为正红旗蒙古副都统。德州城守尉努尔布、为镶红旗汉军副都统。以和硕恒亲王长史道保、为镶黄旗蒙古副都统。升镶红旗护军参领沈保、为江宁右翼副都统　　

○九卿遵上□日议覆、宝泉宝源二局、需用铜觔、请匀交江南等处八省巡抚、择贤能官、动正帑采买。铅、由户部发银、给商人采买。见今宝泉局铜少不敷鼓铸。所买铜铅、令其四月内交一半、九月全完。嗣后俱照此例、于四月九月分交。从之。　　

○乙酉。谕户部、朕统一寰宇、宵旰孜孜、惟以年谷顺成、民生康阜为念。故凡地方水旱情形、必时加咨询。其有岁偶不登、即诏所司、亟行蠲赈。五十余年来、未赏稍懈。前因甘肃靖远卫等处、年岁歉收、既已多方筹画、蠲赈频施。复将甘肃被灾二十八州县卫所、康熙五十四年额徵银粮草束、通行蠲免。但被灾之余、民鲜盖藏。若非再沛弘施、恐来岁办赋犹艰。除宁州、陇西、渭源、狄道、临洮、五州县卫、康熙五十五年额徵银粮草束、已经蠲免外。其靖远等二十八州县卫所、康熙五十五年额徵银、九万七千八百七十两零、粮、二十三万九千四十石零、草、二百五十三万七千八十束零、亦尽与蠲免。谕上□日到日、该督抚即遍行晓示、俾遐陬僻壤、莫不周知、务期均沾实惠、以副朕轸恤边民至意　　

○丙戌。户部议覆、署仓场总督礼部右侍郎荆山条奏、漕船至临清、德州、水浅迟延、应令山东巡抚、选派司道官员、自济宁督运、出山东地界。将出界日期奏闻。又各州县旧例、将样米小袋、装送仓场外、该粮道亲验、将各船每舱、兑米一石装袋、钤印加封、仍放原舱内、到淮、总漕拆验加封。抵通验卸。如此、运丁搀和糠秕等弊可除。又挂欠弁丁、免其留通勒限、即发本省、照折例、每石一两四钱完纳。如此、则易于赔补。应如所请。从之。　　

○丁亥。孝庄文皇后忌辰。遣官祭暂安奉殿　　

○上奉皇太后、自畅春园回宫　　

○庚寅。岁暮。袷祭太庙。遣领侍卫内大臣公阿灵阿行礼　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭太岁之神　　

○上诣皇太后宫、问安。　　

○辛卯。赐朝正外藩科尔沁、巴林、翁牛特、奈曼、乌朱穆秦、扎鲁特、阿禄科尔沁、阿霸垓、敖汉、蒿齐忒、喀尔喀、苏尼特等、诸王、贝勒、贝子、公、台吉等、及内大臣、大学士、侍卫等宴。　　

○旌表八旗节妇、满洲干岱妻傅氏等一百五十八人、蒙古达穆巴妻查氏等四十三人、汉军黄天宠妻刘氏等四十八人、直隶各省节妇吴道暹妻江氏等八十五人、贞女、滕天祐聘妻谭氏一人、孝子、韩资初一人、各给银建坊如例　　

○是岁、人丁户口、二千四百六十二万二千五百二十四。又永不加赋滋生人丁、十七万三千五百六十三。田、地、山、荡、畦地、六百九十五万七百六十四顷九十亩有奇。徵银、二千九百七十九万五千三百九十两有奇。米、豆、麦、六百五十九万二千石有奇。草、一百五十万八千四百七十四束。茶、三十四万一千四百二十四引。行盐、五百九万九千八百五引。徵课银、三百七十四万一千一百二十四两有奇。铸钱、三万八千六百五十五万九千九百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十七　　

康熙五十五年。丙申。春正月。壬辰朔。上诣堂子行礼。还宫。拜神毕。率诸王、贝勒、贝子、公、内大臣、大学士、侍卫等、诣皇太后宫、行礼。御殿。王以下、文武各官、外藩王、及使臣等、上表朝贺。停止筵宴　　

○朝鲜国王李焞、遣陪臣郑载伦等、表贺冬至元旦、万寿节。及进□山戊不□贡礼物。宴赉如例。　　

○癸巳。上奉皇太后、幸畅春园。　　

○甲午。上诣皇太后官、问安。　　

</div>
    <div class="pagination">
<a href="清实录康熙朝实录_page617.html">上一页</a><span>...</span><a href="清实录康熙朝实录_page613.html">613</a><a href="清实录康熙朝实录_page614.html">614</a><a href="清实录康熙朝实录_page615.html">615</a><a href="清实录康熙朝实录_page616.html">616</a><a href="清实录康熙朝实录_page617.html">617</a><span class="current-page">618</span><a href="清实录康熙朝实录_page619.html">619</a><a href="清实录康熙朝实录_page620.html">620</a><a href="清实录康熙朝实录_page621.html">621</a><a href="清实录康熙朝实录_page622.html">622</a><a href="清实录康熙朝实录_page623.html">623</a><span>...</span><a href="清实录康熙朝实录_page619.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
