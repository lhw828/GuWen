<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 20 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 20 页/共 67 页</h1>
    <div class="content">　　髙士传　老子李耳字伯阳陈人也生于殷时为周柱下史好养精气贵接而不施转为守藏史积八十余年【史记云二百余年】时称为隠君子谥曰耼仲尼至周见之知其圣人乃师之后周徳衰乃乗青牛车去入于秦【敬王元年也】过西闗闗令尹喜望气先知乃物色遮之已而老子果至乃强使著书作道徳经五千余言为道家之宗以其年老故号其书为老子
　　拾遗録　老子当周之末居山与世人絶迹惟有黄发友五人手杖青笻之杖出入室中与老子谈神仙传　老子姓李名耳字伯阳楚国苦县赖乡人也其母感大星而有娠生于李家以李为姓又云其母懐之八十一嵗乃生生时剖其母左腋而出出而白首故谓之老子又云母到李树下生老子生而能言指李树曰以此为我姓又有老耼之号老子鹤发龙顔黄色美眉广颡长耳大目疏齿方口厚唇额有参牛达理日角月庭鼻纯骨双柱耳有三门足蹈三五手把十文以周武王时为柱下史时俗见其久夀故号之老子所出度世之法九丹八石玉醴金液养性絶谷变化役使鬼神之法　本行经云太上老君托胎洪氏之胞凝神琼胎之府　又老子内传云其母曽见日精下落如流星飞入口中因有娠七十二嵗而生常有五色云绕其形五行之兽衞其堂于陈国涡水李树下剖左腋而生又曰顶有日光身湿白血面凝金色舌络锦文形长一丈二尺齿有四十八受元君神图寳章变化之方及还丹伏火水汞液金之术凡七十二篇
　　又神仙传　老子将去周而出闗以升昆仑闗令尹喜占风逆知当有神人来过乃扫道见老子老子知喜命应得道乃停闗下以长生之术授之
　　阳子居南之沛老耼西游于秦邀于郊至于梁而遇老子老子中道仰天而叹曰始以汝为可教今不可也阳子居不答至舎进盥潄巾栉脱屦户外膝行而前日向者弟子欲请夫子夫子行不间是以不敢今间矣请问其故老子曰而睢雎【仰目】而盱盱【张目】而谁与居太白若辱盛徳若不足阳子居蹴然变容曰敬闻命矣其往也舎者迎将其家公执席妻执巾栉舎者避席者避灶其反也舎者与之争席矣【荘子寓言】
　　地志【巩昌府】尹喜秦州人函谷闗令见紫气东来谓有真人过果遇老子授以道徳经后仙去与老子防于蜀赐号文始先生
　　闗令内传　闗令尹喜周之大夫也母氏尝昼寝梦天下绛霄流绕其身见长人语令咽之既觉口有盈味及真人生时有双光若日飞游其侧室内皆明良久不知所在其家陆地自生莲华光色鲜盛眼有日精姿形长雅垂臂下膝堂堂有天人之貎少好学坟素善于天文秘纬仰看俯察莫不洞察虽神无以匿其真状老子感焉未至九十日闗令登楼四望见东极有紫气西迈喜曰夫阳气尽九星宿值合嵗月并王复九十日之外法应有圣人经过京邑至期斋戒其日果见老子乘青牛车来度
　　又周元极【极当作王　元极一作无极】元年嵗在癸丑【癸当作乙】冬十二月二十五日老子度函谷闗闗令尹喜先敇门吏曰若有老翁従东来乗青牛薄板车者勿聴过闗其日果见老翁乗青牛车求度闗闗吏入白喜曰诺道今来矣我见圣人矣即带印绶出迎设弟子之礼老子授喜道徳五千言
　　又　老子与尹喜登昆仑山金台玉楼七寳宫殿昼夜光明乃天帝四王之所游处有珠玉七寳之状又　尹喜共老子西游省太真王母共食碧桃紫梨玉文之枣其实如瓶
　　又　真人游时各坐莲花之上一花辄径十丈顾欢夷夏论　老子入闗之天竺维衞国国王夫人名曰净妙老子因其昼寝乗日精入妙净口中后年四月八日夜半时剖右脇而生坠地即行七步于是佛道兴焉此出妙内篇经【见宋书】
　　四十一年楚灭陈孔子卒四十二年敬王崩子元王仁立
　　元王
　　元王八年崩子定王介立【定王一作贞王】
　　定王
　　定王二十八年崩长子去疾立是为哀王哀王立三月弟叔袭杀哀王而自立是为思王思王立五月少弟嵬攻杀思王而自立是为考王此三王皆定王之子【以上史周本纪】
　　考王
　　考王元年封弟揭于河南【王城也】以续周公之职是为西周桓公【通鉴前编】
　　考王十五年崩子威烈王午立【史周本纪】
　　威烈王
　　周威王时有匡裕者【字子希裕一作俗】生而神灵庐于庐山世称庐君故山亦曰匡庐【周景式庐山记】
　　地志　江西南康府府城西北匡庐山周时匡裕七人结庐隠此故名叠嶂九层崇岩万仭周五百余里
　　费子阳谓子思曰吾念周室将灭涕泣不可禁也子思曰然今以一人之身忧世之不治而涕泣不禁是忧河水浊而以泣清之也【尸子】
　　二十三年九鼎震命韩魏赵为诸侯二十四年王崩子安王骄立
　　安王
　　安王立二十六年崩子烈王喜立
　　烈王
　　烈王二年周太史儋见秦献公曰【献公十一年见】始周与秦国合而别别五百载复合【周封非子为附庸邑之秦是始合也及秦襄公始列为诸侯是别之也自秦列为诸侯至昭王五十二年西周君臣献邑二十六城以入于秦凡五百一十六年是合也云五百举其大数】合十七岁【秦纪作七十七】而霸王者出焉【武王昭王皆霸至始皇而王天下】
　　十年烈王崩弟扁立是为显王【以上俱史周本纪】
　　显王
　　西周桓公卒子威公立威公卒子惠公代立复封其少子【名班】于巩以奉王号东周惠公　　世本西周桓公名揭居河南东周惠公名班居洛阳
　　韩子【内储下】周太子公子朝其弟公子根甚有宠于君君死遂以东周叛分为两国
　　括地志　史记周显王二年西周惠公封少子班于巩为东周其武公为秦所灭　正义引据此东周之分在显王二年即赵世家所谓分周为两者周本纪无此事是史疎也
　　显王五年贺秦献公献公称伯九年致文武胙于秦孝公二十五年秦防诸侯于周二十六年周致伯于秦孝公三十三年贺秦惠王三十五年致文武胙于秦惠王【史周本纪】
　　秦师临周以求九鼎显王患之以告顔率【此事详国防然以显王为周君谓东周惠公也】率曰请救于齐遂説齐王曰秦无道欲兴师求周之鼎君臣计不若归齐即愿王图之齐王悦发师救周秦师罢齐求鼎顔率曰周即献鼎然不可懐挟提揭不识何涂之従王曰涂于梁率曰梁欲求鼎谋晖台之下小海之上梁必不出也王曰従楚率曰谋于章华台之上楚必不出矣齐王乃止【春秋后语】
　　初晋太史屠黍【黍一作余】见晋之乱也见晋公之骄而无徳义也以其图法归周【屠黍晋出公之太史也出公顷公之孙定公之子也史记曰智伯攻出公出公奔齐而道死焉】周威公见而问焉【考王封其弟于河南为桓公威公桓公之子也】曰天下之国孰先亡对曰晋先亡威公问其故对曰臣比在晋也不敢直言示晋公以天妖日月星辰之行多不当曰是何能为又示以人事多不义百姓皆鬰怨曰是何能伤又示以隣国不服贤良不举曰是何能害如是是不知所以亡也故臣曰晋先亡居三年晋果亡威公又见屠黍而问焉曰孰次之对曰中山次之威公问其故对曰天生民而令有别有别人之义也所异于禽兽麋鹿也君臣上下之所以立也中山之俗以昼为夜以夜继日男女切倚固无休息【切磨也倚近也无休息昼夜宣淫也】淫昏康乐歌讴好悲【乐极则继之以悲也】其主弗知恶此亡国之风也臣故曰中山次之居二年中山果亡威公又见屠黍而问焉曰孰次之屠黍不对威公固问焉对曰君次之威公乃惧求国之长者得义莳【义莳一作锜畴】田邑而礼之【二人贤者也】得史驎赵骈【驎一作理骈一作巽】以为谏臣去苛令三十九物【物事也】以告屠黍对曰其尚终君之身乎臣闻之国之兴也天遗之贤人与极言之士国之亡也天遗之乱人与善谀之士威公薨肂九月不得葬周乃分而为二【下棺置地中谓之肂　吕览先识人説苑权谋】
　　周威公问于子曰取士有道乎对曰有穷者达之亡者存之废者起之四方之士则四面而至矣穷者不达亡者不存废者不起四方之士则四面而畔矣夫城固不能自守兵利不能自保得士而失之必有其间夫士存则君尊士亡则君卑周威公曰士壹至如此乎对曰君不闻夫楚平王有士曰楚傒胥丘负容王将杀之出亡之晋晋人用之是为城濮之战又有士曰苗贲皇王将杀之出亡走晋晋人用之是为鄢陵之战又有士曰上解于王将杀之出亡走晋晋人用之是为两堂之战又有士曰伍子胥王杀其父兄出亡走吴阖闾用之于是兴师而袭郢故楚之大得罪于梁郑宋衞之君犹未遽至于此也此四得罪于其士三暴其民骨一亡其国由是观之士存则国存士亡则国亡子胥怒而亡之申包胥怒而存之士胡可无贵乎【説苑尊贤　汉书儒家越一篇】越中牟鄙人也苦耕之劳谓其友曰何为而可以免此苦也友曰莫如学学二十年【一作三十年】则可以达矣越曰请十五嵗【一作十嵗】人将休吾将不休人将卧吾不敢卧十五嵗而周威公师之【説苑　又吕览建本】
　　田开之见周威公威公曰吾闻祝肾学生【养生也】吾子与祝肾游亦何闻焉田开之曰闻之操防篲以待门庭亦何闻于夫子威公曰田子无譲寡人愿闻之开之曰闻之夫子曰善养生者若牧羊然视其后者而鞭之威公曰何谓也田开之曰鲁有单豹者岩居而水饮不与民共利行年七十而犹有婴儿之色不幸遇饿虎饿虎杀而食之有张毅者髙门县簿【髙门大家也县簿小户也】无不走也行年四十而有内热之病以死豹养其内而虎食其外毅养其外而病攻其内此二子者皆不鞭其后者也仲尼曰无入而藏无出而阳柴立其中央【柴立木偶无心也】三者若得其名必极夫畏涂者十杀一人则父子兄弟相戒也必盛卒徒而后敢出焉不亦知乎人之所取畏者袵席之上饮食之间而不知为之戒者过也祝宗人端以临牢防説彘曰汝奚恶死吾将三月防汝十日戒三日斋借白茅加汝肩尻乎雕爼之上则汝为之乎彘谋曰不如食以糠糟而错之牢防之中自为谋则茍生有轩冕之尊死于腞楯之上聚偻之中则为之【腞楯画盾也聚偻曲薄所以卷聚物者言被刑戮而置于此也】为彘谋则去之自为谋则取之所异彘者何也【荘子达生】
　　张仪苏秦二人同志好学迭剪发而鬻之以相养或佣力写书非圣人之言不读遇见坟典行途无所题记以墨书掌及股里夜还而写之折竹为简二人每假食于路剥树皮编以为书帙以盛天下良书尝息大树之下假息而寐有一先生问二子何勤苦也仪秦又问之子何国人答曰吾生于归谷亦云鬼谷鬼者归也又云归者谷名也乃谓其术教以干世出俗之辩即探胷内得二卷説书言辅时之事【拾遗记】
　　周有豪士居鬼谷号为鬼谷先生苏秦张仪往见之先生曰吾将为二子陈言至道子其斋戒择日而学后仪秦斋戒而往【鬼谷子】
　　谷先生隠居韬志居鬼谷山因以为称苏秦张仪师之遂立功名先生遗书责之曰二君岂不见河邉之树乎仆御折其枝波浪荡其根上无径尺之隂身被数千之痕此木岂与天地有仇怨所居然也子不见嵩岱之松栢华霍之檀桐乎上枝干于青云下根通于三泉千秋万嵗不受斧斤之患此木岂与天地有骨肉哉葢所居然也【袁淑真隠传】
　　苏秦张仪学縦横之术于谷先生掘地为坑曰下説令我泣出则能分人君之地秦説鬼谷先生先生泣下霑襟【论衡】
　　地志【河南】鬼谷子晋平公时人姓王名诩顔如童居青溪之鬼谷战国时苏秦张仪尝问道三年辞去鬼谷子曰二子轻松乔之永夀贵一旦之浮云惜哉
　　张仪魏氏余子也【大夫庶子为余受氏为张】将西游于秦过东周客有语之于昭文君者曰魏氏人张仪材士也将西游于秦愿君之礼貎之也昭文君见而谓之曰闻客之秦寡人之国小不足以留游客虽然岂必遇哉客或不遇请为寡人一归也国虽小请与客共之张仪还走北面再拜张仪行昭文君送而资之至于秦留有间惠王説而相之张仪所得于天下者无若文君令秦恵王师之【师昭文君】逢泽之防魏王尝为御韩王为右【秦防诸侯于逢泽魏王为昭文君御韩王为之右也】名号至今不忘此张仪之力也【吕览报更】
　　録异记鬼谷先生者古之真仙也云姓王氏自轩辕之代歴于商周随老君西化流沙洎周末复还中国居汉滨谷山受道弟子百余人惟张仪苏秦不慕神仙好縦横之术时王纲頽弛诸侯相征陵弱暴寡干戈云扰二子得志肆唇吻于战国之中或遇或否或屯或泰以辨谲相髙争名贪禄无复云林之志先生遗仪秦书曰二君足下功名赫赫但春到秋不得久茂日既将尽时既将老君不见河邉之树乎仆驭折其枝波浪激其根此木非与天下人有仇怨所居者然也子不见嵩岱松栢华霍之树上叶凌青云下根通三泉上有狐黒猿下有豹隠龙潜千秋万嵗不逢斤斧之患此木非与天下人有骨肉葢所居者然也今二子好云路之荣慕长久之功轻乔松之永延贵一夕之浮爵痛焉悲夫二君痛焉悲夫二君仪秦答书曰先生秉徳含饥必噉芝英渴必饮玉浆徳与神灵齐明与三光同不忘赐书戒以贪昧仪以不敏名闻不昭入秦匡霸欲翼时君刺以河邉喻以深山虽素空闇诚衔斯防仪等曰伟哉先生览遐鉴兴亡皎然二子不能抑志退身甘蓼虫之乐栖竹苇之巢自掇泯灭悲夫痛哉
　　说苑　谷子曰人之不善而能矫之者难矣説之不行言之不従者其辩之不明也既明而不行者持之不固也既固而不行者未中其心之所善也辩之持之明之固之又中其人之所善其言神而珍白而分能入于人之心如此而説不行者天下未尝闻也此之谓善説
　　谷子　谷先生曰苏秦张仪一体也然其矫尾厉角含吐縦横仪不如秦是能分人主之地也　今本无
　　典畧　邯郸之北有苏大侯者苏秦往説之大侯送以黄金百镒其家亟谏曰君侯之与客无故旧而送之百金其説可得闻邪苏大侯曰客天下辩士也立谈之间再夺吾地而复归之吾地虽小岂直百金耶汉书　従横家苏子三十一篇名秦　张子十篇名仪
　　周显王四十二年九鼎沦没泗渊后秦始皇时见于泗水始皇大喜使数千人入水系而行末出龙齿啮防其系故泗上为之謡云称乐大早絶鼎系【水经注　史纪周末九鼎没于泗水彭城下秦始皇过彭城斋戒祷祠使千人没水求之不得】
　　四十四年秦惠王称王其后诸侯皆为王四十八年显王崩子慎靓王立　纪年　魏惠成王十一年即显王九年东周惠公杰梦后元八年即显王四十二年九鼎沦泗没于渊
　　慎靓王
　　慎靓王立六年崩子赧王延立王赧时东西周分治王赧徙都西周【以上史周本纪】
　　赧王
　　周赧王四年济东有二石髙三尺有余相従而行入海数百步【乐资春秋后传】
　　周赧王负责无以归之主迫责急乃逃于台后因名逃责台【责同债　北堂书钞失政注】
　　前汉书诸侯王年表【第二】二周有逃责之台
　　帝王世纪　赧王多负债于民上台以避之名曰逃债台雒阳南宫謻台是也
　　赧王八年秦攻宜阳楚救之而楚以周为秦故将伐之【宜阳韩地秦攻而楚救之周为韩出兵而楚疑周为秦因伐周】苏代为周説楚王曰何以周为秦之祸也言周之为秦甚于楚者欲令周入秦也故谓周秦也【周秦相近秦欲并周而外睦于周故当时诸侯咸谓周秦】周知其不可解必入于秦此为秦取周之精者也为王计者周于秦因善之不于秦亦言善之以疏之于秦周絶于秦必入于郢矣【史周本纪】
　　秦借道两周之间将以伐韩周恐借之畏于韩不借畏于秦史厌谓周君曰何不令人谓韩公叔曰秦之敢絶周而伐韩者信东周也公何不与周地发质使之楚秦必疑楚不信周是韩不伐也又谓秦曰韩彊与周地将以疑周于秦也周不敢不受秦必无辞而令周不受是受地于韩而听于秦【史周本纪】
　　秦召西周君西周君恶往故令人谓韩王曰秦召西周君将以使攻王之南阳也王何不出兵于南阳周君将以为辞于秦周君不入秦秦必不敢逾河而攻南阳矣【史周本纪】
　　东周与西周战韩救西周或为东周説韩王曰西周故天子之国多名器重寳王案兵毋出可以徳东周而西周之寳必可以尽矣王赧谓成君【史周本纪】
　　徐广曰战国防云韩兵入西周西周令成君辨说求救按徐广注引战国防一叚今本所无且下文亦有脱文也
　　楚围雍氏韩徴甲与粟于东周东周君恐召苏代而告之代曰君何患于是臣能使韩毋徴甲与粟于周又能为君得髙都周君曰子茍能请以国聴子代见韩相国曰楚围雍氏期三月也今五月不能拔是楚病也今相国乃徴甲与粟于周是告楚病也韩相国曰善使者已行矣代曰何不与周髙都韩相国大怒曰吾毋徴甲与粟于周亦已多矣何故与周髙都也代曰与周髙都是周折而入于韩也秦闻之必大怒忿周即不通周使是以髙都得完周也曷为不与相国曰善果与周髙都【史周本纪】
　　三十四年苏厉谓周君曰秦破韩魏扑师武北取赵蔺离石者皆白起也是善用兵又有天命今又将兵出塞攻梁梁破则周危矣君何不令人説白起乎曰楚有养由基者善射者也去柳叶百步而射之百发而百中之左右观者数千人皆曰善射有一夫立其旁曰善可教射矣养由基怒释弓搤劔曰客安能教我射乎客曰非吾能教子支左诎右也夫去柳叶百步而射之百发而百中之不以善息少焉气衰力倦弓拨矢钩一发不中者百发尽息今破韩魏扑师武北取赵蔺离石者公之功多矣今又将兵出塞过两周倍韩攻梁一举不得前功尽弃公不如称病而无出【史周本纪】
　　楚欲图周周王赧使西周武公谓楚相昭子曰三国以兵割周郊地以便输而南器以尊楚【三国楚齐韩也】臣以为不然夫弑共主臣世君大国不亲以众胁寡小国不附大国不亲小国不附不可以致名实名实不得不足以伤民夫有图周之声非所以为号也昭子曰乃图周则无之虽然周何故不可图也对曰军不五不攻城不十不围夫一周为二十晋公之所知也韩尝以二十万之众辱于晋之城下鋭士死中士伤而晋不拔公之无百韩以图周此天下之所知也夫怨结于西周以塞邹鲁之心交絶于齐声失天下其为事危矣夫危两周以厚三川方城之外必为韩弱矣何以知其然也西周之地絶长补短不过百里名为天下共主裂其地不足以肥国得其众不足以劲兵虽无攻之名为弑君然而好事之君喜攻之臣发号用兵未尝不以周为终始是何也见祭器在焉欲器之至而忘弑君之乱今韩以器之在楚臣恐天下以器雠楚也臣请譬之夫虎肉臊其兵利身人犹攻之也若使泽中之麋蒙虎之皮人之攻之必万之于虎裂楚之地足以肥国诎楚之名足以尊主今子将以欲诛残天下之共主居三代之传器吞三翮六翼以髙世主非贪而何周书曰欲起无先故器南则兵至矣于是楚计辍不行【史楚世家】
　　西周武公之共太子死有五庶子毋适立司马剪谓楚王曰不如以地资公子咎请立为太子左成曰【司马剪左成皆楚臣】不可周不聴是公之知困而交疏于周也不如请周君孰欲立以微告剪剪请令楚贺之以地果立公子咎为太子【史周本纪　此较国防更明】
　　赧王四十二年秦破华阳约马犯谓周君曰请令梁城周【马犯见秦破华阳约惧周危故谓请梁城周也】乃谓梁王曰周王病若死则犯必死矣【周以国破犹身之病】犯请以九鼎自入于王王受九鼎而图犯【图收也】梁王曰善遂与之卒言戍周因谓秦王曰梁非戌周也将伐周也王试出兵境以观之【言梁非戍周实欲取周寳鼎王试出兵于境以观梁王之变】秦果出兵又谓梁王曰【马犯又归説梁王】周王病甚矣犯请后可而复之今王使卒之周诸侯皆生心后举事且不信不若令卒为周城以匿事端梁王曰善遂使城周【史周本纪】
　　四十五年周君之秦客谓周最曰公不若誉秦王之孝因以应为太后养地秦王必喜是公有秦交交善周君必以为公功交恶劝周君入秦者必有罪矣秦攻周而周最谓秦王曰为王计者不攻周攻周实不足以利声畏天下天下以声畏秦必东合于齐兵于周合天下于齐则秦不王矣天下欲秦劝王攻周秦与天下则令不行矣【史周本纪】
　　五十八年三晋距秦周令其相国之秦以秦之轻也还其行客谓相国曰秦之轻重未可知也秦欲知三国之情公不如急见秦王曰请为王听东方之变秦王必重公重公是秦重周周以取秦也齐重则固有周聚以收齐是周常不失重国之交也秦信周发兵攻三晋【仝上】五十九年秦取韩阳城负黍西周恐倍秦与诸侯约縦将天下鋭师出伊阙攻秦令秦无得通阳城秦昭王怒使将军摎攻西周西周君奔秦顿首受罪尽献其邑三十六口三万【秦昭王之五十一年】秦受其献归其君于周周民遂东亡秦取九鼎寳器而迁西周公于狐【西周公葢武公之太子文公也国策有周文君不知灭时定当何主】周王赧亦卒后七嵗秦荘襄王灭东周东西周皆入于秦周既不祀【史周本纪】
　　史记【秦本纪】荘襄王元年东周君与诸侯谋秦秦使相国吕不韦诛之尽入其国秦不絶其祀以阳人地赐周君奉其祭祀【法言周之顺赧以成周而西倾秦之惠文昭襄以西山而东并孰愈曰周也羊秦也狼然则狼愈欤曰羊狼一也】
　　吴澄二周辨曰敬王四年子朝奔楚王虽返国然以子朝余党多在王城乃徙都成周而王城之都废至考王封其弟于王城以续周公之官职是为西周桓公自此以后东有王西有公而东西之名未立也桓公生威公威公生惠公惠公之少子班又别封于巩以奉王是为东周惠公父子同谥以巩与成周皆在王城之东故谓之东班之兄则仍袭父爵居于王城是为西周武公以王城在成周之西故自此以后西有公东亦有公二公各有所食而周尚为一也显王二年赵韩分周地为二二周公治之王寄焉而已矣周之分东西自此始九年东周惠公卒子杰嗣慎靓王以上皆在东赧王立始迁于西周即王城旧都也史记云王赧时东西周分治今按显王二年已分为二不待此时矣前建都以镐京为西周对洛邑为东周后二公封邑以王城为西周对成周为东周
　　杂録
　　周主亡玉簪令吏求之三日不能得也周主令人求而得之家人之屋间周主曰吾知吏之不事事也求簪二日不得之吾令人求之不移日而得之岂谓忠我哉于是吏皆悚惧以为君神明也【韩子内储上玉簪一作曲枝】
　　衞侯朝于周周行问其名曰衞侯辟彊周行还之曰啓彊辟彊天子之号也诸侯弗得用衞侯更其名曰然后受之【新书卷之二】
　　杜赫以安天下説周昭文君昭文君曰愿学所以安周杜赫对曰臣之所言者不可则不能安周矣臣之所言者可则周自安矣此所谓弗安而安之者也【吕览务大淮南子道应】
　　温人之周周不纳客问之曰客耶对曰主人问其巷人而不知也吏因囚之君使人问之曰子非周人也而自谓非客何也对曰臣少也诵诗曰普天之下莫非王土率土之滨莫非王臣今君天子则我天子之臣也岂有为人之臣又为之客哉故曰主人也君使出之【韩子説林】公子沓相周申向説之而战【申向周人申不害之族也战惧也】公子沓訾之曰申子説我而战为吾相也夫申向曰向则不肖虽然公子年二十而相见老者而使之战请问孰病哉公子沓无以应【吕览审应】
　　严遂不善周君患之冯沮曰严遂相而韩傀贵于君不如行贼于韩傀则君必以为严氏也【韩子説林】
　　客有为周君画荚者三年而成君观之与髹荚者同状【髹赤黒色言不明也】周君大怒画荚者曰筑十版之墙凿八尺之牖而以日始出时加之其上而观周君为之望见其状尽成龙蛇禽兽车马万物之状备具周君大悦画荚之功非不微难也然其用与素髹荚同【韩子外储左】
　　周武君使人刺伶悝于东周伶悝僵【周武君西周之君伶悝东周之臣也僵毙而未死也】令其子速哭曰以谁刺我父也刺者闻以为死也周以为不信因厚罪之【刺者闻伶悝已死因报西周武君曰伶悝已死矣厚罪之者罪所使刺伶悝者也　吕览贵卒】





　　春秋战国异辞卷二
<史部,别史类,春秋战国异辞>
　　钦定四库全书
　　春秋战国异辞卷三
　　右春坊右谕徳陈厚耀撰
　　鲁
　　史鲁世家【节文】周公旦武王弟也佐武王破殷封于少昊之墟曲阜是为鲁公周公不就封留佐武王武王既崩成王少在襁褓之中周公于是卒相成王而使其子伯禽代就封于鲁鲁有天子礼乐者以褒周公之徳也周公卒子伯禽固已前受封是为鲁公伯禽即位之后淮夷徐戎并反于是伯禽率师伐之于肸作肸誓遂平徐戎定鲁鲁公伯禽卒【徐广曰皇甫谧云伯禽以成王元年封四十六年康王十六年卒】子考公酋立考公四年卒弟熙立是为炀公炀公筑茅阙门六年卒子幽公宰立幽公十四年弟防杀幽公而自立是为魏公魏公五十年卒子厉公擢立厉公三十七年卒鲁人立其弟具是为献公献公三十二年卒子真公濞立真公十四年周厉王无道出奔彘共和行政二十九年周宣王即位三十年真公卒弟敖立是为武公武公九年春武公与长子括少子戯西朝周宣王宣王爱戱欲立戯为鲁太子周之樊仲甫谏【详国语】宣王弗听卒立戯为鲁太子夏武公归而卒戯立是为懿公懿公九年懿公兄括之子伯御与鲁人攻弑懿公而立伯御为君伯御即位十一年周宣王伐鲁杀其君伯御而问鲁公子能道顺诸侯者以为鲁后樊穆仲曰鲁懿公弟称肃恭明神敬事耆老赋事行刑必问于遗训而咨于故实不干所问不犯所知宣王曰然能训治其民矣乃立称于夷宫是为孝公
　　孝公
　　鲁公子称之保母臧氏之党也与子俱入宫养公子称当懿公时伯御攻懿公自立求公子称于宫将杀之母乃衣其子以称衣卧于称所伯御入杀之母乗间抱称以出遇称舅鲁大夫于宫门舅问称死乎母曰幸天之灵公子在此舅曰何以得免母曰以吾子代之母遂逃十一年鲁大夫知称在保母遂请于周杀伯御立公子称是为孝公也【列女传】
　　二十七年孝公卒子弗湟立是为惠公【史鲁世家】
　　公
　　鲁公使宰让请郊庙之礼于天子桓王使史角往【赐所请也】公止之【止留也】其后在鲁学于墨子【吕览当染】
　　四十六年公卒长庶子息摄当国行君事是为隠公【史鲁世家】
　　隠公
　　初公适夫人无子公贱妾声子生子息息长为娶于宋宋女至而好公夺而自妻之生子允登宋女为夫人以允为太子及公卒为允少故鲁人共令息摄政不言即位【与左传异】
　　隠公五年观渔于棠
　　八年与郑易天子之太山之邑祊及许田君子讥之【以上史鲁世家】
　　十一年冬公子挥謟谓隠公曰百姓便君君其遂立吾请为君杀子允君以我为相隠公曰有先君命吾为允少故摄代今允长矣吾方营莬裘之地而老焉以授子允政挥惧子允闻而反诛之乃反谮隠公于子允曰隠公欲遂立去子子其圗之请为子杀隠公子允许诺十一月隠公祭钟巫斋于社圃馆于蒍氏挥使人弑隠公于蔿氏而立子允为君是为桓公【史鲁世家】
</div>
    <div class="pagination">
<a href="春秋战国异辞_page19.html">上一页</a><span>...</span><a href="春秋战国异辞_page15.html">15</a><a href="春秋战国异辞_page16.html">16</a><a href="春秋战国异辞_page17.html">17</a><a href="春秋战国异辞_page18.html">18</a><a href="春秋战国异辞_page19.html">19</a><span class="current-page">20</span><a href="春秋战国异辞_page21.html">21</a><a href="春秋战国异辞_page22.html">22</a><a href="春秋战国异辞_page23.html">23</a><a href="春秋战国异辞_page24.html">24</a><a href="春秋战国异辞_page25.html">25</a><span>...</span><a href="春秋战国异辞_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
