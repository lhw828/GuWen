<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1283 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1283 页/共 1860 页</h1>
    <div class="content">
○谕军机大臣等、现在查讯临清州知州王溥、据供、关上长随高升、于去年六月间。系东昌府知府胡德琳所荐。并不是参将王普所荐。亦不知其为太监高云从之弟等语。胡德琳、系该州亲临上司。乃将长随荐给本属知州、管理税口其情罪较重非革职所可蔽辜。胡德琳、著革职拏问。交与徐绩、研究胡德琳。如何将高云龙、荐与临清州管口之处。严讯确供。据实具奏　　

○又谕、现在阿桂已围逊克尔宗、明亮已攻克达尔图、即日可抵勒乌围。贼势窘迫仍敢冲我卡座。盖欲自露并未窘迫之意。深为可恨。富德于各处要隘。派兵剿杀。甚属妥善至千总张正邦、奋勇打仗。毙贼甚多。仍能守住碉卡五座。实属黾勉出力。著加恩授为额外守备。遇缺即补。仍赏戴孔雀翎。把总马继武四面接战。扎死二贼。受伤后、仍能击败贼匪。亦属超众出力。著加恩授为额外千总。遇缺即补。巴旺小头人则吉、从前跟随将军阿桂明亮等奋力打仗。此次杀败贼众。自属黾勉。著赏给千总顶带、并戴蓝翎其阵亡得伤官兵。著富德查明。造册送部。照例赏恤。　　

○又谕曰、伍岱奏、于凯立叶、谷噶、两路中间。造卡驻兵。所办甚属妥善。将军阿桂等、业已统兵冞入。惟恐后路、或有贼人潜来侵扰。今伍岱自凯立叶、至保宁营卡。均已驻兵防守。是将军后路连续相通。尽可无虑。伍岱所办可嘉。此时惟俟大兵将抵贼巢。丰昇额、领兵扫荡凯立叶后。伍岱即将彼处之兵。酌留防守。其余带往党坝。以御逆酋奔窜　　

○四川总督富勒浑等奏、查喇穆喇穆山沟。本系运粮正路。前因贼人据守山梁。是以由登古一带、绕道运供。今山梁既全占据。直抵逊克尔宗。应即于喇穆喇穆、逊克尔宗适中之牛厂地方。安设一站以利转输。惟现在官兵。尚由色淜普一路。夹攻。势不得不分头接济。所有登古一带台站。未便遽裁。此时应暂以喇穆喇穆站、为总汇之所。一由南山梁、新安牛厂运供。一仍由北山梁、登古等处运供。俟攻得逊克尔宗、大兵合并。即可均由牛厂运行。得旨嘉奖　　

○办理粮饷浙江布政使郝硕奏、查西路官兵盐菜。及各站夫役工食每月需银二十万两。今宜喜军营。副将军明亮、带兵七千名。每月又需银十万两。自内地解至楸砥。分为两路一由卓克采、运赴北路。一由大板昭、运赴西路。而自楸砥至桃关。尚有十站。为两路必经之区。向来内地解送饷银。每日或十万、十五万二十万不等。各站均须用夫数百名。口外山高路险。难于照应。且饷鞘需夫既多。则逐日滚运米石自少。嗣后内地解运饷银。酌定每起以五万为率。按日陆续运行。则各站运夫。不至一时拥挤。即可将所余夫力。多运米石。得旨嘉奖　　

○顺天乡试。以吏部左侍郎曹秀先、为正考官。内阁学士嵩贵、为副考官　　

○戊子。祭大社、大稷。遣裕亲王广禄、恭代行礼　　

○谕、据嘉谟奏、本年运河水源微弱。回空恐不比往年迅速。请将东省各闸。仿照重运之例。下板拦蓄。按塘启放。以免稽迟等因一摺。所见甚是。已于摺内批示。又据称各帮全抵天津后。即由陆路。驰赴行在等语。竟可不必。总漕押运事竣入觐。不过相沿旧例。原无必须面谕之处。今回空船只。既须筹办。嘉谟亲身在彼督率。自更得力。且现在重运。尚未全抵天津。若俟抵津后。再行起程前来。彼时朕幸木兰。嘉谟并不能进哨。来亦无益。著传谕嘉谟、不必前赴行在。即随回空粮船尾帮南下。沿途经理。董促遄行及早回次。勿使有误冬兑。至本年东省六七月间、未得大雨。运河水势。不及往年。现在秋令、水渐消涸。回空不免费力。自应将闸河上下。互相启闭。逐塘灌放。俾令如期衔尾南旋不致稍误。所有经行运河一切事宜。俱著姚立德、妥为照料。其东省德州一带。间有浅涩处所。应由地方官挑挖者。并著徐绩、饬属随时妥办。勿稍稽延。又据何煟奏、现今河水不能充裕。而由济出境。尚须浮送。查百泉丹河之水。前令启放灌田。今秋稼已登。将各闸坝、暂行堵闭。使诸水全归卫河济运等语。所办甚好。具见留心。朕深为嘉慰。卫河得此灌注。南旺以北可无不足之虞。惟是分水以南。直至江南。均资浮送。姚立德、亦不可不留心照料。俾回空不致略有停阻。至东省诸湖水柜。秋间须多为蓄潴。以为明春济运之用。昨经详悉传谕姚立德、该河督务须多方熟筹。实力妥办。期于漕务实有裨益。仍将各办理缘由。即行覆奏。将此一并谕令知之　　

○军机大臣议覆、陕甘总督勒尔谨等奏称、巴里坤原驻满兵二千名。因粮料不敷。经臣奏准分拨一千名。移驻古城。但一切房屋城垣。必须另行修建。臣等酌勘、于新堡之西南里许。地势平衍。井泉柴薪。足供取用。堪以建城驻劄。至工作之需。应照乌噜木齐等处、从前修建城房。酌用绿营兵丁例。支给盐菜口粮。以省糜费。拟派员督令巴里坤镇属原建满城兵丁。于明春兴工。赶紧修建。来秋全行移驻。再查满兵一千名。岁需粮料、一万八千七百八十余石。按古城现贮余粮、及每年收成核计。足敷搭放。惟查古城、为乌噜木齐、巴里坤适中之地。北通乌里雅苏台、为诸路总汇。若驻劄满兵一千。应添设领队大臣一员。就近弹压。均应如所请。从之　　

○己丑。吏部议覆、御史范宜宾奏、请严书吏充补一摺。查各衙门额设书吏缺出。该管官于办事贴写内。拣选充补。咨报吏部。转行原籍地方官。取具印结。准其著役。至事简衙门。向有未设贴写。遇书吏缺出。招募愿充之人。考其字画、足供缮写者按名充补。仍取本籍地方官印结。定例遵行已久。今据该御史奏称、科道书吏。系自行充补。恐有互相缘引。及买缺营求等弊。请自今年始。隔三年招考一次。选取百余名。缺出、按册掣签充补等语。查科道城厅司坊。书吏多寡不同。办事亦繁简不一。若必三年一次。考取充补。不特事涉纷繁。且其人之果否谙习。无从豫知。请嗣后都察院科道两厅、并各城司坊等处。如有书吏缺出。即照各部院、之例。于贴写内拣选年久历练者充补。如本无贴写令该管官。照例出示招考。不许已满书吏。从中缘引。仍照例取结著役。得旨允行。　　

○庚寅。太宗文皇帝忌辰。遣官祭昭陵　　

○上御避暑山庄宫门阅射。杜尔伯特贝勒巴桑等瞻觐　　

○谕、据明亮奏、攻取贼匪碉卡。枪子从奎林辫顶打进。从顖门头皮透出。尚未伤骨等语。奎林自赴军营以来。感戴朕恩。每遇打仗勇往向前。此次受伤虽未至骨。谅亦不轻。朕深为轸念。今已愈否。遇便奏闻。著加恩将朕所佩荷包赏给。仍授为都统　　

○谕军机大臣等、阿桂等奏官兵攻取逊克尔宗前面碉卡。歼毙贼众并烧毁其旁近寨落。览奏实为欣慰。同日明亮奏到、称进攻前敌四碉。已取一碉杀贼无数。奎林顶被枪伤。览之深为廑念。奎林平日打仗。最为勇猛。今辫顶受伤。部位最关紧要。即幸而调养无虞。自不便仍带兵行走。惟是明亮处能带兵之人。本属无多。今奎林现须养伤。则得力之人更少。因思奎林虽不宜劳力。而坐守尚可优为。莫若令赴富德马尔邦军营。代富德防守。换富德迅至明亮军营。协同进剿。富德俟奎林到营后。兼程迅赴宜喜。毋稍延缓。至此两路情形。阿桂一路。自更易于得手。并据称相机断其水路。逊克尔宗自归掌握。所见甚为扼要。果尔、则官兵乘胜冞入。更有席卷之势。阿桂一至勒乌围。则达尔图之贼。必且不攻而溃。至于断贼水道。最为上策。朕昨年计画及此。曾屡谕将军等筹办。今阿桂处既用此法。明亮何不仿而行之。第明亮一路。贼人扼守甚坚。现在破碉杀贼。虽足慑众贼之胆。但此次官员受伤者。亦觉稍多。明亮于攻剿时。倍加慎重。方为妥善。至穆塔尔等、在帛噶尔角克碉一带。搜查贼匪。防护割麦番民。既得其粮食。复歼擒番众男妇。所办甚好。功噶尔拉、贼虽防守。此时谅无能为。俟官兵攻得勒乌围。此等零星贼匪。自皆不能存住。但现尚有贼。一切防守不宜稍有疎略。此乃长清、旺保禄等专责。伊等均当实心妥办。毋稍玩忽干咎　　

○定西将军内大臣尚书阿桂奏、金川逆酋。本各土司所切齿。况索诺木等、因庇匿僧格桑、以致灭亡。即窜往他处。各土司前车具在。亦断不敢收留。但至力竭势穷。为铤而走险之计。亦当早为檄示。俾各先事豫防。臣等谨将谕旨指示之处。详细译出番字。发交党坝、梭磨、卓克采从噶克、各土司遵照。其革布什咱、绰斯甲布巴旺布拉克底、凡与贼境毗连者。一体饬发。令各加意严防。不得丝毫疎懈。得旨嘉奖　　

○辛卯。上奉皇太后幸狮子园、侍早晚膳　　

○陕甘总督勒尔谨奏、新疆地方回民杂处。一切刑名案件。时有应办今伊犁、乌噜木齐、办理斗杀等案。业经奏准照例问拟。而哈密接连安西。已属内地。除嗣后遇有情罪重大、决不待时之犯。一面办理。一面奏闻外。其寻常问拟监候案件。应请照伊犁一例办理。得旨自应如此。知道了　　

○壬辰。太祖高皇帝忌辰。遣官祭福陵　　

○谕曰、阿思哈、著赏戴花翎。在阿哥总谙达上行走　　

○谕、据富德奏、庚额特一带。历次打仗、及此次攻打穆当噶尔、羊圈等处所有随营之革职效力、原任总兵张玉琦、原任副将王承勋、均属感悔奋勉出力等语。张玉琦、著加恩赏给参将衔。王承勋、著赏游击衔。以示鼓励　　

○又谕、据富德奏、攻打穆当噶尔、羊圈等处。现克石碉九座。大木城一座。石卡三十余处。杀贼八十余人。官兵均属奋勇出力。而荆州满兵百名。因曾降旨训饬。咸思奋励争先。力图报效等语。前自攻克绒布寨以来。距今已经数月。今富德督率官兵。奋力攻得碉卡木城。歼戮贼众。甚属可嘉。所有此次富德所带打仗各兵丁、及屯土兵练等。俱照阿桂明亮军营之例。各赏给一月钱粮。至荆州满兵。能知感愧奋不顾身。并著加恩一体赏给。以示鼓励　　

○又谕、前据颜希深、李时扩奏、六月初六日、木池站失火。轰烧存贮火药五万一千余觔。请与川北道吕元亮等、分摊赔补。并自请严加议处。并据舒常奏、查明失火缘由。分别定罪各摺。因颜希深等所拟分赔之处。尚未允协。随谕令文绶、会同舒常、另行核定。分别情罪轻重、察议分赔之处具奏。到日再降谕旨。今据文绶等、会同酌定分赔覆奏。已批准允行。令其咨部办理。所有专管火药局之郧阳协右营把总、杨耀先、据舒常奏、请照军法从事。但查明失火时。该弁出外操兵。尚非在营玩视。著从宽改为应斩监候。其疎于防范之陕西汉凤营参将金应安、湖广九溪营守备王发第、俱著革职。留于军营。自备资斧效力赎罪。颜希深、李时扩、均著交部严加议处。舒常、并著交部察议　　

○又谕、据巴格奏称、巴里坤所属济布库、古城二处。种地绿旗兵丁。每人收获细粮二十五石四斗有余。将官员等议叙。兵丁等赏赉等语。著照巴格所奏。官员等交部议叙。兵丁照例赏赉　　

○又谕、现在大功不日告成。其奋勇出力人员。各宜奖赏。所有需用翎枝。著发给阿桂一路、花翎二十枝。蓝翎四十枝。明亮一路、花翎十五枝。蓝翎三十枝。富德一路、花翎五枝。蓝翎十枝以备赏用　　

○福建巡抚余文仪疏报、琉球国难番崎山等二十一人、船只遭风漂泊连江县内港。安插抚恤如例　　

○癸巳。上奉皇太后幸卷阿胜境、侍早晚膳。至丙申皆如之。　　

○赐扈从王公大臣、蒙古王公台吉、及默们图、巴桑等食。至丙申皆如之　　

○甲午。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫东岳庙。城隍庙　　

○上诣皇太后行宫行礼　　

○御澹泊敬诚殿。扈从王公大臣官员、及蒙古王公台吉、土尔扈特、杜尔伯特贝勒等。行庆贺礼　　

○谕军机大臣等、贼番势处穷蹙。自必竭力守拒。阿桂所云、贼人姑为退一步且守一步、守一日苟延一日之计。其说深中贼情。然贼人伎俩。不过如此。官军屡胜之后。声势正盛。将士亦倍加奋力。无难速成大功。但必须相机妥办。如断其樵汲。贼众必难据守。其逊克尔宗三面之碉。恃险力拒。官军转不必过于冒险进扑。阿桂本慎重之人。恐其急于成功。或不免稍涉轻率。故谕及之然又不可因此过于迟疑也。至外委王世贵、钟新、以四十余兵、御贼百余。守卡无失。甚属可嘉。著阿桂将此二人。即从优拔补千总。守卡兵丁。亦酌予赏赉。其赴援歼贼之乌什哈达、普尔普、并著纪录功绩　　

○乙未。谕军机大臣等、前阿桂奏、番地届麦熟之时。或伏兵截拏其割麦之贼。或派兵抢割麦穗。诱贼前来。乘势歼剿。最为善策。今阿桂现在攻围逊克尔宗。该处贼碉。虽在山崖之上。一面可以进攻。其旁近平地。种有麦田之处。自当进兵践弃。勿使存留。所有附近寨落。并应设法焚毁。贼众虽守坚碉。其心必然窘迫。亦足为攻剿扬威助势。阿桂若进抵勒乌围。其地更系平旷。麦畦及寨落必多。自应令丰昇额等、分头带兵。将旁近番人村寨。悉行焚毁。遇有麦田。可资因粮之用者则取之。否则蹂躏烧弃于进攻更为有益。即明亮等、将达尔图山梁。全行攻克。或沿山前往马尔邦、与富德夹击要隘。亦当酌用此法　　

○丙申。谕军机大臣等、据山东巡抚徐绩、将太监高云从之弟高云龙、拏解至热河审讯。据供、乾隆三十六年春间。高云从替求了按察使。荐与临清州万绵前、派在魏家湾坐口子等语。姚立德、系外省官员。本不应与太监认识。况彼时已为臬司大员。当高云从将伊弟、托其收为长随之时。即应据实参奏、方为持正。朕必深为嘉与乃竟面为允许。及高云龙到山东时。又转荐与属员。其获谴甚大。蒋赐棨等、即其榜样。本应从重治罪。但念姚立德、自擢用总河以来。于修防蓄洩事宜。实心经理。诸事妥协。特为格外加恩。姑从宽免其究问著姚立德自行议罪具奏。姚立德当益加愧悔感激。力图报效以赎前愆　　

○办理粮饷浙江布政使郝硕奏、查梭洛柏古站、为西北两路总汇之区。该站所存米石。陆续运供西北官吏支放。为数稍减。且我兵一得勒乌围。其宜喜、凯立叶、两路官兵。均可会合。军声愈壮。则需粮愈多。应宽为豫备。臣同督臣富勒浑、即将所派大板昭商米。酌拨三分之一。直运至梭洛柏古站收存。并将从前未完商米。亦令其直运该站交收。不但脚价可省。即将来趱运勒乌围、亦较大板昭便捷。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十四大清高宗法天隆运至诚先觉体元立极敷文奋武孝慈神圣纯皇帝实录卷之九百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。八月。丁酉上诣皇太后行宫问安　　

○自避暑山庄启銮幸木兰　　

○吏部议覆、京畿道御史穆精阿奏称、验看六月分吏部月选。郎中汤萼棠等十一员内、有中书科中书章宗辂一员。未经吏部同各员带领引见。臣查中书科中书职司办理诰敕。食七品俸与内阁中书、评事、博士、等官。品秩相等。乃祇由吏部选用。不与一体引见。似于体制未协并类此之七八品官。有止于验看不带引见者。请敕部查明定议等语。查定例、汉员七品小京官。并各部寺司务。悉行考试引见。又国子监学正、学录、系用考取之人。刑部司狱、五城兵马司正副指挥、吏目等官。系拣补之缺。亦俱带领引见。此外如大理寺寺丞、评事太常寺博士、以及翰林院典簿、待诏、孔目、国子监典籍等官。凡例内未经开载者。俱不引见。又内阁中书缺出。俱由内阁咨部查核。由臣部具题补授。亦不引见。至满洲小京官。凡应归月选、及各部院拣选保送。拟定正陪到部。俱通行带领引见。循办已久。惟是同一小京官。满员则均带领引见。汉员则有引见不引见之分。事属两歧应如该御史所奏。画一办理嗣后月选汉官。正六品大理寺寺丞、及七八九品小京官。俱令其一体引见。内阁汉中书一项该衙门查核合例后。亦由臣部带领引见。并载入例册遵行。从之　　

○是日、驻跸中关行宫　　

○戊戌。驻跸波罗河屯行宫　　

○己亥。秋分。夕月于西郊。遣裕亲王广禄行礼　　

○是日驻跸张三营行宫　　

○庚子。上遣额驸扎兰泰、赴避暑山庄。皇太后行宫问安　　

○行围　　

○谕。办理四库全书、并荟要、二处所用誊录。计六百余名。而应行缮录之书籍甚多。誊录中颇有遵例报捐。陆续开缺者。即须随时顶补不可不豫为筹备。因思现届京闱乡试。各省贡监生、应试者千有余人。莫若于发榜后、即在落卷内。择其字画匀净。可供钞录者。酌取备用。较为省便。著交曹秀先、嵩贵同派出之同考官窦光鼐、吴玉纶、周于礼、赵佑、戈源、善聪、留住贡院。将未经取中之南北中皿、弥封墨卷。公同繙阅。挑取五六百卷。交与吏部按照名次。拆卷填注。此内如有本系誊录。即行扣除。余俟出榜晓示。注册挨补。其有本身告假。或不愿充当者亦听其便　　
</div>
    <div class="pagination">
<a href="清实录乾隆朝实录_page1282.html">上一页</a><span>...</span><a href="清实录乾隆朝实录_page1278.html">1278</a><a href="清实录乾隆朝实录_page1279.html">1279</a><a href="清实录乾隆朝实录_page1280.html">1280</a><a href="清实录乾隆朝实录_page1281.html">1281</a><a href="清实录乾隆朝实录_page1282.html">1282</a><span class="current-page">1283</span><a href="清实录乾隆朝实录_page1284.html">1284</a><a href="清实录乾隆朝实录_page1285.html">1285</a><a href="清实录乾隆朝实录_page1286.html">1286</a><a href="清实录乾隆朝实录_page1287.html">1287</a><a href="清实录乾隆朝实录_page1288.html">1288</a><span>...</span><a href="清实录乾隆朝实录_page1284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
