<!DOCTYPE html>
<html>
<head>
    <meta charset="UTF-8">
    <title>国朝献征录 - 第 227 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 227 页/共 245 页</h1>
    <div class="content">
　　永平志 
　　□□□字显甫先山东日照人宣德间祖俊由临洮□□抚调卫始山海人俊三传无嗣以犹子凤袭□□其子也生而神爽志向不凡少长入卫学慕詹□□文艺就正之通兵法而兼文艺嘉靖丙戌中会□武举赞画军机于蓟戊子袭祖职加武举二级授□指挥佥事抚臣荐管卫印编徭后法荐授提调石门进守备黄花镇革中珰敛役诸弊进署都指挥右参将分守大同中路振扬士气虏不敢轻犯民远出耕获复请加卫学廪粮科贡额顿加旧顷调应援宣宁斩获虏级二十九颗马驼牛羊八百有奇夷器二千五百余升实级赉金币续给诰命兼节获捷奏大臣奏保因边事回籍对簿旋以西寇棘兵部请授偏头参将是时太原失利人咸不乐此世忠闻命奋然曰正报国之秋也亟赴之虏寇太原矣世忠所部军士先期选策应止存千余而统之与参将刘维琥大同副总兵堂参将何堂游击张文懿从宁武关合营追贼歃血誓相救援乃结队自侯林西行追至祁县六支村西遇虏众督率力战虏见其军士壮战又力呼骑三千余合围四将缩闭营世忠督战益力贼亦窘会矢火药尽世忠愤呼曰我军被围诸将背盟竟不相援国宪天刑宁汝逭耶复督短兵血战自巳至酉贼见我兵死伤众无援久战力竭遂躧我□马射死世忠头中二矢又骑墙独射被穿袖一箭而死家丁五人往救张臣及百户张宣俱即死而士马亡过半矣嘉靖壬寅七月九日也　上嗟叹曰丑虏猖獗世忠孤军奋勇死战殒身报国忠义可尚先赠右都督赏百五十两宣及臣各四十两棺殓资兵部议奏与世忠同死锋镝士先给家属五两棺敛资以后不分主客官兵但阵亡者如之庶死者如生生者效死制可且曰世忠忠荩非常并宣臣恤典亟议之山西抚臣刘臬按臣童汉臣请重奖恤顺天抚臣侯伦称世忠原籍山海卫人自升参将路由遵化臣见貌不及众人初不以礼待及与之凛坐然有忠义气今果死节其死非偶然也山西死事之所山海乃生长之乡宜俱建一祠以酬其忠兵部议如之请祭六坛造坟及赐谥其宣臣无祭例但以死勤事者宜与祭一坛工部量与营葬其子孙典虽升级而身横罹锋镝其情状尤可悯议与祭一坛以后不分主客兵但阵亡者如之庶足慰尤泉忠魂作三军勇气制可赐祭葬用一品礼谥忠愍祠额曰劝义而宣臣及军士如议例盖因其勇烈格　主受特典而广锡类及于后死者永永时缙绅陵夷武弁久矣山西抚按三司奠章隆重而激励以媿诸将不援者永平乡士夫阖境无遐迩束刍而吊山海荣等设位于乡贤祠哭尽哀虽痛愍乎死事亦其生平事亲孝闻父丧于大同哀毁踰礼制限不得躬襄事虽甲冑从戎退辄衰服惨容抱恨痛终三年母念少子将顺靡不至而闺门严肃善与人交故乡议重之也 

　　○辽东都司指挥同知李任传 

　　李任金华永康人洪武中袭父爵燕山右卫□□佥事从　太宗皇帝起兵靖难以功累升辽东都司都指挥同知镇守彰德宣德元年从征叛贼黎利守昌江贼既获都督蔡福逼令福至昌江城下呼任等速降任于城上骂福曰汝大臣不能杀贼反贼用狗彘不若用铳击之贼惧拥福去贼以昌江官军出入咽喉之地大集兵象用乌龟笆吕公交车云梯来攻任与顾福等留老幼妇女守城率精锐出击贼烧其攻具贼又筑垒射城中任福夜出袭破贼营贼掘地洞欲潜入城任开横构用将军石击之入者辄死城中士卒初有二千余人前后三十余战至是死亡过半贼益兵象攻围日急相拒凡九阅月人力疲困刍粮匮乏而贼益众以云梯登城夺其门任福率死士三战三败之贼拥象益兵而入任与福不能支皆自刎死时宣德三年五月也内官冯智指挥刘顺知府刘子辅俱自缢死城中军民妇女不受屈蜃自死者数千人 

　　○镇国将军山东都指挥同知韩公青墓碑（许彬） 

　　许彬 
　　天地有大经万世而不冺者忠义之气是也是气在人履垣途忠义之士遇患难则死节之臣存亡虽不同所以天地大经万世不冺者国忠义之所存而浩然之气之主也若镇国将军山东都指挥同知韩公青者其所抱负忠义而浩然之气之主者欤公世家滁之全椒上世以来代有显者洪武中大父春从文皇渡江以功累升副千户既没父贵袭升正千户守北平攻取怀来雄县大战郑村埧升指挥佥事进指挥同知征大同白沟河升指挥使再升都指挥佥事攻夺九门进指挥同知小河之战死于敌公以有孩提叔友偕袭指挥使寻以公成立还其官公英勇过人且善骑射永乐中　文皇征迤北闻公名特命率逻骑前锋攻杀丑虏贼众宵遁阅数日师驻大城阳和复命公率劲骑袭击之贼望风奔命不暇宣德改元从　宣庙讨武定州既还赐赉有加明年甘延诸羗侵边命总戎征之举公辅行公才识敏给能饬边备严号令训练简阅有古良将风既还升山东都指挥佥事公操执清慎门无私谒暇则与贤士大夫讲论古今及将鉴武经诸书以□闻见尝驻节临清总督江淮漕运将士不劳而事集以故再迁今官正统十四年秋虏酋也先辈背逆天道凭陵中国　太上皇帝亲御万乘逆击塞外权奸所误遂致蒙尘贼乘胜长驱履险隘如坦途　今上皇帝诏凡边关可通万马者悉以重臣守之紫荆关尤甚重推公往守而以副御史孙祥监军公仓卒至关关宽敞多岐路守者素不备虏众猝至乘虚而入不绝我军至者才什之一众寡不敌惶惑奔溃公挥旗招之得劲骑百余谕以忠义当尽死报国众闻之感泣公纵骑突出与贼交战于升儿湾击贼数辈巳而贼悉众来迎公每手剑之数被创复流矣所中公屹然不动自午达申转战益力贼围之数重欲招公降公大骂曰臊羯狗奴我背忠义而狥汝乎乃引刀自刎实正统十四年十月十有二日也贼退之三日公尸身无完肤颜面如生闻莫不洒泣风纪近臣有交章言公战死可悯乞加恩典者　上命升三级以其子承嗣幼弱命给廪优养于家呜呼公承先世之美能自奋立振扬威武以成厥功而中罹艰危以身殉国可谓见危授命者矣然则公虽死而名闻长存若张廵死睢阳余阙死安庆忠义之□至今在人所谓天地大经万世不冺者得不与同一辄哉前此广东海寇猖獗拥众临城主将张安既失利而裨将都指挥王清力战移日身被重创矢石如雨左右皆惮不敢近清身惫计穷其所执贼素畏清绐以甘言推上将否则必诛清骂贼不绝声又置之槛车不能死日令人诱之清终不听惟求一死翌日就戮清曰汝辈系我城下呼三司官临视使知吾死所贼如其言至是遇害古人谓慷慨杀身易从容就死难噫若清可谓无忝于公无媿于古名将矣彼有倒戈迎降开门输款者而又苟延残喘以图爵赏视二公所处不亦颜厚矣乎公死之四年镇皋兰都帅李进之子文素与公厚恒以承嗣弱幼公之忠义不白于世愤然于怀比以公务来京乃状其行实诣途征铭将过历山葬公刻石墓道以彰公之潜德后之欲知公者当于此焉求之 

　　○都指挥同知赠后军都督府都督佥事周公□神道碑（马中锡） 

　　马中锡 
　　陜西总戎都督佥事周君玺成化中尝分守阳和厥考都指挥公就养以终葬既数年弘治庚戌岁中锡提学于陜君自持状泣请铭墓碑按状公讳英字用杰其先永平迁安人胜国时有官至右丞者祖亨国初率其家百口来归朝议嘉之授燕山护卫指挥赐田宅东安县故东安人父斌永乐初以靖难功让其兄彧授都督赐蟒衣复还迁安故又迁安人生公及二季某某教以力田读书于声利澹如也及汉庶人有罪公以汉国连姻诖误与父同下狱父竟死狱中公谪戌万全开平卫时都督杨洪以游击将军御边公隶其麾下一见奇之委长骑队未几虏寇边令公袭击出境至瓦房嵯驰入敌垒得生虏脱脱白及驱其驼马而还正统三年与虏遇人伯颜山麓连陷其阵擒其酋长也陵台俘获资械甚众明年至黑松林斩捕首虏过当奏功升副千户八年击虏过把秃河获其酋那歹有文绮官镪之赐九年勑出陜西至应昌别儿克之地与虏鏖战一昼夜生擒平章少台斩首四十余级夺其所掠男女牛羊五千以归升正千户十二年出开平至以克苏遇虏大战矢下如雨公突入其阵获虏达剌孩等男妇槛送京师十四年虏大入寇　英宗亲率六军待边□都督洪进爵昌平伯授节镇宣府以公隶都督杨能护跸至大同与虏遇于栲栳山公擒生虏则不丁者以献命诛禡牙既又从右参将江广击虏至干庄儿堡斩首虏猛秃儿麻等还奏捷行在土木失利公身被重创力战得脱　天子北狩京师戒严　景皇帝以郕王监国征洪兵勤王公亦褁创赴难至京师洪进爵侯因面陈公谋勇可任且赏未当功遂升指挥佥事后从洪御紫荆诸关与虏连战弥月因大败其众生擒酋虏阿归等复斩首百余级伪太师也先乃率众北遁明年改元景泰升指挥同知二年修前干庄儿等处战功升指挥使其年洪卒一军尽还宣府独公被旨留京师注府军前卫天顺改元　英庙复辟都督能以进爵武强伯奏公栲栳山擒虏禡牙之功未赏升都指挥佥事五年又以平逆臣曹钦功升都指挥同知六年公年渐老尽以其櫜鞬戈甲付玺曰汝继吾志玺奉命惟谨袭府军前卫指挥使累官后军都督佥事赠公如其官母李氏赠夫人呜呼世人视友于之爱如土苴弦诵者不免也公父让爵一节既无媿子臧季扎之义卒冤抑以死公遂能挺身万死之中策勋百战之后则天之报公者不诬耳余未及识公而屡见公之子议论亹亹好文爱士即古所谓儒将不能远过则得于公者不浅古称世禄之家鲜克由礼公家膺厚禄百余年而鱼鱼雅雅乃若此岂可以例类之哉 

　　○浙江都指挥同知白君弘墓志铭（邵宝） 

　　邵宝 
　　君姓白氏讳弘字宗大别号松庵其先出元部落有把思台者以功受王封国初有士颀者始受籍永平之昌黎君曾祖也君祖诚从　文皇靖难有功后再以克虏功累升永平卫指挥使君父廷玉袭尝推总三千营事俱赠如君官母苏氏封太夫人苏氏娠君有梦祥既而君生器宇果异六岁读书日记数百言与羣儿嬉有一误堕沟中者众奔去公独垂绳援焉十三能属文选补武学生从翰林刘先生戬受易学三应科举更习书经司马余公子俊保国朱公永临试弓马策畧屡优奖之时京营候参帅者若干人君之首弘治戊申始开武举君举第二升署都指挥同知赞画□畧于大总兵所加俸三石未几实授癸丑冬有举君久谙戍务者以前官总理神机营事司马马公文升一见称材且以久滞惜寻铨今官理军政兼屯田清军马政诸务庚申岁总漕都宪张公敷华以君廉男协望举总浙漕君疏八事上备朝议多见施行居二年镇廵会推边帅疏上君名奉勑总督海道今都宪洪公远时以宪副与君同事葺城于圯浚濠于淤抑强警惰以御守卒先是有屋于海岛者往往招衅而私盐灶烧疑于烽火君悉去之他所施罢皆当利弊又以余力设师塾以训武冑居岁余海道宁肃正德改元以　上登极恩使来致白金及金狮绯衣之赐明年兵部以荆楚地重乃移君掌湖广都司事君镇以简静南人怀之廵按御史李君天赋尝以堪大将举是岁三法司奉勑莅狱于藩有议死而称冤者君得其情正色言之不少畏却得释者二百余人又明年君以疾请于廵抚都御史陈公镐乃檄还君于浙越三年江西盗侵衢州镇廵谓公练达委以疆事君极力备御未几舆疾还卒是癸酉六月四日享年六十有五君雅好吟咏与客倡和动成卷帙有松庵集藏于家 

　　○佐击将军赠都督同知谥忠壮清渠宗公礼□（澹园集） 

　　澹园集 
　　嘉靖中岛夷内讧公海处亡所不蹂躏时久不见兵革而闽浙直奸人阴内主之与相勾连乱益甚迨甲寅乙卯间嘉湖苏松之祸棘矣　天子震怒有所诛逮不任事者特建大将旗鼓责以驱逐扫荡而选诸偏将军佐之枢臣论荐公勇武饶材畧令统所部民兵千诣浙直军门听调遣应援计寔乙卯之十一月也公闻命慨然曰古以马革褁尸自誓者岂异人任哉此行所不能自効宽上南顾忧者非夫也即日兼程行所至秋毫无犯丙辰正月抵松江黄浦闸制府命止营御新场贼时新场贼约千五六百人漳潮宁绍贼翼者若土人入倭乡导者不下三千余人皆凶狡而被虏供其使令者又二千余人于是新场百里间皆贼数躭躭虎视公数奋兵过浦挑战有金娘子桥八师庄下沙诸处贼先后被创坚守不敢出至三月二十三日探柘林新城堡新倭二百余登岸纵掠公提兵掩击贼奔溃次日追至刘津村又新倭二千余拥众来公复提兵掩击贼又奔溃会新场旧贼与新至者合猝与我兵遇公分骑兵百两翼用箭围射当获十数人又次日乘胜攻破新场□□贼大恸仓皇奔新船遯去旋夺回被虏妇女六百余口而新场诸穴悉平前是以南人柔脆不任战倭益张公娄剉之闻者相顾愕眙以神四月总督胡公檄公随贼所向追剿之连有吴江嘉兴之胜十九日兵至崇德县探倭至皂林势且犯杭公兵遄往皂林迤西石桥止营御之二十三日倭万余夹河来战公统兵不满九百人自寅至辰所杀伤多贼败去顷之复来战自辰至巳又自午至申贼番休来攻三战三北死伤无算军大振会石桥前锋中贼炮桥失守公被重伤犹褁创奋臂战徒以九百当万人众寡远不敌兼尽日乏食军无后救者公力竭仰天疾呼曰死当贼以报国遂遇害乃是日之暮也总督闻其事于朝　肃皇帝亟下诏褒之赠都督同知荫一子世袭指挥佥事予祭六坛谥曰忠壮建祠皂林额曰褒忠命有司以时飨焉夫公以身殉敌视闻命誓语如左券然玺书煌煌光贲泉台延世之赏与国同久呜呼公不死矣公宗氏讳礼字周道别号清渠其先苏之常熟人国初有阿佛公者从军北征隶于燕己卯随　成祖征讨郑村坝阵亡以弟成补授总旗白沟河有功授应天卫世袭副千户成生鉴鉴生浩浩生椿即公考也妣韩氏以公子彭年贵考赠都督佥事妣赠夫人公中嘉靖己丑武举由祖职加二级署指挥佥事历本卫军政大宁都司北直民兵参将神机营佐击岁积劳绩因以佐击奉　命御倭配石氏以子彭年贵赠一品太夫人生子二长孟言弱冠随征柘林有功授祖职副千户任至京营廵捕参将次即彭年荫指挥佥事中万历庚辰武举有文武才自佥卫事至南京前军都督府都督佥事以三十二年恩诏赠公荣禄大夫公之未生厥考艰子虔祷于神正德庚午元日梦梓童帝君引一金甲神呼其名曰以汝子初五日生公迄丙辰卒时年四十有七语云其生也有自殆公谓耶没既久都督公来留都与余晤语问及世德乞余文传余念公精忠大节载在实录合于史大书特书例故诠次其事俾后之人得考镜焉若乃生平孝友之行暨子孙婚娶之系则家乘备纪之不具论 

　　○左君弼传（黄金） 

　　黄金 
　　左君弼庐州人元季壬辰羣雄倡乱君弼党于彭祖聚众数千未几彭祖败君弼独据庐州太祖遣将征之不克癸卯三月伪吴将吕珍引兵寇安丰君弼助之　上怒帅诸将击珍败走遂攻庐州围之三阅月城将下适陈友谅寇洪都急　上命解围授洪都友谅既灭复功庐州君弼穷蹙弃城走汴梁元将李克彝使守陈州吴元年二月　上遣使陈何以书谕君弼曰曩者兵连祸结非一人之失予劳师暑月与足下从事足下乃舍其亲而奔异或是皆轻信羣下之言以至于此虽悔何及今足下奉异国之命御彼边疆与予接壤君欲献计帅师侵境其中轻重自可量也且予之国乃足下父母之国合肥之城乃足下丘陇桑梓之乡宁不思乎天下兵兴豪杰并起岂惟乘时以就功名亦欲保全父母妻子于乱世足下以身质而求安于人既巳失策复使垂白之母糟糠之妻独居寡处各天一方朝思墓望以日岁足下纵不以妻子念何忍忘情于老亲哉功名富贵可以再图生身之亲不可再得足下能留意于是憣然而来予当尽弃前非仍复待以故旧则足下于天理人□□无不顺矣君弼得书犹豫不能决后乃归其母于陈州君弼感泣洪武元年王师平山东西指汴洛君弼纳款降　上命广西卫指挥佥事君弼自效从征克捷二年冬十月左江上思州蛮贼黄英杰聚众万余寇郁林州知州赵鉴同知王彬集民兵拒守贼攻围半月不下广西海北等卫官军来援贼夜遁追至上思州境破之贼走还仍聚党不解事闻　上命君弼副总兵讨捕英杰与其弟英览逃之十万山七洞口君弼追及之英杰阵死英览就俘余抚安之自是两江撞酋胆落矣四年春又以平溪洞蛮獠有功赐绮帛二十疋 

　　○浙江都指挥佥事余斌传 

　　浙江都指挥佥事余斌直隶庐州府合肥县人前浙江都指挥同知成之子年弱冠袭职处州卫指挥使戎务之暇留心经史延礼文士商确政事宣德五年调除定海卫自建义学延师儒令官家军民子弟愿学者咸肄业焉公暇躬诣考阅而激励之务期有成以廉自持自撰公勤廉谨四铭书于厅事以自励城南海口有大浃渡常覆舟溺人自撰文祭其神后遂无患六年仍调处州卫捕盗有功七年升浙江都指挥佥事九年冬以疾卒年裁三十有二众咸惜之 

　　○都指挥佥事陈公仪墓志铭（王直） 

　　王直 
　　公讳仪字叔度姓陈氏庐州合肥人故奉天翊运推诚宣力武臣特进荣禄大夫柱国平江伯追封平江侯谥忠襄讳宣之子也母夫人汤氏曾祖讳重一不仕祖讳闻官至成都右卫指挥同知以忠襄功皆赠荣禄大夫柱国平江伯妣皆赠夫人公自少端重谦和无绮纨之习好文章喜韬畧务穷其所至欲以自立于世当在当时论勋臣子弟有文武才具者必称公永乐中　宣宗皇帝皇太孙诏选良家子入侍公与焉　上雅知其才特见亲任有所顾问必尽诚以对汉王蓄异谋公亦数言其奸状　上临御之初果反凡其所言皆验及事定以俘获赐羣臣公得与侯伯等葢异恩也车驾廵边出喜峯口公以骁勇选在前适虏寇犯边多所杀获其后屡出廵边公皆扈从有劳绩　今上嗣位求贤将用之成国公朱勇等交荐公诏大臣试所业公言出奇制胜之道皆传古兵法及观其骑射从容上马引弓连发连中诸军皆大呼称快同就试者皆自以不及遂擢勋卫日带刀侍从益以忠谨见称瓦剌使来朝贡将归丰城侯李□受命率兵送之言于　上曰今兵远出虑或有缓急愿得勋卫陈仪者偕住可计事　上即命与之俱出塞二千余里而还虏寇朵儿只伯扰□□公上言请于宁夏甘肃简精锐俟春暖俱发诸道并进且先约瓦剌相犄角残虏破败之余必就擒戮此万全计也　上然之正统五年麓川叛　上命定西伯蒋公贵兵部尚书王公骥往讨之公亦在行明年抵其境蒲罗诸土作乱道梗不通公率众直捣巢穴擒其首恶杀数十百人诸蛮遁走师遂进拓降镇康州陶孟刀门捧杀败贼党刀赖燕刀门颠等功居最升锦衣卫指挥同知其冬攻克戞邦永怕孟雷诸寨斩二千余级又领军独进抵南甸所向摧靡驻营马鞍山下大军后援遂以成功师还永昌蒋公王公命文勒诸石以彰　圣德还朝论功升指挥使赏赉甚厚明年复往征师踰贡章功多升都指挥佥事留守云南积粮治兵后图而公乃以疾终正统乙丑四月二十八日也生于洪武甲戌四月初九日享年五十二榇之还也葬应天府江宁县大山之原祔于先茔之次 

　　○都指挥佥事江公洪墓碑（吴宽） 

　　吴宽 
　　英宗睿皇帝在位方十四年海内富庶号称极治独北虏屡犯边鼠窃之计　上思所以攘却之者乃下诏躬率六师往征师行失地利一时将校奋勇争护乘舆而山西等处署都指挥佥事江公与其弟子四人同日死之时正统己巳八月十六日也公讳洪字朝宗其先庐之合肥人祖浩从　高皇帝起兵取天下累功至明威将军太原左卫指挥佥事子孙世袭并得赠其父大海如其官既没子澐嗣而公则澐之子也公在太原既以才勇知名宣德末选总京营左翼久之升署都指挥佥事仍守山西既而从驾北廵遂死于难公既死朝廷即命其子涌嗣职所以慰公于身后者甚至公人伟躯干沉毅有谋御下纪律严整而推心任人能与士卒同甘苦盖有古名将之风尤善骑射辄命中流辈莫与比者性素俭约食馔稍盛即撤去而奉母刘氏必极其滋味母疾更割股肉作糜进之疾获愈人以难其配陈氏赠都指挥佥事宝之女寡居能以礼自守教子涣有法涌亦有将才尝从征老军营功多实授都指挥佥事署都指挥使事以其官复赠其父若祖而赠祖母淑人封母太淑人于是涌痛念其父尝愤然有虏之志□奉公遗衣冠葬于先茔求予表于墓呜呼　睿皇帝之出所以宗社稷虑至矣盖有周张皇六师之遗意而非后世之游田者故当时死于难者多公之事若同于人不足书独惜平日号士大夫者弃君父生还以取富贵有媿于王孙贾之母者不少矣公之事不书可乎夫死者众所难生者众所易能其所难而不其所易公之所以可取者在是而予之表者岂惟慰涌之孝思哉亦惟媿乎若人焉尔 

　　○山东都指挥佥事赠武靖伯赵公本神道碑（彭时） 

　　彭时 
　　今上皇帝嗣大历服董正治官文臣武将各廸有功而武将再征再克勋名播于中外无间葢莫踰于武靖侯赵辅者成化纪元之岁侯以都督受命帅师征广西大藤峡贼直捣其巢砦平之明年凯还朝廷厚锡爵赏追封其父都帅公以上三代俱武靖伯母沈氏太夫人又明年征东夷平其地捷报方至而太夫人弃世矣侯班师入觐既即执丧如礼将奉太夫人之柩还葬凤阳先茔乃述公夫人德善并家世属子文之刻石神道以昭示无穷公讳本字宗立姓赵氏世凤阳人曾祖仁追封天水郡侯妣李氏追封天水郡夫人生六子曰均祥曰德胜曰鉴曰端曰某曰裕均祥与某俱蚤卒余皆忠义才武奋身从　高皇帝定天下德胜功最多官至怀远大将军佥江南等处行枢密院事拒伪汉陈友谅中流矢卒于南昌赠开国辅运推诚宣力武臣特进荣禄大夫柱国同知大都督府事梁国公谥武桓配享庙庭鉴官至弘□卫指挥佥事端沉鸷刚果屡从征伐积战多功历升福建兴化卫指挥佥事居六年致仕以其子麟代职逾年复召拜镇国将军广东都指挥同知后赴召入京赐赉还乡卒裕兴化卫正千户端即公之祖麟其父也并追封武靖伯祖妣刘氏妣曹氏李氏俱夫人公生于父葬之日赖母氏训育以成既长袭任直隶邳州卫指挥使即督属造海舟创新闸运神木以营宫殿才能卓卓著称其于戎事尤练习凡从征沙漠者四靖内难者一俱以功获褒赏久之用荐升山东都指挥佥事领兵更番卫京师抚驭有方得士卒心寻命回治司事岁甲子山东旱饥户曹奏准停支屯田卒月粮公曰支尚食不给不支则转乎沟壑必矣仍发廪放支僚吏执不可公曰有罪在我因以闻于朝卒如请赖全活者甚众未几以疾卒于官公人器量渊洪风采凝峻忠孝出乎天性以父不逮养事母极其诚居丧哀毁踰礼莅官行政宽猛得宜处僚友和而正待仆从严而恕驭众临敌善谋而有勇公余手不释卷虽处军旅亦然故于义利之分古人成败之迹知之甚习而见诸行事率有可称其教子不专于武艺必欲其通文学恒敬礼贤士俾知所向慕焉尤好施予亲戚故旧有婚丧不能举者辄捐赀助成之不少有德色其仁厚又始此享年五十四 

　　○辽东副总兵韩公斌神道碑（费宏） 

　　费宏 
　　公讳斌字廷用姓韩氏由辽东宁远卫指挥使屡用荐将守边其在辽阳最久功最多　今上二年公老而卒且葬几十年矣辽阳人思之愿公庙食其土诏可之额曰褒功都司官岁以春秋谒祭而属予铭之公少孤年十六袭职莅其卫事巳若素练焉者尝御虏小团山能突阵馘其一酋以败之天顺初升辽东都司都指挥佥事备御宁远虏复入小团戕将领官军陷焉公驰赴手刀数贼围遂解时义州屡失事总兵官成山伯王琮被勑责恐甚公请当先自効琮以五百人属公□贼遇之于八塔儿贼众四千围我阙其一面或幸焉公曰是将误我不可忽也令营中联马死鬬而出生擒一人斩首十三级获马五百捷闻受彩白金之赏寻奉勑守备义州协赞怀柔伯施聚筑堡耕牧护坐宁远误事贬二秩廵抚都御史滕昭廵按御史常振刑部主事丘霁惜其才交章荐之礼送至京命署都指挥佥事充参将征四川未行捷至留京营督练寻充左参将分守延绥西路时北虏毛里孩拥众十余万入定边营公率五千骑□其归击之环县擒一人斩首六十七级比兵虏众猝至围之数重约日出将蹂兰焉谍以告公度众□不敌难久支出不可缓今我军悉衣白以自别或谓东南围薄可出也公曰若虏将□□血乘之矣乃向虏众奋呼而出有所斩获公戒勿顾北出犹存七级焉巳而虏复入花马池有众三万公度其难以战胜列阵城下出精兵三千阵车前贼知有备不敢近成化三年建州贼数扰边都御史李秉荐公武畧出众深知夷情勑改充游击将军驰驿还辽领右哨从出清河抵其巢斩首二百余级俘男妇一百七十余口论功实授都指挥佥事以游击分守辽阳诸地明年改充副总兵分守开原兼提督辽阳镇廵诸官以辽阳东南境与建州接守将非专任弗可请复辽阳公与众筹必堡兵而后能守亲历缘边相贼所出没处创东州马跟单清河鹻场叆阳及凤凰镇夷草河汤站等堡密烽堠增戍卒自抚顺迄于鸭绿南北几千里声势联络居民因得垦灌莽田之屯利日广而虏深入之谋杀矣九年贼屡犯广宁总兵官欧信会公出义州直抵兴中斩首六十二级论功升署都指挥同知廷臣会推天下武臣可大将者三而公居一焉贼尝入清河堡匿深谷中以数骑薄城挑战将佐争欲击之公曰此碑也勿贪巳而伏果起公乃背□阵番休更战贼既遁复出鹻河十岔口等处捣其巢斩首百余贼大举寇叆阳而还也邀其归路值淫雨连日令士卒下马徒行多怨者公曰马疲则遇贼不可用矣我岂欲劳人乎至将在峪部分将士举号火纵骑追奔马有余力遂斩六十三级公纪律严明下莫敢犯颊中流矢能权词以安众心部卒有被矢中目者亦能坚立不移拔旋还射仓猝遇敌必谋而后战缓急合宜前后八九年屡与虏鬬未尝败衂同事忌功者所中坐累复贬三秩知者冤之十五年抚宁侯朱永等受命征建州公同总兵官侯谦复右哨出鸦鹘关抵泊珠江斩首一百五十级俘男妇三百八十九口虏酋有宋管只八者据山险欲夜劫公营公令译大呼曰韩马法在此汝尚欲偷乎马法者虏所谓大人也贼众愿一见公公免冑示之皆弃弓矢拜马前请降军遂还公度暮至黑松林贼必有后邀者约谦军其地以待之而谦径先归公至黑松林贼果突出公急令立营一麾而定贼不能扰其料敌应变类如此抚宁即军前奉钦给勘合升公指挥使捷奏上以公当一而复升都指挥佥事明年北虏侵开原而建贼复扰辽阳时公遭谗淹系　上素□公薄其罪释而用之俾职任皆仍其旧且命亟行光虏闻公至即遁去十七年公乃诣抚顺关招建城卜花秃等以恩威谕之皆叩头誓无再犯公知虏情多诈严兵鹻场等堡以备之累以擒斩功受赏二十三年追剿朵颜虏寇至半边山获原掠人畜而还　上念公久劳特赐蟒衣一袭大理寺丞李介通政使田景旸先后各荐公可主将廷论多归之者而公浩然不可留矣弘治二年公确辞至再遂老马于时年甫六十日置酒会亲宾以乐时政物评未尝挂口后十有一年得年七十有二而卒公生长边陲身长七尺有咫膂力过人精技射多智畧善以寡击众然不恃巳长每战必参众谋而用之与士卒同甘若尝雪夜追贼道卧以伺禁毋爇火一军未食不辄先稚童儒生遇暇必延致诵说史传故武功之立遂东陲世将有以也夫 

　　○陜西都司指挥佥事张公鹏霄行状（王维桢） 

　　王维桢 
　　公讳鹏霄于图南葵轩其唬也上世直隶扬州府江都县人曾大父英自州渡江从　高皇帝取天下庚申事定授指挥佥事世袭居六年 上忽诏英曰尔随朕起兵岁久劳多当封之侯英辞曰臣年老子孙薄福即指挥足矣乞勿授　上贤之赐绯袍□带留侍京朝英传秤秤初庆阳卫寻改西安后卫奉　高皇帝命平云南会冒疠疾作　上赐佩刀及家人二户慰之夫秤者葵轩公之大父也秤有子二人曰焕曰敏　文皇帝兴诏焕随侍焕无嗣敏得荫其官敏称长者有器度是公父配周氏以天顺癸未闰七月八日生公公修躯通臂丰颐疏髯面如紫玉目若朗星正视不见耳声吐如锺尤精骑射壮膂力年十五袭官初将兵守宁夏巳改守榆林巳推卫佥书巳又陟掌卫事并能举职效才一时寮佐咸推大莫及公由是有名　敬皇帝时北虏拥众入寇大将武安侯檄公应之公率骑兵二百遇敌满受堡公曰众寡弗当也殊死而巳令诸军下马马尽入堡步战移日公督击愈厉忽一虏朱甲青锥挥刃突来公率壮士许朱三直前斩之朱甲青锥者盖酋长云虏惧遁我军无伤事闻　天子壮之赐白金彩币若干是时他□兵孔坝沟者全军皆没坐免者众人以是咸服公勇而公有名少傅邃庵杨公者　毅皇帝时来总制三边事征公幕下咨兵畧建图画计山川夷险之形暨奇正分合之势烱烱在目杨览而奇之太息曰大将材也欲大用不果后环庆地方弗靖有才总制者知公疏公守备环庆升署都指挥佥事至即悬赏募兵招商实廪斥堠缮饰城竣隍又奏岁增银布时犒士卒环人安之宁寘鐇乱诸路兵会灵州公谋诸将曰贼据城不出黄河伊迩可引灌使下脱南渡河患不可测矣于是令善渡者若干人夜夺河船尽使不得南贼闻船夺渡不克乃内自相杀公因攻之约诸将协应贼遂平事闻　天子降勑褒谕赐白金若干两及红金虎豹衣二袭升都指挥同知公以署职加级辞不受居无何擢掌陜西都司事都司事故阁相踵莫之或振公愤然曰不振不立于是刷奸剔蠧着令布条咸斩斩有实军吏慑缩无敢犯都司称治久之蜀中盗起流扰汉沔湘洛间横不可扑或有荐都司者而大司马辛庵彭公亦檄公督三省十九路兵将讨贼公即督三省十九路兵将讨之渠魁廖麻子喻老人相继授首俘馘以万计公亦亲斩六级其时论功第一有王给事者来纪功诸将谒纪功率旁门入独公入纪功中道王衔之乃独掩公功弗上又分六级三阵同事者皆晋秩公止得赐白金及金衣二袭论者憾之又平关中盗斩获千二百有奇又平洛南盗洛南盗负山孙副使难其剿向公念曰此无汉南鸨儿故事耶公曰哂未也可二十日擒比捷才十九日孙大服又平石门山回贼擒其首田廸遂尽余党归属冬雪没径马跌伤足公以是不出居数年今　天子兴复起邃庵公总边事公以杨雅知我再出董旅期大得志于时杨壮之叹曰孰谓廉将军老尚可用也令代廵诸边乃即疏公掌宁夏都司事不报公曰今之仕宦者余知之矣不蹊径率贬折尔予终不能蹊径贬折宦而媿于志杨公去遂杜门谢事后中丞王公御史杨公王公连疏荐之竟不出公才气卓荦屡着劳伐人谓三锡五等之阶超足可至即公亦自谓非俛俛人下也乃顾连蹇阨塞不获大致显融岂李广不侯数信奇耶抑时值向吹而公操弦邪嗟哉公之得谢他日惟课园观书绝口世故岁时家庙展祭毕坐堂上令儿孙及家众罗拜堂下训以内政甚肃生平不疾卒日犹三饭如常得年七十有九先公守环时梦一老人皓首庞眉两手捧红罗馈公且曰与公约之得八十尺未少不足人咸谓公寿征由今观之信有数邪公慷慨峻爽绝机械论事可否面裁琅琅倾听好稽古昔说先王奥言邃旨超悟自得即章缝之士犹或后焉余同年渭南有刘子文甫临潼有任子伯玉二人者曩游长安与安世交因获见公余道之如此而安世又称公指挥总中军时有太监刘云者镇守陜西肆诛求胁公附公面折其非法数事执不从刘怒令无籍毁其宅又佥事都司时能立判冤讼当道有滞狱皆以委之无弗得其情者此岂非豪亢自负敏达不局者哉 

　　○王邦直传（朱睦木挈） 

　　朱睦木挈 
　　王邦直字国宁磁州人也父潺府谷知县邦直生□骈胁有神人称王千斤云弱冠补州学生业巳食廪矣而非所好也乃学骑射穷韬畧有求试请缨颈系单于之志日擐甲令左右奉弓刀侍其父见而异之人之潺自府谷遣归遇虏于道发一矢不中中石石之泐虏取矢视如扛骇焉遂不敢近嘉靖二十一□边警颇急诏举才勇于是兵科都给事中戴梦桂荐邦直于朝命诣大同赞义总督侍郎翁万达与语甚驩乃延入幕府以国士遇之解衣授食分坐谈边邦直亦愿以肝胆相归而益以义气自负也再踰年谍报虏将入寇万达使邦直同参将张凤率义兵五百人出塞外觇视抵鹁鸽峪窥山上贼数十骑往来邦直蹙而击之无孑遗者复见山下贼百余奔焉邦直与凤谋可悉取歼之从者曰千斤将军功奇矣可勿逞竟飞骑以往踰谷口数里忽至大陆沟中大兵约三万余骑列两大翼而阵邦直激众奋勇以矢石急击而身自引弓射杀贼首贼愤合围七重战七日夜邦直斩虏千余级会天雨雪矢食俱尽邦直溃围而出检义兵从者惟王国顺一人耳邦直叹曰吾与汝等本欲立功沙漠以报主恩不意众寡不敌损□殆尽且凤既亡而吾独存耻也异日何颜面以见军门邪遂策马复入贼营力竭被害虏固壮邦直环其尸相视啮指翌日遂引退我军舆其尸而归既而有自虏中还者云诸部落皆悲泣谓是役死伤不胜纪自此虏数年不复敢犯亦惩之之故初邦直之死也诸□士吏知与不知皆尽哀万达亲文祭之巳乃上疏请录恤又拟张世忠故事乞谥表庸官立祠与张凤并祀而以李尚伦等入人附焉诏从之赠邦直都指挥佥事建祠以祀仍荫子化熙潞安卫正千户世袭 
　　论曰人臣有封疆之责统驭之任遭世多故或戮力战御或倡义婴城不幸隳败则委身而殒固其分也然非忠诚感发志意坚定尠不偷生而鼠窜矣良林抗声骂贼慷慨就戮宁国奋勇歼虏视死如归均之不失烈丈夫矣 

　　○福建等处都指挥使司掌司事署都指挥佥事张君建节墓志铭（王世贞） 

　　王世贞 
　　余所友者张将军元凯布衣饮竟岁甚欢一日悴其容而造余拜且请曰幸有以铭吾父昭毅君之墓问其卒十载所矣而犹未葬也巳又其出其友王子百榖之状曰是所待以不朽者二先生夫余而以元凯友也则铭之余而以百谷状也则铭之然而昭毅君故先百榖而识余者也按状君讳建节字子行别号咸虚其先凤阳五河人六世祖得从　高皇帝起义徐州卫千户有二子长祥袭而迁陜西庆阳卫指挥同知次从　文皇帝下金陵以宿卫毖眘授徐州卫指挥使调浙江临山卫遂其司都指挥屡迁石军都督同知填浙如故有子智以病废孙英袭调苏州卫自是两家兄弟俱重于秦吴间有世官而其居吴者尤着英亡子弟葵袭葵生叙叙生瑀君父瑀有文武才握卫符者垂三十年而属世承平弗获以功名自显见君生七岁而丧母顾淑人表毁如成人蒋淑人来称母谓君能子矣是时张氏以侠闻江南甲第楼观假山池前堂罗锺鼓立曲旗罗绮曳地出从平头奴骏马而君于其间独布素自喜又日□习读经史书生业父瑀内奇之谩曰家世□□介士不于三尺取封业而至龌龊铅堑君跪谢曰将相不偏废也且铅堑三尺所受使父珍语屈而御史视学者巳试君高等补郡诸生自是试辄倾其诸生以至有既廪而其于应天凡三试辄不利最后父珍卒当袭君请于御史得如诸生制终丧而袭御史善之后遂指挥使当复应武举试应试者谓所射策论难母若君何即君射亦无若吾属何也巳君骑而驰射鹄耦射又鹄乃大惊叹遂第一人君凡三试而两第一其最后以策太奇忤御史犹第二而至部试辄数奇不第如诸生时然御史天民荐之巳御史巍复荐之后与都御史黯合荐之御史洛复荐之他御史先后尉荐至再三俱报闻而君之指挥也盖视卫符如珍时嘉兴所者故卫属也其舍人儿张生富而入赀卫指挥欲列坐视事君怒曰即不肖从诸将军其先皆自汗马得之何至媚贾人骨哉顾左右移张坐勿设张大媿夜行金三百寿公指其门曰此非入货所也则以缇帅陆太保炳书来解君弗启封曰吾贱不识陆公也卫故与郡钧礼它指□即不敢以钧礼请而君独行之自如郡守丞初亦□自得徐察君卫事治而所接谈议断断见□□□与之摧风雅观酒德久而非君无欢也时最有倭□都御史蔡公檄诸将军楼船出海错愕不敢发君解印绶佩其副曰吾难吾绶哉促韎帕韦附注彀而从少年苍头数十人前薄贼贼之披靡矣而迁南京总漕行都指挥事以去君既持廉无所射狥而能察用其下即偏裨少不法袒而受杖惴惴受约束以故其漕绩独称诸帅冠踰年遂而佥郧阳都司事而章中丞焕者君故人熟知君才数令行部上便宜诸非军事而疑者亦辄以属君枣阳大侠郑负险数壁亡命匿税田百千顷官数捕不得君单骑入其巢缚之出众睥睨莫敢动遂置郑法而没其田中丞上君绩迁长福建都司亡几而倭薄省城大震诸守帅皇恐不暇食饮君与其舍人雅歌投壶自如抚臣者失其名司而难之而君所治虎落躏石劲弩长戟守具精甚而所将士又选贼望见君帜即不敢壁而移壁他所既贼退抚臣乃更媿恨君以三千金檄君治兵甲人或谓君名兵甲耳君诚能捐其半抚公寿必德君而其半尚可槖也公谢不可日夜趣治兵□咸犀利先期报抚臣乃大失望而以君摉兵匿□□六千人更用扰而劾之君坐罢君乃大喜曰今而后庶几还吾书生哉即日归解槖中装直可二百金悉以推其孽弟建寅而躬理泉石花木之业与故吏部郎榖祥征君章宪使美中辈课诗酒以自娱识者谓大司马尺一旦夕下君而君以羸疾逝矣君逝以嘉靖丙寅距其生正德壬申春秋五十有四所著有毛诗问难四卷北游录二卷军政条约四卷战守说各一卷问漕集二卷续漕志二卷楚游稿一卷守闽说一卷乐志园集四卷藏于家 

　　
　　●焦太史编辑国朝献征录卷之一百十一 

　　各卫 

　　◆各卫 

　　骁骑前卫指挥使周显传 
　　河州卫指挥使杨广传 
　　府军右卫指挥使宋瑄（忠节录） 
　　燕山护卫指挥卢振（忠节录） 
　　扬州卫指挥崇刚（忠节录） 
　　指挥小马王（忠节录） 
　　河北指挥张伦（忠节录） 
　　指挥王资（忠节录） 
　　昭勇将军直隶潼关卫指挥使孙公鉴墓□（王九思） 
　　潼关卫指挥使姚公镇墓志铭 
　　金华卫指挥副使王玉传（弟瑛附） 
　　成都右卫指挥同知陈闻传 
　　怀远将军同知鹰扬卫亲军指挥使司事于□光墓志铭（宋濂） 
　　怀远将军忠义前卫指挥同知凌公锦墓志铭（程敏政） 
　　指挥佥事朱显忠传（实录） 
　　南阳卫指挥佥事郭云传（实录） 
　　宣武将军佥留守卫亲军指挥使司事杨公信 广志（宋濂） 
　　建宁右卫指挥佥事赠福建行都司都指挥佥事徐公义墓碑（杨荣） 
　　留守右卫指挥佥事赵谅（忠节录） 
　　海南卫指挥佥事柴公英墓志铭（王直） 
</div>
    <div class="pagination">
<a href="国朝献征录_page226.html">上一页</a><span>...</span><a href="国朝献征录_page222.html">222</a><a href="国朝献征录_page223.html">223</a><a href="国朝献征录_page224.html">224</a><a href="国朝献征录_page225.html">225</a><a href="国朝献征录_page226.html">226</a><span class="current-page">227</span><a href="国朝献征录_page228.html">228</a><a href="国朝献征录_page229.html">229</a><a href="国朝献征录_page230.html">230</a><a href="国朝献征录_page231.html">231</a><a href="国朝献征录_page232.html">232</a><span>...</span><a href="国朝献征录_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
