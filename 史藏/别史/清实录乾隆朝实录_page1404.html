<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1404 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1404 页/共 1860 页</h1>
    <div class="content">○又谕、前以高朴家人李福等、携带玉石。贩运苏州售卖。该抚杨魁、并不查拏奏办。甘心徇隐。已降旨令其明白回奏矣。兹据伊龄阿奏称、查得本年三月内、有西客张名远。从口外来苏。后来四月间。有高朴家人李姓等、住在他家。携带物料甚多。约值价银数十万两。复往扬关。查得李福、熊姓、业于九月十七日、乘坐大船。上有兵部左堂旗号。船内有箱四十余只。过关北上。现在咨明飞速追缉等语。览奏殊堪骇异。高朴家人。在苏半载有余。贩卖玉石。肆行牟利。值价数十万两。甚至连樯装运箱笼数十只。并擅用高朴官衔旗号。明目张胆。众所共知。杨魁身任巡抚。近在苏州。且非聋非瞽。岂得诿之毫无闻见。乃竟任其骩法无忌。一至于此。实不知其是何肺腑。深负朕委任之恩。封疆大臣。遇有此等重案。尚敢徇私容隐。将何事不可隐匿。朕复何以用人乎。况杨魁、系汉军世仆。由县令用至巡抚。乃敢昧良若此。自揣当得何罪。著传谕杨魁、令其即速自行议罪具奏。并著将西客张名远。迅速严拏。先行派委妥员。销押解京。沿途小心管押。勿稍疎懈。一面将伊家所有玉料货物。尽行查点。造册送京。并将张名远家赀田产。严密查封。勿使丝毫隐匿寄顿。但苏州商人。赴回疆买玉运苏。制器售卖。往往有极大白玉。并不始于近日。朕久已知之。因系市廛贸易之常。向皆置之不问。今张名远、敢与高朴家人勾通。公同作弊。则不可不审明重治。但其罪亦止于张名远。其从张名远手内转售之人必多。恐现在苏州玉铺。皆不能免。若因此事辗转根究。必致扰累众人。朕办事惟去其已甚。不为已甚。不肯使稍有株连。恐杨魁因获重谴。思以查办买玉之事。稍救其过。以致矫枉过正。拖累无辜。则断乎不可。如李福、张名远等、解到时。讯有应行拏讯之人。当再行传谕杨魁查拏。此时且不必办及。亦无虑其远扬也。总之杨魁、舒文之罪。全在明知高朴家人李福、住苏半年余。串同商人卖玉。又复明用高朴官衔旗号。载船北上。杨魁、舒文、徇情故纵。不即据实奏闻。其罪实在于此。并非细查苏商卖玉。所能解免也　　

○又谕曰、高朴家人。在苏半年有余。携带玉料。值银至数十万两。肆行售卖。公然明目张胆。毫无顾忌。已属众所共知。况李福等于九月中。乘坐大船。装载箱笼四十余只。张挂高朴兵部左堂旗号。必由浒墅关经过。舒文管理关务。船只过关时。岂有竟不查检货物上税。听其连樯北上之理。抑系讨关免税。径行放过。二者必居一于此。舒文乃敢徇情故纵。不行参奏。其罪实无可逭。前因其在任办事。尚属认真。加恩擢授武备院卿。乃于此等大案。敢于徇私欺隐若此。深负朕恩。实属天良丧尽。自问应得何罪。舒文、著革职。令其白身在苏州织造上效力行走。并令其自行议罪具奏。若再不知愧悔悛改。其获罪更重。不能复邀曲宥矣　　

○又谕曰、李福、熊濂、既由苏州乘用大船。装载物件银两。并有箱笼四十余只。且船上张挂高朴官衔旗号。众所共见。其经过淮关时。寅著、因何并不查验。任其过关北上。不即据实具奏。寅著屡获罪愆。朕皆曲加宽宥。今于此事。复改徇私容隐若此。良心何在。著传谕寅著、令其速行明白回奏　　

○庚申。谕、国史馆恭辑开国方略。著大学士公阿桂同办　　

○辛酉。谕军机大臣等、据萨载奏、九月二十六日。于淮关盘获高朴家人李福、及同行之熊濂、委员解京等因一摺。现派军机司员。由直隶、山东、一带。沿途迎见。先将李福、星飞解京审讯矣。其张銮一犯。即系伊龄阿所奏之张名远。既据杨魁咨报、在苏拏获。即著杨魁、遵照前旨。派委妥员。迅速解京审究。至萨载摺内、所称查核帐目。与所供俱有不符之处。不可不彻底根究。著将萨载原摺、钞寄杨魁。逐一查核。毋稍疎漏。所有会票期票、及余欠之项。俱即照数追清。解交内务府。至办理此案。原因张名远、胆敢与高朴家人、偷载官玉。勾通售卖。数逾钜万。罪难轻逭。自当严行查办。将该犯家内所存玉器玉料。及其赀产。严密查抄。勿致丝毫隐匿寄顿。至向张名远手内转售者。苏州玉铺。自皆不能免。亦无不知系高朴家人从回疆带来之玉。恐杨魁欲图稍救其过。以致矫枉过正。辗转追求。株连必多。即不免于扰累。殊非朕不为已甚之意。已谕令杨魁、分别妥办。昨伊龄阿奏到、解交萨载覆讯之童韶成。及萨载此奏所称、拏获之顾姓。及顾姓家人郑全。若有干碍张名远之处。自当一并解京。若无、亦毋庸波及。萨载等、仍行遵照办理。如张名远到案。尚有供出同伊至回疆。曾与高朴交通。及与李福等朋比为奸之玉商。则须查拏究治。自有旨寄查。若李福等解京。讯有应行提质之犯。亦可续行驰谕查拏。并无虑其先行远扬也。将此由六百里发往。并随报传谕伊龄阿知之　　

○又谕、据高晋等奏、时和驿八堡夺溜处所。现在施工堵筑情形一摺。所办甚是。已于摺内批示矣。据称此次掣溜之水。一股由时和驿旁洩。一股由毗连时和驿之八堡直注。相度形势。应在八堡地方施工。斜筑东西两坝。计长一百五十余丈。就水势稍缓处。先用软镶数十丈。再行进埽。一经堵闭。则八堡、时和驿。均包裹在内。其东坝迤下。本有冲刷宽深沟槽二百余丈。只须接连迤下。再挑一千三百余丈。即达入正河。挑成后。两坝进埽。则水势就近引入沟槽。掣溜东趋。漫口自易堵闭。其仪封两坝镶做。将口门收至五丈。即行停工。以通其气。俟时和驿、八堡、堵筑完竣。再将下游筹办。甚属妥协。至仪封漫工。高晋等、原计十月初可以合龙。今添筑时和驿漫口。通计何时可以全竣。著高晋等、即速核计覆奏。以慰悬注。并将现办之时和驿镶裹挑河情形。即行绘图呈览。仍即由驿迅速覆奏　　

○又谕、户部议驳、勒尔谨请减宁夏府属捐监粮数一摺。所驳甚是。已依议行矣。昨岁王亶望奏、请将宁夏监粮。减至八十石收捐。经部议驳。朕特准酌减十四石。半年以来。已报捐五百二十余名。是各生并无裹足不前之事。若照该督所请。复行议减。必恐他属报捐各生。见宁夏额数独少。趋之若骛。致生避多就少之弊。是该督此奏。止知为宁夏筹画。而不为别府仓储、通盘核计。殊未允协。且据户部奏称、以宁夏半年收捐谷数计之。一年约可得监粮九万余石。加以该府额徵粮数。每年可得粮二十四万余石。除供支兵粮耔种口粮等项外。尚余五万余石。实属有盈无绌。勒尔谨、何必鳃鳃过计若此。著将户部摺、钞寄阅看。令其据实覆奏。彼将何以措辞乎。设或勒尔谨、以部驳过于苛刻。该府实属有难办情形。亦不妨据实再行陈奏。如所言果合情理。朕自有权衡也　　

○予故礼部尚书钟音、祭葬如例。谥文恪　　

○广东巡抚李质頴疏报、徐闻、恩平、花县、阳春、新兴等五县。乾隆四十二年分。开垦荒芜田地二十一顷五十二亩有奇　　

○旌表守正捐躯山东文登县民邹四妻赵氏　　

○壬戌。上御懋勤殿。勾到奉天、陕西、浙江、情实罪犯。停决奉天、斩犯四人。绞犯六人。陕西、斩犯六人。绞犯四人。浙江、绞犯二人。余八十人、予勾　　

○谕军机大臣等、据闵鹗元奏、合肥县民人夏瑶江等、因该县撮城镇地方。客贩驮米下船。邀众拦阻。巡检汪立诚、前往弹压。夏瑶江殴伤弓兵。经县役拏获。旋被夏惟凡等夺去。复赶去汪巡检寓所。殴及巡检额颅手指。逼写字据。现已拏获夏惟凡等三犯。即星驰前往查拏审办等语。地方偶遇偏灾。即切谕地方官照例抚恤。妥协查办。勿使失所。若刁民藉端生事。则必尽法处治。至各处商贩流通。例禁遏籴。乃夏瑶江等、辄敢拦阻米贩。及巡检前往弹压。并敢殴伤弓兵。实属目无法纪。至首犯夏瑶江被获。夏惟凡等、复敢纠众抢夺。并赶至巡检寓所。肆行殴辱。逼写字样。不法已极。不可不多办数人。大示惩创。若仅照常题奏。部核拟转。致刁悍得稽显戮。无以示儆。著传谕闵鹗元、务将此案要犯。迅速严缉就获。勿使一人漏网。严讯本案为首起意、及夺犯殴官。同恶相济各要犯。拟以斩决。一面奏闻。一面于该处、即行正法示众。其听纠助恶之人。并当拟以死罪。随行而不加功者。亦应问拟远遣。庶奸民触目警心。稍知畏法。闵鹗元、断不可稍存姑息。曲为开脱　　

○又谕、据舒文奏、四十二年浒墅关徵收商税短少。查系上游收成歉薄。米豆稀少所致一摺。自系该关实在情形。已于摺内批示。并发交该部矣。舒文办理织造、及管理关务。尚属认真。至其于高朴家人李福、夥同张名远、私贩玉石一案。置若罔闻。不行具奏。其错误甚大。不能为之原谅。李福等、在苏半载有余。制卖玉器。数逾十万。苏州人喜说新奇。自早已喧传城市。舒文岂得诿为不知。若责舒文一闻其事。当将李福、张銮、拏获查办。则伊非地方官。原可不必。但亦当据实密奏。庶不负朕加恩委用之意。即或虑及缮摺必经幕友之手。恐致漏洩。舒文于今年六月内赴京陛见。距李福到苏、业经数月。其事已为众所共知。朕面询以苏州之事。舒文即应据实面奏。乃竟甘心徇隐。并未一语提及。不几丧尽天良乎。前已传旨。将舒文革职、以白身在织造上效力行走。并令自行议罪。著传谕舒文、令其抚心自问。必如何始得稍安。自行切实议罪。迅速覆奏。　　

○又谕曰、毕沅奏、在长武县地方。盘获高朴家人常永等、搜查行李。仅有零星玉器什物。并无大玉材料。讯据供称、实在因病告假回京。不曾携带玉石。亦无隐匿寄顿等语。所讯全属谎供。已于摺内批示。常永一犯。现据直隶拏获跟伊同行之张元、马德亮等、送京审讯。供明常永带大车九辆。箱子四只。内载有高朴玉料三千斤。家人等玉料一千斤。现在暂住陕西渭南县。差张元等来京。寄信伊兄。令其前往接收办理。供情甚为明确。经节次传谕毕沅、迅速严拏解京。毕沅既将常永拏获。即应向其严切根讯。则所带玉石车辆。自无能掩饰。即马德亮所供、在渭南存留之玉。亦必和盘托出。乃毕沅率凭常永谎供支吾。竟深信其别无携带。不复穷追。此乃外省恶习。甚为非是。毕沅平日办事。尚知认真。何于此等大案。荒唐乃尔。著传旨严行申饬。除常永一犯。现派侍卫隆安、前往迎提解京外。其马德亮、所供常永携带玉石车辆各情节。业已两次传谕。毕沅此时自已接奉。著传谕毕沅、即速派委明干大员。驰往渭南。按照前所钞寄马德亮供词。严行搜查起获。派员送京。毋任丝毫隐匿窝藏　　

○又谕、前以高朴家人李福赴苏。借办贡为名。售卖玉石。路过江宁。投递家书。高晋并不究诘。有心徇隐。获戾甚大。已降旨交部严加议处。并另谕令其自行议罪矣。昨据萨载等奏、已拏获李福。据供今年三月内。由浦口坐船、到江宁投信。并呈送玉栀皮统等件。告知高晋、往苏州购买玉器等语。高朴系回疆办事之人。伊等或因所赏养廉优厚。积有赢余。就近购买痕都斯坦玉器。及回部玉栀数件呈进。间亦赏收。若买苏州所制玉器同进。不但不收。必当究治。设或因后年万寿豫备。为时太早。且朕曾降旨。至期不许进贡。而高朴官仅侍郎。职分不应进贡。何必遣人赴苏。置办玉器。况苏州办贡之事。不特高朴不应差人前往。凡在京之王公满汉大臣。亦俱不应有此。即高晋身任两江总督。亦不应在苏置办贡物。此等情节。皆高晋所当计及者。彼时自应向李福严行盘诘。并将其船只行李、及同行人众。逐一查点。自可得其实情。方不失公正大臣之道。或高晋因高朴系其亲侄。心存袒护。并念高朴系伊叔高斌之孙。欲为保全。亦当视其事之大小。似此负恩藐法。堕其家声。高晋方宜切齿痛恨。岂可复为姑息。即朕亦何尝不念及高斌。但此等孽种。不惟国法所不容。亦其家所断不可留者。且使高晋彼时即行具奏。早为发觉。或尚不至狼籍若此。何致此时之溃败决裂。无可挽救乎。高晋平日、尚能秉公持正。颇知大体。此事之错谬甚大。伊必无辞以对。但伊闻此事。亦不必过于畏惧。惟当抚衷自问。切实议罪。必如何而其心始得稍安。庶天良尚未尽泯耳。至朕委任高晋。原因其于地方公事。实力妥办。而于河务、亦能实心筹度。是以屡次加恩。今特派其前赴豫省。督办堵筑事宜。实倚以办此大工。俾得合龙迅速。若伊心存惶惑。转于公务懈弛。不能上紧蒇工。则其获罪无可解免。朕不能复加曲贷矣。将此由六百里发往。并将萨载、杨魁等、查办高朴一案各摺。钞寄高晋阅看。令其即行由驿覆奏　　

○又谕、据永贵奏称、主事职衔达三泰、伊沙噶伯克阿布都舒库尔和卓、于密尔岱山采玉之三千人外。添派二百名。回众俱皆怨恨。业将达三泰等、严刑究讯。并将回众用言安慰等语。所办极是。达三泰等、怂恿高朴、营私舞弊。扰累回人。若非永贵认真办理。日久必致如乌什之事。尚复成何事体。此时高朴如未正法。亦当加之刑讯。以快众心。再杨魁奏称、鄂对、尚欠张銮银七千余两。自应著落鄂对家属。照数追出入官。伊子鄂斯璊、本未同居。朕亦不肯加罪。著传谕喀什噶尔办事大臣。晓谕鄂斯璊、不必畏惧。令其加意抚恤回人。遇事奋勉。勿如阿布都舒库尔和卓所为。致干重戾　　

○以署镶黄旗护军统领傅景、为镶白旗蒙古副都统　　

○喀尔喀扎萨克固山贝子朋素克休致。以其子纳木扎勒、袭爵。　　

○癸亥。谕军机大臣等、本年豫省黄河漫口奋溜。仪封、考城等属。被灾较重。业经降旨。截留漕粮二十万石。并留豫省新漕十万石。又先后拨运两淮盐课银一百万两。并命尚书袁守侗、前往查办。董饬有司。实心赈恤。而安徽之亳州等处、因黄水涨溢。田庐淹浸。被灾亦重。且有先被旱而后被水者。又甘肃本属积歉之区。今年皋兰等三十六厅州县。夏间亦有因旱成灾者。及湖北之汉阳、安陆、荆州、各府属。夏禾被旱。入秋汉江盛涨。又被淹浸。灾分亦重。虽屡经降旨该督抚等、统率各属。切实查勘。妥协赈恤。灾黎均可不致失所。但恐明春正赈已毕。尚届青黄不接之时。民食不无拮据。是否尚需加赈。以资接济。著传谕该督抚等、即行妥酌覆奏。候朕于新正降旨。至江苏上元等三十六州县。及湖南湘阴等十四州县。高阜地亩。被旱成灾者。不过一隅。业据该抚题报。分别给赈。明春是否尚须量予加恩。或酌借口粮牛具之处。亦著该抚查明覆奏。候朕酌量降旨。此旨甘肃、湖南、由五百里发往。湖北、江苏、安徽、河南、由三百里发往。仍各按原发里数。由驿覆奏　　

○旌表守正捐躯直隶献县民李廷贵妻柳氏　　

○甲子。谕曰、纳木扎勒、承袭扎萨克贝子。应令暂回游牧。办理旗务。每遇来京时。其扎萨克印务。即著伊弟丹津垂扎勒署理　　

○谕军机大臣等、据勒尔谨奏、接准闽浙总督咨文。查拏江苏逆犯徐述夔和陶诗内作跋之毛澄、即黄斌一犯。现在兰州府省城拏获。派员解赴江苏质审等语。此案逆犯徐述夔之孙徐食田等各犯。已经江省遵旨解京。现交大学士九卿审讯。所有毛澄一犯。亦应解京。并案严审。前已降旨、令勒尔谨、于拏获该犯后。即行锁押解京。想该督尚未接奉前旨。著再传谕勒尔谨、并陕西、河南、各该抚。即令管解之员。将毛澄、即行管押解京审讯。勿稍疎虞　　

○又谕、据毕沅毕、接奉谕旨。覆讯常永。始据供称、高朴原有玉石一千斤。交伊与向在叶尔羌充当乡约之赵钧瑞。携带进口。沿途设法售卖。将银带京。常永先行。即被拏获。赵乡约尚在后未到。所携玉石。曾否卖去。未得知悉。一面将该犯锁交委员。迅速起解赴京。一面严拏赵乡约。再行讯究等语。足见毕沅从前所办不实。大不是。已于摺内批示矣。常永所遣马德亮等在京供称、常永带大车五辆。分载玉石。载有高朴玉料三千斤。家人等玉料一千斤。极为明确。今据常永、止供认高朴有玉石一千斤。则所供尚多不实不尽。况常永同赵乡约、自肃州分路。既称所携玉石。因价贱尚未售去。而赵钧瑞先遣回之赶车人马同良等、又供赵钧瑞到肃州。因帐目未清。一时不能起程。前后自相矛盾。此等俱系紧要关键。毕沅并不向其切实根究。任其谎供支饰。仍属草率颟顸。其不是更大。至乡约赵钧瑞、现在尚未拏获。该犯及所载玉料车辆。自尚在甘肃境内。著传谕勒尔谨、即速派委明干大员。迅往查拏。务令人赃并获。先将赵钧瑞、委员解京。勿稍疎懈。并将所带玉石。及售得银两。尽行查明封固解京。勿使丝毫隐匿遗漏。其赵钧瑞先雇人送回之行李车辆。及渭南县原籍。虽据称搜无玉石银两。亦难凭信。恐系该犯等、豫先隐匿寄顿。并著毕沅、派员严密缉访搜查。若再不实心妥办。则其获咎更重矣　　

○军机大臣议覆、西安将军伍弥泰、陕甘总督勒尔谨、陕西巡抚毕沅奏覆、伊犁屯田换班兵。请改为眷兵三千名。于陕甘两省绿营派拨。其移驻之缺。以汉军与绿营、曾经出征者间补。至现在西安存营兵丁。不敷防守。除将汉军全数改补外。另于满洲兵丁内、挑补马兵二百。步兵一百。应如所请。惟查伊犁换回兵。俱有本缺。其所称汉军与绿营拨补之处。应令该将军等、分晰议奏。从之　　

○赈恤湖南湘阴、长沙、善化、浏阳、巴陵、临湘、华容、平江、武陵、桃源、龙阳、澧州、安乡、安福等十四州县。并岳州、武昌、黄州、三卫。本年旱灾贫民　　

○补行直隶省、乾隆四十年军政。卓异官九员。年老官一员。有疾官二员。才力不及官二员。分别议叙处分如例　　

○予福建遭风淹殁之澎湖水师右营把总俞文贵、恤赏如例　　

○乙丑。上御懋勤殿。勾到湖广情实罪犯。停决斩犯十一人。绞犯六人。余九十八人予勾　　

○旌表守正捐躯直隶深泽县民高际太妻孙氏。山东菏泽县民张三妻郭氏　　

○丙寅。策试天下武举邢敦行等、四十八人于太和殿　　

○谕、户部议驳、长芦盐政西宁奏、请将本年应徵引课银四十万两。分限五年完交一摺。固属照例议驳。但据该盐政奏称、上年额课。全赖本年酱菜二季盐价。收齐完课。春夏运河浅阻。又兼仪封一带被水。以致销运迟滞等语。自属实在情形。所有长芦应完四十二年正余引课银四十万两。著加恩准其展限。分作五年完交。以纾商力　　

○谕军机大臣等、河南仪封漫工。前据高晋等奏、十月初可以合龙。今又添筑时和驿漫口。通计两处。何时可以全竣。业经降旨、令高晋等约计时日。即行覆奏。尚未据高晋等奏到。因思目下立冬已逾半月。东省运河。有蓄水济运。及煞坝挑河各事宜。关系明年漕务。甚为紧要。恐东省河员。因姚立德现在豫省。不能亲身董核稽查。以致蓄收水志。草率验报。而挑河工程。更易滋弊混。不可不防。且豫省堵筑漫工之事。现有高晋调度督办。袁守侗协同经理。而催办夫料等事。又有巡抚郑大进承办。原非必需姚立德、在工相助。而山东运河工程。则系姚立德专责。虽有道将等员、承管其事。尚不足信。著传谕姚立德、自行酌量。如两处合龙之期。俱不甚远。工竣后驰赴山东。不致贻误煞坝挑河之事。则俟豫省蒇工。即赴东省督办运河诸务。如仪封及时和驿、合龙尚难遽定时日。而东省煞坝之期将近。姚立德、即一面起程。迅赴东省。一面奏闻。至两处堵筑漫口。究于何日可以合龙全竣之处。并著高晋等、迅速核计。由驿覆奏　　

○户部议准、署两江总督萨载奏、嗣后营兵拨派差使。请每兵日给差费银三分。即于各营公粮银内动支。从之　　

○丁卯。谕军机大臣等、据刘墉奏、请将御制新乐府、及全韵诗。自行刊刻宣示。事属可行。至所请敕发各直省。敬谨刊刻。听许流布之处。殊可不必。朕所制新乐府、及全韵诗二种。虽议论咸关政治。非仅陶写性情。但不过几余遣兴。并非欲昭示艺林。况朕从不肯以篇章之末。与海内文士争长。刘墉自应深悉。但伊现为学政。且二诗俱曾赏给。欲自行校刊。传示诸生。固无不可。即诗本亦毋庸再发。他省学政。有愿自刊者。亦可听之。若颁发各省。俾一体刊刻流传。则非朕意也　　

○又谕、据杨魁覆奏、查办高朴家人李福、及夥卖商人张銮等因一摺。所称飞咨张銮原籍山西抚臣。查封该犯赀财之处。似此事后留心。谁则不能。已于摺内批抹矣。至所称、除张銮外。并无贩玉商人。找取价值情事等语。尤属未确。李福、张銮、在苏。串同夥售玉石。得价至十二万八千余两之多。已查有帐本可据。而李福等船中。搜获现银。仅二万四千余两。其会票期票所开。亦止四万六千余两。较所卖十二万八千余两。原数缺小半。理应按数全行追出。俾无短少。今该抚辄云、除张銮外。并无贩玉商人。找取价值。竟欲止就已获之张銮、草率完案。余欠概不查追。致归无著。有是理乎。朕前谕、如在张銮手内转售之人。不必波及者。原因苏州玉铺较多。若辗转根究。必致株连。恐吏胥得以藉端滋扰。非朕不为已甚之意。是以令杨魁妥协办理。至其转售之玉器价值。则当如数追缴。特非知情同谋者。不必问罪耳。岂可因此、将已买玉器未交之价。亦皆置之不问。使无著落。反令买赃之人获利乎。著传谕杨魁、即将李福等、所卖十二万八千余两之项。照数追足解京。勿任丝毫欠缺。若不实力查追。或并代人开脱。即将所缺之银。著令该抚、如数赔缴全完。以示惩儆　　

○又谕曰、闵鹗元奏、据泗州知州刘作垣禀报、有强抢孀妇之绞犯杨朝武、由省递回。于八月初三日、在途扭锁脱逃。当经差役躧缉。旋于初七日、在桃源地方拏获等语。该州刘作垣、一闻绞犯杨朝武脱逃。随差役分头躧缉。旋即弋获。颇属能事认真。功过尚可相抵。其在途疎纵之解差。自应严讯明确。重治其罪。至杨朝武、于八月初三日脱逃。该州即应一面差拏。一面具报。庶要犯不致漏网。乃直待至初七日拏获。始行具报。殊属非是。幸而犯已就获。设或数日后、查缉无踪。不使上司闻知、饬属通行严缉。致令该犯远扬。该州岂能辞讳匿之罪耶。著传谕闵鹗元、即将该州刘作垣、严行申饬。并将绞犯杨朝武、及解役祁连、周盛、严讯确情。从重定拟具奏　　

○云南巡抚裴宗锡疏报、陆凉、永善、二州县。乾隆四十二年分。开垦下则田三十七顷二十九亩　　

○旌表守正被戕河南商水县民王忠妻李氏　　

○戊辰。上御懋勤殿。勾到江西、安徽、江苏、情实罪犯。停决江西、斩犯三人。安徽、斩犯二人。绞犯二人。江苏、斩犯十一人。绞犯二人。余九十九人予勾　　

○谕、本日户部议覆、萨载、三宝等、同盐政伊龄阿、会议酌加江西、湖广、戊戌纲盐价两摺。俱称仍令该督等随时察访。嗣后雨水调匀。若无起剥水脚之费。仍核实办理。不准加增等语。所议尚未周到。江楚两省盐觔。原因本年水浅。挽运维艰。自应暂加价值。不使商本有亏。但不予以限期。该商等、一经增价。谁肯复行议减。该督等、亦未必能实力稽查。是此时调剂之议增。遂为日后长行之凭藉。究于民食有碍。著各照所定之价。止准暂增一年。过期仍照旧价行销。以杜流弊　　

○谕军机大臣曰、吴虎炳奏、桂林府属兴安、灵川、永福、全州、暨柳州府属马平、雒容、来宾、象州等、八州县。八月初旬以后。因雨稀少。凡不近水源之处。禾苗渐槁。现在亲赴各乡查看等语。著传谕吴虎炳、董率各属。实心勘办。如有被灾处所。查明分数。照例妥办。勿使吏胥滋弊。致灾黎或有失所　　

○又谕曰、高晋等奏、时和驿漫工。约计十月内。可期堵竣等语。究在下浣几日间。未据声明。已于摺内批示矣。因阅进到之图。其旧定东西两坝。距河堤太远。不能得力。且接坝无堤。原不成事体。所拟原未妥协。即现在软镶之东西两坝。虽较旧坝移向外。但此坝外河溜、复分两股。穿堤两口而出。今仅从堤内施工。而于堤口漫缺处。并未办及。亦未周妥。因于图内现做之东西二坝。志以朱笔尖圈二。又于外堤缺口处。志以朱笔圆圈四。并于西坝尖圈至圆圈处。志以朱笔甲乙字。若仅照伊等所定两坝处镶筑。不将外堤缺口堵闭。设或旧西坝甲乙之空处。复有漫口。恐仍不免于掣溜。循缺堤而出。为患匪小。今既办此大工。不可不筹及万全。著将朱笔标识图样。发交高晋等、悉心阅看。令其将因何如此施工。并因何不将外堤缺口。一并堵筑之处。据实覆奏。仍即上紧督办。迅速合龙。以慰廑念　　

○又谕、本日勾到江苏省情实人犯。内有盐枭拒捕二案。余犯张信元等七名。核其情节稍轻。是以未勾。枭徒敢于纠众私贩。持械拒捕。伤毙兵役。不法已极。不可不尽法处治。以示惩儆。所有为首纠夥、及同恶相济。动手各犯。已在该处正法示众。至其随同在场各犯。拟以监候。入于秋审情实。固属罪所应得。第念张信元、陈有富、李荣先、朱孔祥、王添明、吕二、邹理顺等七犯。虽系随众同行。临时并未动手。尚可量从末减。故未予勾。但此等人犯。究非安分之徒。若仅令久禁囹圄。恐众人不知畏惧。著传谕杨魁、于接奉勾到部文。将此未勾之张信元等七犯。与勾决各犯。俱行乡赴市曹。俟他犯行刑毕。即集众宣朕谕旨。以此等人犯。罪皆自取。朕尚念其未敢随行动手。不即予勾。实系法外之仁。并将各犯绑押。游示四门。派委明妥之员。到处明白晓谕。使愚民触目警心。未始非辟以止辟之意也。今年此等人犯。既不勾。明年自然亦不勾。总令牢固监候。每年皆当如此办理。仍每年奏明。庶刁民久而知畏。将此谕令知之　　

○己巳。上御紫光阁。阅中式武举骑射　　

○谕军机大臣等、据李奉尧覆奏、察看亳州、蒙城县、抚恤办赈情形一摺。内称蒙城县知县胡春熙、办理灾务。未惬民望。给放抚恤。则又迟缓。灾民啧有烦言。当遣左营守备于作梁、前往催放等语。自属实在情形。亳州、蒙城、二州县。因黄水猝至。被灾较重。抚恤甚关紧要。且灾赈之事。最宜迅速。灾民庶得早沾实惠。今胡春熙既办理迟缓。不惬民心。李奉尧尚且知之。闵鹗元、岂转无闻见。即应一面参奏。一面另拣贤员。往彼妥办。使灾黎不致失所。况目下距明春。尚有数月。若仍姑容该员在彼。必致贻误赈务。闵鹗元、何以竟不查办。殊属非是。著传旨申饬。并著该抚、即速将碃春熙承办灾务。如何不行尽心之处。查明参奏。并即拣员、奏明调往蒙城。加意妥为经理。毋得稍存回护。致干咎戾　　

○又谕、据伊龄阿奏、九月十八日午刻。海州所属三场地方。风暴陡作。竟夜不息。潮水盛涨。漫入灶地。低处全被淹浸。惟较高处所。池井仅留十之五六。各场灶户房屋。间有倒塌。人口并无伤损。一应盐廪。筑埂抵御。尚无疎失等语。板浦等三场。夏间被旱。业经勘实成灾七分。今又猝被风潮。近海灶户。恒业顿失。殊为可悯。著传谕伊龄阿、即速督率分司、场员。逐一确勘。照例抚恤。妥协办理。务使穷灶均沾实惠。无任吏胥滋弊。将此由五百里谕令知之。仍即将查办情形。迅速覆奏。以慰廑念　　

○庚午。上御紫光阁。阅中式武举技勇　　

○谕军机大臣曰。勒尔谨奏、据固原州知州那礼善、拏获赵乡约。在该犯行李车内。细加搜查。并无携带玉石。现饬解省审究等语。所办全未认真。实大不是。此案先经讯明马德亮、张元等、供称常永带有大车九辆。内载高朴玉料三千斤。家人等玉料一千斤。暂住陕西渭南县赵乡约家。供词甚为明确。节经传谕该督等、严行查缉。嗣据毕沅奏、于入陕首境之长武县。将常永拏获。初尚狡赖。及知马德亮等、业已就获。赵乡约现在截拏。始供称有玉石一千斤。交赵乡约、在后照料而行。原属不实不尽。著传谕勒尔谨、实力严究。勒尔谨接奉屡次谕旨。自应切实查办。务使人赃全获。方为认真办事。况常永在入陕首境。即经盘获。则其所带玉石车辆。自全在甘肃境内。无难踪迹。且赵乡约现已就获解省。该督自应迅速催提该犯到案严讯。其所带四千斤之玉。寄存何处。或转卖何人。即当严拏转买之人。方为实心任事之道。乃率据属员之禀。辄称其并无携带玉石。而于马德亮所供四千斤之玉。并不派委明干大员。挨次严查。勿使丝毫隐匿。乃辄据属员报词。率行陈奏。思欲颟顸了事。岂视高朴之明目张胆。偷窃官玉。牟利作弊。为平常之事。漠不关心乎。勒尔谨此事。荒唐太甚。天良何在。著传旨严行申饬。仍著传谕该督、即速严查常永、赵乡约、所带之玉。尽数追获解京。如尚不实力搜查。则是勒尔谨自速重戾矣　　

○又谕、前据毕沅奏、在西安省城。拏获私贩玉石之吴芑洲等七人。共获大小玉石一千三百六十七斤。分别审拟惩治一案。已谕将吴芑洲等严讯。一并解京。并谕以商人买玉售卖。不始于今日。止须究其与高朴家人夥同贩卖之事。严讯查办。其从前私卖之案。毋庸追究。所降谕旨已明。恐毕沅误会朕意。以讯非与高朴家人串通。将此次犯人。亦付之不问。则非理矣。应知此等玉石。即或在高朴作弊之前。亦究系商人偷贩。其未经查获者。原可听其漏网。至既经查获。即应将其家中及店内之玉。尽数查出解京。并当切实严讯。若亦与高朴家人串通。并当分别定拟。如无勾通情节。亦应治其私贩之罪。岂有已获贼。付之不问之理。至其从前偷贩之玉。为时已久。自可毋庸追究。此朕办事不为已甚之意也。毕沅当分晰妥办。至常永于何时起解。其供词曾否讯实。其马德亮所供四千斤玉石。曾否全行追获。并著该抚、一并详悉具奏　　

○辛未。上御太和殿传胪。赐中式武举一甲邢敦行、樊雄楚、董金凤、三人。武进士及第。二甲罗廷弼等四人。武进士出身。三甲李春栏等四十一人。同武进士出身　　

</div>
    <div class="pagination">
<a href="清实录乾隆朝实录_page1403.html">上一页</a><span>...</span><a href="清实录乾隆朝实录_page1399.html">1399</a><a href="清实录乾隆朝实录_page1400.html">1400</a><a href="清实录乾隆朝实录_page1401.html">1401</a><a href="清实录乾隆朝实录_page1402.html">1402</a><a href="清实录乾隆朝实录_page1403.html">1403</a><span class="current-page">1404</span><a href="清实录乾隆朝实录_page1405.html">1405</a><a href="清实录乾隆朝实录_page1406.html">1406</a><a href="清实录乾隆朝实录_page1407.html">1407</a><a href="清实录乾隆朝实录_page1408.html">1408</a><a href="清实录乾隆朝实录_page1409.html">1409</a><span>...</span><a href="清实录乾隆朝实录_page1405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
