<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 96 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 96 页/共 505 页
  </h1>
  <div class="content">
   ○又谕、李鸿章奏、举劾州县各员。以示劝惩等语。署崇明县知县补用同知直隶州知州钱德承、有守有为。循声卓越。著以知府补用。署丹徒县知县田祚、见利不趋。见害不避。著以同知直隶州知州尽先补用。署海门同知补用知州梁悦馨、廉静爱民。悃愊无华。著以同知直隶州知州遇缺即补。代理吴江县知县补用县丞沈锡华、守洁才优。习勤耐苦。著补授吴江县知县。并赏加同知衔。以昭激劝。题补通州直隶州知州依勒通阿、办事卤莽。不洽舆情。著以知县降补。荆溪县知县田涛、贪庸疲劣。崇明县知县姚曾翼、年老多病。均著以原品勒令休致。　　

○又谕、官文、严树森奏、请将声名平常年衰体弱之知县。分别降补休致一摺。湖北遇缺即补知县罗嘉穱、虚浮诞伪。补用知县陈恩霈、性情浮躁。均著以府经历县丞降补。陈恩霈著仍留云骑尉世职。应城县知县赵庆龄、年力就衰。补用知县汪铭、体弱多病。均著以原品休致。以肃官方。　　

○又谕、毛鸿宾奏、查拏土匪。生捦首逆等语。湖南南路土匪侯溃陇。随同粤逆洪秀泉起事。旋复折回湖南。纠结夥党。经前任江苏按察使陈士杰访查明确。即派把总周世烈等。将侯溃陇并逆党吴观保一并捦获。解营正法。其伪统戎曹胡子等。亦经陆续弋获。并将蒋木生余党马华华等捦斩多名。办理甚为妥速。未获各犯。仍著该抚严饬在事各员。赶紧缉拏以清余孽而靖地方。　　

○又谕、毛鸿宾奏、委员侵盗饷银。请即正法等语。所奏甚是。湖南帮办营务从九品梅潮泷、赴省领饷。私启印封。捏禀开销。并搀换低银。侵盗入己计赃至二百九十余两之多。实属胆大可恶非寻常侵盗可比。梅潮泷著即革职。交毛鸿宾提至军前正法。以为营员贪劣者戒。　　

○谕军机政王军机大臣等、李鸿章奏、常昭被围。降众坚守。派军分路进剿一摺。据称逆首伪忠王围攻常昭。官军进攻太仓。伪暮王又率大股。赴太协守。昆山之贼。出窜焚掠各等语。常昭周兴隆等杀贼献城。上海官军。为昆太两城所隔。不能联络驻守。本属可虑。该抚现派程学启、李鹤章等、分路进扎太昆交界之望仙桥等处。著即督饬各军。严密扼剿。并设法援应常昭。奥伦、李恒嵩、带常胜军。由松江径趋太仓。与程学启等会商进剿。著即将常胜军妥为笼络。并饬令我军将士。和衷共济。务将太仓攻拔。与福山一军前后夹剿。方可以掣援贼之势。而解常昭之围。福山各口。关系紧要。著即督令黄翼升统带水师。并派令刘秉璋等督催常胜军。添调轮船。会合鞠耀乾等各部。攻夺要隘。力遏贼氛。并著都兴阿饬令吴全美等。添拨师船。会合夹击。富明阿既赴下游查看。即著随时相机策应。毋稍贻误。将此由六百里各谕令知之。　　

○又谕、瑛棨奏、探闻兴安府镇两城。于上年十二月二十等日。先后被发逆攻陷。览奏曷胜愤懑。现在咸阳吃紧。曹逆窜踞江口。另股回匪。窜入鄠县。省垣粮道梗塞。拏获奸细。译出回教番书。又有约期攻扑省城之语。据该省绅士李宗沆等、公恳暂留马德昭仍驻省垣。以资保卫。经瑛棨录呈具奏。权衡缓急。不能不俯允所请。马德昭著准其暂留西安。所有省城防剿事宜。著责成瑛棨会同穆腾阿、马德昭、实力筹办。至兴安南通楚蜀。北接省垣。若该匪盘踞日久。必与曹逆句结。蔓延汉南。为患甚巨。是剿办兴安发逆。又刻不容缓。马德昭既不能带兵出省。仍著多隆阿抽拨兵勇。派明干大员统带。由子午谷迎剿遭逆。遏截北窜之路。力保省垣。再行相机进剿。并著官文、严树森、严饬梁作楫等赶紧驰赴兴安。力图收复。该道员驱贼出境。并不跟踪追蹑。以致兴安被陷。本有应得之咎。傥再不知奋勉。即著从严参办。郧属带兵将领。均系镇道大员。彼此不相统属。未免意存推诿。官文、严树森、相距太远。亦恐呼应不灵。即著察看情形。如必须该抚前往调度。即著严树森迅赴郧阳。督率诸军。越境援剿。傥该抚不能亲往。务须于派出带兵大员内。责成一员统率。以一事权。据瑛棨奏、毛震寿剿办汉南贼匪。一时恐难蒇事等语。毛震寿所部。本系川省兵勇。即著骆秉章速派知兵大员来陕。接办汉南军务。仍遵前旨。酌调劲旅。会剿曹逆。以济陕省兵力所不逮。西安无赖回民。既有句通外匪之信。著穆腾阿、瑛棨、马德昭、随时严密查察。相机妥办。城外粮道。马德昭务当督率兵勇。设法疏通。毋为该匪所困。多隆阿进攻王阁村等处回巢。计可得手。仍著随时兼顾省垣。以副委任。雷正绾督军援陕。有帮办军务之责。著激励将士。进攻咸阳一带回巢。牵制贼势。一切进止机宜。多隆阿当随时与雷正绾往返函商。推诚相与切不可各存意见。贻误大局。将此由六百里加紧各谕令知之。　　

○又谕、毛鸿宾奏、遵筹赴东将弁。并收复莲塘各一摺。湖南距东较远。若募勇成军。需费浩繁。不如就地取材。即著饬令丁宝桢拣调文武将弁。由湖南酌给行赀。携带赴东。募勇训练。现在东省军务。毫无起色。丁宝桢既久历行闲。务令克期前赴新任。至江忠义一军。前因皖南北军情吃紧。谕令率部赴皖。嗣据毛鸿宾奏派席宝田东下。已降旨令江忠义署理广西提督篆务。现在浔州军务。尚未肃清。江忠义仍著赴粤。以专责成。邓子垣等一军。粤西是否尚有应剿之贼。著毛鸿宾、张凯嵩、筹商妥协。再酌量遣留。毛鸿宾能顾大局。该省绅民。亦能以公事为急。均堪嘉尚。其莲塘善后事宜。摉捕余匪。清查户口。追缴器械。乃地方官应办之事。即著张凯嵩派委干员。妥速办理。其查办土匪案内之举人李波即李博。身厕科名。句通逆匪。务须缉获重办。以申国法。将此由六百里各谕令知之。　　

○两江总督曾国藩奏、请展缓本年大计。俟军务稍平。再行举办。从之。　　

○以山东按察使吴廷栋为大理寺卿。　　

○以署陕西按察使丁宝桢为山东按察使。已革江西布政使张集馨为陕西按察使。　　

○以湖南官军援剿广西。收复莲塘。赏总兵官王永章巴图鲁名号。余升叙有差予阵亡参将李泽明等祭葬世职加等。　　

○蠲缓江苏华亭、娄、丹徒、宝山、上海、崇明、奉贤、金山、南汇、川沙、十厅县暨苏州、太仓、镇海、金山、镇江、五卫被扰地方节年额赋有差。　　

○蠲缓江苏仪徵、江都、甘泉、沭阳、泰兴、靖江、桃源、山阳、阜甯、安东、清河、铜山、宿迁、十三县暨大河、淮安、扬州、徐州、镇江、五卫被扰地方新旧额赋。并杂课有差。　　

○上以次辛祈谷于上帝。自是日始、斋戒三日。　　

○己未。谕内阁、前因御史刘其年奏裁减河工经费。并请将河东河道总督一缺裁去降旨交张之万详悉妥议具奏。兹据奏称河东河道总督一缺。兼辖两省黄运河工关系非轻。未敢率议裁撤。俟详加体察再行奏请。惟南岸所属四厅北岸所属三厅河道均已乾涸。各厅员一无所事。均可裁撤等语。所有山东所属之曹河曹单二厅。著山东巡抚酌量办理。其河南所属之兰仪仪睢睢甯商虞曹考五厅著照该抚所请。即行裁撤。并著该部援照南河裁缺成案。查议具奏。寻阎敬铭奏遵查曹河曹单二厅。自应一律裁撤。吏部等部奏查豫省五厅。业经裁撤。其撤回各员应请仍留东河照例归即用班补用。其各厅员廉俸役食暨各厅每年工费。均可节省。并所属滩地若干。应收租银若干。应令该督抚一并查明报部从之。　　

○又谕、前因塔布囊丹巴及孟古勒津旗达拉玛等。以苛派苦累等词。赴都察院呈诉均经降旨。交热河都统提审。嗣因喇嘛林沁复以前情呈控。当派侍郎阿克敦布前赴热河。会同都统瑞麟提集人证。秉公查办。兹据阿克敦布等奏、审明互控情形。按例定拟一摺。此案梅伦格位扎拉散、明知阿勒巴图差重。不惟不加体恤。反于求恩减差时。喝阻不允。几至激成事端。虽讯无私敛入己情事。实属任意苦累属下。协理旗务土布丹扎布、因与格位扎拉散系属姻亲。辄坐视众困。厥罪惟均。格位扎拉散著革去梅伦。土布丹扎布著革去协理。均永远不准当差。齐达勒纠众讹钱。实属凶恶。着照凶恶棍徒极边军例。枷号九十日。塔布囊丹巴先因捏控畏质。情虚逃匿。复敢纠众赴京。将已结之案翻控。实属健讼。著革去塔布囊。照积惯讼棍极边军例。枷号九十日。达拉玛以传闻无据之词。砌饰呈控。著照丹巴军罪上减等杖徒例枷号三十日。塔布囊棍丹得吉特屡次售卖阿勒巴图之女。虽据供不谙例文。究属任性。著革去塔布囊从重鞭责。另片奏、体察热河所属蒙古地亩差项情形。请明定差钱数目并添派委员。会同卓索图盟长清查地亩。力除积弊。及严禁塔布囊不准例外加增侍女等语。所筹尚属周妥。即著瑞麟斟酌情形明定章程。奏请办理。　　

○又谕、张之万奏、请将玩泄地方之府县各员惩办等语。河南南阳府知府金梁、桐柏县知县邱仲坦、自逆捻陈大＜?氵喜＞败窜楚境后。屡经该抚劄饬齐集团练。扼堵窜越。乃该逆窜至桐柏境内。距县城仅二十里。并不闻该县督团扼守。且无一字禀报。实属形同聋聩。邱仲坦著即革职。查明如有畏葸别情。再行从严参办。金梁于贼窜所辖县境。毫无布置。该抚仅请革留。尚觉宽纵。著一并革职。以为玩泄地方者戒。　　

○谕议政王军机大臣等、前因热河朝阳流匪。窜至三姓抢掠焚烧。当经谕令景纶等、会同特普钦派兵会剿。兹据景纶等奏、匪首葛城漋等纠匪万人。分路扑城。经佐领淩祥等督兵截击。副都统富尼扬阿、督率兵勇接应。葛逆身受重伤。逆势不支。向南败走四散等语。此股贼匪。前据景纶等奏、聚集四五百人。裹胁至数千人。此次奏称约有万人。是其啸聚日多一日。虽官军接仗小胜。而匪众四散。仍未大受惩创。该处山势杂沓。贼匪最易藏匿。著景纶、麟瑞、特普钦、懔遵前旨。督令派出兵勇。会同甯古塔阿勒楚喀副都统一体进兵。跟踪追蹑。入山穷摉。并饬令各该地方官督率兵团。次第剿捕查拏。毋令日久蔓延。吉林三姓与昌图毗连。该匪业经南窜。设被阑入盛京。根本重地。又复吃重。著玉明迅即豫派得力将弁。督带兵练。实力扼剿。与吉林黑龙江官军。会合兜拏。毋留孽。将此由五百里各谕令知之。　　

○又谕、僧格林沁奏、剿办捻棍各匪叠胜情形。并谭廷襄奏、各匪被击回窜各摺片。此次僧格林沁督军攻毁苏添才马村桥捻巢。即移营皮桥。拟进攻唐家寨等处。先清后路。以期节节进偪。所筹甚合机宜。惟苏添才尚未捦获。著僧格林沁督军歼除。毋任死灰复然。张落刑穷蹙思窜。实在意计之中。该大臣务当严防。不令他窜。方为妥善。李城股匪。窜至山东日照。经该地方官督勇迎剿。该匪全股窜回。著僧格林沁严饬德楞额等认真攻剿。毋任纷窜。傥谭廷襄布置未协。则罪无可逭。如德楞额挟嫌坐视。亦责有攸归。文彬本系初任之员。所带之兵。恐难独当巨捻。德楞额不得稍涉推诿。其长城贼圩。著谭廷襄责成黄国瑞迅速歼除。张锡珠现由武邑窜近景州。崇厚督兵堵剿。德州相距甚近。著该前抚饬令该州文武带勇集团。会同直隶官军夹剿。以期克日蒇事。雷凤鸣既与宋景诗积不相能。准其调至兖州军营。务当妥为驾驭。毋稍大意。将此由六百里各谕令知之。　　

○又谕、张之万奏、直东寇氛。扰及北鄙。饬各军会同地方兵练扼剿各摺片。陈逆叠经官军痛剿。负嵎固镇。此次溃围而出。计穷势蹙。当不难力图翦除。著张之万严饬张曜等跟踪追剿。捣穴捦渠。以清巨患。并著咨会楚省官军。两面夹击。肃清南圉。至河朔一带。据该抚奏称、自杨长春等击退邯郸窜匪后。该副将回扎丰乐镇。惟直境匪徒肆扰。临漳一带。伏莽尚多。难免不互相句结。仍著饬令该副将会同该地方官严密摉捕。毋留余孽。将此由五百里谕令知之。　　

○又谕、前闻陕西汉中镇总兵哈连升。欲将家眷接至潼关。又闻将家眷送回古北口。该总兵后在潼关。为回匪裹去。闻至今尚在贼中。著瑞麟密派妥员。前往古北口一带。访问该总兵家眷。是否尚在该处居住。此时本不办理。不过访查下落。以觇该总兵为回众裹去。是否出于猝不及防。抑或先通消息之据。谅该都统当能体会此意也。将此密谕知之。　　

○又谕、阿克敦布、瑞麟奏、会同审明蒙古京控案件。按例定拟一摺。另片奏、体察热河所属蒙古情形。明定章程。出示晓谕等语。阿勒巴图生齿日繁。既无可耕之地。又无可牧之厂。该官员等不知体恤下情。复将逃丁应交之差。派各丁交纳。以至益形苦累。现经瑞麟飞饬卓索图盟长喀喇沁王色伯克多尔济会同查办。先将该旗差项弊窦。严行禁革。该都统仍当留心稽察。如查有藉端影射。任意加增情弊。即随时从严惩办。所有该旗地亩。并著严饬添派之委员等。会同该盟长委员按照成案。逐一清查。如今昔情形不同。必须量为变通。该都统务当平心体察。妥筹办理。总期积弊尽除。差项轻减。俾官民永远相安。方为妥善。至塔布囊陪嫁侍女。向例准减而不准增。塔布囊何得滥派。著瑞麟行令该盟长转饬塔布囊。将例外加增侍女。迅即给亲完聚。不准藉词延宕。蒙古民情质朴。虽经该都统等督饬司员。详切开导。该老头会众人等。恐未必坦然无疑。著照该都统所奏。迅将办理地亩差项缘由。明定章程。剀切晓谕。以杜讼端而安藩部。将此谕令知之。　　

○以湖南衡山县续捐军饷。永广学额一名。　　

○予河南固镇阵亡副将邹见思等祭葬世职加等。　　

○庚申。谕内阁、翰林散馆。历科均用诗赋考试。因近来积习相沿。专于研揣声律。不求实学。前经降旨。自癸亥科起。庶吉士散馆。改诗赋为策论。原期讲求实用。培毓真材。兹据御史陈廷经奏称、历代取士。法制屡更。行之既久。莫不有弊。惟在用法得人。不必遽改定制。庶常散馆。嗣后请仍用诗赋等语。翰林院为人才渊薮。膺是选者。平日于古圣贤经史性理诸书。果能讲明切究。身体力行。自然学问优长。体用兼备。发为策论。既不同陈言剿袭。作为诗赋。亦不徒竞尚声华。该庶吉士等必应兼擅其长。始为名实相副。著自癸亥科为始嗣后遇散馆之年。该衙门于先期一月。具奏请旨。于诗赋策论两项内。不拘何项。出题考试。该庶吉士等仍当研求经术。修明正学。求为本末兼赅之士。俾词章经济。相辅而行。用副朝廷乐育英才至意。　　

○又谕、左宗棠奏、查明失守城池之情节可原各员。开单恳请免罪留营一摺。咸丰十年十一年闲。贼匪窜扰浙省。署诸暨县知县许瑶光等失陷各城。例有应得之罪。惟据该抚声称、各该员或到任未及数日。仓卒被陷。或平日官声素好。临时杀贼受伤。或事后随同收复城池。虽罪有应得。而情尚可原。与闻警先逃弃城不守者。究属有闲。所有单开之补用知府候补同知署诸暨县甯海县知县许瑶光、代理海甯州知州海甯州州判宋昭纶、奉化县知县徐传冕、补用同知代理平湖县知县汪元祥、升用同知余姚县知县陶云升、均著革职。免其治罪。准其留营差委。　　

○谕议政王军机大臣等、有人奏、崇厚庸劣。畀以重任。难期得力一摺。直隶地方军务紧要。前因刘长佑一时未能即到。令崇厚暂行署理总督。原以畿疆军务。不可一日无人督办。责任綦重。兹据奏称崇厚声名甚劣。历任通永各道。甚属平庸。升任运司、及升侍郎驻津后。亦多劣迹。倚任春霖及劣弁郭文奎等。于海防并不认真操演。查办许诵恒之案。一味弥缝。如筹通商则见轻外国。办厘金则提保官阶。节寿陋规。多至数倍。并收买部民之女为妾等款。如果属实。均干例禁。虽属权任畿疆。必至徇私妄作。现在董恂已赴天津。接办三口通商事务。著即按照所参各款。秉公确切查明。据实具奏。原摺著钞给阅看。将此谕令知之。　　

○又谕、有人奏、直隶深州紫金山庙内匪僧长太。于上年夏秋闲聚众多人。投往东省。此次东匪入境。即系长太与上年投诚王洛月之弟王贯三、王贯四、秉骑前导。贼过之处。止有乡团抵敌。官兵但随后跟追。沿途掳掠等语。王洛月前在胜保军营投诚后。何时复回深州。现在该匪首及其弟王贯三等。并匪僧长太。及所聚党与踪迹。均著崇厚确切查明具奏该匪众等导贼掳掠。难保不潜回本境。并著崇厚饬令地方文武。随时严密掩捕。绝贼内应。毋稍疏纵。田家庄团勇。为贼畏忌。匪众必欲报复。恐该团势孤无援。或致失事。该署督务当联络附近乡团。四面援应。并酌拨兵勇协助。毋令贼势益张。致各处团勇。望风退怯。沿途抢掠之官兵。即著查明惩办以肃军律。宋景诗由晋赴东。经过州县地方。有无索馈酒食银两及抢掠等事。一并查明。据实具奏。原片著钞给阅看。将此谕令知之。　　

○又谕、左宗棠奏、官军围攻龙游汤溪两城。截剿金华兰溪援贼。叠获胜仗一摺。官军进攻龙游汤溪。全浙之贼。亦并力西趋。坚图抗拒。湖绍两郡贼首伪戴王等、各率其党。麕聚金华城外。连营数十里。新昌等处之贼。与兰溪踞匪谭星合势。亦连营数十里。十一月十三至十二月初十等日。龙游各营。截击出城之贼。约毙数百名。蒋益澧围汤溪等军。自十一月二十二日。至十二月二十一日。一月之中。叠有捦获。官军因攻垒未下。亦有伤亡。尚未能十分得手。现在龙汤之贼。接济已断。不能久存。著左宗棠督饬蒋益澧、刘典等军。乘势进攻。毋稍松劲。该逆等注意西窜。欲抄官军后路。不可不严为防范。常山江山等处。路路可通。著即飞咨闽浙总督江西巡抚。一体派兵严防。左宗棠亦应豫为部勒。于江皖道路。严密布置。毋任乘闲窜突。甯波官军。渐偪曹娥江。距绍兴府城仅五十里。如渐偪渐紧。该逆等亦未必不分兵回援。该抚务当激励中外各军。实力进剿。以牵贼势。近日军情。仍著随时驰奏。以慰廑系。将此由五百里谕令知之。　　

○浙江巡抚左宗棠奏、请以已革总兵官罗大春留营差遣。允之。　　

○予浙江杭州合门殉难乍浦副都统杰纯祭葬世职加等。谥果毅。于死事地方暨任所。并建专祠。眷属人等。分别旌恤附祀。　　

○予浙江仁和殉难知县吴保丰祭葬世职加等。入祀杭州昭忠祠。　　

○予浙江兰溪阵亡参将王浮龙祭葬世职。　　

○辛酉。祈谷于上帝。遣惇亲王奕誴恭代行礼。　　

○宣宗成皇帝忌辰。遣官祭慕陵。　　

○上诣奉先殿行礼。　　

○谕议政王军机大臣等、崇厚奏、贼窜东境。分兵越境追剿一摺。此股贼匪。自王家庄武邑击败后。尽力狂奔。官军从后尾追。总未及贼接仗。焉能逐渐歼除。兹复据奏、贼窜枣强边界。复由山东武城境内。直奔威县东南之尖庄。乘夜偷渡河东。余匪窜至馆陶县属之方儿寨一带。意图抗拒。何以贼之所向。官军总未能绕出贼前拦击。而所过州县。亦长驱无阻。山东边界。所派带兵防剿。系属何人。竟致贼之所到。如入无人之境。该地方文武所司何事。著谭廷襄查明据实严参。崇厚访查明确。亦即从严参奏。前据遮克敦布绘图贴说。于尖庄河添设炮船现在已将遮克敦布之兵归视垲统带。该处有无炮船。何员带领。何以任贼渡河。著崇厚、谭廷襄、一并查明具奏。其前此奏报故城及束鹿田家庄等处。击贼出力之团练人等。并著查明速即保奏。以示鼓励。此次摺内所称。山东武城境内。又被团练截击。夺获大车数十辆。如果实系与贼见仗有所斩获。即一并查明。择尤保奖。毋令掩抑。现在贼既窜至馆陶之方儿寨。意欲负嵎抵拒。正可乘此痛加剿洗。其前队骑贼。渡过河东。现抵何处。崇厚已驰赴威县。著即就现到各营兵勇。越境进剿。调集各路乡团。在于西北东北两面兜截。并再飞催天津洋枪队。及黑龙江后起官兵。迅速围剿。并著谭廷襄飞速派兵。严饬所属地方文武。调集团勇。迎头拦截。与直隶官军联络策应。务将此股贼匪。就地歼除。毋任贼氛分合自如。及与各处伏莽句结。再行回窜。此股贼匪一日未灭。畿疆一日不安。贼踪剽疾异常。必须得力马队追剿。方能制其死命。著僧格林沁于所部马队。酌量派拨一千或数百名。遴委熟经行阵之员带领。星驰前来。以利攻剿。方儿寨系贼熟到之地。前此文煜、遮克敦布、即因贼窜该处。遽报畿疆一律肃清。旋复任贼回窜。又肆鸱张。崇厚等如不能将此贼迅速歼除。前车可鉴。即谭廷襄亦不能以贼氛屡入东境。任其往来。谓朝廷宽典之可数邀也。懔之。将此由六百里各谕令知之。　　

○又谕、张之万、毛昶熙奏、捦获巨捻。及追剿陈大＜?氵喜＞获胜各摺片。捻首张＜?氵凤＞林赴营诈降。意图尝试。经张之万等密饬张曜等设计诱捦。所办甚妥。张＜?氵凤＞林与陈大＜?氵喜＞狼狈为奸。张＜?氵凤＞林业经就戮。陈大＜?氵喜＞逆势已孤。现经我军跟踪追剿。该逆逃入土扶桥霍光玉寨内。经张之万严饬张曜等四面合围。毛昶熙派军绕出东面。遏贼窜路。著即督饬该总兵等乘胜攻剿。一鼓歼捦。若再纵令他窜。定惟张曜等是问。尹寨李湾既经攻拔。著该抚等即责令赵鸿举、余本初等、乘此声威。将东南各寨。节节埽荡。务期一劳永逸。迅速奏功。张之万另摺奏、河南军务地方情形。所陈吏治诸弊。军务诸难。持论颇见真切。吏治一节。则曰当用慈祥恺悌之人。不用武健严酷之吏。军务则曰俟南圉肃清后。拟将全省兵力。分为四军。扼扎陈州太和等处。已得提纲挈领之要。惟为治之道。贵能行不贵能言。该抚到豫两月。于豫省积弊。即能言之历历。了如指掌。如果随时体察。次第施行不倦。河南虽系残破之区。无难日有起色。张之万既经朝廷特简。断不拘以常格。责效目前。该抚务当躬行实践。慎始图终。以副委任。勉之望之。原摺留览。将此由六百里谕令知之。　　

○又谕、平瑞奏、劝捐济饷。并文永奏、请饬哈密协饷各一摺。乌噜木齐所属各城。因历年饷需缺乏。兵丁困苦难支。经平瑞劝谕商民捐输。已获实银五万余两。分拨本城及巴里坤古城吐鲁番各城俸饷。兵心藉以稍定。甚属可嘉。该商民等急公好义。自应迅予奖励。以昭激励。著即查明速行具奏。其各城捐户。俟报有成数。亦即速为奏奖。惟所捐银数。仅敷去冬今春之用。该处所属各城。缺饷日久。兵丁穷困已极。若再无接应。大局不堪设想。著熙麟、恩麟、于应拨该处饷项内。速行筹拨解往。并著英桂将乌噜木齐等城协饷。赶紧拨解甘肃。以便转解乌城。毋得视为具文。致滋贻误。至巴里坤官兵俸饷。积欠甚多。前经谕令兴泰等于所收税课内。每年提借银数千两。俟甘省拨款到日。陆续归还。现在甘饷未到。而巴里坤待饷甚迫。哈密税课。尽有赢余可拨。兴泰等何得藉词推诿。置邻境危急于不顾。著即赶紧提银三千两。迅速解赴巴里坤。以资接济。并将起解日期。即行奏闻。傥再推诿迁延。恐不能当此重咎也。巴里坤兵丁。有因困饿冻毙。并短见轻生者。情殊可悯。所有甘省欠解该城饷银。著熙麟、恩麟、即为筹拨。陆续解往。毋再延宕。将此由五百里谕知平瑞、文永、兴泰、文祥、端昌、熙麟、英桂、并传谕恩麟知之。　　

○古城领队大臣文祥奏、请开垦草湖地亩。升科济饷。并本营牧马草厂。开垦升科。如所请行。　　

○以河南计捦捻首张＜?氵凤＞林。赏总兵官张曜、翰林院检讨吴元炳等、加衔升叙有差。　　

○壬戌。上诣大高殿寿皇殿行礼。　　

○谕内阁、前因升任内阁侍读学士王拯、奏参广西学政张正椿贪污各款。当经降旨将该学政撤任。并谕令劳崇光、刘长佑、严行访查。据实具奏。兹据奏称、该学政按试平乐梧州。所取永安州寄籍新生。捐输银三千九百五十两。容县新生军饷银七千两。均由各该地方文武经理。该学政尚无侵蚀入己情弊。至加索新进童生内规卷价各款。并自行笞责生童。肆行陵辱。尚无实据。惟容县捐籍一事。士心不服。众议哗然。且该学政精神短少。阅卷草率。去取未当。舆论不孚等语。学政为风教所关。试卷去取。理宜精心校阅。张正椿一味草率。何以丕振文风。虽据奏称尚无贪污实迹。但其补行容县岁科考五次。所取新生。仅土著一名。余均系籍隶广东。捐赀收考。且未经县府考录申送。其是否身家清白。有无过犯。该学政并未稽查。实属故违定例。办理荒谬。且于各新生缴捐银两时。当堂秤兑。尤乖体制。张正椿著交部严加议处。寻议、张正椿应照违制例革职。从之。　　

○又谕、劳崇光等奏、查明已革绅士。并无受贿包庇乡团。请开复原官等语。此案已革广西绅士唐岳。督办通省团练。因署平南县知县罗纲、听信北团一面之词。辄将南团绅士举人刘彦文等擅行杀害。该举人家属。及平桂团绅等。致信唐岳。求其代为申雪。唐岳覆书。许为代禀总督及致信御史。虚词抚慰。罗纲将信截回。遂禀讦唐岳受贿包庇。经前任巡抚曹澍钟将唐岳、罗纲、一并奏参革职。其实该革绅并未代为禀诉。亦并无平桂团绅致信时随寄银物。及每年收取例规情事。其非把持包庇。已不办自明。若概予褫革。殊不足以示区别而昭公允。已革鸿胪寺卿衔候选郎中唐岳。著开复原官。并赏还花翎。仍责令督办通省团练。辅助官兵剿贼。以收实效。罗纲擅杀有功团练。罪有应得。业经身故。著无庸议。　　

○谕议政王军机大臣等、都兴阿奏、查探远近贼情。并富明阿奏、遵查沿江情形各一摺。常州逆首。打造铁练。豫办麻绳火药线。欲于正月分股攻扑镇江。如江北兵勇。过江救护。即乘虚由余塘等处过江。直犯靖泰。伪护王等带贼二十万。已抵金陵之淳化溪。声言由下关渡九洑洲。大股下窜仪扬。从邵伯直扑里下河。是贼匪情形叵测。大江南北。均形吃紧。镇江为滨江要郡。冯子材等扼守数年。颇著威望。著该提督探明贼踪所向。奋力击剿。毋稍疏懈。曾国荃大营。甫臻安稳。该逆大股已抵淳化溪。虽声言欲窜里下河。难保非声东击西。著曾国藩转饬曾国荃加意防范。该藩司分防芜湖等处。傥贼匪再图攻扑大营。兵力是否足敷防剿。并著该大臣悉心筹画办理。都兴阿因江防紧急。据奏已咨曾国荃。将前此赴援各营兵勇。拨回原防。并著饬曾国荃察看情形。先其所急。酌量妥办。上游和巢官军。击贼获胜。将来贼势不支。必回窜渡江。而仪扬等处。必应豫备不虞。著该将军会同富明阿随时探明。刻刻防范。毋任纷窜。富明阿察看江面已竣。布置一切。均尚妥协。如下游靖泰等处吃紧。即著富明阿亲自前往调度。富明阿另片奏、里下河抽厘积弊。已明降谕旨。将如府严邈等革职矣。该都统于办理此事。甚属认真可嘉。若能将厘局归并。委员裁撤。则浮费可减。商旅亦便。于军饷民情。均有裨益。本日谕知吴棠认真裁汰。著都兴阿、富明阿、悉心筹酌。应如何归并。以裕军饷之处。即咨商吴棠办理。不必稍存越俎之嫌将此由六百里各谕令知之。　　

○又谕、富明阿奏称、沿江各港口。及里下河一带南北台设立捐卡。大小约有百余处。有一处而设数卡者。有一卡而分数局者。委员多而局费滥。徒饱私橐。何由涓滴归公。请饬整顿等语。厘捐为江北军饷所赖。厘卡纷歧。前已叠次被人参奏。谕令吴棠严行裁汰。现经富明阿目睹情形。据实具陈。亟应归并裁汰。以苏民困。江南绅士。大半避居江北。以厘卡为谋食之所。其牟利肥己者。断不止严邈彭蕴括二人。著吴棠严查各卡委员。如有侵吞情弊。即行据实参办。不准再有瞻徇。至各处捐卡。应如何归并。及裁汰冗糜之处。并著悉心妥办。总期涓滴归公。以裕饷源。原片著钞给阅看。将此谕令知之。　　

○又谕、恩麟奏、汉南军营饷匮兵哗。瑛棨奏、省城贼氛紧偪。粮道不通各一摺。毛震寿自上年督兵来陕。将邓逆一股歼除后。洋县失陷。迄未攻克。虽系饷绌兵单。究因该藩司调度未能得力。本日已谕令骆秉章酌拨军饷。解赴汉南接济。仍著瑛棨严饬毛震寿激励兵勇。迅图攻拔洋城。毋再迁延。致干重咎。据瑛棨奏称、省中仓粮将尽。哗溃堪虞。雷正绾驻扎三原。每日派队运粮。接济成禄军营。不能顾及防剿。泾阳现系空城。成禄驻此。亦属无益。请将雷正绾调回省垣。先清附近贼巢。并令成禄移扎三原就食等语。泾阳虽无居民。不可无兵驻守。若将成禄撤回三原。该匪占踞泾城。剿办又觉费手。雷正绾马步各营。应否调回以拯省垣之急。著多隆阿察看情形。酌量调遣。马德昭一军。现在扎营何处。何以瑛棨未经提及。著马德昭恪遵前旨。将附近回巢。尽力剿洗。多隆阿身膺重寄。必须统筹全局。相机调度。省垣关系甚重。尤当妥筹兼顾。如果贼势太盛。粮道梗阻。马德昭兵力单薄。不敷攻剿。该大臣务当先其所急。即雷正绾等不能前往。必当拨兵救援。傥株守一隅。置省垣于不顾。设有疏虞。朝廷赏功罚罪。一秉大公。岂能于多隆阿稍加宽恕耶。懔之勉之。瑛棨另片奏、乌勒兴阿、常海二员。所带吉林黑龙江马队三百余名。因人马疲乏。经多隆阿遣赴潼关调养。又有无马之兵二三百名。颇可训练。请饬多隆阿调赴省城助剿等语。著多隆阿迅令乌勒兴阿、常海、统带所部。前赴西安。以备调遣。将此由六百里各谕令知之。　　

○又谕、前因陕西藩司毛震寿在陕南剿贼。日久无功。叠被参劾。谕令骆秉章查明具奏。尚未据该督覆奏。现据恩麟具奏、该藩司以洋县蓝逆。冲陷官军营盘。兵饥饷绌。贻误大局。禀请奏参治罪。察其所禀各情。该藩司一筹莫展。断难望其复振。而陕南贼势日炽。不可不急易一统兵之将。以专责成。易佩绅、陈天柱、名位虽卑。其才力是否足以独当一面。或川省另有武职大员。可以派往。均著骆秉章酌拟具奏。藩司关系紧要。如有知兵之员。固属人地相宜。傥一时未得其人。但得实心任事之贤员。亦可望其胜任。骆秉章素能留意人才。著即迅速奏闻。候旨简放。或川省未得其人。即于该督平日所知。可以迅速到任者。亦不妨出具考语。据实具奏。甘肃回匪滋扰。提督马德昭尚在西安。未能赴任。而该省总兵。亦俱在各路军营。现委副将游击护署。难望得力。肃州镇总兵何胜必、巴里坤镇总兵熊焕章、近在川省。著骆秉章即饬该二员迅带所部。取道白马关。驰赴甘省。用资会剿。再署湖北提督江长贵、前经给假回籍。著该督即饬迅速驰赴直隶。听候简用。并著传谕该提督即日起程。不必俟假满再行北上。至骆秉章所患咯血。是否痊愈。老成耆宿。中外无多。如病体稍痊。即行驰奏。用慰廑念。将此谕令知之。寻奏、易佩绅、陈天柱、非统帅才。川省无员可派。陕藩紧要。知兵者难其人。现任臬司吴昌寿官声卓著。王榕吉明干有为。前任藩司贾洪诏办事实心。谨就所知所闻。酌举三员。报闻。　　

○又谕、传谕护陕甘总督恩麟恩麟奏、攻剿灵州回匪获胜。匪势穷蹙乞降。并甯夏平罗回匪。乘闲窃发。河州回民悔罪乞恩。沥陈饷绌兵单。不得不从权办理各摺片。道员侯云登督兵剿捕灵州贼匪。解围后亲率兵勇。驰往平罗救援。因未能审度地势。率行前进。以致挫败。本有应得之咎。惟侯云登以文员请署武职。尚属勇于任事。非畏缩不前者可比。著加恩免其议处。协领拴林等于郭家桥之战。应援迟缓。念其并力救护。转败为胜。一并从宽免议。平罗一带回匪。误听流言。胆敢肆行纷扰。经侯云登选派妥弁。及回民掌教人等持谕解散。已有悔悟之意。著即责令速将起意滋事及造言煽惑各要犯。縳献究办。如敢抗违。仍应实力剿除。毋稍迁就。其灵州股匪。现既畏威慑服。著责成定安、杨柄锃等、查明真伪。分别办理。河州回众。因争渡启衅。肆意抢掠。本应严行惩办。惟大兵未集之先。已悔罪投诚。不无一线可原。著照恩麟所奏。饬令崇保等督同在事文武。秉公查办。惟该回众是否真心就抚。总约马万详等跪道哭诉。是否出自至诚。须详加体察。不可为其所愚。如该回众不肯縳献首犯。交还掳去财物。即著调集大兵。痛加剿洗。断不准稍事姑容。致贻后患。　　

○以贪鄙不职。革江苏厘局委员知府严邈。知州彭蕴括职。交署漕运总督吴棠查办。
  </div>
  <div class="pagination">
   <a href="清实录同治朝实录_page95.html">
    上一页
   </a>
   <span>
    ...
   </span>
   <a href="清实录同治朝实录_page91.html">
    91
   </a>
   <a href="清实录同治朝实录_page92.html">
    92
   </a>
   <a href="清实录同治朝实录_page93.html">
    93
   </a>
   <a href="清实录同治朝实录_page94.html">
    94
   </a>
   <a href="清实录同治朝实录_page95.html">
    95
   </a>
   <span class="current-page">
    96
   </span>
   <a href="清实录同治朝实录_page97.html">
    97
   </a>
   <a href="清实录同治朝实录_page98.html">
    98
   </a>
   <a href="清实录同治朝实录_page99.html">
    99
   </a>
   <a href="清实录同治朝实录_page100.html">
    100
   </a>
   <a href="清实录同治朝实录_page101.html">
    101
   </a>
   <span>
    ...
   </span>
   <a href="清实录同治朝实录_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
