<!DOCTYPE html>
<html>
<head>
    <meta charset="UTF-8">
    <title>钦定续通志 - 第 262 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 262 页/共 284 页</h1>
    <div class="content">　　钦定四库全书
　　钦定续通志卷五百五十六
　　文苑传
　　唐【三】
　　李华【翰观】　　　孟浩然【王昌龄崔灏】刘太真
　　邵説　　　　于邵　　　　唐次【扶　持彦谦】崔元翰　　　于公异　　　李益
　　卢纶【吉中孚　韩翃　钱起　司空曙　苖发崔峒　耿湋　夏侯审　李端】
　　欧阳詹【柜】　　李贺　　　　呉武陵
　　髙重　　　　李商隐　　　温庭筠【庭皓】
　　薛逢　　　　李频　　　　呉融
　　李华字遐叔赵州赞皇人少旷逹外若坦荡内谨重尚然许每慕汲黯爲人累中进士宏辞科天寳十一载迁监察御史宰相杨国忠支娅所在横猾华出使劾按不挠州县肃然爲权幸见疾徙右补阙安禄山反上诛守之策皆留不报宗入蜀百官解窜华母在邺欲间行辇母以逃为盗所得伪署鳯阁舍人贼平贬杭州司户参军华自伤践危乱不能完节又不能安亲欲终养而母亡遂屏居江南上元中以左补阙司封员外郎召之华喟然曰乌有隳节危亲欲荷天下宠乎称疾不拜李岘领选江南表置幕府擢检校吏部员外郎以风痹去官客隐山阳勒子弟力农安于穷槁晚事浮图法不甚著书惟天下士大夫家传墓版及州县碑颂时时赍金帛往请乃彊为应大厯初卒初华作含元殿赋成以示萧頴士頴士曰景福之上灵光之下华文辞緜丽少宏杰气頴士健爽自肆时谓华不及頴士而华自疑过之因作吊古战场文极思研防已成污为故书杂置梵书之它日与頴士读之称工华问今谁可及頴士曰君加精思便能至矣华愕然而服华爱奨士类名随以重若独孤及韩云卿韩防李纾柳识崔祐甫皇甫冉谢良弼朱巨川后至执政显官华触祸衔悔及为元徳秀权臯铭四皓赞称道深婉读者怜其志宗子翰从子观皆有名翰擢进士第调卫尉天寳末房琯韦陟俱荐为史官宰相不肯拟翰所善张巡死节睢阳人媢其功以为降贼肃宗未及知翰巡功状表上之肃宗由是感悟而巡大节白于世义士多之翰累迁左补阙翰林学士大厯中病免卒翰为文精宻而思迟常从阳翟令皇甫曽求音乐思涸则奏之神逸乃属文观字元宾贞元中连中进士宏辞科终太子校书郎观属文不袭沿前人时谓与韩愈相上下及观少夭而愈后文益工议者以观文未极愈老不休故卒擅名陆希声以为观尚辞故辞胜理愈尚质故理胜辞虽愈穷老终不能加观之辞观后愈死亦不能逮愈之质云
　　孟浩然字浩然防州防阳人少好节义喜振人患难隠鹿门山年四十乃游京师尝于太学赋诗一座嗟伏张九龄王维雅称道之维私邀入内署俄而宗至浩然匿牀下维以实对帝喜曰朕闻其人而未见也何惧而匿诏浩然出帝问其诗浩然再拜自诵所为至不才明主弃之句帝曰卿不求仕而朕未尝弃卿奈何诬我因放还采访使韩朝宗约浩然偕至京师欲荐诸朝防故人至剧饮欢甚或曰君与韩公有期浩然叱曰业已饮遑恤他卒不赴朝宗怒辞行浩然不悔也张九龄为荆州辟置于府府罢开元末病疽背卒后樊泽为节度使时浩然墓庳壊泽为刻碑鳯林山南封宠其墓初王维过郢州画浩然像于刺史亭因曰浩然亭咸通中刺史郑諴谓贤者名不可斥更署曰孟亭开元天寳间同知名者王昌龄崔颢皆位不显昌龄字少伯江寕人第进士补秘书郎又中宏辞迁汜水尉不防细行贬龙标尉以世乱还乡里为刺史闾丘晓所杀张镐按军河南兵大集晓最后期将戮之辞曰有亲乞贷余命镐曰王昌龄之亲欲与谁养晓黙然昌龄工诗绪宻而思清时谓王江寜云崔颢者亦擢进士第有文无行好蒱博嗜酒娶妻惟择美者俄又弃之凡四五娶终司勲员外郎初李邕闻其名虚舍邀之颢至献诗首章曰十五嫁王昌邕叱曰小儿无礼不与接而去
　　刘太真宣州人善属文师兰陵萧頴士举高第进士淮南陈少游表为掌书记尝以少游拟桓文为义士所訾兴元初为河东宣慰赈给使累迁刑部侍郎徳宗以天下平贞元四年诏羣臣宴曲江自为诗敇宰相择文人赓和李泌等请羣臣皆和帝自第之以太真李纾等为上鲍防于邵等次之张蒙等为下与择者四十一人惟泌李晟马燧三宰相无所差次迁礼部掌贡士多取大臣贵近子弟坐贬信州刺史卒
　　邵説相州安阳人已擢进士第未调陷史思明逮朝义败归郭子仪子仪爱其才留幕府累迁长安令秘书少监大厯末上言禄山思明之难出入二纪多难渐平向之乱今将变而之治宜建徽号承天意而方谒郊庙大赦各一诚恐云雨之施未普郁结之气未除愿因此时修享献款郊庙褒有徳録贤人与天下更始振灾益夀之术也不听徳宗立擢吏部侍郎在职以才显或言且执政金吾将军裴儆谓栁载曰説事贼为剧官掌其兵大小百战掠名家子为奴婢不可计得宥死而无厚顔乃崇第产附贵幸欲以相邦其能久乎建中三年逐严郢説与郢善防讽朱泚讼其寃为草奏贬归州刺史卒于邵字相门京兆万年人天寳末第进士以书判超絶补崇文校书郎繇比部郎中为道州刺史未行徙巴州会嵗饥部獠乱薄城下邵励兵拒战且遣使谕晓獠丐降邵儒服出贼见皆拜即引去节度使李抱玉以闻迁梓州辞疾不拜授兵部郎中崔宁帅蜀表为度支副使俄以諌议大夫知制诰进礼部侍郎朝有大典册必出其手为三司使治薛邕狱失徳宗防贬桂州长史复为太子賔客与宰相陆贽不协出为杭州刺史久疾求告贬衢州别驾徙江州卒邵孝悌有行晚涂益修洁樊泽始举贤良邵望见曰将相材也崔元翰举进士年五十矣邵以其文擢异等曰后当司诏令已而皆然独孤绶举博学宏辞吏部考当乙邵覆之置甲科人咨其公唐次字文编并州晋阳人金紫光禄大夫宪之裔孙建中初及进士第歴侍御史窦参数荐之改礼部员外郎参贬出为开州刺史积十年不迁韦臯镇蜀表为副使徳宗谕臯罢之次久斥逺郡抑不得伸因采古忠臣贤士之罹防毁者次其事为辨谤略三篇上之帝益怒改防州刺史宪宗立召还授礼部郎中知制诰终中书舍人宪宗雅恶朋比倾陷者尝览辨谤略善之谓学士沈师曰凡君人者宜所观省然次编録未尽卿可广其书传师乃与令狐楚杜元頴论次起周讫隋増为十篇更号元和辨谤略子扶持扶字云翔登进士第仕歴屯田郎中太和五年为山南宣抚使内卿仓督邓琬负度支漕米吏责偿之系其父子及孙凡二十八年九人死于狱扶申奏释之诏切责盐铁度支二使天下监院偿逋繋三年以上者皆原进中书舍人出为福州观察使滥杀人风绩不立防卒奴婢争财有司按其赀至十余万时议蚩薄之持字徳守中进士第太和中为渭南尉试京兆府进士时尹杜悰欲以亲故托之持辄趋降阶伏悰语塞乃止累迁给事中歴朔方昭义节度使卒子彦谦字荗业多通技艺尤工为诗负才无所屈干符末避乱汉南王重荣镇河中辟幕府累表为副使歴晋绛二州刺史重荣军乱彦谦贬兴元参军事节度使杨守亮表为判官迁副使终阆壁二州刺史【按唐次传新书附唐俭传后考旧书列入文苑今从之】
　　崔元翰名鹏以字行父良佐与齐国公日用从昆弟也擢明经甲科补湖城主簿以母丧遂不仕治诗易书春秋譔演范忘象浑天等论数十篇隠白鹿山之阳卒门人共諡曰贞文孝父元翰举进士博学宏辞贤良方正皆异等义成李勉表在幕府马燧更表为太原掌书记召拜礼部员外郎窦参秉政引知制诰其训辞温厚有典诰风然性刚褊不能取容于时孤特自恃掌诰凡再朞不迁罢为比部郎中卒其好学老不倦用思精致驰骋班固蔡邕间以自名家怨陆贽李充乃附裴延龄延龄表钩校京兆妄费持吏甚急而充等自无过讫不能致以罪云
　　于公异苏州呉人进士擢第李晟表为招讨府掌书记朱泚平露布于徳宗曰臣既肃清宫禁祗奉寝园钟簴不移庙貎如故帝覧泣下曰谁为之辞或以公异对帝咨叹一再始公异与陆贽故有隙世多言公异不能事后母既仕不归省及贽当政乃奏其状诏赐孝经罢归田里卒
　　李益故宰相揆族子于诗尤所长贞元末名与宗人贺相埒每一篇成乐工争以赂求取之被声歌供奉天子至征人早行等篇天下皆施之图绘少痴而忌刻防闲妻妾苛严世谓妒为李益疾同辈行稍稍进显益独不调郁郁去游燕刘济辟置幕府进为营田副使尝与济诗语怨望宪宗雅知名召为秘书少监集贤殿学士负才凌借士众不能堪谏官因暴幽州时怨望语诏降秩俄复旧官累迁右散骑常侍太和初以礼部尚书致仕卒时又有太子庶子李益同在朝故世言文章李益以辨云
　　卢纶字允言河中蒲人避天寳乱客鄱阳大厯初数举进士不入第元载取纶文以进补阌乡尉累迁监察御史辄称疾去坐与王缙善久不调浑瑊镇河中辟元帅判官累迁检校户部郎中尝朝京师时舅韦渠牟得幸徳宗表其才召见禁中帝有所作辄使赓和异日问渠牟卢纶李益何在答曰纶从浑瑊在河中驿召之会卒纶与吉中孚韩翃钱起司空曙苗发崔峒耿湋夏侯审李端皆能诗号大厯十才子宪宗诏中书舍人张仲素访集遗文文宗尤爱其诗问宰相纶文章防何亦有子否李徳裕对纶四子简能简辞正简求皆擢进士第在台阁帝遣中人悉索家笥得诗五百篇以闻中孚鄱阳人官户部侍郎翃字君平南阳人侯希逸表佐淄青幕府府罢十年不出李勉在宣武复辟之俄以驾部郎中知制诰时有两韩翃其一为刺史宰相请孰与徳宗曰与诗人韩翃终中书舍人起呉兴人天寳中举进士与郎士元齐名时语曰前有沈宋后有钱郎终考功郎中曙字文初广平人从韦臯于剑南终虞部郎中发晋卿子终都官员外郎峒终右补阙湋右拾遗审侍御史端赵州人始郭暧尚升平公主主贤明有才思尤招纳士故端等多从暧游暧尝大集客端赋诗最工钱起曰素为之请赋起姓端立献一章又工于前客乃服主赐帛百后移疾江南终杭州司马
　　欧阳詹字行周泉州晋江人其先皆为本州州佐县令闽越地肥衍有山泉禽鱼虽能通文书吏事不肯北宦及常衮罢宰相为观察使始择县乡秀民能文辞者与为賔主钧礼观防飨集必与里人矜耀故其俗稍相劝仕初詹与罗山甫同隠潘湖往见衮衮竒之及举进士与韩愈李观李绛崔羣王涯冯宿庾丞宣聫第皆天下选时称龙虎榜闽人第进士自詹始詹事父母孝与朋友信义其文章切深回复明辨与愈友善詹先为国子监四门助教率其徒伏阙下举愈博士卒崔羣哭之甚愈为詹哀辞自书以遗羣初徐晦举进士不中詹数称之明年高第仕为福建观察使语及詹必流涕从子秬字降之亦工为文开成中擢进士第里人萧本妄言与贞献太后近属恩宠赫然秬耻之防泽潞刘从諌奏秬在幕府秬为辨质本之伪本终得罪从諌子稹拒命秬方休假还家稹表斥损时政或言秬为之诏流崖州赐死临刑色不挠为书徧谢故人自志墓人皆怜之李贺字长吉系出郑王后七嵗能辞章韩愈皇甫湜始闻未信过其家使贺赋诗援笔辄就如素搆自目曰高轩过二人大惊自是有名为人纎瘦通眉长指能疾书每旦日出骑弱马从小奚奴背古锦囊遇所得书投嚢中未始先立题然后为诗如它人牵合程课者及暮归足成之过亦不甚省母使婢探囊中见所书多即怒曰是儿要呕出心乃已耳以父名晋肃不肯举进士愈为作讳辨然卒亦不就举辞尚竒诡所得皆惊迈絶去翰墨畦迳当时无能效者乐府数十篇云韶诸工皆合之管为协律郎卒与防者权璩杨敬之王恭元每譔着时为所取去贺亦早世故其诗歌世者鲜焉呉武陵信州人元和初擢进士第淮西呉少阳闻其才遣客郑平邀之将待以賔友武陵不答俄而少阳子元济叛武陵遗以书自称东呉王孙曰夫势有不必得事有不必疑徒取暴逆之名而殄物败俗不可谓智一日亡破平生亲爱连头就戮不可谓仁支属繁衍因縁唐灭先魂伤馁不可谓孝数百里之内拘若槛穽常疑死于左右手低回姑息不可谓明且三皇以来数千万载何有悖理乱常而能自毕者哉贞元时徳宗以涵容御天下河北诸镇专地不臣朝廷资以爵号桀黠者自谓得计以反为利于是杨恵琳刘辟李锜卢从史等又乱皇帝即位赫然命偏师讨之尽伏其辜所谓时也日者张太尉厌垣捍之勤谢易定为国老田尚书知虑絶俗又以魏博来归幽檀沧景皆为信臣然而与足下者独齐赵耳夫齐安可恃徐压其首梁薄其翼魏斮其胫滑鍼其腹淮南承其冲分兵不足相救全举则曹鲁东平非其有也彼何苦而自弃哉若赵则固竖子耳前日主上以泽潞为之导既斥从史姑赦罪复爵禄之天下之人欲讨者十八无何残丞相御史朝廷以足下故未加斧钺也然则中山搏藁城之险太原乗井陉之隘燕徇乐夀邢扼临城清河絶其南弓高断其北孤雏腐鼠求责不暇又曷以救人哉二镇不敢动亦明矣足下何恃而穷处邪今天子英武任贤同符太宗寛仁厚物有宗之度罚无贷罪赏无遗功诸豢齐赵以稔其衅羣师筑室砺兵进窥房蔡屯田继漕前锋扼喉后阵抚背左排右掖其防何而不踣邪足下勿谓部曲勿我欺人心与足下一也足下反天子人亦欲反足下易地而然则婴凶横之命不若奉大君官守矣枕戈持矛死不得地不若坐兼爵命而保后嗣矣足下苟能挺知防之烈莫若发一介籍士马土彊归之有司上以覆载之仁必保纳足下涤垢洗瑕以倡四海将校官属不失宠且贵何哉为国者不以纎恶盖大善也且三州至狭也万国至广也力不相侔判然可知假使官军百败而行阵未尝乏足下一败则成禽矣夫一壮士不能当十夫者以其左右前后咸敌也矧以一卒欲当百人哉昏迷不返诸侯之师集城下环垒刳堑灌以流潦主将怨携士卒崩离田儋吕兴发于肘腋尸不得裹宗不得祀臣仆以为诫子孙所不祖生为暗愎之人没为幽忧之何其痛哉元济得书不悟防裴度东讨而韩愈为司马武陵劝愈为度谋取中官常所不快者为监军归素所快者于内为吾地以倾诸侯出帛百万以给士大夫则孰不为丞相之人然后分三大将环贼而屯明斥牛酒高防濳以实期授濒蔡诸将而以三期绐贼令辨士持尺书劫元济及将士约防彼无所窜谋矣时度部分已定故不见用元济未破数月武陵自硖石望东南气如旗鼓矛楯皆颠倒横斜少选黄白气出西北盘蜿相交武陵告愈曰今西北王师所在气黄白喜象也败气为贼曰直木举其盈数不阅六十日贼必亡夫天见其祥宜修事应之且洄曲守将急缓不可使呉城贼将诈而轻若以兵诱之伏以待一举可得其城则右臂断矣武陵之竒谲类如此长庆初窦易直以戸部侍郎判度支表武陵主盐北边易直以不职薄其遇防表置和籴贮备使择郎中为之武陵谏曰今縁边膏壌鞠为榛杞父母妻子不相活前在朔方度支米价四十而无逾月积皆先取商人而后求牒还都受钱脱有冦薄城不三旬便当饿死何所取财而云和籴哉天下不治病权不归有司也盐铁度支一户部郎事今三分其务吏万员赋日蹙西北边院官皆御史员外郎为之始命若责可信今又加使权其务是御史员外久于事反不可信也况一使之建胥徒走卒始百辈督责呼腾数千里为不宁城欲边隅完实独募浮民徙罪人发沃土何必加使而増吏也易直不纳久之入为太学博士太和初礼部侍郎崔郾试进士东都公卿咸祖道长乐武陵最后至谓郾曰君方为天子求竒材敢献所益因出防中书搢笏示郾读之乃杜牧所赋阿房宫辞既警拔而武陵音吐鸿畅坐客大惊武陵请曰牧方试有司请以第一人处之郾谢已得其人至第五郾未对武陵勃然曰不尔宜以赋见还郾曰如教牧果异等后出为韶州刺史以赃贬潘州司戸参军卒初桞宗元谪永州而武陵亦坐事流永州宗元贤其人及为桞州刺史武陵北还大为裴度器遇每言宗元无子説度曰西原蛮未平桞州与贼犬牙宜用武人以代宗元使得优游江湖又遗工部侍郎孟简书曰古称一世三十年子厚之斥十二年殆半世矣霆砰电射天怒也不能终朝圣人在上安有毕世而怒人臣邪且程刘二韩皆已拔拭或处大州剧职独子厚与猿鸟为伍诚恐雾露所婴则栁氐无后矣度未及用而宗元死始李愬节度唐邓武陵荐李景俭王湘健智沈敏可表以自副时号知人
　　高重字文明尚书右仆射俭之五世孙以明经中第李巽表为盐铁转运巡官以善职称累进司门郎中敬宗慎选侍讲学士重以简厚惇正与崔郾同授再擢国子祭酒文宗好左氏春秋命分列国各为书成四十篇又与郑覃刋定九经于石出为鄂岳观察使以美政被褒久之拜太子賔客分司东都卒赠太子少保【按高重传新书附高俭传后今改入文苑】
　　李商隠字义山懐州河内人或言英国公世勣之裔孙年弱冠令狐楚帅河阳竒其文使与诸子游楚徙天平宣武皆表署巡官嵗具资装使随计开成二年高锴知贡举令狐绹雅善锴奬誉甚力故擢进士第调农尉以活狱忤观察使孙简将罢去防姚合代简谕使还官又试拔萃中选王茂元镇河阳爱其才表掌书记以子妻之得侍御史茂元善李徳裕而牛李党人蚩谪商隠以为诡薄无行共排笮之茂元死来游京师久不调更依桂管观察使郑亚府为判官亚谪循州商隠从之凡三年乃归亚亦徳裕所善绹以为忘家恩放利偷合谢不通后复干绹乃补太学博士栁仲郢节度劒南东川辟判官检校工部员外郎【旧书作郎中】府罢客荥阳卒商隠初为文瑰迈竒古及在令狐楚府楚本工章奏因授其学商隠俪偶长短而繁缛过之时温庭筠段成式俱用是相夸号三十六体
　　温庭筠本名歧字飞卿尚书右仆射彦博裔孙少頴悟工为词章与李商隠齐名然薄于行无检幅又多作侧辞艶曲与贵胄裴諴令孤滈等蒱饮狎昵数举进士不中第属思敏防多为人作文大中末试有司廉视尤谨庭筠不乐上书千余言然私占授者已八人执政鄙其为授方山尉徐啇镇防阳署巡官不得志归江东令狐绹方镇淮南庭筠怨居中时不为助力过府不肯谒丐钱杨子院夜醉为逻卒击折其齿绹为劾吏吏具道其污行绹两置之事闻京师庭筠徧见公卿言为吏诬染俄而徐商执政颇右之欲奏用防商罢杨收疾之遂废卒弟庭晧咸通中署徐州观察使崔彦曽幕府厐勋反以刃协庭晧使为表求节度使庭晧终曰当为公信宿思之勋喜归与妻子诀明日复见勋索表倨答曰我岂以笔砚事汝耶其速杀我勋熟视笑曰儒生有胆耶吾动众百万无一人草檄乎囚之更使周重为表彦曽遇害庭晧亦死诏赠兵部郎中【按温庭筠及弟庭晧新书附于温大雅传后今依旧书列入文苑】
　　薛逢字陶臣蒲州河东人防昌初擢进士第崔镇河中表在幕府铉复宰相引为万年尉直文馆歴侍御史尚书郎持论鲠切以谋畧高自标显初与彭城刘瑑交瑑文辞出逢下常易之瑑稍亲近逢不得意遂相忿恨会瑑当国有荐逢知制诰者瑑猥言先朝以两省官给事舍人先治州县乃得除逢未试州执不可乃出为巴州刺史而杨收王铎同牒署第收辅政逢有诗防辞讥讪收衔之复斥蓬緜二州刺史收罢以太常少卿召还歴给事中铎为宰相逢又以诗訾铎铎怒中外亦鄙逢褊傲故不见齿迁秘书监卒子廷珪进士及第大顺初以司勲员外郎知制诰迁中书舍人从昭宗次华州引拜左散骑常侍称疾免光化中复为舍人累尚书左丞朱全忠兼四镇廷珪以官告使至汴客将先见讽其拜廷珪佯不晓曰吾何徳敢受令公拜乎及见卒不肯加礼
　　李频字徳新睦州夀昌人少頴悟逮长庐西山多所记覧其属辞于诗尤长与里人方干善给事中姚合工诗士多归重频走千里丐其品合大加奬挹以女妻之大中八年擢进士第调秘书郎为南陵主簿判入等再迁武功令于是畿民多籍神防军吏以其横类假借不敢绳以法频至有神防士尚君庆逋赋六年不送频宻擿比伍与竞君庆叩县廷质频即械送狱书条宿恶请于尹杀之督所负无少贷豪猾屏息县大治有六门堰者廞废百五十年方嵗饥频发官廥佣民浚渠按故道厮水溉田谷以大稔懿宗嘉之擢侍御史守法不阿累迁都官员外郎表丐建州刺史既至以礼法治下更布条教时朝政乱盗兴而建頼频以安卒官丧归父老相与扶柩葬永乐州为立庙棃山岁祠之
　　呉融字子华越州山隂人祖翥有名大中时观察府召以署吏不应帅高其槩言诸朝赐号文简先生融力学富辞调龙纪初及进士第韦昭度讨蜀表掌书记累迁侍御史坐累去官流浪荆南依成汭久之召为左补阙以礼部郎中为翰林学士拜中书舍人昭宗反正御南阙羣臣称贺融最先至帝有指授叠十许豪融跪作诏少选成语当意详帝咨赏良厚进戸部侍郎鳯翔劫迁融不克从去客阌乡俄召还翰林迁承防卒官




　　钦定续通志卷五百五十六
　　钦定四库全书
　　钦定续通志卷五百五十七
　　文苑传
　　宋【一】
　　宋白　　　　聂崇义　　　邢昺
　　崔颂【曥】　　　尹拙　　　　田敏
　　辛文悦　　　梁周翰　　　胡旦
　　郭忠恕　　　朱昻　　　　赵邻几【何承裕】郑起【郭昱马应】　　和岘【防】　　　冯吉
　　宋白字太素【东都事畧作素臣】大名人善属文豪俊尚气节在词塲名称甚着建隆二年窦仪典贡部擢进士甲科干徳初献文百轴试拔萃髙等授著作佐郎蜀平授玉津县令开寳中阎丕王洞交荐其才宜预朝列白以亲老祈外任连知蒲城卫南二县太宗潜藩时白尝贽文有袭衣之赐及即位擢为左拾遗权知兖州嵗余召还泰山有唐宗刻铭白摹本以献且述承平东人望幸之意预修太祖实録俄直史馆判吏部南曹从征太原判行在御史台刘继元降翌日奏平晋颂太宗夜召至行宫褒慰且曰俟还京师当以玺书授职寻拜中书舎人太平兴国五年与程羽同知贡举俄充史馆修撰判馆事八年复典贡部改集贤殿直学士判院事未几召入翰林为学士雍熙中召白与李昉集诸文士纂文苑英华一千卷端拱初加礼部侍郎又知贡举白凡三掌贡士颇致讥议然所得士如苏易简王禹偁胡宿李宗谔辈皆其人也是时命复旧制专委有司白所取二十八人罢退既众羣议嚣然太宗遽召已黜者临轩复试连放马国祥叶齐等八百余人焉白尝过何承矩家饮宴有进士赵庆者素无行检游承矩之门因潜出拜白求为荐名及掌贡部庆遂获荐人多指以为辞又女弟适王沔淳化二年沔罢参知政事时冦凖方诋讦求进故沔被出复言白家用黄金器葢举人所赂其实白尝奉诏撰钱惟濬碑得涂金器尔张去华者白同年生也坐尼安道事贬白素与厚善遂出为保大军节度行军司马逾年抗疏自陈有来日苦少去日苦多之语太宗悯之召还为卫尉卿俄复拜礼部侍郎修国史至道初为翰林学士承防二年迁户部侍郎俄兼秘书监真宗即位改吏部侍郎判昭文馆先是白献拟陆贽牓子集帝察其意欲求任用遂命知开封府以试之既而白倦于聴防求罢任咸平四年拜礼部尚书白学问博洽为文敏赡然意放荡少法度故在内署乆颇厌番直草辞疎畧多不惬防景徳二年罢拜刑部尚书集贤院学士判院事旧三馆学士止五日内殿起居防钱易上言悉令赴外朝白羸老就班足跌未几抗表引年帝眷旧臣未允再表辞乃以兵部尚书致仕时白继母尚无恙帝东封白肩舆辞于北苑进吏部尚书赐帛五十匹大中祥符五年卒赠左仆射録其孙懿孙为将作监主簿孝孙试秘书省校书郎从子唐臣试正字白善谈谑不拘小节能赡亲族防防孤聚书数万卷图画亦多竒古者尝类故事千余门号建章集唐贤编集遗落者白多缵缀之好奬许后进胡旦田锡皆出其门下陈彭年举进士轻俊喜嘲谤白恶其为人黜落之彭年憾焉后居近侍为贡举条制多所闗防葢为白设也防有司諡白为文宪内出密奏言白素无检操遂改文安有集百卷子宪臣得臣良臣忠臣
　　聂崇义河南洛阳人少举三礼汉干祐中累官国子礼记博士校定公羊春秋刋于国学周显徳中累迁国子兼太常博士先是世宗以郊庙祭器止由有司相承制造年代寖久无所规式命崇义检讨摹画以闻四年上之乃命有司别造焉五年将禘于太庙言事者以宗庙无祧室不当行禘祫礼崇义援引魏晋以来故事上言其略曰魏明帝以景初三年正月上僊至五年二月祫祭明年又禘自兹后以五年为禘且魏以武帝为太祖至明帝始三帝未有毁主而行禘祫其证一也宋文帝元嘉六年祠部定十月三日大祠其太庙博士议云案禘祫之礼三年一五年再宋髙祖至文帝裁亦三帝未有毁主而行禘祫其证二也梁武帝用谢广议三年一禘五年一祫谓之大祭禘祭以夏祫祭以冬且梁武乃受命之君裁追尊四朝而行禘祫则知祭者是追养之道以时移节变孝子感而思亲故荐以首时祭以仲月间以禘祫序以昭穆乃礼之经非闗宗庙备与未备其证三也世宗从其议又诏参定郊庙器玉崇义因取三礼图再加考正太祖建隆三年表上之帝下诏褒谕乃命太子詹事尹拙集儒学三五人更同参议拙多所驳正崇义复引经释之悉下工部尚书窦仪裁定仪奏尹拙驳议及聂崇义答义各四卷臣再加详阅随而裁置率用増损列于注释共分为十五卷以闻诏颁行之未几卒三礼图遂行于世并画于国子监讲堂之壁崇义为学官兼掌礼仅二十年世推其该博云
　　邢昺字叔明曹州济阴人太平兴国初举五经廷试日召升殿讲师比二卦问以羣经发题太宗嘉其精博擢九经及第授大理评事知泰州盐城监昺以是监处楚泰间泰僻左而楚防要盐食为急请改楚州从之召为国子监丞专讲学之任迁尚书博士出知仪州就转国子博士代还选为诸王府侍讲累迁国子祭酒咸平二年始置翰林侍讲学士以昺为之受诏与杜镐等校定周礼仪礼公羊谷梁春秋孝经论语尔雅义疏及成并加阶勲俄为淮南两浙巡抚使还时初置讲读之职即于便坐令昺讲左氏春秋五年讲毕赐宴迁工部侍郎兼国子祭酒学士如故代陈恕权知审官院帝方兴起道术又令昺与张雍杜镐孙奭举经术该博徳行端良者以广学员景徳三年加刑部侍郎昺居近职常多召对四年以羸老艰步自陈曹州故乡愿给假一年归视田里俟明年郊祀还朝帝命坐慰劳之因谓曰便可权本州何须假耶即超拜工部尚书知曹州职如故入辞日特开龙图阁召近臣宴崇和殿帝作五七言诗二首赐之预宴者皆赋昺视壁间尚书礼记图指中庸篇曰凡为天下国家有九经因陈其大义帝嘉纳之及行又令近臣祖送设防于宜春苑大中祥符初帝东封泰山昺表曹州民请车驾经由本州仍令济隂令王范部送父老诣阙优诏答之俄召还车驾进发命判留司御史台礼毕进位礼部尚书帝勤政悯农每雨雪不时忧形于色以昺素习田事多访之初田家察隂晴丰凶皆有状老农之相传者率有验昺多采其説为对又言民之灾患大者有四一曰疫二曰旱三曰水四曰牛瘴嵗必有其一但或轻或重耳四事之害旱暵为甚真宗然之三年被病请告帝亲临问疾赐名药一奁白金器千两缯防千匹故事非宗戚将相无省疾临丧之礼特有加于昺与郭贽者以恩旧故也未几召其子太常博士知东明县仲寳国子博士知信阳军若思还侍疾卒赠左仆射三子并进秩初雍熙中昺撰礼选二十卷献之太宗探其帙得文王世子篇观之甚悦因问卫绍钦曰昺为诸王讲説曽及此乎绍钦曰诸王常时访昺经义昺每至发明君臣父子之道必重复陈之太宗益喜常作礼选赞赐之昺在东宫及侍帝讲孝经礼记论语书易诗左氏传据传疏敷引之外多引时事为喻帝尝问管仲召忽皆事公子纠小白之入召忽死之管仲乃归齐相桓公岂非召忽以忠死而管仲不能固其节为臣之道当若是耶又郑注礼记世子篇云文王以勤忧损夀武王以安乐延年朕以为经防必不然也且夏禹焦劳有圭之赐而享国永年若文王能忧人之忧不自暇逸纵无感应岂至亏损夀命耶昺各随其事理以对先是咸平中王钦若知贡举有告其受举人贿赂者下御史台鞫得状钦若自诉诏昺与边肃毋宾古阎承翰就太常寺覆推昺力辨钦若而洪湛抵罪钦若以是徳之昺之厚被宠顾钦若与有功焉仲寳后至祠部郎中坐赃黜官若思终于驾部郎中
　　崔颂字敦美河南偃师人父协后唐门下侍郎平章事颂以防补河南府巡官歴开封主簿邓州録事参军以疾去官未几诣阙上书宰相桑维翰竒之擢为左拾遗迁右补阙汉初加朝防阶副右防骑常侍张煦册钱俶为吴越王周世宗镇澶渊择僚佐颂与王朴王敏中皆中其选以颂为观察判官世宗尹京拜司封员外郎充判官以断狱误失罢职守本官即位拜驾部郎中迁吏部复副尹日就使两浙世宗读唐元稹均田疏命写为图赐近臣遣使均诸道租赋颂使兖州颇増旧额恭帝嗣位改左谏议大夫宋初判国子监建隆三年始防生徒讲説太祖每临幸国学召颂与语因及经义颂应答无滞及郊祀以颂摄太仆升车执绥帝问以一时典礼颂占对闲雅帝甚重之坐为所亲求便官出为保大军行军司马干徳六年卒颂善笔札受命书世宗諡册文当时称其遒丽子晓至太子右赞善大夫曥字文炳雍熙二年进士淹雅有士行为屯田员外郎开封三司户部判官景徳中以纯谨代戚维为曹国公元俨府翊善迁都官员外郎充记室参军进兵部郎中出知河中府转太常少卿将作监卒
　　尹拙颍州汝隂人梁贞明五年举三史调补下邑主簿摄本镇馆驿巡官仕后唐至检校虞部郎中忠武军掌书记晋天福时诏与张昭等同修唐史累迁左司员外郎汉初为司马郎中文馆直学士周显徳初拜检校右防骑常侍国子祭酒通判太常礼院事与张昭同修唐应顺清泰及周祖实録又与昭及田敏同详定经典释文宋初改检校工部尚书太子詹事判太府寺迁秘书监判大理寺干徳六年告老以本官致仕拙性纯谨博通经史周世宗北征命翰林学士为文祭白马祠学士不知所出遂访于拙拙歴举郡国祠白马者以十数当时服其该博开寳四年卒子季通
　　田敏淄州邹平人少通春秋学梁贞明中登科为国子四门博士后唐天成初改尚书博士满嵗为国子博士上言请四郊置斋宫不报转屯田员外郎以详明典礼兼太常博士建议请依春秋毎嵗藏氷荐宗庙颁公卿诏与太常卿刘岳等删定唐郑余庆书仪又诏与马镐等同校九经改户部员外郎清泰初迁国子司业晋天福四年授祭酒仍检校工部尚书俄兼户部侍郎开运初迁兵部充文馆学士判馆事议者以敏止可任学官宰相桑维翰闻之即改授检校右仆射复为祭酒汉干祐中拜尚书右丞判国子监周广顺初改左丞使契丹周祖将亲郊命权判太常卿事世宗即位真拜太常卿检校左仆射加司空显徳五年请老不允迁工部尚书再上表愿归故乡改太子少保致仕恭帝即位加少傅开寳四年卒敏解官归乡体强少疾徒步徃来闾巷间每日亲授诸子经尝使湖南路出荆渚以印本经书遗髙从诲从诲谢曰祭酒所遗经书仆但能识孝经耳敏曰读书不在多十八章足矣如诸侯章云在上不骄高而不危制节谨度满而不溢皆至要之言也时从诲兵败于郢故敏以此讽之从诲大惭子章至殿中丞辛文悦不知何许人以五经教授太祖防时从其肄业周显徳中太祖歴禁卫为殿前都防检节制方面文悦乆不获见忽一日梦邀车驾请见既拜乃太祖也太祖亦梦其来谒因令左右寻访文悦果自至太祖异之及登位召见授太子中允判太府事开寳三年出知房州时周郑王出居是州帝以文悦长者故命焉文悦后累迁至员外郎
　　梁周翰字元褒郑州管城人父彦温官马步军都校周翰防好学十嵗能属词周广顺二年举进士授虞城主簿辞疾不赴宰相范质王溥以其闻人不当佐外邑改开封府户曹参军宋初质溥仍为相引为秘书郎直史馆时左拾遗知制诰髙锡上封议武成王庙配享七十二贤内王僧辩不令终恐非全徳寻诏吏部尚书张昭工部尚书窦仪与锡重定功业终始无瑕者方得预焉周翰言自乐毅以降苟欲指瑕谁当无累一旦摈出祠庭臣窃惑焉谓宜罢新议仍旧典为便不报干徳中献拟制二十篇擢为右拾遗防修大内上五凤楼赋人多传诵之五代以来文体卑弱周翰与髙锡栁开范杲尚淳古相友善时有髙梁栁范之称初太祖常识彦温于军中石守信亦与彦温旧故一日太祖语守信将用周翰掌诰守信防露其言周翰遽上表谢太祖怒遂寝其命歴通判緜眉二州坐杖人至死夺其官起授太子左赞善大夫开寳三年迁右拾遗监绫锦院改左补阙兼知大理正事防将郊祀因上疏曰陛下再郊上帝必覃赦宥方今赋税所入至多加以科变之物名品非一调发供输不无重困且西蜀淮南荆潭广桂之地皆已为王土陛下诚能以三方所得之利减诸道租赋之入则庶乎均徳泽而寛民力矣俄坐杖锦工过差为其所诉太祖责之曰尔岂不知人之肤血与已无异何乃遽为酷罚将杖之周翰自言臣负天下才名不当如是太祖乃解左迁左司农寺丞逾年为太子中允太平兴国中知苏州周翰善音律喜蒱博惟以饮戏为务郡事不治以本官分司西京逾月授左赞善大夫仍分司俄除楚州团练副使雍熙中宰相李昉以其名闻召为右补阙赐绯鱼使江淮提防茶盐周翰以辞学为流辈所许频歴外任不乐吏事防翰林学士宋白等列奏其有史才遂命兼史馆修撰防太宗亲试贡士周翰为考官而赐金紫因语宰相称其有文寻迁起居舎人淳化五年张佖建议复置左右史之职乃命周翰与李宗谔分领之周翰兼起居郎因上言自今崇徳长春殿皇帝宣谕之言侍臣论列之事望依旧中书修为时政记其枢密院事涉机密亦令本院编纂每至月终送史馆自余百司凡于对拜除改沿革制置之事悉修报本院以备编録仍令郎与舎人分直崇政殿以记言动别为起居注毎月先进御后降付史馆从之起居注进御自周翰等始也防考课京朝官有敢隐前犯者皆除名为民周翰被谴尤多所上有司偶遗一事当免判馆杨徽之率三馆学士诣相府以为周翰非故有规避其实所犯频繁不能悉记于是止罚金先是赵安易建议于西川铸大铁钱以一当十周翰上言古者货币钱三者兼用若钱少于货币即铸大钱或当百或当五十葢欲广其钱而足用尔今不若使蜀民贸易者凡铁钱一止作一钱用官中市物即以两钱当一又西川患在少盐请于益州置院入物交易则公私通济矣至道中迁工部郎中真宗先在储宫知其名征之令取所为文章周翰悉纂以献因答以书及即位未行庆首擢为驾部郎中知制诰俄判史馆昭文馆咸平三年召入翰林为学士受诏与赵安易同修属籍唐末丧乱籍谱罕存无所取则周翰创意为之颇有伦贯车驾幸澶渊命判留司御史防周翰恳求扈从许之明年授给事中与宋白俱罢学士大中祥符元年迁工部侍郎逾年卒帝悯之録其子忠寳为大理评事周翰性疎隽卞急临事过于严暴故多旷败晚年才思稍减书诏多不称防有集五十卷及续因话録
　　胡旦字周父濵州渤海人少有隽才博学能文辞举进士第一为将作监丞通判升州时江南初平汰李氏时所度僧十减六七旦曰彼无田庐可归将聚而为盗悉黥为兵迁左拾遗直史馆数上书言时政利病出为淮南东路转运副使知海州逾年召归先是卢多逊贬赵普罢相其夏河决韩村寻复塞旦献河平颂有逆逊奸普之语太宗召宰相谓曰胡旦献颂词意悖戾朕自擢于甲科歴试外任所至无善状知海州日为部下所讼狱已具适防大赦朕録其才而舍其过尚令在近列又领史职乃敢恣胸臆狂躁如此其亟逐之即贬殿中丞商州团练副使上平燕议曰今幽州在北门之外东封非国家所急愿移其资以事北方且天时地利人事皆可用兵嵗之所临其地受福今年春末至来年嵗在宋分从今年为备至来春兴师北兵遇春夏则氊裘皮履羊弓塞马不为用而中原士卒素不能寒徃北逄暄筋力勇健成功立事在于此矣长淮以北太行以东河水罢灾土地甚沃因其丰实取其谷帛减价以折纳见钱以贵籴官府多积兵役无虞用兵丰财可济大事太原克复以来于今七载兵甲甚利士卒甚雄若以促装之赐发军而用之恩赏之赀成功而赉之可以齐心平敌恢拓旧境幽州平土而负敌为势必择四人分之方面以刚断勇毅者主之选和平恭慎者一人部之幽州之北皆是山谷通人马者不过十处领将士者亦择十人同行则共议兵机分出则各司军事敌来则同战以驱逐敌归则画疆以扞蔽茍塞断山路余敌在燕与大军相持则迁延其时以度春夏敌不能热有退无前使士之刚勇与才力者各为一将多则分部扞敌攻城两尽其力定其军名实其军数我寡彼多则力不胜我实彼虚则胜有余力均则较其地形地均则争其谋畧分明勇怯各致其用以茶盐香药之价十分减二从新者先卖于边城要路军马屯所以刍粟钱帛之价十分増二纳货出劵者诣本塲以交货得贷者縁逐路以纳税出徃来四方之饶为两地费用之耗自然商得其利则买之于人人得其资则勤之于穑故必民效兼倍之力国贮九年之积科拨不假于度支转般何劳于漕挽如此则勍敌不足平也起为左补阙复直史馆迁修撰预修国史以尚书户部员外郎知制诰迁司封员外郎有佣书人翟颍者旦尝与之善因为改姓名马周以为唐马周复出上书诋时政且自荐可为大臣又举材任公辅者十其辞颇壮故当时皆谓旦所为马周坐流海岛旦亦贬坊州团练副使坐擅离所部谒宋白于鄜州被劾特释之徙绛州稍复工部员外郎直集贤院迁本曹郎中知制诰史馆修撰素善中官王继恩为草制辞过美继恩败贬安逺军行军司马又削籍流寻州咸平初移通州团练副使徙徐州后累除祠部郎中通判襄州服母丧既除乃言父卒时尝诏夺哀从事请追行服三年已而失明以秘书省少监致仕再迁秘书监卒旦喜读书着汉春秋五代史畧将帅要畧演圣通论唐乗家三百余卷晚尤黩货干扰州县持吏短长为时论所薄郭忠恕字恕先河南洛阳人七嵗能诵书属文举童子及第尤工篆籀汉湘阴公召之辞去周广顺中召为宗正丞兼国子书学博士改周易博士太祖建隆初忠恕被酒与监察御史符昭文竞于朝堂御史弹奏忠恕叱台吏夺其奏毁之坐贬为干州司户参军乘醉殴从事范涤擅离贬所削籍配灵武其后流落不复求仕进多游歧雍京洛间有佳山水即淹留浃旬不能去或逾月不食盛暑暴露日中体不沾汗穷冬凿河冰而浴其旁凌凘稍释人皆异之尤喜画所图屋室重复之状颇极精妙多游王侯公卿家或待以美醖预张纨素倚于壁乗兴即画之苟意不欲而固请之必怒而去太宗即位闻其名召赴阙授国子监主簿令刋定歴代字书忠恕性无检局帝怜其才每优容之益使酒肆言时擅鬻官物取其直诏减死决杖流登州太平兴国二年已行至齐州临邑谓部送吏曰我今逝矣因掘地为穴度可容其面俯窥焉而卒槀葬道侧后数月故人将改葬之举其体甚轻若蝉蜕焉所定古今尚书并释文并行于世
　　朱昻字举之其先京兆人父葆光寓潭州遂家于衡山昻少笃学有朱遵度者时谓为朱万卷目昻曰小万卷尝游庐陵有术者谓昻曰中原当有真主矣子仕至四品遂北游江淮时周世宗南征韩令坤统兵至扬州昻谒见陈治乱方畧令坤竒之署权知州子县【按东都事畧作摄永正县谨识】适兵革之际逃亾过半昻便宜绥辑复逋亡者七千余家令坤即表授本县令宋初为衡州録事参军李昉知州事深赏其文歴宜城令开寳中拜太子洗马知蓬州徙广安军防渠州妖贼李仙众万人劫掠军界昻设策禽之宰相薛居正称其能迁殿中丞知泗州聚淮水流尸为塜瘗之有戍卒谋乱昻诛其首恶凡支党悉贳之累迁库部员外郎峡路转运使端拱二年以本官直秘阁乆之出知复州召还再直秘阁真宗即位迁司封郎中知制诰判史馆受诏编次三馆秘阁书籍咸平二年入翰林为学士请老以工部侍郎致仕命其子正辞知公安县以便侍养旧制致仕官止谢殿门外昻特延见命坐恩礼甚厚遣中使赐宴玉津园两制三馆皆预仍诏赋诗饯行昻前后所得奉赐以三之一购竒书讽诵为乐及是自称退叟着资理论三卷上之诏以其书付史馆弟协以纯谨著称仕至主客郎中雍王府翊善亦告老归兄弟皆眉夀时人以比汉二疏昻于所居建二亭曰知止曰幽栖颇好释氏书景徳四年卒门人諡曰正裕先生诏加赙赠録其孙适出身昻纯厚有清节澹荣利为洗马十五年不以屑意居内署非公事不至两府在王邸时真宗居储宫知其素守故每加褒进然昻未尝有所私请进退存礼士类多之有集三十卷子正彛正辞正基
　　赵邻几字亚之郓州须城人少好学能属文尝作禹别九州赋凡万余言人多诵周显徳二年举进士解褐秘书省校书郎歴许州宋州从事太平兴国初召为左赞善大夫直史馆改宗正丞四年郭贽宋白交荐之防邻几献颂帝覧而嘉之迁左补阙知制诰数月卒邻几为文慕徐庾及王杨卢骆体属对精切及掌诰命颇不达体要常欲追补唐武宗以来实録孜孜访求遗事防疾革以书未成为恨子东之以防补郎山主簿部送军粮诣北没焉淳化中以参知政事苏易简言太宗遣直史馆钱熙徃取其所著书得防昌以来日厯二十六卷及文集三十四卷鲰子一卷六帝年畧一卷史氏懋官志五卷来上诏防其家时又有何承裕者晋天福末擢进士第有清才好为歌诗而嗜酒狂逸初为中都主簿桑维翰镇兖州知其真率不责以吏事累官至著作佐郎直史馆出为盩厔咸阳二县令为治清而不烦每覧牒诉必戏判以喻曲直诉者多心服引去开寳三年自泾州令入为监察御史后歴侍御史累知忠万商三州太平兴国中卒
　　郑起字孟隆不知何许人善属文歌诗尤清丽举进士周广顺初调尉氏主簿宰相范质荐为右拾遗直史馆恭帝初迁殿中侍御史太祖干徳初出掌泗州市征刺史张延范密奏起嗜酒废职初显徳末起见太祖握禁兵有人望乃上书范质极言其事又尝遇太祖于路横絶前导而过太祖亦弗之怒及延范奏至出为河西令防蜀平当徙逺官起不欲徃乃炙烙其足因是成疾卒起负才倨傲多所诋讦数为羣小窘辱终亦不改时有郭昱者好为古文狭中诡僻周显徳中登进士第耻赴常选献书于宰相赵普自比巢由朝议恶其矫激乆不调后复伺普望尘自陈普笑谓人曰今日甚荣得巢由拜于马首开寳末普出镇河阳昱诣薛居正上书极言谤普居正奏之诏署襄州观察推官潘美镇襄阳讨金陵以昱随军昱中夜被酒号叫军中皆惊美遣还后坐盗用官钱除名雍熙中卒又有马应者薄有文艺开寳初效元结中兴颂作渤兴颂以述太祖下荆湖之功欲刋石于永州结颂之侧令县恶其夸诞不以闻太平兴国初登第授大理评事坐事除名淳化中以诗干同年殿中丞牛景景因奏上太宗嘉之复授大理评事未几卒又有頴贽董淳刘从义善为文章张翼谭用之善为诗张之翰善牋启贽拔萃登科至太子中允淳为工部员外郎直史馆奉诏撰孟昶纪事从义多蔵书尝纂长安碑文为遗风集二十卷余皆官不达
　　和岘字晦仁开封仪浚人晋宰相凝之子七嵗以门防为左千牛备身选著作佐郎汉干祐初加朝防阶十六登朝为著作郎拜太常丞太祖建隆初授太常博士从祀南郊太祖谓近侍曰此谁氏之子熟于赞相左右以岘门阀对俄拜刑部员外郎兼博士仍判太常寺干徳元年十一月有事于南郊冬至有司复请祀昊天上帝诏岘议其礼岘以祭义戒烦数请罢之二年议孝明孝惠二后祔别庙岘以旧礼有二后同庙之文无各殿异室之説今二后同祔别庙亦宜共殿别室孝明皇后尝母仪天下宜作上室孝惠皇后止以追尊当居次室从之三年春初克防州以岘通判州事代还是嵗十二月十四日戊戌腊有司以七日辛卯蜡百神岘献议正之四年南郊岘建议望燎位置爟火又尝言依旧典宗庙殿廷设宫悬三十六架加鼓吹熊罴十二案朝防登歌用五瑞郊庙奠献用四瑞回仗至楼前奏采茨之曲御楼奏隆安之曲各用乐章复举唐故事宗庙祭科外别设珍膳用申孝享之意又谓八佾之舞以象文徳武功请用徳升闻天下大定二舞并从其议先是王朴窦俨洞晓音乐前代不协律吕者多所考正后未有继其职者防太祖以雅乐声髙诏岘讲求其理以均节之自是八音和畅帝甚嘉之乐器有义手笛者帝意欲増入雅乐岘即令乐工调品以谐律吕其执持之状如拱揖然请目曰拱辰管诏备于乐府开寳初迁司勲员外郎权知泗州判吏部南曹歴防晋二州通判九年江南平受诏采访太宗即位迁主客郎中太平兴国二年知兖州改京东转运使岘性苛刻鄙吝好殖财复轻侮人尝以官船载私货贩易规利初为判官郑同度论奏既而彰信军节度使刘遇亦上言按得实坐削籍配汝州六年起为太常丞分司西京复阶勲章服端拱初帝躬耕借田岘奉留司贺表至阙下因以其所着奉常集秘阁集注释武成王庙赞奉御帝甚嘉之复授主客郎中判太常寺兼礼仪院事寻卒弟防
　　防字显仁凝第四子也生五六嵗凝教之诵古诗赋一览辄不忘试令为咏物诗颇有思致凝叹赏之太平兴国八年擢进士第释褐霍邱主簿雍熙初知崇仁县就拜大理评事江南转运使杨缄以其材干奏移知南昌县代还为刑部详覆官迁光禄寺丞先是凝尝取古今史辨雪寃枉等事着为疑狱集防因増益事类分为三卷表上之又献所着文赋五十轴召试中书擢为太子中允先是冯起撰御前登第三牓碑以献帝甚称奬命直史馆淳化初防又撰七牓题名记并补注凝所撰古今孝弟集成十卷以献遂以本官直集贤院三年春献观灯赋诏付史馆迁右正言太宗亲试贡士防预考校作歌以献帝对宰相称赏之时摹印儒行篇以赐新及第人及三馆台省官皆上表谢防与张洎尤称防遂以本官知制诰加水部员外郎知理检院至道元年与王旦同判吏部铨寻卒帝闻之惊叹赗赙加等长子珙才十嵗即授大理评事次子璬补太庙斋郎防毎草制必精思讨索而后成拘于引类偶对颇失典诰体帝以其贵家子能业文甚宠待之欲召入翰林谓近侍曰防眸子眊眊然胸中必不正不可以居近侍也其命遂寝防弟始为三班奉职淳化中献文求试帝以故相之后改授大理评事
　　冯吉字惟一河南洛阳人道之子也晋天福初以父任校书郎累迁司勲郎中周显徳中迁太常少卿嗜学善属文工草然性滑稽无操行雅好琵琶尤臻其妙父尝戒令勿习吉性所好亦不能改道欲辱之因家宴令吉奏琵琶为夀吉了无怍色及为少卿颇不得意以酒自娱每朝士宴集虽不召亦常自至酒酣即弹琵琶弹罢赋诗诗成起舞宋初受诏撰明宪皇太后諡议见称于时建隆四年卒












　　钦定续通志卷五百五十七
　　钦定四库全书
　　钦定续通志卷五百五十八
　　文苑传
　　宋【二】
　　高頔　　　　李度　　　　韩溥
　　鞠常　　　　宋凖　　　　桞开
　　夏侯嘉正　　罗处约　　　安德裕
　　钱熙
　　高頔字子竒开封雍邱人后唐清泰中登进士乙科四迁魏博观察支使周显德中符彦卿奏署掌书记时太宗亲迎懿德皇后于大名彦卿遣頔迎候日夕陪接尤伸欵好后随彦卿镇鳯翔会诏留彦卿洛阳頔复为天雄军掌书记后以病免居于魏太宗雍熙二年亲试贡士頔子南金举学究自陈父年八十四尝佐使幕久罢职家贫无以存养愿赐一第庶获寸禄以及老父帝问左右其父何人宰相宋琪以頔对帝曰此高頔子耶頔在大名幕中尝与朕游处晨暮对案饮食常拱手危坐未曾少懈其防谨葢天性也即擢南金第拜頔左补阙致仕后卒于家頔有清节力学彊记手冩书千余卷彦卿待之甚厚或过致优给頔计口受费余皆不纳彦卿左右多肆贪虐民不能堪及罢镇其故时将吏賔客皆心愧无敢复逰魏者惟頔清苦守法魏人爱之在魏三十年无一人言其非者次子鼎举进士至殿中丞李度河南洛阳人周显德中举进士度工诗有醉轻浮世事老重故乡人之句时翰林学士申文炳知贡举枢密使王朴移书録其句以荐之文炳即擢度为第三人释褐永宁县主簿累迁殿中丞知歙州坐事左迁绛州团练使十年不调度在歙州尝以所着诗刻于石有中黄门得其石本传入禁中太宗见之谓宰相曰度今安在即召对擢为虞部员外郎直史馆端拱初借田毕交州黎桓加恩命度借太常少卿充官告国信副使赐诗宠行未至卒度之南使毎至州府即借图经观其胜迹皆形篇诗以帝所赐诗有奉使南游多好景之句遂题为奉使南逰集弟康亦善诗太平兴国二年登进士第官至太子右赞善大夫
　　韩溥京兆长安人唐宰相休之后少俊敏善属文周显德初举进士累歴幕府太祖开寳三年自静难军掌书记召为监察御史三迁至库部员外郎知华州同判灵州再转司门郎中卒溥博学善持论详练台阁故事多知唐朝氏族与人谈亹亹可聴号为近世肉谱搢绅颇推重之尤善笔札弟洎亦进士及第
　　鞠常字可乆密州高密人父庆孙申州团练判官有诗名常少好学善属文汉干祐二年擢进士第裁二十一释褐秘书省校书郎周广顺中宰相范质奏充集贤校理出为郓州观察支使歴伊阳令显德四年诣阙进防召试复授猗氏令迁蔡州防御判官复宰介休魏县太祖开寳中赵普为相擢为著作佐郎时任此官惟常与杨徽之李若拙赵隣几四人皆有名于时常应举时着四时成歳赋万余言又为春兰赋颇存兴托后为清河令七年卒子仲谋字有开雍熙中进士有材干官至兵部员外郎尝集其父所为文成二十卷常弟瑜周广顺中进士与常齐名
　　宋凖字子平开封雍邱人开寳中举进士第一时翰林学士李昉知贡举会贡士诉昉取舍非公召凖覆试复冠多士即授秘书省秘书郎【东都事畧作校书郎】直史馆太平兴国中累迁左拾遗八年同知贡举出为河北转运使嵗余以本官知制诰雍熙中加主客员外郎复预知贡举俄判大理寺四年被病迁金部郎中端拱二年卒凖美风仪善谈论辞采清丽所至皆有治声卢多逊之南流也李穆坐同年生黜免左右无敢言者凖因奏事盛言穆长者有检操常恶多逊专恣非其党也帝悟尽复穆旧官时论多之天禧三年録其子大年试袐书省校书郎
　　桞开字仲涂大名人父承翰干德初监察御史开幼頴异有胆勇周显德末从父任南乐夜有盗入室众恐不敢动开年裁十三亟取剑逐之盗逾垣出开挥刀防其足指既就学喜讨论经义五代文格浅弱慕韩愈桞宗元为文因名肖愈字绍元既而改名字以为能开圣道之涂也【按东都事畧云有赵生者得韩文数十篇未达以示开开一见遂知为文之趣自是属文必法韩愈宋史不载谨附识】尚气自任不顾小节所交皆一时豪隽范杲好古学甚重开文世称为栁范开寳六年举进士补宋州司防参军以治狱称职迁録事参军太平兴国中擢右赞善大夫会征太原督楚泗八州运粮选知常州迁殿中丞徙润州拜监察御史召还知贝州转殿中侍御史雍熙二年坐与监军忿争贬上蔡令会北方用师开部送军粮将至涿州遇契丹将与米信战久不解俄遣使求和开谓信曰兵法云无约而请和谋也急攻之必胜信迟疑不决逾二日复引兵求挑战后侦知果以矢尽俟取于幽州也师还诣阙上书愿从边军效死太宗怜之复授殿中侍御史使河北因抗疏曰臣受非常恩未有以报愿陛下赐臣歩骑数千任以河北用兵之地必能为陛下复幽蓟帝方择文臣有武畧者用之即授开崇仪使知宁边军【东都事畧作寜逺军】徙全州州之西有溪洞粟氏久为边患朝廷设峡口香烟等七砦不能御开选勇辩吏往説之不逾月擕老幼至开赋其居业作时鉴一篇刻石戒之遣其酋入朝授本州上佐淳化初移知桂州初开在全州有卒讼开开即杖背黥面送阙下有司言卒罪不及徒坐削二官黜为复州团练副使移滁州上书自陈复旧官知环州三年移邠州时调民辇送趋环庆已再运民皆荡析产业转运使复督后运民数千人入州署号诉开移书转运使罢之又知曹邢二州真宗即位加如京使徙代州上言益州稍静望选贤能以镇之必须望重有威即羣小畏服又西鄙今虽归顺他日未可必保望常预备之以良将守其要害以厚赐足其贪婪以抚慰来其情以寛假息其念多使人入甘凉厚结其心为我声援如有动静使其掩袭令彼有后顾之忧乃可制其轻动今甲兵虽众不及太祖之时人人练习谋臣猛将则又悬殊是以比年边界屡遭侵扰愿训练禁戢使如往日行伍必求于勇敢指顾无纵于后先失律者悉诛获功者必赏偏禆主将不威严者去之又宰相枢密朝廷大臣委之必无疑用之必至当今京朝官则别置审官供奉殿直则别立三班刑部不令详防别立审刑宣徽一司全同散地大臣不获亲信小臣乃谓至公至如银台一司旧属枢密近年改制职掌甚多加倍置人事则依旧欲望停审官三班复委中书枢密宣徽院银台司复归枢密审刑院复归刑部去其繁细省其头目又天下州县官吏不均欲望县四千户以上选朝官知三千户以上选京官知省去主簿令县慰兼领其事自余通判监军巡检监临使臣并酌量省减免虚费于利録仍均济于职官又人情贪竞时态轻浮虽骨肉之至亲临势利而多变仁义之风荡然不复欲望明颁告谕各使改更庻厚化原永敦政本开至州葺城垒战具诸将多沮议即求换郡徙忻州刺史及契丹侵边开上书请车驾观兵河朔咸平四年徙沧州未至卒録其子渉为三班奉职开善射喜奕棊有集十五卷作家戒千余言刻石以训诸子性倜傥重义在大名尝过酒肆饮有士人在旁辞貎稍异开询之则至自京师以贫不克塟其亲闻王祜笃义将丐之问所费曰二十万足矣开即罄所有遗之开兄肩吾至御史夏侯嘉正字会之江陵人少有俊才太平兴国中举进士歴官至著作佐郎尝使巴陵作洞庭赋徐铉见竒之端拱初太宗知其名召试辞赋擢为右正言直史馆兼直袐阁元夕帝御乾元门观灯嘉正献五言十韵诗其末句云两制诚堪羡青云侍玉舆帝依韵和以赐之有狭劣终难举通才列上居之句议者以为诫嘉正之好进也未几卒子纾
　　罗处约字思纯益州华阳人父济仕蜀为升朝官归朝为开封府司録太宗尹京颇嘉其彊干终太常丞处约登进士第为临涣主簿再迁大理评事知吴县时王禹偁知长州与为唱酬人多传诵后并召赴阙太宗自定题以试之以禹偁为右拾遗处约著作郎皆直史馆会下诏求谠言处约奏顷闻以三司为邦计所属簿书既广纲条实繁欲置十二员判官兼领其职臣以为三司之制非古莫若复尚书都省故事其尚书丞郎正郎员外郎主事令史之属请依六典旧仪以今三司钱刀粟帛筦支度之事均在二十四司如此则各有司存可以责其集事矣受诏荆湖路巡抚欲以苛察立名所奏劾甚众官吏多被黜责淳化三年卒处约有词采而急于进用时论以此薄之有文集十卷曰东观集王禹偁为之序苏易简表上之诏付史馆蜀士又有严储者太平兴国中进士后直史馆使河北督军粮防于契丹安德裕字益之一字师皋河南人父重荣晋成徳军节度使德裕生于真定未朞重荣举兵败乳母抱逃水窦中为守兵所得执以见军校秦习习与重荣有旧匿之因姓秦氏既长博贯文史精于礼传习卒德裕行三年服然后还本姓习家尽以槖装与之德裕却之曰斯秦氏之蓄于我何有丈夫当自树功名以取富贵岂屑于他人所有耶开寳二年擢进士甲科归州军事推官歴大理寺丞著作佐郎太平兴国中累迁秘书丞知广济军时军城新建德裕作军记及图经三卷俄改太常博士八年通判秦州就知州事雍熙初迁主客员外郎宰相李昉言其有史才即以本官直史馆端拱初改金部员外郎淳化初知开封县会备三馆职改直昭文馆三年春廷试贡士德裕与史馆修撰梁周翰并为考官帝顾宰相曰此皆有闻之士而老于郎署周翰狭中德裕嗜酒朕闻其能改矣遂并赐金紫迁司勲员外郎至道三年转金部郎中出知睦州还判太府寺咸平五年卒德裕性介洁以风鉴自负王禹偁孙何初逰词塲德裕力为延誉及领考试何又其首选有集四十卷
　　钱熙字太雅泉州南安人父居让陈洪进署清溪令熙幼頴悟及长博贯羣籍善属文洪进嘉其才以弟之子妻之将署府职辞不就着楚鴈赋以见志寻辟为巡官专掌牋奏洪进归朝不叙旧职以进士甲科补度州观察推官代还冦凖掌吏部选上封荐钱若水陈充王扶洎熙皆有文得试中书迁殿中丞直史馆尝与杨徽之言及张洎钱若水将被进用熙与刘昌言同乡里相亲善又语及其事昌言因以语洎洎疑交搆诉之熙坐削职通判朗州徙衡州就改太常博士眞宗即位迁右司谏通判杭州政多专达为转运使所奏徙越州负气好学精笔札狂躁务进自罢职因愤恚成疾咸平三年卒尝拟古乐府着杂言十数篇及措刑论为识者所许有集十卷子防吉亦进士及第



　　钦定续通志卷五百五十八
　　钦定四库全书
　　钦定续通志卷五百五十九
　　文苑
　　宋【三】
　　陈充　　　　呉淑【舒雅】　　黄夷简【卢稹谢炎许洞】句中正【孙逢吉林罕】曽致尧　　　刁衎
　　姚　　　　李建中　　　洪湛
　　路振　　　　崔遵度　　　陈越
　　陈充字若虚益州成都人雍熙中天府礼部奏名皆为进士之冠廷试擢甲科释褐孟州观察推官就改掌书记防宼凖荐其文学得召试授殿中丞出知明州入为太常博士直昭文馆累迁兵部员外郎景徳中与赵安仁同知贡举厯工部刑部郎中大中祥符六年以足疾不任朝谒出权西京留守御史台旋以本官分司卒充词学典赡性旷达澹于荣利自号中庸子帝颇熟其名以疾故不登词职有集二十卷
　　呉淑字正仪润州丹阳人父文正仕呉至太子中允淑防防爽属文敏速韩熙载潘佑深器重之在江南举进士擢髙第补丹阳尉久之以校书郎直内史【按淑举南唐进士史传不载今据东都事畧辑】从李煜归朝久不得调俄以近臣荐试学士院授大理评事预修太平御览太平广记文苑英华厯太府寺丞著作佐郎始置秘阁以本官充校理尝作事类赋百篇以献诏令注释淑分注成三十卷上之迁水部员外郎至道二年兼掌起居舍人事预修太宗实録再迁职方员外郎时诸路所上閠年图皆仪鸾司掌之淑上言曰天下山川险要皆王室之秘奥国家之急务故周礼职方氏掌天下图籍汉祖入闗萧何收秦籍由是周知险要请以今闰年所纳图上职方又州郡地理犬牙相入向者独画一州地形则何以传合他郡望令诸路转运使每十年各画本路图一上职方从之咸平五年卒淑性纯静好古词学典雅初曹彬围建业城中乏食里闬有与淑同宗者举家皆殁惟存二女孩淑即收养如所生及长嫁之时论多其义善笔札好篆籕取説文有字义者千八百余条撰説文互义三卷又着江淮异人録三卷秘阁闲谈五卷及集十卷子安节譲夷遵路皆进士及第遵路见循吏传
　　舒雅字子正久仕李氏江左平为将作监丞后充秘阁校理好学善属文与呉淑齐名累迁职方员外郎求出得知舒州仍赐金紫恬于荣宦州之潜山灵仙观有神仙胜迹郡秩满即请掌观事东封就加主客郎中改直昭文馆转刑部在观累年优游山水吟咏自乐时人羙之卒弟雄端拱二年进士
　　黄夷简字明举福州人少好学有名江东仕呉越为明州荆官太平兴国初随钱俶来朝授检校秘书少监元帅府掌书记八年俶辞元帅改授夷简淮海国王府判官雍熙四年俶改封许王出镇南阳加夷简仓部员外郎充许王府判官俶薨归朝为考功员外郎累迁都官郎中掌名表人颇称其得体至道二年直秘阁判吏部南曹咸平中召试翰林迁光禄少卿景防中夷简被病告满二百日御史台言当除籍真宗以其呉越旧僚有词学且年老母在特命续其月廪大中祥符初迁秘书少监三年丁内艰归帝欲不絶其奉给特授检校秘书监平江军节度副使逾年卒夷简喜谈论善属文尤工诗咏老而不辍时又有卢稹谢炎许洞皆以文名卢稹字淑防杭州人防頴悟七嵗能诗及长晓五经大义尤嗜周昜孟子端拱初游京师时徐铉以宿儒为士子所宗览稹文甚竒之是年登进士第调补真定束鹿主簿至府值契丹围城未及赴官卒尝着五帝皇极志孺子问翼圣书数十篇
　　谢炎字化南苏州嘉兴人慕韩桞为文与卢稹齐名时称卢谢稹防懦炎劲急殊相厚善端拱初举进士调补昭应主簿徙伊阙连知华容公安二县卒集二十卷许洞字洞天苏州呉县人洞性疎隽防习弓矢击刺之伎及长折节励学尤精左氏传咸平三年进士解褐雄武军推官尝诣府白事有卒踞坐不起即杖之时马知节知州洞又移书责知节知节怒其不逊防洞辙用公钱奏除名归呉中数年日以酣饮为事景徳二年献所撰虎铃经二十卷应洞识韬畧运筹决胜科以负谴报罢就除均州参军大中祥符四年祀分隂献三盛礼赋召试中书改乌江县主簿卒有集一百卷又着春秋释幽五卷演十卷【按宋史此下附徐及弟锴传今改附载记此处从删】
　　句中正字坦然益州华阳人孟昶时馆于其相母昭裔之第昭裔奏授崇文馆校书郎复举进士及第累为昭裔从事归朝补曹州録事参军汜水令又为潞州録事参军中正精于字学古文篆隶行草无不工太平兴国二年献八体书太宗素闻其名召为著作佐郎直史馆被诏详定篇韵四年命副张洎为髙丽加恩使还迁左赞善大夫改著作郎与徐铉重校定説文太宗嘉赏因问中正凡有声无字有几何中正退条为一卷以献帝曰朕亦得二十一字可并録之时又命与著作佐郎呉大理寺丞杨文举同撰定雍熙广韵中正先以门类上进面赐绯鱼俄加太常博士广韵成拜虞部员外郎淳化元年改直昭文馆三迁屯田郎中尝以大小篆八分三体书孝经摹石咸平三年表上之赐金紫命藏于秘阁时干州献古铜鼎状方而四足上有古文二十一字人莫能晓命中正与杜镐详验以闻援据甚悉五年卒中正喜藏书家无余财子希古希仲并进士及第蜀人又有孙逢吉林罕逄吉尝为蜀国子毛诗博士检校刋刻石经罕亦善文字学尝着说文二十篇目曰林氏小説刻石蜀中
　　曾致尧字正臣抚州南丰人太平兴国八年进士解褐符离主簿梁州録事叅军三迁著作佐郎直史馆改秘书丞出为两浙转运使尝上言去嵗所部秋租惟湖州一郡督纳及期而蘓常润三州悉有逋负请各按赏罚太宗以江淮频年水灾苏常特甚所言刻薄不可行诏戒致尧母扰俄徙知夀州转太常博士致尧性刚率好言事前后屡上章奏辞多激讦真宗即位迁主客员外郎判塩铁勾院张齐贤荐其材任词职命翰林试制诰既以舆议未允而罢李继迁扰西鄙灵武危急命张齐贤为泾原邠宁环庆等州经畧使选致尧为判官仍迁户部员外郎既受命因抗疏自陈愿不受章绂之赐词防狂躁诏鞫其罪黜为黄州副使未几复旧官改吏部员外郎厯知泰泉苏掦鄂五州大中祥符初迁礼部郎中坐知州日冐请一月奉降掌升州酤转户部郎中五年卒致尧颇好纂録所着有仙鳬羽翼广中台志清邉前要西陲要记为臣要纪子昜从易占皆登进士第
　　刁衎字元宾升州人父彦能仕南唐为昭武军节度使衎用防为秘书郎集贤校理赐五品服以文翰入侍李煜今直清辉殿阅中外章奏金陵平从煜归宋太祖赐绯鱼授太常寺太祝称疾假满屏居辇下者数嵗太平兴国初李昉扈防在翰林勉其出仕因撰圣徳颂献之诏复本官出知桐庐县防诏羣臣言事衎上书言古者投奸凶于四裔今逺方囚人尽归京阙以配务役最非其宜且神臯胜地天子所居岂使流囚于此聚役自今外处罪人望勿许解送上京亦不留于诸务充役再迁大理寺丞献文四十篇召试授殿中丞通判湖州上疏请定天下酒税额修郡县城隍条约牧宰除两浙丁身钱禁汴水流尸凡五事俄知婺州迁国子博士防考校百官殿最衎以无过得知光州就改虞部员外郎转运使状其政绩徙知庐州真宗即位迁比部员外郎尝上疏曰陛下纉图兹始布政惟新所冝上顺天心下从人欲进善以去恶避毁而求誉私赏无及于小人私罚无施于君子任贤勿贰去邪勿疑开诤谏之门塞防佞之口爱而知其恶憎而知其善无以春秋鼎盛而耽于逸游无以血气方刚而惑于声色若太祖之勤俭若太宗之惠慈答天地敷之意保祖宗艰难之业则周成汉文三宗之羙不可同年而议拟也代还献所着本説十卷得以本官充秘阁校理出知颍州入为比部员外郎改直秘阁判三司开拆司预修册府元龟加主客郎中求领外任得知湖州转刑部郎中嵗满复预编修大中祥符六年书成授兵部郎中卒衎恬于禄位善谈笑交道敦笃士大夫多推重之子湛湜渭皆登进士第湛子绎约天圣中并进士及第
　　姚铉字宝之庐州合肥人太平兴国八年进士甲科解褐大理评事知潭州湘乡县三迁殿中丞通判简宣升三州淳化五年直史馆侍宴内苑应制赋赏花钓鱼诗特被嘉赏至道初迁太常丞充京西转运使厯右正言右司諌河东转运使上言曰伏见诸路官吏或彊明莅事惠爱及民者则必立条教除其烦扰然狡胥之辈非其所便候其罢官悉藏记籍害公蠧政莫甚于此欲望所在官吏有经画利济事可长久者嵗终书厯受代日録付新官俾之遵守若事有灼然匪便听上闻俟报改正诏从之咸平三年河决军州王陵埽以铉知州事徙州于汶阳乡之髙原委以营度许便宜从事工毕加起居舍人京东转运使徙两淅路隽爽尚气薛映知杭州与之不协事多矛盾映摭铉罪状宻以闻诏使劾之当夺一官特除名贬连州文学大中祥符五年防赦移岳州又移舒州俄授本州团练副使天禧四年卒文词敏丽善笔札藏书至多颇有异本两浙课吏冩书亦薛映所掎之一事虽被斤窜犹佣夫荷担以自随有集二十卷又采唐人文章纂为百卷目曰文粹卒后子嗣复以其书献诏藏内府授词复永城主簿防子称俊頴善属辞裁十嵗卒纪其事为聪悟録人多之李建中字得中其先京兆人建中防好学十四丁外艰防蜀平侍母居洛阳聚学以自给擕文游京师为王祐所延誉太平兴国八年进士甲科解褐大理评事为岳州録事参军转运使李惟清荐其能再迁著作佐郎监潭州茶埸改殿中丞厯通判道郢二州柴成务领漕运再表称荐转太常博士时言事者多以权利进独建中表陈时政利害序王霸之畧太宗嘉赏引对便殿赐以绯鱼防课京朝官建中旧坐公累罚金漏其事坐降授殿中丞监在京易务苏易简于太宗前论蜀中文士因及建中太宗亦素知之命直集贤院出为两浙转运副使厯通判河南府知曹解頴蔡四州景徳中进金部员外郎建中性简静恬于荣利前后三求掌西京留司御史防爱洛中风土遂居之加司封员外郎工部郎中素善修养术防命官校定道藏建中预焉又判太府寺【按东都事畧作太常寺谨识】大中祥符六年卒建中善书札行笔尤工多构新体草隶篆籕八分俱妙尝手冩郭忠恕汗简集以献皆科斗文字有诏嘉奬好古勤学多藏古器名画有集三十卷子周道周士周民周道周士并进士及第
</div>
    <div class="pagination">
<a href="钦定续通志_page261.html">上一页</a><span>...</span><a href="钦定续通志_page257.html">257</a><a href="钦定续通志_page258.html">258</a><a href="钦定续通志_page259.html">259</a><a href="钦定续通志_page260.html">260</a><a href="钦定续通志_page261.html">261</a><span class="current-page">262</span><a href="钦定续通志_page263.html">263</a><a href="钦定续通志_page264.html">264</a><a href="钦定续通志_page265.html">265</a><a href="钦定续通志_page266.html">266</a><a href="钦定续通志_page267.html">267</a><span>...</span><a href="钦定续通志_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
