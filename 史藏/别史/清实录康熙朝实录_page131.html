<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 131 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 131 页/共 681 页</h1>
    <div class="content">○甲子。升大理寺卿魏象枢、为户部右侍郎　　

○广东广西总督金光祖、丁父忧。命在任守制　　

○乙丑。上至巩华城。月祭仁孝皇后　　

○丁卯。上诣太皇太后宫、问安　　

○谕甘肃提督张勇、秦省边陲重地。恐奸宄窃发。尔乃封疆大臣、朕所简任。可率所部总兵等官、固守地方。有为乱者、严任缉治、以副朕倚任股肱之意　　

○转工部右侍郎廖旦、为左侍郎。以原任盛京刑部侍郎祁通额、为工部右侍郎　　

○添设杭州每旗防御各一员。从将军图喇请也　　

○戊辰。议政王大臣等议覆、广东巡抚刘秉权疏言、平南王次子都统尚之孝、辞袭王爵。今当诸逆鸱张、大兵进剿之时。平南王尚可喜、筹画周详。精神强健。应令尚可喜、照旧管事。俟事平、令尚之孝承袭。从之　　

○喀尔喀泽卜尊丹巴胡土克图、遣使进贡。赏赉如例　　

○辛未。上诣太皇太后皇太后宫、问安　　

○以原任江南江西总督郎廷佐、为福建总督　　

○以署山东提督镶蓝旗副都统段应举、为随征福建提督。升参领刘显芳、为随征福建左镇总兵官。督捕员外郎刘德懋、为随征福建前镇总兵官　　

○壬申。差往达赖喇嘛处员外郎拉笃祜、喇嘛丹巴德穆齐、还奏云、臣等奉命、行至西宁。厄鲁特墨尔根台吉拦阻云、前达赖喇嘛往京时、我班禅差人问达赖喇嘛安。中国以为额外遣使。不令行走。故我今亦拦阻。臣等答云。达赖喇嘛有此语乎。明日决意前行。次日起行前往。墨尔根台吉亦无从拦阻。至青海地方所住达赖绰尔济、遂遣乡导、送往至达赖喇嘛处。达赖喇嘛俯伏接上□日。向臣等云、我闻吴三桂反叛、心甚忧闷。今接敕书。得闻圣躬万安。不胜忻慰。我本喇嘛。惟当诵经、祝祐圣躬康豫。威灵远播。国祚绵长。吴三桂指日殄灭。其扬打木、结打木、二城。原系我三噶尔麻之地。今为吴三桂所夺。我即遣兵攻据。若吴三桂势穷而来、我当执而送之。若闻彼不出边境、东西逃窜。即时进兵擒拏。臣等云、喇嘛既欲相助。当勿吝大举。喇嘛云、闻大国兵马。皆给粮草。我兵前进。粮草不继。人饥马瘦。何能深入。臣等云、当此吴三桂反叛之时。若将国家山狭良民抢夺。非为相助、反生衅也。达赖喇嘛云。我亦当诫谕我兵、不令妄行。天使回奏。皇上作何调遣。即谕来使。令其速归。我即遵上□日奉行。奏毕。上曰、拉笃祜等所行。殊为可嘉。著吏部议叙。丹巴德穆齐、著赐名加赏　　

○癸酉。上诣太皇太后宫、问安　　

○命镇海将军王之鼎、拨崇明沙船、率绿旗兵、习水战于黄浦、以防海寇　　

○经略莫洛疏言、大兵在保宁。与贼相持。恐运馈日久。秦民必致疲苦。臣今亲赴汉中。酌量分路进发。贝勒董额等、若率众尽行。虑致迟滞。请敕贝勒董额、以所将骁骑、并入康亲王军内。自率所部轻骑赴西安。旋进四川。上谕、董额部下无多。所将骁骑。既入康亲王军内。轻骑入川、兵力单薄。可令贝子公等、亦各率所部轻骑、并力前进　　

○平南王尚可喜疏报、逆镇刘进忠、遣逆党陈奠、率众分据程乡县水陆要口。抗拒我师。提督严自明等、分遣官兵击之。斩获甚众。程乡县伪守备张奉寰、遣人通款。缚献伪守备杨沧。开门迎降。得上□日嘉奖、下部议叙　　

○平南将军都统赖塔疏报、逆贼犯金华府。副都统马哈达、雅塔理等、亲督官兵、击败贼众。下部议叙　　

○江西巡抚董卫国疏报、南瑞总兵官杨富、隐匿在官甲胄。私置竹炮器械。暗招闽兵千余。练习滚牌。与贼潜通。谋为内应。臣与定南将军希尔根等、密计擒之。即时正法。下部议叙　　

○甲戌。多罗温郡王孟峨薨。上辍朝二日。予祭二次。造坟立碑。谥曰良　　

○升太常寺卿金俊、为大理寺卿　　

○乙亥。先是、江西巡抚董卫国疏报、闽贼出犯杉关。新城失守。至是、又疏报贼攻破石城。声犯宁都。上谕、赣州乃入粤孔道。将军希尔根、巡抚董卫国等、务会同商酌固守之策。并趣副都统甘度海、署副都统公倭赫等、速赴江西　　

○谕兵部、袁州与湖广接界。亦属要区。可令将军希尔根、哈尔哈齐、根特巴图鲁等、协心商酌守御之策。务期保固　　

○升袁州副将赵应奎、为袁临总兵官。驻防袁州　　

○丙子。浙江总督李之芳疏报、贼兵合力来犯衢州。臣标兵单可虞。请敕副都统喇哈、统兵亟进。以壮声援。上谕、喇哈兵、不必留驻杭州。速赴衢州。与将军赖塔、并力剿御。将军喇哈达、侍郎达都、副都统马哈达、雅塔理等、仍驻杭州防守。副都统纪尔他布之兵、视何处警急、即往应援　　

○丁丑。中元节。遣官祭永陵、福陵、昭陵、孝陵、仁孝皇后　　

○戊寅。广东广西总督金光祖疏言、交趾知孙延龄叛逆、乘机蠢动。陈兵边界。其情叵测。请加防御。上敕平南王、及总督提督等、严饬边将。不时侦察。仍增官兵、防守险隘　　

○己卯。升参领王国栋、为狭西固原总兵官　　

○庚辰。上诣太皇太后宫、问安　　

○命另设江西总督员缺。升江西巡抚董卫国为之　　

○辛巳。调宣府总兵官拜音达礼、为随征福建后镇总兵官。升驻防山海关参领品级李栖芳、为随征福建右镇总兵官　　

○浙江巡抚田逢吉疏报、嘉兴湖州二府、土贼猖獗。臣发标下官兵。委驿传道李之粹统领。会同二府文武各官往剿。大败贼于湖州白鹤岭。生擒贼首朱二胡子、羊子加等一百余名。俱各斩首。余贼陆续擒抚。地方安宁。下部议叙　　

○壬午。先是、上命副都统苏朗、署副都统额思赫、率蒙古兵二千之江宁。即留付将军阿密达、令之驻防。其原驻江宁喀喇沁土默特兵、令苏朗等率赴浙江。至是、浙江贼寇蜂起。衢州告警。将军喇哈达奏闻。上以衢州正在危急。令副都统伯穆赫林、率喀喇沁土默特兵。自江宁速赴浙江。与将军喇哈达等、会同剿御。副都统苏朗等、仍率蒙古兵。镇守江宁。将军喇哈达、赖塔、侍郎达都、总督李之芳、既同任剿抚之事。一应军务、须公同商酌。毋分彼此。如浙江何处有警、即相机应援　　

○广东广西总督金光祖疏报、梧州失陷。我兵据守梧江。上谕、将军根特巴图鲁等兵、由袁州取长沙。进广西。以袭贼后。则取道广东。必致迟久。可令平南王尚可喜、总督金光祖、提督马雄、会同酌议。添发官兵。规取梧州。否则固守梧江诸处。相机剿御　　

○西安将军瓦尔喀等疏报、进征四川总兵官王怀忠标兵。因饷匮逃散。今欲剿贼。兵力单薄。运馈不至。乞发兵救援。上谕、康亲王杰书、及贝子准达、所部骁骑。俱令贝勒董额、率之以行。其大兵或仍据壕堑、围守保宁。或因粮运艰难、暂还广元。令经略莫洛、将军瓦尔喀等、公同商酌。王怀忠标下逃兵、姑宽其罪。应如何抚纳、亦令莫洛、商酌速行　　

○癸未。以原任山西巡抚杨熙、为福建巡抚。原任总督仓场工部尚书白色纯、为江西巡抚。驻劄赣州　　

○理藩院会同吏部遵谕议覆、奉使达赖喇嘛朱拉齐格隆、中途病故。应追赠班第达尔汉卓礼克图名号。赏银二百两。丹巴德穆齐、应赐扎萨克喇嘛品级。住持归化城庙宇。员外郎拉笃祜、应以通政使司左通政、大理寺少卿升用。笔帖式鼓鲁、应以理藩院主事升用。从之　　

○杭州将军都统喇哈达疏报、伪总兵阎标、率贼万余、自温州、处州、来犯金华。副都统鄂申巴图鲁、亲率满汉官兵连战。大败之。杀贼七千有余。阵斩伪官以百计。擒伪总兵阎标等一百七十二员斩之。下部议叙　　

○甲申。镶白旗副都统博通俄、以病乞休。命以原品解任　　

○四川总督周有德疏报、伪总兵彭时亨等、领水陆贼兵三千、犯广元。三面攻城甚急。副将张登科等、分率官兵力战。大败贼众。下部议叙　　

○乙酉。上诣太皇太后皇太后宫、问安　　

○免山东青城等十一县、本年分旱灾额赋有差　　

○宁南靖寇大将军多罗顺承郡王勒尔锦疏报、宜都县伪将军刘之复、穆升、率贼船百余。陈兵江岸。烧白杨村。副都统苏虎济、署护军统领图尔度浑等、率八旗官兵击败之。下部议叙　　

○平南王尚可喜疏报、官兵恢复程乡后。镇平、平远、二县文武各官。俱赴军前。投缴伪印伪劄。恢复二县。下部议叙　　

○丙戌。升太仆寺卿袁懋德、为太常寺卿　　

○江西总督董卫国疏报、闽贼侵犯宁都。南赣总兵官刘进宝、调发游击周球等、击败贼众。斩获无算。保全宁都。下部议叙　　

○丁亥。升参领阎可权、为宣府总兵官　　

○宁南靖寇大将军多罗顺承郡王勒尔锦疏报、贝勒察尼、将军尼雅翰等、分部满汉官兵。水陆齐发。进攻岳州。贼将吴应麒等、率兵七万余。陆路相拒。我兵奋击。大败之。斩首万级。舟师抵七里山。以炮攻贼。沉其船十余艘。下部议叙　　

○己丑。奉命大将军和硕康亲王杰书、帅师之浙江。定西大将军多罗贝勒董额、帅师之四川。上御太和殿。各赐敕印。命和硕裕亲王福全、和硕庄亲王博果铎、及内大臣、尚书、侍郎等、分送出郊　　

○广东巡抚刘秉权疏报、贼首李唐宗、藏匿伪隆武敕印。盘踞永安县南岭山巢。值云贵告变。即乘机啸党。蓄谋通逆。随发兵搜捕。李唐宗势迫投见。即于军前正法。遣兵分路、搜斩贼夥殆尽。下部议叙　　

</div>
    <div class="pagination">
<a href="清实录康熙朝实录_page130.html">上一页</a><span>...</span><a href="清实录康熙朝实录_page126.html">126</a><a href="清实录康熙朝实录_page127.html">127</a><a href="清实录康熙朝实录_page128.html">128</a><a href="清实录康熙朝实录_page129.html">129</a><a href="清实录康熙朝实录_page130.html">130</a><span class="current-page">131</span><a href="清实录康熙朝实录_page132.html">132</a><a href="清实录康熙朝实录_page133.html">133</a><a href="清实录康熙朝实录_page134.html">134</a><a href="清实录康熙朝实录_page135.html">135</a><a href="清实录康熙朝实录_page136.html">136</a><span>...</span><a href="清实录康熙朝实录_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
