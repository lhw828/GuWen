<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 336 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 336 页/共 505 页
  </h1>
  <div class="content">
   监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。七月。丙戌。上诣寿皇殿行礼。景山关帝庙拈香。　　

○奉慈安皇太后慈禧皇太后幸漱芳斋。侍午膳。　　

○谕内阁、昨据李鸿章奏、歼除捻逆。直东一律肃清。军机大臣恭亲王等赞理机务。昕夕慎勤。今幸大功告成。自应量予奖叙。恭亲王奕?、文祥、宝鋆、沈桂芬、均著赏加二级。军机章京等夙夜趋公。承书谕旨。亦属著有微劳。著恭亲王等分别奏请奖励。候旨施恩。　　

○又谕、昨据李鸿章驰奏、剿办捻匪。全股荡平。地方一律肃清。业经降旨分别加恩。恭亲王暨管理神机营王大臣。自办理巡防以来。懋著勤劳。兹当红旗奏捷。自当一体加恩。恭亲王、醇郡王、文祥、崇纶、均著赏加一级。　　

○又谕、溯自捻逆肆扰。凡属臣工。无不同深敌忾。共盼捷音。今幸巨患削平。中原厎定。允宜普被恩施。所有亲郡王、贝勒、贝子、公、及中外文武大小臣工。均著赏加一级。八旗及绿步各营兵丁。著户部照现放章程。赏给半月钱粮。用昭恩赉。　　

○谕军机大臣等、昨据李鸿章驰奏、查明逆首投水确情。余匪净尽。直东一律肃清。请循例陛见等情。当经谕令该大臣将在营兵勇移撤后。再行来京陛见。惟现在陕甘等省军务紧要。亟须左宗棠统带原部刘松山、郭宝昌、喜昌等军回剿。著左宗棠即饬令刘松山等军。一面拔营。由山西渡河入陕。将鄜延绥榆等处回氛。节节埽荡。左宗棠著先行来京陛见。李鸿章所部。并各营兵勇。陆续移撤大河以南。为数较多。计须稍稽时日。该大臣当遵奉前谕。俟各事粗毕。再行来京陛见。陕省回匪纷扰。股数繁多。除刘松山等军外。各营将弁勇丁。如有忠勇奋发愿西往从征者。并著李鸿章、左宗棠、英翰、晓谕各营。听候遴选。归左宗棠节制。郭宝昌伤病。现在计已全愈。如尚未能销假。即著郭运昌带领该总兵旧部。先行西进。英翰著即统带回皖各军南下。妥为安插。俟办理就绪后。再行回旗。将此由六百里各谕令知之。　　

○又谕、盛京地方紧要。都兴阿系实任将军。责任綦重。必须前往镇摄。方足以资控制。著都兴阿迅回本任。以重职守。所部将领。即饬行归伍。俾资操防。钦差大臣关防。即由都兴阿派员赍送到京恭缴。陈国瑞一军。前谕该将军择尤保奖。现在大功告成。所有该军出力员弁。著都兴阿迅速查明。奏请奖励。将此谕令知之。　　

○吏部左侍郎吴存义因病解职。调户部侍郎沈桂芬为吏部左侍郎。礼部左侍郎庞钟璐为户部左侍郎管三库事。转礼部右侍郎殷兆镛为左侍郎。未到任前。以工部右侍郎鲍源深兼署。以内阁学士杜联为礼部右侍郎。未到任前。以通政使司通政使于淩辰署理。调工部左侍郎黄倬为兵部右侍郎。转工部右侍郎鲍源深为左侍郎。以都察院左副都御史石赞清为工部右侍郎管钱法堂事。　　

○江苏按察使李鸿裔因病解职。以两淮盐运使李元华为江苏按察使。　　

○以安徽官军剿办捻匪出力。赏提督黄秉钧头品顶带。总兵官徐登善一品封典。提督程文炳、张得胜、张从龙、总兵官牛师韩、黄马褂。总兵官奎光、按察使史念祖、道员方长华、副将黄文诰、参将王化成、宋云田、游击韩大武、魏学纯、朱天庆、巴图鲁名号。余加衔升叙有差。　　

○以河南官军扼守运河防剿捻匪出力。赏总兵官田庆和、刘廷、从一品封典。参将程允和巴图鲁名号。知府李在铦、副将马玉昆等花翎。通判沈宣昭等蓝翎。予总兵官蒋东才等加衔升叙开复有差。　　

○以山东剿办枭匪并防守黄河出力。予按察使文彬优叙。赏副将莫组绅、参将李朝明、张福兴、王学礼、游击刘仁山、杨飞鹏、李培荣、詹占元、同知刘时霖、巴图鲁名号。前署布政使卢定勋、游击陈光禄等花翎。道员岳云溪等蓝翎。余加衔升叙有差。　　

○丁亥。慈安皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣绥履殿慈安皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○谕内阁、苏廷魁奏、上南河黄水漫口。请将文武各员惩处。并自清治罪一摺。本年六月闲。上南河厅溜势。提至荥泽十堡。坐湾淘刷。水势擡高。漫堤过水。虽经该道厅盘做裹头。正河未至夺溜旁趋。而口门已刷宽九十余丈。在工各员。疏于防护。实属咎无可辞。除上南同知邹梁办理不善业经随堤落水身故外。该署河督请将厅员等分别革职议处。尚觉过轻。署上南守备王麟、荥泽汛县丞龚国琨、署荥郑汛把总朱永和、均著即行革职。枷号河干。以示惩儆。开归道绍諴。著摘去顶带。交部照例议处。苏廷魁督办河防。是其专责。未能先事豫防。亦难辞咎。著摘去顶带。革职留任。仍责令戴罪自效。督率在工各员赶紧堵筑。毋稍延误。至漫水所经地方。虽不甚远。而田庐淹没。人民流离。殊堪悯恻。著李鹤年迅饬地方官分别妥为抚恤。　　

○谕军机大臣等、前据苏廷魁、李鹤年、先后驰奏黄河南岸荥泽汛十堡漫口情形。叠经谕令该督抚等督饬各该道厅赶紧抢护。兹据苏廷魁奏、该处漫口已刷宽九十余丈。虽经盘做裹头。正河未至夺溜。而口门丈尺甚宽。实属修防不力。苏廷魁身任河督。河务是其专责。著即赶紧鸠集料物。设法抢办。傥能迅速蒇功。其咎尚可末减。若再玩误。定当严惩不贷。李鹤年现既前赴工所。著即星驰抵工。会同苏廷魁督率道厅营汛各员。认真抢筑堤工。毋任大溜旁趋。致成巨患。北岸七坝及顺二坝埝身。为黄水冲刷。各塌数丈。情形吃紧。并著苏廷魁李鹤年、会督河北道堵御抢护。毋任再有疏失。应需银两。李鹤年当遵奉叠次谕旨。力筹拨解。毋稍迟缓。同知邹梁、于所属工次石料。任听土夫偷窃售卖。漫无稽察。致令失事。殊堪痛恨。业经随堤落水身故。应毋庸议。嗣后各厅营汛文武各员弁。如有此等玩误情形。该署河督当随时访察。严参惩办。不得稍事姑息。将此由五百里各谕令知之。　　

○戊子。上奉慈安皇太后慈禧皇太后幸漱芳斋。侍午膳。　　

○以江苏海门厅捐输军饷。永广学额二名。　　

○己丑。三口通商大臣兵部左侍郎崇厚奏、饬派道员杨咏春、知府任信成、分赴天津河闲各属。督同地方官清查余匪。抚恤难民。报闻。　　

○庚寅。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上奉慈安皇太后慈禧皇太后幸漱芳斋。侍午膳。　　

○谕军机大臣等、荣全奏、革员通匪等情一摺。已革伊犁总管德勤、句通不肖官兵。殴伤领队大臣霍伽布等。复与逆回句结为乱。实堪痛恨。该革员现与伊犁避难官兵。居住图扈鲁克等处。性情反覆难测。荣全虽暂事羁縻。仍当密为防范。并查明实在情形。随时具奏。棍噶扎勒参误掳俄商牲畜前案。业经荣全派员前往斜米办理。现值布伦托海变乱。道途恐有梗阻。仍著荣全添派妥员。设法探明道路。护送所带银两前往斜米。早将此案办结。将此由五百里各谕令知之。　　

○辛卯。谕内阁、毛昶熙奏、军务渐平。宜益思寅畏一摺。所请勤圣学、崇节俭、饬吏治、固根本诸条。皆能剀切敷陈。有裨治道。朕以冲龄践阼。又值时事艰难。何敢稍涉戏豫。自忘敬戒。惟有恪遵皇太后训谕。亲师讲学。仰慰慈怀。至于服御。允宜崇朴黜华。力求节俭。内廷一切用度。具有常经。前已叠谕总管内务府大臣循照旧章。大加撙节。该大臣等务当严饬司员。力除浮冒。不得稍事虚糜。以慎度支。厘金一项。屡经谕令各该督抚酌量减裁。惟因贼匪未靖。迫于时势。不能概予裁撤。眷念民生。良深廑系。今幸军务渐平。饷需稍可节省。著各该督抚体察情形。如不能一时尽裁。务当酌留大宗。撤去分局。遇有零星杂贩。概免抽厘。庶不至小民益形拮据。仍当慎选妥实可靠人员。管理局务。随时认真稽查。以期涓滴归公。毋任中饱。州县为亲民之官。尤须慎选循良。与民休息。不得任用贪酷不肖官吏。扰累闾阎。畿辅根本重地。务当豫筹防范。以备缓急。应如何设立重兵。扼要驻扎。暨及时训练之处。著各路统兵大臣及直隶总督妥议具奏。　　

○又谕、御史王道源奏、京外捕务废弛。请严申旧章以重缉捕一摺。近来京外盗风日炽。白昼抢夺暨明火重案。层见叠出。该地方文武员弁。平时既不能实力巡查。及至失主报案时。往往任听吏胥偪令改盗为窃。甚至有藉端勒索情事。似此捕务废弛。何以诘奸暴而安善良。嗣后京外承缉各文武衙门。遇有民间盗窃各案。务即督饬兵役人等实力躧缉。毋得再行玩愒。其荒僻处所。最易藏奸。尤须严密梭巡。以绝盗萌。并著各该衙门酌筹经费。以备兵役赏需。如敢仍蹈从前恶习。即著严为惩办。　　

○谕军机大臣等、前据李鸿章等先后驰报捻股肃清。首逆张总愚投水淹毙。叠经谕令该大臣督抚等摉捕余匪。并将各营勇丁分别次第凯撤。现在余匪是否摉净。各营勇丁如何分别撤归。应由何路行走。未据李鸿章等覆奏。近闻各营勇丁。与民团寻仇。互相斗杀。并有楚掠情事。如果属实。必至激成事端。左宗棠、李鸿章、官文、崇厚、英翰、丁宝桢、务当将各营勇丁妥为弹压。不得再任肆行滋扰。至直东各处境内藏匿余匪。谅亦不少。该大臣督抚等自当认真摉捕。务期殄灭净尽。捻股匪首。不止一人。有无潜匿他所漏网稽诛者。此事不厌详求。总须力求真实确据。著该大臣督抚等再行访查。并督饬所属各地方文武。认真摉缉。或为民团及地方官所捦杀。亦须访求确据。至摉捕余党事宜。当饬令地方官督率各处民团办理。如须兵勇协助。李鸿章等当拣派老成将领。选择诚实勇丁助缉。不得任听各队勇丁纷纷四出。藉为争功寻仇之举。前经谕令左宗棠等。将崇厚英翰所陈留撤勇丁事宜妥议具奏。著即迅速覆奏。本日复据左都御史毛昶熙奏、请饬刘铭传赴直隶提督本任。并统带所部勇丁万人。在大顺广一带驻防。仍一面训练营伍。所陈不为无见。著左宗棠、李鸿章、官文、妥速会商覆奏。另片奏、请设局收缴凯撤勇丁火器马匹等语。著李鸿章、英翰、丁宝桢、一并会商。筹款办理。原摺著摘钞阅看。片一件。一并钞给阅看。将此由六百里各谕令知之。　　

○又谕、寄谕钦差大臣左宗棠。直东军务完竣以后。诚恐余匪潜藏。伺隙萌发。而兵团仇杀。尤恐酿成祸患。业经谕令各该大臣督抚等妥筹办理。惟近闻本月初三四五等日。尚有捻股一千余人。并有大头目在内。由德平乐陵一带。窜往盐山。经刘松山等军击胜。复窜甯津等处。以致难民纷纷迁徙。现在情形如何。该大臣驻扎处所。相距较近。著赶紧查明。据实覆奏。一面督饬各将士迅速歼除。毋得稍留余孽。致贻后患。此次李鸿章等捷报频仍。该大臣何以无一字奏报。著即将官军剿贼情形。并交办各件。一并具奏。刘松山、郭宝昌两军。当早日部署。以便事竣克日西征。前经谕令该大臣会同李鸿章、英翰等、遴选弁兵。随从前进。现在如何办理。著赶紧定议驰奏。以慰廑念。将此由六百里谕令知之。　　

○又谕、曾璧光奏、剿办安顺股匪。叠破贼营一摺。贵州安顺各路匪党滋扰。经官军分投雕剿。叠破贼营。匪党陈枝山率众投诚。击退贺潘岩曾各逆。受抚者一百余寨。六合团匪暨定南各团。亦闻风向化。自将逆苗击退。军务尚为得手。惟岩曾诸匪。尚未歼除。十三旗逆党。亦须大加惩创。方免蔓延。著曾璧光仍饬毕大锡等。随时相机剿办。迅埽贼氛。其反正各团。尤当妥为镇抚。免致反侧。另摺奏、黎平解严。攻克寨头各贼巢。与刘昆前奏大略相同。该署抚当严饬该管文武加意防范。毋令匪踪再肆奔突。并檄令黔军会合楚军。将清台施黄各苗逆次第埽荡。以靖地方。将此由五百里谕令知之。　　

○又谕、曾璧光奏、黔省需饷支绌。请饬催欠饷等语。黔省办理军务。需用浩繁。四川等省解到之饷。按照户部奏定章程。积欠甚钜。现在兵勇云集。饷项短绌。若不宽筹协济。何以收饱腾之效。著崇实、郭柏荫、李瀚章、何璟、查照户部奏定章程。迅将应拨协黔月饷新饷。宽为筹拨。发交黔省催饷委员。源源解济。以应急需。将此由五百里谕知崇实、郭柏荫、李瀚章、并传谕何璟知之。　　

○以直隶剿办枭匪出力。赏总兵官黄名进、倪开珩、江开泰、副将文明迪、夏有笃、一品封典。总兵官蒋良眷、参将李其昌、巴图鲁名号。道员费学曾、都司成忠等花翎。知县王敷政等蓝翎。赏还副将李炳业花翎勇号。余加衔升叙开复有差。　　

○以贵州克复湄潭县城。暨攻克荆竹园等处贼巢出力。赏知府纪煐选、同知胡乃钧等花翎。州判罗峰等蓝翎。余加衔升叙开复有差。　　

○予贵州黎平阵亡署参将舒泽洛、署游击易乾定、都司曹得胜、千总夏秉中、孙龙标、把总张顺秩、县丞杨开泰、祭葬世职加等。　　

○壬辰。文宗显皇帝忌辰。遣官祭定陵。　　

○上诣奉先殿寿皇殿行礼。　　

○谕内阁、昨据毛昶熙奏、军务渐平。宜益思寅畏等语。当因其剀切敷陈。虚怀嘉纳。宣示中外臣工。妥筹善后。以期与民休息。兹复据御史张绪楷奏、请保泰持盈。及时讲学一摺。与毛昶熙前奏。均属方今要务。现在捻逆虽已肃清。陕甘云贵等省军事方殷。河患未平。库储未裕。流亡未复。物产未丰。正我君臣交相咨儆之时。朕钦奉两宫皇太后懿训。忧勤惕厉。轸念时艰。典学亲师。讲求治道。大学士倭仁等务当尽心启沃。裨益朕躬。军机大臣恭亲王等亦当兢惕同深。弥勤赞画。其各部院臣工均有官守言责。并当精白乃心。实事求是。各该督抚将军府尹等身膺重寄。尤不可以军务渐平。于察吏安民及兴利除弊诸事宜。稍形疏懈。总期力戒因循。同求上理。以收长治久安之效。朕实有厚望焉。将此通谕知之。　　

○谕军机大臣等、左宗棠奏、各军连日摉捕。现在办理情形一摺。张总愚淹毙情形。左宗棠讯据贼供、并采访居民传说。未敢信为真实证据。其窜逸余党。尚复不少。自应迅图摉捕。以净根株。著饬令地方官督率民团。实力摉剿。如有应需兵力之处。即檄饬刘松山等选带妥实队伍。相机剿击。仍一面知照运河西岸水陆各军。暂缓撤防。以期一劳永逸。盐山甯津等处。贼踪已否净尽。并著遵奉昨日谕旨。妥为办理。该大臣所收降众。数至七千余人。其中并有发逆捻逆遗党。若辈慑于兵力。穷蹙来归。虽不至遽形反覆。而野性难驯。驾驭颇非易事。据奏将各降众钤以军令。挈归陕西。其籍隶山西陕西及河北三府者。随同各哨行走。就地资遣。所筹尚属妥协。即著随时斟酌办理。该大臣俟善后事宜稍为就绪。即遵前旨来京陛见。将此由五百里谕令知之。　　

○又谕、都兴阿、崇厚奏、会筹设防各队。分别撤留。并请入觐一摺。盛京地方。关系极重。前有旨谕令该将军迅回本任。且该省马贼。虽经大军严行摉捕。而萌櫱易滋。难保不复形蠢动。缉捕事宜。尤关紧要。都兴阿当懔遵前旨。星速回任。以重职守。毋庸来京陛见。所调各队马步官兵。应如何妥为遣撤之处。并一切善后事宜。均著崇厚悉心办理。其刘景芳、余承恩各军。应否择要驻扎。或即行裁撤。著崇厚咨商官文斟酌情形。相机布置。将此由五百里各谕令知之。　　

○又谕、林寿图奏、甘饷紧急。请饬查鄂台洋款确数。以凭运解。并请饬晋省速拨河东协饷各摺片。左宗棠前奏借款合洋款二百万两。除划提赴直楚军经费外。曾谕令一半给陕。一半给甘。并令王文韶等先提银二十万两解甘。余银仍解陕交林寿图酌留匀拨。兹据林寿图奏称、自左宗棠入关以来。该藩司未经收领甘饷。询据留陕委员称、借款业经用竣。并查阅湖北咨文。洋款亦兑过三十四万两。若并由鄂解甘之二十万两开除。约止賸银四十余万两。尚须留供左宗棠等楚军经费等语。现在甘省需饷孔亟林寿图于鄂台洋款有无可拨。难以备知底蕴。自是实在情形。著郭柏荫、何璟、就近饬王文韶等、查核原奏留拨左宗棠刘典及径交甘省委员外。有无余银可分解陕台。约得确数若干。即由郭柏荫等具奏。一面迅催随收随解。毋稍延误。其部议专协庆阳之河东岁饷。距陕较近。著郑敦谨速饬河东道、于戊辰纲应协银十万两内。先筹银三万两。克期解陕。余银仍按月陆续起解。由林寿图分拨接济。将此由五百里谕知郭柏荫、郑敦谨、并传谕何璟、林寿图知之。寻郭柏荫、何璟奏、奉拨甘饷洋款银二十万两。业经如数提解甘台交收。并饬该司道等查明欠解银两。赶紧筹解陕台。报闻。　　

○直隶正定镇总兵官娄云庆开缺养亲。以记名提督谭胜达为直隶正定镇总兵官。　　

○以军机处校对清字档册完竣。予内阁中书额图珲等加衔升叙有差。　　

○以陕西官军剿办捻匪出力。赏提督刘松山黄马褂。并三等轻车都尉世职。郭宝昌骑都尉世职。并赏还黄马褂。许得龙、张会元、正一品封典。余升叙有差。　　

○以侍卫陈国瑞所部剿捻出力。赏游击纪长巴图鲁名号。把总陈泽云以守备用。并赏花翎。千总李振山等蓝翎。余升叙有差。　　

○以甘肃泾州筹办军粮并叠次守城出力。赏知府刘校书、都司王秉寅等花翎。县丞张仕达等蓝翎。予总兵官刘明泰等加衔升叙有差。　　

○予山东德州等处阵亡副将苏正达等祭葬世职加等。　　

○追予安徽军营病故总兵官张运桂附祀按察使张运兰专祠。
  </div>
  <div class="pagination">
   <a href="清实录同治朝实录_page335.html">
    上一页
   </a>
   <span>
    ...
   </span>
   <a href="清实录同治朝实录_page331.html">
    331
   </a>
   <a href="清实录同治朝实录_page332.html">
    332
   </a>
   <a href="清实录同治朝实录_page333.html">
    333
   </a>
   <a href="清实录同治朝实录_page334.html">
    334
   </a>
   <a href="清实录同治朝实录_page335.html">
    335
   </a>
   <span class="current-page">
    336
   </span>
   <a href="清实录同治朝实录_page337.html">
    337
   </a>
   <a href="清实录同治朝实录_page338.html">
    338
   </a>
   <a href="清实录同治朝实录_page339.html">
    339
   </a>
   <a href="清实录同治朝实录_page340.html">
    340
   </a>
   <a href="清实录同治朝实录_page341.html">
    341
   </a>
   <span>
    ...
   </span>
   <a href="清实录同治朝实录_page337.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
