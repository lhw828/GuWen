<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1175 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1175 页/共 1860 页</h1>
    <div class="content">○是日、驻跸新衙门行宫　　

○丁丑。上回銮。奉皇太后居畅春园、问皇太后安　　

○诣安佑宫行礼　　

○幸圆明园　　

○谕曰、阿桂等奏、询问自老官屯回营之外委钟朝用等、据称、闻福建水师游击黄海。前从戛鸠下船。带兵八十余人。于相近新街处。遇贼接仗。手杀两贼。突中枪伤落水身故。兵丁亦多有阵伤。及被掳去存亡未悉等语。黄海驾舟遇贼。力战捐躯。情殊可悯。著该部照例议恤。其兵丁八十余人。既称有被掳存亡未悉。而其勤于王事。不得还乡。情均可悯。著该部查原册姓名。加恩照阵亡例。减半赏恤　　

○谕军机大臣等、姚成烈以调补广东布政使。具摺奏请陛见。此奏不出于诚。已于摺内批示。姚成烈在江宁藩司任内。奏准陛见。甫于本年正月到京。距今祇隔二月。为时甚近。何以一经调任广东。复行具摺奏请。其意直视陛见请训。特为升调之具文。苟且责塞。全不顾时日之久暂。此岂由中之语。已谕不必来京。仍著传旨申饬　　

○戊寅。谕、前据范宜宾奏、各省藩臬陈奏事件。不应先行呈送督抚阅看一摺。曾谕令各该督抚明白回奏。今据先后奏到十余处。大率称督抚藩臬。于奏报收成晴雨等事。恐其错误。往往互相质证。至条奏地方公事。两司亦有禀商督抚者。若不呈阅。亦不向其索看等语。朕殊不以为然。向来藩臬条陈。不过各就该省之钱谷刑名事件。摭拾敷衍。朕或批交督抚议覆。或批令告之督抚、酌量可行则行。是地方公务。原不妨彼此商搉。其事转无甚关碍。至收成晴雨等事。令藩臬亦得专摺奏闻者。诚以水旱丰歉情形。事关民隐。冀得互相参核。不致粉饰欺朦。以收兼听并观之益。若彼此商同入告。依样葫芦。无禆核实。则督抚一奏足矣。安用是重见叠出者为。至若督抚、果有不公不法之事。藩臬闻见既真。原应据实入告。然朕并不以此责之两司。俾得钤制上官。致开告密之渐。而两司亦从未有劾奏督抚者。即如近年以来。良卿。方世俊等、枉法营私。为天道所不容。恶迹自然败露。各正刑诛。而该省藩臬。初何尝于朕前奏及一语。则大吏之自取重戾。又岂必待两司之举发乎。且督抚既膺委任。岂转不及藩臬之足信。朕亦不肯过为逆亿。若使藩臬中。实有廉正可信、逾于督抚者。亦即以督抚任之。又何肯不加擢用。转令其隐为纠伺乎。总之整饬吏治之大要。惟恃朝廷纲纪肃清。自不敢有扶同朦蔽之事。初不在乎设法峻防。若烛照稍有不周。则虽检制加严。适以滋弊。此为君之难也。即如近日范宜宾、与胡文伯意见抵牾。朕因高晋奏知。留心察核。初未有所偏向。及见胡文伯在任办事。种种未协。难以复膺封疆重寄。因予罢斥。并非由范宜宾之劾奏。而范宜宾查奏捕蝗不力一事。彼亦同干吏议。又何尝因其不畏巡抚、特为奖赏乎。朕办理庶务。惟崇实政。不欲斤斤于禁令之具文。呈阅摺稿一节。敊抚与闻。及不与闻。皆无关事理轻重。如两司慎密自矢。固属分所宜然。设欲借此为谄事逢迎。亦彼自甘庸下。总不能逃朕之洞鉴。前此督抚等覆奏之初。曾交军机处汇齐再奏定夺。今奏到者。已及大半。想续奏者、亦不过如此。毋庸俟奏齐、再为定议。即以此明降谕旨。通谕中外知之　　

○谕军机大臣等、据阿尔泰奏、总兵焦腾汉两耳重听。兼有疮疾。似难胜专阃之任。俟调理数日。催令起程陛见等语。所奏殊近取巧。阿尔泰不应出此。焦腾汉虽到任未久。但阿尔泰既见其年力就衰。又兼重听。岂堪复膺总镇之寄。自应据实奏闻。候朕另简。乃仅以患疮未痊为辞。声请调理。明系因该镇一经召见。其老病情形。难以逃朕洞鉴。姑以一奏塞责。阿尔泰向来办事。颇见朴诚。是以加恩任用。此奏实不类其平日所为。著传旨申饬。焦腾汉。俟到京后。再降谕旨　　

○又谕、近畿地方。春间缺雨。天所日渐炎热。恐去岁有蝗处所。蝻孽仍复萌生。不可不及早设法搜捕。以除农田之害。著传谕杨廷璋、严饬所属。实力查办。毋以具文了事。致滋贻误。至天津一带、滨海沮洳。为蝗蝻聚匿之薮。现在葺治兴济、捷地、两处坝工。并挑浚下游海口。已令该道宋宗元。在彼上紧督办。其一带地方。皆沮洳生蝻之处。正可乘便翻剔。尤易集事。著西宁、达翎阿、前往该处。会同宋宗元、于海滨遗蝻之地。实力另雇人夫。加紧搜捕。以绝根株。毋任稍留余患。亦莫误挑河正务　　

○吏部带领王大臣京察验看之四五品京堂翰林院侍读学士哈靖阿等、四十四员引见。得旨、哈靖阿、德昌、李中简、王杰、胡高望、曹文埴、奇臣、刘松龄、傅作霖、俱准其一等、费元龙、玛兴阿、赫植、俱年老。均著原品休致。余依议　　

○己卯。上诣畅春园、问皇太后安　　

○谕曰福德著留京。仍以内阁学士在军机司员上行走。所有盛京兵部侍郎员缺。著伯兴补授　　

○宗人府奏、多罗信恪郡王如松薨逝。所有应袭王爵照例拣选得如松嫡福晋所生长子。淳颖、并多铎之长子多尼之二辈孙奉恩辅国公修龄等引见得旨、信郡王爵。著修龄袭替。修龄公爵。著淳颖袭替　　

○庚辰。谕本年恭逢圣母皇太后八旬万寿。敷天洽庆。特举恩科。多士云集观光。欣承茂典其齿跻耄耋挟策偕来者。多至三十余人且有寿届期颐矍铄应试者。仰见慈庆覃增。光昭寿宇。而四民之秀。受福尤先。上瑞嘉徵。实为史册所罕觏。允宜宏敷渥泽。用广鸿庥。所有本年会试举子内年登百岁之李炜、著赏给国子监司业职衔。其八十以上之李珩周燮荣、胡宝璹、傅夔、张大章、王旭、邓峰、褚书、黄业炘、盛大业、谢敕典、张芬、王志宗、桑浡、赵铭、王玢、刘应荐、吴观、俱著赏给翰林院检讨职衔。七十以上之丁福隆。胡玿、杨宣猷、靳增、王熊应、温瑗、何孙诒、许进益张士晸、阎循中、徐闰章、徐勉、吴光昇、葛涵、高宏谋、温朝荣、俱著赏给国子监学正职衔。俾耆儒膺秩。咸遂夙怀。以彰推恩引年之至意　　

○谕军机大臣等、去岁因直省麦收歉薄。曾谕令富明安。于东省购办麦二十余万石运京平粜至今市价不致过昂深藉调剂之力。今年近畿地方。春间未得透雨。现在麦田待泽甚殷。即能遍沃甘膏。亦恐收成分数减少。昨巡幸山左春霖甚为优渥。跸路所经。目睹高下麦塍。一律芃茂。来牟丰稔可期。业已谕令富明安周元理、将利津海丰等县。仍弛海禁。听商贩运麦赴津。以资接济。第麦石载至天津。不能禁各处之搬运籴买。则到京入市者。仍属无多。莫若仍照上年之例。将东麦购办运京官粜。庶市价得以常平。但东省现在麦未收割。当此青黄不接之时。若豫闻官为收买。市侩即不免擡价居奇。著传谕周元理。俟新麦登场后。价值平减。于附近水次地方。酌量购买。运送通州。转运入都。不必如上年石数之多。至以低麦搀和致难存贮。周元理到任后。即密为筹办并约计该省麭上分数。及作何妥办之处。先行奏闻。设此际得雨。麦收不致成歉。亦即有旨停办此不过。先事绸缪之意也　　

○以广东左翼镇总兵陈杰、右翼镇总兵李耀先、对调　　

○以病休奉恩将军色克子德茂、袭职　　

○辛巳。谕、据鄂宝奏、忻州民人张廷桂、假借梦中无稽之谈。编造大逆言词。肆行狂悖。应照律凌迟处死等语。已批三法司核拟速奏。及阅其原帖所开。尚非悖逆字句。处以极刑。未免过重。但该犯辄因病迷妄梦。造作荒诞之词。亦属不法。若照妖书妖言例问拟。已足蔽辜。著刑部另行核议具奏　　

○又谕、今日吏部引见京察人员。比较单内。翰詹衙门保送一等者。已较上届为多。其外又有兼部行走之员。由部注考。仍附本衙门引见。虽属循例办理。但此等人员。既以职系翰林。不占部中司员之数。而翰詹衙门。又以由部保荐。听其溢于旧额。似此两相影射。浮滥潜滋。殊非慎重考绩之道。所有此次兼部翰林之保列一等者。俱著彻出。不准带领引见。夫翰林既兼部务。掌院等即不复过问。其人之勤惰优劣。惟各部堂官体察而甄叙之。京察时既与司员一例殿最。又何必因其籍在词垣。强为分别。不偕曹司引对乎。嗣后满洲翰詹各员。有兼部行走。列在一等者。即入于各该部保送员数内。一体比较。其仍归本衙门另班声叙之例。不必行。又各部院衙门。有到任未满半年之员。仍由原衙门注考官。该堂官等、因其业经迁调。往往曲为奖借。冀博宽厚之名。按之激扬大典。究乖核实。此等人员。任事之日既浅。即使才猷出众。何妨暂置二等。视其人果能奋勤。俟下届再登荐剡。亦未为晚。奚事亟亟于此一时为耶。著自今年为始。即为查明改正。所有原衙门注考之例。永行停止。至各衙门人员。在繙书房行走者。因其给事勤劳。亦准保送一等。以示鼓励。向例由该管大臣注考。而引见则仍归各本衙门。并不于单内注明。尤易混滥。此后繙书房。准其自为一项。所有该处现保一等人员。著吏部另行带领引见。候朕阅定后。即为将来比较之数。并著为令　　

○又谕曰、巴图济尔噶勒、现已回京。永德不必前往牧厂。其右翼牧厂。著巴图济尔噶勒去。左翼著瑚图礼去。瑚图礼于牧厂事务。未经谙练。巴图济尔噶勒、较为熟悉。其所有左翼事务。亦著商同办理　　

○吏部带领京察保送一等之内阁侍读学士。穆克登泰等、五十四员引见。得旨、穆克登泰、吴省钦、彭元瑞、秦承恩、彭冠、富炎泰、彭绍观、俱准其一等、法保、觉罗图思义、盛住、席世绵、福克精阿、万宁、永保、文德、觉罗安福、巴哈布、珠尔杭阿、爱山、觉罗麟喜、珷尔喜、五诺玺、沙金、成永、郑澐、吴镶、王銮、严长明、觉罗柏克慎、固崇阿、宗室五壮、宗室平泰、宗室蔚文、宗室麟宁、宗室书光、宗室蒙泰、宗室宜兴、宗室僧保住、巴宁阿、广德、德成、策璘、孔毓文、永敏、陈燮、恩特赫谟、阿克栋阿、瑺恒、觉罗福明、白玑、白山、俱准其一等加一级。觉罗吉善、满岱、宗室书敬、均清语平常、著改为二等　　

○刑部奏、例载偷刨人薓。人至百名以上、薓至五百两以上者。为首之财主、及率领之头目、并容留之窝家。俱拟绞监候。为从发遣。查薓至五百两。以时价论。计赃二万五千余两。与计赃治罪之条未协。且偷刨之犯。即聚有多人。岂能偷五百两。应请将百名以上、改为四十名以上。薓五百两。改为五十两。虽闻拏投首。仍不准减等。并将改正例文。载入例册遵行。从之　　

○步军统领衙门奏、贵州普安县民张咨皋等、呈控县里长陇献图等、藉公扣派民差。得旨、此案著刑部即派明干司官一员。带原告人等、驰驿前往黔省。会同该抚李湖、秉公查审具奏　　

○壬午。谕、昨据富勒浑奏、审拟崔应阶家人彭二。在船诬指幼民徐六斤为贼。擅行夹讯。致伤身死一案。已交该部核拟。并令崔应阶明白回奏矣。忆此案系钱塘县知县芮泰元承审。究出诬良主使实情。该县于总督家人、恃势行凶案件。乃能据实查办。不稍存畏忌之见。颇属强干。著该督抚出具考语。送部引见　　

○又谕、此次考试试差。未经入选人员。著该部查明。带领引见　　

○又谕、繙译上谕。不必另立处所。即归并繙书房。令军机大臣管理　　

○谕军机大臣等、据步军统领衙门奏、贵州普安县民人张咨皋、生员侯朝杰等、呈控里长陇献图、同子陇君海、勒派里民值月应差。从中营私肥己。又称、自世袭佐政堂官衔。私刻印记。擅用执照印发各寨。并藉军需之名。多派银钱。扰害地方。节经越控各衙门。俱未究理。反将原告羁禁等语。私派累民之弊。久经严禁。里长等敢于藉公勒派。婪索肥己。扰害闾阎。实为不法。如款迹果实。即应将陇献图等尽法严究。何得听其肆恶至今。且据所控擅给执照一节。必有收执之人。虚实更无难立辨。何以府县俱不为申理。而历控巡抚两司。亦不查办。转发府听其朦胧沉压。其中情节。不可不彻底根究。现派刑部司员。押带原告。前赴黔省。会同该抚查办。李湖平日办事认真。颇能持正。且到黔未久。其事皆前任所办。无可回护。著传谕该抚、即密行检齐案卷。悉心访察。并将应讯犯证。提集省城。俟所派司员到日。会同严讯。务使水落石出。一经审实。即将陇献图等、按例定拟具奏。并查明原办之府县。历控之抚司。俱系何人。据实劾参。一并究治。若张咨皋等所控。尽属子虚。则远省士民。敢于赴京捏控。刁风亦不可长。自当治以应得之罪。但不得稍存成见。及染官官相护之习。原摺并钞寄阅看　　

○癸未。上诣畅春园、问皇太后安　　

○谕、新疆驻劄大臣处办事人员。不敷咨取。向于废员内拣选带领引见。赏给空衔。三年满后。如行走奋勉。该处大臣等保举进京带领引见。任以官职。此虽予废员以发进之阶。然亦应按原犯情罪之轻重公私办理。若不论轻重公私。但于新疆行走数年即加恩录用。殊觉徼幸。且亦非理。即如赏主事职衔遣往库车效力之原任知府松柏、原因詈骂属员、复纵容家人冒领卷价、不行详办。部议革职枷责之员。此系私罪。非公罪可比。松柏著不必复用。但予以主事职衔。嗣后遣往新疆废员。或罪轻因公挂误革职者。行走果好。该大臣处保举咨送时。带领引见。朕酌量加恩。如原犯私罪。该大臣但将年满之处奏闻遣回。断不得滥行保题。将此交各该处遵照办理　　

○谕军机大臣等、前据崔应阶奏台湾地方。半系粤庄。俱广东民人居住。若地方官。亦系粤人。恐不无瞻徇同乡。即或遇事秉公。又易生嫌怨滋事。办理颇为掣肘。请嗣后广东人、任台湾文职者。概令回避一摺。彼时以其为调剂官民起见。似亦防微杜渐之道。是以批交该部议覆准行。今金门镇总兵龚宣来京陛见。召对之次。询以台湾地方情形。据称前岁冬。闽粤庄民仇杀一案。曾经派委文武员弁内。籍隶闽粤省分者晓示伊等以同乡相信。易于听从。旋即解散。况现在台郡武职。闽籍并不回避。而文职则概屏粤人。设遇两庄间有构争之事。若专令闽籍武弁往谕。粤庄未必不疑其偏向。恐不足服其心。于海外情形。转属无益等语。所奏似属有理。台地闽粤错居。易生仇衅。若不过私相聚鬨。岂能尽以官法绳之。又不便听其积嫌滋事。是员弁等之随宜调辑。亦不可少。而佐杂兼用粤人。颇觉相宜。况闽人仕台地。武职之例并未改更。独于粤籍文员。申以例禁。事理亦未平允。即或因县令职司民牧。倘于寄居粤户。瞻徇乡情。公事不无掣肘。尚可云杜渐防微。若佐杂微员。本非亲民之官。既无虑其迹涉嫌疑。且可资以消弭衅斗。慎选粤籍中之明干者。迁调数人任隶台郡。于地方公务。实有益而无损。崔应阶前奏。乃不拘大小文员。概令回避。未免因噎废食。所谓知其一、而不知其又有一也。著传谕钟音、将此例另行详悉妥议具奏。寻奏、台湾惟广东惠潮二府、嘉应一州、三属人居住为多。嗣后知县惟惠、潮嘉。三属人员。不与选调。其余文职、均照武职不避闽人之例。通行选调。报闻　　

○吏部带领京察保送一等之户部郎中福克进等、三十六员引见。得旨、福克进、索兴阿、评德、兴泰、陈孝泳、杨嗣曾、赵升、笃宽、奎明、德克进、明德、福参泰、忠泰、孙含中、蔡履元、孙嘉乐、陈绳祖、果尔敏、合德、崧柱、倭什布、新泰、倭臣保、德馨、穆通阿、新柱、诚存、萨炳阿、觉罗嵩阿礼、德尔炳阿、积兰泰、七十五、瑚宝、泰普、萨连、傅明阿、俱准其一等加一级　　

○兵部议覆、两江总督高晋奏称、定例凡有蝗蝻地方。文武官弁。有能合力搜捕。应时扑灭者。该督抚确查具奏。准其纪录一次。其缉捕不力。文职有应得处分。而武职独免。请嗣后武职员弁、应照文职作何递减议处。定例遵行。臣等查武职、不及早合力扑捕。以致长翅飞腾者。专汛官、照州县官革职拏问交部治罪例。革职。酌减免其拏问。该管上司、不速催扑捕者。兼辖官。应照道府降三级留任例。酌减降二级留任。统辖官应照布政使降二级留任例。酌减降一级留任。提镇。应照督抚降一级留任例。酌减罚俸一年。再地方遇蝗蝻。知府、直隶州、不行查报者。革职。司道督抚、不行查参者。降三级调用。武职兼统提督各官。有不行查报及不移会督抚题参者。当与文职一律议处。不得酌减。从之　　

○甲申。谕京师春霖未渥。入夏以来。虽节次得有微雨。总未优沾。现在麦当秀穗之时。大田亦正及长发。待泽甚殷。朕心深为廑念。宜申虔祷。期霈甘膏。著礼部即速查照定例。敬谨举行　　

○又谕、据明山奏、署渭源县知县杨兆槐。盘获滇省脱逃遣犯马进才请敕部议叙等语。杨兆槐前于成县聚众一案。曾经拏获要犯。今又盘获外省逃遣。看来尚属能事。著该督出具考语。送部引见　　

○谕军机大臣等、据明山奏、盘获云南脱逃遣犯马进才等、讯出该犯等、在云南楚雄府定远县。与湖南溆浦县军犯陈均侯。即从金沙江分路。独回溆浦原籍。现咨湖南抚臣查拏审办等语。陈均侯一犯。从去冬潜逃回籍。阅时既久。尚未见吴达善奏报弋获。岂该地方官。竟尔漫无访察。一任该犯久匿潜踪。著传谕吴达善。即速饬属上紧严缉务获。审明照例办理。毋任远扬漏网。仍将现在有无拏获。及作何勒缉之处。即行奏闻。寻奏、先于三月初十日。准云南抚臣咨会、缉拏脱逃军犯谌俊厚。查陈均侯、与谌。俊厚原籍、及同逃之马进才。情节相符。其为一人无疑。臣当即檄行该县躧缉。现复委员严密查拏。俟确查踪迹有无。即行具奏。报闻　　

○又谕、据明山奏、筹拨陕省粮石接济平凉一摺。所称札致文绶确商之处。殊不得理。已于摺内批示矣。该督现赴西安。查阅营伍。计日可与文绶相见。所有平凉府属需用粮石。应拨自何州县。正可面向该抚、详细熟筹。何必又烦笔札。况此项粮石。系拨往平凉储备借粜之用。尚非刻不空缓。并会晤亦不及待。必需飞札相商。即以办事迟速而计。觌面讲论。何等直捷。远胜于书函之往覆纡回。该督宁见不及此。岂拘泥札商故套。惟付之幕友。致书了事。该督全不经意耶。明山向日办理事务。颇为精细。何以近日顿不如前。著传旨申饬。又该督前奏、赴西安仅阅抚标。其余各营。仍归抚臣阅看。朕以该督既赴西安。则沿途经过营汛。何难顺便查阅。实为不晓事理。曾饬谕该督。据实格奏。今阅明山奏摺。仍与上次所奏相同。计拜摺时。自尚未接奉前旨。但前旨系三月十五日。由五百里驰寄。较询问该督甘省曾否得雨之谕、止迟一日。该督两次驿奏得雨情形。俱在接奉谕旨之后。何以不将饬谕阅看营伍一节。付邮覆奏。殊不可解。著再传谕该督。即行逐一覆奏。至现在甘省曾否续得透雨。并著奏闻。　　

○吏部带领京察保送一等之户部缎疋库郎中福勒贺等、四十员引见。得旨、福勒贺、毓奇、善泰、裕善、保长、特克慎、图拉、额腾额、德庆、五英、姚鼐、舒纶岱、逢年、阿兴阿、昆明、巴燕宝、伊勒图、花善布、觉罗诚光、兴安、多隆武、东书、色尔布、尚安、德成、王宽、觉罗吉福、景福、岱禄、音登额、永明、穆克登额、懋德、福德、色布星额、诚安、哈棻布、俱准其一等加一级。刘芬、德恒、俱著改为二等。鸣赞乌林太、著改为二等。将刑部员外郎兼鸣赞之永信、作为一等加一级　　

○旌表守正捐躯之四川云阳县民刘国桃弟妻张氏　　

○乙酉。谕、京师及近畿春膏未渥。入夏以来。得雨亦未深透。现在将届芒种。高下田亩。待泽维殷。业经降旨设坛祈祷。因思清理庶狱。亦足感致甘霖。著刑部堂官。查明军流以下等罪情节。分别减等发落。其因事牵涉。拘系质讯者。亦速行讯明省释。至寻常案件。并著即为完结。均毋得稽延留滞。该部即遵谕行。直隶省。并交杨廷璋一体遵照查办　　

○吏部带领京察保送一等之刑部郎中荣柱等、一百一员引见。得旨、荣柱、穆精阿、赫绅泰、国泰、永昇、保成、福德、刘大悫、吕尔昌、袁守诚、费淳、觉罗泰和、观禄、冯廷丞、塔琦、吕元亮、孙志祖、塔敏、兴安、特音布、百庆、善应保、德敏、素诚额、元举、景禄、富明阿、华连布、克兴额、音德布、果勒明阿、德麟、福重、费南英、泰宁松龄、托嵩阿、戴翼子、觉罗祥鼐、那穆塔、固尔敦、福通、那昌阿、萨涵泰、丙忠、达麟、重安、佛禄、定福、八十九、法福里、阿林、太平阿、柏潢、巴永泰、佛存、富宁、书敏、隆昌、七十九、台翰图、兆宾、富庆、魁舒、永德、伊车布、全福、图萨布、西平、梁英佐、王绂、积善、张霁、曹汉良、福永、图章、佛尔、庆额、辙臣、阿精阿、瑾拔、萨秉阿、全保、正泰、书宁额、宗室玉鼎柱、硕善、张光宪、袁鉴、成善、觉罗彦方、明安、富色克、兆灵阿、丰盛阿、握升额、李本木□寻。永全、瑚什理、陈显曾、穆鲁、俱准其一等加一级。灵轮、著改为二等。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十二


大清高宗法天隆运至诚先觉体元立极敷文奋武孝慈神圣纯皇帝实录卷之八百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。四月。丙戌。上诣黑龙潭祈雨　　

○丁亥。孝端文皇后忌辰。遣官祭昭陵　　

○谕、昨降旨令满洲翰詹各员兼部行走者。京察时。入于各该部司员内一体考察。固以防浮滥之渐。亦因满洲翰林。多有由各部院升授者。向既未工文墨。在本衙门转无可见长。而在部中留心办事。颇为有益。但既已兼部。则平日之勤惰优劣。该堂官皆所深知。较掌院等更为亲切。视其现在供职而殿最之。自属核实之道。至太常寺。鸿胪寺。读祝鸣赞等官。其职专于宣赞。自以仪娴声亮者为优。间有升任各部院衙门者。仍兼本寺行走。遇典礼执事如常。并不藉其专心部务。与翰林兼部者不同。是其考察。又当责之本寺堂官。而不必归于部院矣。乃向来京察太常鸿胪寺官升任部院者。皆由所升之缺注考。而本寺即置之不问。所列一等。率取其次者滥充。既非所以示平允。亦不足以昭劝励。即如前日引见鸿胪寺京察人员。该寺因永信已升刑部。而以乌林太为一等。夫永信在刑部。不过旅进旅退。即二等尚属过分。而在鸿胪传赞。实为杰出之员。迥非乌林太所能及。因将二人等第更置。今日太常寺之德明。扎勒汉亦然。若仍拘泥成例。于造就人才之道无益。嗣后读祝鸣赞等官。升任后仍兼本寺行走者。俱由该寺堂官注考保送。著为令　　

○又谕、本日引见京察各员内。翰林院庶吉士。亦有列入一等者。该员尚未散馆授职。不应遽膺荐剡。著彻去。嗣后庶吉士保送一等之例。著停止　　

○谕军机大臣等、据彰宝奏、南掌国王、将内地民人邹纪敏、邬子光、二人。随同进象人一并送回。请解交广督、查明审拟一摺。自应如此办理。该犯等、以内地人民。敢于潜出外境。贸易觅利。有应得之罪。其平日亦必非安静之人。或在各原籍、别有为逋逃情事。俱未可定。著传谕李侍尧、俟滇省将二犯解到。即行详悉审明究拟具奏。原摺并著钞寄阅看　　

○又谕、据阿桂等奏称、侍卫鄂兰跟役陈志奇。酗酒恣横。请发伊犁赏给厄鲁特为奴等语。所办甚不晓事。已于摺内批饬。此等赏给功臣家为奴之人。本系重犯子孙。律应缘坐。第因其犯案时。年未及岁。贷以一死。已属法外施仁。如为奴后。再有行凶过犯。是其怙恶不悛。罪无可逭。更不必问其系何案犯亲属。今陈志奇。系赏给鄂兰为奴之人。敢于醉后持刀欲砍同伴家奴实。为凶横不法且现随军营。尤难轻贷。阿桂等、既据鄂兰呈报。即应将该犯立时杖毙示众。以昭炯戒。乃复行文向刑部查取原案。已属非是。且赏给为奴之人。非寻常家奴可比。若不遵约束。伊主即加以杖毙。亦无不可。前降谕旨甚明。阿桂等既引前旨、并不遵照办理。转将该犯拟赏厄鲁特为奴。何舛谬竟至于此。著传旨严行申饬。并谕德福知之　　
</div>
    <div class="pagination">
<a href="清实录乾隆朝实录_page1174.html">上一页</a><span>...</span><a href="清实录乾隆朝实录_page1170.html">1170</a><a href="清实录乾隆朝实录_page1171.html">1171</a><a href="清实录乾隆朝实录_page1172.html">1172</a><a href="清实录乾隆朝实录_page1173.html">1173</a><a href="清实录乾隆朝实录_page1174.html">1174</a><span class="current-page">1175</span><a href="清实录乾隆朝实录_page1176.html">1176</a><a href="清实录乾隆朝实录_page1177.html">1177</a><a href="清实录乾隆朝实录_page1178.html">1178</a><a href="清实录乾隆朝实录_page1179.html">1179</a><a href="清实录乾隆朝实录_page1180.html">1180</a><span>...</span><a href="清实录乾隆朝实录_page1176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
