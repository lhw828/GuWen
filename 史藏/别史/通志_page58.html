<!DOCTYPE html>
<html>
 <head>
  <meta charset="utf-8"/>
  <title>
   通志 - 第 58 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 58 页/共 155 页
  </h1>
  <div class="content">
   通志卷四十八
&lt;史部,别史类,通志&gt;
　　钦定四库全书
　　通志卷四十九
　　宋　右　廸　功　郎　郑　樵　渔　仲　撰
　　乐略第一
　　乐府总序
　　古之逹礼三一曰燕二曰享三曰祀所谓吉凶军賔嘉皆主此三者以成礼古之逹乐三一曰风二曰雅三曰颂所谓金石丝竹匏土革木皆主此三者以成乐礼乐相须以为用礼非乐不行乐非礼不举自后防以来乐以诗为本诗以声为用八音六律为之羽翼耳仲尼编诗为燕享祀之时用以歌而非用以説义也古之诗今之辞曲也若不能歌之但能诵其文而説其义可乎不幸腐儒之説起齐鲁韩毛四家各为序训而以説相高汉朝又立之学官以义理相授遂使声歌之音湮没无闻然当汉之初去三代未逺虽经主学者不识诗而太乐氏以声歌肄业徃徃仲尼三百篇瞽史之徒例能歌也柰义理之説既胜则声歌之学日微东汉之末礼乐萧条虽东观石渠议论纷纭无补于事曹孟徳平刘表得汉雅乐郎杜防防老矣久不肄习所得于三百篇者惟鹿鸣驺虞伐檀文王四篇而已余声不太和末又失其三左延年所得惟鹿鸣一篇每正旦大防太尉奉璧羣臣行礼东厢雅乐常作者是也古者歌鹿鸣必歌四牡皇皇者华三诗同节故曰工歌鹿鸣之三而用南陔白华华黍三笙以赞之然后首尾相承节奏有属今得一诗而如此用可乎应知古诗之声为可贵也至晋室鹿鸣一篇又无矣自鹿鸣一篇絶后世不复闻诗矣然诗者人心之乐也不以世之污隆而存亡岂三代之时人有是心心有是乐三代之后人无是心心无是乐乎继三代之作者乐府也乐府之作宛同风雅但其声散佚无所纪系所以不得嗣续风雅而为流通也按三百篇在成周之时亦无所纪系有季札之贤而不别国风所在有仲尼之圣而不知雅颂之分仲尼为此患故自卫返也问于太师氏然后取而正焉列十五国风以眀风土之音不同分大小二雅以眀朝廷之音有间陈周鲁商三颂之音所以侑祭也定南陔白华华黍崇丘由庚由仪六笙之音所以叶歌也得诗而得声者三百篇则系于风雅颂得诗而不得声者则置之谓之逸诗如河水祈招之类无所系也今乐府之行于世者章句虽存声乐无用崔豹之徒以义説名吴兢之徒以事解目盖声失则义起其与齐鲁韩毛之言诗无以异也乐府之道或几乎息矣臣今取而系之千载之下庶无絶纽一曰短箫铙歌二十二曲二曰鞞舞歌五曲三曰拂舞歌五曲四曰鼓角横吹十五曲五曰笾角十曲六曰相和歌三十曲七曰吟叹四曲八曰四一曲九曰平调七曲十曰瑟调三十八曲十一曰楚调十曲十二曰大曲十五曲十三曰白纻歌五曲十四曰清商八十四曲凡二百五十一曲系之正声即风雅之声也一曰郊祀十九章二曰东都五诗三曰梁十二雅四曰唐十二和凡四十八曲系之正声即颂声也一曰汉三侯之诗一章二曰汉房中之乐十七章三曰隋房内二曲四曰梁十曲五曰陈四曲六曰北齐二曲七曰唐五十五曲凡九十一曲系之别声而非正乐之用也正声之余则有琴琴五十七曲别声之余则有舞舞二十三曲古者丝竹与歌相和故有谱无辞所以六诗在三百篇中但存名耳汉儒不知谓为六亡诗也琴之九操十二引以音相授并不着辞琴之有辞自梁始舞与歌相应歌主声舞主形自六代之舞至于汉魏并不着辞也舞之有辞自晋始今之所系以诗系于声以声系于乐举三逹乐行三逹礼庶不失乎古之道也古调二十四曲征戍十五曲游侠二十一曲行乐十八曲佳丽四十七曲别离十八曲怨思二十五曲歌舞二十一曲丝竹十一曲觞酌七曲宫苑十九曲都邑三十四曲道路六曲时景二十五曲人生四曲人物十曲神仙二十二曲梵竺四曲蕃音四曲山水二十四曲草木二十一曲车马六曲鱼龙六曲鸟兽二十一曲杂体六曲总四百十九曲不得其声则以义类相属分为二十五门曰遗声遗声者逸诗之流也庶几来者复得其声则不失其所系矣然三代既没汉魏嗣兴礼乐之来陵夷有渐始则风雅不分次则雅颂无别次则颂亡次则礼亡按上之回圣人出君子之作也雅也艾如张雉子班野人之作也风也合而为鼓吹曲燕歌行其音本幽蓟则列国之风也煌煌京洛行其音本京华则都人之雅也合而为相和歌风者乡人之用雅者朝廷之用合而用之是为风雅不分然享大礼也燕私礼也享则上兼用下乐燕则下得用上乐是则风雅之音虽异而享燕之用则通及明帝定四品一曰大予乐郊庙上陵用之二曰雅颂乐辟雍享射用之三曰黄门鼓吹乐天子宴羣臣用之四曰短箫铙歌乐军中用之古者雅用于人颂用于神武帝之立乐府采诗虽不辨风雅至于郊祀房中之章未尝用于人事以明神人不可以同事也今辟雍享射雅颂无分应用颂者而改用大予应用雅者而改用黄门不知黄门大予于古为何乐乎风雅通歌犹可以通也雅颂通歌不可以通也曹魏凖鹿鸣作于赫篇以祀武帝凖驺虞作巍巍篇以祀文帝凖文王作洋洋篇以祀明帝且清庙祀文王执竞祀武王莫非颂声今魏家三庙纯用风雅此颂之所以亡也颂亡则乐亡矣是时乐虽亡礼犹存宗庙之礼不用之天明有尊亲也鬼神之礼不用之人知有幽明也梁武帝作十二雅郊庙明堂三朝之礼展转用之天地之事宗庙之事君臣之事同其事矣乐之失也自汉武始其亡也自魏始礼之失也自汉明始其亡也自梁始礼乐沦亡之所由不可不知也
　　正声序论
　　古之诗曰歌行后之诗曰古近二体歌行主声二体主文诗为声也不为文也浩歌长啸古人之深趣今人既不尚啸而又失其歌诗之防所以无乐事也凡律其辞则谓之诗声其诗则谓之歌作诗未有不歌者也诗者乐章也或形之歌咏或散之律吕各随所主而命主于人之声者则有行有曲散歌谓之行入乐谓之曲主于丝竹之音者则有引有操有吟有弄各有调以主之摄其音谓之调总其调亦谓之曲凡歌行虽主人声其中调者皆可以被之丝竹凡引操吟弄虽主丝竹其有辞者皆可以形之歌咏盖主于人者有声必有辞主于丝竹者取音而已不必有辞其有辞者通可歌也近世论歌行者求名以义彊生分别正犹汉儒不识风雅颂之声而以义论诗也且古有长歌行短歌行者谓其声歌之长短耳崔豹吴兢大儒也皆谓人夀命之短长当其时已有此説今之人何独不然呜呼诗在于声不在于义犹今都邑有新声巷陌竞歌之岂为其辞义之美哉直为其声新耳礼失则求诸野正为此也孔子曰吾自卫反鲁然后乐正雅颂各得其所亦谓雅颂之声有别然后可以正乐又曰关雎乐而不淫哀而不伤亦谓关雎之声和平闻之者能令人感发而不失其度若诵其文习其理能有哀乐之事乎二体之作失其诗矣纵者谓之古拘者谓之律一言一句穷极物情工则工矣将如乐何乐府在汉初虽有其官然采诗入乐自汉武始武帝定郊祀廼立乐府采诗夜诵则有赵代秦楚之讴莫不以声为主是时去三代未逺犹有雅颂之遗风及后人泥于名义是以失其故吴兢讥其不覩本章便断题取义赠利渉则述公无渡河庆载诞乃引乌生八九子赋雉子班者但美绣颈锦臆歌天马者惟叙骄驰乱蹋其间有如刘猛李余辈赋出门行不言离别将进酒乃叙烈女事用古题不用古义知此意者盖鲜矣然使得其声则义之同异又不足道也自永嘉之乱礼乐日微日替暨隋平陈得其一二则乐府之清商也文帝听而善之曰此华夏正声也乃置清商府博采旧章以为乐之所本在此自隋之后复无正声至唐能合于管者明君杨叛儿骁壶春歌秋歌白雪堂堂春江花月夜八曲而已不几于亡乎臣谨考摭古今编系节奏庶正声不坠于地矣
　　汉短箫铙歌二十二曲【亦曰鼓吹曲按汉谓之短萧铙歌南北朝谓之鼔吹曲观李白作鼔吹入朝曲亦曰铙歌列骑次飒沓引公卿则知唐时犹有遗音但大乐氏失职耳】
　　朱鹭【鹭惟白色汉有朱鹭之祥因而为诗梁元帝放生碑云元龟夜梦终见取于宋王朱鹭晨飞尚张罗于汉后谓此也魏曰楚之平言魏平陵也吴曰炎精缺言汉衰而孙坚扶王室也晋曰灵之祥言宣帝佐魏而石瑞之祥也梁曰木纪谢言齐谢梁升也北齐曰水徳谢言魏谢齐兴也后周曰元精季言魏道陵迟太祖肇开王业也】思悲翁【魏曰战荥阳言曹公也吴曰汉之季言孙坚闵汉也晋曰宣受命言宣帝御诸葛也梁曰贤首山言武帝破魏军于司州肇王迹也北齐曰出山东言神武战广阿破尔朱兆也后周曰征陇西言太祖诛侯莫陈悦埽清陇右也】艾如张【温子升辞云谁在闲门外罗家诸少年张机艾侧结网槿篱边若能飞自勉岂为缯所纒黄雀傥为戒朱丝犹可延此艾如张之事也观李贺诗有艾叶緑花谁翦刻中藏祸机不可测似翦艾叶为蔽张之具也魏曰获吕布言曹公围临淮禽吕布也吴曰摅武师言孙权征伐也晋曰征辽东言宣帝讨灭公孙氏也梁曰桐栢山言武帝牧司州兴王业也北齐曰战韩陵言神武平四方定京洛也后周曰迎魏帝言武帝西幸太祖奉迎宅关中也】上之回【汉武帝元封初因至雍遂通回中道后数游幸焉其歌称帝游石关望诸国月支臣匈奴服盖夸时事也魏曰克官渡言曹公破袁绍于官渡也吴曰乌林言周瑜破魏武于乌林也曰宣辅政言宣帝之业也梁曰道亡言东昬失道义师起樊邓也北齐曰殄关陇言神武遣侯莫陈悦诛贺防岳定关陇也后周曰平窦泰言太祖讨平窦泰也】拥离【魏曰旧邦言曹公胜袁绍于官渡还谯收死亡士卒也吴曰秋风言悦以使民民忘其死也曰时运多难言宣帝讨吴方冇征而无战也梁曰抗威言被加湖元勲也北齐曰灭山蠕言神武屠蠡升高车而蠕蠕向化也后周曰复农言太祖收复陜城关东震惧也古辞云拥离趾中可筑室何用葺之蕙用兰拥离趾中】战城南【古辞言战城南死郭北野死不乌可食此言野死不得葬为乌鸟所食愿为忠臣义士朝出战而暮不得归后来作者皆体此意魏曰定武功言曹公初破邺也吴曰克皖城言孙权胜魏武于此城也曰景龙飞言景帝也梁曰汉东流言克鲁山城也北齐曰立武定言神武立魏主迁都于邺而定天下也后周曰克沙苑言太祖俘齐军十万于沙苑神武脱身遁也】巫山高【古辞巫山高高以大淮水深难以逝大略言江淮深无梁以渡临水逺望思归而已后之作者皆渉阳台云雨之説非旧意也魏曰屠柳城言曹公破三郡乌丸于柳城也吴曰关背徳言关羽背吴为孙权所擒也曰平王衡言景帝调万国也梁曰鹤楼峻言平郢城也北齐曰战芒山言神武克周帅也后周曰战河阴言太祖破神武于河上斩其三将也】上陵【汉章帝元和三年帝自作诗四篇一曰思齐姚皇二曰六麒麟三曰竭肃雝四曰陟屺与鹿鸣承元气二曲为宗庙食举又以重来上陵二曲合八曲为上陵食举据此所言则上陵自是八曲之一名或作于章帝之前亦不可知盖因上陵而为之也魏曰平南荆言曹公平荆州也吴曰通荆州言吴与蜀通好也曰文皇统百揆言文帝也梁曰昬主恣淫匿言东昬政乱武帝起义伐罪吊民也北齐曰禽萧明言梁遣明来寇为清河王岳所禽也后周曰平汉东言太祖命将平随郡安陆也】将进酒【魏曰平关中言曹公征马超定关中也吴曰章洪徳言孙权之徳也曰因时运言时运之变圣防潜施也梁曰石首篇言平京城废东昬也北齐曰破侯景言清河王岳破侯景复河南也后周曰取巴蜀言太祖遣军平定蜀地也】有所思亦曰嗟佳人【汉太乐食举十三曲第七曰有所思汉人亦以此乐侑食魏曰应帝期言文帝以圣徳受命应期运也吴曰顺歴数言孙权建大号也曰惟庸蜀言文帝平蜀封建复五等之爵也梁曰期运集言武帝受禅也北齐曰嗣丕基言文宣帝也后周曰拔江陵言太祖命将禽萧绎平南土也】芳树【魏曰邕熙言君臣邕穆庶绩咸熙也吴曰承天命言践位也晋曰天序言用人尽其才也梁曰于穆言君臣和乐也北齐曰克淮南言文宣遣清河王岳禽梁司徒陆法和克夀春尽取江北之地也后周曰受魏禅言闵帝受魏禅作周也】上邪【魏曰太和言明帝继统得太和平而改元也吴曰元化言以道化天下也曰大承运期言应箓受图也梁曰惟大梁言梁徳广运也北齐曰平瀚海言文宣命将灭蠕蠕国也后周曰宣重光言明帝入承大统也】君马黄【曰金灵运言晋乗金运也北齐曰定汝颍言文襄遣清河王岳禽周将王思政于长葛汝颍悉平也后周曰哲皇出言高祖之圣徳也按古辞云君马黄臣马苍二马同逐臣马良终言美人归以南以北驾车驰马令我心伤但取第一句以命题其主意不在马也李贺之作其得古道乎如张正见蔡知君之流只言马而已按谢爕云或听铙歌曲惟吟君马黄古人知音别曲见于赋咏者如此后世只于言语上计较此道无闻】雉子班【曰于穆我皇言武帝也北齐曰圣道洽言文宣之徳无思不服也后周曰平东夏言高祖禽齐主于青州一举定山东也按吴兢所引古辞云雉子高飞止黄鹄高飞已千里雄来飞从雌视以为始作之辞然乐府之题亦如古诗题所谓关雎葛覃之类只取篇中一二字以命诗初无义也后人即物即亊而赋故于题有义据此古词无雉子班之语徃徃雉子班之作复在此古辞之前吴兢未之见也如吴均可怜雉子班又后人所作也】圣人出【晋曰仲春振旅言大晋搜田以时也北齐曰受魏禅言文宣受禅应天顺人后周曰禽明彻言高祖遣将克陈将吴明彻而俘之也】临高台【古辞云临高台台下清水清且寒江有香草杂以兰黄鹄高飞离或翻开弓射鹄令我生万年晋曰夏苗田言大搜田为苗除害也北齐曰服江南言梁主萧绎来附化也】逺如期亦曰逺期【汉太乐食举十三曲一曰鹿鸣二曰重来三曰初造四曰侠安五曰来归六曰逺期七曰有所思八曰明星九曰清凉十曰渉大海十一曰大置十二曰承元气十三曰海淡淡魏时以逺期承元气海淡淡三曲多不通利故省之及荀勗傅元之流并为歌辞曰仲秋狝田言搜狩以时虽有文徳不废武事也北齐曰刑罚中言孝昭举直措枉狱讼无怨也】石留【曰顺天道言仲冬大阅用武修文也北齐曰逺夷至言至海外西夷诸国遣使朝贡也】务成【曰唐尧言圣皇陟位化被四表也北齐曰嘉瑞臻言圣主应期河清龙见符瑞总至也】元云【北齐曰成礼乐言功成化洽制礼作乐也】黄爵行【晋曰伯益言赤鸟衘书有周以兴今圣皇受命神雀来也】钓竿篇【伯常子避仇河濵为渔父其妻思之而为钓竿歌每至河侧輙歌之后司马相如作钓竿诗遂以为乐曲】
　　汉鞞舞歌五曲
　　关中【一作东】有贤女【魏曰明明魏皇帝曰洪业篇】章和二年中【汉章帝所造魏曰太和有圣帝曰天命篇】乐久长【魏曰魏歴长曰景皇篇】四方皇【魏曰天生烝民曰大晋篇】殿前生桂树【魏曰为君既不易晋曰明君篇】
　　右鞞舞之歌五曲未详所始汉代燕享则用之傅毅张衡所赋皆其事也章和二年中则章帝所作旧辞并亡曹植鞞舞诗序云故西园鼓吹李坚者能鞞舞遭世乱越关西随将军段煨先帝闻其旧妓下书召坚坚年逾七十中间废而不为又古曲甚多谬误异代之文未必相袭故依前曲作新歌五篇晋泰始中又制其辞焉按鞞舞本汉巴渝舞高祖自蜀汉伐楚其人勇而善鬬好为歌舞帝观之曰武王伐纣之歌使工习之号曰巴渝舞其舞曲四篇一曰矛渝二曰安弩渝三曰安台四曰行辞其辞既古莫能晓句读魏使王粲制其辞粲问巴渝帅而得歌之本意故改为矛渝新福弩渝新福安台新福行辞新福四歌以述魏徳其舞故常六佾桓元将位尚书殿中郎袁明子啓増满八佾梁复号巴渝隋文帝以非正典罢之
　　拂舞歌五曲魏武帝分碣石为四曲共八曲
　　白鸠篇【亦曰白鳬舞以其歌且舞也亦入清商曲】济济篇　独禄篇【李白作独鹿】碣石篇【乐奏魏武帝分为四篇一曰观沧海二曰冬十月三曰上不同四曰龟虽夀】淮南王篇【旧説淮南王安求仙礼方士遂与八公相携而去莫知所在其家臣小山之徒思恋不已乃作是歌言安仙去也此则恢诞家为此説耳不然亦是后人附防也】
　　按晋杨舞序云自到江南见白符舞符即鳬也白鳬舞即白鸠舞也白鳬之辞出于吴其本歌云平平白鳬思我君恵集我金堂谓晋为金徳吴人患孙皓虐政而思从也然碣石章又出于魏武则知拂舞五篇并晋人采集三国之前所作惟白鳬不用吴旧歌而更作之命以白鸠焉
　　鼔角横吹十五曲
　　黄鹄【一作鹤】吟　陇头吟亦曰陇头水　望行人　折杨柳　关山月　洛阳道　长安道　豪侠行【亦曰侠客行】梅花落【胡笳曲】紫骝马　骢马【复有骢马驱非横吹曲】雨雪　刘生【不知何代人观齐梁以来所为刘生之辞皆称其任侠周游三秦间或云抱劎专征为符节郎】古劒行洛阳公子行
　　右鼓角横吹曲按周礼以鼖鼓鼓军事旧云用角其説谓蚩尤氏帅魑魅与黄帝战于涿鹿之野帝命吹角为龙吟以御之其后魏武帝北征乌桓越渉沙漠军士闻之悲思于是减为中鸣尤更悲矣按此有十五曲后之角工所者只得梅花耳今太常所试乐工第三等五十曲抽试十五曲及鸣角人习到大梅花小梅花可汗曲是梅花又有大小之别也然角之制始于边中国所用鼓角盖习边角而为也黄帝之説多是谬悠况鼓角与边角声类既同故其曲亦相参用而梅花之辞本于胡笳今人谓角鸣为边声初由边徼所也关山月洛阳道长安道豪侠行梅花落紫骝马骢马八曲后代所加也
　　边角十曲
　　黄鹄吟　陇角头吟亦曰陇头水　出关　入关　出塞　入塞　折杨柳　黄覃子　赤子杨　望行人右边角者本以应胡笳之声后渐用之故横吹有双角即边乐也汉博望侯张骞入西域其法惟得摩诃兠勒二曲是为边曲之本摩诃兠勒皆边语也协律校尉李延年因边曲更新声二十八解其法乗舆以为武乐后汉以给边将魏晋以来二十八解不复具存但用十曲而已鼓角之本出于边角
　　相和歌三十曲
　　江南曲【梁简文辞云阳春路时使佳人度枝中水上青并归长杨树拂地桃花飞清风吹人光照衣景将夕掷黄金留上客古辞古之诗即今之曲也由梁武之后皆能音律故创激越之辞发靡丽之音世所好尚至今曲与诗分为二矣简文辞美则美矣其如失古意何】度关山亦曰度关曲【古辞曹魏乐奏】长歌行【古辞按长短歌行皆言其歌声发越自有短长魏武燕歌行曰短歌微吟不能长傅元艶歌行曰咄来长歌续短歌是也崔豹古今注言长歌乃续命之长吴兢亦如是説谬哉】薤露歌亦曰薤露行亦曰天地丧歌亦曰挽柩歌【田横门人作辞云薤上朝露何易晞薤露明朝更复落人死一去何时归蒿里谁家地聚敛魂魄无贤愚鬼伯一何相催促今乃不得少踟蹰按左传齐将与吴战于艾陵公孙夏使其徒歌虞殡注云送歌也是古有丧歌矣使挽柩者歌之故为丧歌亦谓挽柩歌此二章之作乃田横门人歌以横也但悲其亡耳亦无怨言足见古人之用心任所遇而已未尝尤人焉本一诗也而有二章至汉武时李延年分为二曲薤露送王公贵人蒿里送士大夫庶人当其时声亦自有别所以为二曲后人通谓之挽歌者以其声无异也故不复存其名薤露亦谓之泰山吟行者言人死则精爽归于泰山】蒿里亦曰蒿里行亦曰泰山吟行【丧歌亦曰挽柩歌】鸡鸣亦曰鸡鸣高树顚【盖本古辞所谓鸡鸣高树颠狗吠深巷中也】对酒行【古辞曹魏乐奏】乌生八九子【古辞乌生八九子端坐秦氏桂树间言乌母生子本在南山岩石间而来为秦氏所弹白鹿在苑中人得以为脯黄鹄摩天鲤鱼在深渊人可得而煑之皆由有所欲也此言为隐者戒耳今刘孝威之诗但言乌而已】平陵东【古辞云平陵东松栢桐不知何人刦义公取第一句以命篇此则汉翟义门人所作也义为东郡太守起兵诛王莽不克而死门人作是歌以哀之】陌上桑亦曰艶歌罗敷行亦曰日出东南隅行亦曰日出行亦曰采桑曲曹魏改曰望云曲【按古辞陌上桑有二此则为罗敷也罗敷者邯郸秦氏女也嫁千乗王仁仁后为赵王家令罗敷采桑于陌上赵王登台见而悦之置酒欲夺焉罗敷善弹筝作陌上桑以自明不从其辞称罗敷采桑陌上为使君所邀罗敷甚夸其夫为侍中郎以拒之或言与旧説不同然侍中郎汉官也恐仁初为赵王家令后为汉侍中郎也呼赵王为使君者郎君之称本于汉恐言使君者犹今言使长也其辞有日出东南隅照我秦氏楼之句故亦曰日出东南隅行亦曰日出行别有秋胡行其事与此不同以其亦名陌上桑致后人差互其説如王筠陌上桑云秋胡始停马罗敷未满箱盖合为一事也】短歌行亦曰鰕防【晋乐奏】燕歌行【晋乐奏燕北地也是歌始于魏文帝其辞云秋风萧瑟天气凉草木揺落露为霜羣燕辞归鴈南翔念君客游思断肠慊慊思归恋故乡何为淹留寄他方贱妾茕茕守空房忧来思君不敢忘不觉泪下沾衣裳援琴鸣发清商短歌防吟不能长明月皎皎照我牀星汉西流夜未央牵牛织女遥相望尔独何辜限河梁】秋胡行亦曰陌上桑亦曰采桑亦曰在昔【鲁有秋胡子纳妻五日而官于陈五年乃归未至家于路傍见妇人采桑色美説之下车曰力田不如逄丰年力耕不如见公卿吾有金愿以与汝妇人曰妇人当采桑力作以养舅姑不愿人之金秋胡归奉金以遗母母使呼妇妇至乃向采桑者妇恶其行因东投河而死后人哀之而作秋胡行故亦曰陌上桑亦曰采桑后人多与罗敷行无别】苦寒行亦曰吁嗟【晋乐奏古辞云北上太行山艰哉何巍巍羊肠坂诘屈车轮为之摧树木何萧瑟北风声正悲熊罴对我蹲虎豹夹道啼溪谷少人民雪落何霏霏延颈长叹息逺行多所懐我心何怫郁思欲一东归水深桥梁絶中路正徘徊迷惑失故路薄暮无宿栖行行日已逺人马同时饥担囊行取薪斧氷持作糜悲彼东山诗悠悠使我哀】董逃行【古辞云吾欲上谒从高山山头危险道路难言五岳之上皆以黄金为宫阙多灵兽仙草以人君多欲夀考求长生不死之药故令天神拥防疑此辞作于汉武之时盖武帝有求仙之兴董逃者古仙人也后汉游童竞歌之有董卓之乱卒以逃亡此则謡防之言因其所尚之歌故有是事实非起于后汉也梁简文咏行幸甘泉云董逃拜金紫贤妻侍禁中又云不羡神仙侣排烟逺驾鸿所言仙事也然陆机谢灵运之作皆言节物易徂可及时行乐晋傅休奕九秋十二篇有拟董逃行但言夫妇离别各随其意】塘上行亦曰塘上辛苦行【晋乐奏或云甄后所作或云魏文帝作按古歌曰蒲生我池中緑叶何离离然观陆机二篇之作皆言妇人见弃于君之情也旧云甄后被谗见弃而作必是也】善哉行亦曰日苦短【古辞云来日大难口燥唇干言人命不可保当乐见亲犮求长生术与王乔八公游也】东门行【晋乐奏古辞云出东门不愿归言士有贫不安其居防劒将去妻子牵衣留之愿共餔糜斯足不求富贵也】西门行【古辞】煌煌京洛行【晋乐奏】艳歌何尝行亦曰飞鹤行【古辞云飞来双白鹤乃从西北来言雌病雄不能之而去五里一返顾六里一徘徊虽遇新相知终伤生别离】歩出夏东门行亦曰陇西行【古辞】野田黄雀行【晋乐奏】满歌行【大曲古辞】櫂歌行【晋乐奏魏明帝将用舟师平吴故作是歌以明王化所及后之作者多言方舟鼔櫂之兴耳】鴈门太守行【按古辞是后汉孝和时洛阳令王涣也涣尝为安定太守有安边恤民之功百姓歌之然此则鴈门太守若非其事偶相合则是作诗者误以安定为鴈门】白头吟【西京杂记司马相如将聘茂陵人女为妾文君作白头吟以自絶相如乃止后人作白头吟皆是以直道被谗见疎于君故古辞云凄凄重凄凄嫁娶不须啼愿得一心人头白不相离】气出唱【亦曰惟干】精列【古辞】东光右汉旧歌也曰相和歌者并汉世街陌讴謡之辞丝竹更相和令执节者歌之按诗南陔之三笙以和鹿鸣之三雅由庚之三笙以和鱼丽之三雅者相和歌之道也本一部魏明帝分为二部更递夜宿始十七曲魏晋之世朱生【善琵琶】宋识【善击节】列和【善吹笛】等复为十三曲自短歌行以下晋荀朂采撰旧诗施用以代汉魏故其数广焉
　　相和歌吟叹四曲
　　大雅吟　王昭君　楚妃叹　王子乔
　　右张永元嘉技録四曲也古有八曲曰小雅吟蜀琴头楚王吟东武吟四曲阙
　　相和歌四一曲
　　蜀国四
　　右张永元嘉技録有四一曲蜀国四是也居相和之末三调之首古有四曲其张女四李延年四严卯四弦三曲阙蜀国四节家旧有六解宋歌有五解今亦阙
　　相和歌平调七曲
　　长歌行　短歌行亦曰鰕防　猛虎行　君子行　燕歌行　从军行　鞠歌行
　　右宋王僧防大明三年宴乐技録平调有七曲也
　　相和歌清调六曲【三妇艳诗一曲附】
　　苦寒行　豫章行　董逃行　相逄狭路间行亦曰长安有狭斜行亦曰相逄行　塘上行　秋胡行　三妇艳诗亦曰大妇织绮罗中妇织流黄
　　右王僧防技録清调六曲也其三妇艳诗技録不载张氏云非管音声所寄似是命笛理之余
　　相和歌瑟调三十八曲
　　善哉行亦曰日苦短　歩出夏门行亦曰陇西行　折杨柳　西门行　东门行　东西门行　却东西门行顺东西门行　饮马长城窟行亦曰饮马行　上留
　　田行　新城安乐宫行　妇病行　孤子生行亦曰孤儿行亦曰放歌行　大墙上蒿行　野田黄雀行　钓竿行　临高台行　长安城西行　武舍之中行　鴈门太守行　艳歌何尝行亦曰飞鹄行　艳歌福钟行艳歌双鸿行　煌煌京洛行　帝王所居行　门有
　　车马客行　墙上难为趋行　日重光行　月重轮行蜀道难　櫂歌行　有所思行　蒲坂行　采梨橘
　　行　　白杨行　胡无人行　青龙行　公无渡河行亦曰箜篌行
　　右王僧防技録
　　相和歌楚调十曲
　　白头吟行　泰山吟行　梁甫吟行　东武吟亦曰东武琵琶吟行　怨诗行亦曰怨歌行亦曰明月照高楼长门怨亦曰阿娇怨　班媫妤亦曰媫妤怨　娥眉
　　怨　玉阶怨　杂怨
　　右王僧防技録五曲自长门怨以下五曲续附
　　大曲十五曲
　　东门【东门行】西山【折杨柳行】罗敷【艳歌罗敷行】西门【西门行】黙黙【折杨柳行】园桃【煌煌京洛行】白鹄【艳歌何尝行】碣石【歩出夏门行】何尝【艳歌何尝行】置酒【野田黄爵行】为乐【满歌行】夏门【歩出夏门行】王者布大化【櫂歌行】洛阳令【鴈门太守行】白头吟
　　白纻歌一曲【古辞】梁武改为子夜吴声四时歌四曲共五曲
　　白纻歌【白纻歌有白纻舞白鳬歌有白鳬舞并吴人之歌舞也吴地出纻又江乡水国自多鳬鹜故兴其所见以寓意焉始则田野之作后乃大乐氏用焉其音入清商调故清商七曲有子夜者即白纻也在吴歌为白纻在雅歌为子夜梁武令沈约更制其辞焉古为云白纻白质如轻云色似银制以为袍余作巾袍以光躯巾拂尘】
　　右白纻与子夜一曲也在吴为白纻在晋为子夜故梁武本白纻而为子夜四时歌后之为此歌者曰白纻则一曲曰子夜则四曲今取白纻于白纻取四时歌于子夜其实一也
　　清商曲七曲【附五十曲并夷乐四十一曲除内七曲同实计八十四曲】
　　子夜亦曰子夜吴声四时歌亦曰子夜吴歌【晋有女子名子夜作是歌其声甚哀晋孝武太元中琅邪王轲家有鬼歌之子夜之音同于白纻皆清商调也故梁武本白纻而为子夜吴声四时歌明此子夜亦有晋声者其实不离清商】前溪【晋车骑将军沈玩所作舞曲也】乌夜啼【宋临川王义庆所作宋元嘉中徙彭城王义康于豫章郡义庆时为江州相见而哭文帝闻而恠之召还宅义庆大惧妓妾闻乌夜啼叩斋閤云明日应有赦及旦改南兖州刺史因作此歌故其辞云笼窻窻不开乌夜啼夜夜望郎来盖咏其妾也】石城乐【宋臧质所作也石城在景陵质为景陵太守于城上见羣少年歌咏之乐因为此辞其辞曰生长石城下开门对城楼城中美少年出入相依投】莫愁乐【出于石城之作石城有女子名莫愁善歌謡故石城之外复有莫愁古又有莫愁洛阳女非此古辞云莫愁在何处莫愁石城西艇子打両浆催送莫愁来来音厘】襄阳乐【宋隋王诞始为襄阳郡元嘉末仍为雍州夜闻诸女歌謡因为之辞焉宋刘道彦为雍州有恵化百姓歌之谓之襄阳乐非此也古辞云朝发襄阳城暮至大堤宿大堤诸女儿花艳惊郎目】王昭君亦曰王嫱亦曰王明君【名嫱字昭君避晋文讳改曰明君汉元帝时匈奴盛请防于汉帝以后宫良家子昭君配焉元帝之时后宫掖庭员数多帝不及徧识令毛延夀画图延夀取金于后宫而昭君不与故陋其姿及昭君既出宫帝为愕然杀延夀其时公主嫁乌孙为马上弹琵琶作乐以慰其道路之思其事多见载籍其辞云吾家嫁我兮天一方逺托异国兮乌孙王穹庐为室兮防为墙防帐也按汉书乌孙使使献马愿得尚公主乃遣江都王建女为公主以妻乌孙焉此则是也若以为延夀画图之説则委巷之谈流入风骚人口中故供其赋咏至今不絶】
　　右按清商曲亦谓之清乐出于清商三调所谓平调清调瑟调是也三调者乃周房中乐之遗声汉魏相继至晋不絶永嘉之乱中朝旧曲散落江右而清商旧乐犹江左所谓梁宋新声是也元魏孝文纂汉收其所获南音谓之清商乐即此等是也隋平陈因置清商府采旧曲若巴渝白纻等曲皆在焉自此渐广虽经丧乱至唐武后时犹存六十三曲其者有焉
　　白雪【楚曲也或云周曲唐显庆三年十月太常寺奏按张华博物志云白雪是黄帝使素女鼓五十瑟曲名以其调高人和遂寡自宋玉以来迄今千祀未有能歌白雪者臣今准勑依琴中旧曲定其宫商然后敎习并合于歌輙以御制雪诗为白雪歌辞又乐府奏正曲之后皆有送声君唱臣和事彰前史輙取侍中许敬宗等奏和雪诗十六首以为送声各十六节上善之乃付太常编于乐府】公莫舞【即巾舞也盖取高祖鸿门防饮项伯以袖隔之使不得害高帝且语庄云公莫古人相呼为公莫害汉王也亦谓之公莫曲后之舞者用巾盖像项伯衣袖之遗式也本即舞后人因为辞焉】巴渝【本舞名即鞞舞也汉高自蜀汉将定三秦阆中范因率賨人以从为前锋号板楯蛮勇而善鬬及定三秦封因为阆中侯复賨人七姓其俗喜舞高帝使乐人习之阆中有渝水因以为名故曰巴渝舞舞曲四篇其辞既古莫能晓其句读魏使王粲改创其调晋及江左皆制其辞】明君　明之君【汉鞞舞曲梁武改其曲辞以歌君徳】铎舞【汉曲】白鸠【吴拂舞曲】白纻【吴舞】子夜【晋曲】吴声四时歌【梁曲】前溪【晋曲】阿子歌亦曰欢闻歌【晋穆帝升平初童子辈或歌于道歌毕輙呼阿子汝闻否又呼欢闻否以为送声后人演其声为二曲宋齐间用莎乙子之语稍讹异也】扇郎【晋中书令王珉好执白团扇其侍人谢芳歌之或云珉与嫂婢谢芳有情嫂鞭挞过苦婢善歌而作此曲其辞云扇复团扇持许自遮面憔悴无复理羞与郎相见】懊憹【憹亦作恼石崇侍人緑珠所作丝布澁难一曲而已东晋隆安初民间讹謡之曲云春草可揽结女儿可揽撷齐高帝谓之中朝歌】长史变【晋司徒左长史王廞临败所作】丁督防【亦曰丁都防亦曰督防歌宋武帝女夫徐逵之为彭城内史为鲁轨所杀武帝使内直督防丁旿收殡之逵之妻呼旿至阁下自问殡送之事每问輙叹息曰丁督防其声甚哀后人因其声广其曲焉其辞二首一曰督防上征去侬亦恶闻许愿作石尤风四面断行旅黄河流无极洛阳数千里轗轲戎旅间何由见欢子】读曲【宋人为彭城王义康作其歌曰死罪刘领军误杀刘四弟古今乐録曰元嘉十七年袁后崩百官不敢声歌或因酒燕只窃声读曲细吟而已】乌夜啼【宋临川王义庆作】估客乐【齐武帝所作也武帝为布衣时常游樊邓践阼已后追忆徃事而作是歌使太乐今刘瑶教习百日无成或启释寳月善音律帝使寳月奏之便就勑歌者重为感忆之声梁改为商旅行其辞二首一曰昔经樊邓后假楫梅根渚感昔追徃事意满情不叙二曰有信数寄书无信长相忆莫作缾落井一去无消息】石城乐【宋臧质作】莫愁【出于石城】襄阳【亦曰襄阳乐宋隋王诞作】乌夜飞【亦曰栖乌夜飞宋荆州刺史沈攸之所作也攸之举兵发荆州未败之前思归京师所以歌之曰白日落西山还去来】杨叛儿亦曰西曲杨叛儿【本童謡也齐隆昌时女巫之子曰杨旻随母入内及长为太后所宠爱童謡云杨婆儿共戏来语讹转婆为叛也】雅歌【未详所起】骁壶【投壶乐也隋炀帝所造以投壶有跃矢为骁壶今谓之骁壶是】常林欢【常林即长林也今之荆门长林县是也乐人误以长为常此则梁宋间曲也宋代以荆雍为南方重鎭皆王子为之牧江左辞咏莫不称之以为乐土故宋隋王诞作襄阳乐齐武追忆樊邓作估客乐是也梁简文辞云分手桃林岸遂别岘山头若欲寄音信汉水向东流】三洲【商人之歌也商客数由巴陵三江口徃还因共作此歌】采桑度【三洲曲所出也与罗敷秋胡行所谓采桑者异矣】玉树后庭花【玉树后庭花与堂堂黄鹂留金钗两臂垂凡四曲皆陈后主所作常与宫女学士及朝臣相唱和为诗太乐令何胥采其尤轻艳者以为此曲】堂堂【陈后主所作者唐高宗朝常歌之】泛龙舟【隋炀帝幸江都宫所作又令太乐令白明逹造新声剏万嵗乐藏钩乐七夕相逄乐舞席同心髻玉女行觞神仙留客掷砖续命鬭鸡子鬬百草还旧宫长乐花十二时等曲掩抑摧藏哀音断絶】春江花月夜【隋炀帝所作也凡二首一曰暮江平不动春花满正开流波将月去潮水帯星来二曰夜露含花气春潭漾月晖汉水逄游女湘川値两妃】
　　右三十三曲明之君雅歌各二首四时歌四首凡三十八曲又有四曲上林凤雏平折命啸其声与辞皆讹失又有三曲曰平调清调瑟调有声无辞又蔡邕云清商曲其诗不足采有出郭西门陆地行车侠钟朱堂寝奉法五曲徃徃在汉时所谓清商者但尚其音尔晋宋间始尚辞观吴兢所纂七曲皆晋宋间曲也故知梁宋新声有自来矣因隋文帝笃好清乐以为华夏正声故特盛于隋焉大业中炀帝乃定清乐西凉龟兹天竺康国疏勒安国高丽礼毕以为九部
　　西凉五曲【扬泽新声　神白马　永世乐　万世丰解　于阗佛舞】龟兹【万嵗乐藏钩乐七夕相逄乐　玉女行觞　神仙留客　掷砖续命投壶乐　舞席同心髻　泛龙舟　鬬鸡子　鬬百草善善　还旧宫　长乐花　十二时曲　摩尼解　婆伽儿舞　小天舞　圣明乐　疏勒盐】
　　天竺二曲【沙石彊歌天曲乐舞】康国四曲【戢殿农和正歌　末奚波地舞曲　前防地舞曲　恵地舞曲】疏勒三曲【兀利死逊歌　逺服舞　监曲解】安国三曲【附萨单时歌居和祗解末奚舞】高丽二曲【芝栖歌芝栖舞】礼毕二曲【单交路行散花舞】礼毕者九部乐终则陈之唐高祖即位仍隋制亦设九部乐曰燕乐伎曰清商伎曰西凉伎曰天竺伎曰高丽伎曰龟兹伎曰安国伎曰疏勒伎曰康国伎其实皆主于清商焉
　　琴操五十七曲【九引　十二操　三十六杂曲】
　　思归引亦曰离拘操【旧説卫贤女之所作也邵王闻其贤而聘之未至而王死太子留之不听拘于深宫思归不得援琴而歌曲终乃缢初但有声至晋石崇始作辞但述其思归河阳所居而已刘孝威胡地凭良马亦只言思归之状】走马引【樗里牧恭所造也为父报仇杀人而藏山谷中有天马夜降鸣于其室闻而惊以为吏追已犇逃入川泽中援琴而弹之作天马之声命之曰走马引又张敞为京兆尹无威仪时罢朝防走马章台街时人鄙笑之有殴君马者路傍儿之语故张率诗曰吾畏路傍儿】霹引亦曰吟白虎亦曰舞元鹤【楚商梁所作商梁出游九臯之泽遇风雷霹惧而归作此引又晋平公召师旷援琴而鼓清徴一奏有元鹤二八来集再奏而列三奏延颈而鸣舒翼而舞所谓舞元鹤者盖本于此徃徃其音不殊故合为一不然则本舞元鹤之声而为霹引】烈女引【亦曰操楚樊姬作也】伯妃引【鲁伯妃作】琴引【秦时屠高门作】楚引亦曰龙邱引【楚龙邱子高引】贞女引【鲁女所作】箜篌引亦曰公无渡河亦曰箜篌謡【朝鲜津卒霍里子高妻丽玉所作子高晨起刺船见一白首狂夫被发携壶乱流而渡其妻随呼止之不及遂援箜篌而鼓之歌曰公无渡河公终渡河公堕而死当柰公何声音凄怆曲终亦投河而死子高还以其声语丽玉玉伤之乃引箜篌写其声闻者莫不堕泪丽玊以其声邻女丽容名曰箜篌引旧史称汉武帝灭南粤祠太一后土令乐人侯晖依琴造坎侯坎者声也侯者工人姓也后语讹坎为空然以臣所见今大乐有箜篌器何得如此説】
　　右九引
　　将归操【世言孔子作孔子之赵闻杀窦鸣犊贤者也孔子知必不用已故将归其辞曰翺翔于卫复我旧居从吾所好其乐只且】猗兰操亦曰幽兰操【世言孔子作孔子伤不逄时以兰荠麦自喻且云我虽不用于我何伤言霜雪之时荠麦乃茂兰者取其芬香也今此操只言猗兰盖省辞也】龟山操【世言孔子作季桓子受齐女乐孔子欲谏不得退而望鲁之龟山而作此曲言位尊非其人嗟予莫之依也或言季氏若龟山之蔽鲁】越裳操【世言周公作越裳国献白雉周公作是歌】拘幽操【世言文王拘于羑里而作】岐山操【世言周公为太王作述古豳公之绩患时黩武也或云周人为文王所作】履霜操【世言尹吉甫子伯竒无罪为后母所谮见逐自伤而作也追帝舜之事明怨其身之不为父母怜也言人之不得于父母者当益亲也】雉朝飞操【世言齐宣王时处士犊牧子作也年七十无妻采薪于野见雉雌雄双飞乃仰天而叹曰圣王在上恩及草木鸟兽而我不获因援琴而歌其声中絶魏武帝有宫人卢女者阴叔之妹七嵗入汉宫学鼓琴琴特鸣异为新声能此曲至魏明帝崩出降为尹更生妻故得此声不絶按扬雄琴清英曰雉朝飞操者卫女傅母之所作也卫女嫁于齐太子中道闻太子死问傅母曰且往当丧丧毕不肯归终之以死傅母悔之取女所自操琴于上鼓之忽二雉俱出墓中母抚雉曰女果为雉耶言未毕俱飞而起不见所往母悲痛援琴作操曰雉朝飞据雄所记大槩与思归操之言相类恐是讹易】别鹤操【商陵牧子娶妻五年无子父兄为之改娶其妻闻之中夜起倚户悲歌牧子感之为作此曲或云其时亦有防鹤悲鸣故因以命操】残形操【世言曾子梦一狸不见其首以为不祥而作此曲】水僊操【世言伯牙所作伯牙学鼓琴于成连先生三年而成至于精神寂寞情之专一尚未能也成连云吾师子春在海中能移人情乃与伯牙延望无人至莱山留伯牙曰吾将迎吾师刺船而去旬时不返但闻海上水汨没漰澌之声山林窅防羣鸟悲号怆然叹曰先生将移我情乃援琴而歌之曲终成连刺船而还伯牙遂妙絶天下】懐陵操【世言伯牙所作】
　　右十二操韩愈取十操以为文王周公孔子曾子伯竒犊牧子所作则圣贤之事也故取之水僊懐陵二操皆伯牙所作则工技之为也故削之呜呼寻声徇迹不识其所由者如此九流之学皆有义所述者无非圣贤之事然而君子不取焉者为多诬言饰事以实其意所贵乎儒者为能通今古审是非胷中了然异端邪説无得而惑也退之平日所以自待为如何所以作十操以贻训后世者为如何臣有以知其为邪説异端所袭愚师瞽史所移也琴操所言者何尝有是事琴之始也有声无辞但善音之人欲写其幽懐隠思而无所凭依故取古之人悲忧不遇之事而以命操或有其人而无其事或有其事又非其人或得古人之影响又从而滋蔓之君子之所取者但取其声而已取其声之义而非取其事之义君子之于世多不遇小人之于世多得志故君子之于琴瑟取其声而写所寓焉岂尚于事辞哉若以事辞为尚则自有六经圣人所説之言而何取于工伎所志之事哉琴工之为是説者亦不敢凿空以厚诬于人但借古人姓名而引其所寓耳何独琴哉百家九流皆有如此惟儒家开大道纪实事为天下后世所取正也盖百家九流之书皆载理无所系着则取古之圣贤之名而以已意纳之于其事之域也且以卜筮家论之最与此相近也如以文王拘羑里而得明夷文王拘羑里或有之何尝有明夷乎又何尝有箕子遇害之事乎孔子问伯牛而得益孔子问伯牛实有之何尝有益乎又何尝有过其祖之语乎琴操之所纪者皆此类也又如稗官之流其理只在唇舌间而其事亦有记载虞舜之父杞梁之妻于经所言者数十言耳彼则演成万千言东方朔三山之求诸葛亮九曲之势于史籍无其事彼则肆为出入操之所纪者又此类也顾彼亦岂欲为此诬罔之事乎正为彼之意向如此不得不如此不説无以畅其胷中也又如兎园之学其来已久其所言者无非周孔之事而不得为正学不为学者所取信者以意卑浅而言陋俗也今观琴曲之言正兎园之流也但其遗声流雅不与他乐并肩故君子所尚焉或曰退之之意不为其事而作也为时事而作也曰如此所言则白乐天之讽谕是矣若惩古事以为言则隋堤柳可以戒亡国若指今事以为言则井底引银瓶可以止淫奔何必取异端邪説街谈巷语以寓其意乎同是诞言同是饰説伯牙何诛焉臣今论此非好攻古人也正欲慿此开学者见识之门使是非不杂揉其间故所得则精所见则明无古无今无愚无智无是无非无彼无已无异无同槩之以正道烁烁乎如太阳正照妖氛邪气不可干也
　　河间杂弄二十一章　蔡氏五弄　双凤　杂鸾　归风　送逺　幽兰　白雪【太常丞吕才以唐高宗雪诗为白雪歌被之以琴】长清　短清　长侧　短侧　清调　大游　小游　明君　胡笳　白鱼叹　广陵散【嵇康死后此曲遂絶往往后人本旧名而别出新声也】楚妃叹　风入松　乌夜啼　楚明光　石上流泉　临汝侯子安之　流渐涸　双燕离　阳春弄悦人弄　连珠弄　中挥清　畅志清　蟹行清　看客清　便僻清　婉转清
　　右三十六杂曲
　　遗声序论
　　遗声者逸诗之流也今以义类相从分二十五正门二十附门总四百十八曲无非雅言幽思当采其目以俟可考今采其诗以入系声乐府
　　古调二十四曲
　　古辞十九曲【无名氏】拟行行重行行【陆机】古意【李　　　阙白】淫思古意【顔峻】古乐府【权徳舆】
　　征戍十五曲【将帅　城塞　校猎】
　　戎行曲　逺征人　南征曲　老将行　将军行　霍将军行　司马将军歌　长城　筑城　古筑城曲塞上曲　塞下曲　古塞曲　边思　校猎曲
　　游侠二十一
　　游侠篇　侠客行　博陵王宫侠曲　临江王节士歌少年子　少年行　剌少年　邯郸少年行　长安
　　少年行　羽林郎　轻薄篇　劒客　结客　结客少年场【曹植诗云结客少年场报怨洛北芒故取一句】沭浴子　结袜子　结援子　壮士吟　公子行　炖煌子　扶风豪士歌
　　行乐十八曲
　　游子移　游子吟　嘉游亦曰喜春游　王孙游　枣下何纂纂　携手曲　乐未央　永明乐　今乐歌吾生作宴乐　今日乐相乐　苦乐相倚曲【唐元稹作言人情不常恩宠反覆专引班姬赵飞燕事为言】合欢诗【晋杨方所作妇人也其诗言我情与君犹形影不相离愿食共并根穗饮共连理杯衣同双丝绢寝共无裯坐必接膝行必携手如鸟同心如鱼比目利断金石密逾胶漆焉】定情篇【汉繁钦所作言妇人不能自相悦媚乃解衣服玩好致之用叙绸缪之志若臂环致拳拳指环致勤勤耳珠致区区香囊致扣扣跳脱致契濶佩玉结恩情自以为至矣而期于山隅山阳山西山北终而不答乃自伤悔】还台乐　河曲游　行幸甘泉宫　宫中行乐
　　佳丽四十七曲【女功　才慧　贞节】
　　美女篇亦曰齐瑟行亦曰齐吟　美人　织女辞　锦石捣流黄　丹阳孟珠歌　钱塘苏小小歌　孙绰情人碧玉歌　中山王孺子妾歌【孺子者幼小之称汉书曰诏赐中山王哙及孺子妾并未央才人歌诗四篇】吴王夫差女紫玉歌　董娇饶　乌孙公主【汉武帝以江都王女细君为公主嫁乌孙昆弥至其国别治宫室嵗时一再防公主悲怨而作是诗】情人桃叶歌亦曰千金意【桃叶者王献之妾名縁于笃爱所以作歌或云是童謡桃叶复桃叶桃叶连桃根相怜两乐事独使我殷勤又曰桃叶复桃叶渡江不用楫但道无所苦我自楫迎汝】李夫人【汉武帝丧李夫人令写眞甘泉殿又令方士合灵药曰反魂香以降夫人之魂髣髴其状背灯隔帐不得语】楚妃吟　楚妃叹　楚明妃曲　杜秋娘【金陵女年十五为李锜妾锜叛灭籍之入宫有宠于景陵穆宗立命为皇子傅母皇子封章王郑注事被罪放还故乡其辞云劝君莫惜金缕衣劝君须惜少年时花开堪折直须折莫待无花空折枝】女秋兰　木兰辞【木兰女子也其父被调从征木兰代父徃防边获功而归与人同伴十三年而人不知其为女子故其诗之卒章冇雄兎脚扑朔雌兎眼迷离两兎傍地走马能知我是雄雌之句】昭君叹　刘勲妻焦仲卿妻　杞梁妻歌【杞殖妻之妺朝日所作也殖战死妻泣曰上则无父中则】
　　【无夫下则无子人生之苦至矣乃放声长号杞城为之頽遂投水死其妹悲之为作是歌梁乃殖字】湘夫人亦曰湘君亦曰湘妃【尧二女长曰娥皇次曰女英为舜二妃舜南廵二妃追随不及没于湘渚今有其祠】未央才人歌　邯郸才人嫁为厮卒妇　爱妾换马　胡姬年十五　黄门倡　舞媚娘【舞亦作武唐则天朝常歌此曲】五媚娘　妾薄命亦曰惟日月　妾安所居　皑如山上雪　燕美人　映水曲　蚕丝歌　贞女　孀妇吟　丽人行　上阳白发人【唐天寳五载已后杨贵妃专宠后宫人无复进幸矣六宫冇美色者辄置别所上阳是其一也贞元中尚存焉】缭绫　时世妆　王家少妇　委旧命　秦女卷衣　静女辞
　　别离十九曲【迎客】
　　生别离　离歌　长别离　河梁别　春别曲　自君之出矣　送归曲　思归篇　送逺曲　母别子　寄衣曲　迎客曲　送客曲　逺别离　久别离　古离别　怨别　离怨【一作杂怨】井底引银瓶
　　怨思二十五曲
　　伤歌行　怨辞　青楼怨　春女怨　秋闺怨　闺怨寒夜怨　征妇怨　防书怨　凤楼怨　緑墀怨
　　四愁　七哀　长相思　忧且吟　独处愁　思公子思君去时行　洛阳夫七思诗　湘妃怨　娼楼怨西宫秋怨　西宫春怨　遗所思　独不见
　　歌舞二十一曲【技能】
　　浩歌行　缓歌行　前缓声歌　会吟行　同声歌劳歌　悲歌行　上声歌【此因上声促柱得名或用一调或用无调名如古歌辞所谓哀思之音不合中和梁武因之改辞无复雅句】大垂手【舞而垂手也小垂手独摇手亦然其辞云垂手忽迢迢飞燕掌中娇罗衫恣风引轻薄任情摇讵似长沙地促舞不回腰】小垂手【其辞云舞女出西秦蹑节舞阳春且复小垂手广袖拂红尘折腰膺两笛顿足转双巾娥眉与慢脸见此空愁人】钧天曲　艳歌行【古辞有翩翩堂前燕冬藏夏来见言兄弟流宕他之或言魏武始作】童謡入朝曲　清歌发　独舞调啸辞【急声也至今犹存】正古乐三台辞【舞辞也今犹存】齐讴行　吴趋曲【齐讴者齐人之歌吴趋者吴人之舞故陆机所引牛山陆厥所言稷下皆齐也闾门乃吴门阖闾所行亦名破楚门千载而下欲为齐讴者必本齐音欲为吴趋者必本吴调】
　　丝竹十一曲
　　挟琴歌　相如琴　薄暮动歌　鼓瑟有所思　赵瑟　秦筝　龙笛曲　短箫　凤笙　华原磬【唐天寳中始废泗濵磬用华原石代之询诸磬人则曰故老云泗濵磬石调之不能和得华原石考之乃和由是不改】五弹
　　觞酌七曲
　　羽觞飞上苑　前有一樽酒　城南偶燕　当置酒当垆　独酌謡　山人劝酒
  </div>
  <div class="pagination">
   <a href="通志_page57.html">
    上一页
   </a>
   <span>
    ...
   </span>
   <a href="通志_page53.html">
    53
   </a>
   <a href="通志_page54.html">
    54
   </a>
   <a href="通志_page55.html">
    55
   </a>
   <a href="通志_page56.html">
    56
   </a>
   <a href="通志_page57.html">
    57
   </a>
   <span class="current-page">
    58
   </span>
   <a href="通志_page59.html">
    59
   </a>
   <a href="通志_page60.html">
    60
   </a>
   <a href="通志_page61.html">
    61
   </a>
   <a href="通志_page62.html">
    62
   </a>
   <a href="通志_page63.html">
    63
   </a>
   <span>
    ...
   </span>
   <a href="通志_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
