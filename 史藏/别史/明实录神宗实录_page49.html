<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 49 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 49 页/共 367 页</h1>
    <div class="content">　　○命卫史舒鳌刷卷京畿
　　○兵部覆浙江徐栻奏该省总兵标下水陆军兵缺少请加募陆兵一千二百名与旧兵共足二千水兵一千四十名贴驾车兵五百二十名报可○山东巡按御史赵允升出巡河东经沙岭驿突遇虏骑入墙扑掠幸而获免因极言边墙废坏壕堑倾陁将领畏避状  上诘责兵部及覆奏  上以兵备杨愈茂虚报工完降二级调用下游击苏国赋等于御史问
　　○壬午改山西总兵白允中于甘肃甘肃总兵麻锦于山西从总督请也
　　○  上御皇极殿传制遣使册封庆府庆惠王鼒枋世子倪＜火贵＞为庆王德府德恭王载墱世子翊錧为德王妃董氏为德王妃临清温懿王载塐嫡长子翊鋑为临清王夫人毕氏为临清王妃南阳县民人苏道忠女苏氏为唐府唐王硕爌妃衡府平度康惠王载垹庶第一子翊＜釒敖＞为平度王韩府韩王朗锜嫡第四子璟浴为绥平王东城兵马副指挥张君芝女张氏为崇明王璟清妃蕲州民人周谟女周氏为荆府安城王常泴妃曲阜知县孔弘晟女孔氏为鲁府滋阳王寿鍑妃永和王府永和庄定王新墥庶长子慎镭为永和王嘉定王府嘉定恭顺王载土□耑庶长子翊鈖为嘉定王新□县民人李从化女李氏为嘉定王翊鈖妃
　　○升礼部主事章礼为江西左参议  甲申命狭西临洮河二卫官军悉听河州参将节制西安州海剌都二堡改属固原守备管辖从总督请也
　　○乙酉兵部覆贵州抚按何起鸣等奏该省军门止有军余标兵四百名遇有征战动调土兵每洩事机夷酋无所畏惮请选坝阳红兵二百名召募川兵或土著四百名共足千名为一营令游击统领训练而以清军道副使监督清查庶文武相制得旨标兵准选足千名以资弹压但闻该省驿传多役军丁以致行伍消耗战守无人今宜痛革冒滥抚恤贫军就中抽选丁壮以充标兵比之远募浮游有禆实用余如议行
　　○革太和王府辅国将军载燧为庶人
　　○丁亥改宣府副总兵麻贵充协守大同副总兵蓟镇副总兵杨大充镇守南直隶江南副总兵
　　○以宁夏参将祁栋充副总兵协守宁夏地方
　　○升宣府守备刘宝充宣大总督标下游击
　　○以山东都司佥书刘允庆充河南都司掌印
明神宗显皇帝实录卷之六十一
明神宗显皇帝实录卷之六十二
　　万历五年五月戊子朔命御史郭庄巡视京营
　　○庚寅录辽东大兴堡斩获功官军宿得举等升赏如例
　　○壬辰以宁夏西路协守署都指挥佥事刘济充本镇北路参将
　　○改副总兵管分守宣府参将贾国忠充协守本镇副总兵
　　○以辽东守备王盛宗为镇武堡游击
　　○以定边左卫都指挥佥事刘宗政备御辽东西平堡
　　○以原任大宁都司掌印张守成佥书山东都司事
　　○改副总兵管分守宣府南山参将孙朝梁充协守蓟辽东路副总兵○升彰德知府贺邦泰为山西副使
　　○癸巳广东罗旁平计克猺浪贼巢五百六十四处擒斩俘获投降夺回共四万二千八百有奇自出师至凯旋凡四阅月
　　○是日  上以久旱率百官修省斋三日令顺天府官致祷
　　○复除原任御史赵燿江西道
　　○甲午孟渎河以三月初兴工至是报竣共用银一万六千五十余两
　　○乙未雨
　　○升狭西右参议马应梦为甘肃行太仆寺少卿  原任南京刑部尚书林云同卒云同莆田人嘉靖五年进士改翰林院庶吉士授户部主事历升广东提学副使立五经书院简列郡士讲业其中历升浙江右布政使入觐旌治行第一嘉靖二十七年升副都御史巡抚湖广二十九年奉旨回籍隆庆元年起刑部左侍郎升南京右都御史时给事中石星陆凤仪以言事得罪云同抗疏救之寻转南京工部尚书五疏乞归予致仕万历二年复起南京刑部尚书再疏辞不允至南按江宁知县侵没库银事论如法未阅月复恳辞去位奉旨褒嘉赐乘传归至是卒赠太子少保予祭葬如例谥端简
　　○丙申大雨
　　○肃王缙＜火贵＞奏本府城内有隙地一区欲建阁尊藏  宸翰外有书楼一所请赐额名及  祖训会典经书子史诸书部覆命与四书五经各一部阁名遵训○兵部覆两广总督凌云翼条奏罗旁善后事宜一建设州县东山黄姜峒西山大峒原系贼巢今虽荡平难保必无遗孽遽欲建官设县恐贻后艰请先升泷水县为州其二峒各筑营城选委将领屯兵驻劄伺有贼出许其便宜抚剿果无他虞题请建县目下各峒地方通属新州管辖其南乡富霖封门函口设千户所四调官军防守一专设宪臣改惠州伸威道副使为岭西兵巡岭西兵巡道佥事为泷水兵备其潮州海防兵备兼管惠潮两府兵巡一更置将领添设参将二员分守二峒德庆守备移驻泷水高肇参将径行裁革一议处戍兵拨江道并各营堡兵补足营伍余留江堡哨守一充实官军就近省卫抽拨不足以问遣新军充之若土民狼獞愿受田隶所者即以补伍一调用官员一开辟道路改寿康驿置南江口东亭驿置晋康新昌驿置泷水恩平驿置＜满-氵＞沟西平驿置平豆立石驿置掘冈那夏驿置大陵以通水陆一经费钱粮一程课殿最得旨设县该抚按再加详议如果贼巢尽拔保无他虞即请设官建冶不必以年月为限余如议行
　　○丁酉升凤阳知府赵体敬为四川右参政光禄寺丞袁弘德为狭西右参议
　　○戊戌原任南京河南道监察御史陈王道复除原职  己亥总督仓场户部右侍郎沈应时籍奏太仓库银两实在之数共四百九十八万四千一百六十余两
　　○庚子改宣府东路参将李真充本镇西路参将○以宁夏入卫游击毕景从充协守本镇西路
　　○改神机营练勇参将管逵干充提调宣府南山参将
　　○予国子监司业沉渊祭一坛以其奉东宫出□较书效有勤劳也
　　○辛丑命停内北中门等处工程以工部言库贮匮乏故也
　　○荫大学士张居正次男嗣哲为锦衣卫正千户世袭补  穆宗朝所敕荫也
　　○兵部覆大同督抚奏该镇最逼虏巢沿边墩墙岁久颓塌宜乘时修筑但墩台位置必处台于墙之突收墙于台之曲突者拒敌曲者守之方便战守不然台与墙一例攻打莫施即施不能远及兼顾与无台等至空心敌台尤须相度地势或河口扼险或城堡临近缓急可恃守御方议成造若平漫之地未免徒费所需钱粮十四万三千六百八十余两动支修城余银及河南班价外其四万三千九百六十余两户工二部照例给发报可
　　○户部奏进大婚铺宫钱粮各样珍珠计重八万两足色金二千八百两九成色金一百两九成色金一百两
　　○壬寅先是大学士张居正等请考选庶吉士日期命定期十五日至是取沈自邠顾绍芳杨起元敖文祯姚岳祥杨德政万象春张鼎思庄履丰冯琦费尚伊何雒书史继宸甘雨陆可教李植张志马象乾林休徵张养蒙高尚忠冯梦祯汪言臣张文熙余继登曹一鹏王国吴尧弼卷进呈命俱改庶吉士与一甲进士沈懋学等俱送翰林院读书
　　○是日  上以重修  乾清宫成奉  圣母慈驾还御阁臣用为诗题  上览之喜甚命录所取诸士诗进览○癸卯升贵州右参政顾章志为广西按察使
　　○命发太仆寺马价银七千两于蓟镇备本年抚赏
　　○丙午  上御皇极门宣奏罗旁捷音
　　○遣驸马许从诚以大捷告  庙
　　○命升泷水县为罗定州升狭西副使吴一澜为贵州右参政
　　○补原任吏科右给事中张孙绳于刑科
　　○丁未  上御皇极门廷臣以岭西大捷称贺
　　○戊申升河南左参政孙光祐为狭西副使开封府同知岳汴为山东佥事
　　○中官传旨  慈庆  慈宁两宫着该衙门修理见新只做迎面于是辅臣张居正等奏治国之道节用为先耗财之原工作为大慈庆  慈宁两宫俱以万历二年兴工本年告完落成之日臣等恭诣阅视巍崇彩绚无异天宫今未踰三年壮丽如故乃欲坏其已成更加藻饰是岂规制未备乎抑亦敝坏所当新乎此事之可已者也况该部科屡以工役繁兴用度不给为言已奉旨以后不急工程一切停止今无端又兴此役是  明旨不信于人而该部科必且纷纷执奏徒彰朝廷过举滋臣下烦言臣等灼知  两宫  圣母欲  皇上祈天永命积福爱民亦必不以此为孝请暂行停止得旨先生忠言已奏上  圣母停止矣
　　○己酉以工部尚书郭朝宾考满荫子澹为国子生
　　○原任浙江道监察御史许乾复复除原职○叙平罗旁功凌云翼升都察院右都御史兼官总督如故荫一子锦衣卫副千户赏银及飞鱼衣广东总兵张元勋升右都督改荫锦衣卫世袭广西总兵李锡实授都督同知荫一子本卫所百户世袭各赏银币道参等官赵可怀升二级陈璘加副总兵衔余升赏有差尚书殷正茂始事有功升俸一级赏银币原任尚书谭纶予恤典本兵王崇古赏银及蟒衣侍郎梁梦龙曾省吾及该司郎中升赏有差
　　○初兵部以罗旁叙功及辅臣张居正等居正拟票乃差第诸有功者各赏赉而不及阁臣是日中官传谕改票来行于是居正等＜锍-釒＞言前已奉旨以后边功不许叙及辅臣臣等又岂敢身自犯之请赐停寝以安微分  上乃从之仍赐居正银百两蟒衣彩叚调阳四维各银币
　　○山东峄县民张昆女幼字刘天民未及婚天民病故张氏闻讣号哭以首触地绝而复苏父力为劝角□羊踰五日乘隙入室以袜自经而死父送婿家合葬安丘县民李日华妻刘氏夫故亦自经以殉按臣奏请表扬旨下礼部
　　○庚戌先是兵部议募选锋四千八百名专充六副将及十战兵营之用至是又以总督京营彰武伯杨楷条陈覆奏副将见统战兵不必再拨而车兵同战兵轮番出防各有信地议增募选锋二百名共足五千分拨战兵十营各三百名车兵十营各二百名报可  辛亥命补任詹事府掌府事吏部左侍郎兼翰林院侍读学士王希烈署掌府事少詹事兼翰林院侍读王锡爵教习庶吉士
　　○升南京吏部主事徐大任为河南左参议○壬子命御史雷嘉祥巡按贵州
　　○癸丑夏至祭  地于  方泽遣公张溶代
　　○乙卯赐百官香薷汤至七月十五日
　　○丙辰追封怀仁王府辅国将军俊拟生母翟氏为夫人瑞昌王府奉国将军多炯生母陈氏为淑人
　　明神宗显皇帝实录卷之六十二终
　明神宗显皇帝实录卷之六十三
　　万历五年六月丁巳朔先是万历四年倭贼连艘突犯韭山浪冈渔山等洋逼近定海道参督兵截剿斩级七十三名颗至是按臣勘实参闻命赏原任浙江巡抚谢鹏举银币原任海道副使刘翾原任宁波知府周良宾等赏各有差
　　○戊午大内工完太监李龙题叙效劳各官并及阁部命荫司礼监太监冯保弟侄一人锦衣卫副千户张宏弟侄一人锦衣卫百户工部尚书郭朝宾监察工程给事中戴光启御史李东工部员外姚纯臣等各升赏有差
　　○己未以广州兵巡佥事徐汝阳改充新设泷水兵备近升岭西佥事刘倬改补广州兵巡伸威副使徐时可改补岭西从緫督凌云翼请也
　　○庚申赐原任少师大学士李春芳父镗祭葬如例加祭二坛
　　○命御史李尚默巡按辽东赵燿巡按江西○辛酉两广总督凌云翼奏上广西剿平黎贼功计擒斩贼级一千三百七十六名颗俘获贼属二百十五名口叙到与劳诸臣命广西巡抚吴文华副使徐作昭平参将韩文启参议陈应春参将吴京等各升赏有差
　　○癸亥先年大同右卫等堡因北骑围困借支月粮年远人亡遂成积负共粮料一万六千九百余石都御史郑雒奏请蠲免  上允之仍谕他镇不得比例今后督抚管粮官务为长策毋得借支亏损帑储
　　○甲子命御史钱岱查刷光禄寺钱粮
　　○复除原任山东右布政使劳堪于福建
　　○丁卯先是五月丙申土蛮入犯锦州时值大雨移日出境壬子复拥众入边分攻镇城并镇静团山等堡见城堡有备又值连宵大雨次早遁去督抚以闻因言土蛮垂涎王号要挟求封而将士久苦征战一闻虏言遂有和戎之望不知虏来纳款而容其请是羁虏也其重在内其和可久虏方凭陵而与之通是媚虏也其重在外其和不久其气益骄其衅益大且无功与有功者同封犯顺与效顺者同赏既取轻于诸夷尤取突于俺答故臣等惟以收保严内备以大义谕将士以正言答虏使相持数日虏气已阻若曲从虏求免罪目前致亵团体臣等万死不敢为也至将领失事如哨探明传报速城堡不被攻克虽系信地亦宜查其边长路远虏众兵微少从宽假以责后效得旨东虏盗边求贡未见款顺之诚岂宜轻许但辽东连年御虏兵疲力寡秋防在迩战守之策亟行预图兵部其悉心审画或令杨兆等敷陈所见酌议来行○戊辰嘉靖间靖江王府辅国中尉经木□疌侍母不孝时出恶言母含愤自经而死至是法司勘实以闻命该抚按勒令自尽
　　○谕前月虏犯锦义将领失事罪参将马文龙等降祖职一级照旧管事指挥郑产等下御史问
　　○己巳  上以审录矜疑罪犯不合律意谕刑部曰印信系干王制与历日符验等项同科故律凡伪造者即坐以斩初不论其行次数及得财多寡该犯情无可原照旧监候发遣朝廷五年差官审录欲申理无辜非欲轻释有罪若有罪幸免则民轻犯法刑狱滋多亦岂得为仁政近来审录官不讲求律意但沽轻恤之名其所称矜疑者俱未见有可矜之情可疑之迹其中疑狱沉冤或反不能照察殊失朝廷钦恤之意今后法司仔细详推务求允当毋得一概混覆致失刑罚之中○吏部覆吏科给事中陈三谟奏各省藩臬之长阶秩已崇将为他日边腹督抚之选诚不可以不胜任者处之请申饬抚按凡各官有知止乞休者即为题请其余逐一评品应否致仕开揭送部以凭酌请以后本部推补务加详慎果衰朽阘茸年资序及者不时议处则藩臬之选重而督抚之待用不乏矣  上是其言
　　○庚午升山东副使余立为本省左参政肇州知府舒大猷为广东副使
　　○吏科给事中李学一言云贵两广州县宜多选甲科部覆人才甲乙不甚相远顾在上综核鼓舞何如耳云贵两广地方辽阔各官声闻未易上通使抚按官加意考核贪肆者尽法汰斥贤能者破格旌扬则举贡之中争相淬励岂患无材足堪任使若使贤否混淆岂惟举贡消阻而进士恃其出身恣肆殃民反有出于举贡之上者矣请申饬抚按多方廉察但实心爱民者不问资格即与优荐不肖者不时参处本部仍将远方官员加意查访但有纵肆奸贪而抚按不以上闻及抚按论列而司道近注互异者查系党狥指名参究得旨朝廷为民择官原不论地方远近不拘出身资格抚按官如有狥私任情致贤否倒植者部科参奏但近年远方官类多年力衰颓及被罪降谪之人虽欲振刷恐亦难强今后要加意选授毋仍前辙
　　○兵部奏驿站减编事宜一核节省之实以定站额查从前糜费年分每岁拨差若干近年裁省每岁省差若干较数岁之中以为常以量减原额之夫马定应减站银之实数无仅仅以本年挂号减革之数为节省也一议减免之实以恤民困查一省应减夫马若干将通省站银原额计算每粮一石应减银若干仍分别地方上邑减一二分下邑减三四分以定减编之数一稽供应之实以恤站役各役或正或募马骡有正有贴即一日无差日用必不可缺虽一日数差亦惟一主雇办今未减其原额之数而惟计差减其额编之支各役何以自赡耶今即查明节省之实须将各役贴差马夫通行减免其每岁正支免复计差扣官以示宽恤一清徵纳之实以恤逋负将万历元年以前小民拖欠者一体蠲免以后带徵完角□羊得旨减免驿传原为宽恤小民所议各抚按官悉心查处务使民沾实惠
　　○壬申命原任河南副使周之屏提调山东学政○加升云南右参政徐作为本省按察使以前剿广西昭平獞贼功也
　　○免山东沂州拖欠隆庆三四年本色马一百三十八匹折色马价银四千九百二十两其该年折色马价沂费剡三州县酌减数十匹以苏民困从抚按请也
　　○兵科都给事中裴应章条上御虏事宜一议援兵以纾疲困调保定兵马代出宣大延宁入卫战兵移驻泺东闻警出关协同宁前防剿一议增饷以鼓忠勇部覆从之
　　○叙前月广宁御虏功李成梁张学颜张崇功各银币有差又命发马价银二万两差官犒赈御虏将士及军民之被害者
　　○降参将李如梗一级管事夺副总兵董一元俸以蓟辽总督劾其马匹倒死也
　　○癸酉  睿宗献皇帝忌辰  奉先殿行祭礼
　　○补原任户科左给事中汤聘尹于礼科○铸给罗定兵备道及整饬海防兵备兼管惠潮兵备道各关防
　　○甲戌户部奏临德二仓积贮粮米原系预备拨补额运漕粮四百万石之数近来额运不缺向不支运以致积久陈腐宜将二仓粮米支放山东官军月粮及德州天津九卫运军行粮即将应拨行月二粮照数抵纳出陈易新候陈粮放尽仍行照旧报可
　　○总督漕运侍郎吴桂芳奏准水向经清河会合黄河趋海自去秋河决崔镇清河一带正河淤垫淮口梗塞于是淮弱河强不能夺草湾入海之途而全淮南徙权灌山阳高宝之间向来潮水不踰五尺堤仅七尺今堤加至一丈二尺而水更过之此从来所未有也议护湖堤以杀水势部言堤虽可护而不能必水之不涨欲水之不涨必俾淮有所归而后可宜令漕运衙门严督司道熟计其便报可○丁丑补原任山西按察使舒化于河南升贵阳府同知高任重为贵州佥事
　　○戊寅淮安水利佥事黄猷吉以病乞休  上以猷吉管河甫欠一年功绩未著称病乞休似有诈托令巡按御史查核以闻
　　○吏部覆户科都给事中石应岳奏各边粮储郎中今后任满交代将钱粮交盘明白回部听候考察得旨边郎职任繁重今后务慎选以充二年满日回部考察无过方许复职叙迁称职者优录怠肆不称者部科访实奏冶
　　○改宣大总督军门加衔副总兵管中军事潘忠管分守宣府东路参将事
　　○以宁夏巡抚标下加衔游击哱拜为本镇入卫游击
　　○以五军营游击田永爵充神机营练勇参将○己卯隆庆间苏州卫镇抚任贤以侵欺军需提问脱逃至是升川沙把总直隶巡按御史郭思极摘发其事  上诘责兵部部言据将材溥本官名下止开武举中式别无保荐及参问情由因其中式年久且陪推数次故行推用  上命夺该司郎中俸三月余各一月今后文武职官系奉旨提问及住俸戴罪并事发在地方虽未及参提问拟但有碍升转者都开送吏兵二部停推事完仍与开豁武举十年外者准酌量推用
　　○庚辰初饶阳王府镇国将军俊桻奏夫人秦氏于嘉靖四年六月授封十二月娶妾骆氏生第十子充鱐封辅国将军乃礼部堂稿内开秦氏授封在嘉靖五年六月而妾在正配未封之前照滥妾事例岁给臣男口粮乞改正本等封禄部覆俊桻的系未婚先娶与条例有违且俊桻先收妾任氏生二子复收妾骆氏生六子七子俱已冒封请将俊桻罚冶冒封子女一体议革得旨夺俊桻禄米三月子女已授封者姑免查革其中一母所生子女封革顿殊故得藉口奏辩今后议拟归一以便遵守
　　○晋王新＜土典＞薨乏嗣命亲侄辅国将军慎镜袭封晋王
　　○刑部主事刘垓管稷各调部得旨六部所司莫非王事人臣随事皆可效忠今后各部属官除吏部间行调用余各守本职尽心所事贤能称职者一体超迁不必纷纷更调致开奔竞
　　○升凤阳府同知杨化为河南佥事驻劄淮安专管治水谕吏部予敕
　　○凤阳巡抚吴桂芳劾六安州知州张四科淫刑宜斥部覆得旨降三级调用
　　○狭西蒲城县烈女马兰香字李春炜为妻未及婚春炜病故兰香闻讣哭泣不食欲亲往吊父母止之不得行乃取所制翁姑鞵托父母寄之曰即不为伊儿妇亦以见此心也至夜沐浴梳妆着鲜服缢死麟游县何谧妻吕氏谧死时年方二十二岁生子弥月誓死守节三十七年泾阳县生员韩汝复性至孝亲殁伤悲成疾逾月卒妻王氏抱棺号泣亦数日不食而死按臣请旌旨下礼部
　　○壬午  孝庄睿皇后忌辰遣侯邓世栋祭  裕陵
　　○甲申  孝穆皇后忌辰遣伯施光祖祭  茂陵
　　明神宗显皇帝实录卷之六十三
　明神宗显皇帝实录卷之六十四
　　万历五年七月丙戌朔  上亲享  太庙
　　○以辽东战兵劳苦本色腾贵命发太仓库银二万两于本镇买籴以贮军饷后不为例
　　○命御史张简巡按河南
</div>
    <div class="pagination">
<a href="明实录神宗实录_page48.html">上一页</a><span>...</span><a href="明实录神宗实录_page44.html">44</a><a href="明实录神宗实录_page45.html">45</a><a href="明实录神宗实录_page46.html">46</a><a href="明实录神宗实录_page47.html">47</a><a href="明实录神宗实录_page48.html">48</a><span class="current-page">49</span><a href="明实录神宗实录_page50.html">50</a><a href="明实录神宗实录_page51.html">51</a><a href="明实录神宗实录_page52.html">52</a><a href="明实录神宗实录_page53.html">53</a><a href="明实录神宗实录_page54.html">54</a><span>...</span><a href="明实录神宗实录_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
