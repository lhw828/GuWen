<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 124 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 124 页/共 848 页</h1>
    <div class="content">○乙巳。孝康章皇后忌辰。遣官祭孝陵。　　

○谕内阁、御史王世绂奏、请酌拨平粜米石接济饭厂一摺。前因京畿市集粮价增昂。降旨令五城设厂平粜。经户部议定平粜官价。较之市价减至大半。如该御史所奏。次贫者自可糊口有资。而极贫之户。及流离觅食之人。无钱籴买。仍复待哺。自系实在情形。著加恩于平粜十厂内。每厂拨米一千石。发交五城御史、及顺天府尹、于京城内外饭厂。酌量加米。展期散放。顺天四路饭厂。每厂拨米一千五百石。其余米石。分拨五城饭厂。至平籴十厂。每厂仍粜米四千石。共籴米四万石。其粜卖之数。向来每人准买二斗。易启奸商雇买之弊。此次平粜。著照该御史所请。每人以一斗为限。仍著都察院堂官、及该城御史、遵照前旨。随时严查。务须认真妥为经理。俾穷黎均沾实惠。　　

○又谕、御史刘尹衡奏、请查拏铺户雇人代买官米一摺。五城设厂平粜。原期实惠及民。如该御史所奏。向有各铺户计诱贫民。雇令代买。以遂其囤积之私。更有无赖棍徒。包庇寄顿。弊端百出。不可不严行查究。著步军统领拣派干役。分拨内外城米局碓房左近。不时访查。遇有此等弊窦。密速严拏究办。傥通同徇隐。即著一并治罪。仍严饬该役毋许藉端滋事。扰累平民。用副朕轸念穷黎至意。　　

○马兰镇总兵官继昌、奏谢实授恩。得旨、喜生事谓之见长。遇事姑容苟且。谓之疲玩。汝其酌中慎勉。以副委任。　　

○丙午。上诣绮春园问皇太后安。　　

○遣官祭昭忠祠。　　

○谕内阁、理藩院奏、租种长春厅所属、郭尔罗斯扎萨克公旗地之流民。可否仍照前次办理安插。入于徵租册内。与蒙古人等纳租居住一摺。此项流民。自应照嘉庆五年所降谕旨。一民不准容留。一亩不准开垦。钦遵办理。乃郭尔罗斯公鞥克托克托瑚、希图渔利。私自容留民人。以致新旧流民开垦田地。共至二千七百余顷。理宜治罪。但鞥克托克托瑚、已经病故。著加恩宽免。署扎萨克印务之协理台吉巴彦巴图尔、著照该院所奏。罚五九牲畜。协理台吉托恩多克、罚三九牲畜。未经察出之该通判那麟太、著交部议处。此项流民。若立时驱逐。恐伊等有失生计。著加恩仍照前次办理。令其按顷与蒙古人等纳租。交该将军稽查民人实数。造册报院注档。嗣后一人不准多招。一亩不准添垦。如有私自招民开垦地亩者。该将军察出。即咨明该院参奏。　　

○赏吉林副都统倭楞泰、花翎。　　

○丁未。谕军机大臣等、本日御史董国华奏、两淮盐务、应行事宜一摺。据称私盐充斥。由于场灶透漏。前议官为收买余盐。无如筹款无多。不足抵收盐之用。查商总侵冒案内。奏罚银七十万两。尚未追清。请令照限追缴。作为收盐官项。又前议淮北正阳关。仿照汉岸添设公店。贮盐平价招贩。悉听淮引地面各盐贩至彼发运。给与水程。到地呈验行销。亟应议行。以绝私贩而鬯官引。又淮北久不办运乏商。应严行裁退。另召殷商充补。如一时不能得人。淮南殷商。向有兼办淮北者。请将退出口岸。分别著充等语。两淮盐务。叠经清厘款项。剔除弊端。总期正课商运。日有起色。该御史所奏。是否系现在应办要务。著交孙玉庭、曾燠、逐一详细确查。据实覆奏。该御史原摺。著钞给阅看。将此谕令知之。　　

○又谕、本日据赵慎畛奏、台湾镇总兵观喜告病一缺。已明降谕旨。将留闽补用之总兵明保补授矣。前据赵慎畛奏、该镇明保、于陆路营伍缉捕事宜。尚为明晰。惟海洋情形。未经谙习。经朕降旨将明保撤任。仍留闽省。遇有陆路总兵相当缺出。再行奏补。台湾镇总兵。兼辖水陆营务。为全台重镇。并会同该道、办理一切刑名案件。责任甚钜。著该督随时留心察看。傥明保不胜台湾镇之任。即据实奏闻。候朕另行简放。以重海疆。毋任贻误。将此谕令知之。　　

○以詹事府詹事鲍桂星、充日讲起居注官。　　

○以福建候补总兵官明保、为台湾镇总兵官。　　

○戊申。谕内阁、富俊奏、移驻京旗住房情形一摺。双城堡现修成住房四十所。今春移住京旗五十三户。即不敷住。前经降旨。令该将军将备料三十六所。赶紧修盖。以备栖止。兹据富俊奏称、吉林地方。向无甎灰等窰。须招商豫发价银。始能烧造备用。自系实在情形。著该将军到任后。赶紧再修京旗住房一百所。备来年愿往各户居住。并著嗣后视移住户口之多寡。豫为盖房百余所。令承修工员。具结保固十年。每年俱照此办理。　　

○又谕、松筠等奏、调剂三姓薓务一摺。吉林三姓地方。每年额放薓票。常不足数。该城除烧锅之外。并藉贩买皮张各商。通融津贴。以资接济。惟该商等应交貂皮税银。向在吉林完纳。程途较远。恐滋偷漏。兹松筠等奏、请令就近于三姓副都统衙门纳税。著富俊到任后。体察情形。悉心筹议。据实具奏。　　

○又谕、嵩溥奏、筹增省城书院经费一摺。粤西省城秀峰宣城两书院肄业生童。近来就试人数较多。膏火不敷支给。据该署抚查明司库内膏火项下。历年盈余。按道光三年岁底册报现存银三千七百余两。又续收银七百余两。共存银四千四百余两。除留备道光四年支用膏火外。尚余银三千两。著准其提出置买田亩。每年所得租谷粜价。即以增添膏火。或于每年甄别之期。多为录取。俾单寒之士。藉以专心肄业。用示朕雅化作人至意。　　

○又谕、松筠等奏、双城堡各项砍伐木植。请由该处协领、给发各屯丁照票。令其伐木。并在凉水泉山南迤东、至舒兰霍伦拉林等河。划分界址。安设卡伦。其界北空出荒甸。拨给乌拉所属包衣旗兵垦种。以为补立马匹之需。俱著富俊到任后。确加查勘。妥议具奏。　　

○又谕、曾燠奏、清查运库完竣。摺内称历年商捐。有带缴部饭补平银十七万四千九百三十八两零。又淮南商捐嘉庆十五年高堰漫口备买柴料银二万两。经前盐政咨明。未淮提用。应请充公等语。此二项银两。据该盐政查明。即在悬垫款内支用无存。著俟甲申五纲徵齐悬垫后。报部听拨。自此次清厘之后。该盐政务将徵收支解。各归各款。毋许再有纠缠轇轕不清。并严督各商赶紧办运。年额年销。俾鹾务日有起色。至缉私一事。著各该督抚督饬地方文武员弁。遵照奏定章程。实力巡查。毋稍疏纵。　　

○己酉。上奉皇太后幸同乐园。进膳。　　

○谕内阁、孙玉庭奏、筹拨加赏口粮银款一摺。前因江苏省上。元等处、上年被水。降旨于今春加赏乏食贫民军佃一月口粮。兹据该督等查明上元等县卫正赈极次贫民户口。核计约需银二十三万五千余两。除上年正赈賸银十二万九千余两抵放外。尚有不敷。龙江关堪拨银六万两。淮宿关堪拨银二万六千两。扬州关堪拨银二万两。其吴江、长洲、等州县。按正赈及次贫户口。除分别归入捐赈办理外。核计尚需银十八万两。苏州司库现存春拨十二万二千余两。勘以动用。浒墅关可拨银六万两。著加恩准其按数动拨。以资接济。如有余賸。解司还款。设有不敷。即于司库正项款内拨给。该督等务饬令该管道府州督查户口。核实开报。一俟拨发银两。亲查散放。仍随时严密察访。如有胥役克扣冒滥情弊。即据实严参究办。该部知道。　　

○又谕、举人侯执璧、系包衣汉军。误由满洲籍贯考试取中。本应斥革。惟该举人从前考试时。其年尚幼。系伊父误为报考。以致籍贯舛错。今自行据实呈明。与被人首告、及该管官查出者有间。著免其斥革。罚停会试一科。仍改归包衣汉军籍贯。其误行咨送之该旗官。著查明交部议处。　　

○谕军机大臣等、朕闻双城堡地方。土瘠水少。不产树株。柴薪亦无所出。此次移驻京旗闲散。每户领垦熟地十五晌。荒五晌。雇觅人夫种作。甚费工本。所收粮石。即全行变价。尚不敷用。且现在甫经移驻。未经收获之前。每户给米二石。食用颇形支绌。双城堡移驻京旗户口。原因该闲散等生计维艰。藉资调剂。必当筹画万全。俾得安居乐业。方为妥善。著容照、耆英、前往双城堡履勘。悉心咨访。务得实情。即多留数日亦可。不必急于回京。如果该闲散等在彼居住。实形拮据。松筠督办此事。身亲目睹。何以不据实奏闻。容照、耆英、与前任吉林将军。及现任将军。切不可少有瞻徇。致干咎戾。所有该闲散等垦种地亩。每岁可收谷若干。变价若干。其一切日用之需。是否足敷支用。著即逐一详查明白。据实具奏。将此谕令知之。　　

○缓徵江苏上元、江宁、句容、江浦、六合、山阳、阜宁、清河、桃源、安东、盐城、高邮、泰、东台、江都、甘泉、兴化、宝应、海、沭阳、赣榆、铜山、丰、沛、萧、砀山、邳、宿迁、睢宁、常熟、武进、丹徒、丹阳、金坛、吴江、昭文、昆山、奉贤、上海、南汇、青浦、宜兴、荆溪、太仓、镇洋、宝山、川沙、四十七厅州县及淮安、大河、徐州、苏州、太仓、镇海、金山、七卫上年被水灾民额赋有差。　　

○给江苏铜山县上年灾民一月口粮。　　

○庚戌。修直隶保定府南关河闸。从总督蒋攸铦请也。　　

○辛亥。谕内阁、英惠奏、请酌拨粮石。以均积贮一摺。甘肃奇台县属之古城地方、设有常平仓。每年额徵粮石。本属不敷支放。遇有办理平粜。及兵民借支口粮耔种。往往倍形支绌。据该都统查明附近该处之济木萨地方。仓储充裕。堪以移贮。自系实在情形。著照所请。准其于济木萨仓存粮石内。酌拨四万石。运贮古城仓内。俾资储备。该部知道。　　

○又谕、英惠奏参报垦不实、并扶同加结之员一摺。苏鲁图试垦地亩。据该都统查明已革同知德恒、勘报不实。前任镇迪道现调西宁道德兴、派往履勘。未能详细确查。率据德恒所报之数。扶同加结详咨。实属瞻徇捏混。除德恒于另案参革办理。毋庸置议外。德兴著交部严加议处。　　

○又谕、普云身系宗室。窝留贼犯。肆窃分赃。较之平人窝贼、情节尤重。著宗人府重责三十板。发往盛京。交该将军饬令该管官严加管束。毋许出外滋事。　　

○谕军机大臣等、本日都察院奏、河南夏邑县道士张复滨、呈控县役朱效和等、聚众演武一案。已明降谕旨。交该抚审办矣。据张复滨供称、伊系该县北门内北极庙住持。有县役朱效和、绰号重明大王。于上年十二月。同伊兄朱效孟、绰号梁王。伊弟朱毛四、绰号御弟。又有四路总兵。马维新、刘丙戌、陈嘉会、杨振起、并张国和、曹双、等数百人。在庙饮酒。夜聚昼散。每至黎明。向北与朱效孟叩头。演习大刀长枪鸟枪等器。枪刀器械。共有数百件。又将庙后城墙。拆去数千余甎。将伊看守。不容进庙。潜逃来京呈诉等语。著程祖洛即派委妥员。前赴该处严密查拏。如果该犯等实有纠聚多人。演习刀枪。及伪编名号情事。此等不法之徒。务须逐名掩捕。提省审讯。根究夥党。从重惩办。不可稍有疏纵。将此谕令知之。　　

○壬子。谕内阁、据户部奏、请先期支放闰月甲米。以裕兵食而平市价。向例有闰之年。均有恩赏八旗甲米。计十六万三千余石。本年闰七月恩赏该兵丁等米石。著加恩于本年三月豫领。即由户部定限。劄仓开放。俾资接济。若闰月全行坐扣。该兵丁等糊口维艰。本年闰月甲米。仍准届期支领。其豫领闰月米石。自本年七月起。分作四季扣还。现在豆麦均属昂贵。除黑豆业于春俸分别抵放外。其漕麦一项。俟三月抵通后。即照例于粟米内尽数抵放。如有余賸。再于稄米内抵放。务令杂粮一律流通。市价不致腾贵。再八旗蓝白布甲之米。前经户部奏请半放折色。著该部仍照旧章。全行放米。毋庸折色搭放。　　

○又谕、哈兴阿奏、旗兵招佃地亩请照旧章纳租一摺。喜峰口八旗领催兵二百名。自雍正年间恩赏随缺地共一百六十顷。招佃租种。每年照市斗收粮。俾资养赡。兹据奏称、自嘉庆十九年。佃户刘昇等、赴迁安县并户部控诉、地被冲刷。请易仓斗。经该县令旗兵等照市斗六升二合五勺暂行收领。其余三升七合五勺租粮。存该口巡检衙门。俟勘丈明确补交。至道光元年。直隶总督委员丈明熟地一百三十六顷余。彼时未照现丈地数。议定如何纳租。该佃户等前后拖欠十年之久。积至二十余石。于旗兵生计。大有关系。著交蒋攸铦、即饬该县照新丈亩数。按市斗交纳租粮。以符旧章。并将历年所存巡检衙门租粮。如数追出。给该旗兵等收领。毋任宕延。　　

○以广东龙门协副将林鸣冈、为碣石镇总兵官。　　

○癸丑。上诣绮春园问皇太后安。　　

○谕内阁、前经降旨、令于五城平粜米石内。拨给顺天四路饭厂。每厂一千五百石。展期散放。兹据卢荫溥等筹议展放煮赈事宜。著照所请。大兴县属之黄村、采育、宛平县属之庞各庄、三处饭厂。照旧开设。惟京西卢沟桥一带。往来通衢。不无外来饥民。著将榆垡村一厂。移至卢沟桥。俾本处及外来流民。均沾实惠。此次所需一切经费。著照嘉庆二十二年成案。于通永、霸昌、两道库内。就近借拨。由藩司核实详查归款。事竣造册报销。现届青黄不接之时。朕思饥民待哺甚殷。著即于二月内、赶紧开厂散放。俾得早资接济。该府尹等务认真妥为经理。无使一夫失所。用副朕轸念穷黎。有加无已至意。　　

○又谕、直隶连年被水。朕发帑拯济。至一百数十万两之多。并截拨漕粮粟米数十万石。顺天府四路分拨米石。各设饭厂。并两次平粜。所以抚恤灾民者。有加无已。不为不厚。如果地方官实心经理。俾灾黎均沾实惠。何至舍近就远。四散觅食。近来京城内外饥民甚多。人所共见。且有夺取食物之事。该督等不能督饬各属妥办。以致灾民流离失所。已可概见。而奔往口外谋生者。更不可以计数。所谓宣力分忧者何居。蒋攸铦、卢荫溥、申启贤、均著传旨严行申饬。现在五城分设饭厂。饥民就食者众。并著步军统领、顺天府、及五城御史、妥为经理。如有向来市井匪徒。藉滋事端。亦即严拏惩创。至顺天直隶各属。现当展赈之期。地方官务各尽心散放。毋令出境求食。傥再有流民不能得赈。轻去其乡。聚集京城。则是地方官现视民瘼。朕惟该督及该府尹等是问。　　

○谕军机大臣等、原任江南河道总督黎世序、叠经降旨。优予恩施。而追念贤劳。弥深轸结。特制遣闷诗一首。著交程祖洛于接奉后。俟黎世序灵柩到籍。即发交伊家祗领。摹泐立石墓前。用示朕眷念荩臣至意。将此谕令知之。　　

○举行道光三年大计。直隶卓异官十六员。不谨官三员。浮躁官四员。罢软官二员。年老官六员。有疾官二员。才力不及官五员。奉天卓异官二员。有疾官一员。热河卓异官一员。浮躁官一员。江苏卓异官十一员。不谨官三员。浮躁官一员。年老官二员。有疾官一员。才力不及官二员。南河卓异官一员。年老官一员。安徽卓异官七员。年老官二员。才力不及官三员。江西卓异官十一员。不谨官一员。浮躁官二员。罢软官一员。年老官三员。有疾官二员。才力不及官一员。浙江卓异官十二员。不谨官七员。年老官二员。才力不及官一员。福建卓异官十员。不谨官四员。浮躁官二员。年老官四员。有疾官一员。才力不及官一员。湖北卓异官十员。不谨官二员。浮躁官一员。年老官三员。才力不及官三员。湖南卓异官十员。不谨官一员。浮躁官一员。年老官三员。有疾官二员。才力不及官二员。河南卓异官十二员。罢软官一员。年老官四员。有疾官五员。东河卓异官一员。才力不及官一员。山东卓异官十二员。不谨官五员。罢软官一员。年老官六员。才力不及官四员。山西卓异官十二员。不谨官二员。罢软官二员。年老官二员。有疾官三员。才力不及官二员。陕西卓异官九员。不谨官一员。浮躁官二员。年老官二员。有疾官一员。才力不及官一员。甘肃卓异官七员。浮躁官一员。罢软官一员。年老官六员。才力不及官一员。四川卓异官十五员。不谨官一员。浮躁官二员。年老官十员。有疾官五员。才力不及官二员。广东卓异官十二员。不谨官一员。浮躁官三员。罢软官一员。年老官四员。有疾官一员。才力不及官一员。广西卓异官七员。不谨官一员。浮躁官三员。罢软官一员。年老官三员。有疾官一员。才力不及官一员。云南卓异官十员。不谨官三员。罢软官一员。年老官四员。有疾官一员。才力不及官三员。贵州卓异官六员。浮躁官一员。年老官二员。有疾官一员。才力不及官一员。分别议叙处分如例。　　

○四川上果洛克车木塘寨土百户泽楞查什、缘事伏法。以番民读浪、袭职。　　

○以山西归绥道属归化等五厅。雁平道属大同朔平二府。距省窎远。命嗣后秋审及遣军流徒人犯。由该管巡道就近审勘。移司核详。从巡抚邱树棠请也。　　

○甲寅。春分。朝日于东郊。遣肃亲王敬敏恭代行礼。　　

○上奉皇太后启銮。幸南苑。　　

○铸给云南永昌府腾越厅同知关防。并司狱儒学印信。从总督明山请也。　　

○是日驻跸新衙门行宫。　　

○乙卯。上诣永慕寺行礼。　　

○行围。　　

○谕内阁、蒋攸铦奏、上年被水州县。请减价平粜一摺。直隶各州县展赈将次放竣。该督体察情形。尚须大加减粜。以平市价。若照历年成案。以二两五钱定价。小民仍艰于买食。著照所请。无论稄米粟米。统按市集次粟米价。数在一两八钱至二两及二两一钱者。每石减银三钱。二两一钱以上、至二两四钱者。每石减银四钱。二两五钱以上。不必按价递减。每石总以二两定价出粜。数在一两八钱以内、至一两七钱余者。俱减至一两五钱为止。其在一两六钱、及一两六钱以内者。仍照常例。每石减银一钱。毋庸再行议减。所需米石。如有本处仓谷。并上年赈賸米石可动者。即先尽动粜。其存不敷用。及本处无米谷可动者。将上年原拨奉天粟米。除本年展赈拨用外。其余酌量拨给领粜。该督仍责成妥实之员。严查偷漏。禁止囤积。务各认真经理。俾得实惠及民。如办理不善。即著撤任严参。傥该督不能实力稽查。一经访闻。定当严惩不贷。　　

○又谕、哈哴阿奏参本月二十日镇国寺守门之正红旗护军章京等。并未在门严查人之出入。请将该章京等交部严加议处。护军等重责革退。所奏甚是。但二十日卯刻。朕尚未临幸南苑。究与驻跸行宫之时稍异。著加恩将护军参领吉明阿、护军校吉忠阿、交部议处。护军等著交该营重赋。毋庸革退。　　

○是日驻跸旧衙门行宫。翼日如之。　　

○丙辰。上诣元灵宫行礼。　　

○修福建福州、泉州、漳州、三厂战船。从巡抚孙尔准请也。　　

○抚恤琉球国遭风难夷如例。　　

</div>
    <div class="pagination">
<a href="清实录道光朝实录_page123.html">上一页</a><span>...</span><a href="清实录道光朝实录_page119.html">119</a><a href="清实录道光朝实录_page120.html">120</a><a href="清实录道光朝实录_page121.html">121</a><a href="清实录道光朝实录_page122.html">122</a><a href="清实录道光朝实录_page123.html">123</a><span class="current-page">124</span><a href="清实录道光朝实录_page125.html">125</a><a href="清实录道光朝实录_page126.html">126</a><a href="清实录道光朝实录_page127.html">127</a><a href="清实录道光朝实录_page128.html">128</a><a href="清实录道光朝实录_page129.html">129</a><span>...</span><a href="清实录道光朝实录_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
