<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 425 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 425 页/共 505 页
  </h1>
  <div class="content">
   ○以验收海运粮粮完竣予直隶总督李鸿章、仓场侍郎英元、乔松年、议叙有差。　　

○以安徽当涂拏获逆首关汶溎予总兵官潘鼎立以提督遇缺提奏守备胡忠发等花翎把总杭镇年等蓝翎。余加衔有差。　　

○庚辰。谕军机大臣等、恩承等奏、承修河道工程。酌量变通一摺。据称前奏新穵苏子河道。拟定办法。原冀水归故道。不至北徙。现在体察情形。若竟照前奏筑修。一遇大雨。必至画为两河。有碍风水拟将新河堤工一律北移。改由泊岸前。自西至东通长修筑。仍堆砌石子偏坡。河堤泊岸。联络归一水势不至分流等语。既据该侍郎等酌定变通之法。有益风水。兼可保护北面一带堤岸。钱粮亦不加增。即著照此次所拟。次第兴修。不得稍有草率。惟陵寝要工。必须筹画尽善。方臻巩固。恩承、温葆深、都兴阿、既统筹全河。酌定办法。自必确有把握。若再不能经久。复出险工。必惟该侍郎等是问。将此各谕令知之。　　

○又谕、昨有旨将刘长佑调补广西巡抚。该抚谢恩摺内。本有取道广西前赴。广东新任之语。著于接奉此旨后。迅赴桂林省城。接印任事。仍毋庸来京请训。广西地方辽阔。伏莽甚多南太泗镇等属。尤为盗贼渊薮。其附近越南边境。时有匪徒滋扰。叛服靡常。若非封疆大吏振刷精神。极力整顿。不足以绥靖边圉。刘长佑素娴军旅。前任广西巡抚有年。情形熟悉。此次弃瑕录用。正当激发天良。力图报称。该抚到任后。于察吏安民及剿办土匪一切事宜。务须认真筹办。毋稍因循。冯子材现在带兵剿办越南窜匪。刘长佑当与和衷共济。以期迅速蒇功。将此由五百里谕令知之。　　

○又谕、杜嘎尔奏、带兵追剿贼匪。筹拨驼马。并分兵严防后路一摺。贼匪窜至霍呢齐台之西。旋窜扎萨克达尔玛僧格游牧。杜嘎尔现饬吉尔洪额、讷苏肯等、探踪截击。该副都统亦催兵前进。著即督饬各军认真追剿。务殄逆氛。不得观望迟回。致令贼踪纷窜。吉尔洪额等带兵击贼。月余以来。总未与贼相遇。实属不成事体。著杜嘎尔认真督催前进。如敢再涉迁延。即著严参惩办惟分兵三起。前敌兵力尚单。杜嘎尔现令带队官富珠哩、俟乌里雅苏台驼马解到。即分给哈尔尼敦等处官兵。全数管带来营。其察哈尔官兵一千名。令达尔济统带。在推河哈尔尼敦一带。分驻防守。以壮声威。即著照所请办理。至塞外地方辽阔。全赖驼马裹粮。师行方无阻滞。著奎昌、荣全、多布沁扎木楚、张廷岳、阿尔塔什达、分饬各该部落扎萨克等。遇有经过官兵。驼马疲乏者。即当妥为应付。以利师行。阿勒台一带台站被扰。粮运阻滞。著庆春、杜嘎尔、饬令毕都尔业等。赶将已散各台。设法招集。俾利转输。其各军应需口粮。并著定安。庆春陆续解运。以足兵食。正在寄谕闲。据张廷岳等奏蒙兵续获胜仗。贼众西逸。台站渐通一摺。该逆窜至霍呢齐迤西之鄂罗盖庙地方盘踞经扎齐鲁克齐伯克瓦齐尔督兵追击。歼毙贼目一名。余匪四五十名。贼匪突围向西南奔窜。该台吉裹创力战。挫贼凶锋。实属勇敢可嘉。著准由张廷岳等从优保奏。候旨施恩。仍著张廷岳等、饬令干丹丹准车林、督率所部蒙兵。星夜驰往。会同扎齐鲁克齐伯克瓦齐尔乘胜追击。悉数歼除。并著杜嘎尔严饬吉尔洪额等。迅速进兵。协力夹击。不准再有迟误。将此由五百里各谕令知之。　　

○库伦办事大臣张廷岳奏。库伦防务紧要。阿尔塔什达本年年班。请缓进京。得旨、著毋庸来京。　　

○以成都将军崇实力镶白旗蒙古都统。调江甯将军魁玉为成都将军。镶白旗蒙古都统穆腾阿为江甯将军。　　

○辛巳。谕军机大臣等、御史黄槐森奏、广东厘局烦扰。请旨饬查裁减一摺。抽厘助饷。原属朝廷不得已之举。全在地方官吏认真办理。方不至弊窦丛生。困累商民。若如该御史所奏。广东惠州各厂。均于起照之处抽厘一次。验照之处又抽厘一次。民已不胜其苦。而书吏复藉查验为名。百计勒索。且于两次抽厘外。更增帮费名目。名为卫民。实以剥民。东江如此。则西北两江厘厂烦扰。恐亦在所不免。著瑞麟认真查核。务将应裁厘厂。应禁帮费。酌量情形妥为办理。其存留各厂。尤须慎选妥员酌裁吏役。以省浮费而杜弊端。另片奏、广州府属。盗贼烽起。曾大鹅幅等一股。聚集香山新会新甯三县交界之赵家围地方。焚抢勒赎。巨案累累。香山虽已举办团练而新会新甯未筹防守。请饬拏办等语。盗贼肆行。闾阎何以安辑。著瑞麟严饬各该地方员弁。多带兵船。驻扎该处。合力围攻。务将首夥各犯悉数捦获。尽法惩治。仍令各该县力行保甲。倡办团练。以靖地方。傥该管文武有疲玩不职者。即著严行参奏。毋稍姑容。原摺片著钞给阅看。将此谕令知之。　　

○壬午。遣官祭火神庙。　　

○谕军机大臣等、左宗棠奏、南路官军。剿除窜回余众。攻拔阶州匪巢。现筹进兵事宜。刘锦棠请假回籍。遵查赵德正尚堪胜任各摺片。成县任家庄匿匪。经总兵苏家良摉剿。投诚者三十人。著左宗棠饬令苏家良妥为安插。毋令再滋事端。此外有无伏莽。仍著认真摉捕毋留余孽。阶州绺匪。经副将彭德沅等率队围攻。叠破贼巢惟段侍才、瞿焕周、在逃未获。该大臣当饬彭德沅等、实力查拏尽惩治贼供既有段逆赴陕瞿逆赴川之说。著左宗棠咨照吴棠、蒋志章、饬属一体协缉毋任漏网中衡盐固一带。时有游匪出没。徽两西礼等县。亦有伏匪伺劫运道。左宗棠即饬派出各军。严密掩捕。以净根株现在该大臣规取河州。分中左右三路进兵。布置尚属周密左宗棠拟赴静甯安定督剿。即著督饬傅先宗等军分道前进。实力埽荡。毋任河州逆匪日久盘踞。惟河州一经进兵。恐该逆被剿穷蹙。句结西甯回众。纷窜甘凉等处。该大臣于西路一带。尤宜妥筹兼顾以免匪势蔓延。巴里坤镇总兵员缺既据左宗棠奏称赵德正尚为相宜。即著饬令迅赴署任。仍随时察看。如不能胜任。即行奏请撤换。刘锦棠现在请假回籍并将伤病弁勇遣撤。另行募补。著饬令到籍后。认真挑选。假满即行回甘以资得力其所留各营分驻金积灵州等处。即饬萧章开等。妥为镇抚前由金顺遣回灵州回民。当谕左宗棠饬令刘锦棠、黄鼎、遇此项回民抵籍。劄行地方官箝束安置。现在办理是否完竣。著左宗棠查明具奏。将此由六百里谕令知之。寻奏、遵查金顺张曜等前解陕回六百余名。已分地安插现在各回民均安靖守法。报闻。　　

○以内阁学士常恩为刑部右侍郎。　　

○以正黄旗蒙古都统载容署镶黄旗蒙古都统。　　

○以记名副都统祥亨为正红旗汉军副都统。　　

○癸未。谕军机大臣等溥楙等奏、摉捕松虫情形一摺。据称本年入夏以来。天将微旱。围墙松树生虫。派员摉捕。并设厂收埋。嗣经风雨淋濯。击落无数。现在情形较轻。仍饬摉拏等语。陵寝树株。风水攸关亟应敬谨保护。著溥楙、载灿、景霖、饬令派出各员督率兵役。务将未净松虫全行摉捕。毋留余孽。以保树株。将此各谕令知之。　　

○又谕、步军统领衙门奏、已满徒犯李山寿、遣伊侄李鸿钧赴京。在惇亲王前拦舆呈诉。解送该衙门研究。据称李山寿前在四川。经遂甯县知县卢光吉保举带队。借垫兵粮银八万余两。嗣经卢光吉将兵勇遣散。所垫银两。分厘未给。卢光吉串通首府杨重雅等受贿冒功。勒派捐输。侵蚀银两。迨控经四川总督批饬核算。杨重雅暗使卢光吉遗物逃走。反诬李山寿拦抢遗物。复被卢光吉虐刑偪认。问拟徒罪。并将伊弟李鸿培诱去致死等语。所控各情。是否属实。著吴棠将此案严密访查。彻底根究。务得确情。以成信谳。不得稍涉回护。原呈著钞给阅看。将此谕令知之。　　

○又谕、金顺奏、部署起程。并请饬催协饷一摺。包头为赴乌必经之路。该将军拟将所部全队带往该处。＜??闲＞拔精锐部署赴乌。著俟行抵包头后。将应需饷项及采买转运各事宜悉心筹画。赶紧起程一面具摺奏闻。副将詹恩科带队追剿窜匪。曾否与贼接仗。近据杜嘎尔、张廷岳等奏、前窜二十五台霍呢齐之贼现向西南奔窜。该匪股数不一。奔突靡常。该将军启行后。即当派队远探。沿途遇有匪踪。相机截剿。埽荡逆氛。至所称该军积年饷需缺乏。包头后套等处欠发粮价甚多。且赴乌官军裹带行粮。亦须筹给款项等语。所奏自系实在情形。现在北路军情紧要。该将军带队前进。必须速筹钜款。方能成行。著何璟将积欠军饷。赶紧筹拨银三十万两。解交金顺应用。其河东辛未纲应协银十八万两。并著一并埽数筹解。俾资开放。何璟素顾大局。务当竭力筹画。不得稍涉延宕。致误军行。将此由五百里各谕令知之。　　

○乙酉。戌刻。有流星出天市垣。　　

○丙戌。谕军机大臣等、庆春奏、筹运军粮。发兵保护台路。并饬探踪迎剿一摺。疏通粮路。最关紧要。庆春现已将图固里克等三台官兵招集。并筹备驼只。将各台存积米粮依次起运。办理尚为妥协。前敌各军裹带之粮。已将罄尽。即著庆春饬令毕都尔业、并现经添派之瑞森、多尔济扎普等、认真督催。克日运送。并饬粮台接续采办。源源运解。毋令匮乏。大同征兵。尚在十七八台。著俟积粮运竣。即令拔队前进迅速到防。前据张廷岳等奏、窜至霍呢齐迤西之贼。向西南奔窜。现在究窜何处。即著庆春确探奏闻。察哈尔左翼官兵。由布尔噶素台进发。该署都统务当督饬派出员弁。视贼所向。实力截剿。并与杜嘎尔所派之吉尔洪额等军。联络声势。两面夹击。务殄贼氛。右翼官兵。分布各台并著饬令保护台路。妥为镇抚毋任再有溃散。将此由四百里谕令知之。　　

○以户部尚书宝鋆充国史馆总裁官。　　

○拨工部火药一万斤。轰药六百斤。火绳一万五千丈。抬枪铅丸五千出。鸟枪铅丸一万出。解赴乌里雅苏台军营备用。上以孟秋时享太庙。自是日始、斋戒三日。　　

○丁亥今上皇帝生。　　

○戊子。上以孟秋时享。太庙。前期亲诣行礼。　　

○谕内阁、李鸿章奏、天津等处被水地方。筹款抚恤。并请援案截留漕米接济一摺。本年五六月闲。天津雨水过多。致城东海河及南北运河。冲溢数口。滨海地面。田庐禾稼。多被淹没小民荡析离居。殊堪悯恻。虽经该督等督同官绅筹捐酌拨银款。量为抚恤。惟天津河闲顺天保定各属。地势低洼。滨河地方。被灾较广。亟应筹款接济。加恩著照所请。截留江浙筹备余米八万石。并奉天解通粟米二万石。以备各属赈济之用。该督务当督饬司道遴委妥员会同各该州县查明被灾分数。核实散放。仍随时体察情形。妥为抚恤。总期实惠均沾。毋令一夫失所。用副轸念灾区至意。　　

○予故直隶布政使升任侍郎石赞清入祀名宦祠。从总督李鸿章请也。　　

大清穆宗继天开运受中居正保大定功圣智诚孝信敏恭宽毅皇帝实录卷之三百十五　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。秋七月。己丑朔。享太庙。遣孚郡王奕譓恭代行礼。上诣钟粹宫问慈安皇太后安。长春宫问慈禧皇太后安。至戊午皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、杜嘎尔奏催队进剿。并侦探贼窜情形一摺。前据定安奏贼匪已窜出乌喇特旗界五六百里以外。此次杜嘎尔声称、逆匪现窜乌喇特公中旗交界之什巴克台地方。是否侦探未确。抑系贼踪回窜。著杜嘎尔懔遵叠次谕旨。迅催吉尔洪额讷苏肯等、跟踪追剿。力挫贼锋。不得藉口驼马。稍涉迁延。致与贼匪相左。任令远扬。贡果尔既经调营会剿。所有台站粮路。杜嘎尔务当饬令在防官兵妥筹保护。毋稍疏虞。前据庆春奏图固里克等台业经招集。并筹备驼只。将各台存积米粮。依次起运。是粮道已经通畅。著杜嘎尔派员迎催。以济军食。将此由五百里谕令知之。　　

○又谕、冯子材、康国器奏、拨队出关剿贼获胜。现筹办理情形一摺。冯子材督军驰抵龙州。闻越南匪势狓猖。即拨队出关。分道进剿。攻克长庆府城。捦斩逆首赵雄才。捣平贼巢十余处。秃山和乐贼巢。亦一律埽除疏通北甯谅山饷道。剿办甚为得手。惟越南未能截击。致邓建新等败匪。窜向太原。其苏帼汉曾亚治等股。复盘踞东潮县一带。句结窜扰。均属可虞。冯子材、康国器、现已留营长庆等处遥为声援。并调兵堵剿摉捕。所筹尚是。我兵现在虽未便穷追。仍当相机援应。届时可以进兵。即当协力夹击。将各股败匪尽数剿除。以绥藩服。匪徒如此猖獗。越南何以毫无布置。任其奔窜。著即知照该国严密堵御。毋令该匪阑入腹地。冯子材尤当严饬出关将士。及留防兵丁。不可稍有扰累。并随时与该国官吏联络声势。庶彼此情意相洽。方易奏功。东潮近接钦州。恐为广东边患。著瑞麟檄饬洋面师船。及该地方文武。一体严防。毋令苏帼汉等股潜入滋扰。此次剿贼出力员弁。准其择尤保奖。以示鼓励。黔省四寨败窜苗匪。业经粤军会合黔军击退。李高脚一股。已败遁丹江都匀交界之小五戎地方。著康国器饬令孔宪隆督军严防边隘。摉捕余匪。傥再有匪党窜入粤边。即著并力截击。以固疆圉。黔省下游渐次肃清。正筹及上游军务。著曾璧光周达武酌度机宜。知照冯子材等拨兵助剿。刘长佑抵任后。即著与冯子材和衷商办。以资得力。叠次剿捕苗匪出力员弁。著准其择尤保奖。毋许冒滥。将此由五百里谕知瑞麟、刘长佑、曾璧光、冯子材、并传谕周达武、康国器知之。　　

○追予江苏各属阵亡殉难武生孙邦达等绅民妇女一千八百五十三名口分别旌恤如例。　　

○庚寅。谕内阁、朕叔祖惠端亲王之子奉恩镇国公奕询。在上书房读书有年。持躬谨饬。旋经派令在内廷行走。并管理中正殿事务。俱能恪恭将事。勤慎有加。前因患病叠经赏假调理。方冀日就痊愈。恩眷长承。遽闻溘逝。悼惜实深。著赏给陀罗经被。派孚郡王即日带领侍卫十员。代朕前往奠醊。加恩由广储司赏银三千两。经理丧事。所有饬终典礼。著各该衙门察例具奏。　　

○壬辰。谕内阁、御史佘培轩奏、军流等犯藐法潜逃。请饬查禁一摺。军流徒罪及递解回籍人犯。理宜依法管解。毋任乘闲脱逃。乃近来地方官吏往往视为具文。致令前项人犯。或中途疏脱。或到配潜逃。甚至为匪滋事。怙恶不悛。殊属不成事体。著各直省将军督抚都统府尹严饬所属。遇有军流徒罪及递解回籍人犯过境。务当遴派干役。认真管解。傥有松刑贿纵情弊。即将该管地方官。从严惩办。不得饰词开脱。其已至配所及到籍者。尤应严加管束。毋任出外生事。仍照定例随时按名点验。如有脱逃。立即申报查拏。并著步军统领衙门顺天府五城一体稽查。遇有此等人犯潜逃来京。即行拏交刑部惩办。以肃法纪。　　

○谕军机大臣等、恩承等奏草仓等河水势漫溢一摺。据称上月十一日大雨。山水暴发。草仓河与苏子旧河。并新穵河身。漫成一片。南岸山麓冲刷十余丈。新穵河身。被淤沙大半填平。所穵河身沙土。被水漂没。新培月堤。冲淘成阬等语。河岸工程未及告竣。即值水势盛涨。致有冲刷淤垫之处。恩承等现饬该商人等将所淤河道。赶紧赔穵。月堤现冲阬坎处所。照旧培垫。并将原估攩水坝一道。改至辰方决口处。紧靠月堤。即著照所议办理。恩承等惟当督饬工役。赶紧挑穵培筑。仍按前奏单开工程。及变通办法。认真经理。务臻稳固。不得偷工减料。其西堡修成泊岸。尚属完整。即著随时保护。以免疏失。恩承等承办要工。总当布置妥协。期于一律巩固。傥再不悉心筹画。草率塞责。将来复出险工。定惟恩承等是问。将此各谕令知之。　　

○又谕、库克吉泰奏、据咨甘回东窜豫筹防范一摺。多伦诺尔为热河西北门户。地方富庶。素为贼所垂涎。库克吉泰因直隶咨文声称。探闻贼匪有分犯库伦多伦诺尔之说。即拣派员弁驰往多伦厅常川坐探。并饬丰甯县大阁司会同营汛。调集兵团。严为防备。复由热河八旗派定官兵一千名。俟有警信。驰赴交界驻扎。所筹尚属周密。即著该都统督饬在事员弁。认真侦探。严密防范。不得以贼踪尚远。稍涉懈弛。至古北口练军一千。叠经谕令迅赴库伦防剿。此次库克吉泰摺内声称。李鸿章现饬该军赶紧出口。协剿等语。是此项官兵。即可起程。即著李鸿章檄饬都司贾吉龄统带前进。迅速出口。毋稍迟延。此时溃散各台。已经设复。即或粮运紧要。驼马不敷周转。而该练军行抵张家口后。亦当以次渐进。与察哈尔派出各队。联络声威。藉截贼匪纷窜之路。著庆春斟酌办理。多伦东北克什克腾地方。兵力单薄。库克吉泰现咨昭乌达卓索图两盟长。将上年古北口撤回防兵二千。操练整齐。以备协剿。即著理藩院转饬昭乌达卓索图两盟长。一体遵照豫备。听候徵调。庶免临时延误。正在寄谕闲。据杜嘎尔奏、吉尔洪额等追贼至乌喇特旗所属之布拉特地方。击贼获胜。歼毙二百余名。生捦十余名。现饬该协领等乘胜追剿等语。此次吉尔洪额等奋力剿贼。大挫凶锋。洵堪嘉尚。溃匪现已无多。著杜嘎尔饬令前敌各军。探明贼踪。悉数埽荡。前据定安奏、此股匪徒约有二千余人。现分两股窜扰等语。此次吉尔洪额等击败之贼。系属何股。其余现窜何处。尚有若干。著定安、杜嘎尔确切侦探。视贼趋向。饬令各军妥筹防剿。前以扎齐鲁克齐伯克瓦齐尔歼毙贼目。裹创力战。已谕令张廷岳等从优保奏。此次杜嘎尔奏称剿贼出力之扎奇鲁克齐巴奇瓦齐尔。是否即系其人。著该副都统遇便奏闻。其所部官兵。即著张廷岳等择尤请奖。仍令该带兵官确探贼踪。会合吉尔洪额等乘胜进击。并著杜嘎尔饬令达尔济迎头兜剿。净埽逆氛。将此谕知理藩院。并由五百里谕令李鸿章、定安、库克吉泰、庆春、杜嘎尔、张廷岳、阿尔塔什达知之。寻杜嘎尔奏、遵查吉尔洪额等斩杀之贼。即系窜入中公旗等处股匪。扎奇鲁克齐巴奇瓦齐尔即系扎齐鲁克齐伯克瓦齐尔。报闻。　　

○吏部以大学士瑞常、瑞麟、应定何殿阁。请。得旨、瑞常著授为文华殿大学士。瑞麟著授为文渊阁大学士。　　

○以太常寺卿徐桐、太仆寺卿翁同和、为内阁学士兼礼部侍郎衔。　　

○以乌喇特旗地方剿匪获胜。赏协领吉尔洪额头品顶带。佐领奈丹扎布伊勒和布巴图鲁名号。协领双喜花翎。予阵亡委参领。德克登布祭葬世职加等。　　

○癸巳。谕内阁、奉恩镇国公奕询夫人。著加恩赏食镇国公半俸。　　

○又谕、给事中夏献馨奏、敬阵办赈事宜一摺。本年直隶天津等处被水。业经降旨。准将江浙等省米石截留赈济。该给事中所拟清查户口。防察奸宄。多分赈厂。选择绅耆。剔除弊端。筹给医药各条。不为无见。著李鸿章按照所陈各节。饬令办赈各州县体察情形。实心经理。务期实惠均沾。不得有名无实。　　

○又谕、杨昌浚奏、遵查私拆夹板公文人犯。审明定拟一摺。上年九月闲。由兵部递回福建夹板公文。行至浙江龙游县亭步驿地方。驿书王楚青将黄布封面兵部印花擅行拆动。虽据讯无漏洩情事。究属罪有应得。王楚青著从重发往黑龙江。到配后加枷号三个月。杖一百。折责安置。其率行转递之上航驿专管官西安县知县张廷璜著交部议处。　　

○引见考取直省优贡生。得旨、张祥会等三十三人著以知县用。申肯堂等二十九人著以教职用。　　

○命镇国公奕谟管中正殿事。　　

○追予故浙江巡抚升任总督马新贻于浙江海塘建立专祠。　　

○追予安徽各属阵亡殉难巡检管兆蕃等绅民妇女七百六十九员名口分别旌恤如例。　　

○甲午。谕内阁、醇郡王之第二子著命名载湉。　　

○又谕、溥楙等奏、应行急修各工。请派员查验一摺。孝陵裕陵隆恩殿。暨统惠皇贵妃园飨殿等处。均有渗漏情形。著派童华前往。将应修各工敬谨查验。归入本年急修案内。一并修理。　　

○谕军机大臣等、前因甘肃甘凉肃一带兵力单薄。谕令左宗棠、穆图善、派兵截剿。兹据奏称、现在东西两山尚未肃清。南路亦须留兵驻扎。西甯河州逆巢未埽。左宗棠现驻静甯。距西路遥远。穆图善所部兵勇驻守省垣。分扎金县等处。均难抽拨。请俟河西肃清。零匪摉除净尽。再由左宗棠拨兵前赴西路等语。甘凉肃地方紧要。亟应妥为设防。即著豫师、瑞云就现有兵力。于各该处紧要隘口。严密防堵。遇有匪徒窜入。即行实力剿击。毋任该匪蔓延。惟豫师、瑞云。所部兵力无多。如有大股窜入。殊难堵御。仍著左宗棠穆图善妥筹兼顾如西路紧急。务于无可抽拨之中。设法派兵赴援。以资得力。将此由五百里各谕令知之。　　

○以办理江北漕粮完竣。予道员王大经优叙。
  </div>
  <div class="pagination">
   <a href="清实录同治朝实录_page424.html">
    上一页
   </a>
   <span>
    ...
   </span>
   <a href="清实录同治朝实录_page420.html">
    420
   </a>
   <a href="清实录同治朝实录_page421.html">
    421
   </a>
   <a href="清实录同治朝实录_page422.html">
    422
   </a>
   <a href="清实录同治朝实录_page423.html">
    423
   </a>
   <a href="清实录同治朝实录_page424.html">
    424
   </a>
   <span class="current-page">
    425
   </span>
   <a href="清实录同治朝实录_page426.html">
    426
   </a>
   <a href="清实录同治朝实录_page427.html">
    427
   </a>
   <a href="清实录同治朝实录_page428.html">
    428
   </a>
   <a href="清实录同治朝实录_page429.html">
    429
   </a>
   <a href="清实录同治朝实录_page430.html">
    430
   </a>
   <span>
    ...
   </span>
   <a href="清实录同治朝实录_page426.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
