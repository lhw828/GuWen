<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 151 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 151 页/共 1860 页
  </h1>
  <div class="content">
   华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。十二月。癸酉朔。上诣奉先殿行礼。　　

○封额驸策凌长子成衮扎布、为世子。谕军机大臣等、额驸策凌、至京入觐。朕谕以噶尔丹策零送罗卜藏西瓦还时。曾告以车臣汗妻子、现在此间。若车臣汗念之。我当送还。据额驸奏称、臣世世受恩深重。前准贼入我游牧。掳二子。及使婢一人而去。若等应即自尽。以报国恩。至今苟且偷生。尚在彼处居住。全不知耻。臣欲得此不肖之子何用。且与国事无益。噶尔丹策零、性本诡诈。若臣欲得二子。彼必不论可否。妄行干请。所关非小。国事为重。臣断无念子之意。输诚具奏。夫父子之道。关乎天性。额驸策凌、感激皇祖、皇考、及朕之恩。止图裨益于国家。顾惜大义。不思复与其子相见。朕心深为恻然。思有以奖之。其长子、贝子成衮扎布、汉仗好、在军前亦颇效力。著加恩封为世子。　　

○谕、四执事总管首领、将太监李蟠、放假四五日。往弘皙处。将宫内之事。信口传说。太监等告假。不过一日两日。岂有四五日在外之理。将四执事总管首领、查明议罪。尔总管等。晓谕旗下太监等。既已身离旗下。复往何为。现今将李蟠夹讯。即是榜样。再旗下太监。不可在近便随侍等处当差。只宜外围熟火打扫处服役。过十数年。试看果好。再往内围挑补。寻又谕、现今随侍等处旗下太监。不必更换。此内有不堪者。酌量革退。以后新进旗下太监。不许留在近处当差。　　

○户部议覆江苏巡抚张渠疏称、武进、阳湖、二县役田租银。原因明代白粮、责成粮长里民运送。苦累不堪。后经巡抚捐银买田。除完办条漕外。另收租银、以抵白粮募船水脚之用。我朝粮由官运。此项役租、遂归白粮经费裁存项下充饷。在当日置买此田。止令民间领价认租。并未开报实在田亩。遂有无田领价。有田私卖。以致日久无著。后因迫于清查。凡有户可追者。暂将己田开抵。其无户可问者。即将租银。摊派图里认赔。请将前项无著田租银、八百十二两零。全行豁除。以苏民困。应如所请。照数除免。至现存原置役田。从前原系官置。其开抵民田一项。亦系领价未买。均非无著可比。今该抚请减半徵收。未便议准。应令于承办条漕之外。照额徵租。以济公务。从之。　　

○免山东金乡、济宁、荷泽、单、曹、临清卫、六州县卫。本年水灾地粮银、六千七百三十五两有奇。　　

○甲戌。谕、今岁河南被水颇重。江南亦有歉收之州县。闻豫省、及上江民人、贫苦乏食。转徙道路。有前往九江口、而官吏禁止、不许渡涉者。此虽得之传闻。未必不确。著河南安徽巡抚、悉心体察。安辑抚绥。毋使流移失所。倘已离本省。行至他省。彼地督抚、即应饬令有司、设法救济。免于冻馁。于春暖时、资送回籍。毋得膜视。或他处、有似此出境觅食民人。亦照此办理。该部即遵谕、行文各省督抚知之。　　

○谕曰、总兵官职衔吴凯曾、前往军营时。曾借支藩库银一千二百两治装。闻吴凯曾、自到军营以来。甚属奋勉。伊所借前项银两。著加恩免其扣还。　　

○又谕、军营换班兵丁。前曾令其暂行停止。今既无甚可待之处。著照从前所请。遣往更换。其应派大臣职名、著即进呈。　　

○兵部议准直隶总督孙嘉淦疏、请抽调昌平各属守兵六十名。改归汤泉营守备管辖。自为一营。居庸关把总、随带亲丁名粮。改归汤泉营。作为耑汛。所遗汛拨。归还附近千把管辖。并添设外委一员。令协同耑汛、分管二处行宫。大汤山汛地、就近改归汤泉营。毋庸令牛房汛把总兼管。蔺沟、南石槽、二处行宫。请添外委二员分管。归汤泉营辖。其二处看守兵丁、各裁五名。归还昌平营。于事简营分、换出马兵十名。拨汤泉营、添补应差。仍给汤泉营守备条记。又提标前营左军都司、请移调顺义。作为城守营都司。添把总一员。于前营、抽拨马兵五名。守兵十名。添于顺义。即以顺义守备、调为前营游击中军守备。其右军都司、改为古北路城守营都司、就近改归提标中军参将统辖。各给关防。燕河路、原系都司一员驻劄。其把总三员、外委把总一员、分防各汛。都司标、本无属员。或遇公出。城守虚悬。请添专城把总一员。又设防石门东西之韦家岭、郭家场、二处墩拨。并马兵二名。守兵八名。抽调看库兵四十名。请一并改为遵化营经制兵。令石门防库弁员管辖。兼理汛地协差。其原设外委。改设经制把总一员。于蓟协。拨给马兵四名。守兵六名。足六十名之额。统归遵化营游击管辖、蓟协副将统辖等语。均应如所请、改调、添设、从之。　　

○刑部议覆兵部右侍郎今授河南巡抚雅尔图奏、访闻豫省盗窝、房屋深邃。器械整齐。盗匿其家。劫掠财物、皆归窝主收窖、遇役往捕。公然抗拒。是以明知盗窝。畏惮不敢赴擒。即寻常小盗。亦有窝家。虽所劫不过衣物之微。亦皆明火执仗。州县幸未发觉。隐忍成风。请下抚臣。饬属实力访查。设法缉捕等语。查保甲之设。原以稽查盗窝。应如所奏。行该抚。严饬州县各官。力行保甲。如据实举首者。奖赏。徇隐者。治罪。再所称、饬属遴选干役。许以重赏。盗窝自必知惧。盗匪亦且潜踪等语。亦应如所奏行。仍饬胥役。毋许挟讐诬良。违者治罪。从之。　　

○工部会议总办江南水利工程大理寺卿汪漋等奏、淮扬运河、东岸堤工。上自宝应。高邮。下至甘泉之邵伯。计程二百余里。向因设有大坝。一遇湖河水涨。开放宣洩。致下河地方被淹。最甚者、高邮城南之南关、五里、车逻、三大坝。其次、邵伯以北之昭关坝。宝应以南之子婴坝。一经开放。泰州、兴、盐、等属。尽被淹没。今年伏秋大汛盛涨。将洪泽湖天然坝坚闭。高宝东堤等坝。俱不许开放。所以下河数州县、水患顿除。窃思坝患虽除。坝基犹在。存斯废迹。恐愚民疑惑传讹。请全行彻去。与东堤一律相平等语。查前项坝工。经先后总河、题请修建、以备宣洩。今若以久成之工。尽行平去。遇异涨、何以御之。应责该管河道、加谨防护。所请平彻、毋庸议。至称、下汉地方农田。全资水利。涵洞之建。实属有益。其向系民办者。听民修理外。请于子婴坝、五里中坝、车逻坝、三处。各添建洩水闸一座。应准其添建。又称、邵伯镇、为水路马头。坐当湖水之冲。旧有砖石土工。亟应增砌加筑。又高邮州之护城砖工。亦需修补等语。应如所请。饬令淮扬道详估。乘冬月水涸修办。从之。　　

○调原任贵州都匀府知府孙绍武引见。寻命交贵州总督张广泗、以苗疆知府题补。　　

○乙亥。大学士鄂尔泰等、议覆署广西巡抚安图奏。安南禄平州土官。兵破谅山府城一案。既以除贪官污吏为名。则属一时鼓噪。即所称会同七州、同杀郑王等语。在郑姓叛逆尚未显著。封疆大吏。值边界有事。惟应整备豫防。俟得确情。然后布置。今该署抚奏称、倘安南国王叩关求救。临时请旨策应、恐缓不济急。是竟欲急援速进。且既已准援。原为诛叛。若复张示招降。许免其罪。将来如何归结。此际该督提等既据夷目禀恳。自应派兵守隘。至文渊州员目、既来关外。应予抚恤。该国王如何贪污。郑姓如何专擅。应令备细查奏。得旨、依议速行。总督马尔泰、著前往广西省城驻劄。办理此事。俟事竣、仍回广东。　　

○礼部以六年届期、题请举行各直省选拔贡生一次。得旨允行。下部知之。　　

○准噶尔部人博固木拜、来降。赏给安插如例。　　

○丙子。户部议覆浙江巡抚卢焯疏称、安吉、乌程、长兴、孝丰、四州县。上年被旱、被虫、成灾。应免漕粮、并改漕正耗米、二千五百五十一石零。又米一百三十三石零。漕项漕截等银、一千五百十二两零。又该年带徵漕项、七百三十七两零。随同地丁。题请按分蠲免。查漕粮漕项、与地丁不同。向来偶被偏灾。或议缓徵。或议折徵。从无蠲免之例。嗣经九卿定议。临时请旨遵行。今该抚确勘情形。除前项带徵银两、准其分年带徵外。其漕粮银米。从无蠲免之例。应毋庸议。得旨、安吉等州县漕粮银米。准其一体蠲免。余依议。　　

○免河南罗山县。本年旱灾。地丁银。七百六十三两有奇。　　

○丁丑。上诣皇太后宫问安。　　

○御太和殿视朝。文武升转各官谢恩。　　

○户部议覆、署福建巡抚布政使王士任疏称、闽省经前任抚臣咨取浙省蚕民。分给闽县、侯官、永福、三县。教蚕树桑。所出丝绵。以一分赏蚕民。二分归公。各蚕民计口授粮。俾资养赡。前巡抚卢焯。有给田佃种之议。其应支口粮、遂于乾隆三年夏季停止。今蚕民等、以耕桑不能兼顾。不愿受产。仍求领给口粮。应俯顺民情。照旧支给。俟五年后。闽人熟谙蚕事。其愿回籍者。酌给路费回籍。愿留闽者。酌给田地营生等语。应如所请。蚕民免其给田。仍给口粮银两。其动支粮银、屋资、工料、桑价、款项。统俟五年后、册报查核。从之。　　

○又议。原任安徽巡抚孙国玺奏、芜湖、凤阳、两关税务。请专差监督管理。应如所请。其临清、太平、赣州、荆州、浙海、江海、六关。应否一体专差。得旨、凤阳关差、著苏赫纳去。芜湖关、及临清等六关。仍交该抚兼管。　　

○礼部议覆江西按察使凌燽奏、民间独子。嗣续所关。概不许剃度为僧道。倘有故犯。本家家长。及受徒之僧道。照律问拟。并请定成例等语。查户内不出三丁而出家者。例应枷号一月。罪坐所由。何况独子出家。该按察使所奏、系已行之案。毋庸再议。惟所称现在僧道内。如有独子出家者。定以限期。令赴地方官。首明还俗。应如所奏。除老疾不能还俗之独子外。余俱饬于文到日、官为示谕。听其自道还俗。将牒照缴销。违者。照例治罪。从之。　　

○兵部议覆侍郎今授河南巡抚雅尔图奏、前在军营。知直隶山西两省。派拨兵丁内。每将备。皆有伴儅兵。又各色匠役甚多。今访闻河南各营。亦有此弊。请交部核议禁革等语。查跟役皆关兵额。匠雇应出己赀。久定例禁。应再行直隶。山西。河南。及各省严查。如有从前滥充工匠名色。混冒名粮者。题参。至伴儅人等。应酌官之大小定数。仍随操演。倘有多占。不赴差操。该督抚提镇等。查参。又称外省辖营。应照满营打围之式。量择山木林处所。或高旷地面。于冬时。率马步兵打围。仍定往返限期。禁戢稽留骚扰等语。查冬间围猎。原可练兵。即山林奸匪。亦知敛迹。但各省地势不同。约束偶或不周。虑有践踏田禾。骚扰地方。难以轻议。应行各督抚提镇等。按照地方情形。酌议报部。从之。　　

○予故广东高雷廉罗总兵官王邦宁。赠都督佥事。　　

○戊寅。孝惠章皇后忌辰。遣官祭孝东陵。　　

○谕宗人府、福宁首告弘皙一案。经平郡王、公讷亲、一一审讯。内有弘皙听信安泰邪术、捏称祖师降灵一款。询问安泰、据供弘皙曾问过准噶尔能否到京。天下太平与否。皇上寿算如何。将来我还升腾与否等语。口供凿凿。殊属大逆不道。应照例革去宗室。拟绞立决。其家产妻子。应如何办理之处。交宗人府议奏。庄亲王、将官物私自换与弘皙。应照监守自盗律。革去王爵。准徒五年。系宗室、交宗人府完结。安泰造作妖言。谈论国事。拟以立绞。余俱按律定拟。弘皙父子、在皇祖时、身获重罪。我皇考御极。屡次加恩。封为亲王。朕即位以来。又复恩待。乃伊并不知感。妄以伊父系旧日东宫。心怀异志。密与庄亲王等、交结往来。前经败露。宗人府拟以革去王爵、永远圈禁。朕从宽、但革亲王。仍准在郑家庄居住。并将伊弟弘＜?日为＞、袭封郡王。以继理密亲王之后。今弘皙听信邪说。其所询问妖人之语。俱非臣下所宜出诸口。所忍萌诸心者。拟以大逆重典。以彰国法。洵属允当。但朕总念伊系皇祖圣祖皇帝之孙。若革宗室、置之重典。于心实有不忍。且伊亦不过昏庸无知之人耳。著从宽免其死罪。但不便仍留住郑家庄。著拏交内务府总管。在景山东菓园、永远圈禁。其家产妻子、不必交宗人府另议。伊子仍留宗室。但亦不便仍在郑家庄。著来京。交与弘＜?日为＞管束。庄亲王从前种种朋比党授之事。所犯甚大。朕已经宽恩、免革王爵。今侵盗官物之案。在王亦以为寻常之事耳。伊亦不必革去王爵。但罚亲王俸禄五年、以示惩儆。令王返而自思。其所芘护、乃如此妄乱之人。伊尚靦颜不知愧耻乎。安泰、系附和私皙、捏为邪说之人。著从宽改为应绞监候、秋后处决。余依议。从前弘皙等朋比往来之事。朕命宗人府审奏时。朕已烛其有不轨之心。因事未显著。是以从轻归结。以见小惩大戒之意。彼时无知之人、未必不以朕之处分为太过。今其悖逆之行。彰明较著。而朕仍复贷其重罪。止于禁锢。天下之人。亦当晓然于弘皙之所犯。法无可宥。而朕之所以处之者。始终念亲亲之谊也。况数年以来。弘皙不过随班上朝。并未办理公事。朕于彼、无丝毫喜怒之成心。伊之居心行事如此。岂非自作之孽乎。且弘皙前案。已经结局。即福宁所首之款。亦未尝及此悖逆之语。而安泰于审问之时。一一供出。岂非天理有所不容。皇祖皇考在天之灵昭鉴。而使之败露乎。朕临御以来。敦睦一本。加恩九族。逾于常格。不独众宗室知之。即内外臣工。无不知者。乃朕如此加恩。而近支之中。竟有如弘皙等悖乱之徒。朕不能感动其天良。朕转用以自愧。至于众宗室等。见朕从宽优待。益当思国法之不可犯。循理守分。永承朕宽厚之恩。至若触法抵禁。如弘皙之行为。朕虽以不忍之心。从宽发落。而究未尝废弃国法也。将此并谕众宗室知之。　　

○己卯。上御乾清门听政。　　

○训诫部院诸臣。谕、为政之道。莫先于勤。朕日理万几。惟日孜孜。不敢暇逸。朕既恪恭于上。亦必须诸臣黾勉于下。庶交修不逮。疎忽之渐、无自而萌。近见各部院办事。尚属秉公。但所奏事件。较少于前。从来政简刑清。原属国家上理。若未能臻上理之实效。而徒务清简之虚名。必致将应办事件。日就废驰矣。凡朕御门听政。辨色而起。每遣人询问诸臣曾齐集否。数次之后。始云齐集。即今日亦复如是。诸臣于御门奏事。尚且迟迟后期。则每日入署办事。更可想见。自古人君。未明求衣。闻鸡问政。人臣夙兴夜寐。靖共尔位。堂廉之间。动色相戒。诚以勤怠之关。即敬肆之所由判也。凡人之心。敬难而肆易。敬则日习于勤劳。肆则日流于安逸。心果克勤。则虽无事可办。亦不失敬事之意。若心图安逸。则虽当事之际。亦不过视为具文耳。朕非因诸臣齐集稍迟。即加责备。但敬肆之介。不可不谨其机。书曰、君子所其无逸。又曰、无旷庶官。朕与诸臣、当共勉之。　　

○又谕、兵部侍郎普泰、时常称病偷安、不肯黾勉办事。著革职。　　

○以都察院左副都御史舒赫德、为兵部右侍郎。正黄旗护军统领哈岱、为正红旗蒙古都统。正黄旗满洲副都统海兰、为镶黄旗蒙古都统。　　

○庚辰。谕、陕西榆林一带。地土寒薄。居民贫乏。向来百姓所借仓粮。因岁歉力不能完者。俱蒙皇考施恩宽免。自雍正十二年。至乾隆二年。榆林、神木、葭州、怀远、府谷、绥德、清涧、米脂、吴堡、定边、靖边、十一州县。民借未完常平仓谷、四万四千三百七石零。米、五千六百一十二石零。应于近年徵收还项。朕思今年西安等处、虽属有秋。而榆林等十一州县、未见丰稔。该处地既瘠薄。又有本年应徵之正赋。边民难以一并输将。深可轸念。著将此十一州县、民借未完之常平米谷。悉行宽免。以昭格外之恩。著该督抚、即速出示晓谕。俾小民均沾实惠。毋使奸胥土棍。侵蚀中饱。　　

○礼部议准光禄寺少卿梅珏成奏称、直省儒学。皆立卧碑于明伦堂。请敕顺天府、遵设于该府学。应如所请。行令一体刊立。又称、救护月食。顺治二年、定于中军都督府。康熙七年、移于太常寺。所需兵役香供等项。仍系顺天府经历、用署中军都督衔。行文取用。请停止。查顺治十五年、裁汰中军都督府后。至康熙七年、改归太常寺。行救护礼。无庸顺天府经历行文。其沿用都督虚衔。殊未允当。应如所请停止。从之。　　

○刑部议覆太仆寺少卿鲁国华奏、留养例内。继母独无明文。似为疎漏等语。查律载嫡母、继母、亲母同。今谓存留养亲。欲增继母留养之条。则凡例称父母之处。俱当增出。且祖父母内、并当增继祖父母字样。欲求详细。转与律意不符。应毋庸议。又称、承继之人。若系独子。舍本身劬劳。衍他人似续。使无子者得有。有子者转无。情理未协等语。应如所奏。行令直省督抚、饬属详谕。凡民间本非独子、方准出继。如止一子、虽系期功得继。亦不得过房。如贪产不顾宗祀。事发、除继子断归宗外。本生父母、照不应重律、杖八十。倘独子借已继为名。恋财不念本生者。除改正归宗。仍照奉养有缺律、杖一百。从之。　　

○予故四川提督王进昌全葬、祭如例。　　

○辛巳。上诣皇太后宫问安。　　

○和硕康亲王巴尔图等议奏、弘皙大逆不道。乞正法。以彰国宪。弘皙妻子、请照例革去宗室为民。交该旗办理。其与弘皙结党之庄亲王允禄、请仍照原议革去王爵。谕曰、王大臣所奏甚是。弘皙情罪重大。理应即置重典。以彰国法。但朕念伊系皇祖圣祖皇帝之孙。若加以重刑。于心实有所不忍。虽弘皙不知思念皇祖。朕宁不思念皇祖乎。从前阿其那、塞思黑、居心大逆。干犯国法。然尚未如弘皙之擅敢仿照国制。设立会计、掌仪、等司。是弘皙罪恶。较之阿其那辈、尤为重大。但阿其那、塞思黑、尚属小有才之人。若弘皙、乃昏暴鄙陋、下愚无知之徒。伊前后所犯罪恶。俱已败露。现于东菓园永远圈禁。是亦与身死无异。凡稍有人心者。谁复将弘皙尚齿于人数乎。今既经王大臣如此奏请。则弘皙及伊子孙。未便仍留宗室。著宗人府、照阿其那塞思黑之子孙。革去宗室、给与红带之例。查议具奏。至庄亲王、前与弘皙私相往来。种种重罪。俱经宽免。今将官物私行抵换。在王亦宜为寻常之事。何足较论。著仍遵前旨行。　　

○谕军机大臣等、噶尔丹策零、奏请进藏熬茶。其事著尹继善办理。　　

○驻防哈密赤靖等处陕西固原提督李绳武、奏报甘、凉、西、肃、西安、五镇营官兵。在蔡巴什湖等屯种夏秋田一万亩。本年收获小麦、三千八百六十石零。糜子、一千八百八十三石零。谷、三千五百十一石零。报闻。　　

○壬午。谕曰、书山请将甘肃宁夏等处武弁之缺。分用满洲。盖欲其多得俸禄。以资养赡之意。独不思满洲弁员。系朕之臣仆。绿旗弁员。岂非朕之臣仆乎。朕从来视同一体。毫无分别。至伊称武职最重弓马。而弓马最娴者。莫如满洲。朕观甘省兵弁。人材壮健。骑射亦未尝不优。书山系旗员。为此偏向满洲之请。殊属不合。著交部议处具奏。　　

○户部议覆甘肃巡抚元展成疏称、查明甘省商运茶觔。前署抚刘于义、加配舛错。分别定议。查甘省茶法。每引运茶一百十四斤。内五十斤交官、为官茶。五十斤给商变本、为商茶。其余十四斤为脚价之费、为附茶。乾隆元年。原署抚刘于义、因西、庄、洮、河、甘、五司。库贮陈茶甚多。题明将五司商办茶封。自元年始。以官茶五十斤。改徵折色。每引止应运商茶五十斤。其附茶十四斤、亦应减去官茶之脚价七斤。共运商附茶五十七斤。方符定例。乃刘于义、准到折徵部咨。以应运五十七斤之茶。擅增为八十五斤。而元展成、复以康熙四十四年、前甘抚齐世武、题请官茶改折已后。司茶各厅盘验。俱系一百十四斤。仍请将官茶五十斤。照旧给商配运。查齐世武改折官茶。仍行配运。并无报部之案。即各司盘验。果系一百一十四斤。亦属办理错误。何得援以为例。应令该抚遵照。将商附茶觔。每引以五十七斤行销办运。其官茶五十斤、并官茶脚价之七斤、毋得违例擅加。以符定例。至前抚臣德沛、奏明封贮之茶。应作速变价报部。刘于义、既据讯无贿属等弊。已于特参案内革职。应毋庸议。茶商等讯无不合。应予省释。从之。　　

○工部议覆原任两江总督那苏图奏、奉贤、上海。宝山、三县应挑随塘河道。并宝山县接筑土塘。请兴工挑筑等语。应令该督。分别缓急。次第兴修。又宝山县东门外。海潮渐次逼近。现于土塘外。钉桩砌石。修筑石坦坡。并估计土塘内、加筑石塘、以资捍御等语。查前项工程。先经据奏议准。应令饬道妥办。将工段、丈尺、银数、题估。从之。　　

○江苏巡抚张渠奏、遵旨密议、江宁驿盐巡道。援照安苏二粮道例。请增养廉。查盐道、较粮道管办事务。繁简迥殊。原议养廉、五千五百两。已属宽余。毋庸议增。惟盐道养廉。向系上江司库、拨三千两。下江司库、拨二千两。其余五百两。另于道库平余银内动支。请嗣后、统于下江司库支领。得旨、如所请行。　　

○准噶尔台吉噶尔丹策零。遣使哈柳等、至京进表。先是、办理军机大臣等奏、夷使哈柳等到日。一切典礼。请如去年例。至是、哈柳等至。行礼毕。恭进表文曰。噶尔丹策零、谨奏大皇帝前。哈柳至。奉大皇帝敕书云。休兵息民。永归和好。即定界与否。亦非要事。诚使厄鲁特、不得过阿尔台山梁。喀尔喀游牧、亦无过扎卜堪。庶几彼此游牧隔远。如此定议。俟回奏到日。朕再降谕旨。令喀尔喀等遵守。事体声名。均有裨益。窃思向来阿尔台、为厄鲁特游牧。杭爱、为喀尔喀游牧。原无衅隙。今诚广教安民。坚守旧约。原不在定界与否。前已再三陈请。今蒙大皇帝鉴允。不胜欢忭。即此为定。又蒙谕旨。卡伦系我皇祖皇考时安设。仍应如旧。其科卜多所在。不复驻兵。每年只遣二三十人、前往略地。断不致彼此相害。互有牵掣。已降旨尔使哈柳。宁有改悔。如此、则我心亦不疑。托尔和、布延图、两卡伦。自不妨仍旧矣。又大皇帝谕旨有云。朕不阻奉教之人。往者尔等潜往西藏、残害土伯特。今遽经行彼地。恐土伯特怀愤生事。果诚心往藏布施。俟遵朕旨定议后。许用百人赴藏。朕特遣官弁护送。按前此起衅。发兵骚扰是实。今一意尊敬黄教。断不致生事。但驮载什物。百人不敷。乞许用三百人。至贸易之事。令哈柳面恳允行。并随表、贡貂皮三十一张。奏入。报闻。　　

○癸未。户部议覆平郡王福彭、续查正红旗汉军旗分、户口不清人员、七百四十六名。册送到部。按款详议。一、闲散马溥龙等、四十五名。原系另户人之子。后又继养另户人为嗣。请依前奏、嗣出之另户唐进忠等事例。将马溥龙等、仍作另户。入于编审。一、骁骑校马国玺等、一百三十四员名。原系民人之子。继养旗人为嗣。请依前奏、另户万应通等事例。将马国玺等、开入另户册。另行记档。一、骁骑校王梦魁等、二十六名。本系民人、因亲戚入旗年久。请照副都统策楞、奏准民人冒入旗人。照养子准作另户之例。另行记档。一、领催高聪芳等、三十八名。原系开档家人之子。继养旗人为嗣。并有由养生堂抱养为子。不知来由。造入旗档者。请照署副都统额尔图、奏准开户养子内、已入另户记档之例。另行记档。一、闲散高聪英等、八十八名。原系开户冒入另户册内。请照署副都统额尔图、奏准开户养子内、未至前锋、护军、领催、已入户册者。另行记档。至监生邓焞、亦系开户冒入另户之人。并请照例记档等语。查原任都统李禧、奏办自首户口不清之监生金永年等案内。经臣部会同礼部议覆。生监人等。实系旗奴开户者。准另记档案。但许别途进身。其本身及子孙、不准考试。今邓焞、应即照前例办理。一、闲散何忠等、三十二名。内有原系民人继与旗人。因不知来由。从前查办时。或以抱养报。或以未入丁册、俱应作为养子等语。查臣部会奏户口案内。八旗另户。凡未及呈报。及丁册无名。不准自首者。总属户口不清之人。未便任其脱漏。应将何忠等、照例以养子另行记档。一、闲散莫兴祖等、二百五十名。俱系开户家人。应作为开户等语。应令该旗、于编审之年。以开户造报。又册内马兵苏桂馨等、六名。系军营编为头二等、已经兵部遵旨、作为另户之人。应令该旗、于开户项下开除。造入另户册报。一、闲散林士显等。八名。原系民人因亲戚入旗。或继与开户旗人。从前造送比丁册。入于开户等语。应仍行该旗。以开户造报。一、闲散万敏等。原系另户人之子。随母抚养与开户人为子。未便另行记档。应照臣部奏定另户旗人之子。自幼给旗民正身户下家人抚养。呈请归宗之例。准其归宗。俟比丁之年。造入另户报部。从之。　　

○免河南祥符、陈留、杞县、通许、尉氏、洧川、鄢陵、中牟、阳武、封邱、兰阳、仪封、郑州、荥阳、鹿邑、虞城、睢州、考城、柘城、汤阴、内黄、汲县、新乡、辉县、获嘉、延津、滑县、浚县、原武、叶县、西平、淮宁、西华、商水、项城、沈邱、太康、扶沟、石梁、临颍、襄城、郾城、长葛、新郑等、四十四州县。本年水灾。地丁银、三十二万九千四百七十三两有奇。漕米、三万一千三百八十石有奇。漕项银、一万二千九百两有奇。　　

○予故致仕镶黄旗蒙古副都统长保半葬、祭如例。　　

○甲申。大学士鄂尔泰奏。纂修医书馆。应开于太医院衙门。其总修、纂修、收掌、各官。令该院拣派。在馆官役。月费。工食、应否照八旗志书馆例支领。得旨、医书馆、与修书各馆不同。该馆纂修等官公费。著照修书各馆例、减半支给。余依议。　　

○礼部议驳湖北巡抚崔纪奏、孟子称陈良悦周公仲尼之道。又称为豪杰之士。请从祀文庙。查从祀之先贤先儒。或当时亲承私淑。证道统之渊源。或后来羽翼经传。实有功于圣学。故列于两庑、以光祀典。陈良、孟子所载、因辟许行、责陈相、而偶举其师。其生平行谊无考。又无著述可传。未可遽入圣门弟子之列。所奏、应毋庸议。从之。　　

○命工部左侍郎阿克敦、充一统志馆副总裁。
  </div>
  <div class="pagination">
   <a href="清实录乾隆朝实录_page150.html">
    上一页
   </a>
   <span>
    ...
   </span>
   <a href="清实录乾隆朝实录_page146.html">
    146
   </a>
   <a href="清实录乾隆朝实录_page147.html">
    147
   </a>
   <a href="清实录乾隆朝实录_page148.html">
    148
   </a>
   <a href="清实录乾隆朝实录_page149.html">
    149
   </a>
   <a href="清实录乾隆朝实录_page150.html">
    150
   </a>
   <span class="current-page">
    151
   </span>
   <a href="清实录乾隆朝实录_page152.html">
    152
   </a>
   <a href="清实录乾隆朝实录_page153.html">
    153
   </a>
   <a href="清实录乾隆朝实录_page154.html">
    154
   </a>
   <a href="清实录乾隆朝实录_page155.html">
    155
   </a>
   <a href="清实录乾隆朝实录_page156.html">
    156
   </a>
   <span>
    ...
   </span>
   <a href="清实录乾隆朝实录_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
