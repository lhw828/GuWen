<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 104 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 104 页/共 367 页</h1>
    <div class="content">　　○礼科给事中王士性请乘时痛革科场弊窦  上谓考试公典乃作弊多端殊坏法纪奏内说编号同经朱墨卷各色异样等弊令通行两京各省严加禁革
　　○先是江西瑞昌王府兼摄于有王之府已久诸宗意向不同或愿附多□□皇或愿附建安各持所见纷纷奏扰至是礼部移咨抚按会议覆请得旨瑞昌宗室准于本府内从公推举相应者自行管理各府见附者不得援例
　　○准赵府江宁王戴墣庶第一子翊金□否袭封江宁王
　　○甲辰兵部覆广东抚按郭应聘等查勘原任山东副总兵陈璘兵变情繇  上以其先定罗旁功及今擒斩叛兵准赎罪免赃复原职　○户部言工部开纳事例款目与本部侵夺不便  上令照嘉靖年间例与工部并行
　　○乙巳遣太常寺堂上官祭  东岳泰山之神
　　○内承运库太监孔成验收磁器查参怠玩官员  上以抚按业已罚治免再究
　　○升兵科给事中王亮为湖广佥事
　　○狭西道御史马朝阳条陈二事曰慎起用以图实效曰省苛察以培大体部覆得旨荐举官员务查年力才望相应者推用凡建白参论各据事直陈毋得苛求以伤大体
　　○丙午升太常寺少卿何源为大理寺少卿以河南副使李成式为四川右参政
　　○升广东都司佥书陈居仁为雷廉水寨参将○逮问临江府知府钱若赓以巡按韩国桢参其杖毙二百余人也
　　明神宗显皇帝实录卷之一百四十七
明神宗显皇帝实录卷之一百四十八
　　万历十二年四月丁未朔  上亲享  太庙
　　○先是以杨巍言调丁此吕给事中王士性御史江东之李植杨四知等交章劾巍语侵首辅  上乃传谕大学士余有丁许国拟温旨令元辅尽心赞理而放高启愚留此吕独未及巍于是二臣言臣等恭阅前＜锍-釒＞乃专论杨巍并及申时行今时行既蒙温谕则巍系承旨以分别诸臣人品乃据公覆请谓何雒文当致仕嵇应科当调外陆檄当别用独高启愚出题一节巍恐失是非之实开告讦之门故不直此吕适首臣亦遵旨拟此吕调用蒙  皇上允行今诸臣谓巍阿附首臣庇启愚而陷此吕巍素性刚直禔已洁廉家居十有余载起用吏部亦以人望所归臣等保其必无阿附之意且留此吕恐无以安首臣及巍之心大学士申时行亦具＜锍-釒＞言王士性江东之等论劾吏部尚书杨巍谓其参此吕以媚臣在东之谓臣不欲人言科场之弊在士性谓臣不当拟调此吕不知凡票拟必经  御览凡处分必奉  宸断臣何敢毫发擅专臣不擅专部臣何所忌惮而曲为阿媚臣二子中科其文字可覆识而知自己无弊何以讳言科场之弊至票拟此吕原奉  圣谕亦因吏部参词谓其不宜言路遂拟调用则臣不能上赞优容之德下昌敢言之风罪不得辞矣伏望  皇上复还此吕原职以全言官之体仍准臣休致以为失职之戒报曰已有旨谕卿勿介浮言何又具＜锍-釒＞引避卿持正奉公朕所素信宜遵旨亟出辅理以慰眷怀
　　○戊申升南京通政司参议陈瓒为太常寺少卿直隶大名府知府赵慎修为河南副使
　　○己酉大学士申时行许国俱＜锍-釒＞乞休致并下诏慰留
　　○吏部尚书杨巍又＜锍-釒＞乞骸责以大臣体国不允再辞
　　○都察院覆杨一魁奏悍王鼓乱多端乞加重究诏住睦炑朝烟禄米责周世子督缉罪宗务在必获冯化等付巡按御史问夺徐道等俸与抚按俱戴罪缉捕
　　○庚戌京师黄雾风霾大雨电
　　○大学士余有丁言近该大学士申时行为给事中王士性御史江东之等论劾尚书杨巍波及乞休而大学士许国反覆辩论诸臣之非亦欲避去不四日间二臣死三上＜锍-釒＞不入阁臣思阁中机务繁重不得已承乏办事近又接左都御史赵锦左副都御史石星吏部右侍郎陆光祖各＜锍-釒＞论诸臣不当排大臣大臣不当轻弃词甚剀切凡在朝大臣皆人人自危谓因调一御史遂使辅臣闭阁思过宰臣席藁待罪而臣国亦感慨激烈自劾求罢臣目击一时气象非盛世所宜有伏望切责言官留用杨巍以安二臣之心尤勉二臣以  君命至重臣义莫逃令勉承  明命即出办事庶人心帖定国是昭明而天下得飨和平之福  上曰览卿所奏朕已悉知卿宜赞襄治理以副委任
　　○辛亥上遣文书官宋坤诣元辅时行第李浚诣许国第各传制慰留备极谆切时行国俱＜锍-釒＞谢报闻
　　○先是狭西甘肃督抚总兵官郜光先等条陈孤悬要地时事多艰议设将领慎致材官广延土著解散虏势四事俱于边务有禆兵部以为言得旨碾伯游击准添设各操守俱改守备诸虏住牧近边者督抚其相机处置令尽还其本巢
　　○都察院左都御史赵锦等＜锍-釒＞请优慰大臣申饬言官以正人心以定国是山东道御史刘怀恕等亦以为言  上嘉纳之诏曰大臣为群寮表率且其人品邪正论定已久何可輙指正为邪极言诬诋卿等其宣谕诸臣共持公论无得再肆渎扰失朕优重大臣之体
　　○吏部尚书杨巍右侍郎陆光祖各＜锍-釒＞乞休时巍已得眷留之旨仍谕光祖安心供职○壬子以命  皇第二女名赐辅臣中书官银币有差
　　○陕西道御史马朝阳请豁山狭二省新垦荒田起科部覆从之并行各边镇悉与厘正
　　○癸丑赐辅臣及讲官银彩扇
　　○狭西督抚郜光先董尧封等条陈边务计处边饷议改盐引调停民运三事部覆允行之
　　○甲寅四川马瑚府土舍王命奏言异姓冒袭祖职章下兵部
　　○兵科给事中张维新言丁此吕为论高启愚等该部题覆奉旨调外以至台省交章大臣乞休群言沸起乞谕大臣虚已言官秉公共图国是得旨人臣当各秉公心若因言疑阻挟私排击皆非纯臣之义此＜锍-釒＞有关国体吏部知之○户部尚书王遴言民困财诎查万历十一年正月起至十二月终太仓银库所入银止三百七十二万有奇而所出则五百六十五万有奇是所出较所入浮一百九十三万矣当此之时财不在官又不以民臣不能讲求其故斟酌其宜庸劣可见臣尝＜锍-釒＞请乞敕多官各陈理财之要以凭会议今踰四月并无为臣画一策者伏望矜悯臣愚容令休致别选才力素优者代臣庶民困获苏国用自裕  上慰谕不允
　　○刑部覆奏侵盗漕粮事例已经议拟停当请纂入会典遵守从之
　　○乙卯  上视朝
　　○初铸清理贴黄关防
　　○革副留守郑世勋回卫
　　○直隶巡按李植劾督抚隐罪冒功摭辩欺罔得旨陈文治李尚贤俱监候详决○辽庄王府次妃王氏奏张居正谋陷亲王强占钦赐祖寝霸夺产业势侵金宝部覆奉旨张居正侵盗王府金宝伊父占葬王坟掘陷人墓罪犯深重如何通不究拟令司礼监太监张诚刑部侍郎丘橓左给事中杨廷相锦衣卫都指挥曹应魁前去会同抚按官查照本内王府仓基房屋并湖地洲田及一应财产都抄没入官变卖解京原占坟地归湘府军较管守积欠税课追并完纳还将王氏奏内金银宝玩等物务根查明白一并追解如有漏透容藏者重治已而刑部查居正在京庄房值价一万六百七十两原住宅内金二千四百余两银十万七千七百余两金器三千七百一十余两金首饰九百余两银器五千二百余两银首饰一万余两玉带一十六条蟒衣叚纱罗珍珠玛瑙宝石玳瑁尚未的据
　　○丙辰兵科张维新请旨差官颁赏辽左事下所司
　　○左都御史赵锦言辽庄王次妃王氏所奏及湖广巡抚李江所勘报故大学士张居正并其家所犯事情将会＜锍-釒＞上请退复相顾追惟往事不得不以上闻  圣祖时故大学士严嵩特受眷知首参机务嵩不能仰体倚毗之心而怙宠行私其子世蕃复大为奸利于是言者四起而  圣祖亦旋悟放逐嵩收捕世蕃言者犹不已至谓世蕃有谋反状于是正世蕃之罪而籍其家维时承勘者与抚按诸臣惧无以上应明诏重干不测则虚上所当籍数而其实不副则又为株连影捕旁摉远取所籍之物强半出于无辜之民今日久事明世蕃实未有叛状徒流毒江西一省臣等切恨之今居正蒙  皇上心膂之寄其际遇实倍于嵩而复不能感恩图报以至自干罪戾臣等亦何以为之讳  皇上量同覆载明并日月居正之家臣等不敢谓其一无所藏然比之冯保万分不侔初抄没世蕃令下仓卒所得犹仅若此今居正之罪迁延日久即有微藏亦多散灭况人心愤恨言常过当万一复有如世蕃往日之事则其所得当不及世蕃十分之一而其流毒三楚更有十倍于江西之民者况居正身死名毁生平所蒙官爵谥号与其子弟官职悉从禠夺亦足正其罪恶而垂戒将来然实未尝别有异志而其受  先帝顾托翊戴  皇上于冲龄夙夜勤劳中外宁谧其功亦有不容尽泯者倘蒙俯垂体察特赐哀怜亦足以光圣德曲全国体  上曰张居正负朕恩眷蔑法恣情至侵占王府坟地产业岂可姑息尔等大臣何乃輙行申救
　　○丁巳  上御文华殿讲读大学士申时行许国致词谢谕留
　　○  上祈雨命百官于十三日起致斋三日
　　○御史朱光宇＜锍-釒＞陈二议一曰催科之弊在清火耗禁里甲催头一曰起解之弊在清锭数责备解官报可
　　○先是岳凤屯陇遮见我兵声大振遣侄岳亨诣腾永军中听抚抚臣选委游击刘綎宣谕朝廷威德岳凤遂遣妻刁氏及幼子喃歇请降綎率兵至腊底擒获贼谍言缅人散夺已知我动静綎乃兼程前进抵陇川岳凤率妻子弟侄及所部夷人等于道左迎降而散夺则已于先日驾象遁去但留遮改四人并随从数十名驻陇川而已綎既分兵驰追散夺乃身督将士四面围陇川＜宀巢＞岳凤从中而应各贼突围而出綎跃马擒其贼首官兵兢前所留余贼三十六名悉就缚夺获缅书缅碗缅银缅伞缅袱蟒牙衣甲刀枪鞍马等物甚众蛮莫知岳凤已内附即飞报莽贼约各土司将会兵寇陇綎乘胜长驱整兵三道并进掩蛮莫所未备击之贼仓皇败走我兵追入贼＜宀巢＞贼窘甚因乞降綎以五事一擒陪臣二追获罕民并于崖印信三献伪篆四夺回被虏人民五招□□来迤西限以五日贼遂生擒缅人一十八名象一只马五匹并莽酋所给伪关防一颗诣军前投献云南抚镇官刘世曾沐昌祚以捷闻  上谕镇巡官相机处置一应善后事宜以前功次巡按御史速勘奏闻
　　○戊午辽东总兵李成梁再＜锍-釒＞恳辞恩荫  上允改注荫锦衣卫者于本卫○右春坊右赞善赵用贤具＜锍-釒＞乞归不允
　　○己未  孝懿庄皇后忌辰祀于  奉先殿遣广宁伯刘嗣德祭  昭陵
　　○庚申命司经局洗马兼翰林院修撰陈于陛翰林院编修史钶杨德政充会典纂修官
　　○以虏犯辽东夺失事官李得功等俸王志启等下巡按问
　　○御马监奏讨骟马三千匹兵部言按会典每岁进该监乳马五十匹并无奏讨民马之例  上命照数给与给事中王三余御史张文耀各争之不听
　　○调辽东兵备岳汴以擅离地方故
　　○辛酉戌时初刻月食
　　○命原任山东道御史李栋为浙江道御史
　　○壬戌申饬抚按官有司贤否止令该管上司访察开报其以私揭投进者重惩之○以原任山西佥事薛亨为本省提学佥事升山东右参政蹇达为湖广按察使
　　○原任大学士今丁忧张四维奏谢祭葬谕慰之
　　○癸亥  上御文华殿讲读
　　○谕今天气暄热两法司并锦衣卫见监罪囚笞杖无干证者释之徒流以下减等拟审发落重囚情可矜疑并枷号者备奏以闻
　　○蓟辽总督张佳胤奏狡虏屡次犯边追斩首级一百三十余颗相应遵例祭告宣捷部覆报可
　　○河南道御史詹事讲条陈边事二款内及贡市土著招携事宜兵部覆言均于边务有禆诏依议行
　　○工科给事中王言循＜锍-釒＞陈光禄寺冒领奸弊部覆得旨今后该寺应支库银差官亲领方许给发○革广东布政司参议胡时化职
　　○予原任南京刑部右侍郎徐陟祭葬
　　○甲子升山东副使孔惟德为本省右参政福建延平府知府易可久为广东副使
　　○乙丑南京吏科给事中刘一相劾高启愚侦奸臣王篆习知居正厌称周伊乃为舜禹禅受图以寿居正故出舜亦以命禹题  上怒曰王篆附党献谀黩法乱政高启愚出题谬妄附媚干进都当重处姑各革职为民追夺诰命
　　○从南京给事中钟宇淳＜锍-釒＞陈科场大弊禠原任御史张一鲲职为民举人朱天民黜
　　○丙寅准代王府勘明地土照旧管业
　　○都察院覆李江参贪肆武官纵军鼓噪命巡按勘问以闻
　　○丁卯命总兵官戚继光住劄广东会城巡历潮惠广肇○戊辰河南道御史詹事讲条陈四事一曰慎举错二曰正吏治三曰辩资格四曰储边才并于时政有益  上是之
　　○己巳  上视朝
　　○革宗室廷塂为庶人幽腊腊等于闲宅以都察院胡来贡奏其劫财杀命也
　　○狭西总督郜光先条陈边务一曰蠲灾租二曰广事例三曰重积贮户部＜锍-釒＞覆报可
　　○庚午上御文华殿讲读
　　○升湖广参政汤仰为广东按察使
　　○辛未兵部左侍郎辛自修请议处清黄要务慎重世官下所司
　　○复黄金色南京工部主事职叙用
　　○壬申兵部覆云南镇抚官刘世曾沐昌祚奏报剿平罕虔余孽及招抚孟养孟密木邦三司勘明功次莽咩阿借等请就彼审决枭示从之
　　○内承运库行户部讨零陵香一千斤户部言此香先已停止如果事不容已请减其半不允
　　○广东道御史连格议恤边民乞减常赋十之二三以固藩篱户部言边方地土甫已丈明钱粮各有定数欲行议减必先议补事在各边遽难遥议请檄宣大蓟辽延宁甘固各抚按官责令查议要见州县某处地土瘠薄某处差役繁重某处税粮应量减十之一某处应量减十之三一一分别明悉务期无损国计有益边民  上允其奏
　　○癸酉封新昌王载璋庶第二子翊错为奉国将军
　　○升广东副使刘倬为湖广左参政江西赣州府知府徐应奎为广东副使○甲戌  上御皇极殿传制遣侯徐文炜等持捧节册封沈府世子珵尧等为沈王等王继妃和氏等进封为沈王继妃等妃
　　○升朱赓为礼部左侍郎王家屏为礼部右侍郎兼官并经筵日讲如故
　　○起魏时亮为南京大理寺右寺丞
　　明神宗显皇帝实录卷之一百四十八
　明神宗显皇帝实录卷之一百四十九
　　万历十二年五月丙子朔云南道御史黄师颜请复丁此吕原职直隶巡按蔡时鼎亦言此吕无罪末复侵吏部尚书杨巍  上厌其渎扰俱报罢
　　○催河南拖欠宣镇班价银二万二千余两
　　○丁丑  上御经筵
　　○大学士申时行等言封建亲藩国家大典率繇旧章帝王大孝  祖宗旧制凡始封亲王婚礼既成即议府第府第既建即议之国昔  宣宗皇帝时  皇弟襄宪王二十余岁之国  孝宗皇帝时  皇弟益端王未二十之国载在  玉牒与  实录可考今  潞王出府成婚已踰一年封国地方未蒙  钦定应建府第未见题请臣等稽之典制揆之事体窃以为宜及时举行明日谕礼工二部朕弟潞王出府成婚踰年宜遵  祖制分封兹奉  圣母慈训预建藩府合行事宜二部其会议以闻
　　○蓟辽总督张佳胤议筑辽东八里铺城以二年报竣兵部覆如所请
　　○兵部覆云南巡按崔廷试言莽贼之乱一则养衅于平时一则失守于临变所据猛淋前项失事及有功员役既该按臣分别功罪具题臣等详参事情明的轻重适中俱应依拟诏张继武监候详决王三聘发遣赵守臣高玉戴罪立功猛效忠准袭祖职莽惠给与冠带余悉如拟行
　　○先是中军都督带俸武清侯李伟卒妻王氏请以其子李文全承袭事下吏部至是吏部尚书杨巍等执奏外戚不得封公侯伯已经奉  世宗皇帝明旨载在令甲况文全一门三官都督已自极品不宜挠成法启幸门时吏科都给事中齐世臣等河南道御史房寰等亦合辞以为不可  上深然之而重违  圣母意用特恩准袭一辈后不为例
　　○南京屯田御史方万山言庐凤滁和等处田土墝塉万历九年加粮数多各军诉苦欲将新增银两处补坍江之数及抵减重则之粮户部覆御史言是允之
　　○戊寅兵部左侍郎辛自修等议清黄要务四事一立总簿以便清查言上年清过黄张实十一万四千一百有奇而各处解到供册止五万一千九百有奇见袭官员比之国初不及其半盖缘书识掯勒需求以致供册不全黄选无考合无责成各都司总造所属花名印册某卫所某官若干员见袭几员革袭几员如清理黄张则据此查对一酌定限期以杜玩愒自万历十二年起即以清过十一万四千为准每年务完三分之一一催取供册以备参考一申严查参以惩奸弊本部覆请如议行
　　○吏科给事中杨文举参李伟妻违例干请且引高相田玉为言启中官之专恣开外戚之幸恩有关圣治＜锍-釒＞入
　　上怒夺文举俸二月已而礼科给事中李以谦工科给事中姚德重并以为言俱不报
　　○己卯都察院言国家取士莫重于科场所贵稽防周密故人无侥幸而真才辈出近岁以来渐见滥觞而极于故大学士张居正原任侍郎王篆二人之手故下逮朱琏之微乳臭之子亦滥厕兴贤之盛典原任按察使贺邦泰久凭城社科场奸弊业已尽彰虽经大计致仕犹为未尽其辜应照张一鲲例革职为民知县谢吉卿滥取匪人应降调别用御史贾如式身有监临之责殊乏防范之严应重加罚治诏削邦泰籍为民吉卿闲散如式夺俸三月
　　○准发宣大山西三镇年例主客兵饷银二十四万五千七百有奇
　　○户部覆兵科给事中张希皋言孤镇虏患频仍士马日困条陈二事一曰均粮饷将朋银一节在边而冲者免扣在腹而缓者量加务使均平二曰广储蓄将开平盐粮尽改本色与应徵屯粮酌量贮蓄出陈易新  上令蓟辽督抚备查两镇钱粮通融酌处以闻
　　○复设湖广按察司屯盐道副使京山县县丞祁阳县主簿归阳驿驿丞应城县崎山镇巡简衡州府永丰仓副使辽东铁岭训导各一员
　　○庚辰端阳节赐三辅臣上尊珍馔
　　○刑部主事韩济估计故相张居正在京房产等物解进银一万六百两有奇缴进御笔扁额四面敕谕二面
　　○升南京礼部郎中习孔教为南京国子监司业
　　○以大宁属虏犯边斩获功次命岁加李成梁禄米五十石改荫伊男及张佳胤荫男各升一级李松男世袭仍各赐银币任天祚升俸一级与赵三聘李平胡等各赏银币有差
　　○辛巳吏部尚书杨巍以衰病乞骸骨温旨留之
　　○先是太和山守备田玉请独掌制山分守道毋得干与诏改该道敕书兵科等科给事中王三余等各词争之不听至是左都御史赵锦言太和山名止一山而幅员八百余里实在三省之间分守参政不得协行则抚治都御史亦难完诘不幸有如刘千斤曹仑辈窃发其间将责之内臣乎抑责之分守抚治等官乎奏入不报
　　○壬午准真人张国祥照例换给勘合三年一觐礼科都给事中万象春兵科左给事中王三余并言左道无民社之寄不当入觐不听
</div>
    <div class="pagination">
<a href="明实录神宗实录_page103.html">上一页</a><span>...</span><a href="明实录神宗实录_page99.html">99</a><a href="明实录神宗实录_page100.html">100</a><a href="明实录神宗实录_page101.html">101</a><a href="明实录神宗实录_page102.html">102</a><a href="明实录神宗实录_page103.html">103</a><span class="current-page">104</span><a href="明实录神宗实录_page105.html">105</a><a href="明实录神宗实录_page106.html">106</a><a href="明实录神宗实录_page107.html">107</a><a href="明实录神宗实录_page108.html">108</a><a href="明实录神宗实录_page109.html">109</a><span>...</span><a href="明实录神宗实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
