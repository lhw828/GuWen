<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 179 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 179 页/共 505 页
  </h1>
  <div class="content">
   ○谕议政王军机大臣等、左宗棠奏、贼窜闽境。派兵援剿。请催巡抚赴任。并漳州贼匪退往龙岩各摺片。江西逆众。由广东大埔翻山。窜犯汀属武平县境。张运兰转战失利。贼分股陷龙岩州南靖县。入漳州府城。徐宗干调林文察回扼泉州。左宗棠饬提督黄少春副将刘明珍、由衢州取道浦城。赴邵武一带接防。以便替出康国器全部。进剿漳州。刘典一军。由建昌赴汀。该督恐缓不济急。已饬高连升由海道赴福州省城。相机迎剿。并拟进驻衢州。就近调度。催新任巡抚马新贻赴任。所筹均尚周妥。本日已谕令马新贻即赴浙省矣。浙省接办善后各事。亦关紧要。万一闽省军情更紧。马新贻一时未能赴任。即令蒋益澧暂行护理。仍随时兼顾。以期无误。漳州踞匪。是否退往龙岩。各该府州县等城文武如何下落。均著左宗棠、徐宗干、查明具奏。龙岩与粤东毗连各处。俱为贼踞。闽省军情。万分吃紧。著左宗棠催令派出各军并亲提官军速筹进剿。张运兰一军。虽小有挫失。左宗棠、徐宗干、仍当督饬该臬司激励将弁。以期再整军威。闽省被贼阑入。连陷数城。徐宗干何以先事毫无准备。如再有疏失。自问当得何罪。毛鸿宾、沈葆桢等、于贼匪窜出境外。何以不令诸将跟追。畛域分明。以邻为壑。殊非同心御侮之道。著即饬令在事员弁出境穷追。会同闽浙诸军协力剿洗。净绝根株。其瑞金等处踞匪。及南雄一带窜匪。仍著各该督抚认真□□穴□又□捕。毋留余孽。将此由六百里各谕令知之。　　

○又谕、左宗棠奏、贼匪绕窜闽疆。暨贼陷漳郡各摺片。逆贼李侍贤等股。由广东大埔翻山窜入闽境。扑陷武平县城。张运兰进剿失利。贼即分股窜陷龙岩南靖。并句结内应。攻陷漳州府城。汀州所属。遍地贼氛。左宗棠现调援江之刘典一军八千人。由建昌取道赴闽。计已起程前进。惟江西瑞金会昌一带。尚有贼踞。现在仅留王德榜王开琳两军在吉安等处防剿。兵力恐不敷分布。且虞窜闽之贼。被闽浙粤东诸军兜剿穷蹙。难保不回窜江境。著曾国藩飞饬鲍超一军。乘胜越境会剿。务将入闽贼匪就地歼除。毋得稍分畛域之见。贻误戎机。左宗棠因闽省贼踪纷扰。扑陷漳州之贼。现虽退往龙岩。而汀属匪势延蔓。拟亲赴衢州调度。暂令蒋益澧护理浙江巡抚。前因曾国藩已赴江甯。谕令马新贻仍留安庆。办理善后事宜。此时左宗棠移扎衢州。恐须亲督诸军入闽剿贼。马新贻身膺浙抚。责无旁贷。著即将安庆应办善后各务。与曾国藩等会商。拣派大员接办。即由曾国藩迅速饬赴安庆。以便马新贻交替起程。刘典一军。调赴闽省。皖南防剿事宜。并著曾国藩、乔松年、妥筹会办。江西瑞金会昌踞匪。并由曾国藩会商沈葆桢。督饬诸军迅即歼除。毋任复行旁窜。将此由六百里各谕令知之。　　

○又谕、张集馨奏、驰抵泾州。侦察贼情一摺。逆回自叛陷固原后。麕集泾平交界之新城地方。欲断平凉各营粮道。又有马步贼万余。在泾州之北原肆扰。首逆孙义宝欲将老弱送回白集原。纠众回窜长安。现经留防平凉之总兵周显承等。在党原各隘连战皆捷。余贼遁回新城小岘子一带盘踞。泾平两处。计可无虞。粮道尚不至阻塞。惟该逆盘踞北原。必须力筹扼剿。以免旁逸。著都兴阿、雷正绾、饬令留防平泾各营。务将此起窜贼就地歼除。杜其窜陕之路。曹克忠已抵莲花城。现与雷正绾、陶茂林、三路进攻。著该署提督督率诸军。迅图攻拔。以便次第规复固原。兼顾平泾等处。至逆匪既有窜回陕西省城与城中回民句结内应之语。尤不可不严为之防。著刘蓉将城守事宜不动声色严密稽查。并派兵于邠州白集原等处实力防范。傥有疏虞。任贼阑入。惟刘蓉是问。兰州道路。无径可绕。张集馨拟将办抚不实之杨柄锃一案办结后。道路疏通。再行赴省。著该臬司赶将此案查讯明确。即行前赴兰州。会筹防剿。毋误事机。蔡启二逆。自窜陷甘肃阶州后。刘蓉所派追剿之萧庆高等军。现在剿办情形若何。何以久未据该抚驰奏。著饬令该员等会同陇蜀各军实力剿洗。并将现在贼情。迅速奏闻。将此由六百里谕知都兴阿、雷正绾、刘蓉、并传谕张集馨知之。　　

○署浙江提督秦如虎因病解职。以广西左江镇总兵官高连升署浙江提督。　　

○辛巳。谕议政王军机大臣等、前因劳崇光、张亮基奏、将已革提督田兴恕等审明。分别定拟。当谕令总理各国事务衙门议奏。兹据该衙门奏称、此案上年与柏尔德密辩论时。该使臣曾言将田兴恕监禁后。照中国例办理。给予照会。以便寄回本国。即可办结。嗣因此事迁延时日太多。难免该使不藉口翻悔前议。因先与面晤。重申上年之议。并酌给一函。告知遇恩减等办法。乃该使于办法虽无异词。而覆信内仍有必须告知本国。俟覆到再行知照办理等词。揣其用意。该国素崇奉天主教。此案从宽议结。恐各教士退有后言。故不得不藉本国一言。以杜教士之口。惟中国距该国甚远。往返总需数月。恐劳崇光等暨崇实等未悉此闲办理情形。因先各寄一函。告知原委。请饬崇实、骆秉章、仍将田兴恕妥为看管等语。此案办理。总以结实为主。自应照该衙门所请。稍宽时日。以免后来别生枝节。惟田兴恕现在秀山。该处距镇筸甚近。贼氛未净。崇实、骆秉章、远在成都。有鞭长莫及之势。计法国覆到。至速亦在三四个月以外。恐田兴恕因日久案悬莫结。自怀疑惧。设滋他故。则传教人等浮言又起。恐致波折横生。柏尔德密亦将藉口翻悔。著崇实、骆秉章、酌量情形。如秀山可以无虞。即仍将田兴恕在该处羁禁。若秀山相距较远。防范难周。即著设法将田兴恕解省。妥为安置。一俟该国覆信到时。即可照中国遇赦减等之例办理。该将军督抚等务当悉心筹画。计出万全。毋得稍有疏虞。总理各国事务衙门摺一件。并给法国使臣信一件。均著钞给阅看。将此由五百里各密谕知之。　　

○安徽巡抚乔松年奏、楚贼复窜皖境。现饬各军分投堵剿。得旨、著即督饬诸军遇贼即击。均归僧格林沁节制。仍随时与曾国藩会商妥办。皖北各路防务。不准稍涉疏懈。　　

○福建巡抚徐宗干奏、漳州等城被匪窜入。现在分兵进剿。得旨、著懔遵前旨。与左宗棠筹商妥办。如再有疏失。即惟该抚是问。徐宗干自请议处。著暂行宽免。又奏、筹备省防。即出省防剿。批、福建省防紧要。徐宗干著仍驻扎省垣。与英桂将防剿事宜妥筹办理。毋稍疏懈。　　

○命醇郡王管总理行营事。　　

○转宗人府右宗正华丰为左宗正。以礼亲王世铎为右宗正。　　

○调正黄旗领侍卫内大臣惇亲王为镶黄旗领侍卫内大臣。镶黄旗领侍卫内大臣醇郡王为正黄旗领侍卫内大臣。以镶红旗蒙古都统景寿为正白旗领侍卫内大臣。镶黄旗汉军都统春佑署正白旗领侍卫内大臣。　　

○以正白旗蒙古都统文祥为阅兵大臣。　　

○调镶蓝旗汉军都统绵森为镶红旗满洲都统。镶红旗满洲都统西淩阿为镶蓝旗汉军都统。　　

○以户部尚书宝鋆兼署刑部尚书。内阁学士李鸿藻署户部左侍郎管三库事。通政使司通政使朱梦元署刑部右侍郎。　　

○命醇郡王带领侍卫十员。往奠故睿亲王仁寿茶酒。赏银一千两治丧。予祭葬。谥曰僖。　　

○壬午。谕内阁、宗人府奏、应封宗室业已当差。可否仍准入考一摺。应封宗室谦华、耆徵、均著准其一体考试。照例授职。另片奏、应封宗室溥信、前经奉旨以七品笔帖式用。嗣因久未当差。咨回原旗行走。此次应否入考等语。溥信著不准其入考。　　

○又谕、前因和润、德椿奏、清查奉天各厅州县仓库亏短。请将历任现任各员。分别革职勒追赔缴。当经降旨照议办理。兹据宝珣、德椿奏称、查明奉天各属亏短银钱米石。已各归各任。截清核算。请援照成案办理等语。著照所请。所有奉天离任欠员。均著暂缓革职。仍分别亏短数目。勒限严追。自一千两至五千两者。限一年完缴。五千两以上至一万两者。限二年完缴。一万两以上至二万两者。限三年完缴。二万两以上至四万两者。加展一半例限。一体按限严追归款。傥限满不完。即著革职监追。病故人员。著查明子孙家属著追。其无著之款。即著落该管上司分赔八成。失察处分。著加恩宽免。其下短二成。著落最后出结之员赔缴。自此次定立章程以后。即须画清界限。不准再有那移掩饰情弊。现任各员。遇有升调。核算交代。务须认真盘查。毋许稍有含混。傥仍有前项情弊。即著从严参办。　　

○谕议政王军机大臣等、有人奏、山东济南府属济阳县。现有捐纳候补知县刘时霖在彼肆扰。自称系藩司丁宝桢同乡。随侍多年。因闻警救主。代捐知县。委带毛勇。赴济防堵。藉端横索。请饬查讯办等语。知县职司民牧。岂容奴仆人等蒙混报捐。贻害地方。若如所奏倚势殃民。诬良索贿各情。如果属实。大干法纪。著阎敬铭亲提人证。按照所参各节。确切根究。据实具奏。毋稍徇隐。将此谕令知之。　　

○又谕、李鸿章奏、请将措解杨岳斌募勇银两。划抵拨款一摺。前因陶茂林剿匪吃紧。谕令李鸿章筹拨江海关银五万两。嗣因杨岳斌募勇赴甘。需费甚急。复谕李鸿章迅速筹拨银十万两。兹据李鸿章奏称、江海关税款入不敷出。仅凑拨银三万两。解交杨岳斌募勇赴甘。即抵作饬拨甘省之款等语。甘省军情万紧。泾平一带。回氛日炽。陶茂林随同雷正绾攻取莲花城。亟须鼓勇前进。非厚储饷糈。不足集事。江省虽饷项支绌。仍应通盘筹画。力顾大局。所有前拨之江海关银五万两。著李鸿章仍遵前旨。迅速如数拨解。现在由陕抵甘道路。尚可探明前进。不至梗阻。并著严饬委员趱程解往。不得藉口稽延。致误事机。至杨岳斌募勇之费。虽经李鸿章拨银三万两。亦断不能敷用。且指拨各省内。亦尚有力难兼顾甚于江苏者。设皆纷纷解不足数。西北大局。安望其能有起色耶。仍著李鸿章如数协济。俾杨岳斌赶募成军。星驰西行。以后尚须源源接济。以顾边陲而全大局。将此由五百里谕令知之。　　

○以正蓝旗满洲都统瑞常署镶红旗满洲都统。　　

○赏顺天乡试年老诸生杜天煦等八人举人副榜有差。　　

○癸未。谕内阁、据议政王军机大臣奏、昨日御史富稼在隆宗门内面见议政王。声称据军机处传片。伊子吏部笔帖式延序。蒙恩赏给军功加一级。应否谢恩。当经议政王军机大臣面询原委。据富稼亲笔呈称。有延序随同钦差明善于十月初三日起程。赴顺义县捕拏土匪多名。奉有谕旨。将该匪等就地正法。于初八日回京。由军机处传片。蒙恩得邀加级等语。并将富稼呈词呈进。览其所叙情节。以毫无影响之事。言之凿凿。实堪诧异。当谕令将延序革职。交刑部严行审讯。富稼解任听候传质。旋据议政王等奏称、召见后。富稼到军机处。面称伊子延序于昨日逃走。不知去向等语。显系情虚畏罪。潜行逃逸。更难保非富稼有心藏匿。富稼著即行革职。派议政王军机大臣会同刑部审讯。责令富稼将延序即行交出。毋任隐匿。并著步军统领衙门顺天府五城御史访查延序踪迹。拏获送部。归案严讯。　　

○又谕、沈葆桢奏、拏获凶悍逆首。请旨办理一摺。本年自江甯湖州克复后。漏网悍逆洪芢玕、洪芢政、黄汶英等、穷蹙奔窜。扰及江皖。叠经官军跟踪追捕。兹由席宝田等军将该逆等捦获后。讯取供词。洪芢玕尤为群凶渠魁。十数年来。流毒江浙等省。生灵涂炭。实堪痛恨。著沈葆桢即将洪芢玕、洪芢政、黄汶英三犯。就地淩迟处死。以快人心。　　

○谕议政王军机大臣等、据议政王军机大臣面奏、昨日御史富稼在隆宗门内面见议政王。声称军机处传片吏部。伊子延序蒙恩赏给军功加一级。应否谢恩等语。并据该御史声称。伊子系跟随钦差赴顺义县剿匪。当因事涉可疑。经议政王军机大臣面询原委。复令其亲笔叙述供词。本日于召见时呈览。复经议政王等片奏、富稼至军机处呈递禀词。伊子延序逃走。不知去向等语。因其复遁亲供。语多狡避。并未接收。览其昨日所递亲供。情节已属支离。延序又复情虚逃匿。本日已有旨将富稼革职。交议政王军机大臣会同刑部审讯。并令步军统领衙门顺天府五城将延序查拏究办矣。著卞宝第一面轻车＜??闲＞从。驰赴顺义县。将富稼亲供内所陈各。不动声色。严密访查。该县是否有人假冒钦差。调兵捕匪。就地正法情事。务须密速查明。于二三日内即行据实具奏。富稼亲供二纸。均著钞给卞实第阅看。将此各谕令知之。　　

○又谕、沈葆桢奏、闽省军情万紧。请饬左宗棠入闽督办一摺。据称粤逆回窜汀郡。张运兰失利。贼陷武平。瑞金踞逆尽数下窜。粤之大埔嘉应。闽之永定龙岩漳州。先后失守。现在咨商鲍超、刘典、相机赴援。徐宗干拟出省调度。而省防又虑空虚。若坐镇省垣。则前敌诸军无所统摄。请饬左宗棠克日入闽等语。前据左宗棠奏贼匪绕窜闽境。已饬黄少春、刘明珍、由衢州赴邵武。刘典由建昌赴汀。高连升由海道赴福州。该督进驻衢州。相机调度。当经谕令曾国藩饬鲍超越境会剿。刻下闽省贼氛甚炽。著左宗棠催令派出各军迅速起程。赴闽剿贼。该督行抵衢州。就近体察军情。如果十分紧急。即行移军直入闽境。相机督剿。迅埽逆氛。江省主客各军。共计七万有余。续又添募勇丁。为数不少。此时瑞金踞匪已全数下窜。军务较松。正可腾出兵力。赴闽会剿。沈葆桢既桑梓关情。想断不能坐视。著酌度情形。何处兵勇可以抽拨。即派令得力员弁统带赴闽。鲍超一军。该抚亦可就近咨催入闽。毋得稍分畛域。所有援闽各军。均归左宗棠调遣。以一事权。江省防务。仍著沈葆桢妥筹兼顾。毋令贼匪得以回窜。将此由六百里各谕令知之。　　

○江西巡抚沈葆桢奏、署甘肃按察使刘于浔因病未克赴任。请开署缺调理。允之。命仍在江西带兵剿贼。　　

○旌表守正捐躯直隶元城县民杜长梓妻王氏。　　

○甲申。谕议政王军机大臣等、道员金国琛在安徽带兵得力。本日已＜??闲＞放甘肃巩秦阶道。现在阶州失守。该省需员办理军务。著曾国藩即饬金国琛酌带所部。迅速赴任。以资得力。前经谕令曾国藩驻楚皖交界。督师剿贼。该大臣接奉前旨。谅已部署起程。嗣据乔松年奏蕲水等处之贼。回窜霍山太湖等境。僧格林沁已至英山。诚恐贼众逐渐深入。皖南北防不胜防。必须就地殄除。方可一劳永逸。李鸿章现已至江甯办监临事务。即可就近照料一切。以便曾国藩督师出省。前因左宗棠须赴衢州。办理闽省军务。曾经谕令马新贻迅赴浙江省城。是安庆省垣。尤须大员驻扎。应派何员前往接替之处。并著迅速具奏。本日据御史胡庆源奏、江南乡试。人众云集。请饬稽察奸宄等语。金陵开科。士商云集。诚恐良莠不齐。奸宄溷迹。著曾国藩、李鸿章、督饬文武各员加意防范。不可稍有疏虞。将此由五百里各谕令知之。　　

○又谕、恩麟奏、回匪分扰东北各州县。渭源失守。现筹防剿情形一摺。盐固陕回。句结义冈川踞匪。分窜靖通安会静甯等处。于九月初三至十四等日。直扑靖远县城。围攻甚紧。十六日渭源被陷。靖远为省城粮运要路。且通河西三郡。现在城围未解。亟应筹拨劲旅。实力进剿。以保危城。著恩麟督饬派出之王德恒等军。重整队伍。出城迎剿。一面酌派兵勇前往援救。以解该县之围。东路州县。风鹤时惊。河州剿办。仍未得手。诚恐该匪渐偪渐近。窥伺省城。著雷正绾于陶茂林曹克忠所部内。酌拨数营。驰赴兰州省城。以备调遣。该署提督惟当赶紧抽拨。催趱前进。力保省垣重地。兼顾河西三郡。毋稍延缓。致误戎机。恩麟仍当就现有兵力。将各路防剿事宜妥为调度。并督饬在省文武严密巡防。慎固封守。傥兰州省垣稍有疏虞。必治恩麟以应得之罪。都兴阿督办甘肃军务。责无旁贷。应如何统筹兼顾。并分兵进剿以牵贼势之处。即著该将军酌度情形。相机办理。将此由六百里谕知都兴阿、雷正绾、并传谕恩麟知之。　　

○又谕、恩麟奏、省城饷需紧急。并筹拨陶茂林军火饷项。数月以来。罗掘一空。请饬催各省迅速拨运饷银等语。甘肃饷需竭蹶。呼吁频闻。叠经谕令刘蓉等迅筹协济。陶茂林一军。应用军火锅帐。尤为刻不可缓之需。现在该军进偪莲花城。攻剿正形吃紧。陕省军务肃清。筹解亦易为力。何得屡催罔应。不顾大局。著刘蓉迅将陶茂林一军所需军火锅帐等项。源源接济。毋误急需。并著骆秉章、沈桂芬、刘蓉、各将应解协甘饷银。星速派委妥员径解甘肃省城。以资支放。毋得膜视。致误事机。将此由五百里各谕令知之。　　

○又谕、恩麟奏、哈密汉回变乱。官兵会同郡王伯锡尔夹击获胜。全行歼灭一摺。哈密回逆。于本年八月闲乘夜纵火。焚烧关厢。势甚猖獗。经文祺派兵。约会郡王伯锡尔统带该处兵丁夹剿。大获胜仗。立将该匪全行歼灭。办理甚为妥速。本日已明降谕旨。将伯锡尔嘉奖。并交理藩院从优议叙矣。该城逆回闻风煽乱。前据保恒奏报匪势鸱张。关厢等处俱被焚掠。此次郡王伯锡尔督带回兵。会合官军兜剿。能否歼除净尽。抑尚有零股被剿窜匿。著文祺、扎克当阿、督饬存城兵勇。会同伯锡尔所带回兵实力□穴□又□剿。务期尽绝根株。毋留遗孽。前因扎克当阿已行抵巴里坤。谕令驰赴哈密。署理办事大臣印务。计已趱程前进。文祺俟扎克当阿到城后。即将应办防剿事宜。移交该大臣。与郡王伯锡尔妥筹会办。文祺即可驰赴军营。迅筹剿办。并由保恒飞催惠庆迅赴古城。统带蒙古援兵。星速前进。规复乌垣。本日据兵部递回八月十四二十一两日由军机寄交平瑞印封二件。内谕旨二道。均系军情紧要之件。保恒因乌垣被陷。辄即递回。殊属不知缓急。嗣后遇有此等紧要寄谕之件。即著保恒收存拆阅。遵旨筹办。毋得稍涉推诿。致误事机。至八月二十一日寄谕。系因库伦办事大臣文盛等酌派东两盟官兵。遴选得力之扎萨克公等管带。驰赴乌垣助剿。谕令平瑞派员迎提等情。此项官兵。现在行抵何处。并著保恒派员迎提。催令趱程前进。以厚兵力。将此由六百里各谕令知之。　　

○太常寺卿胡家玉等奏、遵旨起程查办事件。得旨、驰抵该省后。著即将被参各款。严密彻底根究。从实覆奏。不可敷衍了事。　　

○河南巡抚张之万奏、请调直隶副将赵喜义赴营带队。允之。　　

○以甘肃巩秦阶道林之望为按察使。　　

○以甘肃克复平凉府城出力。赏总兵官高余庆、副将饶得胜、孟玉德、蔡殿甲、参将刘明泰、熊文贵、游击方得元、巴图鲁名号。参将吴于城、知州志静等花翎。通判周振绅等蓝翎。余加衔升叙开复有差。　　

○以哈密击剿回逆获胜。回子郡王伯锡尔得旨嘉奖。并予优叙。　　

○命贝勒伯彦讷谟祜带领侍卫十员。往奠故前任陕甘总督熙麟茶酒。予祭葬。谥忠勤。　　

○予浙江湖州殉难在籍翰林院庶吉士胥瑞榕等祭葬世职加等。并附祀道员赵景贤专祠。候选县丞许晋达等绅民妇女七百七十三员名口分别旌恤如例。　　

○乙酉。以捐修军械。予乌里雅苏台委员郎中奇克慎以知府选用。　　

○丙戌。谕内阁、前因已革御史富稼供称、伊子延序随同钦差明善前赴顺义县捕拏土匪多人正法等语。当经谕令卞宝第驰赴顺义县严密访查。兹据奏称、驰抵该县。当向知县李赓云询问。近日实无假冒钦差赴县调兵捕匪正法。并该县西北乡土匪聚众打造军器各情事。富稼所称各节。均属毫无影响。惟查有韩姓即韩起、吴四即吴仲元、俱系富稼供内要证。现经拏获。请解送刑部审办等语。韩姓即韩起、吴四即吴仲元、均著交刑部归案质讯。其延序有无别项招摇事迹。仍著万青藜、卞宝第、饬属访查具奏。　　

○谕议政王军机大臣等、前据理藩院奏奈曼王旗解送贼犯。至朝阳县境脱逃。当经谕令麒庆查明参办。兹据麒庆将案内互异情形查奏。此案该旗呈报朝阳县并未派役迎护解犯。致有贼匪百余将各犯抢去。孙洛三在县街行走。并不查拏。转将蒙古官兵绑拏。而朝阳县所禀。则称选派头役孙均安等迎至兴隆沟。与原解旗员见面。始知解犯业经逃逸。且据该旗原报抢匪百人。原解旗员则称约四五十人。扎兰诺林丕勒等又供止二十余人。孙洛三等业已自行投案。称系原解旗员属令逃跑。与绰洛岱所供相同。至该王呈报各节。亦与该县原详情词互异。种种支离。必须研讯明确。方成信谳。该旗距热河甚远。案证难齐。著额勒和布于审办老头会案完结时。经过朝阳。就近查讯。是否该王受人蒙蔽。以至失实。抑系该县办理乖谬。任贼肆行。均著确实查明。彻底根究。所有全案卷宗。并宋光远控词。即著麒庆并案咨送额勒和布。以凭讯办。麒庆原摺。著钞给额勒和布阅看。其该王所给绰洛岱赴县顶案谕帖一纸。著麒庆即行封咨军机处备查。将此谕令知之。寻奏、遵查奈曼王旗派委梅伦特普格等。押解贼犯邢思礼等赴朝阳县。该犯戚属周聪等纠众二十余人。于南河套地方劫放。维时该解员等在后。未及上前拒敌。辄敢以抢匪百人众寡不敌等词。回旗妄禀。应请斥革。朝阳县知县李继昭拨兵迎护。犯已被劫。赶援不及。旋将夥犯周聪等缉获。并无故纵情事。宋光远京控各情。讯系怀疑妄控。应即定拟奏结。下部议。从之。　　

○又谕、曾国藩奏、提督鲍超遵奉前旨请假葬亲一摺。已明降谕旨赏假两个月回籍经理葬事矣。鲍超转战数省。所向有功。本年冒暑西征。累获大捷。肃清江西全境。厥功尤伟。前已加恩赏戴双眼花翎。旋复锡封子爵。此次又准其回籍葬亲。所以奖其勤劳而遂其孝思者。想鲍超必知愈加感奋。现在甘肃军务未蒇。新疆回氛日益蔓延。前已命穆图善带兵出关剿贼。而兵力尚单。非得勇略出群如鲍超者前往协力。恐难壁垒一新。著曾国藩传旨鲍超。令其俟假期一满。即行由川起程出关。剿办回匪。其旧部兵勇。及得力将弁。并准其酌量奏调。随带同行。川勇向称趫捷。并著该提督挑募成军。妥立营规。带赴关外。以厚兵力。从前回疆用兵。杨遇春即系川省土著。立功边域。彪炳旂常。鲍超务当督率诸军肃清西陲。威扬万里。以与前贤后先辉映。该提督忠勇性成。接有此旨。必即钦奉遵行。以副朝廷委任。闽省军务。万分吃紧。前曾谕令沈葆桢催令鲍超赴闽援剿。此时鲍超既经赏假回川。其所部如总兵宋国永、娄云庆等、皆系勇敢素著。即著分领鲍超之军。由左宗棠、沈葆桢、徐宗干、檄令赴闽。会合夹击。痛埽逆氛。援闽各军。并著仍遵前旨。统由左宗棠节制调遣。以一事权。将此由六百里谕知曾国藩、左宗棠、沈葆桢、徐宗干、并传谕鲍超知之。　　

○又谕、前因都兴阿奏、新疆回匪滋事。现筹出关剿贼。非马队不能得力。请饬吉林挑兵一千名候调等语。当经谕令景纶等酌度情形。如尚可以抽拨。即著按照都兴阿所请数目。先行挑备。听候调遣。兹据景纶等奏称、吉林自军兴以来。徵调频仍。存营兵数。仅止五千余名。该省地方辽阔。巡守堆拨卡伦。看管监狱等项。已觉人少事繁。现在土寇犹未尽绝根株。傥捕务稍松。惟恐乘虚窃发。东南调出各兵。凯撤亦无时日。请将都兴阿请挑官兵。停止徵调等语。所奏自系实在情形。所有前次谕调之官兵一千名。著准其暂缓挑拨。以重边防。穆图善奏、吉林荆州官兵。前经调赴湖北安徽陕西等处军营。剿贼出力。叠经奏保以协领等缺尽先补用。本城所出之缺。未能排列拔补。请饬照黑龙江章程轮补等语。此项人员。现随穆图善出关剿贼。著景纶、麟瑞、巴扬阿、按照黑龙江出征马队奏定章程。遇有协领佐领防御骁骑校等缺出。以一缺送营。以一缺留城。相闲拔补。以昭平允。穆图善原片。均著钞给阅看。将此各谕令知之。　　

○又谕、穆图善奏、统兵陆续抵甘。请催山陕两省军火饷银。并行粮原款。即在陕西补解欠饷内扣还归款各摺片。穆图善所部黄金山等四营。金顺两起马队。先后驰抵花马池地方。并督率孟宗福等克期前进。所陈饷糈艰窘情形。朝廷早经鉴及。前因新疆回氛甚炽。谕令穆图善出关剿贼。或绕赴兰州。或北走草地。均由该将军探明前进。著仍遵前旨。统军出关。暂驻哈密。筹画进兵之策。穆图善既不克在甘剿贼。著都兴阿就现有兵力。妥筹防剿。前次请调吉林兵一千名赴甘助剿。本日据景纶等奏存兵无多。无可徵调。已允所请。俟湖北军务告竣。僧格林沁马队。尚可酌拨数千。届时即当拨交该将军统带。以资调遣。穆图善所需饷项。十分紧急。前谕沈桂芬先拨银二三十万两。迅解穆图善军营。俾利遄征。该营粮台。现无丝毫存款。各军士嗷嗷待哺。几有不可终日之势。著沈桂芬将指拨之款迅速筹解。一面赶紧覆奏。毋得稍延。刘蓉相距较近。尤应力筹接济。乃叠次奉谕严催。竟敢延不报解。任意宕延。实属不知缓急。著刘蓉懔遵叠次谕旨。将欠解之饷。按数如期筹解。并将军火帐棚等项。按次委解。以供要需。并著穆图善派员迎提。以期妥速。傥刘蓉仍前延玩。致穆图善停兵待饷。不克前进。必重治该抚以应得之罪。穆图善所部兵勇。陕省欠饷七八月之多。此次沿途所发面斤等项。著刘蓉即在补解欠饷内扣还归款。嗣后该将军行粮。仍著刘蓉陆续协济。将此由五百里各谕令知之。寻沈桂芬奏、遵拨晋省防费银四万两。解赴穆图善军营。并督饬藩司。再行尽力筹解。下部知之。　　

○钦差大臣曾国藩奏、署浙江提督鲍超、恳请赏假两月回籍葬亲。允之。　　

○予江苏苏州殉难在籍训导梅振镳、从九品衔蒋映杓、祭葬世职。眷属人等分别旌恤如例。　　

○予安徽安庆殉难通判达淩阿祭葬世职加等。　　

○予江西金溪阵亡殉难千总刘朝栋等绅民妇女二千三百十一员名口分别旌恤如例。　　

○蠲缓直隶开、东明、长垣、东安、唐、丰润、武清、宝坻、蓟、大城、望都、完、束鹿、景、吴桥、东光、天津、青、静海、沧、南皮、盐山、庆云、晋、永年、元城、大名、玉田、衡水、深、甯河、肥乡、鸡泽、广平、武强、安平、三十六州县被水被雹被旱地方新旧额赋有差。　　

○丁亥。谕议政王军机大臣等、僧格林沁、官文奏、追剿发捻各匪获胜。匪首穷蹙乞降一摺。发捻各匪。经官军击败后。向东狂奔。与前次东窜股匪联成一片。官文严防水路。僧格林沁督军追击。成保、陈国瑞等、奋力截剿。歼毙无算。匪首黄中庸等震慑军威。畏罪乞降。陆续来归者不下十万余众。伪端王蓝城春已讯明正法。该亲王声威所及。巨憝授首。匪众倾心。盖缘公忠素著。用能数日之闲。获此奇捷。览奏深为嘉悦。马融和亦系著名悍寇。虽暂时帖耳受抚。狼子野心。终难驯制。且降众人数过多。恐首鼠两端之辈。不免久而生心。著僧格林沁暂驻黑石渡。妥为镇抚。以防反侧。其有籍可归者。自应妥为安置。俾安生业。沿途经过各地方。尤须认真弹压。方不至滋生事端。著官文、吴昌寿、乔松年、张之万、严饬所属地方。妥筹办理。陈得才、张总愚、陈大＜?氵喜＞、三犯尚在逃未获。著僧格林沁督饬各军实力□□穴□又□拏。并著饬令马融和设法诱捦陈得才等。以明心迹。该三犯现在跧伏英霍潜太一带。著乔松年严饬在防诸军一体兜剿。傥堵遏不力。任令脱逃。查由何路窜走。即惟何路防兵是问。常星阿等追剿南窜股匪。至广济县地方遇伏失挫。萧河清力战阵亡。马步官兵。亦多阵没。殊堪悯惜。接应不力之员。著该亲王会同官文查明参办。现在此股若干人。著僧格林沁查明具奏。逆众既图上窜。回扰黄麻。难保不北犯豫疆。该亲王已令成保、陈国瑞、向光州一带扼扎。以杜北窜。并著国瑞选带马队。驰往光州。会同张之万督饬防军。奋力扼剿。马德昭现已到营。即著劄令帮同成保管带步队。以资差遣。将此由六百里各谕令知之。　　

○又谕、本日据僧格林沁等奏、官军剿贼。叠获大胜。各股匪众。穷蹙乞降。现拟陆续遣散递籍。已分咨湖广等省督抚。妥为安插等语。此等降众。大半为贼裹胁居多。现既投诚反正。自应分别遣散。惟其中良莠不齐。若不妥筹安置。难保不别滋事端。著恽世临于该降众等遣回过境时。饬令所属地方官酌给口粮。分别递回原籍。妥为安插。认真约束。毋稍大意。将此谕令知之。
  </div>
  <div class="pagination">
   <a href="清实录同治朝实录_page178.html">
    上一页
   </a>
   <span>
    ...
   </span>
   <a href="清实录同治朝实录_page174.html">
    174
   </a>
   <a href="清实录同治朝实录_page175.html">
    175
   </a>
   <a href="清实录同治朝实录_page176.html">
    176
   </a>
   <a href="清实录同治朝实录_page177.html">
    177
   </a>
   <a href="清实录同治朝实录_page178.html">
    178
   </a>
   <span class="current-page">
    179
   </span>
   <a href="清实录同治朝实录_page180.html">
    180
   </a>
   <a href="清实录同治朝实录_page181.html">
    181
   </a>
   <a href="清实录同治朝实录_page182.html">
    182
   </a>
   <a href="清实录同治朝实录_page183.html">
    183
   </a>
   <a href="清实录同治朝实录_page184.html">
    184
   </a>
   <span>
    ...
   </span>
   <a href="清实录同治朝实录_page180.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
