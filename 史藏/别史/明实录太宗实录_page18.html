<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 18 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 18 页/共 95 页</h1>
    <div class="content">　　○遣内官杨真童等往孟定木邦二府颁赐土官刀名扛等彩币
　　○壬辰
　　○琉球国中山王世子宁遣侄三吾良亹等以其王祭度卒来告讣命礼部遣使祭之赙以市帛遂诏武宁袭爵诏曰圣王之治协和万邦继承天之道率由常典故琉球国中山王察度受命  皇考太祖高皇帝作屏东藩克修臣节暨朕即位率先归诚今既亡殁所宜有后尔武尔乃其世子特封尔为琉球国中山王以承廒世惟俭以循身敬以养德忠以事上仁以抚下克循兹道作镇海邦永延世祚钦哉
　　○癸巳
　　○升抚州府通判高勉为福建按察佥事万县知县郭子泸为广西按察司佥事  下令天都司卫所屯军百人以上者止以百户一人督耕三百人以上者千户一人五百人以上者指挥一人毋多旷军职其舍人余丁愿耕者听  建宁府知府芮麟言府儒学及孔子庙朱文公祠毁于火请择地改建从之
　　○甲午
　　○命狭西郡县造皮袄给赐守边军士  前军都督府言龙骧卫千户妻无子妾之子代职居常见恶于妻今妻以刃剌其子伤足妾告妻欲杀子请并治之  上曰妻固可罪但伤足或非有杀之意今使其母子嫡妾两造具备于狱吏之前伤伦理可付其夫自治  宁夏总兵官左都督何福言河州等处永乐元年官所易恭马多请给军士从之
　　○乙未
　　○擢徐沟县知县王进为四川道监察御史  命工部修补国子监经籍板夜有星如盏大赤色有光出紫微垣阊阖门外西北行入北斗柄
　　○丙申
　　○改金吾右卫指挥同知刘毅为金吾左卫指挥同知
　　○丁酉
　　○辽王植第八子生赐名贵烆  复建山西阳曲县轩辕庙盖旧庙毁于火也  池州府铜陵县民汪行进  太祖高皇帝御制文一册锡钞二十锭  礼部会试天下举人得杨相等四百七十二人
　　○戊戌
　　○升金吾左卫千户钱胜周士良俱为本卫指挥佥事
　　○己亥
　　○扬州府海门县言县有张港墩东明港相去百余里旧遇风涛人多溺死官为修筑堤岸民赖以安近因潮水冲激坏岸其害尤甚乞准旧例拨淮安苏常三郡民丁农隙之时修筑  上谕工部臣曰淮安之民近方安业苏常二郡多苦水患不可重劳其遣人验视果便于民则发扬州府所属州县民丁协力修筑  高邮州宝应县言境内范光白马二湖堤岸民资以御水患而连岁为风浪冲啮今东作方兴乞权加修补候农隙发丁夫筑砌从之  修直隶兴化县南北塘岸
　　○庚子
　　○升工科都给事中赵毅为工部左部郎鸿胪寺序班李嘉以守城功为通政司右参议改右参政陈定为左参议复钱勉为礼科给事中勉建文初出为鄠县知县坐事落职至是召复之  贵州宣慰使安卜范遣人贡马  夜有星如盏大青白色光烛地出西北云中西北行至云中
　　太宗文皇帝实录二十八


太宗文皇帝实录二十九
　　永乐二年三月壬寅朔  上御奉大殿试礼部选中举人杨相等四百七十二人制策曰朕闻圣人之治天下明于天之经察于地之义周于万物之务其道贯古今而不易也是故黄帝尧舜统承先圣垂衣而治神化宜民朕惟欲探其精微之蕴历象禹贡洪范载于书大衍河图洛书著于易古今异说朕惟欲致其合一之归兴学有法立贤无方而古今异制朕惟欲通其所以教育参其所以明扬古者礼乐皆有书今仪礼曲礼周礼仅存而乐书阙焉朕惟欲考三礼之文补乐书之阙定黄钟之律极制作之盛皆圣人治道所当论也咨尔多士承朕  皇考圣神文武钦明启运俊德成功统天大孝  高皇帝作新余四十年必知务明体适用之学敷纳于编朕亲考焉  命敷惠王允熙冠  命平江伯陈瑄充总兵官前军都督佥事宣信充副总兵师舟师海运粮储往北京  安定卫千户三即等来朝升三即等三人为指挥佥事余为千户镇抚等官仍赐本卫指挥同知哈三及三即等曰金彩币有差遂敕安定卫指挥千百户年老及亡殁者悉听子弟代袭
　　○甲辰
　　○遣内官张勤等颁赐麓川缅甸二宣慰使司及孟养府土官思行发等彩币纱罗等物
　　○乙巳  上御奉天殿阅举人对策擢曾棨为弟一赐棨四百七十二人进士及第出身有差
　　○丙午
　　○擢湖口县知县石鲁为狭西道监察御史  赐进士曾棨冠服银带余并赐钞五锭是日赐宴于会同馆
　　○丁未  上御奉天殿进士曾棨等上表谢恩  己酉吏部奏授进士曾棨等官命第一甲曾棨为翰林院修撰周述周孟简俱为编修仍命于第二甲择文学优等杨相等五十人及善书者汤流等十人俱为翰林院庶吉士俾仍进学擢第三甲方昶等二十人为行人司行人余于诸司观政  裁减湖广江华县县丞主簿  修广东雷州府海康徐闻二县那隐坡调黎等港提岸  镇江府丹徒县民言境内旧有江通湖水旱可灌溉涝得＜锍-釒＞泄后因于塞居民垦以为田涝则渰及田庐早灌溉失利洪武中虽尝浚涤旋复淤塞乞于农隙倍加＜锍-釒＞流永为民便从之
　　○庚戌
　　○吏部尚书蹇义等奏有千户奏荐士初朝廷命文臣举怀才抱德者武臣不与命千户所奏违制制宜罪之  上曰朝廷初下令求贤武臣不与命者盖虑其不学昧于知人念能荐亦是忠君爱国之心不用罪之昔马周因常何而进今所荐固未必有周之才然亦徵来如试之果有才一体授官否则罢之  刑部尚书郑赐等奉湖广江夏县民有父死以银营葬具者在法以银交易当徒边  上曰朝廷始以钞法不通皆缘民间银钞兼用而率重银轻钞故禁其交易今民丧父自于治葬之急而违法终非玩法贪利之心古人哀有丧者宜矜宥之  辛亥夜有星如鸡子大赤色有光出天市西垣内东南行至近浊一小星随之  壬子升金吾左卫指挥同知刘王为卫指挥使
　　○甲寅
　　○赐翰林院修撰曾棨编修周述周孟简罗衣各一袭
　　○乙卯
　　○朝鲜国王李芳远遣陪臣闵无疾贡金银器皿方物赐钞及文绮
　　○丁酉
　　○改户科都给事中蒋良辅为工科都给事中  升云南都指挥使曹隆为后军都督同知  福建瓯宁县纪录军丁江阴年六岁能纪御制大诰诣门□报陈诵赐衣及钞驿送建宁府儒学读书
　　○己未
　　○琉球国山北王攀安知遣使亚都结制等贡方物赐钱钞文绮彩币
　　○庚申  上召刑科都给事中杨恭等谕曰国家号令使小人畏而不犯可矣虽其为恶之心未必革然为上者用法当以宽不以猛待人当以威不以伪猛则民不堪伪则不信去岁命御史给事中往各处抚安军民禁止慝奸导其为善临遣之际谆谆告戒务在安民昨日给事中丁琰等奏云至四川见无犯法者乃阴遣亲信用银诱之交易已而果有犯之是其心终不戒也遂执之琰不肖刻薄如此假令民畏法反执阴诱者送官何以处之古人治天下无非公平正大之道昔唐大宗以物试人待其受之则加之罪赖魏徵谏而止朕尝戒此事思得魏徵其人置于左右今此辈小人但图邀功不顾枉陷良善甚孤朕任使其令都察院遣人驰往释所诬民而执琰等赴京罪之仍移文各处抚安者使咸知琰等所为而以为戒  升翰林院编修王达为侍读学士  升羽林前卫指挥佥事王歪头金吾左卫千户黑狗儿金吾右卫千户干官音俱为本卫指挥同知命金吾左卫故千户梅成子受胡得林子狗儿俱袭升本卫指挥同知捌郎子莽哥帖木儿俱袭父职金吾右卫故指挥佥事王道住父成任其子职  赐吏部左侍郎许思温户部左侍郎王忠工部右侍郎金忠兵部右侍郎墨麟大理寺左少卿吕震右寺丞吴中鸿胪寺右寺丞陆永诚通政司右参议李嘉应天府丞张执中织金罗衣各一袭
　　○南城兵马指挥司奏江宁县民因治父丧失火延毁官民居数百间请罪之  上曰失火固当罪然初丧父情有可矜姑宥之
　　○辛酉
　　○升大理寺左少卿吕震为本寺卿右寺丞吴中为左少卿  命工部建进士题名碑于国子监命翰林院侍读学士王达撰记
　　○壬戌
　　○擢知县县何广任坛田本宋玒主簿古彦辉邓宗文布政司都事吕彦机卫经历罗仲頴府知事王顺举监生李矩周正秦瓒魏清文振许信关和吕衡杨祥杨俨任重王理陆必寿王良俱为监察御史  上御右顺门晚朝召后军都督府及兵部官皆不在列御史劾奏其不朝罪  上曰朕尝命百司皆于早朝奏事非警急事当奏者不须赴晚朝听在司理职务惟通政司达四方奏牍早晚须朝今晚后府兵部必无当奏之事故不朝不须罪
　　○甲子  上御奉天门召六科给事中论曰朕君临天下夙夜拳拳惟欲军民老少皆安尔等职居近侍比来皆不闻一言及于军民利病何也可退而思之条析以闻朕将审择行之又曰天立君以养民君不恤民是不敬天君资臣以成治臣不辅治是不忠君朕与尔等皆不可不勉  刑部尚书郑赐言辽东都司都指挥同知何琪不修边备失误军机当斩  上曰守将所以捍御外患一有不谨误事非轻琪不能尽心边事致虏侵掠不正其罪何以戒后来罪之如律
　　○乙丑
　　○世子  郡王高煦至京师
　　○丙寅
　　○抚安江西给事中朱肇言比者工部遣人于江西买牛令有司递送淮安转送北京给军屯种未免劳民今江西浙江湖广所属郡县积岁没官牛共计五千余头俱在民间牧养若停收买以民间见养之牛转送给军则官民皆便  上命工部勘寔先以牛给本处屯军有余者送北京给军屯种  安定卫指挥朵儿只束等来朝自陈愿纳差发马五百匹命河州卫指挥佥事康寿往受之寿言必里罕东等卫所纳马其直皆河州军民运茶与之今安定卫遥远运恭甚难请给布绢为便  上曰诸番市马皆用茶给著为令今安定卫来朝之初自愿纳马其意可嘉姑以布给之后仍以茶为直于是上马给绢二匹布二匹中马绢一匹布二匹下马绢一匹布一匹  罕东卫指挥佥事锁南吉剌恩同兄答力袭等十六人贡马命答力袭为本卫指挥使头目奴奴为指挥佥事各赐冠带钞币
　　○丁卯谕中军都督佥事李谅曰尔兄弟以掖庭之亲得至显官建文中并遭罢黜朕即位之初笃念亲亲悉复厥职尔弟忠性资险僻语言悖妄朕虑忠将自贻罪愆故特保全之命冠带还乡庶亲亲之恩尽而君臣之礼不亏谅顿首谢
　　○戊辰
　　○改封懿文皇太子第四子敷惠王允熙为瓯宁王以奉懿文皇太子之祀诏天下曰朕闻帝王之道立爱惟亲为子不祇不及于父朕  皇考圣神文武钦明启运俊德成功统天大孝  高皇帝  皇妣孝慈昭宪至仁文德成天顺圣高皇后咸有一德克享  天心创业垂统传之万世朕长兄懿文皇太子降年弗永厥子嗣立崇信奸回颠覆旧章戕害骨肉遂及于朕举兵相向必欲咸刘天下荡然  社稷几坠朕惟祖宗积德之勤  父皇  母后创难不得已遵承  祖训将除君侧之恶以几周公之辅成王之义赖天与  祖宗之佑遂至京师而少主自绝于天阖宫赴火诸王臣民合辞劝进朕以  宗社之重勉狥舆情祇承大宝长兄诸子允熥允爁允熙并锡王封不意允熥允熞弗知省躬自生疑怼朕以至亲之故不忍谴责免为庶人用保全之重惟长兄未有承祀其弟四子允熙生十四矣器资端重今改封瓯宁王世奉懿文皇太子之祀于戏协和之道睦族为先惇叙之仁继嗣为大展于同气之情庶尽亲亲之道  升旗手卫指挥佥事邓镛为指挥使
　　○己巳
　　○周王橚进颁九章及佾舞  文武群臣及京师军民耆老复上表劝立皇太子赐敕答曰朕为建储嗣以定国家之本系华夷之望此古今通制比岁亲王数请建立卿等亦屡以为言忠诚恳至皆欲固基本为  宗社之计今俯狥所言以世子为  皇太子其令礼部卜日具仪以闻  定东宫仪仗时礼部言东宫仪仗有司失纪载视亲王差少宜参考增制请增金香炉金香盒各一父义传教旛信旛告止旛各一对节髦幢各一对夹稍一对稍刀盾各十对戟四对红纸油灯笼三对红罗销金边圆伞红罗绣圆伞各一红罗曲盖绣伞红罗素素圆伞红罗素方伞青罗素方伞各二红罗绣孔雀方扇红罗绣四季花圆扇各四拂子二唾盂唾壶各一鞍笼一诞马八匹令旗一对清道旗二对幰弩一张白泽旗一对弓箭二十副鼓金钲金鼓旗各二面花匡鼓二十四面画角十二枝板一串苗二罗二义戏竹一对龙笛四杖鼓十四面板一串大鼓一面头管四从之  上召六科都给事中马麟等谕曰为治贵得大体比尔等＜锍-釒＞驳奏牍一字之误皆喋喋以言琐碎甚矣吏治文书业脞积累其精力有时而敝岂免错谬自今奏内有数目月日等字错谬者皆令从傍改注用印盖之不必以闻麟等言奏内有不  此当罪之  上曰下岂敢慢上或一时急遽漏写有之必非故违亦令从傍增之因曰尔等在朕左右凡天下何弊当革何利当兴何处军民未安何人奸邪未去当历历言之勿隐若此细故可略也
　　○庚午
　　○礼部上册封仪注一册立  皇太子及封亲王仪注先期三日斋戒遣官祭告  天地  宗庙用香币酒脯行一献礼前一日礼部同鸿胪寺官设诏案于奉天殿中设节册宝案于诏案之南节中册东宝西各以次陈列设册实彩舆于丹升之东尚宝司设宝案锦衣卫设卤簿仪仗教坊司设中和诏乐如常仪至曰鸿胪寺设  皇太子拜位于丹陛正中设亲王位于后世子郡王位又后各以长幼为序班设持节等官拜位于丹墀内引礼请  皇太子亲王及世子郡正具冕服于文楼下候以  上服衮冕御华盖殿翰林院官捧诏尚宝司官用宝讫礼部官捧置于案执事官行五拜礼毕鸿胪官奏请升殿导驾官前导乐作  上御奉天殿乐止尚宝司官以宝置于案文武百官朝服行叩头礼侍班引礼官六人导  皇太子行礼二人导亲王及世子郡王俱由东升阶至丹阶赞就位持节等官各就丹墀拜位赞鞠躬乐作四拜乐止传制官跪奏传制俯伏兴由左门出西向立称有制赞礼赞跪  皇太子亲王世子郡王及持节等官皆跪宣制讫赞俯伏兴平身引礼导  皇太子由殿东门入至册宝案前内赞赞跪赞宣册捧册官跪捧开授宣册官宣册官立宣于  皇太子之右宣讫赞搢圭赞授册捧册官捧册授  皇太子受讫以授内侍内侍内受立于西赞授宝捧宝官捧宝授受一如册仪赞出圭俯伏兴平身赞复位引礼导  皇太子由殿东门出就位内侍捧册宝前导置彩舆内引礼乐亲王世子郡王由殿东门入至丹宝案前内赞赞跪赞搢圭俟诸王搢圭讫赞授册捧册官各以册授诸王受讫各以授内侍内侍跪受立于西赞宝授受一如册仪赞出圭俯伏兴平身赞复位引礼导亲王以下以次由殿东门出就位内侍各捧册宝以次前导置彩舆内报执事官举节册案由殿东门出以置彩舆内赞鞠躬乐作四拜乐止执事者各舁册宝以次前行礼礼导  皇太子亲王世子郡王由东阶降持节等官随郡王后乐作至奉天门乐止用仪仗鼓乐迎册宝至文华殿及各王邸礼毕持节官持节复命一册皇太子妃及亲王等妃仪注持节正副使等官捧皇太子妃节册至左顺门以节册授内官往行礼北向立俟册由正门入将至内引礼请皇太子妃具礼服出迎于宫门外比至皇太子妃随至拜位内官置节册于皇太子妃之左宣毕跪授皇太子妃受讫以授女官女官跪受于皇太子妃之右赞兴内赞赞四拜礼毕内官持节出皇太子妃送出宫门外内官报正副使礼卑其亲王妃册持节官各俸以行鼓乐逃送至王邸行礼如皇太子妃仪礼毕各复命礼部官候册命毕奉迎诏书于承天门读书如常仪一  皇太子及亲王世子郡王谒庙谢恩仪注  皇太子受册宝毕即率受封亲王世子郡王各具冕服仪仗引礼导引诣  太庙行谒告礼如常仪礼毕释服引礼导引至左顺门具冕服率受封亲王及世子郡王谢恩  上具皮弁服御奉天殿引礼导  皇太子及亲王世子郡王至  上前谢恩乐作行入拜礼毕乐止导还至右顺门内官导诣内殿前  皇后服燕居冠服升内殿  皇太子亲王世子以下于内殿丹陛行入拜礼毕以次而出一皇太子妃及亲王等妃谒庙谢恩仪注皇太子妃以受册日率亲王世子及郡王妃各具礼服诣  奉先殿行谒告礼如常仪礼毕女官导诣宫门俟  上具皮弁服  皇后燕居冠服升座女官导各妃就内殿拜位行入拜礼毕以次而出一亲王见  皇太子仪注先是内官设  皇太子座于文华殿鸿胪寺设亲王世子郡王拜位于殿陛上教坊司设乐锦衣卫设仪仗候王亲世子郡王贺  中宫礼毕引礼导亲王世子郡王具冕服其未冕者便服序列于文华殿门外以候导引官导  皇太子冕服升座引礼导亲王世子郡王由东升阶就殿陛上拜位赞鞠躬四拜赞跪鸿胪寺官一人诣殿门外王中跪致词曰某王某等兹遇  皇太子殿下荣膺册命礼当庆贺致词毕赞俯伏兴四拜皇太子驾兴亲王世子及郡王以次而出是日  皇太子率受诸王诣武英殿见诸叔行家人礼四拜诸拜西向坐受见诸兄行家人礼二拜诸兄西向立受次日文武百官进表笺庆贺如常仪后三日文武百官便服见亲王世子郡王于文楼下行四拜礼其在王国者皆遣使行礼  上览而是之  以前福建布政司署右参政事监生岳福为两淮盐运司运使  上御武英殿与待臣论用人  上曰人君进一人退一人皆不苟必须厌服众心若进一人而天下皆知其善则谁不为善退一人而天下皆知其恶则谁敢为恶无善而进是出私爱无恶而退是出私恶狥私而行将何以服天下
　　太宗文皇帝实录卷二十九


太宗文皇帝实录卷三十
　　永乐二年夏四月辛未朔享  太庙  制东宫仪仗  敕北京留守行后军都督府及大宁等都司曰朕惟天下武臣犯矢石冒霜雪累积勤劳致有爵位或承祖父功伐以得之盖亦难矣往者有触犯刑宪律应夺之者朕念前劳不忍遽绝皆远谪以顿挫之使改过自新今已踰岁其自洪武三十五年至今年三月谪发者皆量情贷免情轻者俾复之重者仍令立功俟有功而后复之遣指挥完者秃等赍敕往瓦剌谕马哈木等曰朕承  天命主宰生民惟体天心以为治海内海外一视同仁今天下底定四方万国罔不来廷皆已厚加抚绥欢忻感戴惟迤北诸部犹观望进退出没边境未有归诚今遣指挥完者秃那海百户亦剌斯等往谕朕意夫天下一统华夷一家何有彼此之间尔其遣人往来相好朕即授以官赏令还本地射猎畜牧安生乐业永享太平之福并赐马哈木等文绮表里遣使  敕谕和林等处鞑靼头目亦如之  简东宫官属  命淇国公丘福兼太子太师成国公朱能兼太子太傅吏部尚书蹇义兼詹事府詹事升工部右侍郎金忠为兵部尚书兼詹事兵部右侍郎墨麟工部左侍郎赵毅俱兼少詹事升吏科都给事中朱原贞刑科左给事中陆善俱为詹事府丞
　　○壬申  命僧录司左善世道衍为太子少师复其姓姚赐名广孝赐  敕谕曰卿秉性笃实学行老成事朕藩邸积有年岁朕靖难之初卿侍左右谋谟弼赞裨益良多今建储嗣简求贤辅以卿旧人特授太子少师夫太子天下之本也必赖启迪匡正辅成德器卿尚勉尽厥职副朕眷倚之重钦哉  命礼部尚书李至刚兼左春坊大学士升翰林院侍读学士解缙为本院学士兼右春坊大学士翰林院侍读黄淮为左庶子胡广为右庶子胡俨左谕德皆仍兼侍读翰林院侍讲杨荣右谕德仍兼侍讲以翰林院侍讲杨士奇兼左春坊左中允改北京刑部主事尹昌隆为左中允升翰林院修撰李贯右春坊右中允仍兼修撰  命吏部左侍郎许思温兼左春坊左赞善升翰林院编修陈仲完左赞善仍兼编修检讨王汝玉为右春坊右赞善仍兼检讨仍国子博士徐善述监察御史王子沂俱为左春坊左司直郎国子助教晁铸刑科给事中王文贵俱为右春坊右司直郎刑部司务杨正为左春坊左清纪郎国子博士杨斌右春坊右清纪郎教授陈禧教谕黄贯俱左春坊司谏教谕张详梁艮俱右春坊司谏升翰林院编修杨溥中书舍人姚友直俱为司经局洗马溥仍兼编修户部给事中吴牧兼司经局校书吏科给事中梁质兼司经局正字升教谕刘真为校书训导王雅为正字  改礼部郎中汪原进为汉府左长史升工部主事程石琮为右长史改兵部郎中顾晟为赵府左长史升工部员外郎卢盛为右长史
　　○癸酉
　　○礼部进东宫朝仪先是  上命礼部同六部都察院翰林院通政司大理寺鸿胪寺六科给事中等官议东宫朝仪至是议进  上览而可之令须示诸司一文武官员常朝行叩头礼毕东宫师保詹事官府左右春坊司经局同翰林院鸿胪寺六科给事中锦衣卫等官左右序列于殿门外鸿胪寺序班通事舍人引文武百官于丹陛上丹墀内东西序立诸司以次启事监察御史二员司直郎清纪郎二员北向侍立紏仪启事毕百官齐退遇有召问亦须前项官员一同进出如独进独留者许监察御史鸿胪寺官司直郎清纪郎紏核一应启事务在京诸司止用奏本在外诸司奏本之外仍俱启本其詹事府主簿录事同春坊司直郎清纪郎司谏分为六科于司礼监关揭帖开写逐日诸司所启事及令旨所发落大略奏进六科给事中亦具题帖奏进一詹事府主簿录事同左右春坊司直郎清纪郎司谏等官遇启事各纪  皇太子令旨如所启事或差讹随即紏核启事毕同詹事府官详审事之可否可行者令该司批所得令旨或事不可行及启本内与说帖不同不问事之大小悉以奏闻一翰林院官日分二员同春坊司经局官讲书以五经四书通鉴大学衍义贞观政要等书进讲须先纂其事之始终直述大义辑成篇章进呈  御览然后赴文华殿讲说东宫师保及詹事府鸿胪寺官并每科给事中一员侍立讲毕众官齐出若有召问亦湏前项官员一同进出如有独进独留者许给事中鸿胪寺官并司直郎清纪郎紏核一凡  上所处分五府六部军国政务及抚谕四夷恩意其大经大法詹事府官同春坊司经局官于文华殿进讲后众官未退之时一一敷陈  改北京行部郎中李继鼎为吏部仪制清吏司郎中兼右春坊右赞善  广西思明府知府黄广成奏本府与安南接壤禄州西平州永平寨皆先臣故地迩岁安南屡兴兵侵夺遂遽有之今遇  圣人悉遵旧制思臣土地累世相传伏望天恩明其疆域谕使归还不胜幸甚  上纳之新进士李衡自言臣父洪武中得罪死于法臣不当违令干进  上曰古之圣人亦有罪其父而用其子者但为子能改父行致显闻于世足以为贤若以父死非命终身不仕亦未必合中道尔能力学以图进用虽违令而志可嘉朕不尔罪尔其勉之
　　○甲戌
　　○册立世子  为  皇太子封第二子高煦为汉王第三子高燧为赵王诸王子未受封爵者嫡长子封为世子众子为郡王册长子妃张氏为皇太子妃第二子妃韦氏为汉王妃第三子妃徐氏为赵王妃皇太子册曰朕承  皇考之基绪尊临  大宝统御华夷一日万几兢兢业业思惟天序之传宗祧之重三王通制天下为家有道之长为万世法咨尔  朕之嫡长朕奉藩于燕尔为世子亦既有年聪明仁厚孝友温恭本乎天性朕平内难尔有居守之功事上恤下至仁小心稽古建储之典授以册宝命为皇太子正位东宫尔惟笃君臣之义隆父子之恩夙夜祇承惟能事人足以使人为善不难一念无间一念过亏大德之累尔寅念之学通古今达事变学勿至迂明辨是非审权度变勿至察严勿至猛宽勿至纵谦卑逊志容受忠良勤俭安详惠鲜众庶以承  宗庙以保  社稷永延  国家万年之庆尔其敬之  诏曰立太子以尊  宗庙重  社稷树王国以广藩辅隆本支非一家一私为天下之公夏商周汉唐宋之盛用此道也朕  皇考圣神文武钦明启运俊德成功统天大孝  高皇帝  皇妣孝慈昭宪至仁文德承天顺圣  高皇后  圣灵陟降敷佑朕躬君临  大宝夙夜靡宁思惟贤德传序维城继续神明之统纪益为  考妣之光华监观简畀延历于兹周王以宗室之长屡表请立太子封建诸王宗室群臣百姓合辞累表谓朕长子足以嗣承  宗庙诸子皆足以夹辅邦家惟天下之通义询众志之佥同乃于永乐二年四月初四日立长子  为  皇太子授以册宝正位中宫一第二子高煦为汉王第三子高燧为赵王尚念宗亲溥施恩礼封楚王第五子孟炜为崇阳王第六子孟爚为通山王第七子孟灿为通城王第八子孟炤为景陵王第九子孟爟为岳阳王蜀王第二子悦燿为华阳王第三子悦燇为崇宁王第四子悦炘为崇庆王第五子悦火□劭为保宁王代王长子逊煓为代世子第二子逊火□民为广灵王辽王第二子贵烚为长阳王弟三子贵爕为远安王弟四子贵＜火受＞为兴山王弟五子贵煊为巴东王弟六子贵炖为潜江王弟七子贵燯为宜都王弟八子贵烆为松滋王宁王长子磐火□武为宁世子岷王长子徽焲为岷世子弟二子徽煣为镇南王谷王长子赋灼为谷世子弟二子赋熻为醴陵王韩王长子冲＜火或＞为韩世子弟二子冲炑为襄陵王弟三子冲＜火禺＞为临汾王晋王长子美圭为晋世子于戏治法前王统承  列圣内外相维保  宗社万年之福华夷同乐亘古今全盛之基布告天下咸使闻知
　　○乙亥
　　○降辽东都指挥佥事吴立为百户立以逗挠军机论法当斩特免死降职往宁夏立功  以册封礼成宴文武群臣四品以上及近侍风宪官五品以下人赐钞一锭  命妇朝于坤宁宫三品以上赐宴五品以下者人赐钞一锭
　　○丙子
　　○修和州含山县崇义等堰
　　○丁丑  上谕三法司官曰天气向热狱囚淹久必病病无所仰给必死轻罪而死与枉杀何异今令五军都督府各部六科给事中协助尔等尽数目＜锍-釒＞决之凡死罪狱成者俟秋处决轻罪皆即决遣有连引待辨未能决者皆令出狱听俟复谕曰古人治狱每于死罪中求其或有可生之道今不可使罪无大小皆沦于死地刑罚公则民畏刑罚滥则民玩不可不谨  升湖广宝庆府知府仪智为通政司右通政兼右春坊右中允  前浙江布政司右参政赵羾使安南还奏对称旨升刑部右侍郎  复设山西孤店儿关盖其地山西行都司城北十八里旧尝设关以防虏后设东胜等卫而关在其内遂废至是东胜等卫俱调北京故复之
　　○戊寅
　　○吏科右给事孙璘密奏前日礼部所定给事中八人颁诏外国皆素非诚实者时已行二日矣  上曰此非专出礼部定吏部亦言其可使故从之尔在吏科与闻铨注之事彼既不诚尔早晚在朕左右当言不然则未行之先当言何必俟其既去乃言尔亦过矣夫人性皆善有不善者习使之然亦如人主用之如何如叔孙通在秦则欺在汉则诚裴矩在隋则佞在唐则忠本是一人但在人主能用尔适尔所言慎勿泄也
　　○庚辰
　　○封秦王尚炳庶长子志均为渭南王  命羽林前卫故千户周卯生子兴袭升指挥同知  命户部尚书王钝以浙江左布政使致仕钝河南太康人洪武中举秀才授礼部主事改湖广长沙府通判坐事免复举明经授北平府通判入为吏部试郎中升福建布政司左参议升本司左参政奉使百夷百夷致赠遗固辞不得强受之至云南悉纳布政司官库  太祖高皇帝嘉之升浙江左布政使建文中升户部尚书  上即位  命解户部之务月给尚书俸之半居京师后命往北京山东抚绥军民经理屯戍至是以老赐  敕奖谕  命仍浙江左布政使之职致仕还乡钝有文学持身廉静然为人脂韦遇大议媕婀无所可否云  升前燕府良医副使公望为太医院判调北京光禄寺丞张原为光禄寺丞擢监生汤铭游颜为刑科给事中  托温江女直野人头目甫鲁胡等来朝授以元者卫百户等官仍加赐赉
　　○壬午  诏封汪应祖为琉球国山南王应祖故琉球山南王承察度从弟承察度无子临终命应祖摄国事能抚其国人岁修职贡至是遣使隗谷结制等来朝贡方物且奏乞如山北王例赐冠带衣服  上谕吏部尚书蹇义曰国必有统众必有属既能事大又能抚众且旧王所属意也宜从所言以安远人遂遣使赍诏封之并赐之冠带等物而偕其使俱还
　　○癸未
　　○麓川平缅缅甸诸宣慰司并木邦孟养府土官俱遣人来朝贡方物各赐之钞币时麓川平缅宣慰使司行发所遣头目刀门赖孟养木邦数侵其地礼部臣言宜以孟养木邦贡使付法司正其罪庶蛮夷知惧不敢侵越邻境  上曰蛮夷相攻夺自昔有之执一二罪之未足以草其俗且事曲直未明而遽罪其朝贡之使祇沮远人向化之心可令西平侯遣人谕之
　　○甲申
　　○文华宝鉴成先是  命侍臣辑自古以来嘉言善行有益于太子者为书以授太子至是书成名文华宝鉴  上御  奉天门召  皇太子授之曰修己治人之要具于此书昔尧舜相传惟曰允执厥中帝王之道贵乎知要知要便是为治尔其勉之  皇太子拜受而退  上顾翰林学士兼右春坊大学士曰解缙等曰朕  皇考训戒太子尝采经传格言为书名储君昭鉴录朕此书稍充广之益以  皇考  圣谟大训以为子孙帝王万世之法诚能守此足为贤君昔秦始皇教太子以法律晋元帝授太子以韩非书帝王之道废而不讲此所以乱亡朕此书皆大经大法卿等兼辅东宫从容闲暇亦当以此为说庶几成其德业他日不失为守成令主  命户部岁支靖江王禄米三百石俟丰稔全给  释安庆府民诽谤罪先有典仗率军卒往安庆采木道过民家纵军强取民财民将诉于官典仗教军诬民为诽谤语缚送刑部狱具刑部以闻  上曰民被诬矣谚恒言军强民弱民安救肆焉对官军出诽谤语此必官军厉民民不堪将诉之而军造此语诬民命五府六部都察院共讯其实悉如  上所云遂释民而抵官军罪并罪刑部官之枉民者
　　○乙酉
　　○免北京顺天永平保定三府所属始终效顺民户税粮一十九万九千七百余石盖去岁命行部核寔至是以闻遂免之  长山王贤焌来朝  朝鲜国王李芳远琉球国中山王世子武宁及诸番酋长俱遣使奉表贡方物赐其使钞币有差先有诏命武宁袭王爵犹称世子者诏命未至故也  夜火星犯天樽西星
　　○丙戌  命羽林前卫故指挥同知陈旺侄广袭职  春坊官劾奏中军都督佥事李谅于文华殿早朝百官退班之后独进启事有违礼法请治谅罪  上命姑宥之而赐  敕谕谅曰朝廷之法公于天下不以亲疏有间近群臣议朝议凡百官朝谒东宫偕进偕退不许独留私见乃谨始防微之道也令行之初尔首犯之帝王行法先于贵近朕念亲亲之故姑曲宥尔不问其戒之慎之非分之恩不可再得尔其钦哉  车里宣慰使刀暹答遣人来朝谢罪初刀暹答擅发众侵威远州地掳其知州刀算党等事闻  上命西平侯冰晟遣人谕之如其不悛调兵剪灭于是刀暹答惧还所掳知州及威远州之地遣弟刀腊等诣京贡马及方物谢罪都察院臣奏宜先下刀腊等于法司而后逮问刀暹答庶几以示惩戒  上进都御史陈瑛谕之曰蛮夷禽兽之性稍不相得輙相讎既能改过即已何必与效今改过而复罪之如其不改何以加法不听  初广西柳州庆远等府忻城宜山等县以洞蛮陈公宣等出没为寇请发兵剿捕  上命广西都指挥司抚谕之俾安业如其不悛进兵讨之至是都指挥朱辉等奉躬诣蛮洞谕以德意贼首陈公宣等皆相率从化凡千三十五户  刑部右侍郎赵羾刻奏都指挥使张远于北京贪赃虐民等事  上曰朕每遣将臣于外其陛辞之际必戒之恤士卒安百姓以保爵禄今此辈恃功犯法肆无畏惮不治之无以示惩  命下之狱  上御  奉天门视朝罢召  六科给事中谕曰朕日临百官可否庶务或有失中尔等宜直言无隐又顾翰林院学士解缙等曰敢为之臣易求敢言之臣难得敢为者强于己敢言者强于君所以王魏之风世不多见若使进言者无所畏听言者无所忤天下何患不治朕与尔等皆勉之
　　○丁亥  万寿圣节  上御  奉天殿受朝贺大宴文武群臣及四夷朝使  命妇朝  皇后于坤宁宫赐宴
　　○戊子
　　○黑龙江等处女直野人歹寅加等来朝赐钞及文绮表里  夜金星火星同在井宿
　　○己丑  敕谕文武群臣曰今天下虽安民未苏息而郡县豪猾遇有征徭并缘为奸细民不胜盗贼滋起尔等其悉心政务祛除民蠹毋横敛一钱毋妄兴一役存恤军民劝课农桑慎固封守辑宁邦国臻于至理以称朕闵念元元之意  吏部尚书蹇义奏请明日选官  上谕之曰尔当职专铨选辨别邪正但当揆理不当任情揆理则以是非为进退任情则以从违为取舍慎之慎之又曰用人之道各随所长才优者使治事德厚者令牧民盖有才者未必皆君子有德者必不同小人不可不察  指挥萧上都等自兀良哈还鞑靼头目脱儿兀歹等二百九十四人随上都等来朝贡马命脱儿火察为左军都督府都督佥事哈儿歹为都指挥同知掌朵颜卫事安出及土不申俱为都指挥佥事掌福余卫事忽剌班胡为都指挥佥事掌泰宁卫事余及所举未至者总三百五十七人各授指挥千百户等官赐诰印冠带及白金钞币袭衣脱儿火察言有马八百余匹留北京愿易衣物命北京行后军都督府及太仆寺弟其马之高下给价偿之  孟定府土官知府刀景发遣头目刀罕来朝贡马赐钞及罗绮
　　○庚寅
　　○改北京行部右侍郎刘翼南为礼部右侍郎升前北平府知府杜智为狭西右布政使通判氊永为湖广布政司右参议  长山王贤焌辞归赐之钞币并赐其从官钞  赐外夷朝鲜等国使臣宴  四川富义盐课司秦家井灶丁言本井岁頟盐已有正丁煎辨今资县居化乡罗召竹筒井水咸薪便乞令灶户余丁开煎从之
　　○辛卯
　　○贵州水东乖西二蛮夷长官向四等来朝贡马赐钞四百八十锭
　　○壬辰
　　○复迁江县知县梁护为浙江道监察御史护建文中出知迁江丁母忧至是服阕来朝故复之
　　○癸巳
　　○升金吾左卫千户贾真为本卫指挥同知冯成张伏陆俱为指挥佥事
　　○甲午
　　○赐周王橚纱五十匹氁丝将乐布各百匹本扇贰百握  更定天下卫所屯田守城军士视其地之夷险要僻以量人之屯守为多寡临边而险要者则守多于屯在内而夷僻者则屯多于守地虽险要而运输难至者屯亦多于守  敕谕广东都司布政司按察司官曰往岁都督韩观奏钟均道已死朕即不复究理今布政司言其尚在欲调兵剿捕事之未明不足深究尔等但尽抚绥下人之道无为多事以扰爱之夫上有爱民之实将下无失所之民民既得所自不为患且人孰不愿为善间为不善亦有出于不得已者既能改过亦务容之无绝其自新之路若此人果在能不为非即听其安生乐业不必究问今九夷八蛮自昔未归附者皆来朝贡随其大小授以明爵苟钟均道果不死能幡然悔过来归朕亦谨遵  太祖皇帝待杜回子之道处之岂忍使其终身栖栖偷生山林而不在吾化育之内哉钟均道者建文中尝作乱南雄韶州诸郡之间闻  上即大位遂潜伏无踪迹其党亦散相传均道已死及是有言其未死者然终无寔验云  擢山阴县知县王士嘉为狭西按察司佥事赐国子监云南生张林等二十八人夏衣遵旧制也  思南宣慰使田大雅与其祖母来朝贡方物赐大雅钞百锭彩币四表里加赐其祖母钞币其从行头目赐钞有差  夜有星如鸡子大青白色有光自翼宿东南行至游气
　　○乙未
</div>
    <div class="pagination">
<a href="明实录太宗实录_page17.html">上一页</a><span>...</span><a href="明实录太宗实录_page13.html">13</a><a href="明实录太宗实录_page14.html">14</a><a href="明实录太宗实录_page15.html">15</a><a href="明实录太宗实录_page16.html">16</a><a href="明实录太宗实录_page17.html">17</a><span class="current-page">18</span><a href="明实录太宗实录_page19.html">19</a><a href="明实录太宗实录_page20.html">20</a><a href="明实录太宗实录_page21.html">21</a><a href="明实录太宗实录_page22.html">22</a><a href="明实录太宗实录_page23.html">23</a><span>...</span><a href="明实录太宗实录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
