<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1103 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1103 页/共 1860 页</h1>
    <div class="content">○又谕、征剿缅匪一事。今年必须合力大举。水陆并进。现在降旨、令台湾镇总兵叶相德、挑选福建水师兵二千名。前往滇省备用。前据崔应阶查奏、闽粤洋面毗连。由厦门上船。即抵广东。水路至广西。经由梧州府、柳州府等处。直至贵州。又查备陆路一处。自漳州府山路。前赴海阳县上船。直至广西。容俟临期酌办等语。已谕崔应阶、酌量何路最为妥速。即飞咨该督照办。著传谕李侍尧、于崔应阶知照到日。即按所开程途。先期部署。一俟叶相德将次起程。即速饬属妥协经理。以利遄行。可将此传谕李侍尧、钟音、宫兆麟、及良卿、明德等、知之　　

○又谕、闻药材内有阿魏一种。善能避瘴。番舶多有售者。粤东省自易于购觅。但假造乱真者不少。该督可即悉心备办真正阿魏。务在多多益善。就近委员送往云南。交与该督明德、收贮备用。著将此传谕李侍尧知之　　

○又谕曰、鄂宁、吴必达奏、现在搜捕黄教。并闽粤庄民互斗情形一摺。已于摺内批示矣。逆犯黄教。不过么＜?麻骨＞窃匪。皆由王巍、张珽等、因循观望。不即立时剿捕。以致贼势蔓延。尚稽显戮。今既交吴必达专办此事。且添调水陆官兵。现在兵力不为不多。自应速即设法搜擒。务期首夥各犯。早就弋获。以申国法而靖海疆。吴必达到台湾后。为时已久。若黄教一犯。淍听其駾匿逋诛。致重案不能速结。实于吴必达颜面有关。断不可不上紧办理。至黄教祇一地方小窃。岂能煽诱多人。随同济恶。其中必有匪党代为纠约。遂尔联结成群不法。将来获犯定拟时。必须严切根究一切党羽。尽法惩治。净绝根株。不可使一人漏网。再闽粤庄民仇杀一案。据鄂宁奏、现已具结平息。而吴必达则称尚未尽行解散。其说两歧。此案前已传谕该督抚等、各庄民能遵奉训饬。不敢滋事。即无庸深究。若不听约束。即属乱民。自当查缉首犯。重加处治。目下如果具结平息相安。原可无事急惩。但闽粤两省人民。侨寓海外。彼此构衅。亦不可不加以整理。现在台湾镇道俱经更换。且不必遽办及此。俟诸事办妥后。再迟一两月。务确访该处为首互斗之一二人。遣往他处安插。不得令其仍留故地。再生事端。鄂宁现在兼管将军事务。如崔应阶已到厦门。鄂宁即回至省城。将闽海关税务一案。迅速秉公查讯定结。将此传谕崔应阶、鄂宁、吴必达等、知之　　

○戊戌。上奉皇太后幸同乐园、侍早晚膳。至辛亥皆如之　　

○御奉三无私殿。赐皇子诸王等宴　　

○军机大臣等奏、定例载、凡有将制钱翦边、镕销图利者。照私销例治罪。查私翦之犯。或自行镕销。或转售他人。同归销毁。是一经私翦。即应照例治罪。因例内有镕销字样。致各省将已翦未镕之案。声请量减。殊属两歧。请交部刊正条例。得旨。著交刑部查明刊正画一　　

○己亥。上诣安佑宫行礼　　

○御正大光明殿。赐朝正外藩等宴。召科尔沁和硕达尔汉亲王多罗额驸色旺诺尔布、和硕亲王固伦额驸色布腾巴勒珠尔、巴林多罗郡王巴图、辅国公和硕额驸德勒克、喀喇沁多罗都棱郡王喇特纳锡第、固山贝子多罗额驸扎拉丰阿、镇国公丹津达尔扎、翁牛特多罗都棱郡王布达扎布、鄂尔多斯多罗郡王车凌多尔济、郡王品级多罗贝勒栋罗布扎木素、敖汉多罗郡王巴特玛喇什、固山贝子固山额驸垂济扎勒、镇国公固山额驸罗布藏锡喇布、喀尔喀亲王品级郡王车布登扎布、多罗贝勒丹津、浩齐特多罗郡王齐苏咙多尔济、绰罗斯多罗郡王罗布扎、哈萨克阿布勒比斯子卓勒齐、回部郡王品级贝勒霍集斯、辅国公图尔都、和什克等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十六


大清高宗法天隆运至诚先觉体元立极敷文奋武孝慈神圣纯皇帝实录卷之八百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。正月。庚子。上御正大光明殿。赐大学士尚书等宴　　

○谕曰。大学士忠勇公傅恒、前往云南经略军务。今择于二月二十一日起程。所有应行事宜。各衙门察例办理　　

○又谕曰、管围场翼长鄂呢济尔噶勒、经历战阵。著来京。授为领队大臣。带兵前赴云南　　

○谕军机大臣等、今年进剿缅匪。必须合力大举。经略大学士公傅恒、现择于二月二十一日起程。其添派之吉林、索伦兵四千。亦于二月中分拨前进。各省所购马骡。亦皆陆续赴滇。一切应行支给款项。屡次所拨帑银。已及千万。但自去岁至今。备办粮马诸务。支用亦多。又经两次动用过赏银六十万两。现在所存军需银两。是否尚属宽裕。自当先期通盘筹画。著传谕明德、详晰确核。如有尚需添拨多备之处。即速据实具奏。候朕降旨拨解。将此并传谕阿里衮、阿桂、知之　　

○又谕、现在添派兵丁。进剿缅匪。命大学士公傅恒、前往云南经略军务。前此军行经过各省。一切需用。皆动给公帑。其运送人夫。不无稍资民力者。又节经赏给银两。俾闾阎均沾实惠。此时启行在即。各该省豫备各项差使。应通盘计算。以利遄行。所有各该省存贮公项。是否可以敷用。及赏银有无余剩。或目今尚有再需拨解贮用之处。著各该督抚、悉心筹度。即速据实奏闻　　

○以山东文登协副将张大经。为陕西兴汉镇总兵　　

○加赈河南光州、光山、固始、息县、商城、信阳、罗山等、七州县。乾隆三十三年、旱灾饥民　　

○辛丑。谕曰、户部尚书阿里衮、现在云南军营。今大学士公傅恒、又前往经略军务。户部满尚书乏人。著官保、暂行兼署　　

○又谕、现在续派吉林、索伦等处兵丁。前往云南。所有到京后起程。一切应办事宜。恐顺天府府尹等、未能周到。著派托庸、福隆安、总理其事　　

○又谕、据永德参奏、宁波府知府王绍曾、绍兴府知府明禄、委审滥制鸟枪一案。将要犯马尔忠、不行监禁。仅交钱塘县看守。而该县知县孙震、并不加紧管押。任其通信。及监禁之后。又致该犯自缢。请将该府县等、交部严加议处等语。浙省滥制鸟枪一案。节经降旨严行究讯。该知府等、承审此等重案。乃于紧要人犯。并不严案收禁。致令往来通信。乘间自戕。视公事如同膜外。外吏此等恶习。最为可恨。虽屡加惩创。并不悛改。不可不力为整顿。以挽颓风。至该知县、及典史等、系专司典守之员。竟不留心管押。岂疎脱常犯可比。所有知府王绍曾、明禄、俱著革职。发往云南。自备资斧效力赎罪。知县孙震、著革职。发往军台效力赎罪。其典史章涵、鲁绂、俱著革职拏问。交刑部治罪。永德、前既不能严切根究。及见属员如此废弛玩误。仅请交部议处。尤属不知轻重。著交部严加议处　　

○又谕、宁夏满城兵丁无多。将军一员。副都统一员。足敷管辖。其右翼副都统员缺。即行裁汰。德云、著来京　　

○又谕曰、增海、著调福州将军。广州将军员缺。著特克慎补授。阿勒楚喀地方。既有副都统一员。足可兼辖拉林。将拉林副都统员缺裁汰。选一贤能协领、驻劄该处。令阿勒楚喀副都统兼管　　

○又谕曰、副都统常青、著即速回绥远城。署理将军印务。傅良、即起程前往吉林　　

○谕军机大臣等、征剿缅匪。东三省兵甚属得用。著再传谕盛京将军、于新满洲锡伯兵内。拣派年力精壮者一千名。酌量兵数。于城守尉、协领内。择其善于弹压者。陆续带领来京。其应得之项。俱照从前所派。一体赏给　　

○大学士公傅恒奏、臣奉命经略云南军务。现未届进兵之期。尚须至彼筹度情形。再行奏请择日进剿。此时若举行一切典礼。心实不安。仰恳准停各条仪注。至敕印令箭。应交各该衙门、于起程前颁发。再前赴金川时。已蒙赏给吉尔丹纛。此次即恭带应用。得旨、知道了。其颁给敕印仪注。仍著查奏　　

○江西按察使佛德奏、近见部臣议覆、御史鲁赞元奏、请申禁州县滥应上司供给一摺。下直省督抚、加意整顿。惟外官习气。多尚周旋。每钦差大臣、及邻省督抚经过。地方官以现非本管上司。转欲竭力趋跄。于数十里外设马为长探。二十里内设马为短探。皆有累驿站。其本省督抚司道、或差家人标弁。迎送至境。借用州县槽马。实皆驿马。且不能无需索之事。应请饬禁。嗣后如有仍蹈陋习。令钦差大臣等、自行查参。或徇情不举。即照上司容隐属员例降调。得旨、所奏是。该部速议具奏。寻议、应如所奏。其地方各官、所有私用、滥应、失察、应行降调革职之处。均照定例议处。从之　　

○壬寅。以工部尚书福隆安、署总管内务府大臣。简亲王丰讷亨、署领侍卫内大臣　　

○调正黄旗汉军副都统德保、为镶红旗满洲副都统。山西右卫右翼副都统绰和诺、为正黄旗汉军副都统　　

○癸卯。赐经略大学士公傅恒、御用盔甲各一。　　

○谕、朕于二月初六日、举行经筵。所有应行典礼。各该衙门照例豫备　　

○又谕、吏部汇奏、三年内各省甄别俸满教职、佐杂、及随时甄别各员一摺。统核数目。虽多寡不第。然皆尚有休致斥革之员。惟云南省、及河东总河、二处。总计三年内、休致仅各一员。在云南犹属承办兵差之时。至河东佐杂额缺。多至八十九员。稽璜在任已及年余。理应悉心澄汰。何至甄别竟无一人。明系膜视察吏。姑容瞻徇。嵇璜、著交部严加议处　　

○大学士公傅恒奏、查康熙五十七年、大将军出征之日。命内阁大臣、于太和殿颁给敕印。此次臣奉命经略云南。请照例、于起程前择日恭受敕印。应行仪注。交礼部酌议具奏。得旨、是　　

○甲辰。谕、西安等处厄鲁特兵丁、前经调赴滇省。充补绿营额缺。今据阿里衮等奏、现在将伊等派往各防所坐卡牧马。及随营行走颇属出力。所有防所盐菜口粮。著加恩照满兵分例支给。俾得日用宽裕。以示体恤　　

○谕军机大臣等、据阿里兖、阿桂等奏、本年征剿缅匪。分兵三路前进。并派瓦寺杂谷兵二千名。补贵州绿营兵之缺。进兵时、兼用贵州等省绿营兵等语。览其所奏。乃不欲进兵。因朕屡降训旨。不得已而张皇其事。以显其难办之状耳。即如所称、现今调马。欲在腊戌歼贼。如续到马匹膘分瘦损。则俟秋冬再行前进之语。此可见其非实心进剿。且伊等有在戛鸠一路。距贼营二三十里之近。并未亲历查勘。此等畏怯情状。安能逃朕洞鉴耶。阿里衮、阿桂、俱著严加申饬。并传谕此时毋庸办理进兵。但加意餧养马匹。备办粮饷等事。俟傅恒到彼进兵。如有贻误。不得推诿明德。朕二人是问。绿营兵既无用。毋庸调取。瓦寺杂谷兵、即照所奏、令本进忠拣选二千名带往。再落卓一路。太属窎远。戛鸠一路尚妥。然我兵前进之路。不可洩漏于贼。亦不可令我兵知之。我兵既知。贼亦得闻。此则甚有关系。此时但传播落卓进兵之信。令贼于此路防备。则我兵易由别路进剿。阿里衮、阿桂、细心办理。如有不密。亦惟伊二人是问。再索伦兵所行之路。已于黔楚办理齐备。又添秦蜀一路。则多费周折。而黔楚所备。仍不能免。于事奚益。令将陆续所遣兵丁。仍由黔楚发往　　

○乙巳。贵州巡抚良卿奏、苗疆要缺。例不准调遣。黔省州县。半属苗疆。今值滇省办理军务之时。遇有要差。必须干练勤明者。应请于苗疆州县佐杂内、通融拣派。俟军务告竣。再行照例办理。下部知之　　

○丙午。江苏巡抚彰宝奏、苏松粮道、向驻常熟。经前抚明德奏准、兼巡苏州一府。移驻苏州城内。另建衙署。查常熟系海疆出入门户。应资道员弹压。且距苏甚近。朝发夕至。无庸移驻。其筹建衙署。应停止。得旨、著照所请行　　

○丁未。军机大臣等议覆、御史平治奏称、现大兴、宛平。设厂平粜。而米价尚昂。应行调剂。查通州民人。向来私立米局十二座。专为囤积俸米而设。每季八旗俸、暨王俸、计数十万石。半系卖与米局。若辈势众心齐。素与花户斗级交通。各行店不敢与争。而八旗之领催、家人等。恃有各局支借钱文。未有不怂恿卖与米局者。请严行禁止。应如所奏。交步军统领衙门、会同顺天府查禁。其空设米局。押令即行改业。并毋许诡避于就近村庄、及近京地面。暗中滋弊。至卖米行店。非私局可比。应令顺天府等衙门、通饬所属。毋许胥役藉此滋扰。仍令八旗通饬参领、严谕领催等、如与奸商交结私卖。立即参惩。从之　　

○护理四川总督布政使海明奏、川省原存九节铜炮十位。上年解滇四位。今遵旨将现存六位、随带纯铁炮子。照上届按站拨夫接运例。于正月初十日、委解迅赴永昌。得旨、览　　

○戊申。谕军机大臣等、前将副将黄凤等、可否胜任总兵之处。询问各该督抚。兹据崔应阶奏到、闽安水师副将黄凤、堪胜事简水师总兵之任。象山协副将林中岳、堪胜紧要水师总兵之任等语。已于摺内批谕矣。黄凤、林中岳、俱著该督遇便给咨送部引见。毋庸即行专遣来京。亦不得令其一时同离本任。致妨职守。其台湾水师副将龚宣、该督既称、尚未见面。俟一二年后。再行补奏。再此次窃匪黄教猖獗。龚宣现经在事。有无督剿出力之处。并著查明具奏。可传谕崔应阶知之。寻奏、龚宣、自黄教窃发。调至府城防守。并未督剿。得旨、览　　

○命刑部尚书官保、协办大学士事务　　

○以工部尚书福隆安、署理藩院尚书　　

○己酉。谕军机大臣等、鄂宁奏、台匪情形一摺。吴必达全不实力督办。甚属非是。吴必达带兵渡海之初。颇似勇往。乃一至台湾。竟尔安学郡城。并不亲往剿贼。提督为总统大员。岂有不身历行间、亲为调度之理。况前此因王巍种种贻误。是以令吴必达前往也。冀其能妥协经理。今该提仍复惮于亲身临阵。宁不有鉴于王巍覆辙耶。且贼匪仅二三百人。而前后所调官兵。多至数十倍。何难并力克期剿捕。乃迁延时日。至今毫无措置。是吴必达之不知缓急机宜。已可概见。即如摺内所称、剑门坑山径陡绝。仅容一人出入。贼匪据险自守等语。其地本非贼匪巢穴。特因官兵追捕。避匿其中。断不能豫积粮食。即果路窄难行。贼徒恃以负固。岂能不出掠口食。在内久聚。纵官兵未能奋勇深入。独不能扼其要害。使群贼窘困就缚乎。若贼众虽据此险。别有间道觅粮延抗。又何难访其路径。腹背夹攻。贼虽狡黠。又将何往乎。且山径即属险峻。并非人迹不到之所。贼既能往。官兵又何独不能。若贼众出没之处。官兵竟不能追蹑其踪。尚复成何营伍。而营中又何必留此庸懦无能之人乎。至于审理匪案。交余文仪专办。吴必达责在统兵剿贼。又岂可以在郡会审为词。吴必达平时似觉明练。乃办此数百贼众。竟因循若此。则其所谓晓事。亦不过全工口给。毫无实济矣。吴必达、著传旨申饬。仍令将因何不行亲剿、及捕贼迟缓各缘由。明白回奏。吴必达既不督兵剿贼。在彼亦属无用。转恐掣叶相德之肘。今与之一月之限。若一月限内。果能亲身督获正犯。则听其在台督缉。若自度不能。不可久延。吴必达、著即回伊本任候旨。叶相德、尚知认真出力。所有剿捕贼匪一事。即交其专办。前曾降旨、令其带领水师二千。前往云南。此时为期尚早。著叶相德、即上紧统兵剿擒黄教等首夥各犯。务期克日竣事。再行赴滇。其应派水师、前谕叶相德就各营内挑选。今伊回至内地。尚须时日。即著崔应阶、如数挑取熟练得力水师。分派将弁。陆续管领。先行发往滇省。叶相德随后起程。亦无不可。崔应阶、审办建宁案件。要犯业已就获。亦可速为审结。即赴厦门驻劄。以资调度。鄂宁、亦即回省城办理诸事。所有台湾剿获贼匪情形。崔应阶一得有该处禀报。随即迅速具奏。将此并谕叶相德知之　　

○又谕、据鄂宁奏、闽海关豫提税银一案。内有明福任内、各口豫提银两。已令军机大臣、就近先行询问。至所称。现在委派员弁解犯自厦门起程之处。则系鄂宁未经接到正月初九日续发停解谕旨。是以如此陈奏。计此时人犯即已起身。而程途尚在不远。该抚一经奉到。自可赶回质讯。况鄂宁尔时、将自厦门回省。更可就近办理。该抚将通案详悉根究。若仅系委员等勾通弊混。即可在闽定拟完结。如于明福实有关涉。即将案内应质要犯、小心管押来京候讯。悉遵前旨行。至常在三十三年任内。溢额银九百余两。何以竟归无著。其中必有侵肥情弊。并著该抚、一并严审定拟。将此再行传谕鄂宁知之　　

○又谕曰、高诚奏、长芦生息银两。请仍留领运。以济商本一摺。前经降旨、将各处生息银两、概行停止。原为此项名目。非政体所应有。是以降旨不令存留。高诚此奏、乃因该处商力本属单薄。而官项起息又轻。商等可以藉此转运。以沾余利。情形实与别处不同。自当格外加恩。停其收缴。但将旧耕更改。定为赏借项款。不得仍存生息字样。斯为并行不悖。将此传谕高诚知之　　

○军机大臣等奏、现派遣往云南兵共五千名。如仍照前每兵一千。派领队大臣一员带领。未免管理难周。现既有钦派领队大臣索诺木策凌等十员。应请令各带五百名。约束行走。其何人管何项兵丁。请旨遵行。得旨、索伦兵三千名。著瑚尔起、莽喀察、噶布舒、诺尔本、富兴、成衮等、六员带往。吉林兵一千名。著索诺木策凌、明亮等、二员带往。厄鲁特兵一千名。著塔尼布、鄂呢济尔噶勒等、二员带往　　

○庚戌。军机大臣会同礼部等部议奏、据各督抚遵旨覆奏到、各省学政、按临各府州。随带铺陈家人幕友夫马船只。除直隶等十四省、向系学政自行发价雇觅、仍照旧外。其广西、湖南、云南、贵州、四省。系官为供应。应禁止。一体责令自雇。至护送敕印、扛擡文册卷箱夫马。各省亦未画一。请嗣后学政考竣一府。即将寻常文卷封固。交提调官、径送学政衙门。其必应随带者。用夫十二名。护送敕印。用马四匹。路险、加夫四名。水路、船一只。遇滩险、加小船二只。均于驿站夫马船只内拨给报销。余夫马、暨日用食物。令自行雇觅。如滥应、滥索、并短发价值、及发价后州县缴回学政收受者。令该督抚参奏。督抚徇隐、并议处。再各省考棚、一切应用之物。及学政衙门额设书役工食。应酌动公项报部。不得令地方官再行捐备。至学政养廉。各省原额多寡不等。殊未平允。今查直隶、江苏、安徽、陕甘、山东、山西、福建、云南、原定各四千两。湖南三千六百两。均毋庸另议。其河南六千六百六十六两。广东四千五百两。浙江二千五百两、加学租余银一千七百两。应均以四千两为额计减三千三百六十六两。其江西原定二千四百两。酌增一千一百两。广西原定二千两。四川三千两。贵州二千七百两。湖北三千两。俱酌增至三千二百两。尚余一百六十余两。查奉天府丞、兼管学政。原定养廉四百两。应以此项增给。从之　　

○大学士公傅恒奏、臣奉命经略云南。惟期迅速趱行。沿途到站换马。并不住宿。无须豫备公馆。恐所过州县。不无以承应为名藉端滋扰。请敕下各该督抚、严饬所属。毋得少有豫备。得旨、所奏是。该部速行　　

○两淮盐政尤拔世奏、通州分司所属各场。俱坐落通、泰、如皋等处。该州县系属灾区。米价稍昂。酌议平粜盐义仓谷。现饬各该场、量户口多寡。先于附近盐义仓内、领谷分厂出粜。不敷、再于各仓拨运协济。报闻　　
</div>
    <div class="pagination">
<a href="清实录乾隆朝实录_page1102.html">上一页</a><span>...</span><a href="清实录乾隆朝实录_page1098.html">1098</a><a href="清实录乾隆朝实录_page1099.html">1099</a><a href="清实录乾隆朝实录_page1100.html">1100</a><a href="清实录乾隆朝实录_page1101.html">1101</a><a href="清实录乾隆朝实录_page1102.html">1102</a><span class="current-page">1103</span><a href="清实录乾隆朝实录_page1104.html">1104</a><a href="清实录乾隆朝实录_page1105.html">1105</a><a href="清实录乾隆朝实录_page1106.html">1106</a><a href="清实录乾隆朝实录_page1107.html">1107</a><a href="清实录乾隆朝实录_page1108.html">1108</a><span>...</span><a href="清实录乾隆朝实录_page1104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
