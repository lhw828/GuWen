<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 395 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 395 页/共 505 页</h1>
    <div class="content">○以江西新城县捐输团练。永广学额一名。　　

○以湖南官员捐输军饷。永广云南昆明县学额三名。江苏宜兴县二名。　　

○以河南郑州捐修城工。永广学额一名。　　

○以克复云南姚州城。捦获首逆。赏游击段瑞梅、徐联魁、巴图鲁名号。都司蒋宗汉等花翎。州同朱锡熙等蓝翎。余加衔升叙有差。予阵亡都司唐文华等十二员祭葬世职加等。　　

○予贵州岩门阵亡参将黄守田等十三员祭葬世职加等。　　

○壬戌。谕内阁、慈禧皇太后之母承恩端恪公夫人溘逝。慈衷哀恸。悲不自胜。朕仰体孝思。中怀莫释。著由内赏银三千两。交照祥等祗领。经理丧事。　　

○谕军机大臣等、总理各国事务衙门奏、天津滋事一案。现办情形一摺。据称罗淑亚致曾国藩照会内称。必须将天津府县同陈国瑞先行在津正法。否则饬该国水师提督便宜行事。经总理各国事务衙门王大臣与威妥玛面商。使其设法排解。该使答以止可由曾国藩照覆罗使。诘以此案必求立决。果系何罪。必须详询确情。不能仅凭传闻之词。遽行正法。一面由该使函劝罗使各情。业由总理各国事务衙门函致曾国藩。并属赶紧防范等语。前据曾国藩奏请将张光藻刘杰革职。交刑部治罪。办理已属过当。此次罗使欲将天津府县同陈国瑞在津正法。断无如此办法。万难允准。著曾国藩、崇厚、懔遵前旨。力持正论。据理驳斥。以维大局。罗淑亚动以兵船恫喝。若不豫筹备御。不但变生仓卒。致为该夷所乘。且恐该夷知我虚实。得步进步。要挟更不可言。虽现在设法转圜。期保和局。亦不可不调拨官军。为未雨绸缪之计。所有张秋铭军。即当调赴直境。现应分驻何处。著曾国藩妥筹布置。并著该督檄催刘铭传兼程赴直。统带铭军。以备缓急。李鸿章所部。应否移缓就急。调赴畿疆。著曾国藩悉心筹画。赶紧奏闻。前谕神机营王大臣饬陈国瑞赴津。听候曾国藩查问。此时罗淑亚既欲置之死地。未便即令赴津。本日并据醇郡王奏、面询陈国瑞。据云抵津时适值民夷构衅。该员在庙寓未出。旋有多人排门请谒。求为画策。即答以系行路之人。未便越俎。继闻崇厚被戕。当赴通商衙门探视。因系讹言。遂与崇厚晤谈而散。至民戮夷人。实未在场。此外亦再无他事等语。已谕令神机营王大臣暂缓派员伴送赴津矣。总理各国事务衙门摺。著钞给曾国藩等阅看。将此由六百里各密谕知之。　　

○又谕、醇郡王奏、风闻天津法夷。有雇觅广东匪徒四千藉图报复之说。须豫为防范。请饬密查等语。著瑞麟、李福泰、饬令该地方官严密访查。如果属实。即设法妥为解散。务使内地游民。不为该夷所用。方为妥善。原片均著钞给阅看。将此由五百里各密谕知之。　　

○又谕、伯彦讷谟祜奏、请调马队以备不虞一摺。所奏不为无见。著理藩院传知东三盟蒙古王公等。饬令各调马队一千名。并著富明阿、德英、各调吉林黑龙江马队二千名。务须挑选精壮。拣派得力之员管带。趁此秋高马肥。迅速饬令驰赴古北口一带驻扎。需用整装口粮等项银两。先行筹款垫给。一面奏闻。由部拨还。所调马队。作为豫防边外回匪之用。以昭慎密。此项马队到口后。著曾国藩传谕傅振邦妥为照料。听候调遣。古北口距热河甚近。并著库克吉泰一体兼顾。以后月饷需用若干。著曾国藩、库克吉泰、届时奏明办理。将此密谕伯彦讷谟祜、理藩院、并由六百里谕知曾国藩、库克吉泰、富明阿、德英、传谕傅振邦知之。　　

○上以孟秋时享太庙。自是日始。斋戒三日。　　

○癸亥。谕军机大臣等、本日据崇厚奏称、法国水师提督都伯理到津。崇厚前赴紫竹林晤都伯理。所言与罗淑亚无异。并据德微理亚言。如二十七日四点钟时。尚无切实回信。伊即进京。将在京法国之人带至天津。罗使即带同上船赴上海等语。此时法国势将决裂。事机棘手。德微理亚进京一节。曾国藩、崇厚、总宜设法阻止。以免人心惶惑。如业已起程。一面迅速入奏。一面飞咨总理各国事务衙门。妥筹办理。据崇厚奏称曾国藩触发旧疾。病势甚重。朝廷实深廑系。此案关系颇大。该督抱恙甚剧。恐照料或有未周。本日已谕令丁日昌星速赴津。帮同该督办理。又以丁日昌由苏赴津。即航海前来。至速亦须在旬日以外。因先派毛昶熙前赴天津会办。该督等务当悉心筹画。此案了结。总以愈速愈妙。至天津府县等正法一节。既难照办。而为首滋事之犯。自应赶紧缉拏。如首犯缉获。则据理辩驳。一切自易转圜。崇厚摺内所称。曾国藩论及道光年间办理洋务以来。时而主战。时而主和。和战两歧。况目前情形。尤与从前回异。一国构衅。各国连衡。沿江沿海。防不胜防。曾国藩所论。切中情事。著与毛昶熙、崇厚、熟筹办法。总以力保和局为要。惟该国兵船业已到津。意在开衅。现亦不可不豫为防范。以备不虞。本日已谕令李鸿章带兵驰赴畿疆。候旨调派。并令傅振邦前赴天津。听候该督调遣。其练军及标营官兵。已令傅振邦豫为部署候调。张秋铭军。著曾国藩仍遵前旨。星速调直。妥为布置。将此由六百里各密谕知之。　　

○又谕、天津滋事一案。前经派令曾国藩前往查办。本日据崇厚奏称、该督病证复发。卧床不起。势甚危笃。事机十分棘手等语。此事该使任意要挟。且以兵船恫喝。势将决裂。本日已派毛昶熙前往天津。会同曾国藩办理。并令丁日昌由海道赴津。帮同商办。惟该国既有兵船到津。亟应豫筹备御。曾国藩病势甚重。一时实乏知兵大员。可资战守。刻下陕省军情稍松。著李鸿章移缓就急。酌带郭松林等军克日起程。驰赴近畿一带驻扎。届时察看情形。候旨调派。现在事势紧急。该督务须迅速前进。毋稍迟误。其陕省防剿事宜。即著知照左宗棠、蒋志章、妥筹办理。将此由六百里加紧密谕知之。　　

○又谕、本日据崇厚奏报。并军机大臣呈递崇厚信丞。内称法国水师提督都伯理所言。与罗使无异。并据德繙译声称。如至次日四点钟时尚无切实回信。伊即进京。将在京法国之人带至天津。罗使即带同上船。前赴上海。崇厚当赴曾国藩处告知情形。该督旧证复发。呕吐大作。卧床不起各等语。事机紧迫之际。曾国藩病躯未愈。恐难独力支持。而中外大局所关。又不能不亟筹办法。丁日昌于洋务情形。向来熟习。该抚接奉此旨。即著克日起程。或坐中国轮船。或坐别国轮船。迅由海道驶赴天津。帮同曾国藩办理。该抚由海道赴津。计程尚须旬日。因先派毛昶熙前往会办。现值事势弥亟。该抚务当兼程前进。不得稍涉迟误。丁日昌起程后。江苏巡抚著张兆栋护理。上海地方紧要。罗淑亚等如果前赴该处。正恐心存叵测。不可不豫为之防。著张兆栋随时会商马新贻。妥筹防范。毋稍大意。将此由六百里加紧密谕丁日昌、并传谕张兆栋知之。　　

○又谕、江苏上海为洋人往来驻足之所。尤为紧要。现在罗淑亚既有欲带在京洋人同赴上海之说。心怀叵测。亟应早为备御。著马新贻迅将海口应办事宜。随时会商张兆栋、妥筹防范。不可稍涉大意。将此由六百里加紧密谕知之。　　

○又谕、传谕直隶提督傅振邦。天津滋事一案。洋人肆意要挟。势将决裂。不可不豫为防范。天津地方。现乏带兵大员。著傅振邦即行驰赴天津。听候曾国藩调遣。其古北口练军。及该提督标营官兵。并著豫为部署。听候调遣。以备缓急。现在并未打仗。不可稍涉张惶。　　

○命工部尚书毛昶熙驰赴天津。会同直隶总督曾国藩查办事件。　　

○甲子。上以孟秋时享太庙。前期亲诣行礼。　　

○谕军机大臣等、曾国藩奏、遵旨覆陈一摺。洋人穵眼剖心之事。据称查无确据。崇厚亦无消灭情节。此事著无庸议。至滋事正凶。现已拏获九人。即著曾国藩等督饬道府。悉心研究启衅根由。如尚有未获党与。仍一面随时缉拏。严行惩办。自不难折服洋人之心。而操纵亦易为力。崇厚与洋人交涉日久。此时情形正紧。著准其暂缓来京。与曾国藩妥筹办理。天津府县议抵一节。断难允准。该督照覆罗淑亚之言。亦颇详晰。该使当不至固执前意。设词要求。已派毛昶熙赴津会办。该尚书于七月初二日起程。抵津后一切应办事宜。著该督等与之斟酌缓急。相机筹办。昨谕李鸿章酌带所部。克日驰赴近畿一带驻扎。以为津郡声援。曾国藩现又令张秋全队拔赴沧州。如此布置。当足破洋人恫喝之谋。该督等务于势未决裂之时。竭力筹维。以期速了。片内所称、善全和局。以为保民之道。备豫不虞。以为立国之本。甚属曲中事理。即著该督坚持定见。悉心经营。用全大局。将此由五百里各密谕知之。　　

○追予湖北武昌殉难知县何开泰建立专祠。家丁姚福等一并附祀。　

大清穆宗继天开运受中居正保大定功圣智诚孝信敏恭宽毅皇帝实录卷之二百八十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。秋七月。乙丑朔。享太庙。遣孚郡王奕譓恭代行礼。　　

○上诣绥履殿问慈安皇太后安。平安室问慈禧皇太后安。至甲午皆如之。　　

○谕内阁、御史李宏谟奏、夏汛宜修河防一摺。黄河工程紧要。现当夏汛期内。先宜加意修防以期稳固。著李鹤年督饬河南布政使遇有该工应发之款。先期如数筹给。藉资兴办。并著苏廷魁严饬该管道员常川驻工认真巡查。如有在工人员把持河务及领多发少藉图侵冒者。立即严参惩处。毋稍徇纵。此外各河工省分。并著各该督抚查有前项情弊。一律参办。以重河防。　　

○谕军机大臣等、山东河南均为畿疆门户。武备尤宜讲求。该两省用兵有年。将弁兵勇之骁勇可恃者。谅亦有人。著丁宝桢、李鹤年、勤加整顿。并遴选久经战阵之员。各带劲旅随时训练。听候调拨。此系先事豫筹以备不虞。该抚等务须不动声色。悉心办理。毋得稍涉张惶。将此由五百里各谕令知之。　　

○追予江苏江都阵亡在籍内阁中书钟淮建立专祠。　　

○追予江苏各属阵亡殉难同知衔吴燮等绅民妇女一千六百九十九员名口分别旌恤如例。　　

○丙寅。谕军机大臣等、豫师奏、威远堡解围。现筹募勇进剿。并请饬催俸饷一摺。据奏威远堡解围情形。与左宗棠等前奏大略相同。豫师现派参将李春海等先赴平番募勇。惟左宗棠借发饷银尚未解到。豫师拟俟军装配齐即行出省。著左宗棠将先后借发西甯饷银四万两。迅速解交豫师应用。并著豫师饬令李春海等赶将勇丁募齐选练成军。即日统率西上。会同唐有彦等军相机堵剿。将白马寺等处贼匪悉数歼除。毋得迁延。番兵剿贼得力。豫师拟酌调蒙番各部助剿。据称该王公俸饷及番子酬赏经费久未发给。山西奉拨该蒙古俸饷等银亟应迅筹接济。著李宗羲严饬藩司将该省奉拨蒙古王公俸饷并剿抚经费银共十二万五百两。迅速如数筹拨解交豫师。以济要需。将此由五百里各谕令知之。　　

○以洁己教士。赏四川教授龚应阁、教谕刘瑞璋、训导刘锡畴、周宗洛、国子监学正衔。　　

○戊辰。谕内阁、富明阿等奏、珲春边务事繁。请将该处协领赏加副都统衔以资镇摄等语。珲春协领讷穆锦著赏加副都统衔。嗣后珲春协领一缺。即作为副都统衔协领。永为定制。　　

○谕军机大臣等、前因御史贾瑚奏、请严拏迷拐匪徒。当经谕令步军统领衙门认真缉拏。兹已将近两旬。此等匪徒该衙门缉拏几起。有无人药并获之案。解交刑部按律惩办者已有几起。现在民情是否照常安谧。均著据实覆奏。将此谕令知之。寻奏、获犯三起。并未摉出药物。均即解交刑部审办。民情安谧如常。报闻。　　

○以都察院左都御史庞钟璐兼署工部尚书。　　

○调正白旗汉军副都统安住为镶红旗满洲副都统。以兵部右侍郎宝珣兼正白旗汉军副都统仍兼镶红旗旗蒙古副都统。户部右侍郎延煦兼正白旗蒙古副都统。正红旗汉军副都统希元署正红旗蒙古副都统。　　

○以陕西葭州等处叠剿回匪出力。予提督宋庆等优叙。赏参将张洪业、宋学礼、周云龙、二品封典。参将王绍烈、游击胡永清、蒋尚年、都司方勋生、巴图鲁名号。知府常绶、游击袁洪业等花翎。守备张廷显等蓝翎。余加衔升叙有差。　　

○己巳。谕军机大臣等、户部奏、请饬催各省赶解京饷一摺。上年十一月闲。经户部奏拨本年京饷银七百万两。限五月前解到一半。年终解清。兹据该部查明截至六月底止。除山西地丁银一百万两内。划解俄国赔款三万八千七百两。本省暂准缓解十二万两。采办李鸿章军营米麦及归绥军饷十五万两。解到二十五万两。安徽地丁二十万两内。本省截留十五万两。四川盐厘津贴三十万两内。划拨黔饷五万两。起程十二万两。长芦盐课二十五万两内。划拨练饷局栈租等银三万七千两。解到十万两。两浙盐课盐厘。河东加课羡余。广东盐课帑息。福建盐课。浙江厘金。粤海闽海浙海等处关税。报解均已过半。山东河南江西浙江地丁。广东厘金。福建茶税。赣关税银。亦据报解及半。至湖北等省地丁。两淮等处盐课九江等处关税。或解不及半或丝毫未解。京饷关系紧要。岂容任意延宕。除划拨截留准缓解到及报解外。尚有山西地丁银四十四万一千三百两。山东地丁银十六万两。浙江地丁银十五万两。湖北地丁银十九万五千两。湖南地丁银三万两。河南地丁银五万两。安徽地丁银五万两。江西地丁银十万两。长芦盐课银十一万三千两。两淮盐课盐厘银三十二万两。两浙盐课盐厘银十五万两。河东加课羡余银五万两。广东盐课帑息银十二万两。山东盐课加价银十三万两。福建盐课银八万两。湖北盐厘银六万两。湖南盐厘银三万两。四川盐厘津贴银十三万两。福建茶锐银十万两。粤海关税赢余银五万两。闽海关常洋两税银十五万两。九江关洋税银二十七万四千七百十五两零。浙海关常洋两税银十二万两。江海关洋税银二十万两。江汉关洋税银十七万两。天津关常洋两税银十一万一千五百四十五两零。赣关税银二万五千两。江西厘金五万两。江苏厘金五万两。浙江厘金二万两。广东厘金二万五千两。湖北厘金三万两。著各该将军督抚监督等即将前项应解银两。统于年内埽数解齐。毋得迟延干咎。另片奏、请添拨京饷等语。部库需用甚繁。该部拟添拨山东地丁银十万两。河南地丁银十万两。荥工加价奏准解部归款解五万两。浙江厘捐银五万两。两淮盐厘银十四万两。广东盐课银二十万两。四川盐厘银六万两。按粮津贴银十万两。闽海关洋税银五万两。浙海关洋税银十五万两。并著各该将军督抚连本年原拨未解京饷一并于年内解齐。毋得稍涉推诿。致误要需。将此由五百里谕知福州将军、直隶两江湖广闽浙两广四川江苏安徽江西福建浙江湖北湖南山东山西河南广东各督抚、并传谕粤海关监督知之。　　

○又谕、前因逆匪窜扰台站。当经谕令定安迅派马队五百名前赴哈尔尼敦一带堵御。兹据定安奏称、军台情形与内地不同。各项队伍均不甚相宜。惟察哈尔马队一项与台境情形熟悉。总管达尔济所部防河马队。除前拨过五百名驰往防剿外。现尚有五百名在河西达拉特旗驻扎。定安现已飞檄该队迅速来绥。筹给军粮。驰往防剿。即著照该将军所请速饬整队来绥。由定安拨给军装口粮克日起程。统交达尔济管带认真防剿。并归文盛调遣以一事权。文盛仍当督饬官兵勤加侦探。实力防堵。毋任贼氛窜近。定安亦当远探严防。毋稍疏忽。将此由五百里各谕令知之。　　

○引见记名御史刑部员外郎周瑞清。得旨、著即注销御史开缺以五品京堂候补。　　

○庚午。福建巡抚卞宝第开缺养亲。以山西布政使何璟为福建巡抚。山西按察使张树声为布政使。山东盐运使范梁为山西按察使。　　

○派詹事府詹事绍祺、顺天府府尹王榕吉、监临顺天乡试。　　

○辛未。谕军机大臣等、金顺奏、饷项支绌。请饬照数拨解协饷一摺。据称晋省协济金顺军营饷项。前经派员守提。惟该省截留京饷十二万两。须分上下两忙徵解。其另筹银十二万两尚难筹拨。现在兵丁困苦。待饷孔殷。请饬迅速拨解。其河东指拨十八万两。请仍免其匀扣各等语。金顺军营饷项奇绌。亟应源源接济。著李宗羲饬令藩司将晋省应拨金顺月饷。除截留京饷十二万两外。仍按月拨银一万两。以符每月二万之数交金顺委员领解回营。不得稍有蒂欠。其河东指拨之数。并著李宗羲饬令河东道于庚午纲起盐课内仍按月协济金顺军饷银一万五千两。每年共十八万两。无论何处奏提河东饷银。均免匀扣以清款目。将此由五百里谕令知之。　　

○又谕、崇实奏、查办遵义教案起程日期一摺。贵州遵义教案日久未结。自应迅速审办。崇实现于六月十六日自省起程先赴重庆驻扎。将遵郡绅民开导。再密与曾璧光相机妥筹。虽系慎重办法。惟重庆与遵义界分两省。查办大员未入黔境。转使洋人有所藉口。此案终难早结。著崇实体察情形。仍遵前次谕旨驰抵遵义。督饬杨荫棠、余思枢等、持平妥办。以期民教相安。免生枝节。现在直隶天津地方。又有焚毁教堂敺伤领事之案。办理正当吃紧。若外省教案早日完结。亦足以折服其心。崇实务当悉心筹画以副委任。将此由五百里谕令知之。　　

○以纠殴毙命。陕西已革总兵官邓光升遣戍黑龙江。　　

○壬申。以翰林院修撰崇绮为河南乡试正考官。内阁中书王宪曾为副考官。翰林院编修朱逌然为山东乡试正考官。右春坊右中允徐致祥为副考官。翰林院编修曹秉浚为山西乡试正考官。福建道御史黄锡彤为副考官。　　

○追予浙江杭州殉难知县杨炳春祭葬世职。于江苏吴江县原籍建立专祠。　　

○癸酉。孝静成皇后忌辰。遣官祭慕东陵。　　

○湖广总督李瀚章等奏、遵旨整顿长江水师。严申纪律。饬令认真操练巡防。得旨、著该督抚会同水师提督黄翼升檄饬将弁认真操练。于该管地方严密巡查。遇有匪徒。立即捕拏惩办。毋得视为具文。　　

○甲戌。孝懿仁皇后忌辰。遣官祭景陵。　　

○谕内阁、御史秀文奏、请严禁内城卖戏一摺。京城内城地面向不准设立戏园。近日东四牌楼竟有泰华茶轩。隆福寺胡同竟有景泰茶园。登台演戏。并于斋戒忌辰日期公然演唱。实属有干例禁。著步军统领衙门严行禁止。傥敢故违。即行从严惩办。　　

○谕军机大臣等、毛昶熙奏、抵津日期并会商大概情形一摺。罗淑亚拟回京。商办诸事。英国使臣威妥玛亦劝其回京。据毛昶熙奏称此案全在地方官设法议办。就近与该公使商酌及早了结。若任令回京。转恐往返函商。致稽时日等语。所筹甚是。著曾国藩、毛昶熙、崇厚、悉心会商。与罗淑亚就近在天津迅速议结。毋令该公使回京。致此案转形稽滞。至为首滋事之犯。著仍遵前旨赶紧缉拏以为转圜地步。曾国藩等务当妥速筹办。上维国体。下顺舆情。以期力保大局。将此由五百里各密谕知之。　　

</div>
    <div class="pagination">
<a href="清实录同治朝实录_page394.html">上一页</a><span>...</span><a href="清实录同治朝实录_page390.html">390</a><a href="清实录同治朝实录_page391.html">391</a><a href="清实录同治朝实录_page392.html">392</a><a href="清实录同治朝实录_page393.html">393</a><a href="清实录同治朝实录_page394.html">394</a><span class="current-page">395</span><a href="清实录同治朝实录_page396.html">396</a><a href="清实录同治朝实录_page397.html">397</a><a href="清实录同治朝实录_page398.html">398</a><a href="清实录同治朝实录_page399.html">399</a><a href="清实录同治朝实录_page400.html">400</a><span>...</span><a href="清实录同治朝实录_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
