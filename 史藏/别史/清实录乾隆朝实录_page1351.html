<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1351 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1351 页/共 1860 页</h1>
    <div class="content">
○戊寅。上诣南郊斋宫斋宿。　　

○己卯。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○端慧皇太子园寝。　　

○庚辰。上诣皇太后宫问安。　　

○谕、朕御极之初。大学士等奏请避朕御名。朕以避名之典。虽历代相沿。实乃文字末节。无关大义。特降谕旨。遇朕御名。上一字、少写一点。下一字、将中间禾字书为木字。以存其义。至臣工命名有相同者。概不令改易。彼时赵宏恩曾请改避。亦未允行。若二名不偏讳。闻之孔子。而嫌名不讳。则韩愈讳辩。言之甚详。是以朕于御名同音之字。凡臣工奏对。俱不令回避。众所共知。至于清字。既不可缺笔。而十二字头之字本少。每一字必对音数字、至十余字不等。与汉字嫌名无异。更何必讳乎。即汉字亦有不能尽同者。如永字、世所习用。而体义亦不宜缺笔。绵字、为民生衣被常称。尤难回避。且皇子辈永字。乃皇祖钦定。皇孙辈绵字。则朕所命名。而近派宗支蕃衍。依次取名者。愈久愈多。我世世子孙。自必遵朕旧章。不令改易。第恐后来臣工等。不能深体朕意。妄谓于心不安。轻有所请。或致无可适从。自当豫示折衷。以垂法守。朕以为与其改众人之名。以避一人之名。莫若改一人之名。使众无可避。较为妥善。将来继体承绪者。惟当以永作颙。以绵作旻。则系不经用之字。缺笔亦易。而永绵等字。均可毋庸改避。至于清文。则仍其旧。总不必改避。其奕字辈以下。则所谓过此以往。朕未之或知。然亦可推广此意。永远遵行。此旨著军机大臣。敬谨存记。并缮录二通。一交内阁封存。一令阿哥等于书房。恭贮敬识。朕常有愿。俟春秋八十有五。即当归政。至时再行宣示。　　

○辛巳。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕、据陈辉祖参奏、前任建始县知县吴森、于利川县民刘明先、被窃拒捕。戳伤身死一案。将无辜之马老三、滥刑逼供。若非提省、委员彻底细鞫。几成冤狱。请旨革去职衔等语。吴森、承审窃盗杀人重案。不能虚公研鞫。审出捕役私拷教供等情。乃偏执刑求。几令无辜被陷。仅拟革去职衔。不足蔽辜。吴森、著革去职衔。交部另行按律改拟。此案著该抚、严饬审缉正凶。定拟具奏。　　

○升任湖南巡抚布政使敦福、遵旨覆奏、汉苗杂处地方。留心查察情形。查湖南省九府、四直隶州。除长沙、常德、岳州、澧州、四府州外。其余各有苗猺杂处之区。自康熙年间、至乾隆初年。先后剿抚。并设总兵道员。弹压抚驭。久已怀德畏威。抒诚向化。现居近城市。衣冠耕读。无异编氓者。十居五六。其未经改装。与齐民耦居。互相姻娅者。十居二三。其余箐居峝处。耕凿自安。畏官守法。从不与汉人往来。向例止令千户、百户、督率峝长、寨长、严密稽查如有汉奸窜入滋事。随时禀究。仍责成塘汛弁兵。及附居保甲。互相觉察。并督饬文武、认真稽防。未敢稍懈。是以近年来、汉奸煽诱滋事之案甚少。臣于上年巡阅营伍。亲历其地。见各苗猺甚属宁帖。诚恐日久懈弛。随在严饬有苗各属。慎密稽查。以期永远绥靖。报闻。　　

○旌表守正捐躯广东番禺县民郭仁瑞妻洪氏。　　

○壬午。上御乾清门听政。　　

○河东河道总督姚立德奏、署漕督臣德保、到济。与臣面商速运事宜。查今岁粮船回空。出闸已为不早。先经札会江南河臣萨载、一体督饬沿河将备。加紧严催。今德保一入江境。即分派标弁。催赶渡黄出江。自可不致迟滞。刻下江南各帮。约计均已归次。安徽、浙江各帮。现已抵次不远。惟江西、湖广、各帮。程途较远。德保到任后。即飞檄各该省粮道专员迎催。务期迅速交兑。得旨嘉奖。　　

○癸未。谕、据索诺木策凌等奏、精河屯田都司晌安图、降调员缺。查有革职游击徐琏、于屯务边情。实属谙悉。恳恩赏以都司职衔。今其自备资斧。接管精河屯田。实属人地相宜等语。著照所请。徐琏、赏给都司职衔。令其自备资斧。前往精河。接管屯河军台游牧等事。果能奋勉出力。俟三年后。该都统等再行奏闻请旨。　　

○又谕曰、永庆等奏、乌噜木齐所属中、左、济木萨、三营。并玛纳斯屯。四十一年分。种地兵丁、每名收获细粮。均在十五石以上。又中、左、二营。并玛纳斯屯。四十一年分。种地遣犯、每名收获细粮。均在六石六斗以上。并与议叙给赏之例相符等语。所有该管官员、并著交部议叙。兵丁、赏给一月盐菜银两。遣犯、日给白面半觔。以示奖励。该部知道。　　

○又谕曰、永庆奏、库尔喀喇乌苏、精河、二屯。四十一年分。种地兵丁。每名收获细粮。均在二十石以上。又库尔喀喇乌苏、种地遣犯、每名收获细粮。七石六升零。均与议叙给赏之例相符等语。所有该管官员、并著交部议叙。兵丁、赏给一月盐菜银两。遣犯日给白面半觔。以示奖励。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十


大清高宗法天隆运至诚先觉体元立极敷文奋武孝慈神圣纯皇帝实录卷之一千二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。十一月。甲申。上诣皇太后宫问安。　　

○谕、前因汇辑四库全书。谕各省督抚、遍为采访。嗣据陆续送到各种遗书。令总裁等悉心校勘。分别应刊、应钞、及存目、三项。以广流传。第其中有明季诸人书集。词意抵触本朝者。自当在销毁之列。节经各督抚呈进。并敕馆臣详悉检阅。朕复于进到时、亲加披览。觉有不可不为区别甄核者。如钱谦益、在明已居大位。又复身事本朝。而金堡、屈大均、则又遁迹缁流。均以不能死节。靦颜苟活。乃托名胜国。妄肆狂狺。其人实不足齿。其书岂可复存。自应逐细查明。概行毁弃。以励臣节而正人心。若刘宗周、黄道周、立朝守正。风节凛然。其奏议慷慨极言。忠荩溢于简牍。卒之以身殉国。不愧一代完人。又如熊廷弼、受任疆场。材优干济。所上封事。语多剀切。乃为朝议所挠。致使身陷大辟。尝阅其疏内有洒一腔之血于朝廷。付七尺之躯于边塞二语。亲为批识云。观至此为之动心欲泪。而彼之君若不闻。明欲不亡得乎。可见朕大公至正之心矣。又如王允成、南台奏稿。弹劾权奸。指陈利弊。亦为无惭骨鲠。又如叶向高、为当时正人。颇负重望。及再入内阁。值逆阉弄权。调停委曲。虽不能免责贤之备。然观其纶扉奏草。请补阁臣疏。至七十七上。几于痛哭流涕。一概付之不答。则其朝纲丛脞。更可不问而知也。以上诸人所言。若当时能采而用之。败亡未必若彼其速。是其书为明季丧乱所关。足资考镜。惟当改易违碍字句。无庸销毁。又彼时直臣如杨涟、左光斗、李应昇、周宗建、缪昌期、赵南星、倪元璐等、所有书集。并当以此类推。即有一二语伤触本朝。本属各为其主。亦止须酌改一二语。实不忍并从焚弃。致令湮没不彰。至黄道周、另有博物典汇一书。不过当时经生家策料之类。然其中纪本朝事迹一篇。于李成梁、设谋惎害。具载本末。尤足徵我朝祖宗行事。正大光明。实大有造于明人。而彼转逞狡谋阴计。以怨报德。伏读实录。我太祖高皇帝。以七大恨告天师直为壮。神戈所指。肇造鸿基。实自古创业者所莫及。虽彼之臣子。亦不能变乱黑白。曲为隐讳。存其言、并可补当年纪载所未备。因命馆臣酌加节改。附载开国方略后。以昭徵信。近复阅江苏所进应毁。书籍内、有朱东观编辑崇祯年间诸臣奏疏一卷。其中多指言明季秕政。渐至瓦解而不可救。亦足取为殷鉴。虽诸疏中、多有乖触字句。彼皆忠于所事。实不足罪。惟当酌改数字。存其原书。使天下万世。晓然于明之所以亡。与本朝之所以兴。俾我子孙。永念祖宗缔造之艰难。益思兢兢业业。以祈天而永命。其所裨益。岂不更大。又何必亟毁其书乎。又若汇选各家诗文内、有钱谦益、屈大均辈所作。自当削去。其余原可留存。不必因一二匪人。致累及众。或明人所刻类书。其边塞兵防等门。所有触碍字样。固不可存。然祇须删去数卷。或删去数篇。或改定字句。亦不必因一二卷帙。遂废全部。他若南宋人书之斥金。明初人书之斥元。其悖于义理者。自当从删。涉于诋詈者。自当从改。其书均不必毁。使无碍之书。原听其照旧流行。而应禁之书。自不致仍前藏匿。方为尽善。著四库馆总裁等、妥协查办。粘签呈览。候朕定夺。并将此通谕中外知之。　　

○以广东广州协领穆格、为熊岳副都统。　　

○乙酉。谕军机大臣等、据户部奏、江苏、安徽、两省。乾隆二十六等年耗羡登答、兵马奏销登答各案。久逾例限。节次行催。尚未查覆。请旨饬交该抚等、严饬所属。迅速查明报部。以凭核办等语。外省奉部行查案件。均有一定限期。自应按限查覆。以凭核结销案。况前项未结各案。皆系陆续办剩尾零。无难计日清厘。何以逾限已过半载。屡催莫应。皆因外省陋习相沿。视部案为无关紧要。任意沉搁。以致尘案积累日多。殊属非是。著传谕该抚等、将行查各案。严饬所属。迅速查明报部。并将承办逾限各官。应行参奏者。即行查参。仍令嗣后咨查各案。务须按限答覆。毋得迟延逾限。以清案牍。户部摺、并钞寄阅看。　　

○丙戌。谕、奉皇太后懿旨。贵人钮祜禄氏。贵人伊尔根觉罗氏、俱著晋封为嫔。钦此。所有应行典礼。各该衙门照例办理。　　

○丁亥。上诣皇太后宫问安。　　

○以兵部尚书公福隆安、为国史馆正总裁。户部右侍郎和珅、为副总裁。　　

○旌表守正被戕四川温江县民文某女文氏。　　

○戊子。谕、昨阅国史馆进呈徐治都传。伊在湖广提督任内。攻剿叛贼。颇著劳绩。得有云骑尉世职。因袭次已满查销。著加恩仍赏给伊家。世袭罔替。至徐治都之妻许氏、当吴逆犯顺时。率仆御贼。中炮身死。义烈可嘉。著交该部补行旌奖。　　

○又谕、据博兴奏、前往黑龙江接取家眷之蓝翎侍卫绥坤保、至驿不骑换给之马。令跟役至厩所挑马。任意驰骋。因马力稍疲。伊跟役气忿。持刀将马扎伤。请将绥坤保交部议处等语。绥坤保、系加恩赏骑驿马之人。至驿不骑换给之马。辄令跟役至厩所混挑。及骑至中途。又因马力稍疲。持刀将马扎伤数处。以致倒毙。殊属目无法纪。绥坤保、著革职。解往本处。交该将军严加管束。其在京所得各项。俱著缴回。至扎死马匹之跟役。著交盛京刑部严审。从重治罪。　　

○大学士管两江总督高晋、遵旨覆奏、江苏省、安东等七州县。安徽省、凤阳等六州县。均毋庸加赈。止须明春借给口粮。惟泗州、旴＜日台＞、并泗州卫、被灾较重。请加赈一月。得旨、届时有旨。　　

○己丑。谕、据索诺木策凌奏、原任同知塞珠伦、自发往伊犁。在印房行走以来。自知罪过。诸事尽心。塞珠伦、可否赏给主事衔。应得各项。概不给与。令其在富森布所遗章京缺上行走。三年期满。出具考语。送部引见之处。请旨等语。塞珠伦、办理印房事务。实心奋勉。著加恩赏给主事衔。应得各项。不准给与。令其在富森布所遗章京缺上行走。仍照索诺木策凌所请。俟三年期满。出具考语。送部引见。　　

○豁除安徽贵池县、乾隆三十八年水冲沙压地四顷二十一亩有奇额赋。　　

○旌表守正被戕河南遂平县民安有才妻李氏。　　

○庚寅。上诣皇太后宫问安。　　

○旌表守正捐躯江苏无锡县民孙祖昌女孙氏。河南汲县民李建成妻王氏。　　

○辛卯。上幸瀛台。　　

○壬辰。上诣皇太后宫侍膳。　　

○谕、刑部议驳李质頴咨称、革监倪宏文、赊欠＜口英＞咭唎国夷商嗡等货银万余两无还。议将倪宏文、改拟杖流监追一摺。已依议行矣。此案李质頴办理甚属错谬。外国夷商。贩货来售。内地民人与之交易。自应将价值照数清还。若因拖欠。控告到官。尤宜上紧严追给领。并将拖欠之人。从重究治。庶免夷人羁滞中华。而奸徒知所惩儆。今倪宏文、拖欠夷商货银。数至盈万。实属有心诓骗远人。非内地钱债之案可比。至所供落价亏本。及赊与客贩、舟覆货沉等语。均系狡词支饰。岂可凭信。乃该抚仅将倪宏文减等拟徒。援赦杖责。殊属宽纵。又令该犯戚属。互结保领在外。设法措缴。是倪宏文仍可藉端延宕。徒使夷商旅居守候。而赀本终归无著。岂为平允。幸而部臣议驳。改拟监追。若竟朦胧照覆。则是地方官庇护内地奸商。而令外夷受累。屈抑难伸。其事实乖平允。殊非体恤远人之道。李侍尧、久任封疆。于抚驭边夷事宜。办理向为妥善。此等赊欠夷商货本之案。自应督抚会同讯办。以期允协。乃竟置若罔闻。惟任李质頴草率定案。咨部完结。殊属非是。李侍尧、著传旨申饬。至李质頴、平日尚能认真办事。何以审拟此案。荒唐若此。著交部察议。并著速饬承追之员。先将倪宏文监追。转饬该犯原籍。查产变抵。照数给与夷商收领。其不敷之数。勒限一年追清。如限满不能全完。即令该省督抚司道、及承审此案之府州县官。于养廉内按数摊赔。即传朕旨。赏给该夷商清赈归国。勿使向隅。其各员所赔之数。俟倪宏文名下追出抵还。仍将倪宏文、照部议发配。并将遵照办理缘由。即行具摺覆奏。　　

○又谕、据永庆奏、本年分。巴里坤营种地兵丁。每名收获细粮在十五石以上。古城等营种地兵丁。每名收获细粮在二十四石以上。并巴里坤种地遣犯。每名收获细粮在十五石以上。均与叙赏之例相符等语。所有巴里坤、吉城等处管屯官员、及管遣犯官员。俱著交部议叙。兵丁、著赏给一月盐菜银两。遣犯、著赏给一月口粮。该部知道。　　

○陕甘总督勒尔谨覆奏、遵查皋兰、金县、安定、会宁、盐茶厅、武威、平番、肃州、八处。本年夏禾被旱成灾。情形较重。现在正赈已毕。青黄不接之时。民食拮据。应再恳展赈一月。其余河州等二十一处。已蒙赈恤。请于明春酌借耔种口粮。足资接济。毋庸展赈。得旨、届时有旨。　　

○以广西布政使孙士毅、云南布政使朱椿、对调。　　

○癸巳。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸寿安宫、侍宴。翼日如之。　　

○甲午。谕军机大臣等曰、据刑部奏驳李质頴咨称、革监倪宏文、赊欠＜口英＞咭唎国夷商嗡等货银万余两无还。问拟杖责未协。议将倪宏文、改拟杖流监追一案。已依议行。并明降谕旨。将李侍尧申饬。李质頴交部察议。令将倪宏文家产变抵。仍勒限一年监追。再照部议发遣。如该犯限满不完。即令该省督抚司道、及承办此案之府州县、于养廉内照数摊出。并传朕旨。赏给该夷商收领归国。以示体恤矣。此等夷商估舶。冒越重洋。本因觅利而至。自应与之公平交易。使其捆载而归。方得中华大体。若遇内地奸民。设局赊骗。致令货本两亏。尤当如法讯究。乃李质頴、仅将该犯拟以薄惩。而欠项则听其自行清结。所谓有断无追。竟令外洋孤客。负屈无伸。岂封疆大臣、惩恶绥远之道。幸而刑部奏驳。朕始得知其详。为之更正。若部臣亦依样葫芦照覆。其错谬尚可问乎。中国抚驭远人。全在秉公持正。令其感而生畏。方合政经。若平日视之如草芥。任听地棍欺凌。而有事鸣官。又复袒护民人。不为清理。彼既不能赴京控诉。徒令蓄怨于心。归而传语岛夷。岂不轻视督抚。鄙而笑之。且或虑粤商奸恶。致呼吁仍复成空。将来皆裹足不前。洋船稀至。又复成何事体。且朕此番处置。非祇为此事。盖有深虑汉唐宋明之末季。多昧于柔远之经。当其弱而不振。则藐忽而虐侮之。及其强而有事。则又畏惧而调停之。姑息因循。卒至酿成大衅而不可救。宋之败。明之亡。皆坐此病。更不可不引为殷鉴也。方今国家全盛。诸属国震慑威棱。自不敢稍生异志。然思患豫防。不可不早杜其渐。＜口英＞咭唎夷商一事。该督抚皆以为钱债细故。轻心掉之。而不知其关系甚大。所谓涓涓不息。将成江河者也。朕统御中外。一视同仁。如内扎萨克诸藩。恭顺诚服。其辈行本小。朕皆抚若儿孙。每至必欢欣踊跃。与旧满洲蒙古之执役无异。即新附之准夷、回部年班来者。朕亦必联之以情。待之以礼。厚其饩赉而遣之。众亦莫不怀德感恩。几与内扎萨克相等。此皆内外臣工所共知者。即如伊犁与哈萨克易马一节。办理亦须妥善。或哈萨克所驱至者。本不皆善马。原不妨如法择而取之。若既是可用之马。即当按其所值。与之市易。始能经久无弊。设或所给缎匹轻薄。暗减其价。致所得不偿所售。哈萨克贸易。已非一日。皆能悉其底里。口即不言。而心岂能允服。既违立法通市之本意。其流弊且无所底止。朕每以此廑怀。该伊犁将军、不可不实力妥办。以裕永远之规。若听其日趋日下。而不知返。朕一有所闻。惟该将军是问。恐不能任其咎也。又如朝鲜、安南、琉球、日本、南掌、及东洋、西洋、诸国。凡沿边沿海等省分。夷商贸易之事。皆所常有。各该将军督抚等。并当体朕此意。实心筹办。遇有交涉词讼之事。断不可徇民人以抑外夷。即苗疆番境诸省。亦当推广此意妥行。若仍视为具文。再有此等事件。一经发觉。或经朕访闻。及为言官纠劾。必将该将军、督、抚、重治其罪。不能似此案之仅予议处也。将军、督、抚、皆朕委任之人。惟当善体朕意。毋怠毋违。自可寓久安长治之计。即我世世子孙。敬体朕训。守而勿失。亿万年无疆之庆。讵不在是耶。此旨著传谕各将军、督、抚、一体遵照。并著入于交代。令各后任永远遵行。勿稍玩忽。并另录一分。交尚书房。俾皆恪循罔懈。　　

○乙未。上诣皇太后宫问安。　　

</div>
    <div class="pagination">
<a href="清实录乾隆朝实录_page1350.html">上一页</a><span>...</span><a href="清实录乾隆朝实录_page1346.html">1346</a><a href="清实录乾隆朝实录_page1347.html">1347</a><a href="清实录乾隆朝实录_page1348.html">1348</a><a href="清实录乾隆朝实录_page1349.html">1349</a><a href="清实录乾隆朝实录_page1350.html">1350</a><span class="current-page">1351</span><a href="清实录乾隆朝实录_page1352.html">1352</a><a href="清实录乾隆朝实录_page1353.html">1353</a><a href="清实录乾隆朝实录_page1354.html">1354</a><a href="清实录乾隆朝实录_page1355.html">1355</a><a href="清实录乾隆朝实录_page1356.html">1356</a><span>...</span><a href="清实录乾隆朝实录_page1352.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
