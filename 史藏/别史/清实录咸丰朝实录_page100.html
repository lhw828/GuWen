<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 100 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 100 页/共 502 页</h1>
    <div class="content">○泰甯镇总兵官德春奏、遵旨敬诣昌西陵、查勘补种树株。添换黄土。得旨。妥慎栽种。不可草率。　　

○山东巡抚李僡奏、遵查东省海防。未便添用渔船。报闻。　　

○命奉天府府尹文俊来京。以山东按察使福济、为奉天府府尹。调山西按察使英桂、为山东按察使。以浙江盐运使麟桂、为山西按察使。　　

○缓徵山东历城、章邱、邹平、齐河、禹城、德平、长山、新城、齐东、济阳、东平、临邑、德、平原、东阿、惠民、阳信、乐陵、商河、滨、利津、蒲台、滋阳、甯阳、邹、汶上、阳谷、寿张、菏泽、单、城武、曹、定陶、钜野、郓城、濮、观城、聊城、朝城、堂邑、茌平、莘、冠、馆陶、邱、海丰、四十六州县、及德州、东昌、临清、济甯、四卫、被水被风被雹被虫民屯。新旧额赋。　　

○戊子。上御洞明堂、句到四川本年情实罪犯。停决斩犯十四人。余五十七人、子句。　　

○谕内阁、讷尔经额奏、筹办迎剥南漕、并动用解归原借海税银款、发给放空口粮一摺。本年南漕入东过迟。前经降旨、饬拨杨村船只。迅往剥运。兹据奏称、遵调杨村官剥一千只。赴临清州供剥。另调官剥一百只。赴安陵一带迎剥。所需放空口粮。著准其在海税解部项下。动拨银八千二百五十两。以济要需。事竣、照例扣还归款。至所称剥船在途守冻。议给口粮。临时体察一节。仍著该督严饬领剥各员。星速迎剥。即使河水稍冻。亦须设法打冰剥运。总期多到一船。即多收一船之米。傥因节候过迟。竟不能全数抵通。天津北仓、尚可截卸。断不可以守冻为名。迟延观望。徒致虚糜剥费。仍无益于仓储也。　　

○两江总督陆建瀛奏、江苏、安徽、江西、三省兵丁。皆有徵调。未能裁复旧额。请俟军务告蒇再办。得旨。著暂缓办理。俟何时可以议裁。即行奏办。　　

○以署吏部右侍郎罗惇衍、为顺天武乡试正考官。翰林院侍讲学士宋晋、为副考官。　　

○以直隶永定河伏秋防汛出力。予同知毛永柏等、升叙有差。　　

○己丑。上诣广仁宫拈香。　　

○至田村孝德皇后殡宫奠酒。　　

○谕内阁、徐广缙奏、十月初一日。驰抵湖南衡州。饬令福兴、督带兵勇。驰往长沙城外。会同向荣、攻剿河西一带贼匪。并派随营熟谙船炮之员弁杨雄昭等、随同高廉道沈棣辉、高州镇玉山、分队前进。徐广缙、亦即驰往湘潭。就近督办。所有福建兵三千名。业据饬令由萍乡一带堵截。其各省续调之兵。著即分劄岳州防堵。该大臣务当严申纪律。督率镇将等、同心协力。直捣城南贼匪。毋令纷窜。如有迁延观望。畏葸不前。甚至贼至即溃。贼出不追。贻误事机者。即将带兵之员。用朕赐遏必隆刀。军法从事。以振积玩而肃戎行。　　

○又谕、徐广缙、叶名琛奏、查明未能认真捕匪、并日久废弛之文武各员、请交部严议一摺。广东前署高州府知府胡美彦、前署茂名县知县胡宗政、于匪首凌十八、在平南拜会后。初次回至信宜。并未实力严拏。以致复窜郁林。升任梧州协副将前钦州营参将恒山、在任五年。捕务是其专责。乃任令各匪猖獗。营伍实属废弛。胡美彦、胡宗政、恒山、均著交部严加议处。　　

○谕军机大臣等、徐广缙奏、长沙城外。河西之贼。多于河东。并于江面搭造浮桥。见家河口、筑有炮台。意在牵掣我兵。且为他窜之计。该大臣务将河西股匪。先行剿灭。并将长沙城南贼巢。并力围攻。毋任逆首乘间窜逸。本日据苏布通阿奏、遵旨由四川驰赴湖南军营。著俟该提督到后。即拨给四川兵三四千名。令其督带。俾兵将相习。可收指臂之效。其所带员弁兵丁十二名。并会盐营游击姚鹏程、马边营守备张正伦、千总陈泽、王梦熊、及得力弁兵五十员名。著即归该提督统带。并由该大臣察看。酌量差遣可也。将此由五百里谕令知之。　　

○庚寅。上诣安佑宫行礼。　　

○诣绮春园、问皇贵太妃安。　　

○谕军机大臣等、张祥河奏、遵旨暂停团练、力行保甲一摺。前据该抚奏请于南山地方。择要举行团练。令民户出一丁。早晚练习。官为合操。朕以乡民良莠不齐。易聚难散。且陕境去楚匪滋扰之地尚远。恐地方官奉行不善。转致惊扰。当经谕以力行保甲。并随时教练弁兵。原期于保卫之中。寓镇静之意。兹据奏称、现停团练操演。将旧有卡堡。加以缮葺。修整器械。归库收储。壮丁造册存记。并饬训练弁兵。编查保甲等语。俱系地方官应办之事。即著照所议办理。边境地方紧要。戢匪安民。最为急务。必须平日勤加讲求。方能有备无患。著舒兴阿、张祥河、督饬所属。将各营弁兵、认真操练。俾成劲旅。并饬地方官、实力编查保甲。盘缉奸匪。不得因停止团练。遂于训练操防稽察等事。稍形疏懈。转负朕谆谆训饬之意。将此谕令知之。　　

○缓徵广西西江被贼各盐埠、应徵道光三十年课饷之半。　　

○辛卯。上诣大高殿寿皇殿行礼。　　

○还宫。　　

○以山东德州军政年逾六十官一员、精力未衰。命留任。　　

○壬辰。以册立皇后。前期遣官告祭天地太庙社稷。上亲诣奉先殿、行告祭礼。　　

○遣官告祭孝和睿皇后暂安寝殿。　　

○遣官告祭孝德皇后殡宫。　　

○诣寿康宫前殿拈香。后殿问皇贵太妃安。　　

○谕内阁、昨据舒兴阿奏、发遣官犯、中途串匪劫夺脱逃一摺。官犯陈昌言。系已革甘肃岷州知州。前因诬讦该管上司。审明发往新疆。充当苦差。现由该督定地饬解。胆敢商串匪徒。于中途劫夺潜逃。实属目无法纪。较之寻常人犯被抢逃脱尤出情理之外。且以官犯逃走。何至远扬无踪。著舒兴阿、遴委干员、督同失事地方员弁。并飞咨邻省。将陈昌言、并劫夺各匪、一体严缉务获。讯明商串劫犯确情。按律从严定拟具奏。　　

○又谕、季芝昌、王懿德、奏参延不进剿之水师提督一摺。福建水师提督郑高祥、督剿艇匪。甫经出洋。即藉称风大。按兵不动。继复以修理船只。折回厦港。置剿匪于不问。实属畏葸不前。郑高祥、著先行交部议处、仍令戴罪统带师船。出洋剿捕。务将各艇匪悉数歼除。傥再藉词延宕。即行严参。　　

○广西巡抚劳崇光奏、遵查粤西军营支发章程。惟优给壮勇雇值。及加增武职盐粮长夫。均与例案不符。系因军务紧急。量为变通。将来归入外销办理。尚非任意糜费。得旨。汝摺内声明外销之款。若无此旨。则未免含混。速定章程。从实核办。又奏、剿捕郁林州属土匪肃清。报闻。　　

○钦差大臣署湖广总督徐广缙、奏报接受钦差大臣关防。并陈在事镇将、半月以来。按兵不动。积玩已久。得旨。镇将各员。玩泄固久。然其中不无可用之人。第观驾驭何如耳。朕知汝办事。才尚可观。然望汝扩充度量。不致褊狭。懔之。　　

○闽浙总督季芝昌、以疾乞休。允之。调云贵总督吴文镕、为闽浙总督。以湖北巡抚罗绕典、为云贵总督。广东布政使崇纶、为湖北巡抚。　　

○命工部尚书麟魁、礼部左侍郎联顺、刑部右侍郎奕经、总管内务府大臣存佑、内阁学士许乃普、内阁学士署礼部右侍郎陶梁、正红旗汉军副都统托云保、镶红旗蒙古副都统忠泰、镶蓝旗满洲副都统西兴阿、在紫禁城骑马。　　

○以陕西西安军政年逾六十官十二员、精力未衰。命留任。　　

○予广西阵亡千总秦玉麟、外委陈兆龙、何成秀、祭葬世职。举人苏元初、赏恤如例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之七十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。十月。癸巳。谕内阁、明年二月二十六日。孝和睿皇后梓宫永远奉安。据钦天监奏、谨择于二月二十四日辰时。由昌陵隆恩殿、奉移至昌西陵隆恩殿。所有应行事宜。著各该衙门敬谨豫备。　　

○又谕、前据陆应谷奏、内黄县拏获脱逃遣犯沙二小、请旨即行正法。当交刑部速议具奏。兹据该抚查明沙二小、系强盗案内免死发遣之犯。于恩赦后脱逃被获。仍应按律拟斩。入于秋审办理。前奏拟请即行正法。系属错误。据实检举。沙二小一犯。著刑部查明照例更正。河南按察使沈兆澐、彰德府知府戴鸾翔、内黄县知县何怀珍、拟罪舛错。虽自行查出。究属疏忽。著交部分别议处。陆应谷、著交部察议。　　

○以署河南布政使郑敦谨、为广东布政使。　　

○命阿勒楚喀副都统萨炳阿、前往湖南军营。交钦差大臣徐广缙调遣。　　

○以赴援湖南省城剿贼出力。赏游击朱占鳌、巴图鲁名号。　　

○以固守湖南省城。赏副将邓绍良、总兵衔。知县王葆生、都司周兆熊、守备万年新、侯光裕、花翎。把总徐嵘等、蓝翎。余升叙有差。予阵亡千总赵继宗、祭葬世职。　　

○以山海关军政。年逾六十官七员、精力未衰。命留任。　　

○甲午。上御太和殿、宣制。册立皇后。王以下文武大臣官员。行庆贺礼。　　

○命大学士裕诚为正使。礼部尚书奕湘为副使。持节赍册宝。册立贵妃钮祜禄氏为皇后。册文曰。朕闻宝曜腾辉。俪乾枢而作配。金泥焕采。申巽命以扬庥。惟中宫实王化所基。而内治乃人伦之本。爰修茂典。式举隆仪。咨尔贵妃钮祜禄氏。教秉名门。庆贻勋阀。叶安敦而禔福。应地时行。本淑慎以流徽。伣天祥定。在昔虞廷慎典。肇传妫汭之型。周室延厘。必本河洲之化。既宜家而作则。当正位以称名。兹以金册金宝。立尔为皇后。尔其祗承荣命。表正壸仪。恭俭以率宫和顺以膺多福。螽斯樛木。树仁惠之休声。茧馆鞠衣。翊昇平之郅治。丕昭内则。敬迓洪禧。钦哉。　　

○山东巡抚李僡奏地方积习已深。力求整顿。得旨。汝办事认真。朕所深信。洵可谓不避嫌怨。如勉为之。　　

○乙未。上以册立皇后。诣寿康宫、皇贵太妃。前行庆加礼。　　

○御乾清宫。受皇后礼。　　

○御太和殿、王以下文武大臣官员。行庆贺礼。礼成。颁诏天下。诏曰。朕惟乾仪作俪。资厚载以成能。坤德顺成。佐健行于不息。粤稽昔典。丕著芳徽。治赞垂裳。缅娥台之表瑞。泽绵卜世。纪似幄之徵祥。惟壸政之克宣。教符内职。斯物宜之胥理。化浃寰区。朕寅绍丕基。诞膺景运。抚万几于宵旰。思一德之匡襄。贞贵妃钮祜禄氏。庆毓瑶源。徽彰璇阁。珩璜式协。既懿范之性成。国史罗陈。复前规之躬秉。浣絺绤而无斁。俭以持身。咏葛藟之交萦。仁能逮下。柔嘉懋著。允宜万福之绥。袆翟增辉。庶作六宫之则。爰诹吉日。特举崇仪。敬考典章。式昭位序。谨告天地宗庙社稷。于咸丰二年十月十七日。册立贞贵妃钮祜禄氏为皇后。体齐兰殿。襄郅治于龙飞。瑞溢椒闱。兆隆庥于燕翼。既成嘉礼。特沛恩施。所有事宜。开列于后。一亲王福晋以下。至奉恩将军妻室等。俱加恩赐。一民公侯伯以下。二品大臣以上命妇。俱加恩赐。一从前恩诏后、官员有升职改任、及加级改衔者。照其职衔给与封典。一八旗满洲、蒙古、汉军、妇人。年七十以上者。照例分别赏赉。一内务府三旗妇人。年七十以上者。照例分别赏赉。一各省老妇。有孤贫残疾、无人养赡者该地方官加意抚恤。毋令失所。一除十恶、及谋杀、故杀、不赦外。犯法妇人。尽与赦免。于戏。深宫资内助之贤。原端风化。寰海切母仪之戴辉仰星轩。宜遐迩之推恩。遍臣民而被泽。布告天下。咸使闻知。　　

</div>
    <div class="pagination">
<a href="清实录咸丰朝实录_page99.html">上一页</a><span>...</span><a href="清实录咸丰朝实录_page95.html">95</a><a href="清实录咸丰朝实录_page96.html">96</a><a href="清实录咸丰朝实录_page97.html">97</a><a href="清实录咸丰朝实录_page98.html">98</a><a href="清实录咸丰朝实录_page99.html">99</a><span class="current-page">100</span><a href="清实录咸丰朝实录_page101.html">101</a><a href="清实录咸丰朝实录_page102.html">102</a><a href="清实录咸丰朝实录_page103.html">103</a><a href="清实录咸丰朝实录_page104.html">104</a><a href="清实录咸丰朝实录_page105.html">105</a><span>...</span><a href="清实录咸丰朝实录_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
