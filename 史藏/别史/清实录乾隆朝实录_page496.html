<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 496 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 496 页/共 1860 页</h1>
    <div class="content">○御史薛澂参奏大学士张廷玉诈伪负恩。得旨。朕既有旨交大学士九卿议奏。自有公论。似此下石之谈。谁则不能。著发还该部知道。　　

○御史冯元钦奏军机房请改名枢密院。蒙简用者。即以原衔掌理院事得旨。本朝内外官职、俱已大备、载在会典皇考时设立军机房。不过以为承旨办理机务之地。并非独重其权显为官职也、今朕因之亦云诘尔不忘之义耳。冯元钦所奏未识体要。其还之。该部知道。　　

○补行乾隆十三年山东省军政、卓异官一员。不谨官一员。罢软官二员。才力不及官一员。山西省卓异官七员。罢软官一员。年老官二员。有疾官一员。才力不及官二员。分别升赏处分如例。　　

○辛卯。上诣皇太后宫问安。　　

○御乾清门听政。　　

○谕、大学士九卿议、保举经学人员。如何分别考试。以觇实学。请敕下礼部定议之处。所议尚未周协。若交礼部定议。则必指定如何出题考试人人皆得豫为揣摩。转启弊窦。且仍不出举场应考习套。何能觇其实学。此番大学士九卿所举。为数亦觉过多。果有如许淹通经学之士。一时应选。则亦无烦特诏旁求矣。各省督抚所举。尚未奏到。应俟到齐之日。合内外所举人员。大学士九卿、再行公同核定。无采虚名。以昭慎重。核定后。请旨调取来京引见。朕亲加临试。庶得实学宿儒。光兹盛典。　　

○又谕大学士九卿所议、张廷玉除不准配享外。应革去大学士职衔并伯爵不准回籍。留京待罪等语。固属公论佥同。然未喻朕始终加恩之意。所议犹有未协。夫张廷玉之罪固在于不亲至谢恩。而尤在于面请配享。其面请之故。则由于信朕不及此其所由得罪于天地鬼神也然朕念张廷玉为耆旧大臣蒙皇考隆恩异数。优渥逾涯。自朕临御以来加意矜全。曲为体恤。即今此许令原官致仕。许令配享庙廷。前后所降谕旨。及御制诗篇。其眷待之优崇。中外大臣。具所备悉。本欲保其晚节。以成全美。令乃甘自暴弃。实非思虑所及料。设令朕意稍有勉强。则进退予夺。惟朕所命。何难不许。其予告。其面请配享。亦何难却之不从。且又何能逆料其不亲来谢恩。而故加此种种格外之恩。以为陷于有罪之地耶。乃谢恩不来。次日又来。俱令人不解。是岂非其得罪于天地鬼神。有莫之为而为者。使之自为败露。以为在朝大小臣工之戒耶。夫配享乃皇考遗诏。朕何忍违观其汲汲面请。惟恐不得之意。直由信朕不及故耳。张廷玉事朕十有四年。朕待群臣事事推心置腹而伊转不能信。忍为要挟之求。观其如此居心。其有不得罪于天地鬼神者耶。且配享大典。千秋万世。自有公论。得所当得。则为殁世之荣。苟其过分叨恩。徒足供人指摘。何荣之有。试思太庙配享。皆佐命元勋。张廷玉有何功绩勋猷。而与之比肩乎。鄂尔泰尚有经度苗疆成绩。而张廷玉所长。不过勤慎自将。传写谕旨朕诗所谓两朝纶阁谨无过耳。而靦然滥膺俎豆。设令冥冥有知当踧踖惶悚。而不能一日安矣。此在朕平心论之。张廷玉实不当配享。其配享实为过分。而竟不自度量。以此冒昧自请有是理乎。及其老也戒之在得岂有辗转思维。惟知自私自利。不惟得之生前。而且欲得之身后。不亦昧于大义矣乎。但如大学士九卿所议、不准配享。革去大学士勤宣伯。令其在京待罪。不知者将谓朕初不许其归里侑庙。而谬加恩。终抵之罪矣。朕不云乎。张廷玉忍于负朕。朕不忍负张廷玉。朕之许张廷玉予告。原系优老特恩。明纶甫降朕不食言。其大学士由皇考时简用。至今二十余载。朕亦不忍加之削夺。配享恭奉皇考遗诏朕终不忍罢斥。至于伯爵。则朕所特加。今彼既不知朕。而朕仍令带归田里且将来或又贪得无厌。以致求予其子者。皆所必有。朕亦何能曲从至是。著削去伯爵以大学士原衔休致。身后仍准配享太庙。夫以年老予休之大臣。志满意得。自恃其必不加罪。遂至求所不当求。而忽其所不可忽。必致入于罪戾而后已神明之昭鉴可畏如此大小臣工其可不以此为戒乎。至所议汪由敦革任之处朕前旨已令在尚书任赎罪张廷玉之举荐亦不因伊求请而得其将来瞻顾师生之伎俩。一举一动。莫能逃朕洞鉴。伊后此之能承受恩典。与不能承受无不自己求之。且观其效力何如。著仍照前旨革职留任。　　

○又谕今年恩诏祭告岳渎人员回京召对时多有奏及该省督抚帮助路费者。皆称沿袭向例。伊等所应得。有全收者。有收其半或有不收者。问其所动何项。则皆出自督抚养廉。凡奉差人员既经乘传。各有廪给。又何需资给路费。微员笔帖式之类。各督抚与以数十金之盘费。尚在人情之内。若三四品之堂官。独不顾名思义乎。至钦差大臣有特交查察事件。于地方督抚。既有公事相涉。尤不可不严介自持。不独体制宜敦。亦嬚疑当避。乃亦有收受馈赆。或称借用者。可见外省交际赠遗。积习未除。若不明示防禁。安能弊绝风清夫养廉之设以资督抚日用著为定额若移以他用。必致日给不敷。又将别图巧取此端断不可长。著通行严饬各督抚等。嗣后毋得与钦差人员私相馈遗。以开苞苴贿赂之渐。钦差大臣亦毋得私自取受以蹈簠簋不饬之嫌。若仍阳奉阴违或被纠参或别经发觉定严加议处。　　

○又谕三和自补授工部尚书以来事事周章不能妥协。朕今日御门听政。伊又迟误不到。乃器小易盈。不足胜任。著以工部侍郎用。众佛保不识汉字。不必管理部务。其员缺即著三和补授。工部尚书员缺。著哈达哈调补。兵部尚书员缺。著舒赫德调补。舒赫德管理兵部、兼管步军统领。职掌既繁。不必在军机处行走。户部尚书员缺。著海望调补。不必兼管太常寺事。木和林补授礼部尚书。其礼部侍郎员缺。著马灵阿署理。兵部侍郎员缺。著观保补授。兆惠未回京之前。仍著暂署刑部侍郎。　　

○谕军机大臣等、据兆惠、策楞奏称、管理粮务之茂州牧陈克绳。及汶川令王声銮。急公勤慎。尽心竭力。奏请酌量加恩等语。军行重务。该州县于运粮筹饷等事果能实力奉公。自应加恩嘉奖。王声銮既有应赔银两。应俟措交完项时。再行奏请。至所奏陈克绳撙节夫价一事。据称雇夫换班。按例需银五万余两。而该员止给发八百余两。民情帖然。虽系该员通融妥办。绝无异议。事在已往。亦祇听其办理。但若因此加以奖许。殊不可以为训。转输关系綦重雇用民力。给价自有定例。过求撙节。刻减病民。为害匪细。倘据策楞所奏、宣示奖劝。则将来或遇筹办军粮。援以为例。大非国家政体。陈克绳此次办理。固属妥协可嘉将来奏请加恩。祗须将伊转饷如期。节帑奉公之处。笼统陈请。其夫价一事。不必叙入。可传谕策楞知之。　　

○又谕、朕昨经降旨开春不围之便。前赴五台。今思若先至霸州。俟水围既毕方至五台。为日既多。且奉皇太后圣驾前往。宫眷随行船只需用。应较前加倍。一时雇觅维艰。而行宫窄狭。亦复难于驻跸。朕意春间竟由都中直赴五台。其道路营盘业经指定。且向有章程。自易办理。可不至急遽。其由五台至太原。由太原出固关进京一路。是否可行。应令阿里衮、方观承、会同商定。如不可行。即不必豫备。仍由龙泉关一路回銮。至保定时。皇太后宫眷宫眷由陆路回京。朕分途至霸州。其时尚可行围。即豫备行围。不过乘舟巡览。顺道阅视永定河堤工。如此则不费周章。易于办理。霸州离京甚近。即此番不行水围。或下年再往。或另定行期。俱无不可。速传谕该督抚知之。　　

○礼部议奏、归化城都统。系专管内扎萨克蒙古民人交涉事件。该处协办同知笔帖式等申报都统。均有稽查督催之责。嗣后应照州县见督抚仪注从之。　　

○以故三等子六十五子积福、二等男金璋子履巽、袭爵。　　

○以吉林将军永兴、为湖广总督。湖广总督新柱、为吉林将军。　　

○准噶尔部人沙喇克等来降。命赏给安插如例。　　

○壬辰。五朝国史告成。　　

○癸巳。兵部议准安徽巡抚卫哲治奏称、安、徽、宁、池、太、广六府州属马田租稻。向系折米搭放兵粮。其不通水路州县。俱折徵充饷。嗣于十二年经前。抚臣潘思榘奏改徵收本色。今查歙县马田。坐落休邑。山地瘠薄。止播杂粮。且岭路崎岖。运脚浩繁。该县每年余剩租稻。仅百有余石。添补仓廒。为数甚微。不若折徵充饷为便。从之。　　

○授和硕康亲王崇安子永＜奎心＞、为二等镇国将军。固山贝子弘景子永珀、为二等奉国将军。多罗愉恪郡王允禑子弘富、和硕裕亲王广禄子亮京为三等镇国将军。三等奉国将军伯祥子广普为奉恩将军。　　

○甲午。谕热河总管什图奏称、本月初十日夜间。贼入波罗河屯行宫将陈设物件、盗去数件。因将该管千总兵丁等送地方官严加审讯等语。什图系专管行宫之人。平素即应严饬该千总兵丁。令其妥为巡查。今波罗河屯行宫之物件被盗什图视为于伊无干。并未认罪。仅参千总兵丁。甚属非是。什图著交内务府大臣、议处具奏。其被盗物件。著交地方官严查务获。　　

○乙未。上诣皇太后宫问安。　　

○命安徽巡抚卫哲治来京。调云南巡抚图尔炳阿、为安徽巡抚。广东巡抚岳浚为云南巡抚。以奉天府府尹苏昌为广东巡抚。工科给事中图尔泰、为奉天府府尹。　　

○青州将军额尔图、缘事革职。以署天津都统西勒扪、为青州将军。商都达布逊诺尔驼马厂总管罗山、为天津都统。　　

○丙申。甘肃布政使张若震奏、甘省岷州西和、泰州秦安、礼县、成县、河州、等州县。节年额徵存仓余粮。共二十四万石有奇。现无别项支用。除常平仓粮。应仍旧积贮外。其西和秦安成礼、四县余粮。应各留一万五千石。岷州留二万石。秦州留四万石。河州留三万石。余均变价解司。以为豫买满兵粮草。及拨充兵饷之用。嗣后每岁额徵及估兵食之外。总按额留之数存贮。余于每年三四月间变旧存新。倘值歉收。毋庸变解报闻。　　

○丁酉。谕军机大臣等据阿里衮奏称、由五台至太原。以及平定固关、一路。计修治石路等事。为时急迫。难于克期豫备等语。朕前旨原谓太原至固关一路。如果难于豫备。即由原路往回。今阿里衮既奏豫备拮据。朕已批令竟豫备长城岭一路。可再传谕方观承、阿里衮。明春巡幸。由保定前往五台。仍自原路回銮。即往霸州水围方观承等遵照速行豫备。其太原至固关回京之处可不必办理。并知会向导努三等。亦毋庸查勘。　　

○调江苏布政使辰垣、为四川布政使福建布政使永宁、为江苏布政使以福建按察使陶士僙、为福建布政使。调甘肃按察使顾济美、为福建按察使。以陕西西宁道杨应琚、为甘肃按察使。　　

○戊戌。户部议覆广西巡抚舒辂奏、参革河池州知州朱红、侵亏帑银限满未完一案。著落原任抚藩分赔。并请将杨锡绂、唐绥祖、交部察议。得旨。舒辂原奏、自为朱红亏空无著起见。是以奏请著落原抚藩分赔。部议已经照覆。仍请将该抚藩徇庇失察之处。交部察议。朕详阅案情。唐绥祖有致书署任知州情节。诚不免于徇庇。而杨锡绂偏向朱红之处。可保其必无。至于失察亏空。过于宽纵沽名则杨锡绂不能辞其罪。然分赔已足示惩。仍复察议。实为过重。加恩免其交部。唐绥祖著该部议处具奏。　　

○己亥。孝庄文皇后忌辰。遣官祭昭西陵。上诣皇太后宫问安。　　

○谕祭祀齐集。典礼攸关大臣官员俱应恪遵定制。共矢诚敬。朕从前降旨训戒。不啻至再至三。今查辅国将军都详奉国将军成仁、尚德、侍读学士苏章阿子爵德福男爵楚库苏尔鼐。祭祀齐集。数次不到。殊属不合。著交该府该部、察议具奏。奉国将军查库齐侯马国忠、子爵达克萨哈、男爵额尔德尼。一应祭祀。俱未前往。尤属懒惰不堪。俱著照李坦之例革职。　　

○谕军机大臣等、纪山奏到、珠尔默特那木扎勒、告称伊兄珠尔默特车布登抢马一摺。著抄录译汉。交该督策楞、该提岳钟琪阅看。朕观珠尔默特那木扎勒为人。暴戾不驯。恐其从此滋事。纪山孤悬彼地。不免为所挟持。将来恐遭毒手。不可不虑。川藏相接。该督等当时时留心察访探听遵照前旨。密为豫备。不可丝毫漏洩。一得实在情形。及纪山在彼光景。即行据实奏闻。如或特旨交办。即可迅速起程。方于事机相合。再者明年万寿。应遣章嘉呼图克图、进藏熬茶。另派大臣酌带川省满汉官兵护送。乘便即为权宜办理似可不动声色。较为稳便此时尚在商酌。应否如此办理。著详悉传谕该督提等。亦密为商酌。速行奏闻。　　

○又谕护军统领什图、在紫禁城内值班。不得夜间巡查堆拨街道。著不必兼步军右翼翼尉。所遗员缺。著副都统和琫额兼管。　　

○命镶黄旗蒙古副都统达松阿、以原衔为商都达布逊诺尔驼马厂总管。并兼阿尔台驿站事务。　　

○庚子。谕军机大臣等、前命傅清往驻西藏。已将纪山奏摺并所降谕旨。通行抄寄。令其阅看。具可得其大概。今又据纪山奏称、珠尔默特那木扎勒告称伊兄前来抢马。因调旁近兵丁堵御且有夏秋间令其兴师问罪之语。朕初阅纪山奏摺。即疑为珠尔默特那木扎勒捏造衅端因以诬陷快其夙嫌。即此番纪山所奏皆出自珠尔默特那木扎勒所属人等告知之事。虚实殊不可信。纪山孤立藏地。左右前后。皆珠尔默特那木扎勒之人。何从得一真消息。观其所奏。虽有令伊兄弟和好之语。而皆偏向珠尔默特那木扎勒。纪山之胆怯气馁。为所挟制。已属显然。不知纪山何以畏惮若此。伊初至藏。即与珠尔默特那木扎勒相对盟誓。甚至具摺请安奏事。皆与一同列名。此皆大失体制。傅清到彼。应以己意当循照旧例。不与一同列名。以大义晓谕珠尔默特那木扎勒。并密行传谕纪山。令自知其错谬。若此旨到迟。而傅清业已到藏。又随同纪山与珠尔默特那木扎勒、列名奏事请安一二次。则此事不必提起。以致生彼之疑矣。自朕观之。珠尔默特那木扎勒暴戾不驯。狡诈叵测。留之终必为患。本欲遣策楞、岳钟琪、酌派满汉官兵一二千名。明告以伊兄攘夺称戈。恐于彼不利。特令派兵相助俟策楞等至藏。即可乘其不备。将珠尔默特那木扎勒正法。再行出示晓谕。以出于该督等便宜行事安众人之心。众人素怨其酷虐。自必帖然。更召珠尔默特车布登、晓以大义。令袭伊父颇罗鼐贝勒职衔。统辖旧部。不使管理嘎陇事务。似可为分彼重权。久远宁谧之计。但念川省兵戈甫息。更事徵调。未免骚动。督提俱往。人心更觉张皇又不知果否能如此办理倘有差失。则所伤实多。是以迟迟未定。又欲于来年万寿。遣章嘉呼图克图赴藏熬茶。或督或提。遣兵护送。或另遣大臣前往。于熬茶之便。随宜相度。即行翦除。使迅雷不及掩耳。亦未知可否。如此办理。于事势能与不能。办理后人心是否允服。总不能得彼中实在情形。所有筹画皆不过泛论。未得确然定见。傅清久驻其地。向所熟悉。现在到彼。尤可得其实情。著一一筹酌详悉奏闻。或珠尔默特那木扎勒。不过一强悍无知。不足为虑。即自戕其兄兼有兄众亦不能将来为害地方。实系其兄不法。而珠尔默特那木扎勒、乃为国家出力之人则是朕与诸大臣在此遥度。未免视彼太优。以致过生疑虑。竟可付之不问。种种情节。务一一详悉备细奏闻。应如何办理。将来即可斟酌密办。但须密之又密。往来章奏。俱由摺匣封递。纪山摺、并谕策楞等谕旨。一并抄寄阅看。　　

○实授巴海为熊岳副都统。　　

○是日起。上以岁暮祫祭太庙。斋戒三日。　　

○辛丑。谕军机大臣等、河南南阳镇营伍。甚属废弛。前任总兵金贵、不能实力整顿。朕已降旨斥退。令改光宗调补。其本镇所属各营。大抵阵法参差。弓马软弱。军纪不振。相沿已久。不可不力为振刷。可传谕改光宗。令其加意训练。整肃戎行。务使涤除旧习。部伍改观。亦不得存欲速之见。若仍因循玩忽。有负朕委任之意。惟该镇是问。　　

○调安徽按察使台柱、为江苏按察使。以江苏盐法道和其衷、为安徽按察使。　　

○壬寅。以岁暮袷祭。遣官祭太庙中殿、后殿。　　

○命工部侍郎拉布敦、往代纪山驻藏办事。　　

○是日。庚午年立春。顺天府进士春山宝座。　　

○癸卯。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭太岁之神。　　

○甲辰。上诣皇太后宫问安。　　

○御保和殿。筵宴朝正外藩。左翼喀尔沁多罗郡王拉忒那锡第、固山贝子多罗额驸扎拉丰阿、镇国公多罗额驸瑚图灵阿、辅国公敏珠尔拉布坦、巴林多罗郡王琳沁、固山贝子策灵敦多克、和硕额驸德勒克喀尔喀多罗郡王多罗额驸桑阳多尔济、固山贝子旺扎勒、辅国公密什克车布登扎布、扎萨克一等台吉旺布多尔济、勃罗尔、策灵、旺舒克、布达扎布、科尔沁多罗贝勒特古斯额尔克图、固伦额驸色布腾巴勒珠尔、多罗额驸色旺诺尔布、固山额驸索诺木、敖汉多罗贝勒固山额驸罗布藏、阿巴噶固山达尔汉贝子齐旺、右翼喀尔喀扎萨克图汗班达尔、多罗郡王德木楚克、固山贝子多尔济旺舒克、辅国公齐旺、公品级三达克多尔济、扎萨克一等台吉恭楚克扎布巴尔丹、青海多罗郡王索诺木丹津、固山贝子丹巴、噶尔丹旺舒克、乌珠穆沁多罗额尔德尼贝勒车布丹、镇国公朋舒克拉布坦科尔沁固山贝子和硕额驸达尔玛达都、固山额驸古穆罗布藏敦多布、镇国公索诺木色楞、厄鲁特镇国公恭楚克、郭尔罗斯辅国公额尔登、土尔扈特扎萨克一等台吉达尔济达什敦多布等。及内大臣大学士等宴。召巴林多罗郡王琳沁、敖汉多罗贝勒固山额驸罗布藏、喀尔沁固山贝子多罗额驸扎拉丰阿、辅国公敏珠尔拉布坦、阿巴噶固山达尔汉贝子齐旺、喀尔喀固山贝子旺扎勒、辅国公密什克车布登扎布、科尔沁固伦额驸色布腾巴勒珠尔、喀尔喀扎萨克图汗班达尔、多罗郡王德木楚克、固山贝子多尔济旺舒克、辅国公齐旺青海多罗郡王索诺木丹津、乌珠穆沁多罗额尔德尼贝勒车布丹、镇国公朋舒克拉布坦、科尔沁固山贝子和硕额驸达尔玛达都、厄鲁特镇国公恭楚克、至御座前。赐酒成礼。　　

○是月。直隶总督方观承奏、查鲇鱼关、大安口、黄崖关、将军关、各口外开垦地亩。系在禁地石碣外俱经报明升科。并无私垦。其大小黄崖二口外诸山。杂色树木。向由地方官给票樵采。殊未妥协。应请嗣后商民有于两处出口采伐者。俱令赴部请领印票。始准守口员弁验放。至遵、蓟、二州属石碣以外。地多榛芜。遇秋乾燥。逼近火道。恐有疎虞。是以向来听民樵采。仍应照旧办理。其千松背山、近喀喇河屯等处行宫。树木应禁樵采。得旨。览。交地方官时当查察。毋致日久怠玩可也。　　

○安徽巡抚卫哲治奏、赈济贵池等二十州县卫。因粮价平减。概给折色。至凤、颖、等属。向有无业民人。于秋收种麦后。往往挈眷远出谋生。非尽由被灾而然。无庸留养资送。此外间有老幼残废之流。已饬属邑查明。理予安顿。得旨。览奏俱悉。　　

○山西布政使朱一蜚奏、明岁西巡。自五台由太原。至直隶交界道路。俱易修治。俟要务稍清。即当亲往查看。随路指示属员妥办。太原行宫。已奉旨停建。其桥道营盘。以及城垣古迹。量需修垫整葺之费。俱一一缕禀抚臣。转请具奏。古迹内有堂楹两三间。堪备圣驾憩息之所。理应敬谨将事。勿敢草率。此外如将色制成鲜花。多结彩棚。沿舍铺毡。有累商民之事。臣悉恪遵谕旨。禀商抚臣。不敢稍涉华靡。得旨。甚是。知道了。　　

○陕甘总督尹继善奏、现在办理夷使交易之事。总期斟酌得中。务持大体。固不便与夷人锱铢较量。亦不应使帑项虚糜。臣已切饬肃州镇马得胜、甘肃道张廷枚、相机督办。并委熟习交易之游击赵得宜、协同料理。于节制之中。寓以宽大。不使夷人觖望。有失轻重之宜。报闻。　　

○四川总督策楞奏、西藏原驻兵五百名。自炉至藏。复层次设立台站。虽以数而论。兵止五百。然数年来安静无事。未始不赖乎此。今甫经奏裁。而珠尔默特那木扎勒、不数月而即有此一番举动。且现又添驻大臣。爪牙不过百名。不特当有事之际。实不足资其调遣。即平常无事之时。亦恐无以重体统而联声势。臣愚以为虽甫经议裁。但设兵驻防。有益于藏地之事为大。人多米贵之事为小。可否即藉此番珠尔默特车布登之举。特降谕旨。令照原额设兵。以资该郡王之声援。亦属随时酌办。既不致启其揣测。亦可无前后互异之嫌。得旨。如此反恐启彼之疑也。　　

</div>
    <div class="pagination">
<a href="清实录乾隆朝实录_page495.html">上一页</a><span>...</span><a href="清实录乾隆朝实录_page491.html">491</a><a href="清实录乾隆朝实录_page492.html">492</a><a href="清实录乾隆朝实录_page493.html">493</a><a href="清实录乾隆朝实录_page494.html">494</a><a href="清实录乾隆朝实录_page495.html">495</a><span class="current-page">496</span><a href="清实录乾隆朝实录_page497.html">497</a><a href="清实录乾隆朝实录_page498.html">498</a><a href="清实录乾隆朝实录_page499.html">499</a><a href="清实录乾隆朝实录_page500.html">500</a><a href="清实录乾隆朝实录_page501.html">501</a><span>...</span><a href="清实录乾隆朝实录_page497.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
