<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 178 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 178 页/共 681 页</h1>
    <div class="content">○庚子。以户部郎中王士正、诗文兼优、改授翰林院侍讲　　

○辛丑。扬威大将军和硕简亲王喇布疏报、护军统领哈克山、于本月初二日、率领满汉官兵、分路进剿、大败逆渠韩大任、陈尧元、李懋珠等、于老虎洞等处、烧毁营寨、阵斩贼兵六千余级、擒杀伪总兵副将等三百余名。贼势穷蹙、诣福建康亲王军前投诚。下部议叙　　

二月。壬寅朔。上以多罗温郡王佛永辉薨、辍朝二日　　

○甲辰。谕兵部、广东兵变时、被掠男妇子女、可令平南王尚之信、总督金光祖等、严行察出、令人民识认、悉皆发还、俾其父子夫妻完聚。粤西平定之日、将军莽依图、傅弘烈等、亦各察明被夺人口、遣还原籍　　

○江宁将军额楚疏报、总督金光祖、自浔州进兵失利。得上

□日、金光祖不守梧州、希图立功、轻进失利、梧州不无可虞。万一梧州失守、则进取平桂大兵后路亦阻。向调将军莽依图等、速赴梧州、因平南王尚之信、不亟发船至韶、致误军行、不可谓非王失机也。梧州乃两广接壤要地、不可不增遣重兵。驻韶将军额楚、都统勒贝等、即率兵前往戍防。尚之信亦多遣精兵协守。驻赣将军觉罗舒恕、率兵往守南雄、兼顾韶州。大将军简亲王、量遣官兵、与巡抚佟国桢、总兵官哲尔肯等、同守赣州。寻抚蛮灭寇将军巡抚傅弘烈疏言、吴逆悉其骁锐、俱向广西。乞遣附近官兵、星驰应援。得上□日、额楚等速赴广西、与将军莽依图、傅弘烈等、共筹攻守之策。两兵既合、可著莽依图总统、额楚、勒贝等、参赞。尚之信亲率将士、速进广西、接济大兵。若尚之信必难离会城、宜多拣精锐、速往应援。额楚等兵、既进广西、将军舒恕、不必俟简亲王所遣之兵、即率师迅赴南雄。寻平南王尚之信疏言、臣奉命进取宜章郴永、行至清远、以总督金光祖、及高州等处报警、遂还会城。今潮阳诸处、又报海贼突犯、臣所属官兵有限、不能分应。得上□日、潮州、惠州、既有将军赖塔、靖南王耿精忠、提督王可臣等镇守、剿御海寇、不为不足。今将军莽依图等、深入广西、事机所系甚重。且广西早定、则湖南之寇、不敢自存。尚之信其以沿海地方、付赖塔等、亲往接济广西大兵、母误军事　　

○乙巳。谕将军穆占、尔所密奏事宜、朕已悉知。前议政王大臣所议、因无接济之兵、令尔前进。今贼韩大任穷蹙来归、诸处俱已克复、江西全省将士、皆有余暇、故著简亲王与尔会同酌议、移文想尚未至、尔是以先为陈奏耳。在廷所议、乃合诸路情形、统筹全局。览尔将军等所奏、各执己见者甚众、此皆无济于事。嗣后须当同心勉力。无负委任。将军身体如何、彼处诸将士好否。原奏发回。特谕　　

○丙午。户部议覆、奉天府府尹金鼐疏言、辽东生聚未众、且旗民错处、今欲清丈隐地、必同盛京户部、履亩逐一查看。万一奉行稍有不善、必致民人惊扰。伏乞轸念穷黎、不拘年限、听民自首、令地方官每年清查、无论多寡、随查随报。庶几国赋日增、人民渐集。应如所请。从之　　

○丁未。上诣太皇太后宫、问安　　

○遣大学士冯溥、祭先师孔子　　

○予故一等阿思哈尼哈番石玺、祭葬如例　　

○戊申。祭大社、大稷。遣内大臣公舅舅佟国纲行礼　　

○己酉。太皇太后圣寿节。上亲撰表文。率王以下、文武大臣侍卫等、诣太皇太后宫上表。行礼。恭献玉壶、金爵等件。表文曰、慈德同天、五福集箕畴之盛。遐龄配地、万方腾嵩祝之声。冈陵献瑞于瑶阶、永符安吉。日月呈辉于宝算、常并升恒。远迩尊亲。寰海忻忭。恭惟圣祖母昭圣慈寿恭简安懿章庆敦惠温庄康和仁宣太皇太后陛下、性成至德。躬备纯禧。懿训弘深、范累朝而作则。恩施高厚、含万物而化光。启景运于维熙。正期颐之方茂。南极光连宝婺。隆名永戴重闱。东风庆入韶年。佳气恒瞻二月。肃绮筵而介寿。捧玉醴以称觞。藉庭实之微仪。冀慈颜之一顾。欢生殿陛。喜溢阶墀。臣祗奉诲言。仰承鞠育。合臣民之颂祝。率子姓以赓扬。伏愿福嘏无疆。寿祺增盛。玉册焕千秋之彩、徽音偕星汉同昭。瑶池垂五色之云、景祜与乾坤咸泰。臣踊跃欢忭之至。遵懿上□日、停止筵宴　　

○庚戌。谕户部、积贮系国家大计、年来各路兵马、需用粮饷浩繁。在外总督巡抚、及经管钱粮各官、俱宜洁己奉公、殚心稽察。一应支放开销、务严加核实节省、方于军国有裨。近见各路奏销、或制备物料、并不先行题明、藉口军机紧急、滥请销算。或不行察核、重复支给、又不为扣抵。或朦混重领、希图利己、致滋糜费、以及侵欺浮冒、种种弊端、难以枚举。以后应作何禁饬、尔部会同吏、兵、工、三部、详议具奏　　

○予故多罗温郡王佛永辉、祭葬立碑、谥曰哀　　

○先是、定远平寇大将军和硕安亲王岳乐疏言、提督赵国祚、奉调茶陵、理宜即遣。但赵国祚所驻、乃边江要地、日与逆贼礟火相加、实难遣赴。而他处守兵、又不可撤。今就近以守醴陵兵、每佐领二人、付署副都统公倭赫、率赴茶陵驻守。至是、征南将军都统穆占疏言、茶陵、攸县、安仁、永兴、酃县、幅＜巾员＞辽阔、与贼逼近、臣等虽击败贼首郭应辅等、而余贼大半、仍匿酃县山谷中。且吴三桂盘踞衡州江之东岸、有伪将军马宝等立营、独令倭赫控制诸地、兵力殊单。得上□日、穆占著俟简亲王至湖南日、会同定议。如协力同进、则量留简亲王兵、守茶陵、攸县、等县。若分道而行、江西袁州、已属内地、总兵官赵应奎、可率标兵与倭赫并力。赵国祚仍留长沙。今江西已平、简亲王进取湖南、其江西绿旗官兵、听随宜调用　　

○辛亥。升都察院左副都御史邵甘、为总督仓场户部侍郎　　

○免江西丰城等九县、康熙十六年分水灾额赋　　

○壬子。孝康章皇后忌辰。遣官祭孝陵　　

○癸丑。户部议覆、江西总督董卫国疏言、查江西、南赣、吉安、三府、原食淮盐。后改食粤盐。康熙五年、两淮御史黄敬玑题请、将吉安一府、仍食淮盐。赣南二府。未经更改。今该督既称改食淮盐、官民俱便。应如所请。从之　　

○甲寅。先是安远靖寇大将军贝勒尚善疏言、得鸟船四十艘、可以破贼。因令江南造船、如数送往。后尚善复奏、目前水小难行、俟三月后、湖水既涨、添造之船、度亦告成、彼时酌量水势、相机进取。上谕、湖中所需之船、已如数办遣、尚善复尔迁延。观其所奏、虽添造船成、又必旁借事端、稽缓时日。且公温齐率往之兵、本令剿贼、非俾驻守荆岳也。况添造之船、难期三月必成、时渐炎暑、又逾进讨之期。大将军顺承郡王勒尔锦、贝勒尚善等、其公同确议、添造战船、可否击破湖中贼艘、具以奏闻。至是、宁南靖寇大将军多罗顺承郡王勒尔锦疏言、臣等因远隔汛地、船成之日、能破湖贼与否、未可遥度。且水涨迟早难定。臣等前疏、曾谓如有可乘之机、则率兵渡江。顷者荆州相对沿江一带、贼势稍减、臣请调将军鄂内舟师、并岳州沙唬船五十艘来荆州、臣等即帅师渡江进取。得上□日、荆州满汉兵数甚多、攻守未为不足。倘调鄂内兵船赴荆、仍未能进取、则往返稽迟、反误攻岳机会。鄂内兵船、不必调往。俟船成之日、即将温齐所领、及狭西调往之兵、一并发赴岳州。尚善等其详加筹度、务期破贼　　

○乙卯。裁狭西绥德卫、归并绥德州管理　　

○丙辰。上御太和殿视朝。文武升转各官谢恩。次喀尔喀进贡使臣等行礼　　

○谕兵部、顷平南王尚之信疏言、广东潮阳诸处、海洋贼艘、不时出没。因令靖南王耿精忠、将军赖塔、提督王可臣等、镇守潮惠滨海之地。今既命尚之信、或亲往、或遣兵、随宜应援广西、若遇广东有警、耿精忠、赖塔等、可即行剿御。并速移文大将军康亲王知悉　　

○丁巳。上诣太皇太后宫、问安　　

○戊午。授故辅国公噶播拉子对齐、为三等辅国将军　　

○升詹事府詹事喀尔图、为都察院左副都御史　　

○都察院左副都御史金鋐疏言、向因用兵各省、需员甚急、故听督抚坐名题补。原为一时权宜。嗣因外题日多、部议停止题补之例、惟地方最紧要者、听其保举题请。近见各省、每一缺出、即保举一人、不曰轻车熟路、则曰人地相宜、既有保举字样、吏部不得不从。臣恐从此效尤、奔竞徇情、弊窦百出。请嗣后除湖南、粤西、见在用兵省分、仍听督抚保举外、其不用兵省分、凡保举题补之例、应行停止。至于保举武官之例、亦应一体分别酌定。疏入、下吏部议。寻议、凡非用兵之地、督抚得保举题补。其用兵之地、保举之官、如不称职、仍治督抚滥举之罪。从之　　

○己未。上御经筵　　

○先是、抚远大将军都统大学士公图海疏言、今诸路剿贼之际、亦宜进取汉中、兴安。但臣欲三路进兵、而在秦之兵、若留守诸处要害、则仅可进发一路。请自京增遣大兵。上谕、在狭满兵、为数不少、将军侯张勇、将军王进宝、王辅臣、提督孙思克、赵良栋、总兵官高孟、部兵尤多、可与张勇等、公同详议以闻。至是、图海等疏言、臣等公议、以将军席卜臣、西安副都统翁爱、狭西巡抚杭爱、领兵镇守省城。将军毕力克图、副都统恰塔、领兵守陇州、宝鸡、关山、诸路。内大臣坤巴图鲁侍卫、副都统马一豹、领兵守潼关。甘肃巡抚鄂善、领标兵、同副都统席第、郎中拉笃祜等、领蒙古兵、守秦州。将军侯张勇、驻庄浪以防边。四川巡抚张得地、仍留延安镇守。延绥总兵官高孟、统标兵备栈道诸隘贼寇。臣亲率将军佛尼勒、署副都统吴丹、鄂克济哈、都统海尔图、西安副都统木成额、副都统佟世德、将军王进宝、王辅臣、狭西总督哈占、以满洲汉军绿旗兵、一万三千余人为一路。将军阿密达、率护军统领杰殷、副都统觉和托、觉罗夸代、四川总督周有德、副都统吴国桢、署副都统张所养、凉州提督孙思克、汉中总兵官费雅达、以满洲汉军绿旗兵、一万三千余人为一路。克期前进。提督赵良栋、统标兵继大兵之后、镇守西和醴县。得上□日、进剿逆贼、固守秦中、皆大将军公图海、将军侯张勇、将军王进宝等是赖。应作何留兵固守秦地、使无他虞。作何进取汉兴诸处、规定四川。图海等、协谋熟计、应机而行　　

○辛酉。遣官祭先农之神　　

○福建总督郎廷相疏报、海贼伪水师总督林英等、犯泉州界、提督段应举、遣标下参将朱起龙等、率兵扑剿、大败之于日湖等处、生擒伪总兵林耀、伪副将黄弘等。下部议叙　　

○癸亥。上诣太皇太后宫、问安　　

○甲子。以正白旗故一等阿思哈尼哈番石玺子石显爵、袭职　　

○乙丑。奉命大将军和硕康亲王杰书疏报、逆贼韩大任、陈尧元、李懋珠等、率伪官九百五十四员、兵一万三千三百一十九名投诚。上命遣兵驿送韩大任等、来京　　

○丙寅。升国子监祭酒宜昌阿、为詹事府詹事　　

○丁卯。巳时。皇后崩于坤宁宫。上辍朝五日。诸王以下、文武官员、及公主、王妃以下、八旗二品命妇以上、俱齐集举哀。持服二十七日　　

○以军兴、免直隶各省文武官、齐集举哀制服、及遣官进香　　

○谕大学士等、凡出征王、贝勒、及各官、为国讨贼、平定地方、效力行间。今令伊等妻服丧服、朕心不忍。其穿孝服、摘耳环、散发、俱著免　　

○己巳。春分。朝日于东郊。遣都统赵琏行礼　　

○奉移大行皇后梓宫于武英殿。上亲临举哀。诸王以下、文武各官等、每日早晚、两集殿门外举哀　　

○庚午。上临大行皇后梓宫前举哀　　

○辛未。上临大行皇后梓宫前举哀　　

○镇南将军莽依图疏言、臣等抵平乐、围其城、贼水陆来援。将抚傅弘烈。都统王国栋、率绿旗官兵、与战不胜。臣等孤军、难以久留、退至中山镇、乞速罢臣将军职任、以警众。傅弘烈亦疏言、损兵失垒、臣罪实无可宽。但满汉官兵、各自调度、非臣所得指挥。倘益臣标兵、专臣平定广西之责、而以金光祖坚守浔梧后路、再令满洲大兵、或从韶州进湖南、或仍驻肇庆、以壮声援、庶可济事。得上□日、河水泛涨、大兵不能相援、贼众我寡、以致失利、莽依图、傅弘烈等、皆著免罪。傅弘烈既以兵少请济师、平南王尚之信、可发精锐万人、多备火药火礟、速赴广西应援。将军赖塔、会同靖南王耿精忠、选藩下兵千人、并刘进忠标兵五千人、付与都统马九玉、亦令疾趋广西、从莽依图、傅弘烈等、并力破贼。莽依图、傅弘烈、以谋勇兼备、并见倚任、宜共相和协、同心协衷、谋济国事。满汉官兵、务令辑睦。俟尚之信、马九玉等兵、及前所调将军额楚等兵至、或一路进发、或满洲绿旗、分二路进发、公同详酌、定议以闻。总督金光祖、已留官兵守浔、身回梧州、或即驻梧州、接济粮饷、或莽依图等、檄赴军前、并听酌行　　

○阿禄科尔沁多罗郡王朱尔札哈故。遣官致祭　　

○升太仆寺少卿朱裴、为太常寺卿　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之七十二　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

</div>
    <div class="pagination">
<a href="清实录康熙朝实录_page177.html">上一页</a><span>...</span><a href="清实录康熙朝实录_page173.html">173</a><a href="清实录康熙朝实录_page174.html">174</a><a href="清实录康熙朝实录_page175.html">175</a><a href="清实录康熙朝实录_page176.html">176</a><a href="清实录康熙朝实录_page177.html">177</a><span class="current-page">178</span><a href="清实录康熙朝实录_page179.html">179</a><a href="清实录康熙朝实录_page180.html">180</a><a href="清实录康熙朝实录_page181.html">181</a><a href="清实录康熙朝实录_page182.html">182</a><a href="清实录康熙朝实录_page183.html">183</a><span>...</span><a href="清实录康熙朝实录_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
