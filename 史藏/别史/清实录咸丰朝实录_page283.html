<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 283 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 283 页/共 502 页</h1>
    <div class="content">
○又谕、据胡林翼奏、候选道江忠济、驻兵通城。与贼接仗。力竭捐躯所部将弁。同时殉难等语。通城为人江西省要路。与湖南接壤。现在江西贼匪大股回窜。江忠济业已阵亡。该省岳州一带。亟须严密防堵。不可稍形松懈。著骆秉章相机扼要。妥筹布置。其江忠济如何殉难、及接仗失利情形。著一并详查具奏。将此由五百里谕令知之。　　

○引见新科进士。得旨。一甲三名翁同和、孙毓汶、洪昌燕业经授职外。钟宝华、史崧秀、赵有淳、徐昌绪、沈秉成、陈彬绶、宗室延煦、谭钟麟、洪调纬、汪祖绶、华晋芳、杨秉璋、蒋彬蔚、唐嘉德、徐景轼、夏同善、柴友芝、李士芸、叶衍兰、于光甲、铭安、任传纶、孔宪珏、庞掌运、潘祖同、绍祺、李鼎、范运鹏、马元瑞、邢景周、高廷栋、夏献馨、贾春暄、陈蒸、翁延绪、喻秉绶、李宏谟、刘昭文、萧延福、罗贤升、范鸿谟、范希淳、刘钟祥、王题雁、黄廷金、孙钦昂、陈寿祺、洪麟绶、董文焕、汪朝棨、陈传奎、秦赓彤、黄文璧、许业香、张其蕙、顿福之、周维翰、孙官云、彭桂馨、吴增逵、俱著改为翰林院庶吉士。雷榜荣、李寿蓉、冯端本、张衍熙、龚嘉俊、周才锦、邵占鳌、彭润芳、缪冠瀛、锡淳、胡义质、钟孟鸿、卓景濂、何维烈、严昉、张振新、于宗绶、黄体立、张敬生、杨泽山、余上华、首调元、陈荩章、李文瀛、赵贡玉、傅庆贻、于藻、胡延夔、宗室豁穆欢、刘廷煇、林其年、梁炳汉、范鸣珂、任重光、庄锡级、员凤林、陈韨、丁逊之、孙彦、何枢、守正、薛允升、杨兆运、张锡基、文辂、宋良薰、王汝砺、张树甲、邓宗衡、盛植型、黎兆棠、蔡同春、孙家谷、陶宝森、郭长清、杜田之、孙堪、毕瀚昭、王芳衡、宓昺烺、戈尚志、李昶元、赫慎修、刘正品、阎汝弼、乌拉喜崇阿、刘余庆、廖正亨、夏献蓉、孙长绂、傅驯、鲍勖、张殿栋、唐国宾、周鹤、张文澜、邵涵、孙廷彦、俱著分部学习。李应莘、李贻良、刘书云、饶轩、陈萼芬、张兴留、俱著以内阁中书用。颜卓之、何崧泰、邱对欣、刘观光、钱梠、夏锡麒、杨景孟、陈森烺、李璋、周丕沣、汪敏修、张师亮、孙凤翙、田依渠、薛嵘、俞世铨、何履亨、薛桂一、徐锡麒、任连升、张光藻、程豫、韩钦、关国光、□□帝攀龙、卢天泽、张景福、常维潮、屈永清、谭能高、王达材、黄金钺、吴毓芳、曹大俊、韩经畬、黄湛昌、黄成采、朱策、赵士举、任熙弼、芮继宗、郑猗菉、杨昌江、苏文炳、王日烜、刘子英、陈鉴、张元健、魏象乾佛尔国春、廉隅、田得吉、梁凤瀚、张九抟、范邦绥、袁煇山、王和轩、陈颂扬、黄起元、方炳文、陈国鼎、俱著交吏部签掣分发各省以知县即用。吏部额外主事涂觉纲、著俟报满作为候补主事后。以该部主事即补。余著归班铨选。　　

○以江苏江浦县城被贼窜陷。革总兵官萨炳阿职。知县曾勉礼、革职。仍责令戴罪自效。　　

○以湖北叠次剿匪出力。赏守备苏在位、李朝斌、周清元等、花翎。湖南训导吴炳昆等、蓝翎。余升赏有差。　　

○予湖北咸甯通城剿贼阵亡知县汪静渊、教授熊绣、教谕黎鸿渐、训导贺寿椿、从九品但懋城、王道平、祭葬世职。六品军功汪树声、祭葬世职。如把总例。　　

○予湖北武昌府阵亡把总贺连城、邹友廷、文德元、水师哨官宋富元、祭葬世职加等。　　

○癸亥。谕内阁、文熊奏、请提拨关税银两、办理大运一摺。苏州织造承办大运縀。向于藩库支银。现因提支未能如额。著照上两年成案。准其将浒墅关徵收税银、先尽提办。俟办竣后。仍将税银赶解军需。以资接济。　　

○又谕、江苏巡抚吉尔杭阿、由郎中拣发江苏道员。屡立战功。超擢巡抚。上年克复上海懋著勋勤。赏加头品顶带。法施善巴图鲁名号。并令帮办江南军务。自围攻镇江以来。一切布置颇合机宜。本年击剿金陵内窜贼匪。尽力筹防。不辞劳瘁。方冀恢复坚城。正资倚畀。乃据向荣、德兴阿等、同日奏到。该抚因剿贼烟墩山登高瞭望。中枪殉难。深堪悯惜。吉尔杭阿著追赠总督。即照总督阵亡例赐恤。赏给一等轻车都尉世袭罔替。并准其入城治丧。任内一切处分。悉予开复。应得恤典。该衙门察例具奏伊子户部笔帖式文钰、著俟百日孝满后。由该旗带领引见。用示朕褒嘉忠荩至意。寻予祭葬。谥勇烈。　　

○谕军机大臣等、向荣奏、贼陷黄泥洲烟墩山营盘抚臣殉难。并德兴阿等奏、派兵赴镇归余万清调遣各情。该抚捐躯殉难。深堪悯恻。闻带兵将弁如绷阔、虎嵩林、刘存厚等、尚不知下落。丹阳句容等处。内窜可虞。虽向荣、德兴阿、均各调拨兵勇往援。仍当确探南岸情形。会商余万清办理。至江浦被陷。李德麟红单船未能下驶。江北师船。自嫌力单。所有都司黄彬、管带前帮红单船十只。本日业谕向荣等、饬归江北军营调遣。即可分布要隘。悉力堵御。该大臣务当迅捣瓜州贼垒。攻克江浦县城。毋再延缓。将此由六百里加紧谕令知之。　　

○又谕、向荣奏、逆贼连陷黄泥洲烟墩山营盘。抚臣殉难。并据德兴阿等奏、吉尔杭阿中枪阵亡等语。逆匪纠合瓜镇大股南窜。黄泥洲、烟墩山两营。先后失陷。绷阔、虎嵩林等、亦不知下落。贼势猖獗已极。丹阳、常州、防守空虚。傥该逆乘势内犯。于大局殊有关系。京岘九华各兵勇。即著该大臣传谕余万清、就近统带。相机堵剿。其内犯各路。尤须严密设防。向荣现派李定太等暂驻句容。并调明安泰驰赴横水桥接统各军。以扼小丹阳、秣陵关。一面令张国梁、福兴、前往迎剿。布置尚为周妥。惟该大臣兵勇分剿各处。愈形单薄。苏常一带。若专恃向荣派兵援应。亦恐鞭长莫及。怡良近在常州。一切堵剿机宜。亟应早为筹备。毋得专待向荣之军、致滋贻误。江苏巡抚。已有旨命赵德辙署理。该督即与该署抚会商筹办。妥为调度。毋令该逆内犯。至金陵大营。尤不可轻为掣动。使该逆愈无忌惮。本日据德兴阿等奏、派已革参将陈昇、都司富群、带兵四百名。又选练勇六百名渡江。驰赴镇营。此项兵勇到后。即归余万清调遣。现在江北浦口、观音门等处。贼＜舟宗＞出没。且江浦复失。情形亦极紧要。德兴阿请将此次上驶红单船、归江北调遣。即著向荣遵照办理。俟北岸稍清。再与德兴阿商酌何处吃紧。即拨往何处截击。此时我军新挫。贼势方张。该大臣等、务当统筹全局。实力防剿。以慰廑念。将此由六百里加紧各谕令知之。　　

○以江苏按察使赵德辙、署巡抚。　　

○以歼剿贵州苗匪、捦获首逆。赏都司陈鹤龄、守备韩宝、同知石均、花翎。千总赵连科等、蓝翎。余升擢有差。　　

○予贵州阵亡把总邬仲翔、祭葬世职。　　

○甲子。谕军机大臣等、德兴阿等奏、九华山营盘失陷。添拨兵勇援剿。并片陈扬营存兵单薄等语。逆党连陷黄泥洲烟墩山营盘。复将九华山大营占踞。意在窥伺句容丹阳。图扰苏常一带。贼势愈张。官军新挫。余万清初领各军。未知能否得力。虽有李定太兵勇驻劄句容。明安泰赴横水桥扼小丹阳秣陵关等处。而东南大局。已不免掣动。昨据向荣奏、檄调张国梁选带劲旅。会福兴前往迎剿。德兴阿等、复派李志和、毛三元、带练勇及河州兵七百五十名。并前派之陈昇富群等兵练一千名。统交分带。著即饬该员等、会商余万清等剿办。以固苏常门户。瓜州尚未克复。今镇江又复失利。据难民有逆党仍欲渡江窜越江北之言。该大臣仍当督饬各营加意严防。勿令江南贼匪与瓜州联为一气。此时扬营兵力甚单。所有直隶宣化兵谅已早抵清江。除罗玉斌所带五百名赴徐助剿。其余一千三百名。著邵灿、庚长、即令全数速赴扬州。交德兴阿等调遣。其吉林黑龙江马队余丁一千名。该漕督等、仍遵前旨。分拨一半赴扬协剿。现在瓜镇贼匪。鸱张日甚。扬州军情。较徐州尤形吃重。邵灿等、务当严催各兵前进。不得任听徐州截留。致有贻误。将此由六百里加紧各谕令知之。　　

○又谕、胡林翼奏、水师火攻贼船、并剿贼均获大胜一摺。现在汉阳江岸贼船。已尽数焚毁。而援军中途剿贼亦获胜仗。办理尚属得手。其鲇鱼套贼船。并黄州一带贼船三百余只。即著杨载福乘胜下驶。痛加剿洗。勿令上窜。官文总统全师。已逾半载。胡林翼围攻武昌。屡称即可克复。此次逆众战舰。既经焚烧殆尽。断其接济。贼胆已寒。亟应乘此声威。迅图攻克二城。著该大臣等、严饬各军。振刷精神。水陆合剿。以期及早奏功。毋再迟延干咎。至□□穴□又□获该匪伪文。有纠约援贼夹击官兵营盘之语。并著加意严防。毋堕奸计。将此由六百里谕令知之。　　

○又谕、英桂奏、剿办永城等县股匪获胜、并袁甲三等会剿、进驻亳州、请饬皖省官兵兜剿一摺。永城、夏邑、鹿邑边界。均有股匪窥伺。经各该地方官剿办。颇有斩捦。袁甲三、邱联恩、崇安等、会督大兵进剿。直抵亳州。大获全胜。自豫赴毫之路。已就疏通。可见捻匪虽众。如果认真督办。原不难次第肃清。惟该匪奔突靡常。必须乘此声势。南北兜剿。为埽穴捦渠之计。珠克登、郝光甲、带兵二千。早抵怀远。自应直趋雉河。虽中间界沟集等处、尚有股匪。亦当赶紧剿除。毋任该员等藉词延宕。傥怀远一带。尚须官兵剿办。即著于珠克登、郝光甲、二员中先派一员。带兵驰赴亳州。会同进剿。并著英桂督饬袁甲三等、乘胜偪近贼巢。与皖兵合力夹击。如将首匪歼除。则余党自易解散。另片奏楚豫交界地方。有游匪二三千人、聚众滋事。经庆德、郑元善等、带兵击退等语。此项游匪。虽系散勇。亦当迅速解散。免致别生事端。著英桂严饬边浴礼、查明抢掠滋事者。剿捕惩办。其中回籍良民。分别资送。交该地方官妥为安置。并知照官文派员会同办理。勿令盘踞滋扰。将此由六百里加紧各谕令知之。　　

○以已革湖南提督余万清、为云南鹤丽镇总兵官。仍留镇江督办防剿事宜。　　

○以安徽界沟集剿匪奋勇。赏副将乐善、总兵衔。　　

○以克复河南光州息县二城生捦首逆易添富。赏同知郑元善、知县金朝栋、参将成景、花翎守备特合图等、蓝翎。余升擢有差。　　

○以剿办河南彰德卫。辉怀庆开封许河南六府州联庄会匪。并新乡县守城出力。予总兵官崇安等优叙。赏道员联捷、周士镗、按察使衔。知府蒋斯崇、高应元、张廷玺、知县祝垲、游击王凤祥、德魁、佐领哈忠阿、花翎。知府厉文炜等、蓝翎。余升擢有差。　　

○以河南固始县防剿出力。赏在籍四品卿衔王庭兰花翎。　　

○予湖北阵亡参将遇寿、祭葬世职。　　

○乙丑。以故阿勒台乌梁海散秩大臣达什济克巴子三济密都布袭职。为阿勒台乌梁海散秩大臣。　　

○丙寅。上幸万寿山。诣广润祠拈香。　　

○以翰林院侍讲学士毕道远、为广西乡试正考官。编修丁绍周、为副考官。　　

○改铸广东盐运使司运同印信。从巡抚柏贵请也。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。五月。丁卯。谕军机大臣等、向荣奏、派兵驰赴高资、严防内犯一摺。此次逆匪并力内犯。狓猖已极。余万清、既能力扼京岘山。尚不致全行决裂。本日已命帮办江南军务。著与福兴、张国梁等、力挫凶锋。保全大局。谷韫灿、劄营丹阳。虎嵩林等、劄营练湖。固为保守苏常门户。然必能剿而后能守。如有机可乘。仍当督兵迎出。与余万清等、合力夹击。不可株守内地。秦如虎、甯国营中。既抽兵二千前赴句容。邓绍良、已赴浙江。小丹阳一路。直达高淳东坝。尤为常州紧要锁钥。明安泰、兵仅千余。是否足资扼截。现闻该逆又有欲扑大营之说。该大臣布置固属周妥。终觉兵单可虑。此时惟有将镇江一军。立定营垒。牵制逆匪。使不敢南北肆窜。则我军声势复振。然后分投剿办。次第廓清。庶可挽回大局。谅该大臣等、必能筹画万全。以慰朕念也。怡良总督全省。近在常州。昨已谕令妥为调度。严防内犯。赵德辙、熟悉金陵一带民情。此时大营兵单。如能激励乡团。齐心助剿。于大势亦属有益。至该处兵饷。著该督抚等、力筹接济。万不可使有缺乏。以固军心。将此由六百里加紧各谕令知之。　　

○又谕、连日据向荣等、先后奏报、镇江贼势狓猖。烟墩九华两山营盘全失。巡抚吉尔杭阿、副都统绷阔、均已阵亡。现少带兵得力大员。因思都兴阿、新放江甯将军。仍在湖北督带马队。近日江南情形。较湖北更为紧急。都兴阿、如能前赴向荣军营协同带兵剿贼。必可得力。著官文等、体察情形。迅速具奏。如令都兴阿前往。其所带马队各兵。著官文等、拣派得力之员。接续管带。毋令松劲。将此由五百里各谕令知之。　　

○又谕、向荣奏、贼谋内犯甚急、请派兵助剿一摺。贼势鸱张。丹阳句容等处。在在危急。虽经向荣等、派拨兵勇。分投援剿。而金陵镇江之贼。两路同时窜扑向荣大营。兵分力单。实为可虑。东南大局攸关。亟应拨兵助剿。前据王懿德奏、拨漳泉等属兵勇三千名。派副将张从龙、陈上国统带。前赴江西交界。会同衢防文武。筹办防剿。现在是否已抵常玉山等处。著王懿德、何桂清、饬令张从龙、将所带兵勇三千名。悉数带赴金陵大营。交向荣调遣。为移缓就急之计。该官兵应由何路行走。并著何桂清就近飞檄行知。令其克日启程。毋许迟延。致滋贻误。将此由六百里加紧各谕令知之。　　

○又谕、向荣奏、贼势蔓延。急须马队攻剿。请饬就近调马五百匹。赶解军营等语。金陵前调马队。马匹多有倒毙。不敷乘骑。现在江南贼势鸱张。马队甚为得力。必应添调备用。著桂良于直隶南路各营。赶紧挑选膘壮马五百匹。派委妥员。迅速解赴江南军营。以资攻剿。毋得稍涉迟延。傥该省官兵马匹调拨后。不敷应用。即著该督酌量奏请。于察哈尔马匹内。就近拨还。将此谕令知之。　　

○命云南鹤丽镇总兵官余万清、帮办江南军务。　　

○以前任甯古塔副都统巴栋阿、为京口副都统。　　

○调派赴河南陕西官兵一千名。改赴江南军营剿贼。　　

○予江苏阵亡京口副都统绷阔、道员刘存厚、祭葬世职加等。　　

○予阵亡江苏巡抚吉尔杭阿、于殉难地方、建立专祠。京口副都统绷阔、道员刘存厚、一并附祀。　　

○戊辰。改铸陕西布政使印信。从巡抚吴振棫请也。　　

○己巳。遣官祭关帝庙。　　

○庚午上还宫。　　

○谕军机大臣等、前据恒春奏、黔省贼势鸱张。抚臣剿办未能得手。请亲往督办等语。蒋霨远、在黔数年。于地方事务。尚未见其竭蹶。自桐梓等处、匪从滋事以来。蔓延各属。未能迅速蒇事。前年剿办杨＜氵凤＞一股。全系川滇官兵之力。上年剿办徐廷杰一股。又系湖南援兵出境。始就歼除。而该抚保举出力人员。已至十数次之多。前因其所保过滥。曾于此摺内严切指示。特念该省兵单饷绌。不得不勉从所请。以励军心。本日奏报罗斛一带。虽有胜仗。而胜秉等处、伤亡员弁。仍复不少。似此日久耽延。恐致贻误。蒋霨远、办理军务。能否调度得宜。若恒春密加访察。如果尚堪胜任。边圉重地。原不必骤易生手。若实在调度无方。难资整顿。即著据实密陈。毋稍徇隐。将此由六百里密谕知之。　　

○又谕、蒋霨远奏、急需川兵会剿苗匪、并恳饬令筹饷接济一摺。览所奏各情。自系万分紧急。前调蒋玉龙一军。因秀山一带。松桃余匪未靖。以致赴黔稍迟。现在松桃等城已复。川黔交界。亦已肃清。著黄宗汉、即饬蒋玉龙、迅速前赴镇远剿办。与黔兵协力夹击。以期节节疏通。城围立解。毋任逗遛。所需军饷。黔省凋敝之余。万难支应。并著黄宗汉、设法筹拨。源源接济。庶免饷需匮乏之忧。至黄宗汉身任总督。地方寻常事件。应奏者已属不少。况各省拨兵调饷。关涉军务者。更当由驿驰递。岂容积压迟延。何以本年以来。未见该督奏报。从前黄宗汉、在浙省奏事耽延。仅加薄责。曾于谢恩摺内。手批训谕。望其痛加悛改。乃旷废因循。复蹈故辙。大负委任。核计该督应行覆奏之件甚多。何竟至若罔闻。殊堪诧异。黄宗汉、接奉此旨后。著即明白回奏。并将应奏事件。随时具奏。毋许再有积压。自干重咎。将此由五百里谕令知之。　　

○又谕、前因贵州需饷。叠经谕令叶名琛、拨银二十万两。解往应用。兹据蒋霨远奏称、广东头批饷银。已由楚迎提至黔。其二批饷银五万两。接据湖南巡抚咨称、暂留截用。俟广东应解南饷到日解还。于黔省停兵待饷情形。意存膜视。应请勒令克日赴解等语。贵州省苗匪蔓延。兵勇待饷甚急。其头批饷银。既经解到。则道路并无梗阻。何以擅将饷银截留。所有广东解黔二批饷银五万两。著骆秉章、陆续派员解往贵州。此后粤省再有解黔银两。毋许截留。以免贻误。至黔省匪徒滋事。为日已久。蒋霨远、保奏出力人员。几难数计。朕念该省饷绌兵单。亦俱勉从所请。给予奖叙。方谓将士等、定知激劝。兹阅该抚所奏、下游滋蔓情形。尚复如故。糜饷老师。肃清何日。蒋霨远身任疆圻。责无旁贷。著督饬在事文武。将各属匪徒。迅速剿除。毋得陡以饷需不继为辞。诿过他人。自干咎戾。将此由六百里各谕令知之。　　

○予贵州阵亡知县张礼度、把总刘郑胜、李定忠、唐万宾、刘大钰、外委许恩贵、吴华奇、王治兴、游启贵、从九品阳余龄、祭葬世职。　　

○以全家殉节。予贵州知县张礼度、于死事地方建立专祠。并以伊母及眷属亲幕等二十三名口附祀。　　

○辛未。谕内阁、怡良奏、特参失守城池之文武员弁、请革职提审一摺。本年二月。扬州府城失陷。该文武员弁。防御不力。失陷城池。咎有应得。自应审明。分别治罪。署江都县事、委用知县李辉德、署甘泉县事、宝应县知县唐守道、署甘泉县典史、候补未入流刘发荣、题补扬州营中军守备、千总常继春、兼署扬州营千总、把总李其鳌、著一并革职。提省审明办理。署扬州营参将、河标右营游击祥林、前经翁同书奏、据委员禀报。业已遇害。兹据该督查明、该游击受伤坠马。被救得生。著一并革职。提审审办。所得恤典。著即撤销。　　

○谕军机大臣等、英桂奏、豫省大兵由亳州进剿捻匪、大获胜仗一摺。此次袁甲三、邱联恩等、进攻翟村寺匪巢。追击三十余里。捦斩捦首多名。办理甚属得手。该匪经连次痛剿。其势已蹙。正宜乘胜直捣贼巢。著英桂即饬袁甲三等、由翟村寺东南。步步进偪毋稍观望。该抚亦即察看情形。拔营前进。为袁甲三等、后路援应。则我军声威愈壮。办理更易为力。其鹿邑颍上一带。亦关紧要。并著严饬各该员。实力防剿。毋令该匪纷窜。大兵进偪雉河。南路堵剿。亦极吃紧。郑魁士伤已痊愈。折回怀远。珠克登、郝光甲、已由怀安前进。如傅振邦进驻百善镇。则各路兵勇。即可会合兜剿。谅兹群丑。不难一鼓歼除。黑龙江余丁五百名。已抵归德。即准其拨赴邱联恩、崇安等军营。以资攻剿。昨因江南需兵甚急。谕令该抚将陕西绿营兵一千名。拨赴金陵大营。交向荣调遣。现在江南情形。万分紧急。此项官兵。即饬令星驰前往。毋许迟误。将此由六百里加紧谕令知之。　　

○壬申。以喀什噶尔堵截回匪出力。办事大臣倭什珲布、帮办大臣穆特恩泰、下部议叙。赏守备惠奇、花翎。委领催乌勒登等、蓝翎。余升叙有差。　　

○上以夏至。祭地于方泽。自是日始。斋戒三日。　　

○癸酉。谕军机大臣等、恒春奏、黔省需饷甚急、请饬四川筹银垫解等语。现在黔省军务。上游业已肃清。下游亦渐次得手。惟兵饷必须亟筹接济。方可蒇事。陕西省现有应解黔饷十万六千两。业经部催迅解。第陕省距黔较远。不能指日解到。若停兵待饷。有误要需。关系非细。著黄宗汉、于该省无论何款项下。先行筹拨银五万两。派委妥员。星速解黔。俟陕饷行抵川中。再行截留归款。将此由五百里谕令知之。　　
</div>
    <div class="pagination">
<a href="清实录咸丰朝实录_page282.html">上一页</a><span>...</span><a href="清实录咸丰朝实录_page278.html">278</a><a href="清实录咸丰朝实录_page279.html">279</a><a href="清实录咸丰朝实录_page280.html">280</a><a href="清实录咸丰朝实录_page281.html">281</a><a href="清实录咸丰朝实录_page282.html">282</a><span class="current-page">283</span><a href="清实录咸丰朝实录_page284.html">284</a><a href="清实录咸丰朝实录_page285.html">285</a><a href="清实录咸丰朝实录_page286.html">286</a><a href="清实录咸丰朝实录_page287.html">287</a><a href="清实录咸丰朝实录_page288.html">288</a><span>...</span><a href="清实录咸丰朝实录_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
