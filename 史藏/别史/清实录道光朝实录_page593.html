<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 593 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 593 页/共 848 页</h1>
    <div class="content">○谕内阁、本日丑刻、皇后崩逝。回思道光十三年。奉皇太后懿旨。晋封皇贵妃。摄六宫事。旋于十四年册立皇后。正位中宫。先后事朕多年。恭俭柔嘉。壸仪足式。窃冀侍奉慈闱。藉资内佐。遽尔长逝。痛何可言。著派惠亲王绵愉、总管内务府大臣裕诚、礼部尚书奎照、工部尚书廖鸿荃、总理丧仪。其余典礼。著各该衙门察例办理。　　

○又谕、大行皇后崩逝。据礼部题奏仪注。朕于本日起、摘冠缨穿青袍褂十三日。余依议。　　

○又谕、大行皇后崩逝。所有年班来京之各蒙古王贝勒贝子公等、毋庸穿孝。均著摘冠缨穿青袍褂。　　

○又谕、富呢扬阿奏、筹款采买以实仓储一摺。陕西省西安等八府州属缺谷十三万余石。自应筹款买补。据该抚查明约需银七八万两。著准其于司库现存捐监银三万二千五百余两内动支赶紧买补。计该省每年收捐监银。不过三四年内。即可买补足数。仍著遵照前奉谕旨。以五万两归本省封贮。以五万两解赴甘肃交纳。以实仓储而重帑项。　　

○又谕、吴其浚奏、生员闹漕滋事。教官不能约束请旨分别休致褫革一摺。江西临江府新喻县学生员胡思泮、欧阳濂、张亨、李恒春、俱著褫革衣顶。教谕王运恒、训导刘筠、均著勒令休致。所控各案。仍著饬令该地方官讯办。　　

○江西巡抚钱宝琛奏、江西各帮船。须仍在湖南军船之前行走。方免耽延窒碍。得旨、依议妥速为之。　　

○正白旗领侍卫内大臣特依顺保、因病请解任。允之。　　

○以修建江西丰城县堤闸各工出力。予同知吴名凤等升叙有差。　　

○癸卯。上诣绮春园问皇太后安。　　

○至澹怀堂大行皇后梓宫前奠酒。至己酉皆如之。　　

○谕内阁、各部院等衙门政事殷繁。遇有应奏事件。若因在素服不办事期内。不行陈奏。势必积压。著各部院等衙门于一切应奏事件。仍随时呈递。毋稍稽迟。至引见各官员。著于二月初七日后。各衙门照例带领引见。　　

○又谕、据文蔚奏、查明庆玉地亩契纸。与收租帐簿不符。显有隐匿等语。著原审王大臣监提该革员严行讯究。并著直隶总督转饬各该地方官出示晓谕佃种庆玉地亩民户。据实呈报。所有单开庆玉财产。除木料无庸解京外。余著德兴照数陆续解交内务府。　　

○修直隶北运河堤坝。从大学士总督琦善请也。　　

○甲辰。江苏巡抚裕谦奏、查拏鸦片烟犯。已有成效。可于一年半内除此痼习。得旨、既见成效。尤不可懈。勉为之。　　

○缓徵江苏上元、江宁、句容、江浦、六合山阳、阜宁、清河、安东、盐城、高邮、泰、东台、江都、甘泉、仪徵、兴化、铜山、丰萧、砀山、邳、宿迁、睢宁、海、沭阳、赣榆、二十七州县并扬州、淮安、大河、徐州、四卫积歉庄屯旧欠额赋。　　

○乙巳。谕内阁、程楙采奏、请将玩视捕务之知县摘顶留缉一摺。前署安徽歙县事试用知县刘鉴瀛著摘去顶带。留于地方协缉。勒限两月。务获究办。至此安案原任侍郎程恩泽棺柩被撬。可恨可恶。著该抚传集该家属将尸身有无损伤。衣物有无遗失。确切查明。据实具奏。寻奏、传到程恩泽子举人德威、询明尸身未伤。衣物亦无遗失。撬棺匪犯程百雨、素行无赖。拟发极边足四千里安置。知县刘鉴瀛业已获犯请给还顶带。下部议。从之。　　

○丙午。月食。　　

○上诣安佑宫行礼。　　

○谕内阁、前据已革郎中庆玉、于被参后供出琦琛收受银米马匹。当将琦琛解任。交王大臣等归案质讯。兹据载铨等呈递琦琛亲供。已据供认不讳。解任马兰镇总兵兼总管内务府大臣琦琛、以二品大员。收受属员馈送。本应治以应得之罪。惟庆玉系积年巨蠹。经该总兵列款参奏。现经讯明各款均已得实。琦琛著交部严加议处。寻议、琦琛应革职治罪。得旨、著革职。从宽免其治罪。　　

○又谕、本年开印。著改于正月二十四日午时。开印行礼时。著穿常服挂朝珠。　　

○戊申。皇太后至澹怀堂大行皇后梓宫前临奠上跪迎于碧静堂外侍送皇太后还绮春园。　　

○谕内阁、皇后钮祜禄氏。德秉安贞。礼彰雝肃。珩璜协度夙娴九御之仪祎翟流徽。早摄六宫之事。溯萱殿祝厘之日玉旨恭承迨椒庭作配之年。璇仪益茂。顺昭四德偕侍膳以承欢。勤赞万几。佐求衣而警旦。远绍练裳之俭。茧馆垂型。广推樛木之仁。兰轩毓秀。综地道而成妻道。厚德应乎坤元。自宫中以达府中芳誉传其巽顺。兹于道光二十年正月十一日崩逝。眷徽音之丕著。咸仰遗规宜媺谥之崇加。式昭懋典念自入宫伊始。即肇锡以嘉名。迄乎正位以来。洵克符乎实行。奉慈闱而成顺孝。秉淑德而著醇全惟孝全二字之徽称赅皇后一生之懿范。应即谥为孝全皇后。所有应行典礼。该部照例奏闻。　　

○又谕、户部奏、云南省铜务动用工本银两。请将未奉谕旨率行动用之巡抚藩司交部议处。云南省铸息等闲款银十六万二千两。据该部查明业于上年十二月奏明拨给该省兵饷。该抚颜伯焘等、于此项闲款。并未奉有谕旨。辄因铜库存银。不敷支放。擅行动用。若各省纷纷效尤。该部凭何指拨。所有动用闲款银十六万二千两。著即于该年铜本银内如数提回。拨给该省庚子年兵饷之用。其余闲款。仍著随时存贮入册报拨。其兵饷岁拨等款。如果缓不济急。应将实在情形奏明请旨。不得率行动用。此次办理错误之云南巡抚颜伯焘、布政使刘鸿翱、均著交部议处。　　

○又谕向来帕克巴拉呼图克图、每逾三年。遣使进贡一次。惟念察木多地方。距京程途较远。嗣后著加恩改为间五年一次。即自道光十九年为始。至二十五年。再行遣使进贡。以后照此递推。用示体恤。　　

○四川提督齐慎奏、督办马边厅等处边防。将新旧兵勇。严定赏罚章程。逐日训练。数月以来。咸知奋勉。一洗从前惰怯积弊。得旨、果如是。无怪乎从前愈办愈坏也。　　

○赏章嘉呼图克图明黄围车轿。　　

○己酉。上诣绮春园问皇太后安。　　

○召见哲布尊丹巴呼图克图、章嘉呼图克图、噶勒丹锡哷图呼图克图等于勤政殿。　　

○谕内阁、大行皇后梓宫奉移观德殿后。著派善焘、禧恩、苏隆阿、祁俊、白文治、喀拉春等代进内大臣班。　　

○谕军机大臣等、据林则徐奏＜?口英＞咭唎国王另遣夷官口□义吐噔吨来粤。系因义律所为不合。是以换人经理等语。该国王距内地七万里。当该国王遣官来时。断不知内地断其贸易。自应一并坚拒。勿与通商。以绝其逗留之念。消其叵测之情。庶几大害永除。勿贻后患。该督于封港后。早经严饬洋夷各商。将各口货船。核实查验。确切结报。自不至再滋弊混。其水陆险要之地。皆当倍整军威。严饬文武员弁巡查防范。毋稍疏懈。以肃海疆而副委任。至钦差大臣关防。著该督暂行封贮。俟有该省大员进京之便带缴。无庸另行委员赍送。将此谕令知之。　　

○两广总督林则徐等奏、遵旨筹议御史骆秉章奏、请整饬洋务章程。一、新例严禁烟土。如查有夹带分毫。即将该夷商及保办之洋商。一并斥革治罪。并访查洋商如尚有朋充负欠者。轻则革退。重则治罪。一、查夷语有孖氊名目。即华言所谓买卖人也而汉奸即在其内。以致暗地勾通现饬洋商令通事买办等逐层担保如有营私舞弊者。惟保人是问。一、现在停止＜?口英＞国贸易。所有＜?口英＞夷。并不准一名住省。其各国贸易良夷。亦勒令遵例依期回国。酌留一二夷人住冬。仍防闲出入。不准与内地人民交接。一、前因三板船向无定额。于十八年十一月设立顺字三板七只。现议将此项三板。一并裁撤。给咪唎口□坚等国护照二张。凡各国夷人进省。及寄信往来。均令另雇民艇。赴各炮台隘口验明。方准内驶。一、夷人带来洋银。务令以银准货。不使余賸带回。下军机大臣议。从之。又奏、遵查广东韶关、近无吏役包庇烟匪。冒称别物报税等弊。得旨、随时认真查办。切勿一查了事也。　　

○正白旗满洲都统奕纪、缘事革职逮问。调镶蓝旗蒙古都统绵愉、为正白旗满洲都统。以怡亲王载垣、为镶蓝旗蒙古都统。　　

○以户部尚书隆文、管圆明园八旗内务府三旗事。　　

○命浙江学政李国杞来京。詹事府詹事季芝昌提督浙江学政。　　

○庚戌。孝全皇后梓宫前行殷奠礼。上至澹怀堂奠酒。　　

○谕内阁、理藩院具奏、哲布尊丹巴呼图克图呈称、因失察书吏陈天煦、向商卓特巴索诈银两。自请交院议处。并请将商卓特巴解任等因一摺。此次哲布尊丹巴呼图克图来京瞻觐。实出诚悃。朕深嘉悦。且该呼图克图每日惟知勤诵经卷。修作好事。此外均非应管。乃书吏陈天煦、向商卓特巴索诈银两。更与该呼图克图无涉。哲布尊丹巴呼图克图、著毋庸交院议处。其商卓特巴解任之处。亦毋庸议。　　

○辛亥。上至澹怀堂孝全皇后梓宫前奠酒。　　

○谕内阁、前据御史张灏奏、严烺等前次奉差。家丁途次需索馈送等情。当降旨交乌尔恭额、传令严烺查覆。兹据该抚奏称、现据该员呈覆、船过京口。不住公馆。不用夫马。家丁随从在船。未经上岸。实无需索情事。并经该抚查明该员船至浙江后。于应付廪给口粮。亦未支销。并无陆路夫马等语。所有该御史原参需索馈送之处。著毋庸议。　　

○又谕、前据周天爵奏、审拟已革巡检宣维屏、听刘可富嘱托。将邵学礼滥责。致受伤后自缢身死一案。将宣维屏问拟绞候。刘可富问拟斩候。当经刑部以一命不能两抵。一事不能两引。驳令再行审讯。复据周天爵坚执前拟。不行核审。将刘可富更正改拟。宣维屏仍拟绞候。当降旨派令军机大臣等会同议核妥议具奏。兹据穆彰阿等奏称、定谳先重讯供。共案须分首从。应仍令该督亲讯确情等语。问罪必究所因。此案邵学礼所以轻生之故。是忿是痛。必有所因。虽活口无凭而人证具在。自当究明致死根由。以定罪魁著周天爵仍再行提犯证。虚心研鞫。详细究明致死根由。分别首从。另行妥议具奏。毋得固执成见。以符定律。　　

○浙江巡抚乌尔恭额奏、查拏鸦片烟犯。分别办理。并饬各属认真查办。得旨、严行查办。若再姑容。则是自外生成矣。　　

○以刑部左侍郎麟魁、署仓场侍郎。　　

○截留安徽太湖、泾、合肥、舒城、庐江、巢、天长、七县漕粮一万三千八百余石。抵放安庆各帮灾缺行月等米。　　

○壬子。孝全皇后梓宫前行初祭礼。上至澹怀堂奠酒。　　

○孝穆皇后忌辰。遣官祭陵寝。　　

○谕内阁、现在历代帝王庙正殿。兴修尚未完工。二月二十八日。著即在祭器库致祭。设乐于庭。百官免其陪祀。　　

○广州将军德克金布等奏、广州燕塘旗营新造炮位。演放合式情形。得旨、常川认真训练。精益求精。万勿疏懈。　　

○癸丑。巳刻。孝全皇后梓宫前行启奠礼。上至澹怀堂奠酒。申刻、皇太后临奠上跪迎于碧静堂外。侍送皇太后还绮春园复至澹怀堂奠酒。　　

○两广总督林则徐等奏、续获鸦片烟犯枪具。并予限一年半。令其自新。得旨、一力勉之。　　

○喀喇沁扎萨克贝勒衔贝子玛哈巴拉以年老请解职任允之命仍留卓索图盟长。驻劄游牧办事。　　

○达赖喇嘛遣使呈进贡物。赐敕褒奖。赏赉如例。　　

</div>
    <div class="pagination">
<a href="清实录道光朝实录_page592.html">上一页</a><span>...</span><a href="清实录道光朝实录_page588.html">588</a><a href="清实录道光朝实录_page589.html">589</a><a href="清实录道光朝实录_page590.html">590</a><a href="清实录道光朝实录_page591.html">591</a><a href="清实录道光朝实录_page592.html">592</a><span class="current-page">593</span><a href="清实录道光朝实录_page594.html">594</a><a href="清实录道光朝实录_page595.html">595</a><a href="清实录道光朝实录_page596.html">596</a><a href="清实录道光朝实录_page597.html">597</a><a href="清实录道光朝实录_page598.html">598</a><span>...</span><a href="清实录道光朝实录_page594.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
