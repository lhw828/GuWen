<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1339 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1339 页/共 1860 页</h1>
    <div class="content">○壬午。上诣畅春园、问皇太后安。　　

○谕军机大臣等、户部议覆、山西石楼、蒲县、永和三县。应补缺额丁徭银两。按例核覆。仍令陆续增补一摺。已降旨将此次补复之数。作为正额。其未补虚缺银、一千五百余两。即加恩永远豁除矣。此等有关民瘼之事。巴延三、当在京陛见时。自应面为陈奏。何得仅照常例具题。看来巴延三、为人小心谨慎。而办事不免拘滞。又清语未甚娴熟。奏对时、遂致格格不吐。即如前日黄检所奏拣发州县。及奏请升署道员二事。该抚在京时。并未面陈。巡抚身任封疆。凡吏治民瘼。正当于入觐之时。详晰敷陈。岂一味拘谨。所可塞责耶。巴延三、著传旨申饬。　　

○予故广东高廉镇总兵常禄保、祭葬赠荫如例。　　

○旌表守正被戕湖南零陵县民卿尚韬妻李氏。守正捐躯河南鹿邑县民刘贵成女刘氏。　　

○癸未。遣官祭关帝庙。　　

○上以秋狝木兰。奉皇太后自圆明园启銮。　　

○谕、此次巡幸木兰。所有经过地方。著加恩蠲免本年地丁钱粮十分之三。该部即遵谕行。　　

○是日。驻跸南石槽行宫。　　

○甲申。谕军机大臣等、据富勒浑奏、现在大功告竣。赶办军需销算。所有川督任内专赔分赔各项银两。饬局查扣。并称伊历今三载。口外所用夫粮。偶遇一时赶办不及。势不能不取给粮台。现饬各站员、据实开造赔缴等语。此奏语中似有隐情。实大不是。已于摺内批示矣。军营遇有无著款项。例应经手各员。分赔归款。如富勒浑应赔木果木、并冀国勋之案。虽属分所当然。而核其情节。或尚有可原。若以本省总督。往来口外。并非将军等可比。其一切夫价口粮。本应于养廉内自行给发。何得取给粮台。令站员经手。又于事后饬令开造赔缴耶。伊从前既不应如此办理。此时又忽为此奏。不过因现值查办粮站。恐被文绶查出。因而豫占地步。冀盖前非。此实难逃朕之洞鉴者。富勒浑、既误于前。又图掩饰于后。实属大非。著传旨申饬。　　

○又谕、据文绶查明成都等各属。为富德豫备夫马公馆一摺。内称、因富德解京。行走迅速。或恐山路崎岖。雨水泥泞。夫马疲乏。是以传知宽为豫备。至公馆、即系寻常过客住宿。亦非另办等语。富德系有罪之人。革职解京。沿途地方。自不应豫备夫马公馆。但因解送文武各员。行程迅速。夫马宽为豫备。尚属情理所有。富德案已完结。其沿途应付之各州县。止须分别记过。毋庸参处。将此传谕文绶知之。　　

○是日。驻跸密云县行宫。　　

○乙酉。谕、军机大臣等议覆、阿桂等奏、两金川善后事宜摺内。所有番境应设绿营兵六千五百名。岁需屯垦盐菜银七八万两。请于江苏、安徽、浙江、江西、湖北、山东、河南、山西等、内地省分。酌减名粮抵补一款。尚未妥协。朕平定两金川。不惜七千余万帑金。原为绥靖边圉、一劳永逸之计。何靳此七八万盐菜之需。况江浙等省营分。虽居腹地。亦有差操防汛之事。若酌减名粮。于各该省兵丁生计。殊属有碍。自可毋庸裁减。所有川省岁需屯兵盐菜之费。著该督文绶、即于正项内动支。至番地初定。新设营汛。全资将军控驭弹压。自应令将军、每年至两金川新设营分。巡查两次。副都统、亦当每年巡查一次。将所有满兵轮派随往。庶驻防兵丁。常得演习勤劳。即绿营官兵。亦知所观法。　　

○是日。驻跸要亭行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八


大清高宗法天隆运至诚先觉体元立极敷文奋武孝慈神圣纯皇帝实录卷之一千九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。五月。丙戌。谕军机大臣等、据伊勒图、绰克托奏称、伊犁钱文。与乌什普尔虽异。乍看不能区别。奸民愚回。往往互相搀混。请旨永远禁止等语。奸商趋利若骛。现在伊犁钱贱。普尔价昂。将伊犁钱文。带往回地、搀和使用。乃必有之事。固宜禁止。但趋利之徒。愍不畏法。虽经禁止。未必即遵朕意。与其有名无实。不如将伊犁钱文。与回地普尔。画一办理。使奸商无所获利。自然不复滋弊。但不知彼处情形。能否如此办理。舒赫德、阿桂、俱曾久驻伊犁。谙悉该处情形。伊二人识见。又优于伊勒图、绰克托、此事著传谕舒赫德、阿桂、公同熟商。妥议具奏。并传谕伊勒图等知之。　　

○是日。驻跸两间房行宫。　　

○丁亥。上遣额驸扎兰泰、赴要亭行宫。问皇太后安。　　

○谕、留京办事王大臣等奏称、伊等将彻回之吉林头起官兵内。补行带领引见之骁骑校萨木哈、卓林保、照例验放遣回外。将防御巴尔呼、云骑尉福舒、遣赴避暑山庄。带领引见等语。军营奏请补放官员等。虽例应补行引见。但吉林索伦队内大员。俱系应管所属队伍、彻回原处之人。非京城各营官弁可比。今若将防御以上官员。俱遣赴避暑山庄。带领引见。则管队行走乏人。仆仆往返。伊等亦多糜费。且此等由军营奏放官员。均因著有劳绩。将军等保举升授者。即送来引见。亦必准其升授。并无更改之处。何必纷纷遣送。致令伊等多费。将此交留京办事王大臣等、转饬兵部、理藩院、将陆续彻回应补行引见之吉林、索伦官员。不必视其职衔。即著王大臣等验放。令伊等加意约束本队兵丁。各回原处。　　

○是日。驻跸常山峪行宫。　　

○戊子。谕军机大臣曰、伊龄阿奏、两淮协解云南饷银被窃一案。究出窃鞘贼犯。系解员陈文栋差役钱玉。及研讯钱玉、又据供系陈文栋已遣之长随王天荣、起意商窃。二月初十日贯鞘时。王天荣在内相帮。十二日晚。王天荣复向约会。至起更后。王天荣闪至鞘边。钱玉即帮擡一鞘。到堂檐口。王天荣用所穿套袍藏匿而去。复于十四日。在船边给钱玉银五两。并告以日内。即同亲戚前往山西、甘肃等语。所供情节。虽系一面之辞。但既供王天荣、系窃鞘正贼。自必严缉获犯。三面质对。方成信谳。该犯既称由山西一路前往甘肃。著传谕该督等、速即派委员弁。沿途躧缉务获。一面奏闻。一面严密锁押。解至江宁。交与高晋、收审定案。所有伊龄阿原摺供单。并著钞寄阅看。再王天荣、籍隶浙江海宁。或此时潜回本处。亦未可定。并传谕三宝、一体派员严缉。毋致漏网。　　

○又谕曰、伊龄阿奏、两淮解滇饷银、在运使大堂失鞘一案。现将解员陈文栋之差役钱玉、严加审讯。录供呈览。朕细阅此案。前后疑窦甚多。似非实情。已于摺内批示。此项饷银。于初十日在运使大堂贯鞘后。该解员陈文栋、即派钱玉看守。至十二日失鞘。安知钱玉非即首犯。因畏惧重罪。捏称王天荣起意。以图稍减罪名。又称现在山西、甘肃等处。俾辗转关拏。冀延时日。其实有无王天荣其人。均未可知。否则钱玉并无同谋共窃之事。因畏刑诬认。捏造供情。以致案多疑窦。不然。千金银鞘。分量甚重。据称用线布套袍裹著。抱在胸前。直出运使衙门。岂有不被人看见盘问之理。若果王天荣、一人力能偷出。从前何以又令钱玉帮同擡至堂口。致令漏信分赃。又称王大荣偷鞘后。不知藏匿何处。则所供私给银五两。并呈出之盐银半锭。又从何来。况窃凭赃定。既有藏匿原鞘之供。何以不根究原赃。任其狡卸。种种情节。均未吻合。其余供情。支离甚多。不足以成信谳。看来伊龄阿、于审理此案。未能得其窾要。著传谕高晋、将案犯提至江宁。另行悉心研鞫。务得实情。究出正犯。定拟具奏。至起解鞘银。系何人赔补。其倾银装鞘。必有经手确据。亦应究明切实下落。又钱玉既有此供。则从前掷入井中银两。又系何人捏出。并应究明具奏。至两淮饷银。于初十日兑拨。堆贮运使大堂。至十四日。始行起解。该运使何以仅听解员派役看守。并不自行选派妥人。协同照管巡逻。以致银鞘被窃。何至疎忽若此。并著高晋、查明办理。将伊龄阿摺、钞寄阅看。并将此传谕伊龄阿知之。　　

○补行乾隆四十年大计。贵州不谨官一员。年老官三员。有疾官三员。才力不及官一员。浮躁官一员。分别处分如例。　　

○以故云南永昌府孟定土知府罕大亮子梁发、袭职。　　

○是日。驻跸喀喇河屯行宫。　　

○己丑。上驻跸避暑山庄。至八月甲寅皆如之。　　

○庚寅。军机大臣等议奏、两金川解到番子男妇一百八十九名口。遵旨照回人入旗例。编一佐领。入内务府正白旗。请设佐领一员。骁骑校一员。领催四名。马甲七十名。但番子初入内地。既不晓事。又不识字。其新佐领一缺。暂由内务府拣员补放。交礼部照例铸给图记。再由内务府派骁骑校一员。领催二名。马甲三名。率领番子中新设骁骑校、领催等办事。至新设马甲缺。由内务府拨给三十五缺。再新设三十五缺。应得钱粮。暂行存公。不必分给。另派内务府干员。撙节经理。养赡伊等。统俟数年后。番子等渐谙事务。其新设佐领。再由番众拣选充补。应得钱粮。按名分给。并将内务府兼理之官裁彻。至伊等栖止之所。请交健锐营大臣。于香山附近。令其建碉居住。从之。　　

○辛卯。湖北巡抚陈辉祖疏报、乾隆四十年分、鹤峰州开垦下则旱地、七顷八亩有奇。　　

○壬辰。谕曰、大学士于敏中、著赏给人参一斤。　　

○吏部议准、贵州巡抚裴宗锡疏称、遵义府属仁怀通判。远驻赤河。与四川泸州、合江、叙永厅、三面联界。五方杂处。最易藏奸。应改为直隶要缺同知。在外拣选题补。原设之厅照磨。归新改同知管辖。案件例由该管巡道核转。惟原管之贵西道。驻劄威宁。程途纡远。应改隶省城之粮道较便。又毕节县知县。原定要缺。后改中缺。查该县当黔川门户。人烟稠密。现在水城、威宁、两路。运川铅觔。汇出其途。兼有例应代运铅料。应仍定为要缺。在外拣调。旧定苗疆要缺内。有贵阳府属长寨同知。地处简僻。民苗安静。应作为中简缺。改归部选。从之。　　

○以太仆寺卿德尔泰、为太常寺卿。　　

○以国子监祭酒奇臣、为光禄寺卿。　　

○命内阁学士钱载提督山东学政。　　

○癸巳。孝恭仁皇后忌辰。遣官祭景陵。　　

○上奉皇太后驻跸避暑山庄。　　

○命刑科给事中邵庾曾、提督河南学政。　　

○甲午。谕、此次巡幸山东、天津、两处召试所取二等之举人、贡、监、生员、著照上届巡幸天津、召试二等各生之例。有愿在四库全书处效力者。俱准其在誊录上行走。　　

○谕军机大臣等、甘肃地土瘠薄。民间生计本艰。屡经传谕该督等、以乌噜木齐等处。沃野不啻千里。闲旷未辟者甚多。若贫民前往垦种赡养。较在内地穷苦度日。利且数倍。因令地方官、劝民自往耕作糊口。勒尔谨陛见时。询问及此。据称数载以来。愿往者尚觉寥寥。此固愚氓安土重迁。亦由未知新疆沃壤可耕。如果勤于力作。大可乐业。是以观望不前。即如山东无业贫民。出口往八沟喇嘛庙等处。佣耕度日者。难以数计。盖由此等流寓民人。在彼耕作得利。藉以成家业者甚多。远近传闻。趋之若骛。皆不惮数千里。挈眷而往。若甘省百姓。得知新疆之可资乐利。亦何所惮而不往耶。著传谕勒尔谨、饬令各属。设法化导。务令边地贫民。咸知口外垦种之利。自皆踊跃乐从。使其端一开。闻风而往者必众。所谓民情难与图始。大率如此。但须善为劝化。若徒出示晓谕。转似敺以所难。仍前裹足无益也。勒尔谨、务善体朕意。妥协为之。仍将筹办情形若何。据实覆奏。　　

○又谕曰、王亶望奏、甘肃兰州、巩昌、平凉、西宁、宁夏等、各府州属。于四月十一二日。得有细雨。尚未沾透。民情望雨甚殷。现在设坛祈祷。若旬日间得雨。于田禾尚有裨益等语。前毕沅亦经奏及。王亶望此奏。距毕沅所奏。又六七日。尚未得雨。恐旱象已成。甘肃土瘠民贫。若雨泽稍愆。闾阎生计。即倍形艰窘。且该省又有被霜被雹之处。虽已经播种翻犁。亦藉雨膏滋长。未识近日曾否均沾渥澍。朕心深为轸念。著传谕毕沅、即将现在有无得雨。田禾情形若何。据实速行覆奏。若业已成灾。不可不急筹抚恤。勒尔谨、现已在途。著该督迅速趱程回任。督同藩司等、确查被灾各属。妥协筹办。务期贫民口食有资。勿致稍有失所。此旨著五百里发往。仍著将曾否得雨。及勘办情形若何。迅速由驿覆奏。并传谕王亶望知之。　　

○命礼部尚书曹秀先、在尚书房行走。　　

○以散秩大臣黄文燝、为镶白旗汉军副都统。　　

○乙未。谕、向来旗丁余米。准在通州变卖。以资日用。现在各省粮艘。陆续抵通。若旗丁于兑足正供之外。尚有多余米石。情愿出售者。仍著加恩。准其在通州粜卖。在旗丁等既所乐从。而地方粮石益充。于市价民食。均为有益。该部即遵谕行。　　

○谕军机大臣等、据毕沅奏、陕甘两省。各营将备。现俱带领凯旋兵丁回营。内有打仗出力。经将军、参赞奏请升任者。均应送部引见。又各营题升豫保各员。缘近年本营乏人署事。亦未给咨送部。现俱纷纷请咨。共计有六十余员。请分作两班、给咨送部等语。所办亦好。已于摺内批示。但此等人员。俱系军营出力、经将军等奏请升擢者多。即送部引见。亦不过仍令回任。无可另为甄别。且伊等甫经凯旋。其本营事务。自须稍为经理。至本省题升豫保各员。亦有署任交代之事。均不必亟亟概行送京。况人数多至六十余员。即分作三班。轮替来京。亦无不可。著传谕毕沅、如头班业已起程。即将后班。分为两起。若目下头班尚未起程。即酌量分作三四班进京。并俟前班引见回营。再将其次给咨送部。庶营务不致乏人料理。勒尔谨回任后。即照此接办。其湖广、云贵、四川、各省回营将弁内。有似此者。均著一体办理。将此谕令各督抚知之。　　

○广西巡抚吴虎炳疏报、乾隆四十年分、武宣、天保、奉议、三州县、开垦水田六十亩有奇。　　

○丙申。谕曰、福德、著授为额外内阁学士。仍在军机司员上行走。　　

○又谕、据毕沅奏、甘省历年承办军需。应行支发款项甚多。司库别无闲款。请于附近省分。拨银二十五万两来甘。以便分别归款还项等语。前因平定金川。大功告成。将部库拨解四川备用银三百万两。截留存贮西安藩库。著即于此内。拨银二十五万两。就近解交甘省备用。该部即遵谕行。　　

○又谕、据图思德奏、请将安笼镇总兵福兴、调补古州镇总兵一摺。福兴、朕所素知。在内地总兵尚可。于苗疆要缺。不甚相宜。所有古州镇总兵员缺。著乌大经调补。即赴新任。所遗江西南赣镇总兵员缺。即著梁朝桂补授。　　
</div>
    <div class="pagination">
<a href="清实录乾隆朝实录_page1338.html">上一页</a><span>...</span><a href="清实录乾隆朝实录_page1334.html">1334</a><a href="清实录乾隆朝实录_page1335.html">1335</a><a href="清实录乾隆朝实录_page1336.html">1336</a><a href="清实录乾隆朝实录_page1337.html">1337</a><a href="清实录乾隆朝实录_page1338.html">1338</a><span class="current-page">1339</span><a href="清实录乾隆朝实录_page1340.html">1340</a><a href="清实录乾隆朝实录_page1341.html">1341</a><a href="清实录乾隆朝实录_page1342.html">1342</a><a href="清实录乾隆朝实录_page1343.html">1343</a><a href="清实录乾隆朝实录_page1344.html">1344</a><span>...</span><a href="清实录乾隆朝实录_page1340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
