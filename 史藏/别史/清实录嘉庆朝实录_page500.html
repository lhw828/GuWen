<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 500 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 500 页/共 523 页</h1>
    <div class="content">
○丙申。上幸静明园。诣龙神庙拈香。　　

○丁酉。命刑部右侍郎文孚、驰往江南查看河工。　　

○己亥。上御勤政殿听政。　　

○谕内阁、董教增奏参纵兵扰民之都司、请革职审办一摺。都司邹至贤、叠次纵兵索诈。并锁禁平民。得赃释放。藐法已极。邹至贤、著即革职拏问。交该督严讯获赃确数先将该革员赀产查抄。按律定拟具奏。　　

○又谕、钱臻奏、缉拏会匪办理妥速之道厅等、恳请鼓励等语。各省地方官。拏获紧要重犯。该督抚奏请鼓励。朕必量予恩施。此案南康县匪徒李祥诰等、拜盟结会。乃地方官分应缉拏之事。若遽加甄叙。各省似此者皆援以为请。未免失之冒滥。该抚所请将张溶等分别奖励之处。俱不准行。　　

○以詹事府少詹事福申、为詹事。　　

○旌表守正捐躯河南宜阳县民王拴子妻贾氏。四川江津县民程樽妻段氏。　　

○壬寅。刑部奏、黑龙江将军松宁、违例将发遣废员王保澄、奏请赎罪一摺。得上□日、王保澄系不准减等之犯。松宁等前奏请赎罪。不将该犯缘事情节详细声叙并违例令于回籍后措缴赎锾。实属朦混。王保澄不准赎罪。松宁、春升保、俱著交部议处。　　

○癸卯。谕内阁、御史张元模奏请严拏匪类一摺。除莠所以安良。四民各守本业。莫不以无事为福。若任劣衿土棍。勾通吏役。吓诈取财。必致富者荡其生产。贫者虐及肌肤。其为害不可胜言。著直省督抚各饬所属州县。严行查察。如有前项匪徒。令绅士耆民合词举报。立即查拏究治。按律惩办。地方官耳目既周。则一切教匪逆犯。自必无地容身。以期诘奸刑暴。绥靖闾阎。　　

○又谕、御史张元模奏请整饬书院一摺。直省各府州县设立书院。延师训课。原令其讲明正学。造就人才。与学校互相表里。若如该御史所奏。各处书院。多由本省大吏。推荐亲友。以充院长。祇图索取束脩。并不亲身到院。甚至屋宇坍圮。栖止无所。殊失教育人材之意。著通谕各督抚。于所属书院。饬令随时修葺。务延经明行修之士讲习讨论。毋得滥竽充数。致成旷废。　　

○又谕、吴邦庆奏、商民互殴、伤毙多人、查拏审办一摺。此案湘潭县居民。与江西客民。因口角细故。辄聚众互殴。伤毙人命至八九名之多。摺内所叙起衅情节。殊未明晰。著该抚即亲提犯证。究明为首之人。并查拏未获各犯。严审确情。定拟具奏。署湘潭县知县毛梦兰、于赴乡相验之先。该处民人已互相斗殴。乃不即时查拏究办。以致酿成重案。实属溺职。毛梦兰著即革职。留于地方协缉。至御史石承藻、汪进士、二人。于该县勘验后。旋赴县署会面。难保无从中请托情敝□大。俱著解任传至省城质问。如查有敝□大端。即奏明革职严讯。　　

○又谕、长龄奏、审明匿名揭告回民叛逆重犯、请上□日办理一摺。撒拉尔回子。自乾隆四十六年惩办后。极为安静。该犯杨启才、屡犯偷窃。辄挟回民马包福成等斥辱之嫌。捏写撒拉尔回子谋叛告示。镌刻泥印。盖用其上。粘贴营门。计图倾陷。奸恶已极。该督已将正犯拏获。并起出泥印。当堂默写字迹相符。案无疑义。此等不法匪徒。何待请上□日。致稽显戮。杨启才、著即处斩。传首撒拉尔回子地方枭示。并晓谕该回民等。造言诬陷之人。业已立正典刑。俾各释疑惧。共安耕凿。　　

○命皇次子智亲王旻宁带领御前侍卫百顺、苏尔慎、及乾清门侍卫四员。往奠故科尔沁贝勒御前大臣鄂勒哲依图茶酒。赏银五百两治丧。以其侄台吉济克默特、为嗣。降袭贝子。　　

○调礼部尚书松筠、为兵部尚书。兵部尚书崇禄、为礼部尚书。礼部左侍郎恩宁、为吏部左侍郎。以都察院左副都御史和桂、为礼部左侍郎。　　

○以镶黄旗领侍卫内大臣奕绍、为御前大臣。兵部尚书松筠、为御前大臣。兼镶黄旗领侍卫内大臣。正蓝旗蒙古都统奕颢、为内大臣。正黄旗蒙古副都统成宁、为正白旗蒙古都统。兵部右侍郎英惠、兼正黄旗蒙古副都统。　　

○旌恤遇贼被戕云南稿吾卡土目龙定国妻傅氏等三口、如例。　　

○甲辰。上幸万寿山。　　

○谕内阁、前据巡视南城御史清安等奏、拏获孟二等、敛钱聚众复兴鼓钹会一案。当交刑部审讯。兹据该部审拟具奏。孟二、与王孝、各约村民。演打胯鼓花钹。赶趁庙会。且备本年万寿应差。本不在禁例。王孝因赊欠张五吃食钱文。被其将鼓钹掯留。自赴指挥衙门控告。该巡城御史、祇应将所控钱债。秉公判断。乃以该村民自控到官之事。辄称查拏敛钱结会等犯。张皇入奏。致民人幼孩。多遭拖累。甚属不成事体。案内首先教演之孟二、王孝及听从分邀幼孩之关八、田大、著照刑部所拟。再减一等。折责发落。其无干之民人幼孩等。俱著即时省释。所起鼓钹给还。谕以本年万寿。无须豫备应差。不必演习。其该城御史。著都察院堂官传到、谕知五城勤饬捕务。原令其访查逆犯。乃日久无获。转摭拾细事。饰词搪塞。以见其留心缉捕。殊属无耻。将该御史等、传上□日申饬。　　

○予福建出洋淹毙外委李捷高、祭葬世职。如阵亡例。　　

○缓徵山东莱阳、海阳、二县、被雹村庄本年及上年带徵额赋。并给莱阳县、灾民一月口粮。　　

○乙巳。旌表守正捐躯河南南阳县民周理女周氏。　　

○丙午。谕内阁、右翼监督经徵二十三年税务。前据普恭于任满时奏明、计少收正额银二千六百九十余两。经户部核明。按照向例令前任监督哈宁阿及普恭二人。照一年在任月日匀摊赔缴。现既查明哈宁阿任内所收税银。尚属有盈无绌。普恭接任后。始行缺额。所有短收税银二千六百九十一两零。全行著落普恭赔缴。嗣后崇文门及左右两翼监督经徵银两。均著一手办理。如有出差及降革事故。仍著照常经理。俟一年任满。令其自行核解。若有病故及身罹重谴去任者。著接任之员于接收交代时。将前任所收银数报明户部。遇有前任未经缺额、后任始行亏短者。即著落后任赔缴。　　

○命本年各省情实罪犯、停止勾决。　　

○丁未。谕内阁、伯麟等奏南掌国王遣使进贡、并呈恳颁赐敕印、据情代奏一摺。南掌国、自内附以来。乾隆五十九年。曾经颁给敕印。嗣因该国王召温猛、愞懦不振。流徙越南。经越南国王将敕印恭缴。念其流离。不加声责。该国事听其以召蛇荣代办。现据召蛇荣之子召蟒塔度腊、虍□攵修职贡。吁恳再颁敕印。著加恩俯允所请。再行颁给。以示怀柔。　　

○以司经局洗马陈官俊、为陕西乡试正考官。翰林院编修易禧善、为副考官。工部右侍郎陆以庄、为江南乡试正考官。翰林院编修廖鸿藻、为副考官。　　

○戊申。谕军机大臣等、本日召见周系英。据奏湖南湘潭县城外、向来江西客民、在彼贸易者十居七八、本地居民不过十之二三、各马头挑夫、江西人尤多、平日恃众强横最喜滋事、此次与本地居民互殴、原因听戏而起、江西客民、将本地民人关入公所庙内、殴毙无数、浮尸蔽江、当时知县会营前往查拏、比至公所、庙门关闭不放、再三叫门、仅将知县营官放进、知县见有许多人被捆、并有将手掌钉在墙壁者、再四开导、始交带回、知县将带回之人、悉行释放、各马头挑夫、聚集多人、欲行肆闹、巡抚闻知、始派臬司会同副将带兵前往弹压等语。此案前据吴邦庆所奏争斗情形。本未明晰。现据周系英面奏、该商民争殴、及殴毙人数。与该抚前奏情节不符。著吴邦庆、即行身临其境。不可畏难。将纠斗实在情形。并殴毙人数。确切查明。如果情势凶横。将首先聚众肆横之人。逐一查拏。从严惩办。首犯即行正法。断不可存化大为小之见。姑息了事。益酿刁风。将此谕令知之。　　

○己酉。改云南开化府同知、为安平同知。澂江府司狱、为安平同知司狱。裁丽江府经历。增设文山县分防县丞从总督伯麟等请也。　　

○庚戌。上幸静明园。诣龙神庙拈香。　　

○辛亥。谕军机大臣等、昨据庆保奏、湘潭县江西客民及本地民人互殴一案。已饬严拏首从各犯、因现驻荆州防汛、俟察看水势情形、再行前往等语。湖南商民互殴之案。前据吴邦庆具奏。声叙殊未明晰。本日据御史蒋云宽奏称、案内现在就获十九名、均系本地民人、其客民内、并未获凶手一名、并风闻江西客民、将本地居民、关门痛殴、伤人甚多、经别处客民相救放出、嗣后彼此持械纠约报复、寻斗不已、江西客民、复将附近之长沙、益阳等处、江西脚夫强悍者、邀去一二百名帮斗、其势汹汹、以致关城罢市者数日、本地民人之被殴毙命者、因尸首无著、赴县喊禀者、有七八十起、并闻江西会馆中、有将油锅煮人、弃尸江内、及将手脚钉在墙壁之事等语。昨据侍郎周系英面奏。其情节亦与该御史所闻相仿。此案衅起口角。乃至殴毙多命。并复辗转纠斗。实属目无法纪。不可不严行惩创。吴邦庆软弱。恐误听属员之言。将就完案。著庆保即由荆州迅速驰驿前往。会同吴邦庆、将案内紧要人犯。按名拏获。严讯确情。究竟被殴毙命者、共有若干人。如查明江西客民。实有用油锅煮人、及将手足钉壁之事。则为首之犯。即应斩决枭示。或此内有毙人一家三命以上者。则当问拟凌迟。庆保查明大概情形。先行由驿具奏。再将全案从严定拟。不可存化大为小之见。稍涉宽纵。将此谕令庆保、并张映汉知之。　　

○以兵部右侍郎曹师曾、署刑部右侍郎。　　

○旌表守正捐躯江西万载县民汪麟生聘妻龙氏。守正被戕浮梁县民女姚氏。山东掖县民高世仲妻车氏。　　

○壬子。调福建巡抚李尧栋、为湖南巡抚。湖南巡抚吴邦庆、为福建巡抚。　　

○癸丑。遣官祭火神庙。　　

○旌表守正捐躯山西临晋县民王思让妻林氏。　　

○乙卯。上幸万寿山。　　

○谕军机大臣等、敦良奏、交卸河南藩篆、即日起程、前赴湖南臬司新任一摺。湖南省湘潭县民、与江西客民互相纠斗一案惨毙多命。事关重大。昨已有上□日令庆保驰往审办。敦良接奉此上□日。著即驰驿兼程赴任。随同庆保等将案内人犯确切严讯。务得实情。勿稍枉纵。将此传谕知之。　　

○丙辰。裁广东潮州府税课大使。增设丰顺县留隍司巡检。移饶平县黄冈司巡检、驻柘林。大埔县大产司巡检、驻白猴。从总督阮元等请也。　　

○丁巳。上御勤政殿听政。　　

○谕军机大臣等、据御史尹佩棻奏称、直隶沧州地方、常有盗贼、在山东、江南、河南、及本省邻近州县、往来抢劫。或偷窃牛马令事主出钱赎回、其住宅皆系高屋大厦、不露形迹、与该州捕役李二黑、联为一气、该州马村、柴村、殷村、三处最多。而马村回民为尤甚、知州窦景燕、信李二黑之言、常于邻境缉贼、而本境转不缉拏、请饬查办等语。沧州素为盗贼渊薮。兼有捕役为之包庇。邻境均受其扰害。著方受畴、即饬知窦景燕、将马村等处积贼。密行访查。该贼匪与捕役李二黑如何交通。访明立即按名掩捕。照律治罪。不可漏洩风声。致令逃逸。将此谕令知之。　　

○以大理寺卿龄椿、为都察院左副都御史。　　

○赏热河被水兵丁房屋修费。　　

○戊午。上诣时应宫昭显庙拈香。　　

○还宫。　　

○以孟秋时享太庙。自是日始。斋戒三日。　　

○己未。谕内阁、前据刑部奏、书吏误抄谕上□日一案。派军机大臣审讯。据抄写事件之张光裕等、供出各王公、及内务府大臣、前锋统领、护军统领等、每日俱派有听事之人。探听事件。启知本管王公大臣。除内务府大臣、及所派笔帖式等、已另降谕上□日惩处外。宗室王公内、有兼职任者。所管之事。本属无多。前锋统领等、职任亦＜闲＞。并不若内务府大臣。事务繁剧。尚有须随时通知者。本不应派有听事之人。即或派人。亦祇应专听本管公事。不应令其将召见起数人名、及外衙门之事。随时探听附禀。其无职任之王公等。并无应办事件。如布兰泰之患病家居。更属闲散。乃亦每日派人探听公事。尤属无谓。不知其意何居。不可不分别示惩。肃亲王永锡、庄亲王绵课、仪亲王、成亲王、贝勒永珠、公绵龄、奕颢、禄义、均兼职任。庆郡王永璘、虽无职任。系在内廷行走。及前锋统领载铨、护军统领博启图、苏冲阿、长庆、副都统舒明阿、俱著交军机大臣、会同宗人府兵部严议具奏。其无职任之礼亲王麟趾、睿亲王端恩、豫亲王裕兴、克勤郡王尚格、顺承郡王伦柱、贝勒永臶、永鋆、绵誉、奕绘、奕绮、贝子奕绪、载锡、祥端、公布兰泰、俱著加等严议具奏。其所派之护卫护军等。系由本管差遣。著毋庸议。　　

○又谕、内务府大臣所派听事笔帖式。祇令其接送本衙门公事。伊等辄探听外衙门之事。随时附禀。以图见好。实属多事。而各大臣亦不阻止。任其随口混行告知各王公门上细作。殊属不称职任。内务府大臣。俱著交军机大臣、会同吏部严议。笔帖式椿龄、长盛、九十一、嘉乐、毓宽、璋宝、文霆、嘉惠、明山、苑副祥绶、俱著革职。交军机大臣、会同刑部严讯。寻议、内务府大臣各降二级留任。得上□日、英和等依议。其革职之听事笔帖式椿龄等十人。俱开复原官。交内务府大臣查明。同未经供出之听事笔帖式等。一律停升三年。　　

○又谕、朕闻行在每日早晚两起召见大臣官员。皆有人按名抄写。并寄回京城。辗转传抄。嗣后著永行禁止。如仍有照前抄写者。即行查拏。若寄至京城。著留京王大臣查拏。均著参奏革职。发往伊犁。　　

○户部议准、调任广东巡抚李鸿宾疏报、恩平县、开垦田九十九亩有奇。照例升科。从之。　　

○庚申。除湖北黄梅县、坍没地四十六顷九十一亩有奇额赋。　　

○是月。湖广总督庆保等覆奏、官设盐卡相符、仍密查私设。得上□日、有官卡必有私设。影射图利。势所不免。总在随时查察。不可懈怠。　　
</div>
    <div class="pagination">
<a href="清实录嘉庆朝实录_page499.html">上一页</a><span>...</span><a href="清实录嘉庆朝实录_page495.html">495</a><a href="清实录嘉庆朝实录_page496.html">496</a><a href="清实录嘉庆朝实录_page497.html">497</a><a href="清实录嘉庆朝实录_page498.html">498</a><a href="清实录嘉庆朝实录_page499.html">499</a><span class="current-page">500</span><a href="清实录嘉庆朝实录_page501.html">501</a><a href="清实录嘉庆朝实录_page502.html">502</a><a href="清实录嘉庆朝实录_page503.html">503</a><a href="清实录嘉庆朝实录_page504.html">504</a><a href="清实录嘉庆朝实录_page505.html">505</a><span>...</span><a href="清实录嘉庆朝实录_page501.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
