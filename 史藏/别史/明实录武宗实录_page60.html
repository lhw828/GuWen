<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 60 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 60 页/共 127 页</h1>
    <div class="content">　　○升福建布政司左布政使王缜为都察院右副都御史巡抚苏松等处总理粮储
　　○丁亥升狭西布政司左参政杨守隅为广西右布政使四川按察司副使范镛为浙江左参政刑部郎中孙燧为福建右参政湖广按察司佥事张弘宜为广西副使御史张琮为湖广按察司副使  山西泽州西北方流星如斗陨于西南方天鼓随鸣
　　○升锦衣卫都指挥使谷大中为都督佥事指挥同知朱成为指挥使冠带总旗潘贵为百户俱冒报捷功也
　　○命山西都指挥佥事张璇守备宁武关
　　○中军都督府署都督佥事张文渊卒文渊成化间为府军卫指挥同知以将材历诸营把总寻守备山东河间以剿寇功升都指挥佥事充左参将协守松潘东路正德丁卯以克平番贼功进副总兵分守仍旧寻以堪任将领召还己巳以廷荐复充副总兵镇守广西辛未会平乐府富贺等县贼起统兵平之又征桂林府兴安等处寇盗先后俘斩余三千捷闻赐敕嘉奖至是卒于行营其子绳武舆归执例请祭葬得祭焉
○命逮霸州知州王汝翼等于诏狱兵部劾其纵贼属故也
　　○戊子升监察御史甯溥为山东按察司佥事管理北直隶屯田兼整饬霸州等处兵备
　　○致仕太子少保兵部尚书兼翰林院学士尹直卒直字正言江西泰和人景泰甲戌进士入翰林院为庶吉士预修寰宇通志成授编修同考礼部会试者再  宪宗初御经筵充讲官成化三年纂修  英庙实录成迁侍读尝主考应天顺天乡试八年擢侍讲学士十一年升礼部右侍郎以父忧去任十五年起复改南京吏部转南京礼部左侍郎二十二年特召为兵部左侍郎寻兼翰林院学士入内阁参预机务其年进太子少保兵部尚书二十三年主考会试其年遂致仕家居二十四年卒赐祭葬谥文和直明敏轩豁少有才名在礼部尝因天变会官具＜锍-釒＞陈修省二十二事言多切中时弊岁当开度僧道连章奏省之又请汰黜天文阴阳生之诡藉者凡数百人始至兵部贵州镇巡官奏苗叛请发兵夹攻廷议将从之直独言吾自东南来未闻有警岂可听彼邀功启衅以疲民乃请选委御史部属二人往勘贵果无警居内阁时有建明会官言劾其进用不合公论  孝宗薄之然尚慰留待三辞乃令致仕直为人疏俊不拘小节亦颇以才气自负以是多招物议为文章瞻逸浑健步骤大家所著有历代名臣赞皇朝名臣言行通录行于世
　　○免肃州凉州庄浪古浪四卫所镇番永昌山丹高台镇夷五卫所暨甘州五卫黑河迤西田粮有差以兵旱相仍也
　　○夜月犯天高星　　○己丑升福建布政司右布政使陈珂为左布政使江西按察司副使王秩为按察使河南府知府胡键为狭西右参政浙江佥事杨惟康为四川副使起用御史张鸣凤为湖广佥事
　　○授行人潘鹏唐凤仪朱昴李翰臣张羽推官张士隆张鹏屠垚知县许完师存智王相常在进士王介屠侨宋廷佐卢雍施儒林有孚李润学录朱组为试监察御史鹏广东道凤仪在广西道昴翰臣有孚山东道羽四川道士隆浙江道张鹏廷佐雍河南道垚云南道完介侨江西道存智组湖广道相儒山西道润贵州道
　　○以旱灾免浙江长兴嵊县天台兰溪汤溪象山六县暨昌国卫税粮有差其湖州府兑军粮仍折徵七万石
　　○庚寅命庆阳卫都指挥佥事张隆守备环庆金吾右卫署都指挥佥事卢英守备倒马关
　　○辛卯流贼自山东丘县奔突广平曲周威县又北奔新河南宫枣强冀州转至衡水县攻入之
　　○兵部覆都给事中孙祯等劾奏镇守河南太监廖堂守备南京太监彭恕大肆奸贪流纛远近皆听信其下锦衣卫指挥廖鹏杨王□赞等导引所致乞将鹏等革职逮治得旨鹏已有旨并同时参随官俱令回卫带俸王□赞等姑免究亦各令回原卫不许在彼潜住
　　○敕武定候郭勋充总兵官镇守两广
　　○壬辰河南守臣奏贼首刘三等劫掠项城商水西华等县图攻汴梁僭称总督元帅诈为牌帖约官吏师生不许潜避且戒其党毋妄杀平人其奸计出刘六之上请亟发兵捕御兵部尚书何鉴集英国公张懋吏部尚书杨一清等议谓山东之贼不及一万而征讨官军奚啻十倍所以南北出没未得就擒者以势要人员营充头目或阻挠军机或攘夺功次故将士离心不能成功请戒太监谷大用等将势要人员查发回京仍调京军把截要害边军分路擒剿不许混于一阵以致推调误事及争功启衅如失事者参奏挐问都指挥以下即军前斩首以徇其河南事势危急宜行总督等官先督见在京边官军速驰应援仍敕宣府延绥辽东镇巡官选调许泰郤永冯祯所部各千人令把总管领副总兵时源所部二千人令源统领开原辽阳等处精兵二千人令副总兵刘晖统领俱到山东河南听大用等拨调剿杀有功重加升赏其各镇军马不敷则于原募军丁及见在舍余并义勇民兵内选补之又言山东河南北直隶相去广远总督提督官宜各分定地方居中节制使诸将有所禀承仍各差给事中三员添差御史一员同吴堂雷宗各随军纪功革弊领军将官畏缩及官司不职者俱听指实参究庶几处置周密盗贼可平＜锍-釒＞入俱如议行之
　　○癸巳敕礼部尚书费宏兼文渊阁大学士同李东阳等内阁办事加吏部尚书杨一清少保兼太子太保升掌詹事府事吏部右侍郎兼翰林院学士靳贵为礼部尚书仍管内阁诰敕吏部左侍郎傅圭为礼部尚书先是以内阁员缺下廷臣会推学行端谨才识老成者列名以进  上既简用宏乃以别敕进一清官仍荫一子为锦衣卫世袭正千户贵既圭皆递迁宏上＜锍-釒＞辞曰内阁之设政本所关非徒专典乎训辞固许参预乎机务处禁掖邃严之地为股肱辅导之臣比之他官最为华要倚毗既切遴简为难盖必如古人所谓学有本原深明治体文有师法可代王言而后能论思政理默赞皇猷润色文章仰资涣号矧今四郊未靖庶事方殷临机赖应变之才运笔须涌泉之思伏念臣赋质愚陋初乏寸长遭时亨嘉每沾误渥贤科早窃人固信其空疏法从久叨忠未摅于献纳顷者出佐邦礼荐历春卿禄厚而报则微位高而责愈重方虞咎谴敢望延登第以宠光常假于从班迁转类循夫故典乃遂厕名荐稿猥被恩纶苟冒昧以祗承必立臻于旷败且耆德在位而臣以末学陪列于其间贤俊盈廷而臣以菲才躐处于其右既难属餍于外议实切抱愧于中心熟自揣量分当辞避伏望  圣慈允臣所请追寝成命别授异材庶不上累知人之明下致妨贤之诮＜锍-釒＞进  上曰卿学行俱优才望茂著春宫讲读启沃良多辅导重任特兹简命宜勉尽职业不允所辞
　　○甘肃都御史张翼总兵官王勋奏虏入寇副总兵苏泰等与战于大沙窝斩首百有七级副指挥同知吕桧战于陆坝湖斩首七十三级各赐敕奖励奏捷人升赏如例
　　○甲午吏部尚书杨一清以加少保兼太子太保荫子为锦衣千户上＜锍-釒＞辞得旨卿文学才行朕所简知近廷臣荐居内阁朕以铨衡事重未可遽更且思抚定宁夏之功赏未酬劳特加恩命以示优崇其毋固辞
　　○升福建布政司左参政白圻为本司右布政使江西按察司佥事戴敔为本司副使锦衣卫经历汪大章为浙江按察司佥事
　　○乙未荫刑部右侍郎戈瑄子铎为国子生
　　○命给事中雷雯柴奇吴玉荣随军纪功雯北直隶奇山东玉荣河南
　　○丙申命宁夏总兵官咸宁伯仇钺提督三千营驰驿赴京
　　○黄河清自清河口至柳铺九十余里甲午至丙申三日
　　○丁酉升吏部右侍郎刘春为本部左侍郎詹事府少詹事兼翰林院侍读学士蒋冕为吏部右侍郎○加兵部尚书何鉴太子少保升兵部右侍郎李浩为左侍郎巡抚大同右副都御史石玠为兵部右侍郎
　　○升南京太仆寺卿俞深为南京工部右侍郎
　　○命前府带俸署都督佥事昌佐佥书管事
　　○戊戌升福州府知府王子言为福建布政司左参政
　　○己亥升大理寺右少卿谢绶为都察院右佥都御史巡抚大同赞理军务
　　○贼入河南归德州夏邑永城虞城等县守臣告急请兵且荐辽东都指挥张洪可用时洪隶参将金辅部下  上令辅率洪等二千人速会河南镇巡官协谋剿贼仍令镇巡谕恤军民安业毋致失所
　　○夜月犯氐宿
　　○监察御史平世用奏强贼劫蠡县攻束鹿破深泽京营将官玩寇殃民罪不可逭而边将骄纵逼遛不进将来仓库空虚粮饷乏绝祸且不测请下大臣议立赏罚成格专任边将责限成功而严势要攘功之禁兵部会议谓法之不行自上犯之请将势要头目查发回京毋容阻挠都御史边宪萧翀李贡副总兵白玉张俊宜通行逮问边将冯祯许泰却永金辅姑令戴罪自效有能殄灭强贼者升赏如宁夏例州县官并守把京军失陷城池及边将相离百里不行救援者如张伟马中锡例处之各处人民被贼胁虏者再乞谕令解散以孤贼党  上是其言逮玉宪翀下诏狱究问而召俊还停贡俸并祯等俱令戴罪自效责总督等官督调征剿随征头目怙势怀事者俱查发回京军中赏罚事宜咸如议行之
　　○庚子户部以添调宣府辽东延绥官军请支河南山东官银各五万两以供军饷从之
　　○平江伯陈熊卒  字继昌先世为直隶合肥人熊嗣爵坐营管操兼领禁兵侍卫寻佥书后军都督府事正德戊辰总督漕运镇守淮阳己巳入京瑾摭以罪下狱谪戍海南瑾败诏还复爵未几卒赐祭葬熊略涉文艺而蠢愚不堪任事初以门下客党璟族人伟之力得转漕镇及之任乃挈以为助其煽威黩货惟二人是听又以父锐莅漕运时尝为市道以助私费乃广市善田宅劝富民代出直而以璟辈及一二无赖主之淮人不堪目为五总兵瑾廉得实欲罪熊遂执以为辞其田宅官卖之于时都御史李瀚知府华王□莲希瑾意每一物计直踊至十倍而皆取足于民后事定复以归熊民固不能有也熊自钟奇祸以覆其家固无足惜第淮人重受其困亦可谓不幸云
　　○建州并海西北者卫女直都督佥事童子等进贡马匹赐彩叚衣物有差
　　○辛丑以畿内山东盗起升总理河道都察院右佥都御史张凤为右副都御史巡抚山东兼治河道巡抚辽东右佥都御史彭泽为右副都御史巡抚直隶保定等府
　　○升太仆寺少卿于凤喈为南京太仆寺卿扬州府知府何显为贵州布政司左参政
　　○以旱雹灾免狭西庆阳府卫延安西安等府属县税粮各有差
　　○四川贼麻六儿等自狭复入劫掠兵备副使冯杰领兵追击于苍溪县之铁山关败绩死之
　　○户部覆孙祯等所言节财用禁科害二事得旨各仓库及门官累有禁约全不遵守今天灾地震军民困苦正修省撙节之时本当黜革姑免查究该部其以旧制申谕之如蹈前弊听科道纠劾并许被害者陈告坐以重罪今后添设多余官员不必补如有夤缘投托者司礼监奏治冗员冗役所司备查以闻
　　○壬寅升大理寺左寺丞张禬为右少卿
　　○命遂安伯陈鏸提督守把京城正阳等三门
　　○升宁夏副总兵都指挥佥事保勣为署都督佥事充总兵官镇守宁夏
　　○癸卯朝鲜国王李怿遣陪臣户曹参判李允俭等贡马贺正旦令节赐彩叚衣物有差
　　○命伏羗伯毛锐驻河南冯祯时源金辅等兵属之太监谷大用都御史陆完驻北直隶山东李瑾许泰郤永陈勋王杲熊伟刘晖等兵属之仍敕湖广镇巡官协力策应不许推托偾事
　　○甲辰升吏部文选司署郎中谢麒为太仆寺少卿　　○南京户部尚书李瀚乞致仕许之以被劾自陈也
　　○流贼犯虹县及蒙城县凤阳守臣请命将防御敕署都督佥事马昂充参将往凤阳等处听调杀贼诸失事官员令巡按御史查勘以闻
　　○乙巳升山东按察使袁经为都察院右佥都御史巡抚辽东
　　○升大理寺右寺丞吴世忠为左寺丞监察御史李廷梧为右寺丞
　　○总督南京粮储右副都御史丁凤奏南京内外各衙门工匠厨役医士医生凡七千八百七十余人月应支粮二千三百九石有奇请裁革诏冒滥当革姑勘酌处置内官监人匠刘瑾新收者俱改正各监局人匠支米三斗者仍旧四斗者减一斗太常光禄寺厨役各减其奏添二斗医士医生革之　　○都指挥同知王保击贼沈丘战死赠都指挥使赐祭子袭升一级仍令兵部通查死节者以闻
　　○提督军务侍郎陆完等师次文安趋束鹿至安州又南至汤阴皆捷凡俘斩流贼千人再赐敕奖励仍加赏奏捷者
　　○以岁暮祫祭遣定国公徐光祚驸马都尉游泰告  太庙  懿祖皇帝  熙祖皇帝祧庙
　　○丙午□祭  太庙
　　○以正旦节遣驸马都尉蔡震马诚崔元分祭  长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内臣祭  恭让章皇后陵寝　　○致仕都察院右副都御史曲锐卒锐字朝仪山东莱阳县人成化辛丑进士任大理寺评事寺副出为福建四川按察司佥事松潘兵备副使改河南升狭西按察使都察院右佥都御史巡抚宁夏进南京礼部侍郎改右副都御史仍旧巡抚锐既屡升刘瑾怒其不谢已勒令即旧任冠带闲住瑾诛听还乡复其官阶至是卒锐有吏能所至狱无滞囚其在四川马湖土官知府安鳌恣横行部者多避之锐诱执置之法＜锍-釒＞请改流官州人德之故其以父忧服阕给事中刘茞请令复任四川以为其才宜治蜀其后不污刘瑾盖亦有以自守云
　　○是岁天下户共九百一十五万二千一百八十户口共六千四十四万六千一百三十五名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮六圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百二束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一千五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮一百三十一万六百九十八石六斗六升六勺四抄三撮四圭减免草六十一万一千六十二束包九斤八两
　　明武宗毅皇帝实录卷之八十二
　明武宗毅皇帝实录卷之八十三
　　正德七年春正月丁未朔年上诣  奉先殿  奉慈殿太皇太后  皇太后宫行礼毕出御奉天殿文武群臣及四夷朝使行庆贺礼
　　○免群臣宴赐以节钱钞
　　○山东濮州地震有声
　　○升把总署指挥佥事姚信为署都指挥佥事充参将总领白玉张俊所部官军往河南听调杀贼
　　○河南彰德府地震有声
　　○己酉  宣宗章皇帝忌辰  奉先殿行祭礼遣驸马都尉蔡震祭  景陵
　　○山东掖县招远县天鼓鸣
　　○庚戌孟春享  太庙
　　○遣内官祭司户之神
　　○辛亥升山东布政司左参政王懋中为山东按察司按察使　　○改山西布政司左参政臧凤为河南右参政时都御史邓璋劾右参政胡拱不职而凤适以怀远知府升山西璋荐其贤遂改之拱致仕
　　○升监察御史王奎为江西按察司佥事
　　○以狭西都司都指挥吏神周充右参将分  延绥东路
　　○癸丑改管理南京粮储都察院右副都御史丁凤为通政使司通政使
　　○初太监张永传旨山东等处盗贼残破州县累蠲粮税而有司费格不行以致上无实惠民罹困苦令户部议处以闻户部覆议谓兵荒山东为甚河南南北直隶次之宜会计经费以定减免之数一京储凡已徵未解者山东即留本处备用河南南北直隶许折轻赍解部召商上纳其未徵系内府供应不容免者则于已徵银内通融补解其他京仓京场粮草及神乐观牺牲所杂粮俱免各衙门应用等项先查存积尽支不足则于太仓及五场给之一边饷山东河南北直隶原派各边及畿郡仓库钱榖未徵者亦俱免已徵未解者山东亦留本处河南南北直隶亦许轻赍类解其各边粮草将正德五年六年两淮盐课于宣府开平中六十万辽东三十万引召商上纳贼未残破州县已徵者则以补内府不免之数山海等关许于附近存积多处通融借用或查各库积银折放一禄俸各处存留粮数以供各王府及司府卫所州县禄俸宜以贼未残破州县原派并被贼州县已徵未解者量派本处以给之山东则益以临清税课二季其各屯子粒亦俱免又各处有杂办果品等项及礼兵工三部牲口柴薪物料俱请令各部会计减免从之
　　○巡抚甘肃都御史张翼等奏虏犯肃州都指挥董杰等御之斩首百十有九级赐敕奖励奏捷人升赏如例
　　○河南□州火　　○甲寅升南京户部右侍郎胡富为尚书
　　○升吏部郎中王尚纳狭西按察司副使许淳为布政司左参政尚絅山西淳山东
　　○贼率众犯霸州京师戒严兵部议请召太监谷大用统所部将士驻河间保定界上都御史陆完伏羗伯毛锐往来督并防御诏大用仍与完同驻指授方略责成诸将
　　○命署都督佥事温恭防守草桥署都督佥事卫勇防守芦沟桥指挥同知福英防守羊房角各领京营骑兵一千
　　○命  天寿山守备太监武忠督指挥陈增严卫  陵寝
　　○乙卯立春顺天府官进春  上御奉天殿受之文武群臣行庆贺礼
　　○丙辰以大祀  天地  上御奉天殿誓戒文武群臣致斋三日
　　○陛狭西按察司佥事张澜为本司副使　　○丁巳以巡抚宁夏地方都察院右副都御史马炳然管理南京粮储
　　○贼入大城县知县张汝舟及主簿李铨迎战为所杀事闻赠汝舟光禄寺寺丞赐祭荫子一人为国子生铨赠知县有司给棺歛还其丧汝舟子策与典史张俊子信生员杨思恭吏缴禄医士孙堂亦俱死各给米五石以优恤之
　　○太监张永传旨谕兵部近贼败于汤阴北奔至交河已遣将分布近京各路尚其督率诸将多方侦探防守毋致疏虞辽东官军承调未至其急趣之时  上将出郊故也
　　○永又传旨晓谕直隶山东河南等处被贼胁从军民人等尔等本皆良民被胁从盗既非本心及遇官军又遭杀戮朕甚怜之累有旨许投首免罪尔等愚顽不省今再晓谕使皆知悉除贼首刘六刘七齐彦明刘三赵风子邢老虎赦所不原其余但能解甲投首者俱勿论仍复其身三年戒饬所在毋得扰害朝廷决不失信至于各处灾伤被贼地方一应钱粮物料俱依前旨蠲免不许有司虚应故事总督提督并各该镇巡及司府州县等衙门各誊黄晓谕
　　○以上元节赐文武群臣假十日
　　○戊午辽东官军至
　　○己未大祀  天地于南郊毕  上还宫谒  太皇太后  皇太后出御奉天殿文武群臣行庆成礼
　　○兵部议北直隶山东河南盗贼滋甚请降敕  督励将官申重赏格以山东北直隶贼首刘六刘七齐彦明等责成许泰郤永并新调副总兵刘晖游击将军李鋐以河南贼首刘三赵风子邢老虎等责成冯祯时源神周金辅并新调宁夏把总等官令其并力一心各自为战相机截杀随宜进止仍令总督提督等官会同咸宁伯仇钺居中调度不必一一牵制各该官军果能用命擒斩贼首一人者即授世袭正千户赏银千两其将领亦升三级赏如之若能剿灭贼一夥者如宁夏例待以封爵无所吝报可
　　○庚申□大祀礼成  上御奉天殿大宴文武群臣及四夷朝使
　　○升四川按察司佥事马昊为副使
　　○赐朝鲜国陪臣户曹参判李允俭等哈密使臣都督同知失拜烟答等宴
　　○辛酉韩府高平王偕□□水薨王惠王第八子母韩氏天顺辛巳生成化辛卯册封至是薨辍朝一日赐祭葬如例谥曰荣和
　　○壬戌伊府西鄂王訏漈薨王安僖王长子母妃李氏成化甲午生弘治戊申袭封至是薨辍朝一日赐祭葬如例谥曰恭靖
　　○改养病户部左侍郎储巏为南京户部左侍郎
　　○升监察御史王锴为狭西按察司佥事
　　○癸亥  英宗睿皇帝忌辰  奉先殿行祭礼遣驸马都尉马诚祭  裕陵
　　○海西葛林等卫女直都指挥佥事答鲁哈等贡马及貂皮赐宴并赏彩叚绢钞有差
　　○巡抚保定都御史萧翀奏流贼自安肃博野攻蠡县以及临城各守臣失于防守而诸将许泰郤永李瑾庄鉴等驻清苑近贼不击临城县主簿张俊率兵拒之斩其酋一人遂遇害诏以俊死事从重褒恤失事人员如停俸仍令参究诸将不应援之状以闻
</div>
    <div class="pagination">
<a href="明实录武宗实录_page59.html">上一页</a><span>...</span><a href="明实录武宗实录_page55.html">55</a><a href="明实录武宗实录_page56.html">56</a><a href="明实录武宗实录_page57.html">57</a><a href="明实录武宗实录_page58.html">58</a><a href="明实录武宗实录_page59.html">59</a><span class="current-page">60</span><a href="明实录武宗实录_page61.html">61</a><a href="明实录武宗实录_page62.html">62</a><a href="明实录武宗实录_page63.html">63</a><a href="明实录武宗实录_page64.html">64</a><a href="明实录武宗实录_page65.html">65</a><span>...</span><a href="明实录武宗实录_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
