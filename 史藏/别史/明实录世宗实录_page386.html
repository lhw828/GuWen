<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 386 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 386 页/共 518 页</h1>
    <div class="content">
大明世宗肃皇帝实录卷二百十七
　　嘉靖十七年十月辛丑朔以  明堂大享礼成赐礼部尚书严嵩银一百两纻丝四表里新钞四千贯  礼部言  皇上肇成大享仰答严恩诸礼度仪物皆宜次苐修举而太常寺宗祀赞礼尤宜备官请选乐舞生以次充补并令各坛乐舞通融执事  上曰今秋肇称大享制度未备诸建置厘正事宜侯朕命行太常官即加考选乐舞生许通融执事
　　○壬寅  孝洁皇后忌辰遣长宁伯周大经祭  陵寝
　　○癸卯
　　○刑部右侍郎苏民卒赐祭葬如例
　　○甲辰
　　○升南京刑部右侍郎王爌为南京都察院右都御史  升云南布政使司左参议毛衢直隶真定府知府宋宜俱按察司副使衢四川提调学校宜湖广管屯田水利  御史黄正色劾奏兵部尚书张瓒内有守藩臬殊无善状等语瓒具＜锍-釒＞乞罢云臣实未任藩臬但司马重任委非庸劣所堪  上令瓒照旧供职下正色所奏于吏部参看正色坐奏事不实夺俸两月
　　○乙巳
　　○立冬时祫享  太庙命武定侯郭勋代英国公张溶成国公朱希忠遂安伯陈鏸大学士夏言顾鼎臣尚书许瓒严嵩张瓒毛伯温捧  主时礼部尚书严嵩言  皇考庙路稍远每祫享  太庙宜令司设监恭设  神舆于  睿宗庙丹陛下遣官诣后寝捧  主出跪纳舆中太常寺官前导至  太庙门外遣官跪出  主恭捧与群庙主同入庙祭毕遣官捧  主出  太庙门外仍纳  主升舆还  庙奉安原寝叩头而退诏可仍命奉  主升降舆太常寺专官二员佐捧主官供事著为定式  上又以  祖宗列圣帝后祀号祝文未列宜皆更正如大祫则  九庙帝后谥号全称时祫享则苐云某祖某宗某皇帝太常寺读祝官备行宣读又谓捧主大臣侍立庙内非礼宜于御拜位稍南陪拜既而礼官请著为令有旨暂如旧行  初  上阅  长陵碑欲更  成祖谥号命锓木加碑上武定侯郭勋上＜锍-釒＞以为宜尽礲旧字更书之可以垂永久  上不悦曰朕不忍琢伤旧号顾不如尔心命礼部翰林院议礼部覆言  长陵碑  昭皇帝所建千万年所当崇宝无斁者  皇上追念  文皇帝功烈尊称  祖号及祭告  山陵周览徘徊不忍琢伤令今日之鸿号有加  先朝之旧题无改  圣见出寻常万万而勋以偏言不自知其失礼臣等请遵奉  圣谕如式刊制择吉奉安诏可
　　○丙午
　　○山西蒲县地震
　　○丁未
　　○致仕都察院右副都御史陈璘卒赐祭葬如例
　　○戊申
　　○云南抚按官奏原任浙江道御史陈表有行谊病痊请赐录用诏吏部凡养病官曾经举荐才行年力可用者备查履历不拘年限开具奏闻通令起送听用不许私滥
　　○己酉
　　○少傅兼太子太师礼部尚书武英殿大学士夏言六年考满诏复职荫一子为中书舍人兼支大学士俸言＜锍-釒＞辞不允  兵部复勘过南京锦衣卫芦洲地二百四十六顷当如旧召佃纳芦柴蓄留公用及庭燎之费余银及年前积羡者尽归南京兵部以备鬻马从之以  大享礼成诏两京法司及顺天八府今岁暂停行刑
　　○庚戌
　　○工部左侍郎吴大田等以沙河修建行宫请筑浚城池护卫报可
　　○辛亥
　　○初虏入宣府万全右卫所亡失甚众诏下御史阎邻覆勘诸边臣罪状至是勘上言摠兵官张镇闻警逗遛以致失律丧师罪当首论摠督右都御史周叙调遣失宜巡抚郭登庸镇守太监杨臣罪亦次之诏镇革职闲住叙降左侍郎仍旧管事登庸夺俸半年成前已降级姑宥之
　　○癸丑
　　○升巡抚南赣都察院右副都御史王浚为南京刑部右侍郎巡抚湖广都察院右副都御史顾璘为刑部右侍郎
　　○乙卯
　　○夜月食  大清堡指挥徐颢于三月间诱泰宁卫虏那卜来等杀九人其酋把当亥率众寇本堡摠兵马永击斩之其枝属把借孙朵颜之众复入寇永伏兵太清堡与战却之八月间复入镇守少监王永欲出兵迎击都御史刘璋止之不从战败我军死伤者近百人兵部言徐显贪功兆祸王永素不知兵率易迎敌以致劫辱诚为罪首马永收保不与事刘璋尝力止王永罪为可原  上以地方失事重大诏降王永二级马永刘璋戴罪杀贼自赎徐颢等启衅失机俱下巡按御史勘报  大同修筑聚落高山二堡成兵部以二堡控扼虏冲追叙前巡抚都御史樊继祖及佥事王世爵之功  上曰大同自张文锦修五堡致变以后抚臣不肯悉心经画相视为戒继祖改立二所有裨边防忠虑有嘉其荫一子送监读书并王世爵各赏银币有差已又命发太仓银四万两为二堡召募官军之费  巡按直隶御史杨继芳论拟盗伐  皇陵树木孙纪等罪如盗大祀神御物律斩家属仍遵  英宗圣旨发辽东边卫充军都察院议覆谓大御神御物皆指神御在内祭器帷帐之物而言今  山陵树木虽  陵寝护卫之物然在野所产较之有间所以律拟盗园陵树木罪止杖一百徒三年正以此也且  英宗圣旨但云处以重罪未有定名今纪等本以山野愚民趋利蹈祸比拟前罪不无过重  上曰  天寿山  祖宗陵寝所在培养林木关系甚重我  英祖特降严旨禁治近来法令纵弛肆伐无忌贼人敢于率众屡犯既经御史论死尔等却欲宽纵入不参究该管巡视之人具以状对孙纪等依原拟监候处决家属押发辽东边卫充军未获者严行缉捕期于必获更揭榜申禁已而都御史王廷相等引罪各夺俸一月首领官两月
　　○丁巳
　　○升湖广提学佥事田项为贵州按察司副使仍提调学校  初将举  大享有云祥  上心甚嘉礼臣不时请贺及祭  陵还因与近臣言之礼部遽言庆云太平之应  皇上方殷荐  上帝  严考作配天垂休象中命用休宜奏谢  皇天告闻  祖考令百官表贺  上曰  皇天垂示君人者所当祗承犹人子之于亲朕岂敢不敬  天鉴自明尔等诿之不知兹因朕问及于人始请何道也朕自默报  天眷所请不许后礼部屡请俱不报至是谕内阁以二十四日躬叩  玄极宝殿谢  天垂景云礼部复固请贺  上乃许之
　　○戊午  诚孝昭皇后忌辰遣驸马都尉谢诏祭  献陵  升原任协守宁夏副总兵魏时为都督佥事镇守狭西地方命湖广行都司署都指挥佥事马金充右参将镇守贵州清浪等处  巡抚山西都御史韩邦奇言偏头关地被边而老营堡又孤悬关外往时设游兵三千以备缓急及湏鴈门宁武等处徵发其兵取之腹里振武等卫所分番戍守人无固志且既给月米复有行粮请募土著为兵筑垣缮室使得常居听发而班军遣归兼得省月粮费因请于堡内设守御千户所以领率诸戍卒兵部称其计便从之  命漕运参将署都指挥佥事土元伯于南京大教场坐营管操
　　○庚申
　　○初  上既上  成祖  睿宗尊号大享礼成拟加  上帝  高皇帝  高皇后尊称谕议阁部以冬至大祀前行之乃择吉十一月之朔是日谕礼部云二十四日子刻奏谢景云于  玄极宝殿礼毕即诣  郊坛恭以  上帝尊称预告于神祗回御殿颁敕文武群臣自二十一日始吉服办事礼部太常寺堂上官二十三日至城隍庙发咨文令移文各神转闻  上帝遂钦定神祗坛位陈设仪式坛设  圜丘外壝东南东天神五坛西向南地祗六坛北向设御拜位于大明坛前下所司如仪辨之已礼部礼言臣等同太常  南郊演仪见天神五坛相次若  皇上亲献大明坛则四坛分献诸臣不敢并列臣请特设香案于御拜位中  皇上先上香毕则各坛遣官行礼其大明坛爵帛宜令执事官代献各坛则遣官自献  上曰香案不必更设朕上香奠献复位后分献官方行礼亚终二献执事官代余坛俱献官三行  升都察院左佥都御史吴山广东左布政使陆杰俱为都察院右副都御史山巡抚南赣汀漳杰巡抚湖广  升礼部精膳司署郎中胡松为湖广布政司右参议  葬颖伤王蓟哀王戚怀王  命立威营坐营豊润伯曹松佥书左军都督府事不妨营务升三千营坐营都指挥佥事陈谨为署都督佥事佥书南京中军都督府事
　　○辛酉
　　○每岁冬至莭  上祀  圜丘还御殿受百官贺庆成礼即日百官仍贺冬至赐庆成宴是年十一月二十一日冬至礼部遵定仪预请习仪  上已俞之矣寻谕内阁朕连日复思庆贺事宜有失次苐心甚不安卿等可即会礼官令二十一日朕回谒  祖考毕依原拟受大祀庆成贺不宜同日并受至日之贺二十二日清晨朕于  内殿行祭礼毕至  母后前行礼毕出受至日贺回宫俟设宴停当行大宴礼此礼自是岁钦改至今遵为定制云  命大宁都司署都指挥佥事周绶为五军营左掖坐营宁夏分守署都指挥佥事陶希皋充副总兵官协守宁夏地方
　　○甲子  上以  天垂景云躬叩  玄极宝殿毕诣  南郊以恭上  上帝尊称预告天神地祗还御奉天殿敕谕礼部曰朕以支服藉  皇考  圣母积德乃大蒙  天眷嗣主华夷十复七载一政无为独怀感戴大造之仁  祖本之重可无仰酬于心今乃特竭朕衷左右咨谋于三五大臣且合词同情闻之臣庶敢以一念之微上报兆命之  主兹已同卿等预告于神祗恭取来月朔且亲率臣民趋诣  南郊拜上  皇天上帝泰号册表于  圜丘是午复诣  太庙加尊  皇祖御谥圣号为  太祖开天行道肇纪立极大圣至神仁文义武俊德成功  高皇帝  高皇后慈谥懿号为  孝慈贞化哲顺仁徽成天育圣至德高皇后庶报  天报  祖之微诚聊且少罄焉尔礼部恭具大仪来闻敬哉敬哉
　　○乙丑
　　○初礼部以景云见请  上许以是日御奉天殿受贺及是复免朝礼部乃汇文武群臣贺表于奉天门捧进之礼部尚书严嵩掌詹事府事尚书温仁和吏部左侍郎张潮掌翰林院事右侍郎张邦奇礼部左侍郎张璧右侍郎蔡昂太常寺管祭酒事陆深各为景云赋及大礼告成颂以献  上览之诏付史馆  升浙江按察司副使李士允为本布政使司右参政福建提学佥事江以达为湖广按察司副使仍提调学校
　　○丁卯
　　○礼部奏十一月初一日子时  圜丘恭上册表仪翰林院恭拟合用祭告文太常寺备牲醴玉帛及告  景神殿脯醢酒果钦命捧册表大臣二员文武官照例各具祭服陪祀其文官六品以下武官五品以下俱朝服陪拜国子监生顺天府学生员顺天府宛大二县耆民人等俱随班行礼在朝于午门外序列在坛于昭亭门外序列二十七日  上御奉天殿太常寺奏斋戒如常仪二十八日为始百官致斋三日二十九日太常寺光禄官面奏省牲如常仪三十日鸿胪官设册表案于奉天殿正中内侍官设册表彩舆于丹陛上设香案于册表舆前教坊司设中和乐大乐锦衣卫设卤簿大驾并举舆官校本日礼部率太常寺官恭诣  圜丘设册表案于  神御位右设  上拜位于三成正中司设监设大次于  圜丘神路之东陈设毕礼部率太常寺官演礼遣重臣上香奉请  神御位太常设舆于  奉神殿陛下奉  神位升舆导引官二员前导升  圜丘奉安讫候  上至大次复命设神祗十一坛纸位列于内壝下天神东西向地祗北向设酒果脯醢不奠献其纸位并帛大常执事官俟望燎各起捧分燎天神炉东地祗炉西先期戌时初刻鸣钟鼓百官照依朝贺礼于奉天殿丹陛序立陪祀官具祭服余官朝服  上告  景神殿毕具冕服御奉天殿鸿胪寺卿奏请行礼  上躬捧册表奉安彩舆内锦衣卫官督举舆册表舆行大乐鼓次前导  驾发文武百官随行至正阳门外骑从表册舆至  圜丘壝门外原遣大臣捧请册表出舆亭置于案  上至昭亭门降辇导引官导  上御大次礼部鸿胪官整肃班次俟鼓三严鸿胪卿奏外办又奏中严导引官导  上至  圜丘典仪唱乐舞生就位执事官各司其事内赞奏就位  上就位典仪唱燔柴唱迎  帝神奏乐内赞导  上至香案前奏跪奏搢圭奏上香  上三上香讫奏复位乐止内赞奏四拜传赞百官同典仪唱升册表奏乐内赞奏升坛  上升坛乐暂止奏跪传赞百官同奏搢圭原遣大臣二员一捧册表进于  上右  上受册表献讫一接受于  上左付宣册表官奏出圭奏宣册表太常卿跪宣讫原受册表大臣复进于  上  上亲捧奠于帛篚乐复作奏俯伏兴平身传赞百官同奏复位典仪唱奠玉帛奏乐内赞奏诣  神御前  上升至  神御前奏搢圭捧玉帛跪进于  上右  上受玉帛奠讫奏出圭复位乐止典仪唱仪俎奏乐斋郎昇馔至内赞奏诣  神御前  上升至  神御前奏搢圭奏进俎奏出圭复位乐止典仪唱行初献礼奏乐内赞奏诣  神御前  上升至  神御前奏搢圭捧爵官以爵跪进于  上右  上受爵奏献爵  上献讫奏出圭复位乐止典仪唱读祝奏乐内赞奏诣读祝位奏跪  上至读祝位跪传赞百官皆跪乐暂止内赞赞读祝读祝官跪读讫乐复作内赞奏俯伏兴平身传赞百官同乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止太常卿进立于坛上东向立唱赐福胙内赞奏诣饮福位  上升至饮福位奏跪搢圭光禄寺官捧福酒跪于  上右内赞奏饮福酒  上饮讫光禄寺官捧福胙跪于  上左内赞奏受胙  上受讫奏出圭俯伏兴平身奏复位  上复位内赞奏四拜  上四拜传赞百官同典仪唱彻馔奏乐执事官彻馔讫乐止典仪唱送  帝神奏乐内赞奏四拜  上四拜传赞百官同乐止典仪唱宣册表官捧册表捧玉帛官捧玉帛读祝官捧祝掌祭官撰馔各恭诣  泰坛典仪唱望燎奏乐  上退拜位之东立内赞奏诣燎位燎半内赞奏礼毕乐止导驾官导  上至幕次易服还官大乐鼓吹振作礼部又具  太庙恭上宝仪上  太号册毕请命大臣三员以恭上  皇祖尊号分告  北郊  太社稷  帝社稷本日午时  太庙恭上册宝翰林院撰合用祭告文太常寺备办牲醴如时祫仪三十日司设监设册宝案于奉天殿册东宝西设册宝彩舆四于丹陛上设香亭于册宝舆前教坊司设中和乐大乐锦衣卫设卤簿大驾并举舆亭官校一同日司设监及太常寺官设册宝案于  太庙神座前设  上拜位于殿内正中正祭日  上捧  皇祖主钦命捧  列圣主官八员  中宫捧  高皇后主助行亚献礼文官四品以上武官三品以上命妇随班列东西近两庑上稍北障以帷幙俱先期由东安门进入  太庙俟候是日文武百官先具朝服于金水桥南东西相向序立其陪祀文官五品以上武官四品以上六科都给事中皇亲指挥以下千百户等官各具祭服于庙街门北向序立  上冕服御华盖殿鸿胪寺卿奏请行礼内侍官捧各册宝置于案鸿胪寺官举案由殿中门出导驾官导  上随行至丹陛鸿胪寺堂上官各取册宝置于舆内锦衣卫督举舆  上乘板桥出奉天门升辂侍卫鼓吹如仪导驾官退册宝舆至金水桥南文武百官皆跪候过毕兴册宝舆入庙街门内陪祀官皆跪候过毕兴  上至  太庙门降辂册宝舆至丹陛下太常寺堂上官各取册宝由中门入至  神御前东西向立太常寺导引官导  上由殿左至  寝殿  上捧  皇祖主  中宫捧  高皇后主出正殿升座捧主官捧  列圣主去椟捧  主北面立典仪唱乐舞生就位执事官各司其事内赞奏就位  上就位典仪唱迎神奏乐内赞对引官导  上至香案前奏跪搢圭奏上香  上三上香讫奏复位乐止内赞奏四拜兴平身传赞陪祀官同典仪唱上册宝奏乐内赞奏跪传赞陪祀官同奏搢圭乐暂止捧册官以  皇祖册跪进于  上右  上受册献讫仍捧授册官捧宝官以  皇祖宝跪进于  上右  上受宝献讫仍捧授宝官奉出圭太常卿唱宣册宣册官跪宣讫置于案唱宣宝宣宝官跪宣讫置于案奉搢圭捧册官以  高皇后册跪进于  上左  上受册献讫仍授捧册官捧宝官以  高皇后宝进于  上左  上受宝献讫仍授捧宝官奏出圭太常卿唱宣册宣册官跪宣讫置于案唱宣宝宣宝官跪宣讫置于案乐复作奏俯伏兴平身传赞陪视官同捧主官奉  列圣主升座典仪唱奠帛行初献礼奏乐内赞对引官导  上至  神御前奏搢圭献帛献讫奏献爵献讫奏出圭奏复位捧主官诣  各庙上香献帛爵讫奏跪传赞陪祀官同赞读祝读祝官读讫乐复作奏俯伏兴平身传赞陪祀官同乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止太常卿唱赐福胙光禄寺官捧福胙酒内赞奏跪奏搢圭光禄寺官以福酒跪进内赞奏饮福酒  上饮讫光禄寺官以福祚跪进内赞奏受胙  上受讫奏出圭俯伏兴平身奏复位  上复位内赞奏四拜  上四拜平身传赞陪祀官同典仪唱彻馔奏乐执事官彻馔讫乐止太常卿诣  神御前跪奏礼毕请还宫乐作内赞奏四拜兴平身传赞陪祀官同乐止典仪唱读祝官捧祝进帛官捧帛各诣燎位乐复作内赞奏礼毕乐止  上捧  皇祖主  中宫捧  高皇后主太常寺官捧册宝诣  寝殿奉安捧主官捧  列圣主各诣  寝殿奉安讫  上还宫大乐鼓吹振作诏如拟其捧册等官候谕行随下乎敕知  圜丘拜册摠礼使兼上香太师武定侯勋同知  圜丘拜册监礼使兼上  皇香少傅言捧册表进使成国公希忠捧册表受使京山侯元导  泰神舆官尚书嵩赞亵  配位香捧纸位诣燎使太子太保鼎臣  北郊遣告使英国公溶  太社稷坛遣告使宣城伯錞  帝社稷坛遣告使遂安伯鏸捧  八帝主官勋言鼎臣元赞廷相希忠仁和知  太庙上册监礼使大宗伯嵩
　　○巡抚湖广都御史顾遴言湖广各卫所军论戍广西等处者多疲于徵发宜为酌处武昌当以城操为重夷陵施州等卫令其自保辰沅则止守本城不得赘聚靖州戍广西者不得分拨烟瘴保哨武昌县金牛界上山荒湖漫离县远民难遥制宜复设一巡检司兵部议覆设巡检司如其言处班军事当下湖广广西抚镇官议镇从之
　　○戊辰
　　○都察院奏尊  上  皇天大号百官致齐三日请遣御史查点  上曰尊上  大号典礼时大诸官司僚宜陪敬慎以助朕诚意御史职司纠察不许泛应故事
　　○庚午
　　○礼部上改题  高皇帝  高皇后神主仪一择于十一月三日吉一翰林院撰文太常寺备脯醢酒果如常仪先期司设监设题案主于  太庙寝殿东西设香案一文官三品以上武官公侯驸马伯皇亲指挥陪拜钦命题  主大臣二员是日早免朝鸣钟陪拜官具吉服于庙街门北向序立候  驾至陪拜  上具翼善冠黄袍乘板舆至  太庙门右降舆太常寺导引官导  上由殿左门入  寝殿  上就位上香一拜叩头毕至  神床前跪太常寺卿跪奏谨请  皇祖太祖高皇帝  孝慈高皇后神至恭用奉题  上诣  高皇帝神主前捧主安于东案上内侍官诣  高皇后神主前捧主案于西案上  上复就拜位北向立内侍官各洗出旧字别涂以粉中书写题主官各盥手东西向立奉题讫  上捧  高皇帝主安于座内侍官捧  高皇后主安于座内赞奏跪  上跪太常寺卿跪奏谨请  太祖开天行道肇纪立极大圣至神仁文义武俊德成功  高皇帝神灵上神主太常寺少卿跪奏谨请  孝慈贞化哲顺仁徽成天育圣至德高皇后神灵上神主内赞奏俯伏兴  上捧  高皇帝神主内侍官捧  高皇后主导引官导出正殿升座  上就拜位典仪唱迎神内赞对引官导  上至香案前奏跪奏上香  上三上香讫奏复位内赞奏四拜兴平身传赞同典仪唱奠帛行初献礼导引官导  上至  皇祖神御前奏献帛讫奏献爵献至  高皇后神御前奏献帛献讫奏献爵献讫奏复位内赞奏跪传赞同赞读祝读祝官读讫奏俯伏兴平身传赞同奏复位典仪唱行终献礼仪同初献惟不读祝典仪唱行终献礼仪同亚献太常寺卿诣  神御前跪奏礼毕请还宫内赞奏四拜兴平身传赞同典仪唱读祝官捧祝进帛官捧帛各诣燎位内赞奏礼毕  上捧  皇祖主内侍官捧  高皇后主诣  寝殿奉安讫导引官导  上出  太庙门东升舆还宫＜锍-釒＞上  上以奏请词无  皇祖二字命更正之文于神主下增降殿奉享四字  上所亲定也遂命武定侯郭勋大学士顾鼎臣题  主
　　○升浙江按察使杨守礼云南按察使洪珠俱为右布政使守礼四川珠广西
　　大明世宗肃皇帝实录卷二百十七


大明世宗肃皇帝实录卷二百十八
　　嘉靖十七年十一月辛未朔  上诣  南郊恭上  皇天大号册表曰嗣天子有道玄孙明王臣  上言伏以洪荒暝昧弗知大道之原混沌蒙默罔识人物之本若此于斯生民何有洪惟  上帝判立阴阳肇生人物群宰三才掌握万化统天制地神祗悉赖于君临运圆括方群类咸蒙于大造历古今无已之神化作乾坤有永之祖根肆好生之德巍巍于生民而立主简太命之求切切乃命之以为君昨当中夏之艰眷我  高皇之德授之宝符作主生人迨传统继世已踰  七帝兹洪图大服巨锡微臣嗣明历奉  郊庙一德莫有居月□辛位代天工万罪皆积戴简眷之渊深荷仁生之岳堇切念臣至愚极昧甚眇最庸非但未肖于前王尤愧无及于  祖宗之毫末者也兹臣感  恩铭首拜眷刻心不量凡昏之资钦举无前之典祗上  大号玄称曰  皇天上帝仰我  天慈俯纳臣荐居高赫然而赐览享  圜丘丕祀于亿年听卑昭矣以垂歆佑斯明基业于万世顺五纬于圆清绥八荒于方浊世嗣生贤兆民蒙福臣无任冰渊惶汗不胜仰奉祗答  天恩之至谨言礼成还诣  太庙恭上  太祖高皇帝尊号册文曰臣伏间自古受命之君躬接于天万世不堕号称  太祖然历选前辟功德高大未有如我  皇祖之盛者也是故禹舜受禅乃揖逊而有其位汤武传业犹放伐而取诸人钦惟我  太祖高皇帝当夷狄据华之秋实天地易位之变乃奋扬神武取中国于冠裳灭裂之余恢阐圣文明王道于纲常渰斁之后扫弥天之虏于宇内经百战而帝业成剪群雄之乱于四方不十载而天下定得国之正视商周而功烈有光受命维新比虞而艰难事倍殆与辟乾坤于混沌肇人纪于狉榛同一揆也若夫制礼作乐经文纬武仁恩溥于万类教化行于四海躬帝王之大德建圣神之极功则又兼摠百王高视千古独立一代卓乎无前者也不有显号其何以昭公议于千万世乎玄孙臣早以冲人缵承  大位永念  祖德莫可名言兹者不量颛蒙敢效摹拟谨恭奉册宝加上  尊号曰  太祖开言行道肇纪立极大圣至神仁文义武俊德成功  高皇帝伏惟  圣灵在天鉴观有赫垂庥委祉佑启后人祚我  皇明与天无极谨言上  高皇后谥号册文曰臣闻后妃德侔于天地式奉神灵之统闺门化洽于家邦允惟王教之端三代之兴罔不由是然关睢化微徽音盖远汉唐而降懿德罕闻乃若辅圣承天赞元干化笃生  成祖再奠丕基则自上世以来未有若我  高皇后之德之功者也国家百年阴教明章内治成顺溯源徂委厥有自来敬惟我  孝慈高皇后生有至德作配圣王懿范贞容母仪天下嘉言善行风动万邦左右庙谟有参赞运筹之力服勤女事历艰难创业之劳不妄杀人之言与孟轲之训相发无忘布衣之念与无逸之书同旨大哉  仁圣之德旷古鲜俪载籍所传莫斯为盛也已臣永慕慈恩名言莫罄谨恭奉册宝加上  尊谥曰  孝慈贞化哲顺仁徽成天育圣至德高皇后伏惟  慈灵昭鉴享懿号于无穷保我子孙赞  祖基于永世谨言是日  中宫捧  高皇后主助行亚献礼文武官命妇陪祀
　　○壬申
　　○颁百官历  上谕礼部朕恭择兹月首虔事  圜丘  大宫礼成  天鉴  祖歆臣民赞庆朕心之慰实何如之甚也是日戌刻通体热若火气甚之疑或为病服药即愈但却热而生变旧患痰火动连日咳疾生焉日正入冬湏少慎避旬余专  钦  大报奉题  皇祖主即前期之十六日巳时行事视  帝前牲牺暂命成国公朱希忠代其十八日告请配  帝暂命武定侯郭勋代庶朕静莭调中亲恃上仪于  南郊文武官员各勿怠事以匡庶政尔礼部便通示知之
　　○周王睦＜扌审＞薨遣怀柔伯施焘致祭命有司治葬如例  发太仓银四万两于宁夏修理边墙
　　○乙亥  祖陵皇城等工成  云南布政司缺左参议吏部以贵州按察司佥事焦惟章名上奉旨今后佥事有风力才能者还令久任就按察司推转吏部覆言各处佥事并副使内历俸年深者少请俟命下凡遇臬司官缺先尽本司资深望重者如各官俸浅许令各布政司内量才推补其京照叙推升者不拘俟遴选既定方行久任为便  上曰今二司官才不相副既用令其久任自有成效遇缺无俸深者以京官推补
　　○丙子
　　○诏禁各处游民及罢黜生员潜居京师建言希用者时定远县生员黄淮献大明中兴颂误书  献皇帝庙号及承天府名章下礼部以为宜加禁治故有是命  昌平州古佛寺僧田圜伪造妖言惑众入京师止千户陈赟家伪授赟安国公杀其庶祖母刘善秀及欲举首人曾广以灭口东厂办事官校捕获并赟俱杖诛都给事中朱隆禧上言迩时妖僧倡为白莲教以惑众谋不轨者非止一园也缘禁令不严人心轻玩宜谤谕中外申明保甲之法庶民不敢保奸为邪  上是其言命都察院出榜禁谕嗣后有妖贼潜匿酿成大患缉事官校不预侦捕者连坐之
　　○戊寅
　　○升太仆寺卿李钦为都察院右副都御史巡抚四川
　　○庚辰
　　○以  御制思子歌赐在廷文武勋戚诸臣
　　○辛巳
　　○添设四川泸川嘉明镇城堡以叙州府通判一员住劄其地防御盗贼从抚按官奏也
　　○癸未以大祀  圜丘命武定侯郭勋成国公朱希忠大学士夏言顾鼎臣分献勋仍请配  帝礼部尚书严嵩于  泰神殿请神上香行礼侍郎张璧蔡昂充导引官  正配位俱以舆奉从午陛升降著为式  时狭西甘州等卫旱灾诏蠲免税粮有差复发太仓银二万两赈贷  礼科给事中顾存仁＜锍-釒＞陈五事一广旷荡之诏顷者推广  天恩停刑畿辅至旷典也且如往年谪戍诸臣已蒙诏宥所未及者独马禄杨慎吕经冯恩等数人耳即令颠沛岁久创艾日深而刘济豊熙间已物故今日大诏之须请宽宥无辜视昔特广其他远戍炎荒者曲赐矜宥累年言事谪降者破格升用自后言官论事亦乞概赐优容以培浑厚平荡之治二崇安静之吏迩来守令出牧往往厌弃旧章好为新政以为不如是不足以取胜前官受知当路而不知其实扰民使以此辈形之荐剡登诸课最则后之效尤者将人甚一人日甚一日矣宜敕下该部备行内外诸司务遵  祖宗成法尽修职业仍将近日条陈利弊及钦诏事宜凡有益于郡县者类梓成帙凡初选官员人授一册以便省览三重抚按之责抚按之荐劾指深刻为名流目循良为庸品至若所举者必欲尽其人以市恩所劾者必欲得其人以备数以羡余为课最而委之查盘者或至阝□殳人之产以锄强为能吏而托之访察者不顾入人之罪此则尤为殃民之甚自今请令抚按官各修职业共持大体诸所举劾劝惩必精必当毋蹈前弊且数易长吏送故迎新吏未必贤徒益为乱耳自后勿复轻议更调繁简四精考察之政昨年考察京官当事者不以惜材以念狥耳目为是非任喜怒为憎爱植同异为怨恩故每失之于滥迩因廷臣建议各官之负屈者数数诏与而用之矣然今日所谓贤而举用之者即往年所谓不肖而考黜之者也与其怜举之于既黜之后孰若精慎之于未黜之先乞敕部院当明年考察期务以爱惜为心以宽厚为本而  陛下于自陈待罪者亦少赐优容待天下以君子长者之道抑邪佞之风近者  明堂大礼  圣心已有定议矣乃吴璋何人而议礼妨农害义莫甚释氏  皇上屡敕化正矣乃叶凝秀何人而乞度释此不治臣恐时来渎乱  圣听者殆不止于吴璋叶凝秀二人也乞揭示严禁仍有此等罪勿赦且令考察在迩多有四方流民潜住京师希图挟制甚至匿民投书沿门粘帖积习成风渐不可长盖有不止于希求进用而已者并乞通行巡城御史及缉事衙门缉治＜锍-釒＞入  上恶其妄指道士叶凝秀为释氏之徒又援救议礼谪戍诸臣廷杖之六十发口外为民
　　○甲申
　　○改南京光禄寺卿杨维聪为太仆寺卿  御史萧祥曜言属者边鄙多警西北尤甚将来之患殊不可测讵得晏然以无事处之而不为之所但事体重大势难遥度请简一二大臣有才望者衔命往核其事兵部覆如其言  上让部臣曰大臣行边  祖宗朝故事尔等任本兵既知边政废弛如何不闻筹略却因御史有言始来奏请今且令巡按御史阅视
　　○乙酉
　　○户部奏湖广武昌府属灾伤请将京库祈银停徵而以本年京库折米银及太和山香钱荆州府抽分料银仓库银谷相兼赈济报可
　　○丙戌  上诣  太庙恭行改题  皇祖高皇帝  高皇后神主先是礼部具仪以癸酉日行事会  上自圜丘还不豫乃更命以是日初  上既钦定冬至日祀  天毕百官行贺庆成礼次日贺冬至及礼部以恭上  昊天  皇祖尊称请令百官表贺诏俟冬至大祀后行寻复谕礼部  圜丘大报礼成  驾还百官行庆成礼毕即颁诏告示中外夷夏礼部遂请同日表贺具仪以闻  上不悦曰已累有旨令二十二日贺尔等如何并覆非事君之诚既恶烦劳不必贺只本日颁诏盖  上初令俟大祀后意在贺冬日而礼部以庆成亦系大祀后事故拟同颁诏行之遂忤旨耳尚书嵩等因惶惧引罪复请二十一日贺庆成颁诏二十二日表贺  大仪告成二十三日贺冬至举大宴乃别具颁诏表贺二仪注上进一二十一日颁诏仪前期一日鸿胪寺设诏案锦衣卫设云盖盘于奉天殿内东别设云盘于承天门上设彩舆于午门外鸿胪寺设宣读案于承天门上西南向教坊司设中和乐及大乐设于午门外鸿胪寺列百官班次于承天门外桥南是日锦衣卫设卤簿驾百官各具朝服入丹墀内侍立  皇上驾自  南郊还宫少憩鸣钟鼓  上具冕服御华盖殿鸿胪寺官引执事官进至华盖殿就次行五拜三叩头礼赞各俱事鸿胪寺官奏请升殿乐作导驾官导  上升座翰林院官先捧诏于华盖殿从至  御座前东立西向乐止鸣鞭报时鸡唱定时鼓讫唱排班文武百官入班鸿胪寺官赞四拜乐作兴乐止赞跪鸿胪寺官具班首官名致  大报庆成礼毕赞俯伏兴赞四拜百官出至承天门外伺候鸿胪寺官举诏案于殿中赞颁诏翰林院官捧诏授礼部官礼部官捧诏置于云盘内案上校尉擎云盖俱从殿左门出至午门外礼部官捧诏置彩舆内乐作公侯伯三品以上官导前迎至承天门上鸣赞唱排班引礼官引文武百官就拜位乐作赞四拜乐止唱宣读展诏官升案称有制赞众官皆跪礼部官捧诏授宣读官宣读官宣讫礼部官捧诏置云盘中赞俯伏兴乐作四拜乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止序班报鸿胪寺官跪奏礼毕  驾与＜锍-釒＞入凡十日至是得旨颁诏依拟朕尊事  皇天若子事  父常典也免贺
　　○戊子
　　○以大祀  圜丘  上御奉天殿誓戒文武群臣致斋三日  孝慈皇后忌辰遣西宁侯宋良臣祭  茂陵  东厂奏太仓银库官攒收放作毙有旨切责总督仓场户部尚书王尧封尧封上＜锍-釒＞伏罪  上以尧封防范不严又不引罪令致仕去巡按山西御史何赞言河套沃野几二千里为吾中国门庭之险而近为虏酋言薨所据并吞诸戎兵力日盛外连西戎海贼内通大同逆卒虏兵一出莫敢谁何臣等以为宜亟剿除之其策有二一日计以破之诚令西北诸镇各出奇游诸兵分为数队领以骁将数往侵扰使其分救不暇伺其北寇宣大则狭西三边乘其虚以直捣西寇全狭则宣大二镇蹑其后而穷追又募死士以砍其营用间离其党二曰势以走之宜于边境多置墩台斥堠盛陈轻重强弩烽火相接刀斗相闻耀兵牧马不却不前示之以欲战之形而又时下诏旨以督励将领量颁恤赏以振作师徒待其兵欲解散势有可乘诸镇各以大兵临之草薙禽狝使其只轮不返然其要又在于久任抚臣以责成效兴复屯法以裕边储＜锍-釒＞下兵部请令本镇守臣勘议  上以其事无可勘报罢
　　○己丑
　　○升浙江道监察御史丘养浩为南京大理寺右寺丞  先是诏修京城九门城垣已派银十五万两工部左侍郎吴大田复请派十五万两  上令原差科道官查议至是工科给事中韩威御史杨行中以前所派者尚多未完待明春钱粮解至通融计算果不足用方行奏处  上曰既查明续派银两可勿发吴大田等姑不问修城工程侵冒稽延袭踵先年旧弊科道官职在纠察宜用心督视务要修筑坚固毋得和同容隐
　　○庚寅
　　○以冬至节遣京山侯崔元安仁伯王桓长宁伯周大经分祭  七陵都指挥使方锐祭  恭神康定景皇帝陵寝西宁侯宋良臣祭  孝洁皇后陵寝
　　○辛卯
　　○冬至大祀  天于圜丘礼成  上还御奉天殿文武群臣行庆成礼毕诏示天下诏曰朕闻洪荒草昧三才未立追厂开天辟地于惟  上帝宰御焉载稽往元丑乱我夏于惟  皇祖高皇帝出焉次建宝图以成  高皇之烈者我  太宗皇帝也甲启明运以光前勋之盛者我  皇考功德焉于是庆钟泽积至于今日朕方当童昧之年丕受仔肩之重眇末弗肖祗叨荷于  天眷洪深愚昧不才钦感沭于  帝恩隆大位处王公士兆之上君临四国万姓之尊图报称于  上帝  皇祖  太宗  皇考之心终日思维十复七岁矧人君称皇取莫大之名于天又复自谓曰天子而追崇如事父之情何未之思且苍昊旻上未尽高覆广遍之极是以朕特竭愚念已于此月一上辰祗具册表亲率臣民趋诣  圜丘拜上  皇天上帝泰号即复恭思万类异物皆本乎天朕为民物报事天心心既少尽矣惟人之本非祖而何用是因追本之诚亦实昭我  皇祖丕烈古前所无者故就一辰奉册宝偕皇后率臣妾躬诣  太庙崇荐  皇祖圣号曰  太祖开天行道肇纪立极大圣至神仁文义武俊德成功  高皇帝  高皇后肇修阴教允辅天德加荐慈谥曰  孝慈贞化哲顺仁徽成天育圣至德高皇后复惟  太宗皇帝克成  太祖洪业功备创守前于九月十一日加尊为  成祖启天弘道高明肇运圣武神功纯仁至孝文皇帝初以秋季大享之典所关为民谢福王者大事式循经义之正时举宗祀之章况我  皇考玄德升闻辉前启后宜荐  宗祢即此之十一日恭上  尊号为  睿宗知天守道洪德渊宽穆纯圣恭俭敬文献皇帝是月二十一日祗大享  上帝礼于官右乾寓之玄极宝殿奉  皇考配  帝兹者六气始复之辰九举大报之典圭璧是奉仰  上帝已垂歆祝帛是将荷皇天锡鉴朕衷欢戴莫罄名言臣庶同情敢稽  天贶特覃大赉之恩敬布好生之德条颁此后一自嘉靖十七年十一月二十一日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀家长杀一家非死罪三人采生折割人谋杀故杀蛊毒魇魅毒药杀人强盗妖言奸党失机及事干边方夷情人命十恶至死并一应真犯死罪及大礼大狱首重者不赦外其余已觉未发觉已结正未结正罪无大小咸赦除之敢有以赦前事相告言者以其罪罪之一宗室年七十以上者有司各给米十石绢十疋绵十斤庶人年及七十者一体给米五石绢五疋一天下各王府禄粮多有积年拖欠诏书到日所司务要留意查处补给一凤阳高墙庶人因父祖得罪迁发并遗下妻妾人等久罹禁锢诚可矜怜着司礼监官一员礼部侍郎一员前去查审分别轻重议奏定夺一各处郡王将军中尉有因事灭革禄米者除人命及败伦伤化外其余诏书到日为始俱照旧支给事重者抚按官查议奏来定夺仪宾成婚年远不曾赴京谢恩者免罪一各王府将军中尉等因禄粮久缺往往潜身赴京奏诉有违法禁今后有事亲王代与奏闻不许仍前故犯违者究治所奏事不行一各处帝王陵寝前代名贤及本朝公候驸马伯文武大臣敕葬坆墓有被人毁发荒秽不治者所在官司即与修理照例编佥附近民一丁看护免其杂泛差役其茔域所占地亩税粮一并除豁有司不即奉行者抚按者一体究治一浙江等十三布政司并南北直隶府州县嘉靖十八年分除漕运粮斛四百万石并解运京边钱粮照照徵兑起运其余夏税秋粮马草农桑人丁丝绢布疋丝绵花绒屯田庄田牧马草场子粒租银及甲丁二库蜡茶铜漆银朱等料不分存留起运以十分为率俱免三分以苏民困其十七年灾伤重大地方户部查奏量行赈恤一两京文职并在外五品以上方面有司四品官在任未及三年考满者俱与应得诰敕一两京文武官并新旧武举署职试职者俱与实授仍与应得诰敕一两京文官有因事致仕年力未衰才识可用者吏部查访＜锍-釒＞名起用冠带闲住者与致仕为民者冠带闲住一各衙门办事进士选期远者吏部查照旧例放回依亲一云贵广西湖广四川等处土官历任三年查无过犯者给与应得诰敕诏书到日以前土官应袭替者各该三司官即与具奏暂免赴京令就彼袭替一见在两京各衙门历事监生免历事三个月承差知印办事官各两个月当该吏四个月办事吏两个月一朝觐三年京官六年考察系朝廷黜陟重典考黜者不许辩复禁例甚严近年考察不当往往假借公法摈斥善类甚伤国体自嘉靖五年起至十一年止凡经考察罢黜官员中间果有正直廉洁材器超卓久为公论共恤者着两京六科十三道从公荐举吏部查议奏请起用以伸公道后不得援以为例一近年各处巡按御史及二司守巡官员在外擅作威福凌虐下司军官所在科索民财馈送供亿及故违莭年诏旨访察害人的二司官着巡按御史劾奏御史着都察院考察俱黜退不叙诏书到日但系访察犯人即时释放一各边将官并各处军职官近年以来各巡抚都御史及巡按御史清军巡关巡仓各项差出御史往往捃摭细故动行参劾前来兵部无所皂白便称查访相同即时奏革及至推补却又仍用各官保荐多系在前劾退闲住之人此不过市权要赂朝三暮四何曾有益国事况武职俱由先世军功大小有数非如文官出身多途今数数更易不常是使人无固志旦夕苟且自保不暇岂能奋身报国今后抚按等官宜各秉忠谋务持大体其于边将军官宜存作养爱惜之意不许轻易任意参劾兵部亦要酌量事体不许一概奉行重取物议一两京科道官均有言责近来全不举职往往遇事缄默容隐及至有言却又浮泛乖剌不当事理有负朝廷耳目重寄今后各科给事中及在道御史着专一举正各衙门欺弊纠察官邪不问内外文武大小官员但有贪酷奸邪狥私坏法者即时指据实迹明白劾奏一各处地方灾伤小民困苦朕思一夫一妇皆吾赤子司府州县官今后务要加意抚摩爱养如有贪酷官员违例取财非法用刑破人家产残害人命者巡抚巡按官指实奏来处以重典所获赃贿尽追入官抚按官坐视不举事发连坐一科道官互相纠劾原非定制近年拘例塞贵往往挟私报复排击善类甚非治体今后不许互纠其给事中御史贤否只着吏部都察院从公考察一近时各处抚按官举劾官员贤否极为泛滥往往先将升任年浅不当保举者掇名于前每举不下数十人一人保语不下数十字及奏举遗贤则尽境内之人并书荐剡公私心迹览＜锍-釒＞较然吏部不以为非都察院不考其过以致臧否不分举错倒置今后敢有仍前滥举甚至当劾而举当举而劾及抚按官举劾异同者该科不行纠举一体究治一西北各边密迩虏寇安危重计莫切于斯  祖宗时名臣勇将辈出兵威振扬北虏远遁近年以来所在侵犯如狭西三边失事奏功时或相半山西三关屡遭杀掳宣大之警不时有闻亦往往败军失利镇抚摠兵等官好生有负委托诏书到日各该官员务要尽忠谋国奋勇建功用心抚绥军士竭力储峙刍粮偏俾将领并行伍士卒中有挠勇善射胆略过人长材大器沦屈在下者许镇巡官即时荐拔不次擢用尔文武边臣有远猷长策边防大计许具疏来闻一在朝大臣庶官宜靖共乃位尽心体国以佐予一人其或背公营私附下罔上招权纳贿市恩招怨害正丑直交通阿附朋结阻挠煽构浮言变乱国是有一于此邦有常刑一内外各边军民大小衙门政务自有  祖宗累朝旧规及见行事例近年以来建议纷纭朝更夕改其实徒费文移无益事体为害滋甚今后给事中御史凡各项差遣出巡事完回京止许将本等奉行过事情题奏不许间列条件别议兴革该部亦不许依违奉承一概题覆在外地方果有应兴应革事宜止许各该抚按官会同三司官议同奏请在边方者着镇巡摠兵官会奏如有仍前故违者该部看详轻则立案不行重则参奏治罪一士大夫学术不正邪伪乱真以致人材毕下文章政事日趋诡异而圣贤大学之道不明关系治理要非细故朕历览近代诸儒惟朱熹之学醇正可师  祖宗设科取士经书义一以朱子传注为主诚有见也比年各处试录文字往往说诞支离背戾经旨此必有一等奸伪之徒假道学之名鼓其邪说以惑士心不可不禁礼部便行与各该提学官及各学校师生今后若有创为异说诡道背理非毁朱子者许科道官指名劾奏一内外文武官员因事罢住禄俸者诏书到日照旧关支一内外文职官员近来添设太多柴薪俸给不免重徵小民吏部今后遇缺填补不许无故一概添注一内外文职官员吏部铨选之时务要量材授任久任责成不任无故更调以起奔竞一各处起解粮草等项中途遇有水火盗贼曾经所在官司勘明到部者悉免追赔并各处仓场先年失火延烧粮草及有浥澜亏折等项经该官攒斗库人等问发追赔者悉皆宥免一各处军卫所官舍军余人等置买民田往往不肯纳粮当差不服州县拘摄致累粮里包赔者抚按衙门并管粮等官明白榜谕今后一体坐派粮差不许抗拒违者原买民田追夺入官一孝子顺孙义夫节妇已经旌表年及七十以上并军民之家男妇年八十以上者有司各给与绢一疋绵一斤米一石肉十斤九十以上者倍之其八十以上男子加以冠带荣身一天下岁贡生员自嘉靖十八年为始至二十一年止顺天应天府学加贡六名在外府学加四名州学三名县学卫学二名一军职总小旗自嘉靖十五年十二月十二日以后为事立功降级调卫者除失机重罪不宥外其余俱以原职役回还原卫带俸差操一嘉靖十五年十二月十二日以后各处武职子孙赴部袭替照例减革至总小旗者俱与冠带终身不为例一藩邸从龙人员历年劳勤官至指挥佥事以上者子孙俱与世袭一武职官除失机重情不宥外凡一应干累诖误及因事忿争亏枉革职降级者许具奏该部听与分理一各边军民男妇或被抢掳或有罪逃脱陷入异域年远走回者镇巡总兵及管军等官即与收留安插加意抚恤若有诬以奸细妄杀功者抵死一在京各营在外各边并顺天府南北直隶山东河南各处军卫有司骑操孽收寄养走递马骡骡牛凡一应亏欠倒失被盗等项该追价银及买补者各处牧马草场子粒凡被小民拖欠者自嘉靖十七年十一月以前除已徵已补在官照例起角□羊支收其未完之数悉行蠲免该管人员敢有因而侵欺者治以赃罪一在京在外缉获强盗妖言奸细等项多有贪功图利及无赖戳番之徒妄拿诬陷重罪累有诏旨禁例多不遵守今后问刑衙门务要从公研审果有冤抑即与办理不许拘泥成案妄拿报功人员照例从重究治一两京三法司并在外问刑衙门官员不肯用心讲明律例许谳狱情惟事棰楚煆炼其则怵势狥情故出故入又有明知冤抑拘于成案回护原问官员相视不与办理法司堂上官在外按察司官近来吏部不循旧规所用多非素习刑名之人上下因仍苟且不以宪典法纪为重以致狱多冤民上干和气朕每轸虑及此深加隐恻今后各官宜体朕意以爱惜民命为心无肆苛虐无纵诡随务俾致和刑清天下无冤以弼成朕平明之治如或仍袭故常无所省惮朕将有重惩焉一在京各营在外各边官军倒失马匹应追桩朋银两自嘉靖十七年十一月二十一日以前拖欠未完者悉行蠲免以后仍照旧例追收一官吏军民人等有为事问发充军除原系真犯死罪饶死不赦外其余放回原籍宁家原卫一近年以来京班官军做工劳苦其有脱班来迟应该送问罚班补操者尽皆宥免一内外卫所在逃官军人等诏书到日限三个月以里赴官自首与免本罪复还职役差操一内外武职比试过违限查扣住俸官员自嘉靖十五年十二月以后至嘉靖十七年十一月开读以前原住俸粮悉与开支其比试不中回卫与支半俸者亦与全俸照依原限起送再比一以上宥罪覃恩并戒励文武臣工事宜诏书到日凡百有位宜即悉心殚力着实奉行以副朕代  天子民至意于戏事  天事  帝而事  祖  考  郊大报与  堂上享以同伸报功报德而报生成皇矣  天皇矣  祖考斯并尽庆艳神八忭极民物泽流  帝惠有血气者其思之以尊亲言露朕情凡见闻者宜念哉而祗绎布于华夏播彼夷戎钦哉是夜行礼之际天宇清霁气候淑和  上意甚欢辅臣因复请举行大仪贺典  上报曰今日大报  皇天钜仪九成朕铭仰戴眷歆而斯大仪之贺可抑卿等之情乎令明日辰刻举贺如正旦冬至仪内传制词当云  皇天之尊升册荷鉴朕心祗戴与卿等同之午前即大宴以欢庆云即示嵩行之于是礼部复具上上表传制仪注二十一日鸿胪寺设表案教坊司设中和乐及设大乐是日锦衣卫设卤簿驾百官各具朝服入丹墀内侍立  上具冕服御华盖殿鸿胪寺引执事官进至华盖殿就次行五拜三叩头礼毕赞各供事鸿胪寺官奏请升殿乐作导驾官导  上升座乐止鸣鞭报时鸡唱定时鼓讫唱排班文武百官入班鸿胪寺官赞四拜乐作兴乐止赞进表乐作执事官举表案由殿左门入置于殿中乐止赞宣表目宣表目官宣讫叩头兴赞宣表赞百官皆跪宣表官宣讫赞俯伏兴序班撤表案于殿东乐作赞四拜兴平身乐止传制官奏传制俯伏兴由殿东门出至丹阶之东西向立称有制赞跪百官皆跪宣制曰  皇天之尊升册荷鉴朕心祗戴与卿等同之赞俯伏兴平身乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止鸿胪寺官跪奏礼毕  驾还宫俟设宴齐备恭请御殿行大宴礼诏如拟
　　○壬辰
　　○以大仪告成  上御奉天殿文武群臣上表行庆贺礼是日赐百官庆成宴于奉天殿宴毕  上谕群臣曰朕闻君人者父天母地而为之子必若父子焉然知所尊以尊尊焉凡一言一动以至于赏刑则不敢私一己之欲知所亲以亲亲焉凡出入语默以及于民物则不敢作纤毫之恶无过与不及之患乃尽事天如父之道是谓之天子犹子之克肖以显父母者也朕弗类帝王未尽事天之实顾且区区奉一字之尊以粉饰焉若斯恐亦为一孝敬情者今  皇天鉴朕之忠赤恩享朕诚礼仪告成故兹宴庆以祗  帝惠且卿等表贺勤诚称道太过适竣宴仪特谕卿等以朕情欲卿等文武左右夹持小大御事始终赞辅尔君永告  祖  考垂誉来世常念今日朕与卿等庆戴之情勿忽勿忘汝惟念哉  升应天府府丞杨麒为南京光禄寺卿
　　○癸巳
　　○武定侯郭勋以  奉先等各宫殿工缺官督视请命大学士顾鼎臣工部尚书蒋瑶周叙同视诏鼎臣瑶增入供事叙专管山陵工程不必兼预
　　○乙未
　　○以旱灾免江西所属府州县及各卫所税粮有差户部请仍开吏承加纳事例以所入银谷与原积预备仓粮及派剩南京仓米折银八万余两留本省相兼赈济诏从之  左军都督府管府事崇信伯费栻卒赐祭葬如例  南京礼部尚书霍韬以疾乞休不许
　　○丙申
　　○夜月掩房宿北苐二星
　　○丁酉  上不豫礼部上＜锍-釒＞起居报闻  朝鲜国王李峄遣刑曹参判林鹏等入贡宴赉如例改吏部右侍郎李如圭为户部左侍郎总督仓场督理西苑农事初拟如圭户部尚书  上改为左侍郎  巡按直隶御史苟汝安劾知府黎晨知县林应麒等贪酷有状吏部议改调  上以该部覆奏含糊下诏切责仍令巡按御史提问具奏
　　○戊戌
　　○给京城九门官军衣鞋诏不为例
　　大明世宗肃皇帝实录卷二百十八


大明世宗肃皇帝实录卷二百十九
　　嘉靖十七年十二月庚子朔
　　○辛丑
　　○升礼科都给事中李充浊为浙江布政司右参政
　　○壬寅  章圣慈仁康静贞寿皇太后疾大渐召  上语之曰我以菲躬获配  睿宗皇帝侍藩邸者三十年幸遇皇帝入承  祖宗大统尊我为皇太后隆名至养又十有七年意不偶患疮毒寝疾三岁朝夕累皇帝忧虑日与二三大臣访医叩神无不备至皇帝孝诚  天地神人屡垂昭鉴但我福过数盈宜返造化今皇帝疾方少愈宜上念  祖宗大业为重勿过为哀毁天下诸王都是亲亲皇后妃御可都用心奉侍皇帝二公主皇亲驸马皇帝可始终看顾或连日病甚想见皇帝因知体力未安不好说去故此一见以诀一应丧仪宜从省约癸卯崩遗诰内外文武群臣曰予以菲德配  睿宗皇帝奉藩二十九年不幸  先皇帝弃我实茕茕在疚赖今皇帝入嗣  祖宗大位享皇后厚养十有七年于兹比患疮疡屡频危殆重赖皇帝至孝躬调药膳虔祷神祗备极诚敬卒起三岁今疾已弥留度不可起得从祀  先帝左右又复何憾念惟皇帝负荷  祖宗鸿业艰难重大尚资宗室诸王及中外文武群臣协心匡辅共致太平以垂万世无疆之休予殁之后丧礼宜遵  先朝旧典哭临三日即止服制以日易月二十七日而除君臣同之皇帝毋过哀戚以妨万几毋废  郊社宗庙百神常祀毋禁中外臣民音乐嫁娶天下诸王不必赴丧但遣人进香在外大小文武衙门并免进香特兹诰谕其遵行之  礼部具上大丧仪注一闻丧日  上素服诣  大行皇太后棺前举哀哀止拈发设奠复举哀毕归丧次  昭圣恭安康惠慈寿皇太后  武庙皇妃  皇后皇妃皇嫔仁和大长公主等湿简王妃举哀礼同哀毕各归丧次是日未时须遗诰同时小殓自本日起通二十七日不鸣钟鼓一闻丧日文武百官乌纱帽黑角带素圆领俱诣  慈宁宫门外哭哭毕于右顺伺候赴慈宁宫门外列班司礼监官由中门捧遗诰出置于案鸿胪寺官赞排班行四拜礼部尚书至案前跪取遗诰起捧授鸿胪寺官案东先设卓案鸿胪寺官升案跪接尚书复班鸿胪寺官赞跪开读宣读讫仍授尚书捧跪置于案起仍复班鸿胪寺官赞举哀十五声而止复赞行四拜礼毕尚书捧遗诰卫士用黄伞覆由思善门中道右顺中门午门等中门出至东长安中门出至部誊黄次日进缴一初五日辰时大殓  上素服束发诣  大行皇太后宫前举哀设奠大殓奉安  梓官设九筵安  神帛立铭旌哭尽哀而退一初七日成服  上位服缞服诣  梓官前举哀行礼是日  上位祭一坛昭圣恭安康惠慈寿皇太后  武庙皇妃  皇后皇妃皇嫔公主王妃皆成服各设祭一坛六尚及宫人各随祭礼毕各归丧次是日内官内使祭一坛一初八日  上诣  大行皇太后官前举哀朝夕设奠  昭圣恭安康惠慈寿皇太后  武庙皇妃  皇后皇妃皇嫔公主王妃哭临如前仪一初九日  上诣大行皇太后宫前举哀朝夕设奠如前仪  昭圣恭安康惠慈寿皇太后  武庙皇妃  皇后皇妃皇嫔公主王妃哭临如前仪一初九日公侯驸马伯五府六部等衙门官共致祭一坛文武官员三品以上命妇共致祭一坛每七百日致祭  上位一坛  昭圣恭安康惠慈寿皇太后一坛  武庙皇妃一坛  皇后一坛皇妃一坛皇嫔一坛公主一坛王妃一坛一在京文武官员闻丧日素服乌纱帽黑角带诣  慈宁宫门外哭自本日至苐三日俱诣  慈宁宫门外哭退于本衙门宿歇不饮酒食肉苐四日各具斩纕服至  慈宁宫门外朝夕哭临三日各十五举声而止凡在朝者及在衙门视事用布裹纱帽垂带腰绖麻鞋退居即服孝服通前二十七日而除一文武官员一品至三品命妇麻布大袖圆领长衫麻布盖头清晨由西华门入  慈宁宫门哭临三日而止不许带金银首饰仍带服二十七日而除一在京诸寺观各声钟三万杵一在京以闻丧日为始禁屠宰十三日一祭祀翰林院撰祭文光禄寺备办祭物一军民素服妇人素服不妆饰俱以闻丧日为始二十七日而除一外国四夷使臣行哭临礼工部造与孝服随朝官哭临及行祭礼一在京文武官及命妇祭祀品物光禄寺备办一听选官办事官监生吏典僧道坊厢人等闻丧即易素服次日至苐三日皆清晨至顺天府朝阙设香案朝夕哭临至苐四日官各具斩缞服监生人等素服朝夕哭临三日各十五举声而止仍各素服通前二十七日而除一在外诸王世子郡王王妃郡主以下闻讣皆哭尽哀行五拜三叩头礼毕易素服苐四日服缞服遵依遗诰二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再行四拜礼毕各置斩缞于本衙门宿歇不饮酒食肉每日率合属官僚人等就本衙门朝阙设香案朝日哭临三日各十五举声而止自是素服通前二十七日而除一在外官员命妇闻丧素服举哀三日各十五举声而止素服通前二十七日而除军民男妇止素服十三日一内外文武官员等遵依遗诰二十七日释服一本部奏差行人等官赍捧遗诰前往各处开读仪入  上于小殓前  昭圣丧次举哀傍注曰此未可及成服日举祭处复于  昭圣下特增曰遣祭一坛仍注行间此后俱添遣字其抑填如此  上诣  慈宁宫举哀括发设奠毕归丧次文武群臣哭临如仪  南京礼部尚书霍韬再乞休致韬以辅臣张孚敬病废家居有司裁抑太过殊伤国体语多愤激  上复慰留之
　　○甲辰  大行皇太后大歛诏悉罢庆贺礼仪  改刑部右侍郎顾璘为吏部右侍郎  泾简王继妃魏氏府灾  上帝查空闲府第以居之仍给日用食用等物
　　○乙巳  上敕谕礼工二部曰朕  皇考献皇帝  显陵在湖广承天府粤自  皇考升遐之日位处藩服朕在幼冲知识何有实多贻悔矧山川浅薄风气不蓄堂隧狭陋礼制未穪且越阻千里宁免后艰每一兴思愓然伤怛比三岁春秋展祀  山陵朕周览川原于我  成祖长陵之西南得一支山曰大峪林茂草郁因阜豊衍别在  诸陵之次实为吉壤朕心惬焉兹欲启迎  皇考梓宫迁祔于此爰以事体重大卜告于  皇祖高皇帝既得吉占谋之二三勋辅近臣咸赞曰允宜兹特敕尔礼工二部便择日兴工预告间于  祖宗  列圣暨我  皇考及他事宜即合详议具拟来闻其奉迁礼俟  陵工告成乃议又特谕礼部曰  圣母大行慈驾遐升卿等谓事莫重于  山陵此孝子苐一大事诚不可缓其即分  天寿山大峪处建造  显陵亟择日恭闻于  祖宗  列圣启事兴工一面南奉  皇考梓宫来山合葬庶慰朕  二亲之灵以伸朕以礼终事之情其会同皇亲内阁六亲共议来闻于是武定侯郭勋大学士夏言等上议言  皇上以  皇考山陵远在江汉每廑时岁之怀兹遇  慈驭上宾  圣情中切亟以襄事为图而大峪之择寔天设地藏之胜建造  玄寝南奉  皇考梓宫合葬揆之古礼而正即之  圣心而安稽之群议而协矣顾今日举事二端一兴大峪之役一启承天之殡大峪之役计日可就而  灵驾就途亦刻期可至惟是奉启之仪要在严办周悉夫  皇考始丧王礼也今则天子也  陛下得以天子之贵天下之富终事其亲此  君父至荣也兹举为  皇上大孝朝廷大典礼国家大举措臣等以为宜备  尊谥香册铭旌及诸吉凶仪仗歛衣弁冕之属奉将以往其  慈驾发引之期  皇堂奉厝之礼容礼官次苐具仪上请臣等谨先将  显陵奉迁大峪兴工二仪详拟以闻上  显陵奉迁礼仪一钦天监选到动土启攒三吉日临时酌用嘉靖十八年二月初七日丙午宜用午时吉十五日甲寅宜用辰时吉二十一日庚申宜用辰时吉一翰林院撰各合用祭文祝文一今月十二日以奉迁  显陵梓宫并大峪兴工恭告  皇祖  列圣于  景神殿一太常寺备办各祭告品物香烛制帛一祭告  显陵启迁发引各祭一坛一祭告  纯德山之神  后土之神荥泽祭河神各祭一坛俱差去大臣行礼光禄寺整办有司出给品物太常寺具制帛香烛一  梓宫备料制造开圹毕旧圹以土实之一  隆庆殿神位香册并  陵殿香册宝一应仪物等件俱随行一制铭旌恭书  大明睿宗知天守道洪德渊仁宽穆纯圣恭俭敬文献皇帝梓宫一制  天子冕服弁服常服佩玉圭绶舄履全俱内府该衙门作速恭制一备吉凶仪仗吉用见在丹陛驾凶用全物差去锦衣卫官督领摆设一钦命兵部尚书掌礼领兵合于礼部选差郎中二员兵部郎中员外郎各一员管理一应礼仪兵马太常寺少卿一员掌祭带执事官十人鸿胪寺少卿一员带属官等十人光禄寺少卿一员带四署官四人各供事一都察院奉差御史二员该科奉差给事中二员监视纠察一钦天监选差官二员前去候时一差去内外重臣各请敕并给符验关防一差官员吏役人等兵部照例起关应付廪给口粮夫马车辆一行湖广河南直隶真定保抚按官督令各该有司卫分等官搭盖席殿修理桥梁道路预处过河舡只差拨官军夫匠供给各项行粮马匹草料一所过军卫有司驲递等衙门俱照关文应付廪给口粮不许分外馈送下程等物因而指称科扰一告迁是日太常寺官设酒馔如常仪内赞唱执事官各司其事导引导遣祭官至  山陵前赞四拜兴各差去官陪拜奠帛献酒读祝俯伏兴四拜焚祝帛赞礼毕一发引是日遣祭官至  梓宫前致祭如前仪祭毕掌祭官跪奏奉请  睿宗献皇帝梓宫启行奏讫俯伏兴以次前发如图仪各官护行一沿途每日早启行太常官跪于  梓宫前奏奉请  梓宫启行奠酒俯伏兴各官行叩头礼一每晚止宿太常官跪于  梓宫前奏奉请  梓宫安驻奠酒俯伏兴各官行叩头礼一上食每日朝夕二次各备馔五样蔬果酒膳神宫监尚膳监奏食如常仪一所过地方街巷途次军民人等遇  梓宫过皆俯伏在地一经过有王府去处许王率领宗室素服出城奉迎致祭有司官先具幕次于席殿西王候  梓宫至跪迎道傍该府官预陈设祭物于席殿内赞唱就位鞠躬拜四拜兴赞诣  灵驾前跪上香讫复位跪奠帛初献爵读祭文亚献终献毕赞四拜兴平身焚祝帛礼毕  梓宫行王辞赞拜四拜兴候道傍  梓宫过退还府一王府附近去处遣辅导官致祭先于席殿陈设祭物候  梓宫至执事官赞拜四拜兴赞诣  灵驾前跪上香毕复位跪奠帛三献爵读祝文俯伏兴四拜兴焚祝帛礼毕一各该抚按并三司官员  梓宫经过处所致祭与王府遣官仪同所过府州县大小官员各致祭如前仪一致祭品物式簇盘一座豕一羊一果五盘点心五盘＜饬-力也＞碟五盘饼五盘俱用颜色纸花案酒五样菜五碟粉汤五盆饭五碗帛一叚酒三爵香烛纸一抚按以下官员俱素冠服见辞各行五拜三叩头礼一  纯德山陵殿  隆庆殿守护人役及守备官员俱候  梓宫到京该衙门奏请定夺一  梓宫启行图恭拟一通进览一大峪兴工礼仪一钦天监选到动土兴工嘉靖十七年十二月十五日辰时吉一翰林院撰合用祭文祝文一祭告  六陵并  天寿山之神大峪山  后土之神司工之神各遣行礼伏乞钦命一太常寺备办各该祭品香烛制帛一请敕命知建造大臣并掌拟礼制礼部堂上官摠督官军兵部堂上官提督工程工部堂上官监收物料点闸官军科道等官一请敕命内官监摠提督工程官一  显陵规制合遵奉钦定仪式工部内官监仍会同画图上请一兵部查照寿宫事例处拨做工官军工部议奏处办木植砖石物料钱粮及工匠夫役等项俱暂辍各项工役赴今所并力成造一钦天监差拨阴阳人四名在工候时一太医院拨医四名士随带药饵前去调治军士夫匠＜锍-釒＞入  上曰奉迎  皇考梓宫迁建  显陵朕今日大事彼此合行事宜卿等会议既详朕心少慰其如议行
　　○丙子  上成服诣  皇太后梓宫前举哀行礼自后皆如大丧仪
　　○丁未  上以营建  显陵谕礼部尚书严嵩于十三日  驾发京师恭诣大峪相看作穴去处礼部因拟上仪注悉准秋祭例至期  上具素翼善冠腰绖以建造  显陵告于  长陵六陵遣大臣六员分告  天寿山大峪山后土之神摠遣大臣一员祭告并遣官告  皇祖太庙  皇考睿庙辰时诣大峪穴所恭视兴工起土诏依拟行  命驸马都尉京山侯崔元为奉迎行礼使兵部尚书张瓒为知礼仪护行使太监鲍忠为奉侍内官各铸给关防锦衣卫指挥赵俊为管吉凶仪仗官俱赴承天府奉迎  献皇帝梓宫
　　○己酉
　　○行大祫礼于  太庙命武定侯郭勋代以  大行皇太后丧也  工部请开纳监生吏农等项事例以济大工从之  命太仆寺少卿蒋应奎往仪真等处催督木植  工部尚书蒋瑶以奉迁  显陵条陈五事一请命文武重臣及科道等官给敕督理一那借各厂见贮木植物料其不足者及时采买一动支马价缺官柴薪银三十万两先送工所雇役支用一请委工部司属会同科道收放物料点闸夫匠一借支户部扣省通惠河脚银三十万两及令各省抚按查催开纳事例银两诏从之
</div>
    <div class="pagination">
<a href="明实录世宗实录_page385.html">上一页</a><span>...</span><a href="明实录世宗实录_page381.html">381</a><a href="明实录世宗实录_page382.html">382</a><a href="明实录世宗实录_page383.html">383</a><a href="明实录世宗实录_page384.html">384</a><a href="明实录世宗实录_page385.html">385</a><span class="current-page">386</span><a href="明实录世宗实录_page387.html">387</a><a href="明实录世宗实录_page388.html">388</a><a href="明实录世宗实录_page389.html">389</a><a href="明实录世宗实录_page390.html">390</a><a href="明实录世宗实录_page391.html">391</a><span>...</span><a href="明实录世宗实录_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
