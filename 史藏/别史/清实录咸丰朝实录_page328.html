<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 328 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 328 页/共 502 页</h1>
    <div class="content">
○谕军机大臣等、本日据恒春、桑春荣奏、曲江回匪、句结回夷、窜及省垣。请饬拨兵饷。复据舒兴阿、桑春荣奏、督臣恒春、事急自尽。闻之不胜骇异。云贵总督一缺。现办军务甚为紧要。已降旨、著吴振棫调补。即赴新任毋庸来京请训矣川省接壤滇疆。现在大理尚未克复。全滇官兵、半经外调。临安府属曲江回匪。复句结澂江等处回夷。潜至呈贡县。纠聚数千人。冲散团练。偪及省城。现在桑春荣等筹画守御。兵饷均缺。吴振棫、著再于川省挑拨精兵二千名。亲自督带赴滇。并在川筹拨饷银五万两。迅速委解。为接济军需之用。毋得迟延致误。四川总督印务。即交藩司祥奎护理。云南回匪滋事、已阅年余。其始由地方官区分汉回之见。不能秉公剖办。及至势成燎原。复未能分别良莠。剿抚兼施。以致回匪犹蓄异志。常谓汉人欺回。日事报复。此次恒春等呈递该回伪示。归咎于劣绅欺陵。大吏偏袒。览其措词。尚未敢公然背叛。吴振棫于云南情形、颇能熟悉。经朕委以艰钜重任。务即先行出示剀切晓谕。但分良莠。不分汉回。俾先声夺人。解散党与。到滇后恩威并用。示以通权达变之方。不为浮言所惑。方能帖服人心。挽回大局。该督阅历已深。办事素有把握。此中操纵机宜。著即悉心筹办。该回伪示。并著发给阅看。再新授湖南臬司徐之铭、籍隶贵州。于滇省回务情形。尚为熟悉。兹已调任云南臬司。俾该督得收指臂之助。将此由六百里谕令知之。　　

○又谕、曲江回匪、句结澂江回夷、至省垣焚杀。狂悖已极。惟据恒春将该回民伪示、咨送军机处。朕览其词意。尚未敢自居于叛逆。总以汉匪叛逆有据为词。可见前次办理。总未得其平。以致回民有所藉口。桑春荣已补授巡抚。本日复调吴振棫为云贵总督。并谕令由四川带兵二千名。饷银五万两。驰往滇省。相机办理。未到任以前。云贵总督印务、著桑春荣暂行兼署。恒春所调各兵、谅已到省。务当督饬文武各员、实力堵剿。毋稍疏懈。汉回皆系滇省百姓。办理之法。但须分别良莠。不可歧视汉回。务将此意剀切晓谕。俾知官兵剿办。毫无偏袒。庶几知感知悔。可以解散其党。吴振棫到任后。该抚即会同筹办军务。毋庸来京请训。将此由六百里谕令知之。　　

○以工部尚书文彩、兼步军统领。　　

○调四川总督吴振棫、为云贵总督。以山西巡抚王庆云、为四川总督。山西布政使恒福、为巡抚。大理寺卿常绩、为山西布政使。　　

○湖南按察使徐之铭、为云南按察使。云南按察使毓科、为湖南按察使。　　

○以办理贵州威甯回务出力。赏盐运使福连等、加衔升擢有差。　　

○予贵州都匀殉难训导魏中莹、并委员计远长妾唐氏等、六十二名口、旌恤如例。　　

○予贵州麻哈等处阵亡殉难千总卞鸣珂、黄金贵、张永泰、雷新霆、裴永昌、把总马顺兴、庄继唐、刘光德、王朝龙、梁开泗、许世魁、陈国清、谢占魁、外委彭玉顺、李光增、邹世福、宣明、饶万兴、蒋安邦、郑先荣、黄启云、方文玉、汪湛恩、秦元兴、郭应奎庞瑞兰、廖连升、从九品李毓芳、杨旭光、训导黄锟、祭葬世职。黄锟子河昶、河清、媳李氏、王氏、孙嵩高、文生陈际昌等、旌恤如例。　　

○丙子。谕内阁、端华、僧格林沁奏、遵旨查封庆阳家产查有私存稿案各件、有乖体制等语。向例、各衙门稿案均应收存官所。何以已革笔帖式庆阳寓所、存有步军统领衙门稿案。及各项报单。著联顺明白回奏。　　

○又谕、奕格等奏、叶尔羌粮饷章京应追亏款、可否查封家产备抵一摺。前据庆英等奏、叶尔羌粮饷章京奎龄、粮饷帐目、查有亏短情弊。请旨革职严追、查封备抵。业经批令该部议奏。所有该员旗籍家产。即著该旗查封备抵。　　

○又谕、耆龄奏、官军克复龙泉县城、败匪歼除净尽一摺。五月二十七等日。已革副将周凤山、督兵环攻龙泉县城。屡有斩捦。闰五月二十五日。渡濠环击投诚贼目内应。各勇缘梯登城。逆匪犹拌死巷战。兵勇分投兜杀。共歼毙三千余人。夺获军械一千余件。当将县城克复。在事出力人员。著该抚查明择尤保奏。　　

○又谕、耆龄奏、进剿永丰各股匪徒、叠次获胜一摺。候补道王鑫带兵驰抵永丰。在沙溪等处追杀窜匪。生捦贼首。前据骆秉章奏报。已降旨分别奖恤。兹复据耆龄奏称、五月二十一日。王鑫由沙溪追贼至韶源地方。焚毁贼营。通计毙贼二千余名。生捦数百名。其吉安贼匪屡次出扑。均经知府赵焕联等击败。万安败匪。亦经水师截击。炮毙无算。此次在事出力各员。著耆龄择尤请奖。　　

○谕军机大臣等、曾国藩援剿江西之师。多系楚勇。素称得力。兹据给事中李鹤年奏、该勇自曾国藩回籍后。渐忘纪律。颇有滋扰情事。此项楚勇。现归何人管带。著福兴、耆龄、查明如有滋扰情形。即饬带兵之员、妥为约束。无令滋事。前据官文奏、安徽逆匪分股上窜。南勇失利。已檄调王鑫一军、回楚应援。但王鑫现在吉安剿匪。颇属得力。如令赴楚。何人可以接管。或因吉安正当吃紧。即将王鑫暂留江西。俟克复吉安。再令前往湖北。著福兴、耆龄、斟酌办理。至福兴前奏、派李定太带兵、由万年乐平一路、进剿饶属踞匪该将军即由贵溪弋阳前进以为后路声援。现在福建连克城池。抚建贼势稍衰。福兴正可督兵节节进剿。如能会合闽兵。不难痛歼丑类。规复抚建二城。著福兴体察情形。相机办理。毋得迁延贻误。将此由五百里谕令知之。　　

○以克复江西龙泉县城。复已革副将周凤山职。赏还花翎。　　

○予江西龙泉等处阵亡把总杨士遂、胡文应、武明秀、外委刘之益、祭葬世职。　　

○丁丑上诣大高殿、行礼。　　

○还宫。　　

○谕内阁、曾望颜、奏参疏防流民入境之州县、请分别议处一摺。陕西商州知州刘良驷、雒南县知县邵玉琳、于各起流民入境。并不查截咨送回籍。任令散往各属。难保无匪徒溷迹其中。实非寻常疏忽可比。刘良驷、邵玉琳、著交部分别议处。傥再不留心防察。即著严参惩办。　　

○上以孟秋时享太庙。自是日始。斋戒三日。　　

○戊寅。谕内阁、英桂奏、豫省军政、未能依期举行、恳仍俟军务告竣办理一摺。河南省上届军政。因各营调防。未经查办。本年又届军政之期。该抚现驻颍郡、办理堵剿事宜。各营将备。亦多徵调。或分守要隘。自未便纷纷调验。所有咸丰七年豫省军政。著准其展限。俟军务告竣。再行办理。仍著该抚随时察看。傥有废弛不职之员。即行参劾。毋稍迁就。　　

○又谕、和春奏、围攻镇江逆匪获胜一摺。自溧水、句容、相继克复后。经和春等督饬各军移营。规复镇江府城。张国梁率同虎嵩林等、连日劄营偪进。六月十一日。银台山贼、叠出七八千人。分路扑来。都司周显亲等迎击。毙贼数十。该逆恃众抵拒。张国梁率领副将李若珠等接战。复毙多名。张国梁挥令李若珠等左右夹攻。周天培、冯子材等、从后抄击。毙贼不计其数。并击倒黄衣悍贼数名。乘胜追击。该逆犹敢劄驻山梁。枪炮回抗。我军冒烟抢上。毙贼甚众。余皆败逃。甘露寺金山等处、复出贼千余来援。余万清、虎嵩林等、督兵分途截剿。总兵泊承升等、亦督水军攻打甘露寺贼营。逆滚大败狂奔。官军追杀至城西门。该逆滚厓落涧死者、不计其数。统计是日毙贼六七百名。砍取首级五十余颗。夺获旗帜军械二百余件。逆匪踞守镇江、死力抗拒。我军既已移营进剿获胜。著和春、张国梁、速即乘机力图克复。并饬南北岸水路各军、并力攻取。毋稍延玩。　　

○谕军机大臣等、有人奏、侍卫蕴秀、带兵不能得力、候选知县于学琴、随营当差、恃势陵人、不自检束、声名平常等语。蕴秀在扬州军营。曾经德兴阿等保奏、赏给副都统衔。该侍卫带兵打仗、究竟能否奋勇。著德兴阿、翁同书、秉公确查。如果该侍卫在营不能得力。即据实具奏。再降谕旨。至候选知县于学琴、既据奏称声名平常。难免有藉势招摇情事。此等劣员。留于军营。殊无裨益。并著德兴阿等、确切查明。即行斥退。不准留营。致滋贻误。再已革两淮盐运使刘良驹、在扬州军营、办理文案。朕闻其缮写奏报。每致蒙混该大臣等增添情节。刘良驹本系获罪之员。辄敢于军情重务、私自增改。实属胆大妄为。著该大臣等详细查明。据实参奏。毋稍徇隐。此外差委各员。并著随时查看。核实甄劾。并迅督兵勇克复瓜州。毋得日事迁延。致负委任。将此由六百里谕令知之。　　

○命三品顶带已革江苏巡抚许乃钊、赴钦差大臣和春军营。帮办军务。赏已革山东巡抚张亮基、五品顶带。帮办云南剿匪事宜。　　

○命贵州按察使潘楷、来京。以两淮盐运使福连、为贵州按察使。　　

○予江南镇江阵亡都司周显亲、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。秋七月。庚辰朔。享太庙。上亲诣行礼。　　

○幸圆明园。　　

○谕内阁、载容等奏、请拨库款浇灌树株一摺。西陵近日雨泽稀少。所有仪行各树。自宜随时灌溉。以期一律青葱。著准其由广恩库长芦项下、拨银六百两。分给各处。赶紧添雇夫工。勤加浇灌。即著载容等、亲历各地面。时常查勘。督率司员。敬谨妥办。　　

○谕军机大臣等、乌勒洪额等奏、俄夷不听开导。坚欲在津候信各情形。文谦托名查河。并未专为夷务而来。既经劝之不从。自未便再与接见。该委员等、既许其知会地方官专禀上司。即著钱炘和、届期前往。与之接见。告以接到委员禀报。知有投文之事。特来查看情由。今据委员等禀知先有查河大臣。接晤该国来使。知已在恰克图投文。因回文迟误。是以前来。因思道路遥远。文书迟误几日。亦属事所常有。不得遂谓爽约。如果理藩院奏准尔等直到天津。并准其进京。早该有文书饬令地方官、豫备接待事宜。现已日久。天津尚未奉到京中知照。恐来使进京之事。理藩院未曾议准。如果未准。必早有公文移会贵国萨纳特衙门。恐收到稍迟。来使未曾知悉。亦未可知现在钱炘和系地方藩司。既经面晤。当即备文咨呈理藩院请示遵行。俟回文到日。再行奉报。至中国与外国交涉事件。地方官不奉京中饬知。不敢轻易接手。兹因尔国与中国和好有年。闻有使船在此。特来相见。并将不敢擅收文书实情告知。如能稍待几日。必有理藩院回文。可以照办也。其余相机开导。务与文谦所言不触不背。接见后、将该夷登答语言密奏。一面告知该夷。已咨呈理藩院请示矣。俟奏到时、如何回覆该夷之处。朕当命军机大臣拟稿。作为理藩院劄行该藩司公文。令其晓谕该夷。届时钱炘和遵办可也。至沿海奸民接济食物。前经谕令暗中严禁。夷船进口测量水势。尤属可恶。著派弁兵人等、昼夜稽查防范。　　

○又谕、本日据常清奏、回匪滋事、请派令前往、会同堵剿等语。此次回匪滋事。各城派兵堵剿。其土尔扈特等处官兵三千名。经裕瑞、管带出境剿办。常清熟悉口外情形。既据声请前往会剿。著即准其折回。会同裕瑞、管带土尔扈特官兵。相机进剿。并著商同法福礼、庆英、由叶尔羌一带、探明何路紧要。即由何路进剿。毋得株守一隅。致令该匪蔓延。将此由五百里各谕令知之。　　

○盛京将军承志、奏报飞蝗入境。赶紧扑捕情形。得旨。仍应实力扑除。勿得视为具文。　　

○辛巳。谕内阁、会议军器王大臣奏、铸造炮位、及备用军器、全数工竣一摺。惠亲王等、于上年春间。奏准设局开工。督同文武各员。铸造铜铁大小炮位。及各项备用军器。现已一律竣工。经该王大臣、逐一演试。均属致远有准。所有在事出力各局员。著准其分别保奏。另片奏、捐输铁斤各员。除六品顶带花上林、在局效力。另行并案核奖外。贵州布政使海瑛、署天津镇总兵达年、直隶即补知府徐志导、署葛沽营游击格洪额、天津城守营都司奇车布、前任永定河道降补同知定保、应得奖叙著户部核议具奏。动用银钱。免其造册报销。　　

○又谕、前因御史吴焯奏、江南粮台委员蒙混侵蚀各弊。当交何桂清、赵德辙、查奏。兹据和春、会同该督抚奏称、裁汰冗员。随时查看。并请分别劝惩。以挽积弊等语。嗣后粮台各员。果能洁己奉公。实心办事。自应核其劳绩。奏请奖叙。至办理不善各员。除查无侵吞入己情弊者。仍照例参办外。其有营私舞弊。克扣侵渔。该大臣等查有实据。无论官阶大小。著一面奏闻。即将该员以军法从事。以儆其余。　　

○又谕、户部奏、仓米被窃、请将该仓监督议处、并查仓御史朱文江奏各一摺。内仓米石被窃。该监督等失于觉察。实有应得之咎。户部员外郎荣溥、郎中哈兴阿、均著交部议处。其该班看守官兵。应仍照旧章补足八名之数。并砍伐近墙树株。以杜攀越。及将积年土米一千余石。拨给各厂赈济之处。均著照户部所议办理。偷米贼犯。业经由步军统领衙门拏获。著即讯明具奏。　　

○壬午。谕内阁、惠亲王等奏、遵议散放八旗赈米一摺。著照所请。八旗满洲蒙古汉军、暨内务府三旗、每日每旗各领米六石。由户部筹拨。各该旗都统、酌量户口多寡。分成散放。并著查旗御史、会同各该旗都统、副都统、轮往监视。以昭核实。现在米价昂贵。八旗生计维艰。若俟至九月始行散放。恐不足以资接济。著各该旗于酌定章程后。自本月起。即行散放。以示朕恩膏速沛至意。至八旗官绅中、有愿捐赀助赈者。即照所议。令赴捐铜局、及火器营、上兑。另款收存。以备采买米石之用。　　

○又谕、福济奏、遵旨查明闹饷官兵、请分别严惩等语。前因湖南兵勇。在庐州藉饷滋事。当经降旨、交福济查明从严惩办。兹据奏称、查出起意抢闹之花翎守备衔湖南永绥协中营千总龚生敬。蓝翎守备衔尽先千总镇筸右营把总许正东。蓝翎守备衔尽先千总镇筸右营外委舒占彪。于都司郑昌拔、领饷未及出城。疑其侵匿。因各带本营兵丁数十人。进城索取。乘机抢夺饷银。并闯入该抚公馆。将衣物关防分抢。实属目无法纪。龚生敬、许正东、舒占彪、均著即在军前正法。以昭炯戒。湖南带兵都司郑昌拔、承领饷银。不能小心保护。致令失事。亦属办理不善。著即革职。责令带兵回标。如查有沿途滋事情弊。即著从严参办。　　

○谕军机大臣等、据惠亲王等奏、风闻吉林所属地方。近来粮石甚贱。惟陆运至海。脚价过多。查有辽河一道。东股至吉林围场山内发源。流至昌图地面。与西股汇流曲折入海。载粮二三百石之船。尚可运行。惟自汇流以上。东股水浅。恐大船难行。若能用小船剥运。则该处粮石、可以出境等语。现在京师粮价昂贵。民食维艰。必须豫筹粮石。宽为储备。著庆祺、景淳、会同查明吉林与盛京通舟河道。如可运载粮石。直达海口。并无阻碍。或筹款采办。或招商贩运。该将军等、即行妥议奏明办理。将此各谕令知之。　　

○又谕、官文、胡林翼奏、水陆布置情形、并叠次堵剿获胜一摺。武汉黄州等处、水陆要隘。均经官文等、派拨精兵扼守。皖贼无从上窜。并于黄梅等处、连日接仗获胜。办理尚属周妥。李孟群一军。既可无庸折回。其王鑫等兵勇。前因在吉安剿匪得手。谕知耆龄、斟酌情形。或俟吉安克复。再令该员赴楚。此时楚此军情较缓。且江西先派李续宜南勇到营。兵力已敷堵剿。所有王鑫、刘腾鸿、各军。著官文、胡林翼、即日行文知照耆龄、毋庸折回湖北。至蕲水等处贼匪。非痛加剿洗。不足以杜其窥伺。九江小池口、顿兵日久。亦应迅速进攻。胡林翼到黄州后。重振军威。即著督饬兵勇、迅速剿办。毋再延缓。将此由六百里谕令知之。　　

○又谕、福济等奏、饷需久缺、请饬淮海各关、按月委解等语。皖省庐巢和滁寿颍各处。现存兵勇。合计尚有二万。每月需饷十余万两。兼须分给李孟群一军。而指拨各省之款。解到无几。亟应量为协济。著何桂清、赵德辙、酌量情形。不必拘定淮海各关。如有可以移缓就急之项。即迅速筹拨银数万两。派员解交福济军营。以资接济。将此由六百里谕令知之。　　

○又谕、福济等奏、皖省兵饷两绌、急难进剿一摺。据称、庐巢和滁寿颍各处。现存兵勇。尚有二万。饷需无款可筹。请饬山陕各省、及淮海各关、按月如数委解等语。山陕两省。拨解庐州饷需。虽未能如数。而按月二三万两。尚无贻误。现在京饷、及扬州湖北之饷。皆取资于该二省。近以回疆滋事。复令拨饷数十万两。是该二省解款甚多。未便专为庐州。再事严催。本日已谕知何桂清、赵德辙、不必拘定淮海各关。赶紧筹银数万两。解往庐营。此项饷银解到。即可分拨李孟群行营。以资接济。李孟群一军。本系赴援庐州。且已行入皖境。岂能不由皖省接济。本日据官文奏、已拨银二千两解往。并有兵勇溃赴汉阳就食之语。福济竟称无项分给。将听其纷纷饥溃。隔膜视之耶。至德兴阿、咨调吉林等处官兵一节。福济株守梁园。既称难以进剿。则留兵亦止为防守之计。现在德兴阿军营。正当会攻吃紧之际。仍著饬令拨回。以资攻剿。将来瓜镇两处克复。尚可分兵赴皖。以图大举。此时自当先期所急。不应以有用之兵。徒事防堵也。将此由六百里谕令知之。　　

○以承办直隶永定河工未能坚固。革同知王茂埙职。仍令赔交原领经费。　　

○癸未。谕内阁、上年入秋以后。近畿一带。时见飞蝗。旋据直隶等省奏报。亦各有飞蝗停落之处。叠经降旨、严饬地方官吏。认真扑捕。原虑蝻孽滋生。致伤禾稼。是以古来捕蝗之法。或付之烈炬。或填之深沟。总以不留余孽为要务。近闻各省被灾之处。民闲讹称蝗为神虫。不肯扑捕。乡愚无知。殊为可悯。著通谕各省督抚。饬令地方官、一体出示晓谕。如遇飞蝗入境。无论是否伤稼。务须尽力□□穴□又□捕。勿得惑于俗说。任令蔓延。至会典所载刘猛将军为驱蝗正神。于雍正年闲。曾奉谕旨饬令各省建庙致祭。上年飞蝗四起。秋稼未伤。今年春夏。各省奏到蝻孽滋生处所。或并未停落。或收捕潜消。并有经雷雨埽荡无踪者。此皆灵爽驱除。默为呵护。应如何酌量加增致敬之处。著礼部核议具奏。　　

○又谕、前因已革贝子德勒克色楞、散放赏银迟延案内。究出已革佐领达玛林色登等、私搭钞票。并卓索图盟赏银。尚有兵丁未经关领各情。当交热河都统、会同该盟长、查讯具奏。兹据英隆等奏、达玛林色登、业经该旗报明。于上年十二月病故。惟据塔布囊德勒克桑保供称、伊曾闻乌尔图那苏图说。达玛林色登、系五年七月病故。与该旗所报不符。著刑部提讯乌尔图那苏图、录取确供具奏。至德勒克桑保供称、前在高唐军营。捐输皮袄。未经领有印收。虚实均应查究。直隶粮台案卷。现经调京查核。并著刑部、查明德勒克桑保、有无捐输皮袄定价若干案据。一并具奏。寻奏、德勒克桑保、并无捐输皮袄事据。报闻。　　

○两江总督何桂清、奏请徽甯芜池四营参将、游击、都司、守备、缺出。暂补军营著绩尽先人员。俟皖南肃清。仍按营制办理。允之。　　

○铸给新设皖南镇总兵官关防。从总督何桂清请也。　　

○改铸乌噜木齐镇西厅抚民同知关防。照磨印信。儒学条记。从前任护陕甘总督常绩请也。　　

○甲申。谕内阁、联顺、身任大员。于奉旨饬令交出之家人。迁延不交。已逾三日。显有隐匿情弊。殊属可恶。咎由自取。联顺著先行解任质讯。并派端华、僧格林沁、即日前往。将该员家产查抄。毋任隐匿寄顿。　　

</div>
    <div class="pagination">
<a href="清实录咸丰朝实录_page327.html">上一页</a><span>...</span><a href="清实录咸丰朝实录_page323.html">323</a><a href="清实录咸丰朝实录_page324.html">324</a><a href="清实录咸丰朝实录_page325.html">325</a><a href="清实录咸丰朝实录_page326.html">326</a><a href="清实录咸丰朝实录_page327.html">327</a><span class="current-page">328</span><a href="清实录咸丰朝实录_page329.html">329</a><a href="清实录咸丰朝实录_page330.html">330</a><a href="清实录咸丰朝实录_page331.html">331</a><a href="清实录咸丰朝实录_page332.html">332</a><a href="清实录咸丰朝实录_page333.html">333</a><span>...</span><a href="清实录咸丰朝实录_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
