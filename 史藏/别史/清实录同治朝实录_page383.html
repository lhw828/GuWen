<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 383 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 383 页/共 505 页</h1>
    <div class="content">
○戊寅。谕军机大臣等、御史锡光奏、本月初十日。海运仓应放正蓝旗包衣米石。豫定洪字廒。该仓花户赵泳太、陈泳安等、辄敢商同已革花户张六泳、赵连明、张玉宾、王安邦、私开兰字廒放米。显有情弊。著步军统领衙门派委干员。迅将该花户等严密查拏。解交刑部。严行审办。该仓监督有无故纵情事。并著刑部彻底根究。将此谕令知之。　　

○又谕、瑞麟等奏、查办惠来县积案。拏获要犯正法一摺。潮郡匪徒。抢掳械斗。积案甚夥。经该督抚派委总兵方耀、道员沈映钤等、赴该郡查办。上年十一月闲。已将惠来一带办有端绪。共获匪犯一百八十余名。分别惩治。并起获炮位多件。斗案一律止息。办理尚为妥速。所有善后事宜。著即饬令该县妥为筹办。至潮阳地方较大。积案尤多。该镇道等已带兵勇移扎该县。接续查办。仍著饬令相度机宜。认真整顿。务令匪党悉除。舆情帖服。以副去暴安良至意。将此各谕令知之。　　

○又谕、文麟、景廉奏、肃州已抚回匪。仍行出关扰害。并敦煌玉门禀报回逆滋扰情形各摺片。据称肃州回匪。经成禄收抚后。仍不时纠众出关。抢杀行旅。扰害地方。各路防兵。因该回持有肃州镇道传牌印文。不敢盘诘。以致该回肆行无忌。上年九十月闲。叠在红柳园大泉等处抢劫军粮。杀害押运官弁。又攻破蹋实堡城桥湾等处。任意焚掠。其成禄派出之回员李进三等、复在敦煌玉门境内摉索粮石。抢杀横行。关外民不聊生。大局岌岌可虑等语。回匪狼子野心。非约束严明。断难日久安帖。本日已谕令成禄将回员李进三迅即撤回。惟肃州已抚之回。不能设法弹压。则回民积仇愈深。势将变生不测。关外大局。不堪设想。著左宗棠迅派妥员驰往肃州。查明实在情节。严饬该镇道派兵弹压。力图补救。并约束回众。毋再给文出关。前谕成禄将所部勇丁严加裁汰。奏闻听候谕旨。迄今未据覆奏。何以此时忽派员在各属索粮滋事。著该大臣确查成禄近日情形。如带兵不能得力。徒事骚扰地方。即行据实奏参。杨占鳌带兵何如。亦著一并查明具奏。毋稍徇隐。至关外久遭回逆蹂躏。几至不可收拾。乌噜木齐等处。一片贼氛。巴里坤哈密二城仅存。时有防不胜防之势。傥日久大兵不能出关。巴哈二城。力难搘拄。其患不可胜言。成禄带兵。如果不能得力。关外应如何布置。有无兵勇丁以抽拨。拣派得力大员。先行统带出关。驻扎巴哈二城扼要之处。藉壮声威。使回逆不敢肆行窥伺。著左宗棠统筹全局。随时具奏。以慰廑系。窦型一员。前据穆图善奏、据总兵陶生林禀请暂护安肃道篆。当因该员资望太轻。恐难胜任。谕令左宗棠随时察看。并著确遵前旨。迅派妥员前往接署。毋稍迁就。文麟等原摺片二件。均著钞给阅看。将此由六百里谕令知之。　　

○又谕、文麟、景廉奏、覆陈击退窜匪情形。酌留防兵军火。暨肃州回逆窜扰各摺片。据称前次西逆窜扑哈密。文麟等曾派拨兵勇。在二三四五等堡及柳树泉沙枣泉等处叠次痛剿。该逆始由小南路了墩一带遁去。并未窜入坤境。何琯来咨。亦称亲赴草打坂扎营。并拨队在山南沙枣泉等处侦探。旋因贼匪已被哈密官兵击败西遁。撤队回城等语。是此股贼匪。并非何琯先在沙枣泉击败。哈密兵勇始到。该总兵前奏情形。殊为失实。嗣后巴哈两城军务。伊勒屯务当饬令何琯。随时与文麟等悉心酌办。毋得稍有参差。致彼此各存意见。其应行具奏事宜。著会同伊勒屯列衔入告。何琯不得率行单衔具奏。哈密防剿。尚在吃紧。若将驻防各营全调回坤。难资分布。文麟拟于汉营官兵四百余名内。酌留二百名。仍归副将赵万海等管带。一面饬令该副将设营招兵。俟新兵募练已成。再将该官兵全数撤回。即著照所请办理。巴城代铸哈密擡炮四十杆。尚未据何琯解到。现在哈密需用甚急。准文麟等在于防哈汉营官兵军火内。截留擡炮四十杆。抵拨前数。以资应用。即著何琯饬令赵万海。就近照数分拨。肃州就抚回匪。不时出关扰害。各路防兵。因该回持有镇道印文。不敢盘诘。以致该回肆行无忌。叠次抢劫军粮。杀害官弁。本日已谕左宗棠派员往查。严饬该镇道督兵弹压。著文麟等晓谕各该处户民。如有回众滋事。无论有无印文。是否贸易。即行格杀勿论。以杜纷扰。成禄派出之回员李进三等、现在敦煌等处。亦有滋扰情事。著迅速撤回。毋令贻害地方。前谕成禄将现有兵勇汰弱留强。核定数目。迅速奏闻。听候谕旨。迄今数月之久。未据该提督奏报。即著详细据实具奏。不得任意迟延。将此由六百里谕知文麟、景廉、成禄、伊勒屯、并传谕何琯知之。　　

○又谕、文麟、景廉奏、军饷到营。请续拨饷银采买牛羊一摺。据称乌城拨解哈密银两。据该将军等咨称。共拨银六万一千八百两。仅据解到银五万六百三十余两。尚短银一万一千一百六十余两。因何不符之处。著福济、荣全、查明办理。又据文麟等奏称、哈密兵勇。自本年正月以后。全无口食。采办维艰。现派佐领富勒铭额赴乌。续请添拨饷银。并咨请饬令乌科各属蒙古。代买牛羊以充军食等语。著福济、荣全、斟酌情形。于新疆款内再拨银三四万两。饬令乌科各属蒙古部落。代为采买羊一二万只。牛五六百头。交富勒铭额收领。并由乌城多派蒙古人等协解赴哈。余银仍交该佐领一并解营。以济急需。将此由五百里各谕令知之。　　

○又谕、前因何琯奏参文麟把持粮道。不顾大局等情。当以伊勒屯未经列衔。谕令据实具奏。兹据文麟奏称、安敦玉等处仓粮。早经拨运罄尽。新徵额粮。为数无多。哈密各营军食。自顾不暇。仅能劝捐粮二千数百石。接济坤城。未能按月筹拨。何琯前派游击孙渊椿赴哈密。向回王福晋索讨借款。滋闹偪勒。几至激成事端。该员前在敦煌。经户民陈国清呈控霸种田地奸淫妇女等情。旋即逃回坤城。何琯听信该员簸弄是非。挟嫌具奏。且该总兵标下弁兵。骄劣妄为。深恐有误大局。请派大员查办等语。伊勒屯与何琯共事多年。其平日行为。及标下弁兵有无骄纵妄为情事。知之必悉。著伊勒屯即将文麟所奏各节。迅即查明据实具奏。署游击孙渊椿、如有恣肆不法情事。即著奏明从严参办。毋稍徇隐。原摺著文麟钞录咨交伊勒屯阅看。哈密与巴里坤唇齿相依。自应互相兼顾。坤城满汉两营需用军粮。仍著文麟、景廉、随时力筹拨解。不得稍分畛域。肃州回匪。出关滋扰。致安敦玉等处粮运梗阻。亟应设法疏通。著文麟等督率兵勇。探踪截剿。毋任滋蔓。将此由五百里各谕令知之。　　

○又谕、李鸿章奏、法国使臣罗淑亚驶至汉口。由川赶回。与之商办定议一摺。据称梅西满赴汉。怂恿公使出头索帐。李鸿章面告以前次断给银票。共三万两。原谓两案并了。今罗使必将已收票银。专为赔堂及抚恤被害教民之用。而张佩超旧案尾欠。另行著追。止能照约由地方官随时代催。断不能由官筹垫。该公使远道来此。本为川黔两案起见。既相谆属。应咨商川省转饬妥办。该使闻领事等回覆允为转咨。意甚欣悦。请照会完案。伊即不再入川。罗淑亚即于十二月二十八日由汉口起程回京等语。著崇实、吴棠、即照李鸿章所筹一切情形。分别办理。以免另生枝节。张佩超既与教堂积有仇怨。即照李鸿章所拟。令其设法迁移。以图两全。著崇实、吴棠、妥筹办理。李鸿章原摺。著摘钞给崇实、吴棠阅看。贵州遵义一案。李鸿章当咨催曾璧光赴筹办结。黔中地方糜烂。非有知兵大员前往督办。断难埽荡寇氛。教案现已办竣。著李鸿章懔遵前旨。迅速起程。应由何路入黔督军进剿之处。均著该督斟酌情形。妥为筹办。将此由六百里各谕令知之。　　

○予甘肃肃州被戕知州彭煦、都司夏奠川、把总崇海清等、祭葬世职加等。上以次辛祈谷于上帝。自是日始、斋戒三日。　　

○己卯。谕军机大臣等、刘典奏、覆陈筹办北山一带情形。暨定边失守各摺片。陕北地本瘠苦。被兵日久。兼又密迩寇氛。自应加意弹压抚绥。消弭隐害。据刘典陈奏各情。是该处人民稀少。田地多荒。情形实为可悯。该署抚仍当懔遵前旨。慎选牧令。与小民休养生息。以期渐次复业。至安插降众。赈济难民。虽已办有头绪。尤当认真经理。不可敷衍了事。逃勇句引土匪。滋扰地方。为害不浅。著即严饬成定康等密速捕拏。尽法惩治。毋令日久滋蔓。卓胜军逃勇甚多。漫无纪律。殊堪痛恨。著左宗棠、李宗羲、分饬金运昌、郭宝昌、各将所部加意约束。以肃营规。遇有潜逃勇丁。立即尽数查拏惩办。此外各营勇丁。亦难保无私自溃逃者。并著左宗棠、刘典、檄饬各统带将领严密稽查。随时惩治。北山所驻各营。零星分布。尚恐未能周密。仍著刘典悉心布置。扼要设防。藉资保卫。定边为灵州后路。刘松山等军。攻剿正当吃紧。若因该县失守。运道梗阻。必至掣动全局。且榆林以西。并无重兵屯扎。尤易滋扰。宋庆一军尚在神木一带。著李宗羲就近檄令该提督分派兵勇。赶往堵剿。并著左宗棠迅拨劲旅。立图攻克。刘典仍当筹调兵勇。会同夹击。以遏狂氛。此股贼匪。恐窜边外草地。肆行奔突。著定安先事防维。严密布置。定边一带。本有金运昌留防四营。何时调赴前敌。何以刘典并未知悉。著左宗棠查明具奏。榆林等处。防守紧要。即著刘典督饬成定康等实力防剿。毋稍大意。将此由六百里各谕令知之。　　

○又谕、福济、荣全奏、布伦托海裁隶科城。请派大员会办。荣全奏、恳缴伊犁将军印信。文硕奏、起程赴京各一摺。前因定界事宜。改派奎昌。科城料理需人。谕令文硕毋庸来京。现当海城新撤。一切分遣安插事宜。亟应次第举办。奎昌一人。势恐应接不暇。且节届春融。即须前往分界。更难兼顾。文硕著懔遵前旨。毋庸来京。无论行抵何处。仍即折回科城。会同奎昌、将该城应办事件认真经理。福济等所请拣派大员赴科会办之处。著毋庸议。荣全办理俄国交界收集索伦等事。虽已就绪。恐尚有未尽事宜随时酌办之处。所有伊犁将军印信。仍著荣全署理。毋庸呈缴。将此由六百里各谕令知之。　　

○又谕、前据文硕奏请来京商办边界事宜。当经降旨允准。嗣以科城料理需人。谕令毋庸来京。兹据文硕奏称、定于十二月十七日起程。自系尚未接奉前旨。本日已寄谕文硕。令其懔遵前旨。即行折回。恐中途未能接到。著文盛于文硕行抵张家口时。即行传旨令其折回科城。毋庸来京。将此由四百里谕令知之。　　

○赏扎萨克图汗车林敦多布黄缰。赛因诺颜贝子察克都尔扎勒紫缰。　　

○蠲缓陕西临潼、渭南、三原、高陵、泾阳、富平、咸阳、肤施、延长、保安、安塞、延川、宜川、甘泉、安定、靖边、定边、凤翔、宝鸡、陇、榆林、怀远、葭、神木、府谷、大荔、蒲城、朝邑、华、邠、长武、三水、鄜、洛川、中部、宜君、绥德、米脂、清涧、吴堡、咸甯、长安、兴平、醴泉、蓝田、鄠、南郑、城固、裦城、沔、乾、耀、同官、岐山、扶风、澄城、华阴、五十七州县被扰地方旧欠额赋。　　

○庚辰。宣宗成皇帝忌辰。遣官祭慕陵。　　

○长江水师提督黄翼升、奏报巡阅事竣。各汛一律安谧。得旨、所有护商防盗各事宜。仍著随时认真讲求。毋稍懈弛。　　

○追予安徽桐城阵亡知县刘景华祭葬世职加等。子长芬赏恤如例。　　

○追予江苏军营病故提督刘发胜、邓长里、祭葬恤荫。　　

○追予两江各属阵亡殉难从九品衔吴文梓等绅民妇女一千五百七十六员名口分别旌恤如例。　　

○辛巳。祈谷于上帝。遣恭亲王奕?恭代行礼。　　

○上诣大高殿寿皇殿行礼。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○奉慈安皇太后慈禧皇太后幸漱芳斋。侍午膳。　　


大清穆宗继天开运受中居正保大定功圣智诚孝信敏恭宽毅皇帝实录卷之二百七十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。正月。壬午。上御乾清宫。赐近支亲藩等宴。　　

○谕内阁、左宗棠奏、请将居心鄙诈之绅士革职提审等语。甘肃在籍绅士工部员外郎候选道王梦熊、寄居静甯州。党匪殃民。屡被民人台秀学等在该州控告。抗不到案。上年八月闲。道员黄鼎剿办土匪张贵时。该员报捐仓谷杂粮六百石。经左宗棠饬令黄鼎密查。嗣据查明该员在预料堡一带。派捐粮石。声言官兵是伊京控请来。遇有交粮稍迟之户。即被拷掠。其所勒之数。尚多于该员呈缴之数。且通匪被控各情。供证确凿。亟应严行惩办。王梦熊著先行革职。交左宗棠提案审讯。按律究办。　　

○谕军机大臣等、左宗棠、穆图善奏、南路官军击贼获胜。左宗棠奏、中路官军击退窜回。并定边县城失守各摺片。河狄逆回。句结陕回崔三、禹得彦等股。窜扰礼县甯远一带。经傅先宗等叠次截击。捦斩贼匪不下二千余名。余贼遁回狄道。剿办尚为得手。所有在事出力员弁勇丁。著准其择尤保奏。金积堡陕回。被剿穷蹙。复句引崔禹等逆悉锐北趋。势颇猖獗。周绍濂、黄鼎等、于半角城黑城鸦儿湾老虎沟等处。前后截剿。毙贼三千余名。在事员弁勇丁。尚属出力。并准左宗棠择尤保奏。陕回马镇和等、坚守金积堡巢穴。屡攻未下。该逆被困日久。时思句引各股逆匪。劫粮阻运。牵掣官军。冀图一逞。现在败匪虽已远遁。仍恐乘闲分窜。著左宗棠等督饬南路中路各军。确探贼踪。联络截剿。使金积堡之贼势孤援绝。方可力图攻拔。陕西自甯条梁至花马池一带。为刘松山全军后路粮运所经。何以金运昌遽将留防各营调赴前敌。讵不料及逆回诡计多端。一经绕截后路。全局即虞掣动。现在定边既被袭陷。运道设有梗阻。关击非轻。郭宝昌此时协防晋省河岸。正当吃紧。且所带亲军。人数无多。不必令其驰赴定边。著左宗棠派队驰援。并责成刘松山、金运昌、迅图攻克。肃清后路。一面飞咨陕省防军。合力夹击。以杜贼踪窜扰。其前敌各军。仍当饬令稳慎进攻。毋稍松劲。将此由六百里各谕令知之。　　

○又谕、左宗棠奏、请调马德昭一军赴陕等语。金积堡回匪。被剿穷蹙。游骑四出窥伺。来去无常。陕省兵分力单。不敷防剿。现在豫省防务较松。马德昭一军。自可移缓就急。或以全军。或酌带八成队伍。扼扎三原居中策应之处。著李鹤年斟酌情形。妥速调拨。俾资得力。该军月饷著仍由河南筹解。划抵欠解甘饷。毋得稍分畛域。致误事机。将此由五百里谕令知之。　　

○予甘肃半角城等处阵亡副将刘甫田等祭葬世职加等。　　

○予甘肃礼县等处阵亡游击杜敬仲等祭葬世职。　　

○蠲缓江西义甯、南昌、新建、进贤、上高、新昌、清江、新淦、新喻、莲花、安福、永新、临川、东乡、新城、广昌、鄱阳、余干、乐平、万年、星子、都昌、建昌、德安、瑞昌、湖口、德化、彭泽、雩都、万载、南丰、丰城、峡江、安义、金溪、三十五厅州县。暨九江府同知所属被水被旱地方新旧额赋杂课有差。　　

○癸未。谕内阁、本日寅刻。神武门内敬事房木库不戒于火。经王大臣等迅速进内。督率官员弁兵。赶紧扑救。旋即止熄。该王大臣等勤奋急公。深堪嘉奖。所有随同救火出力之侍卫章京司员等。著各该衙门查取职名。各赏加一级。在事兵丁共若干名。著各该衙门查明咨报内务府。每名赏给银二两。由广储司给发。火灾示儆。亟应恐惧修省。寅畏天威。本日延臣筵宴。即著停止。　　

○调刑部右侍郎英元为仓场侍郎。以都察院左副都御史达庆为刑部右侍郎。　　

○甲申。谕内阁、御史马相如奏、请严禁巡役藉端讹索等弊一摺。右翼监督徵收西山牲税。自应遵照定章办理。若如该御史所奏。巡役横徵苛索。于起票销票换票。肆行勒费。甚至徵多报少。种种弊端。不可枚举。亟应严行禁革。著该监督除将此项巡役从严约束外。将税则定章出示晓谕。并刊刻新票。以及换票销票。明定限期。不准官吏勒索使费。以安商民而除积弊。　　

○谕军机大臣等、前因拨偿俄国诺海牲畜银两。令福济、荣全、查明办理。兹据总理各国事务衙门奏称、该将军等咨明前拨之款。计不敷银四千六百两。并请将三年银数。提前二年拨解。核与前十万数千之款。仍属相符等语。此项银两。既据该将军等查明确数。自应提前拨偿。以省轇轕。著李宗羲转饬该藩司。于山西应解京饷内。同治九年拨银三万八千七百两。十年拨银四万八千五百两。十一年拨银一万九千四百两。由归绥道转解。每年限于三月内起程。四月到乌里雅苏台。由福济移交荣全收纳。该署将军即于银两解到后。派员运往恰克图归还。以清款目。原摺均著钞给阅看。将此由五百里各谕令知之。　　

○调镶黄旗蒙古副都统兴林为镶蓝旗满洲副都统。以前任广州汉军副都统成明为镶黄旗蒙古副都统。　　

○乙酉。上御抚辰殿大幄次。赐蒙古王、贝勒、贝子、公、额驸、台吉、暨朝鲜使臣等食。　　

○谕军机大臣等、英翰奏、酌调额兵。立营训练一摺。军兴以来。各省皆以练勇建功。绿营额兵。几成虚设。亟应切实训练。以复旧章。英翰现调安庆防江等营兵丁千名到省。参用勇队章程。按日操演。并酌给津贴口粮。所筹均属妥协。即著遴选得力可靠熟悉营伍将弁统带。择要扼扎。认真训练。务期战守兼资。悉成劲旅。毋致日久生懈。复蹈从前积习。其皖南寿春两镇所属各营。著与马新贻妥商。以次举办。总期事皆核实。毋徒博整顿虚声。至安庆防江各营。一经抽调。是否不至空虚。并著该署抚随时察看。毋稍疏虞。将此谕令知之。　　

○又谕、成禄奏、击退东路回匪。请饬部迅拨月饷。并派员办理粮台。暨请定欠解协饷章程。及提用甘凉肃军营各摺片。河狄西甯等处回逆。句结各匪。围攻高台之七坝堡地方。经成禄督饬所部。分路抄击。逆众望西逃窜。官军又于花墙子败之。该逆由南山扁都口窜回西甯。东路现无贼踪。成禄拟供胡飞鹏祥恩所募勇队到后。即行振旅出关。惟新募勇丁。未加训练。攻剿皆难得力。即著饬令胡飞鹏等毋庸招募。并查明该二员现赴何处。随时撤回。吉林黑龙江马步各队官兵。调赴西征。殊多窒碍。所请亦毋庸议。该提督所部兵勇。现存若干。著即遵奉前旨。将汰留实在数目。迅速奏闻。听候谕旨。四川等省所欠该营协饷。著户部查明数目。分别咨催。应如何严定章程各予处分之处。亦著该部详议办理。成禄所请借拨部款二三十万两。现在部款外拨已多。著不准行。甘凉肃三属之粮。能否归该军提用。并应否另设粮台。均著左宗棠酌度情形。妥为筹办。关外地方糜烂。将来作何布置。并抽拨何项兵勇分起出关。左宗棠熟悉戎机。必能胸有定见。著仍遵前次谕旨。统辖全局。详晰奏闻。以慰廑系。将此由五百里各谕令知之。　　

○予甘肃河西堡等处阵亡守备王仲仁、把总王廷有、祭葬世职加等。　　

○丙戌。谕内阁、英翰奏、甄别贤否各员开单呈览一摺。安徽署霍邱县知县王寅清、凤阳县知县俞熙、前署亳州知州王懋勋、署芜湖县知县南成烈、据英翰胪列该员等才具政绩。均有可观。实为该省出色之员。深堪嘉奖。盱眙县知县崔秀春、办事巧滑。利心太重。庐江县知县黄光彬、性耽安逸。废弛捕务。署绩溪县知县宋垚金、心地糊涂。声名甚劣。婺源县典史李润皋、性情贪鄙。桐城县马踏巡检都燕树、声名狼藉。署涡阳县典史喻增高、品行卑污。太平县宏泽巡检张元鼎、行止躁妄。均著即行革职。候补同知赵源、阴险狡诈。见利忘义。著革职永不叙用。寿州知州颜海扬、办事过执。人地不宜。太平县知县蒋山、才欠开展。均著开缺另补。另片奏、请将洁己爱民之员嘉奖等语。代理蒙城县知县补用知府李炳涛、尽心吏治。久著循声。清廉自矢。甚属可嘉。仍饬该员勉为廉吏。始终一辙。用副朝廷厚望。　　

○谕军机大臣等、李鸿章奏、筹办黔事大略情形。请饬川省裁军腾饷。暨酌拨洋税银两各摺片。黔省苗氛肆扰。川楚各军。未能奏绩。特命李鸿章前往督办。厎定黔疆。该省军事棘手。朝廷亦所深悉。此次该督筹陈大略。详述三难。足见远虑深谋。老成持重。李鸿章公忠体国。必能力任其难。早靖西南边患。所有酌调旧部筹运粮饷各事宜。均著该督相度机宜。悉心筹布。朝廷不为遥制也。黔饷势须藉资于川。而川省营勇过多。积欠又钜。现在唐友耕所部六千余名。已由滇省撤回。周达武所部八千余名。又经抽调腹地。著崇实、吴棠、迅将前项不出剿之军。并其余不能得力零星各营。筹款酌补欠饷。逐渐裁汰。腾出饷项。以赡征军。并将裁腾饷需。尽力分济援黔各军。及酌拨滇黔协饷。不准稍存膜视。仍随时知照李鸿章酌度办理。至李鸿章督办黔事。必得大宗的饷。方足以资饱腾。著马新贻、丁日昌、于江海关应解淮军额饷二万两外。按月加拨该关四成洋税三万两。六成洋税一万两。李鸿章、郭柏荫、于江汉关按月拨银四成洋税二万两。六成洋税三万两。丁宝桢按月协拨银二万两。均自本年二月分起如数筹拨。按月委解金陵军需局。转解李鸿章后路粮台。该督抚等均能顾全大局。谅不至稍有迟误。将此由六百里各令知之。　　

○丁亥孝穆成皇后忌辰。遣官祭慕陵。　　

○戊子。谕军机大臣等、据万青藜等奏、科布多帮办大臣文硕行抵昌平州患病请假一摺。文硕前报起程赴京。谕令文盛知照折回。该大臣未经接奉。已抵昌平。并称感受风寒。乞假调理。即著万青藜等传旨赏假二十日。并令假满后迅速折回科布多本任。毋稍迟误。春融后。奎昌前赴玛呢图嘎图勒汉至哈巴尔阿苏一带。办理俄国分界事宜。文硕到科需时。科城不可无大员镇摄。即著荣全前往暂行代办。俟文硕到后。再回乌里雅苏台。以重边防。将此谕知顺天府、并由五百里谕令福济、荣全知之。　　

○又谕、李鸿章奏、拟筹添拹援黔客军的饷等语。李鸿章督师入黔。需饷孔亟。李浣章拟于浙江岁拨厘捐六万两外。无论何款。每月添协银二万两。仍为援黔客军的饷。此项银两。或由湖北派员领解。或由浙省委员解往。著李鸿章酌定后。即行知照杨昌浚遵照办理。将此由五百里各谕令知之。　　

○以理藩院柔远司不戒于火。尚书崇纶等下部察议。司员等分别议处。　　

○赏甘肃兰州道豫师副都统衔。为西甯办事大臣。　　

○予故西甯办事大臣玉通祭葬。如副都统例。　　

</div>
    <div class="pagination">
<a href="清实录同治朝实录_page382.html">上一页</a><span>...</span><a href="清实录同治朝实录_page378.html">378</a><a href="清实录同治朝实录_page379.html">379</a><a href="清实录同治朝实录_page380.html">380</a><a href="清实录同治朝实录_page381.html">381</a><a href="清实录同治朝实录_page382.html">382</a><span class="current-page">383</span><a href="清实录同治朝实录_page384.html">384</a><a href="清实录同治朝实录_page385.html">385</a><a href="清实录同治朝实录_page386.html">386</a><a href="清实录同治朝实录_page387.html">387</a><a href="清实录同治朝实录_page388.html">388</a><span>...</span><a href="清实录同治朝实录_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
