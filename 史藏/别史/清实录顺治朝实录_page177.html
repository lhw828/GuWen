<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 177 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 177 页/共 242 页</h1>
    <div class="content">○山东巡按刘允谦奏言、臣审录重囚、内有斩罪蠹书周一聘、绞罪犯官张晖、多赃未完、请监候追完处决。得上□日、贪官污吏、问拟秋决、即按期处决。何得以追赃未完、又请监候。以后凡系贪污应秋决者、不许再请停决。著永著为例。　　

○旌表烈妇、山东历城县生员周永淳妻赵氏、给银建坊如例。　　

○　　

○乙丑。谕海澄公黄梧曰。朕抚御寰区、绥安黎庶。期与天下共底荡平。未归则广示维新。既归则丕彰优异。盖不烦师旅以格远人。首录元功而鼓忠义也。近因海氛未靖、特敕谕招徕。尔黄梧独能于敕谕未到之先、即识时知命。弃逆来归。且杀贼献城。救阖邑之性命。率民薙发。遵当代之章程。带领官兵。兼多火炮。嘉此英勇。慕我恩威。同德同心。先海滨而向化。驭富驭贵。当爵赏之特颁。兹封尔为海澄公。给与敕印。尔其益奋忠勤。灭贼固圉。式建肤功。用膺懋赏。钦哉。　　

○谕刑部。去□山戊不□停刑、监候囚犯最多。招册浩繁。若朝审稽延、恐临期迫促、未能允协。著作速详确审结具奏。　　

○戊辰。升正红旗汉军牛录章京寇仕、为甲喇章京。　　

○湖广总督祖泽远疏报、衡郴等州县、霪雨为灾。漂溺人畜、下所司知之。　　

○己巳。以正红旗护军参领阿里穆、为前锋参领。　　

○京察湖广总督祖泽远、以才力不及。降一级、解任回京。操江巡抚秦世祯、以才力不及。降一级、调外用。湖广巡抚林天擎、以才力不及。降一级、照旧供职。　　

○京察内国史院学士刘肇国、以有疾致仕。　　

○庚午。遣伯索尼、致祭和硕襄亲王。　　

○辛未。降原任工部侍郎外转浙江右布政使李士焜五级。以保举苏州府知府吴一位、婪赃事觉连坐故也。　　

○议政王、贝勒、大臣等遵上□日会议、应裁直省每年存留银两。一、抚按道臣、巡历操赏花红银、六千二百九十二两。一、预备过往各官供给下程柴炭银、一十七万一千六十四两。一、督抚按巡历造册纸张摃箱银、二万八千九百一十六两。一、衙门桃符门神价值银、一千四百二十一两。一、孤贫口粮柴薪布疋银、八万七千七百六十七两。俱应全裁。其孤贫口粮柴薪布疋。于各州县赎谷预备仓粮内支给。一、朝觐造册送册路费银、一万七千六百二十二两。一、生员廪膳银、一十九万二百二十七两。俱应裁三分之二。一、考校科举修造棚厂工食花红银、一十七万六千一百七十五两。一、乡饮酒礼银、九千三十两。一、修渡船银、四万一千四百一十五两。一、修理察院公馆银、一万二千一百五两。一、进表路费银、七千二百五十三两。一、渡船水手工食银、二万一千七百七十七两。一、巡检司弓兵工食银、四万六千五百七十九两。俱应裁其半。一、督抚书役工食银、俱应照府州县例给发。凡裁银七十五万三千六百三十四两六钱。以济国用。议上。报可。　　

○壬申。孝慈武皇后忌辰。遣官祭福陵。　　

○追谥和硕肃亲王豪格、为和硕武肃亲王。　　

○癸酉。谕吏部。朕思大学士既在内院办事。不宜又在议政大臣之列。今后不必令大学士与议。　　

○升工科给事中王命岳、为户科右给事中。礼科给事中张松龄、为本科右给事中。　　

○甲戌。谕礼部。朕前奉圣母皇太后谕、内大臣鄂硕之女董鄂氏、立为贤妃。本月二十八日又奉圣母皇太后谕。式稽古制、中宫之次、有皇贵妃首襄内治。因慎加简择。敏慧端良、未有出董鄂氏之上者。应立为皇贵妃。尔部即查照典礼。于十二月初六日吉期、行册封礼。　　

○工部尚书孙塔、河道总督杨方兴、俱考满。荫一子入监读书。　　

○升裁缺都司佥书张述孔、为浙江掌印都司。署都司佥书管南城营守备事张永福、为河南掌印都司。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百三


大清世祖体天隆运定统建极英睿钦文显武大德弘功至仁纯孝章皇帝实录卷之一百四　　

顺治十三年。丙申。冬。十月。乙亥朔。享太庙。上亲诣行礼。　　

○遣官祭四祖陵、福陵、昭陵。　　

○颁顺治十四年时宪历。　　

○以正蓝旗汉军甲喇章京克星格、为本旗梅勒章京。　　

○吏部奏言、满官京察则例、凡三品以上满洲官、俱于考察之前、具本自陈。有出征奉差者、事竣之日补陈。四品以下、不论出征奉差、俱由堂官详加考核。注明贤否。密送部院。内三院四品以下官、吏部、都察院、会同内院考察。六科掌印官、听部院考察。其余俱由各科掌印官开列实迹。注明考语。汇送部院。其考察事宜、俱照八法处分。从之。　　

○丙子。原任巡抚甘肃兵部右侍郎、兼都察院右副都御史、加兵部尚书周文叶卒。　　

○丁丑。以致仕三等阿达哈哈番托海子阿迪、袭职。　　

○以户部侍郎蒋国柱、为兵部左侍郎、兼都察院右副都御史、提督操江、巡抚安徽等处。　　

○兵部督捕左侍郎吴达礼考满。赐羊酒。荫一子入监读书。　　

○和硕土谢图亲王巴达礼、额驸阿布鼐等、及朝鲜国王弟李＜泬目＞、陛辞谢恩。上御太和殿。赐宴。　　

○戊寅。升吏科左给事中张璇、为本科都给事中。礼科左给事中饶宇栻、为刑科都给事中。　　

○都察院等衙门会议。登闻鼓应改设于右长安门外。令科道满汉官轮流直鼓。凡击鼓告状者、在内必曾经各衙门审理果有冤抑。在外必督抚按不为昭雪。科道官审明封进。如越告者照例责逐。从之。　　

○定赏赐皇贵妃父母礼物。金一百六十两。银八千两。金茶筒一。银茶筒一。银盆一。缎八百疋。布一千六百疋。马十六匹。鞍十六副。甲胄十六副。　　

○己卯。裁六科汉军副理事官。其见任者俱改为御史。　　

○免延绥镇神木县本年分雹灾额赋十之三。　　

○礼部奏言、会典开载、亲王福金已故。侧福金之子已袭封亲王者。其侧福金准封福金。今和硕郑亲王之侧福金。系世子生母。和硕巽亲王之侧福金系和硕亲王常阿岱生母。和硕承泽亲王之侧福金、系庄亲王生母。已将姓名送部。察与例相符。应给与封册。其诸王以下、奉国将军以上、福金嫡妻病故者、其侧福金及妾、准立为嫡。将姓名送部。照例给与封册诰命。从之。　　

○免宣府西北两路本年分雹灾额赋。　　

○朝鲜国王李淏、遣太监金正立贡鹰。宴赉如例。　　

○庚辰。平西王吴三桂等疏报、四川开县为伪巡抚邓希明、伪总兵张元凯、率兵丁一千三百七十余家乞降。命所司速议安插。　　

○辛巳。以正红旗满洲前锋参领格礼、系觉罗、改为护军参领。　　

○壬午。以阿达哈哈番顾素、为北城理事官。　　

○癸未。以镶黄旗汉军理事官刘邦柱、为甲喇章京。　　

○以阿达哈哈番高朝勋、为兵部理事官。　　

○甲申。以牛录章京佟鸾彩、为兵部理事官。　　

○升户部郎中刘果远、为湖广按察使司佥事、提调学政。　　

○乙酉。漕运总督蔡士英、疏荐故明主事吴国龙、知县陈台孙。下吏部。　　

○浙闽总督李率泰疏报。烈妇、浙江钱塘县李士钤妻蔡氏、事姑以孝闻。士钤病亡。姑痛子亦亡。氏俱视殓毕、告于翁、自尽。请照例旌表。章下所司。　　

○补原任湖广右布政使曹国柄、为山西布政使司右布政使。升江南右布政使冯如京、为广东布政使司左布政使。福建按察使田起龙、为湖广布政使司右布政使。山西按察使杨思圣、为河南布政使司右布政使。湖广兴屯道副使郭鸣凤、为本省按察使司按察使。补外转给事中郭一鹗、为山西按察使司副使、阳和道。原任宣大兴屯道邢以忠、为湖广按察使司副使、驿传道。江西九江道吴嵩允、为山西布政使司参议、分守河东道。湖广上湖南道张文炳、为陕西按察使司副使、分巡河西道。　　
</div>
    <div class="pagination">
<a href="清实录顺治朝实录_page176.html">上一页</a><span>...</span><a href="清实录顺治朝实录_page172.html">172</a><a href="清实录顺治朝实录_page173.html">173</a><a href="清实录顺治朝实录_page174.html">174</a><a href="清实录顺治朝实录_page175.html">175</a><a href="清实录顺治朝实录_page176.html">176</a><span class="current-page">177</span><a href="清实录顺治朝实录_page178.html">178</a><a href="清实录顺治朝实录_page179.html">179</a><a href="清实录顺治朝实录_page180.html">180</a><a href="清实录顺治朝实录_page181.html">181</a><a href="清实录顺治朝实录_page182.html">182</a><span>...</span><a href="清实录顺治朝实录_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
