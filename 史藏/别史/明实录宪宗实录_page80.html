<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 80 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 80 页/共 152 页</h1>
    <div class="content">　　○定京操舍人口粮皆于本卫支给旧制京卫武官应袭之子别于一营食粮操练其后以营卫离隔文移不相照会往往有冒给官粮脱避操练者故所司请令各归本卫给之
　　○巡按湖广监察御史杨峻奏今天下卫所有三户垛充军役其正户已升官仍勾贴户补伍者乞与分豁事下兵部议以为便从之
　　○兵部奏甘州等卫净军王彪等七十六人以遇赦放宁家至京内王中等三十八人越关而逃者例应死
　　上曰王彪等既遇赦俱发南海子种菜既而宁夏等卫净军陆表等二十二人亦越关逃至京兵部引近例请旨  上命通查中等以闻有旨此辈私擅越关事宜究问姑宥之俱编充海户
　　○己未复怀桑伯施鉴爵仍令于左府带俸差操时鉴坐赃谪贵州龙里卫立功遇赦获免也
　　○庚申以久旱命顺天府官祷于都城隍之神从礼部尚书邹干等奏也
　　○诏谕两法司锦衣卫见监问罪人徒流以下即减等发遣重囚情罪有可矜疑并枷项示众者具录以闻
　　○辛酉升南京尚宝司卿杨导为南京太常寺少卿仍管司事以九年秩满也
　　○命武成后军带俸都指挥佥事王顺守备青州
　　○壬戌刑部尚书董芳等奏重囚内有伪造印信私铸铜钱窃盗三犯及斗殴而误杀傍人者共十六人皆当死而情可矜疑又子妇为父母所告者五人并以具狱上请诏十六人俱贷死发边充军其五人亦贷之各杖一百俾归餋
　　○漕运总兵官平江伯陈锐等奏迩者修造通惠河闸成欲将西山泉源河道并通州等处水关闸坐与永通桥圈俱量为疏浚修改以便漕运  上从其议下所司知之
　　○癸亥都督佥事昌英卒英山后人初名谨六十景泰中赐今姓名父谨只者以靖难功升小旗历升至副千户英代之正统六年升指挥佥事历升至都督佥事至是卒赐葬祭如例子荣腾骧右卫指挥使
　　○乙丑巡抚四川右副都御史张王□赞等奏松茂叠溪等寨番贼聚众四散攻围县治焚毁民居杀掠人财势甚猖獗已严督所属于诸路并兵攻剿事下兵部请令设策抚谕擒治渠魁＜宀十见＞贷余党以杀其势如其负固不服宜速加兵从之
　　○丙寅复罢遣狭西巡茶行人陕西布政司奏行人巡茶无益于事请以按察司官兼领从之
　　○丁卯太监黄赐传奉  圣旨升工部左侍郎万祺为本部尚书仍管易州山厂
　　○敕都察院左副都御史原杰往荆襄等处抚治流民时左都御史李宾言荆襄流民必立州县卫所以统治控制之可免后患望简命练达廷臣堪副委任者乘传以往  上从之乃命杰因赐之敕曰近闻湖广荆襄河南南阳等处流民自往年驱逐之后多去而复来及继以灾伤逃移渐众益相聚集今特以命尔除原有附籍外其新聚流民须究其籍贯具其名数与镇守巡抚内外官查照宣德正统年间以来官司行过事迹或编排户籍附入州县或驱遣复业严立禁防二者孰得孰失务在询察人情酌量事势众以为是虽已废之法在所当行众以为非虽已行之事亦所当改用图经久之计毋徇目前之谋又如本处卫所或漫无统纪当归之于某司附近州县或不相管摄当属之于某府凡事悉听便宜处置应奏请者具实奏闻
　　○命靖远伯王添定襄伯郭嵩署都督同知冯昇都督佥事白瑜于五军营豊润伯曹振成安伯郭鐄于神机营俱管操
　　○戊辰复除监察御史郭瑞李让严萱王王□赞于各道瑞萱狭西道让贵州道王□赞南京贵州道擢问刑行人李珊何舜宾邹霶为南京监察御史珊福建道舜宾湖广通霶广西道
　　○南京兵部致仕郎中方嵩言南京御史凡受委巡街抽分多违例起关给驿占役夫马弓兵站船廪米滥受民词侵扰有司与北京御史近差事例不同法宜禁革又诸衙门考满赴京官属多假公事差人赍奏因之僣冒驰驿事下兵部言御史公差不出百里无给驿支廪例又近例有司常事非系军机重务不得輙与给驿俱宜如嵩言禁止从之
　　○巡抚河南右副都御史张瑄奏河南汝宁南阳二府与湖广襄阳蕲黄接壤山深路远流逋四集易于倡乱今所在灾异迭见若荆襄蕲黄有事则与南阳汝宁利害相关信阳虽有指挥守备然与所属各分相埒号令不行河南湖广虽有巡抚宪臣境土广远遍历不及乞于荆襄南阳如旧设官总理信阳增设都指挥一人守备光州增立守御千户一所其河南属府清角□羊云贵两广逃亡正军一万有奇乞视两广事例暂发千人寄籍于光州操守事下兵部言顷设参将等官抚治荆襄南阳乃是暂时权宜今流民已散又增设守备都指挥抚民参政参议副使佥事等官专理其事及诸要害处皆有官兵分守而瑄又欲增设总理守御等官恐致烦扰况两布政司距四府地各不过四五百程巡抚之人不惮时往所司必知警畏且云贵两广军役例难留占宜移文湖广河南镇守巡抚及三司等官各严督所属月考勤惰以为黜陟凡有弭盗安民方略便宜区处或条奏举行  上曰此事仍令原杰会议处分
　　○辽府仪宾刘达初以赍香帛进  裕陵在京坐饮酒歇娼得罪除名既而王为奏请命为冠带民人至是再议复其官禄刑部为具奏  上曰达既与冠带不允所请
　　○己巳擢进士冯义仰昇马中锡方陟为给事中义礼科昇兵科中锡刑科陟工科
　　○庚午朝鲜国王李娎遣陪臣慎承善等赍笺文贡马及方物来朝贺皇太子千秋节赐宴并金织衣彩叚等物有差
　　○致仕太子少保户部尚书马昂卒昂字志高直隶沧州人由举人入国监选授鸿胪寺序班正统丁巳用荐升监察御史整饬大同兵备癸亥超升刑部右侍郎改都察院右副都御史参赞甘肃军务赤斤蒙古罕东诸番劫掠守臣所贡驼马昂率将士擒其伪祈王锁南奔等献于朝景泰初致仕五年两广贼作诏起昂总督军务升右都御史七年转左都御史天顺初命致仕入见复留之命巡视山西还掌院事二年迁兵部尚书五年与怀宁侯孙镗征北虏师且出会曹钦反遂与镗留击贼贼诛赐敕嘉劳加太子少保仍掌部事赐玉带麒麟衣益见亲信  上初即阼改户部尚书与都御史林聪简阅官军分十二营成化三年  慈懿皇太后崩群臣会议山陵事昂移疾不出为科道所劾乞致仕不许四年御史胡深以星变劾其卖盐黩货等事乃许致仕赐楮币遣至是卒年七十八讣闻赐葬祭赠少保谥恭襄录其长子忠为国子生官次子恕为锦衣卫百户昂仪表魁硕天性孝友自奉俭约居官有才干遇事敢为但颇任智数观时势凡事关权幸则委曲随徇惟恐拂一人意然亦持重不挠睹其容气者或亦足以折伏其心
明宪宗纯皇帝实录卷之一百五十四
　　成化十二年六月壬申朔
　　○甲戌升太常寺少卿林章为本寺卿仍于内阁书办以九年秩满也
　　○降四川都指挥佥事唐闻为成都卫指挥使带俸差操初闻往龙州备冬自成化九年十二月以后番贼屡入州境前后杀六十人虏四百四十七人闻与分守官龙州宣抚司副使李胤实皆不能守御时按察佥事林璧在州阅视土兵因申报巡抚都御史夏埙遂奏于朝兵部移文巡按御史核实闻怨璧发其事诬以受赂并诬御史党比事下巡抚都御史张王□赞鞫问闻胤实皆以守备不设被贼入境掠法减死充边军俱在赦前当免罪刑部以闻诏以胤实土官既遇赦贷之而降闻官一级
　　○丙子巡按广东监察御史刘必贤奏泷水等县猺贼杀掠人畜焚毁民居执连滩巡检司官王贵并印索钱以赎其守备泷水指挥李信等怠忽弛备宜逮问及分守参将杨广分巡副使孔镛不严抚捕亦宜有罪事下兵部言方多事用人之时宜行总督巡按等官先逮李信等问如律其杨广孔镛责令戴罪立功以赎从之
　　○丁丑旌表孝子叶伯广节妇王等三人伯广浙江丽水县民父没庐墓三年墓产灵芝数茎及母没其年已七十有二复庐悲恸有兔穴其傍驯不避人人以为孝感特表其门曰孝行王氏直隶浚县监生邢奇妻胡氏湖广永安卫指挥彭暹妻皆蚤寡守节无玷俱表其门曰贞节
　　○致仕太常寺少卿兼翰林院侍读学士林文卒文字恒简福建莆田人宣德庚戌进士及第除翰林院编修正统初与修  宣庙实录书成升修撰两为会试考官景泰中历升左春坊左谕德兼修撰进左庶子兼侍讲预修寰宇通志天顺初以景泰中东宫官改尚宝司卿仍兼侍讲寻转翰林学士  上在东宫文与讲读屡引年  英庙重其人不许  上即位褒进旧学之臣升太常少卿兼翰林侍读学士越月恳乞致仕归至是卒于家年八十余赠礼部左侍郎遣官谕祭命有司治葬事官其子载为中书舍人文性谨畏平生未尝疾言遽色与物无竞与人交久而益亲为诗文不尚奇诡人称为长者云
　　○戊寅升广东按察司佥事陶鲁为副使
　　○己卯以狭西边储不足召商中两淮河东盐各十万引甘凉等仓上纳者淮盐每引米四斗豆二斗河东盐米一斗五升豆五升肃州镇番古浪等仓上纳者淮盐每引米三斗豆二斗河东盐米一斗豆五升
　　○庚辰通州民被人奸其妻即奸所执之为其妻所护持而逸出追杀之并杀其妻刑部拟以罪人已就拘执而杀者法当绞大理寺详审以闻  上曰既奸所获之当时杀死其勿论
　　○辛巳增给四川建昌会川宁番越嶲并建昌前卫军官俸粮先是五卫以撙节粮储自都指挥至指挥月支九斗千百户卫镇抚八斗所镇抚七斗至是以日食不给指挥增至一石八斗千户卫镇抚一石二斗百户一石所镇抚八斗从巡抚右副都御史张王□赞奏请也
　　○壬午户部主事高冈言今畿内府县多是土城无砖甃者且多倾颓永平密迩边关民不知兵素乏约束倘有仓卒之患人无保障何以拱卫京师当此闲暇无事之时宜量起人夫次第修筑是思患豫防之一策也＜锍-釒＞入下之所司
　　○癸未升云南右布政使俞铎为左布政使广西右参政盛颙为云南右布政使
　　○浙江都指挥佥事张勇奉命总督备倭至金乡卫点阅旗军杖千户夏震百户王福小旗武佑已而皆死温州卫千户李英领军贴守金乡亦被杖而死又指挥使陈宏多纳所部赂且乾没官银勇皆知而不问为千户周洪所奏下巡按御史方昇鞫实昇奏言勇以公事杖人受杖者俱以病死及宏等皆当逮问都察院请仍下昇治勇等罪如律从之
　　○丁亥浚通惠河成自都城东大通桥至张家湾浑河口六十里兴卒七千人费城砖二十万石灰一百五十万斤闸板桩木四万余麻铁桐油炭各数万计浚泉三增闸四凡十月而毕漕舟稍通都人聚观命增平江伯陈锐禄米岁二百石赏侍郎翁世资王诏彩叚表里锐又为浚河官乞恩乃命邳州卫指挥佥事单镛高邮州判官林烈等十员俱升署职一级其余职役匠卒皆赐彩叚绢布有差是河之源在元时引昌平县之三泉俱不深广今三泉俱有故难引独西湖一泉又仅分其半而河制窄狭漕舟首尾相衔至者仅数十艘而已无停泊之处河又沙水易淤雨则涨溢旱则浅冱不踰二载而浅涩如旧舟不复通然锐之所增禄米犹岁给不绝识者愧之
　　○己丑命故永顺伯薛辅子勋袭爵岁给禄米九百石本色五百石折色四百石
　　○增置狭西庆阳府通判一员专理宁夏粮储从巡抚右副都御史张鹏言也
　　○巡抚四川右副都御史张王□赞等奏西坡禅定等寨番蛮屡聚徒众杀掠人畜焚毁庐舍攻围县治指挥秦＜宀十见＞吴达千户蒋雄百户李彦明率军御之于仰天窝战没蛮众亦已因山水暴涨遁归都指挥佥事吴荣不能预防李镐失于策应俱宜逮问事下兵部言荣镐等宜令逮问且诸番虽暂遁归终复为害请行镇守巡抚等官严督所司倍加防守从之
　　○分守独石马营左参将署都督佥事李刚奏比因御史有言令各陈御边方略窃见北虏结构犯边阴谋已久招诱朵颜以为向道然乌合之势外附内疑宜觇其入寇之时预施反间之计故为与朵颜密约之辞广布于虏所经行之地云将诱令入境反兵相攻马牛辎重随所取获庶或携贰其心分散其党且朵颜巢穴俱在迤东避其侵掠必引而西恐大同宣府受敌最先然其地与京师声势连络贼乘锐锋利于速战我军慎勿轻出沿边坚壁以伺彼进不得逞退无所掠众难久合势必渐分然后诸军掎角攻剿一军克捷众必惊奔彼如决意内侵然后大军鼓勇以当其前边兵合势以邀其后使之首尾受敌进退两难章下兵部言刚所言用间之术固兵法所有但朝廷抚驭四夷怀远以仁伐叛以义不用他道以幸成功且兵家所慎莫密于间今窃恐机事先露宜行刚等临机应变勿堕其奸且虑虏众入寇内外夹攻其计良是但军中事情开阖变化难于预言宜俟临期酌量缓急具闻区画  上是之
　　○山西按察使赵敔言六事一曰息刁风以安良善通政司接受本状务当看但有不干已事退还其人令除去方与奏行法司再加详审必择干已之事施行及在外各司受状亦当同此二曰禁摭拾以扶纪纲在外官吏军民有罪有司必依律按问刁诈之徒或摭拾原问官吏事端妄奏者请行隔别衙门详鞫果无冤枉当如近例原问充军者发极边卫原为民者发口外原口外为民者发附近卫充军终身三曰定比附以免奏扰凡断罪而律无正条者法当引律比附奏请施行然在外断狱不敢轻易上奏率多增减情节以就别条今法司见有比附未经奏准通行请更加斟酌奏行内外法司遵守四曰恤矜疑以伸冤抑在外各处问完重囚或有冤抑并情可矜疑不得及时审辩多致瘐死狱中请令在三司各道者角□羊巡按御史三司掌印官处公同会审在属府者巡按御史与按察司各道官所至就同原问衙门掌印官会审有可矜疑者转送三司再加会审即与定夺五曰明详拟以清刑狱在外问刑衙门问过死罪重囚例俱转呈刑部都察院备行大理寺详拟待报发落今各处军卫有司官吏多有不知前例久禁罪囚致使连年奏扰不得明正典刑当申明前例使知遵守六曰分轻重以均刑罚律条所载止有官吏宿娼者杖六十然以行止有亏并罢职役其挟妓饮酒律不该载犯者以不应为坐杖然亦罢其职役似失轻重之宜请敕法司议拟奏行遵守诏法司议之
　　○治修武伯沈煜等罪初僧官常琇拜故南和伯方英为父煜及泰宁侯陈桓豊润伯曹振锦衣卫指挥王珩因皆与交好琇至各家饮酒皆设妓乐尝在煜座起更衣即招妓与乱其徒告其夺占寺产因发其通英妾并挟妓事词连煜等并下锦衣卫鞫实都察院议拟各坐罪有差诏以琇通义父之妾宿娼饮酒情犯深重免赎罪杖一百发充辽东开原卫军煜容听通奸并桓振珩混杂僧娼宴饮俱有玷名爵煜停禄戴民巾闲住桓振珩各停俸一年不许侍卫管军管事且以其蔑弃礼法有伤风化命都察院出榜通行禁约之
　　○庚寅命故广宁侯刘安侄瓘袭祖荣广宁伯爵荣三子长湍次淮次安湍袭爵早卒无嗣淮亦卒其子瓘方幼安乃借袭正统己巳守大同以功进封广宁侯卒至是其子璇与瓘争袭屡上＜锍-釒＞各自陈下所司议谓瓘为荣嫡次子之子当为祖后而安之功亦在所论故命以爵归瓘而授璇为锦衣卫正千户
　　○狭西兆州卫奔古等簇番人米纳秀等岷州卫铁占等簇番人哥哥等上笆篱等簇番人取古等各来朝贡马及盔甲等物赐彩叚绢钞有差
　　○镇守云南黔国公沭琮奏蒙化洱海鹤庆大理赵州邓州等处盗起杀掠民财事下兵部议行沭琮等推举三司才能官各一人严督所属分道抚捕从之
　　○辛卯遣内官祭中霤之神
　　○升湖广按察司副使严淦为广东按察使
　　○铨注金吾右卫带俸都指挥使周全羽林前卫署都指挥同知刘永忠义右卫带俸都指挥佥事主胜俱于狭西都司往宁夏听调领军杀贼
　　○壬辰巡抚辽东右副都御史彭谊等奏顷者六科给事中言辽东总兵官都督同知欧信操守有余精力不逮欲取回京兵部以信虽老未衰行令巡抚等官核实今辽东属卫官军耆老人等五千余人皆言信忠谨谋勇威著夷虏亲冒矢石累立战功年虽六旬驰骤骑射力胜壮士恐无故取回边人失赖且夷情险谲非久处边疆老于兵事者不能制之信诚可用而信亦上章乞退事俱下兵部言信居辽东得上下心似难更易宜仍留镇守从之
　　○丙申升山东兖州府通判陈翼为顺天府通判专理通州以上河道并西山一带泉源漕运总兵官平江伯陈锐等言翼长于治水尝疏济宁州永通河改修耐牢坡等闸具有成绩故有是命
　　○户部奏两广边储不给乞召商中盐各二十万引并听民纳米给冠带广东盐于本处上纳者每引米三斗五升广西减三升海北盐于本处上纳者每引米三斗二升广西减四升其冠带者自七品至九品如旧例纳米有差从之
　　○丁酉
　　孝庄睿皇后忌辰  奉先殿行祭礼遣驸马都尉马诚祭
　　裕陵○赐鲁府故镇国将军阳鍓夫人夏氏食米岁三十石从鲁王阳钟奏请也
　　○巡抚大同右副都御史张蓥奏山西河南戍边官军多后期不至把总管队官都指挥同知于瑢等一百六人并原卫管军官不行督发及占役者俱当治罪都察院议请停瑢俸一月指挥以下二月在卫者三月过三月不至者其在卫管军官仍罪之诏可
　　○戊戌升翰林院修撰刘健汪谐为右春坊右谕德编修周经为本院侍读以九年秩满也
　　○升广东按察司佥事林锦为副使巡抚都御史朱英言锦先奉诏守钦廉等处杀贼抚夷具有成效今九年将满乞增其秩而留之故有是命○巡抚南直隶右副都御史毕亨以灾异乞致仕许之
　　○赵王见灂日与群小戏狎酗酒狂悖怒輙以刀剑剌人并重棰杀之或＜皮刂＞其面或碎其首前后死者十一人尝醉中欲杀南乐汤阴二王又强买良家子充宫人时召乐妇留宫中不出南乐王祁鉷亦杖杀二人与临漳王祁鋆汤阴王祁＜釒芮＞俱强买妇女夺人畜产所在军民暨行旅出其途者多被扰害巡抚都御史张瑄等以闻敕内官同驸马石璟锦衣卫指挥赵能往会镇守巡抚等官按之具得其详有旨法司会皇亲及文武大臣议议上诏以赵王狎近群小故杀平人又逞凶欲杀尊长罪恶深重揆之  祖训本难＜宀十见＞贷但王母妃乞恩宥罪姑从轻典并南乐王情犯亦重俱革去冠带减禄米三之二令戴民巾读书习礼汤阳王减禄米一半临漳王减禄米三之一并下敕切责仍通写书并录招词与各王知之所司其查赵府群牧所庄田等项及南乐王等校尉名数来闻已而户部具各王本色米钞及课程田地应留本府者听令管业余奏讨侵占之地候行勘处分诏赵府禄米五千石许支本色三千折色二千课程还官其原买庄田并水旱地如旧余皆勘明退出勿令概占兵部亦具官军名数诏革赵府群牧千户所仍为彰德卫后千户所仪卫司官校止留二百人南乐汤阴临漳王校尉止十人
　　○己亥赐靖江王府故奉国将军佐芳妻吕氏食米岁三十石
　　○庚子命广平侯袁瑄于五军营都督佥事王刚于神机营左掖俱管操
　　明宪宗纯皇帝实录卷之一百五十四终大明宪宗纯皇帝实录卷之一百五十五
　　成化十二年秋七月壬寅朔享  太庙
　　○遣内官祭司门之神
　　○癸卯  皇第二子生母曰宸妃邵氏
　　○升吏部带俸郎中韩定为太仆寺少卿仍旧办事
　　○甲辰  皇太子千秋节先期礼部奏各王府及天下衙门并朝鲜国庆贺笺文俱以次到部至期在朝文武郡臣宜行贺礼诏俟冠后行之
　　○升巩昌府知府赵文博为狭西布政司右参政南京吏部郎中郑圭为广东右参议
　　○升贵州思州府知府王常为广西布政司右参政以九年秩满也
　　○升四川按察司佥事吴智为湖广副使提调学校
　　○巡抚湖广右副都御史刘敷奏顷奉敕令覆实苗贼杀虏之数并将士功罪盖自去年二月以来靖州武冈等处共攻破屯寨六十六处焚毁官民庐舍禾仓三千七百八十余间杀死军民男妇一千五百二十余人劫掠人畜共四千五百有奇其左参将高端都指挥使庄荣都指挥佥事周斌等九十九人俱守备不设致贼乘虚劫掠乃复拥兵坐视不严截杀而庄荣行师无纪律致伤官军数多俱宜逮问及参将彭伦都指挥铁坚俱隐蔽贼情酿成边患不能无罪以功言之高端等一十九人各有三功指挥等官宋英等三人各有二功一功可以赎罪彭伦尝擒获贼首石全州并其家属与铁坚俱功多罪少周斌及指挥等官石虎等七十九人无功可录但曾遇赦例事下兵部言彭伦铁坚功多罪少宜俟论功之日定拟高端等三功者许令赎罪二功一功者亦免逮问俱无升赏周斌等无功者宜行所司究治如律且高端分守之地被害为甚庄荣临阵丧师虽有斩获微功恐未足以读罪乞更加核实但俱犯在赦前取旨裁决  上曰功少并无功者仍逮问之
　　○乙巳  仁孝文皇后忌辰  奉先殿行祭礼遣驸马都尉游泰祭  长陵
　　○升江西按察司佥事徐怀为广东副使整饬琼州等处兵备
　　○丙午总督漕运右副都御史李裕等奏新开扬州府白塔河潮水往来恐久而淤浅宜下所司与瓜洲仪真诸河道三年一浚又言江南孟渎河亦多淤浅乞下巡抚巡按等官勘验＜锍-釒＞浚以便漕运工部覆奏从之
　　○北城兵马指挥司带俸吏目文会言荆襄自古用武之地宣德间有流民邹百川杨继保等聚众为恶正统间民人胡忠等开垦荒田始入版籍编成里甲事妥民安成化年来复有石和尚刘千斤李胡子相继作乱屡遣大臣抚治而处置失宜终未安辑且以当阳一县言之其入籍人户已有生子与孙为官吏及充生员里胥者此皆非夷狄远人一旦焚其庐逐其人又夺其田土悲哀怨怼无所于归以故仍集其境官司复欲驱逐则恐生他变况今南方灾异迭见河南近地岁歉民饥入山就食者势不容己焉敢保无后日之患谨条陈处置流民三事其一荆襄之地多高山深谷其中土地肥饶皆可耕种欲将远年入籍流民给还田土收籍管业其新附籍领种田土者编成里甲量加存恤仍给与牛具种子欲回原籍者听其为生员里胥被逐去者令其复业其发充军逃回者就编本处卫所其二流民潜处出没不常非得贤守令莫克与治乞选府州县正官及军卫守御之臣文武皆得其人则流民自安其三荆襄上流为吴楚要害民居星散道路多通欲于总隘处所添设府卫州县创立铺舍巡司先命官管束不得扰害凡五家立为一伍十家置以为联不许散处立保甲之法禁异端之教通货贿以足其衣食立学校以厚其风俗则其民自日趋于善矣都察院议其言有理请移文抚治都御史原杰斟酌处置从之○丁未赐故江川庄僖王母吴氏食米岁三十石从岷王请也
　　○戊申南京五府六部等衙门成国公朱仪等以修省事奉旨陈言一谓  皇太子既正位东宫宜早选老成儒臣入侍渐次就学以成作圣之功一南畿今岁盗贼生发粮多逋负其总督南京粮储及巡抚江南都御史宜蹔免赴京议事一九江府虽属江西而卫则直隶南京兵部盖京畿上游之地宜推老成都指挥一员奉敕守备一江淮济川二卫事少官多宜如诸司职掌员数留官管事余俱令带俸差操一各卫故官优给儿男及老疾无倚优餋官员例于锦衣卫带俸人不以为便自后不愿者宜听于本卫带俸一南京各卫牧马草场多被军民及权豪占种乞令南京户部都察院并给事中各委官一员清理拨与军士以时牧放一南京工部奏准修理  太庙并内府各监局宜量为停止一马快船近年困于差役宜自后除进贡及各衙门急用物件外余乞二年或三年一运一南京棕园岁泒江西南昌府办纳种子仍徵其民开剥棕毛殊为劳费乞令守者收种免人解纳一僧道府州县已有定额近年给度太多宜量加裁抑一沿江军民田地被水冲陷递年陪纳税粮间有淤土可种之处又被势要占据军民逃窜实由于此自后凡新涨沙洲给与军民耕种以纳冲陷田地税粮一江西湖广福建等处岁造叚疋例用土产蚕丝近年于南京苏州收买遂致价直太高乞如旧仍于本处织造一南京内官监先因编造竹筛等器倩军五百余人以助匠作乞令发还原卫差操一三品以上大臣许其荫子今有才及一考輙自陈劳勚乞恩录用殊失大臣之体乞令该部遇该荫子者一考之后方与奏请不许自陈一湖广江西福建频年织造买办所费动经万计常赋不足輙于民间科扰乞量加裁省一各处添设劝农管河官员太多乞改除别用仍行有司照旧兼管＜锍-釒＞入下所司知之
　　○己酉赵府平乡王祁鏓薨王惠王第八子也母高氏正统甲子生天顺戊寅册封平卿王至是薨年三十三讣闻辍朝一日赐祭葬如制谥曰荣顺
　　○庚戌贵州宣慰使司安贵荣四川石砫宣抚司宣抚马澄各遣舍人把事等来朝贡马赐彩叚钞锭有差
　　○松潘副总兵署都指挥同知尧彧奏今年二月以来松茂等处番贼屡出杀虏茂州等卫巡哨军人并越入东胜堡城劫掠人畜肆行无惮随率官军追逐之悉遁去章下兵科驳议以番贼优乱自春及夏而或始奏闻犹多隐匿且贼入城堡而守者不知号令慢驰事宜究问兵部言彧畏罪隐匿边圉致害并将士失机之情宜行令巡按御史核实具闻仍行右参将孙暠等必欲严兵剿杀以弭边患从之
　　○定京操官军逃亡罪例总兵官英国公张懋等奏比者南北直隶及河南山东都司属卫京操番上官军有累年缺班拘摄不至闻有至者俱有从轻典是以转相效尤逃亡接踵乞视景泰初年事例量其逃亡日月久近或发边卫罚操或发远边墩堡哨了及督令所司住俸责限押角□羊事下兵部言京操官军承平日久虽存调集之名曾无教练之实加以工役烦劳侵渔刻剥棰辱逼迫多致逃亡况习故安常人不知惧诚有如懋等所言者但时有缓急事有经权景泰初虏警方炽内外惊疑边城缺守禁旅乏人于时事急宜用重典从权以严军令自后夷虏革心内外按堵此例难行或问罪罚工或补操罚班事例不一于时事缓宜从轻典守经以安人心今若立法太严恐难遵守宜量为损益使可常行凡缺一班者仍准近例罚班半年官一班军两班不到者发附近居庸密云山海等关罚班半年余各量其久近递发大同宣府等边卫有差其既上班而逃自一次至三次准缺班三等定数递减一等科断其逃亡不获者移文清军御史督令所属住俸责限并勾丁角□羊补从之
　　○京师西城有物夜出伤人其色黑众踪迹之竟不可得巡城御史及兵马司以闻命设法捕之仍戒人毋得虚传自相惊疑
　　○辛亥升巡抚山东左佥都御史牟俸为右副都御史巡抚苏松等处
　　○命宋儒朱熹十世孙燉袭翰林院五经博士奉祀事
　　○壬子实授南京广东道试监察御史李纪为监察御史
　　○设贵州程番府先是巡抚右佥都御史宋钦会总兵都布按三司官奏金筑安抚司并上马桥大龙番小龙番程番方番韦番卧龙番洪番小程番卢番罗番金石番卢山木瓜大华麻向十六长官司俱隶贵州卫后以金筑安抚司直隶贵州布政司上马桥等十三长官司改隶贵州宣慰使司木瓜大华麻向三长司改隶金筑安抚司其地距三司为远公务难于督并而程番长官司地势平旷宜于此开设为府名程番府以金筑安抚司并上马桥等十七司隶之仍别移一长官司与程番司同为附郭设立城池府治置官属学校如制吏部覆奏从之
　　○移置扬州府钞关于湾头
　　○甲寅增设直隶江都县留潮通江二闸
　　○广东按察司守备海南副使涂棐为高州府丁忧同知王佐讦其赃私人命违法诸事刑部奏遣主事马琴往按之多实棐死于狱都指挥李祐佥事何汉宗以勘问不明刑部请逮治其罪从之
　　○乙卯敕巡抚四川右副都御史张王□赞兼理松茂安绵建昌等处边务先是四川按察佥事林璧奏曩时松茂等处有都御史寇深侍郎罗绮专理其地凡兵粮赏罚之权攻守抚捕之计皆得便宜而行故各有成迹比设参将二人分守威茂凡遇寇警彼此异谋虽有兵备副使一人然兵粮之计动禀上司千里往来缓不及事惟松茂等边失守故番贼得越入安绵石泉江油境内长年流劫莫可御防徒有都指挥一人旧州备冬一人安县守备然既不据要地又不属总兵兵备统摄俱肆志偷安莫肯自效乞视往例或就命巡抚四川都御史兼督或别选大臣一人专理松潘茂安等处边务令总兵兵备以下咸听节制庶几职任崇重可责成功事下兵部议以璧言可用从之
　　○丙辰中元节遣驸马都尉蔡震杨伟分祭  长陵  献陵  景陵  裕陵文武衙门各分官陪祭
　　○遣驸马都尉周景祭  景皇帝陵寝
　　○遣内官祭  恭让章皇后陵寝
　　○命故阳武侯薛琮子伦袭爵岁给禄米一千石米钞中半兼支
　　○巡抚辽东右副都御史彭谊致仕  南京守备成国公朱仪等奏南京守卫皇城军士四千六十二人更守内外门禁无时休息以致逃亡数多乞更选操守官军二千并为六十使得分番入直为便从之
　　○丁巳兵部议覆南京守备成国公朱仪等所言修省事谓欲于九江卫增设守备一人宜令于南京湖广江浙都指挥指挥内推举以闻欲革去江淮川二卫指挥千百户等冗员令带俸操备及欲令锦衣卫带俸各卫故官优给幼男老幼无依官属于原卫带俸事皆可行从之
　　○己未  太宗文皇帝忌辰  奉先殿行祭礼遣驸马都尉蔡震祭  长陵
　　○命锦衣卫带俸指挥同知季福子成代职福初缘其妻翊圣夫人刘氏恩累今官至是以老乞代许之
　　○庚申赏提督巡捕锦衣卫指挥同知朱骥钞千贯副千户朱远等升授有差以累擒获劫盗妖言七百余人功也
</div>
    <div class="pagination">
<a href="明实录宪宗实录_page79.html">上一页</a><span>...</span><a href="明实录宪宗实录_page75.html">75</a><a href="明实录宪宗实录_page76.html">76</a><a href="明实录宪宗实录_page77.html">77</a><a href="明实录宪宗实录_page78.html">78</a><a href="明实录宪宗实录_page79.html">79</a><span class="current-page">80</span><a href="明实录宪宗实录_page81.html">81</a><a href="明实录宪宗实录_page82.html">82</a><a href="明实录宪宗实录_page83.html">83</a><a href="明实录宪宗实录_page84.html">84</a><a href="明实录宪宗实录_page85.html">85</a><span>...</span><a href="明实录宪宗实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
