<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 58 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 58 页/共 502 页
  </h1>
  <div class="content">
   ○以协办大学士户部尚书裕诚、为满洲繙译乡试正考官。通政司参议倭什珲布为副考官。　　

○癸巳。谕内阁、富隆阿于交卸英吉沙尔领队大臣事务。常清于接受署任俱用汉字摺奏殊属非是。著传旨申饬。　　

○甲午。谕内阁、杨以增奏驰抵丰北三堡。勘得口门。续经塌宽至一百八十五丈。水深三四丈不等。现在大溜全行掣动。迤下正河。业已断流。被淹地方居民。罹此凶灾流离失所。朕心实深悯恻。著该督抚等迅速筹款派员妥为抚恤。毋令一夫失所河溜现已分作两股。所拟启放各坝。并勘估各工。均著赶紧筹办仍严饬道将等、将东西盘裹坝头竭力保护。傥再有疏虞。或致贻误漕船回空。该河督等自问当得何罪耶。所有专管厅汛疏防失事之丰北厅通判王熙善、丰北营守备郝瀛东、著即行革职枷号河干示众。丰县主簿钟乃澄、丰下汛把总李广爱、协防朱保珍、著一并革职。兼辖之徐州道沈濂、河营参将吕邦治、淮徐游击阚兴邦、均著革职。暂行留任。责令随同办工。不准置身事外杨以增身任河督。未能先事豫防。实难辞咎著摘去顶带。与兼管河务之两江总督陆建瀛、交部分别议处。另片奏、沛县被灾较重。先行捐银拯济并启放外南之顺清河。使湖水刷涤河身等语。均著照所拟妥速办理。　　

○又谕、都察院奏、各省奏交案件、逾限未结。请照咨案一律知照该衙门。以凭催参等语。据查自道光二十一年、至二十九年。奉特旨交办之案。尚有福建省十一件。广东省五件。奉天省二件。山东省一件。江南省一件。直隶省一件。均属有逾例限。似此因循成习。势必拖累无辜于民生大有关系。著各该督抚等、查明逾限各案迅速审办完结毋得再有延宕。所有承审迟延各职名。并著咨部照例议处。嗣后奏交案件。著与咨交各案。一并将已结未结起数。咨报都察院查核例限催参。以清案牍而儆废弛。其步军统领衙门逾限奏案。亦著归入都察院催参案内办理。　　

○又谕、颜以燠奏、黄河盛涨、两岸险工、抢镶平稳一摺。本年黄河水势、自白露节后。逐日加长。上南、兰仪睢甯商虞。下北曹河等六厅。尤为险要。经该督督饬各道。分投抢镶。得免贻误。现在南河丰北漫口。水势横溢。该督尤当严饬道厅营汛。妥慎修守。毋稍疏懈又片奏、现饬运河道、泇河厅查勘黄水漫溢处所。究于何处归宿。是否有碍运道。著即将实在情形迅速具奏。至被水村庄著陈庆偕迅委妥员。查明抚恤。毋令失所。　　

○又谕、御史吴廷溥奏、查办考试出结未能核实摺片各一件。并钞录科场例案呈览。著礼部与现议卓秉恬等、并王庆云原奏、一并秉公查核。妥议具奏。此案现交部议。尚未覆奏。该御史系直隶籍贯。自应静听部议。如所议有未允协。原可据实指陈。乃于部议未定之先。率行陈奏殊属非是。吴廷溥著传旨申饬。　　

○谕军机大臣等、杨以增奏、勘明丰北漫口情形。并绘图贴说呈览。此次丰北三堡黄流漫溢。口门已塌宽一百八十余丈。大溜全行掣动。民田庐舍。多被淹浸。所谓保障斯民者安在耶现在办理堵筑。需用浩繁国家经费有常。岂能任贻误各员。殃民糜帑应如何分别罚赔。及设法筹款之处著该督等迅速悉心筹画。妥议具奏。务当激发天良。撙节核计。毋得稍有浮糜。重干咎戾。将此谕令知之。　　

○江南河道总督杨以增、奏报丰北被灾。筹办抚恤事宜。得旨。流离失所。皆朕之德薄所致。尔若不激发天良。何颜对朕。若入奏稍有不实。是增朕之过也。稽首吁天。夫复何言。　　

○甘肃凉州镇总兵官万飞鹰、奏报到任日期。得旨。勉力为之。又批。勤加训练。力戒因循操守尤为紧要。此谕须默识之不可忘。　　

○乙未。上诣寿康宫、问皇贵太妃安。　　

○孝德皇后殡宫月祭。遣官祭行礼。　　

○谕内阁、工部钱法堂奏、请严催铜运等语。铜运为鼓铸攸关。断不容迟延贻误。现在户工两局。铜斤短绌。叠经降旨严催。而该运员等行走迟滞。习为故常。若非责成地方官竭力催提。必致贻误鼓铸。所有已入山东境之己酉年加运、一起彭克偁二起赵昆已渡黄之正运、四起吴鸿昌、庚戌年正运、一起郑训逵、已入湖北境之二起王日省、现在何处逗遛。著沿途各督抚、及藩臬大员。飞饬提催。先将已入山东境之彭克偁、赵昆已渡黄之吴鸿昌、郑训逵等、四起铜运赶于九月内运送到京。以资接济。其报入湖北境之王日省、及庚戌正运三起陈步莱、四起顾恩绶、加运一起邹衍泰、二起彭荩忠等、在途各运。亦著赶紧严催迅速趱行。傥各该运员沿途逗遛。或地方官不能实力催趱。即著指名严参惩办。　　

○又谕、程矞采、龚裕奏、民堤漫缺、请将抢护不力各员、交部议处一摺。湖北公安、江陵、监利、石首、四县民堤。于本年六月初间。均有被水漫溢致成缺口处所。该管各员。抢护不力咎实难辞署公安县事试用知县刘德纪、江陵县知县俞昌烈、监利县知县彭凤池、代办石首县事石首县县丞黄履元、著一并交部照例议处、该督抚即严饬该员等、迅将溃口抢筑修复、毋稍延宕、其被水居民、据称业经妥为安抚、仍著察看情形、据实具奏、　　

○以挑穵运河、并催趱出力。赏山东同知吴吉昌、知州陈宽、升衔。　　

○丙申。谕内阁、奕兴奏、奉天捕务、因循日久请及时分别劝惩等语、奉天所属复州、盖平县等处、盗案滋多。节经降旨、饬令该将军、将捕役豢盗分肥各情。严行查办。兹据奕兴奏称、前派蒙古骁骑校恩合、拏获贼犯张景堂、供认曾被复州捕役葛伦、庄青王姓等缉获。旋因索给钱文。私行释放。当将该犯交熊岳防守尉衙门派差押解。中途疏脱又经盖平县拏获。旋派役刘广、解至辽阳城守尉衙门。加派骁骑校庆云帮同护解又复逃逸。原派解役刘广、亦携带解送印文潜逃。其中显有贿纵情弊。复州捕役等、既据贼犯供称、得受东钱至二千余千之多。是其临时贿纵、及平日得贿包庇情形。已可概见。若不严行究办。何以惩积蠹而靖盗源。著该将军府尹严饬各该州县、将贼犯张景堂、捕役刘广等、缉拏务获。并捕役葛伦庄青王姓等。一并严审。按律究办。骁骑校庆云著摘去顶带。勒限缉拏。傥逾限无获。即行革职。以为护解不慎者戒。蒙古骁骑校恩合、叠次查拏盗犯。设法购线。先后缉获要犯多名。尚属勤奋。著赏戴蓝翎。以示鼓励。　　

○又谕、赛尚阿奏、新墟贼匪逃窜、官兵追剿情形一摺。广西逆匪。自窜踞新墟。叠经前后两路官兵进剿。该匪势渐穷蹙。焚巢而窜。八月十七十八等日我兵分路追剿。捦斩甚多。并生捦伪司马杨继倡讯供伪军师周锡能。业已歼毙。现在该匪由藤县和平墟等处逃逸。惟巴清德向荣等截贼前路。乃因屡遇大雨。被匪冲扑。致有损失。李瑞、王梦麟、带兵驻劄古城坳。经文岱等驻邓塘水地方。李伏管带楚兵。均未能遏贼奔窜之路。实难辞咎。李瑞、王梦麟、均著摘去顶带。仍交部严加议处。李伏、经文岱、均著交部严加议处。仍一并留于军营。责令立功自效巴清德、向荣、长瑞、亦著交部议处。仍著会同乌兰泰等、合力兜剿。务将窜出各匪。并力歼捦。毋得再有疏失。致干重咎阵亡千总杨成贵著交部照例议恤。　　

○谕军机大臣等、寄谕钦差大臣大学士赛尚阿、新墟贼匪。由藤县和平墟窜逸。此路可通永安修仁等处。为入省要路。该大臣自应持以镇静。严饬向荣一军。激励士卒。与乌兰泰等、声势联络。或前后夹击。或设伏抄剿。总令该匪奔喘不暇。断其抢掠之路。再此时贼匪分窜。势已涣散。正可乘此机会。立悬重赏。设法捦缚逆首数人。则贼胆自落。其势更易解散。所募福勇、潮勇。即饬赶紧招募精壮者数千。以资堵截。总兵德亮等、业已革职。著仍遵前旨。留营效力。匪首颜品瑶、是否已被歼戮。李士青等、现在如何设法捦捕。均即查明具奏。该大臣务当相机妥筹。严密布置。毋得再有疏失。以副朕望。至军饷已饬户部续拨一百万矣。将此由六百里谕令知之。　　

○又谕、前据杨以增奏、丰北三堡。黄流漫溢。朕心实深焦灼。著瑞常于场事完竣后回京。路过徐州。即前往丰北一带。访察该处漫口是否实系无工处所。究系何员贻误。所报口门塌宽一百八十五丈。是否属实。现办裹头。已否完固。其民田庐舍、淹浸若干。被水居民、如何安抚。沛县一带村庄。被灾尤重。现在情形如何。饥民众多。有无匪徒乘机抢掠。滋生事端。陆建瀛计已驰抵工所。现与杨以增如何筹画经费。核实办理。至河流串入运道。于回空漕船果否无碍。以上各情节。著瑞常逐一详细查明。迅速由驿具奏。以慰朕念。杨以增先后奏到摺片。并谕旨二道。均钞给阅看。将此谕令知之。　　

○盛京将军奕兴奏、遵查浙江福建等省商船。在金州、复州、锦州属界洋面、被劫勒赎。业将缉捕不力之水师营弁。奏参摘顶。王以咸在牛庄界被劫。业经勒缉查参。锦州府知府、并无遣人进京、中途被劫之事。已革复州知州王安业、前在云南同知任内。吸食鸦片。既已戒绝因患寒疾。复借烟具。冀图治病。尚非无故久惯吸食。孙云沛与马泳德等、至事主曲泳顺家。行劫得财。梁洪春窝盗分赃。均经分别问拟斩决。梁洪春与何泳幅等二十六人、结拜弟兄。并无歃血订盟情事。缉获梁洪春时。众铺户惧扳受累。措备东钱一千四百串。寄在吴学让家。嗣经询无其事。将钱退还。并无为梁洪春行贿、用钱万串之事。捐职千总蔡序东、系通判刘荣桂戚谊。曾至吴学让铺内。致招物议。实无句通情弊。刑书栾吉生等、亦无受贿舞弊重情。至奸民偷穵金沙。曾经酌定缉捕章程。每年春秋会哨一次。现复严饬台卡各员随时认真稽查。报闻兵部左侍郎孙葆元、以亲老多病。乞开缺回籍侍养。允之转兵部右侍郎赵光、为左侍郎。以署吏部右侍郎何桂清、为兵部右侍郎。户部右侍郎翁心存、兼署吏部右侍郎。都察院左副都御史李菡署礼部左侍郎。　　

○丁酉。湖北巡抚龚裕奏、遵旨查拏痞匪、及现办缉捕情形。得旨认真办理不可视为具文。　　

○刑部尚书阿勒清阿、因病开缺。仍管正红旗汉军都统。以察哈尔都统恒春、为刑部尚书。吏部尚书柏葰、署正红旗汉军都统。　　

○戊戌。上诣寿康宫、问皇贵太妃安　　

○谕内阁、陆建瀛奏、盐场猝被风潮、委员查勘大概情形一摺。淮南丰利、栟茶、掘港草堰等场本年八月内。猝遭风雨潮势汹涌。将范堤稽堤冲缺数处。灶田庐舍多被淹浸。土□亭场坍塌。卤灰漂灙。人口亦有损伤。殊堪悯恻。该督现已委员驰往查勘。有应行抚恤之区。著即先行筹款散放。勿任一夫失所。并著查明各场何处被灾较重。何处不致成灾。核实办理。淮南甫定新章。正值秋产紧要之时。断不可任听该场员等、藉口被灾。豫为缺额地步。冲决之范堤等工。均著勘明赶紧修复。其丰利场灶棍、藉灾滋闹一案。著即饬属严拏惩办。以戢奸宄而安善良。　　

○谕军机大臣等、有人奏、前任湖南巡抚陆费瑔、在任时贪赃卖缺。以巡捕蔡鼎新、王逢吉、为腹心。致佐杂人员、争先进贿。知县张宗世、俞舜钦、俞会昌、皆有贿赂情事等语。湖南吏治废弛。总由大吏表率无方。前因程矞采、奏参前任藩司万贡珍、道员吕恩湛、已照部议革职。并谕该督查办。若如所奏。是万贡珍等未能整顿。未必非陆费瑔为之厉阶。著程矞采按照摺内所称、逐款访查如有前项劣迹。据实具奏。毋稍徇隐原摺著钞给阅看。将此谕令知之。　　

○又谕、有人奏、湖南同知俞舜钦、前在江西铅山县任内。贪贿庇差。以练保兼催漕米。各都未完之米。勒令练保赔垫以致该县五十余都。胥受其累又私设班馆。滥押无辜。非刑拷打。致毙练保余添福等数十人之多。或捏称病故。或抑勒家属出结。俱在该府衙门控告有案。又嘱令书吏朱象贤等、藉端诈赃。及蠹书张朱周杨等姓、说事过钱各等语。州县为亲民之官。保甲为弭盗之法。若如所奏。种种扰累贪酷。大干法纪。著陆建瀛、陆应谷、按照摺内各款。逐一访查其有案可据者。提省秉公讯办。据实参奏毋得稍有不实不尽。原片著钞给阅看。将此谕令知之寻奏、俞舜钦任铅山县时。用练保催办钱粮。又将监生吴兆南、勒充练保。户书朱象贤从中需索。实属办理不善。下部处分如例。　　

○命福建按察使查文经、驰往江南。随同两江总督陆建瀛、办理丰北河工。　　

○江苏布政使武棠、因病解任。以江苏按察使联英、为布政使。调福建按察使查文经、为江苏按察使。以江西督粮道杨培、为福建按察使。


大清文宗协天翊运执中垂谟懋德振武圣孝渊恭端仁宽敏显皇帝实录卷之四十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。闰八月。己亥。谕内阁、吴文镕、张亮基奏、审讯已革吏目、诬谒该管知州。照例定拟请旨一摺。云南参革宣威州吏目陈明德、禀揭该州知州吴人彦一案。审属全虚。众供确凿。乃该革员坚不输服。居心实属险诈。参员禀揭上司。藉端讹索。此风断不可长。著照所拟、陈明德、从重发往新疆。充当苦差。吴人彦于该吏目擅受民词。未经揭报。仅以人地未宜。禀请撤任。又于尹锡昭命案。讯结后漏未详报。均有不合。著交部照例议处。　　

○又谕、吴文镕、奏参徇庇属弁扶同讳窃之守备、请旨革职一摺。贵州安义镇长坝营外委李锦荣、于钤记被窃。捏报火毁。该管守备牛步麟、胆敢扶同徇饰。屡经饬查。犹不据实禀办。实属庸劣不职。牛步麟、著即行斥革。永不叙用。　　

○云贵总督吴文镕奏、校阅省标六营官弁兵丁技艺情形。得旨。认真督率练习。乃疆吏分内之事。重文轻武。巨患潜伏。戒之戒之　　

○改铸直隶通永道关防。从总督讷尔经额请也。　　

○庚子。谕内阁、军机处为丝纶重地。满汉章京。缮写谕旨。允宜慎重考选。嘉庆年间。叠奉仁宗睿皇帝谕旨。令各衙门堂官。于司员中书笔帖式。择其人品端方。年力富强。字画端楷者。出具切实考语保送。并限其额数。又定滥保处分。圣训煌煌。永垂法守。现当保送军机章京之时。著各该堂官认真拣选。必须先取人品。并察看年力文字。照例咨送。毋许徇情冒滥。军机大臣传集考试。著将试卷弥封。公同校阅。拟定次第。带领引见。候旨记名。如该员等充补之后。怠惰不职。即咨回原衙门当差。傥查有舞弊营私劣迹。即著该大臣等据实严参。朕必宽其失察之咎。如徇隐姑容。经朕察出。惟该大臣等是问。并将滥保之各衙门堂官一并议处。该章京等内廷供职。向例核其劳绩。甄叙从优。当如何砥厉廉隅。以图报称。嗣后各宜倍加谨饬。于一切交游书札。均须慎密。毋得仍蹈积习。致干重罪。　　

○又谕、讷尔经额奏、永定河秋汛安澜一摺。直隶永定河。本年伏汛内。节经盛涨。在工员弁、防护数月之久。慎勉从事。现已节逾秋分。查勘通工。悉臻稳固。所有厅汛各员、著择其尤为出力者。酌保数员。候朕施恩。毋许冒滥。　　

○又谕、常大淳奏、海塘埽石各工冲缺、请将承修员弁革职留任、勒令赔修一摺。浙江海塘。因八月内、连日风潮猛烈。先后坍卸石塘。计驹字号二丈零。食字号二十丈。场字号四丈。其柴埽各工。亦俱坍塌。现在口门业经堵合。著即将石埽各工赶紧接续修复。以资抵御。该厅营各员、原办工程。未能坚固。实难辞咎。杭州府西塘海防同知马椿龄、海防营守备夏德风、均著革职留任。勒令赔修。现署西塘海防同知仲孙樊、未能先事筹御。杭嘉湖道舒化民、疏于防范。均著交部分别议处。　　

○又谕、端华等奏、查验军械、请饬认真经管等语。圆明园八旗所在弓箭撒袋长枪等项。照例十年修理一次。兹据查明损坏过多。究属收存不善。经此次修理后。著该管大臣、严饬各该旗章京等、妥为经管。傥每年查验军器时。再有损坏之处。即由查验大臣据实参奏。毋稍瞻徇。　　

○辛丑。上诣寿康宫、问皇贵太妃安。　　

○壬寅。谕军机大臣等、赛尚阿奏、新墟贼匪。窜入永安州城。我兵继至。且追且击。该匪逃入城中。闭门据守。现在巴清德、向荣、乌兰泰等、均已督带各路兵勇。先后追至。务当严密堵御。四面围攻。城中贼匪。是否有逆首在内。尤须探明设法歼捦。再据贼供、洪秀泉有乘小舟欲驶出蒙江口之信。蒙江偪近藤县。系东通梧州水路。该大臣已饬刘继祖、汤俊等、及防河各委员、严密堵截。此股逃匪七八百人。船炮俱备。且有逆首等在内。务须加意严防。设计捦剿。刘继祖等、是否可靠。所带兵勇。是否足恃。朕心实深悬念。至贼匪分窜各路。往往乘虚而逸。是该匪探知我兵情形甚熟。而贼中消息。我兵转未能得其确情。用兵之道。侦探为先。何得如是草率。现在首逆韦正等、如何分窜。某首匪在某处。亦未详细声叙。所谓知己知彼者安在耶。所调湖南兵一千名。现在是否赶到。足资防剿。其先调之楚兵。日久疲乏者。或即汰回。或换令防守。不可强使当先。反致误事。此一节务须慎密。断勿稍有漏洩、致滋解体。新墟一带贼巢。既已焚毁。其零匪是否剿净。闻逃匪有怨恨思散之言。若能设计诱将首逆缚献。则余党更易翦除。赛尚阿自抵军营以来。凡遇奏报胜仗。著有劳绩。朕无不优加赏赉。即巴清德、向荣等、亦均屡有恩施。现在贼匪仍肆猖獗。攻破城池。该大臣等、当如何知感知愧。力图报效。以赎前愆耶。将此由六百里谕令知之。　　

○钦差大臣大学士赛尚阿、奏报永安贼匪、击败被围。得旨。逆匪被困。正可聚而歼旃。勿令一名兔脱。至洪秀泉等、欲由水路潜逃。尤应严密防范。若首逆未能捦获。只杀余匪以赛责。朕惟知将赛尚阿重惩不贷。懔之。　　

○驻藏大臣穆腾额奏、达赖喇嘛、采买缎匹逾限、恳准赶行采办。得旨。著加恩准行。嗣后不得援以为例。　　

○改铸山东滕县知县印信。从巡抚陈庆偕请也。　　

○以广西永安州城被贼窜陷。钦差大臣大学士赛尚阿、下部议处。革提督向荣、都统巴清德翎顶。　　

○以攻剿广西新墟贼匪出力。赏知州冯玉衡、花翎。勇目张兴、蓝翎。余升叙有差。予阵亡侍卫文瑞、守备刘正江、张相桓、千总周接受、张文魁、把总定治、王鸿信、外委李升、李锐武、傅尚升、尹克选、蓝翎长伊精额、步军校龄山、祭葬世职。　　

○癸卯。上御乾清门听政。　　

○甲辰。上诣寿康宫、问皇贵太妃安。　　

○命翰林院编修赵畇、在上书房行走。　　

○乙巳。谕内阁、刑部等衙门、具题湖南衡山县民曾思义、划伤小功服兄曾叙伦身死一本。声明并非有心干犯。夹签请旨。该犯曾思义、与曾叙伦夥砍山柴。至晚清算担数。曾叙伦因被斥拢扭。仅止用柴向殴。曾思义何以尚带柴刀在身。遽行抵格。且一伤适在致命处所。恐不免以案关服制。相沿救生不救死之恶习。曲为开脱。著骆秉章、再将此案亲提。悉心研鞫。务得确情。据实定拟具奏。以成信谳。寻奏、覆审曾思义被殴情急。抵格适伤。委非有心干犯。请仍照原拟办理。得旨。改为斩监候。秋后处决。　　

○又谕、程矞采奏、粤东窜入股匪、经楚粤两省会剿、歼捦多名一摺。前扑宜章县边卡之粤匪。击退后、逃至乳源交界之容家洞。参将积拉明阿等、分路上山。腹背夹攻。毙贼不计其数。该匪逃至曲江陇归墟。复经南韶镇昆寿、先后歼捦百余名。该匪等经两省合力剿捕。余党无多。所有广东湖南毗连之处。仍著程矞采、饬令镇道。会同广东文武。探踪搜捕。务期歼除净尽。不留余孽。守备赵鸿宾、前攻思仁坳。身先士卒。奋勇被戕。情实可悯。著交部从优赐恤。阵亡兵勇。一并照例议恤。
  </div>
  <div class="pagination">
   <a href="清实录咸丰朝实录_page57.html">
    上一页
   </a>
   <span>
    ...
   </span>
   <a href="清实录咸丰朝实录_page53.html">
    53
   </a>
   <a href="清实录咸丰朝实录_page54.html">
    54
   </a>
   <a href="清实录咸丰朝实录_page55.html">
    55
   </a>
   <a href="清实录咸丰朝实录_page56.html">
    56
   </a>
   <a href="清实录咸丰朝实录_page57.html">
    57
   </a>
   <span class="current-page">
    58
   </span>
   <a href="清实录咸丰朝实录_page59.html">
    59
   </a>
   <a href="清实录咸丰朝实录_page60.html">
    60
   </a>
   <a href="清实录咸丰朝实录_page61.html">
    61
   </a>
   <a href="清实录咸丰朝实录_page62.html">
    62
   </a>
   <a href="清实录咸丰朝实录_page63.html">
    63
   </a>
   <span>
    ...
   </span>
   <a href="清实录咸丰朝实录_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
