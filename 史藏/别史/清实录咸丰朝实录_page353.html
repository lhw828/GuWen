<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 353 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 353 页/共 502 页
  </h1>
  <div class="content">
   ○戊戌。颁给江苏扬州蒋王庙御书扁额、曰灵昭江浒。　　

○谕军机大臣等、谭廷襄等奏、探询俄夷、并接见咪夷情形一摺。俄夷普提雅廷之言。既不可靠。自应向咪酋开导。看其如何转圜。四年间、咪＜口英＞二夷、同至天津。即系崇纶等往与接晤。该国等在海口欠交关税。因匪徒滋事。商情苦累。曾经加恩豁免。又广东茶税。及民夷相争二事。俱交叶名琛查案办理。并谕叶名琛、告知该夷。办此三条。即为十二年另议之款。此外不能再议。今据咪夷称、旧约中尚有应行变通之处。未曾指出何条。著谭廷襄等、再向咪酋查问。其六年分所递国书。因闽浙总督。非办理夷务之钦差。是以未收。原令其至广东投递。兹据称、叶名琛准其投递。但不与见面。故尔未投。此系尔国自行中止。今既到津。谭廷襄等、即是钦差。可准其投递代奏。并令译出汉字。以便识认。至普提雅廷、本系局外。所言既不足恃。若咪夷尚近情理。即可略加奖励。使其从中说合。告以从前十二年另议之说。原止小有变通。并非大加更改。如果近情。必能代奏。但海口通商。各国所同。现在＜口英＞口□佛二国、占踞广东城池。尚未退出。署总督柏贵、虽有先行开港之议。而人心疑畏。商贾未能云集。加以＜口英＞夷焚烧民房。以至民心怀恨。乡团时思报仇。尔国虽未助＜口英＞夷。而贸易不通。已大受其累。必得将广东之事。速为了结。方能奏恳变通办法。各国皆有利益矣。至呈递国书后。大皇帝现在嘉奖尔国。必有复谕。如此晓谕。看其如何对答。再行相机办理。至俄咪两夷。既称向＜口英＞口□佛评理。俄夷亦当有回音。察其情词。再行奏闻候旨可也。将此由五百里密谕谭廷襄、崇纶、乌尔棍泰、并传谕钱炘和知之。　　

○庚子。谕内阁、乐斌奏、请将延误公事之厅县、并玩视地方之游击、分别惩办等语。甘肃循化同知韩赐麟、于撒拉回民马主麻等控案。稽至数月。并未讯断。实属任意迟延。碾伯县知县谢玉润、委赴循化、查办韩冲等滋事之案。具禀后不候批示。辄行回任。韩赐麟、谢玉润、均著交部分别议处。署循化营参将、升补延绥镇标中营游击吕祥、任听匪徒多人在城逗遛。以致滋事拒捕。几成巨案。实属玩视地方。且年老多病。难期振作。著即革职。以示惩儆。　　

○又谕、乐斌奏、循化厅属撒回滋事、派兵查办完竣一摺。甘肃循化厅属街子工撒拉回民韩朵四、因族人韩冲等、在城涉讼滋事被拏。辄敢起意纠抢。煽惑多人。焚毁桥道。实属目无法纪。现经官兵剿办。已将罪应拟斩之韩朵四、并为从之韩木洒、及在城拒捕之韩冲等、一并格毙。余俱悔过投诚。地方一律肃清。办理尚为妥协。西甯道崇保、捐廉归补经费。著该部查明该员子弟、给与奖叙。　　

○谕军机大臣等、谭廷襄等奏、夷务未有定议、请恩威并用一摺。所称傅谕各口岸封货闭关。并责令两广总督速克省城等语。自系制夷一法。然此时海运在途。激之生变。黄宗汉尚未至粤。柏贵已受夷人挟制。不能自出主见。若虚张声势。而不能见诸施行。转被该夷窥破。愈增桀骜。＜口英＞口□佛两酋、既不肯来。亦不必再与订约。仍由俄咪两夷、转为传说。告以此两国背约无礼。本不值与之相见。所以订期接晤者。原看俄咪两国面上。今既两次爽期。来与不来。听其自便。昨已奏奉谕旨。必须该两国将广东省城交还。真心悔过。方能逐款定议。大皇帝谕令限期。于四月底缴还广东省城。如逾期不还。一交五月。当即兴兵攻打省城。该两国在城夷兵。必遭杀戮。毋贻后悔。现在大皇帝意旨。以＜口英＞夷系首恶之人。况烧毁商民房屋。百姓忿恨。将来广东一口。必不准其贸易。口□佛夷虽亦助恶。念其从前在上海、曾经助剿逆匪。如其退出省城。尚可稍从宽恕。然不交还广东省城。又不送回叶名琛。除举兵攻城之外。仍令五口绝＜口英＞口□佛两国通商。如将广东事速行了结。不独口□佛夷、本可稍从宽恕。即＜口英＞夷广东贸易。本大臣、亦必为之代奏恳恩也。至减税一事。与中国有损无益。大皇帝因咪国恭顺。既未允其加增海口。故于五口税课之中。使其受益。若论＜口英＞口□佛现尚据城。何颜再来乞恩。惟大皇帝既加恩于咪国。将来各国均沾。即＜口英＞口□佛二国悔过通商之后。亦事同一律。不待重言。至于应减之税。为数若干。此处不能悬拟。须由广东酌定。惟说明之后。必不食言。有俄咪二国为证。至＜口英＞口□佛二国、能否如期将广东事了结。亦须俄咪二国中间作保。则此事大略已定。各国即可回帆。俟该三国定议之日。即可奏请俄国通商之事。以便同往广东。与钦差黄总督议定章程也。夷情狡谲。委员之说。岂足为凭。如果＜口英＞口□佛两酋亲来。即与之面议。否则仍令俄咪两酋来见。令其转述。究系大臣之言。可以取信。毋庸令委员仆仆往来传话也。现议减税一节。虽有损于中国。然与其多开海口。夷势更觉鸱张。不如以守定成约为词。不加口岸。所以准其增减课税。以示羁縻。虽云有减必须有增。而夷情多贪。亦必减多增少。正无虑其获利微也。俄夷传述口□佛夷所请各条。虽经委员多未允准。然究非钦差之言。今命军机大臣、逐条拟出答覆之词。以便该督等、临时驳斥。与前次寄谕。亦大略相符也。现在沙船云集。该夷由沪北来。沿途尚无逆迹。该督等、切不可因兵勇足恃。先启兵端。天津固不难制胜。设其窜扰他处。恐非天津可比。该督等、务当通筹全局。妥为操纵。至咪夷国书。前已有旨、准其呈递。谅谭廷襄等、必已接到遵办矣。将此由五百里谕知谭廷襄、崇纶、乌尔棍泰、并传谕钱炘和知之。　　

○两江总督何桂清等奏、浙江军情吃紧、饷源梗阻。得旨。浙西情形。料可无虞。惟贼数太众。剿除实难。朕与卿等、只有敬祈天佑。尽人事以待转圜也。　　

○辛丑。谕内阁、英隆奏、公用款项不敷、请将养赡银两、仍归本款支领一摺。热河围场二处。应领孤独养赡钱粮。历年均由公用项下、提款垫放。兹据奏称、公用应放款目繁多。不敷垫拨。所有此项垫发养赡银二千四百两。著准其仍归本款。均由藩库支领。　　

○又谕、李孟群奏、击退金家寨贼匪、商城全境肃清一摺。金家寨贼匪。与续窜商城之土镇寨贼党。互相句结。李孟群派令守备杨光泽等、分路进剿。该逆两面拒敌。袁怀忠派令守备杨忠等、绕出贼后。团总汤学铢等、起集团勇。扼要堵塞。该逆惊慌。乘雾越岭逃窜。知县戴鸿经等、率勇追击。统计杀贼一千余名。生捦七十余名。此股贼匪。由英山、罗田、窜至商城。经李孟群派兵剿办。该逆穷蹙逃窜。斩馘甚多。办理尚为妥速。所有在事出力员弁兵勇。准其择尤保奏。　　

○谕军机大臣等、谭廷襄等奏、＜口英＞口□佛两酋、投递照会。并译呈俄酋来文各摺片。均已览悉。俄酋所请两条。如黑龙江分界一节。前已谕知谭廷襄等、转谕该酋。已钦派奕山、在彼相待。今普提雅廷、欲遣人回黑龙江送信。绘图定议。尽可允准。但告以从前节次耽延。皆因尔国、不守往年兴安岭分界成议。强欲移我江左居民于右岸。以致日久无成。今尔既肯绘图定议。但能一秉公道。彼处大臣。断无不从公勘办之理。惟由旱路走恰克图、豫备枪炮一层。当妥为阻止。一则由内地行走。中间经过蒙古地方。彼处人多愚直。恐其别生枝节。一则枪炮等项。无须代为备办。中国从不与各国海外争锋。军器亦尚可恃。彼肯从中说合。即见和好之谊。无庸更助兵械。总令其仍由海道行走。较之旱路回国。转形稳速。至通商一节。前令俟各国定议后。再为奏请。谭廷襄等、既欲乘此牢笼。不妨即为允准。告以业经奏准。惟＜口英＞口□佛咪三国、请添口岸。均未准行。尔若骤添五口。则合之恰克图等三口。已成八处。设他国藉口要求。无可折服。现在大皇帝谕旨。准尔于五口之中。选择两口。其道远而贸易无多者。自可不必。此非中国吝惜。当能体谅此意。看其择定何处。即行奏闻。如必以为未足。即三口亦尚可允许。即作为谭廷襄等格外乞恩。使知钦差大臣。并非不能了事也。至＜口英＞口□佛所投之文。悖谬可恶。昨谕令告知俄咪、转谕该夷。勒限缴还广东省城。如逾限不交。即一面封关。一面兴兵。谅谭廷襄等接到后。当即告知俄咪转向述知。如＜口英＞口□佛两酋、藉此作转圜之计。则便宜行事之说。亦未必再提。如必欲回文。可先告俄咪、嘱为转达。再行文覆之。告以从前耆英等在广东。曾奉先朝谕旨。许其便宜行事。或因道路遥远。往返需时。然耆英等、仍事事具奏。并非专擅施行。中国既无此官衔。以后广东历任钦差大臣。亦无便宜行事之称。何以仍能办事。即如咸丰四年。崇纶奉派赴津。与＜口英＞咪二使相见。何尝有便宜行事之名目。而豁免欠税等条。皆能为之入奏。仰邀允准。何以于此次钦差。心存藐视。所有应办事宜。已托俄咪二国转说。既不来见。亦毋庸勉强。此处本非通商口岸。向来议事。原在广东。尔等违约兴兵。本属无理。因俄咪两国、代为说合。大皇帝度量如天。特命大臣一并接见。实属格外之恩。今尔等不知好意。辄敢心存轻视。本大臣即据实入奏。任尔仍往广东。听候查办。毋贻后悔。至谭廷襄等、虑其乘潮闯入内河。如仍止游驶。于我无伤。设或先开枪炮。则我之回击为有词。务使衅端勿自我开。谅彼知我有备。必不敢狡焉思逞也。将此由五百里谕知谭廷襄、崇纶、乌尔棍泰、并传谕钱炘和知之。　　

○壬寅。谕内阁、四月初四日常雩大祀。朕因骽疾尚未如常。恐升降拜跪。不足以照诚敬。著派恭亲王奕恭代行礼。初一日、初二日、在禁城内斋宿。初三日、在坛内斋宿。此次大祀。朕虽未能亲诣。仍于初一日进宫。在养心殿敬谨致斋。以严对越。　　

○又谕、西淩阿奏、请将库存银两、带往军营备用一摺。所有察哈尔库存捐输生息等项银两。著准其带往军营。以备要需。此项用款数目。并动支过路费等项银两。均著造册报销。以归核实。　　

○谕军机大臣等、谭廷襄等奏、夷务似有转机、将酌拟办理各条、分别开单请旨一摺。前因谭廷襄等、将俄夷转述口□佛夷所请各款。开单呈览。业将减税一节。尚属可行。其余各条。均应议驳。谕令该督等遵照办理。此时俄酋因巴拉第等、可以见面。深为感激。并因该督等、正言相责。颇知惶愧。愿为劝谕＜口英＞口□佛各夷。并求将所议之事。分别准驳。勿再迟延。是夷情颇有转机。自应乘势利导。详阅单开各条内。口□佛夷所求诸款。著谭廷襄等、仍遵前旨办理。其＜口英＞夷各款。除偿付军需经费、及夷人诣京游历各省两条。业经该督等议驳。其赔补焚烧。既未准口□佛夷所请。＜口英＞夷事同一例。应毋庸议。至所称准进粤城一条。从前和约内。载有十二年后量为变通之语。原许届期斟酌。因民情不服。该夷自行退阻。此时果能交还广东省城。则将来该酋回粤。当谕令新任督臣。酌量情形办理。其五口外请添口岸一条。五口通商。载在和约。若因其暗中业已交易。辄许增添。殊恐将来漫无限制。且此条于口□佛夷未经议准。自未便于＜口英＞夷复为允许。惟增减货物税则一条。既允口□佛夷所请。＜口英＞夷应一律办理。其传教夷人之在内地犯法者、送交各口领事查办。载在和约。亦应永远遵照。著谭廷襄等、即将分别准驳之处。与以照覆。咪酋国书。既已准其呈递。余如有所恳请。著与＜口英＞口□佛两夷一体办理。至俄夷所请勘定界址及五口通商两款。该督等接奉昨日谕旨后。谅已妥为照覆。此时＜口英＞口

□佛两夷。虽可冀就范围。仍应令俄咪两酋。设法开解。以免别生枝节。该督等谅能悉心酌办也。将此由五百里谕知谭廷襄、崇纶、乌尔棍泰、并传谕钱炘和知之。　　

○又谕、本日据谭廷襄等奏、夷务似有转机、将＜口英＞口□佛两夷所请事宜、开单请旨。业已分别准驳。谕令该督等、即与照覆。兹复据谭廷襄等奏、二十四日寄信谕旨。已经奉到。体察夷情。未易操纵。并将咪夷所求各款。原文呈览等语。咪夷通商事宜。原与各国相同。兹阅所请各条。未免另生枝节。惟此时欲筹操纵之方。不得不量予采择。如添设贸易港口一条。五口通商。载在和约。永远遵行。是以前谕不准议添。始有减税之说。今该督等不能拒绝。复据该夷所求入奏。岂能邀准。必不得已。于闽粤两省附近通商海口之地。酌加小口各一处。亦须谕知该两省督抚。查勘妥协。方能办理。此外概毋庸议。又请计吨纳钞一条。据称该国丈量船身。以四十尺为一吨。他国则以五十尺为一吨。故该夷所纳船钞较重。天朝抚驭外夷。一视同仁。该国纳钞较重。自可许其酌减。以归一律。仍听候饬令两广总督查明。通饬五口一体遵行。其所请建立塔表等事。并无成例。应毋庸议。又中国民人。传习天主教不为非者。本为例所不禁。亦毋庸议。至如彼处大臣。驻劄京师。及文移等直达礼部、内阁等条。向来无此体制。屡经谕知该督等、不能准行矣。其赔偿银两一条。该国被劫、被焚、船货等物。均应于失事之时。遵照和约所载办理。为日既久。岂能逐款清理。况如前年被＜口英＞夷放火所烧货物。岂能向中国清理。亦应驳斥。至倾铸银饼一条。中国向用纹银。银饼本非所重。禁止鸦片烟。及骗诱民人出口两条。均系地方官应办之事。亦无俟该夷声请。以上就该夷各款。分别准驳。即著谭廷襄等、与以照覆。并将此系格外加恩之处。详加开导。所有添设口岸一层。将来查办准行后。＜口英＞口□佛两夷、准其一律通商。不准另请他口。其前此允准增减税则。各国均当核办。况咪夷恭顺。自应照办。以符和约内一体均沾利益之语。种种通融加惠。即系和约内所谓十二年后变通之事。该夷所称诸条酌议以后。再将条约内应修各款修正之处。实属过事要求。该督等惟当据理驳斥。仍遵前旨。要约四月内完结广东之事。不得逾约。俄夷既肯为我用。所请五口通商之处。著不必再与计较。即准其与各国一体贸易。惟既屡次加恩。所有黑龙江查勘界址一层。必当秉公查办。前谕亦经详述。该督等务与普提雅廷言明。从此益敦和好。傥咪＜口英＞口□佛等、再有要求之处。必当正言拒绝。不得任其无厌之请。是为至要。将此由六百里谕知谭廷襄、崇纶、乌尔棍泰、并傅谕钱炘和知之。　　

○又谕、穆克德讷、柏贵奏、遵覆夷务情形、请先许通商一摺。＜口英＞夷此次称兵犯顺。占踞省会。掳劫督臣。情殊可恶。即使绝其贸易。亦不为过。惟念此事、由于叶名琛办理不善。业已降旨将其革职。傥该夷自知悔悟。退出省城。则我朝宽大之恩。尚可恕其既往。该夷以贸易为本。若必不准通商。致令货物壅滞。生计萧条。亦殊非柔怀远人之道。既据柏贵等奏、该夷吁请通商。自应乘势利导。暂行允许。以示羁縻。现在俄咪＜口英＞口□佛等国船只。均集天津。节据谭廷襄等、奏报委员接见情形。并各该酋投递照会。＜口英＞口□佛两国、尚形桀骜。而俄咪则情词恭顺。且欲从中为＜口英＞口□佛好言说合。似无须声罪致讨。其建馆抽厘各节。统俟黄宗汉到粤时。斟酌办理。另片奏、请于粤海关税饷项下。酌拨银三十万两。充作军需等语。著准其就近陆续提支。以资防剿。将此由六百里谕令知之。　　

○又谕、邵灿等奏、进攻圩贼获胜、徐宿情形吃重、请饬德兴阿拨兵援剿一摺。捻首赵皓善等、踞圩抗拒。互为掎角。经伊兴额等、连日攻剿。毙贼甚多。该匪受创之后。意图报复。纠合贼众、在宿州附近一带。肆行抢掠。并分股窜扰徐州之接家桥。及灵壁县属时村等处。自应赶紧扑灭。以靖地方。惟德兴阿现在攻击九洑州等处贼匪。正当吃紧之际。又因江南大营。分兵援应浙东。已由该大臣抽拨兵勇二千名。前赴江南助剿。是江北存营兵勇。为数无多。断难再行调拨。著邵灿等酌度情形。如宿州西境。贼情稍松。即饬伊兴额、史荣椿、带兵东剿。本日据英桂奏、鹿邑窜匪。业经剿散。现饬德楞额、统带所部。驻劄皖境交界处所。会同朱连泰、不分畛域。相机攻剿等语。此时徐州等处。贼势狓猖。自当先其所急。著英桂即饬德楞额、朱连泰、迅拨兵勇。与徐州官军。互相联络。合力进剿。务须净埽贼氛。毋令滋蔓。将此由六百里各谕令知之。　　

○以广东灵山县城被贼窜陷。革知府郭椿寿职。责令留营会剿。予阵亡知县胡国逵、训导司徒晋、巡检徐师铭、州判衔柴长龄、知府衔江显澜、祭葬世职。幕友许榕身等、旌恤如例。　　

○予广东高要县阵亡把总冯建辰、外委吴熊光、倪凤祥、罗文佐、周得胜、祭葬世职。　　

○癸卯。山东巡抚崇恩奏、兖州镇总兵官富新、现办军务。恳请暂缓陛见。得旨。著暂缓来京。俟地方一律肃清。再行奏请。　　

○以河南沈邱县绅民捐赀团练。永广学额三名。　　

○改铸浙江余杭县知县印信。从巡抚晏端书请也。　　

○甲辰。谕军机大臣等、福兴奏、请日获胜、并防守各路情形一摺。逆匪窜扑衢城。于东西南三面。分布贼营。意图围困。虽经福兴督饬各军、于东北两路连获胜仗。而附城一带。贼势尚多。江山之贼。复分股扰及常山。该处如何设备。开化、玉山、亦当兼顾。现在周天受、江长贵、均已驰抵衢州。明安泰一军、亦计日可到。该将军复调参将刘芳贵所带兵勇千余人赴衢。兵力已厚。郡城可保无虞。惟贼匪尚踞近城地方。连次胜伏。总未远退。仍属可虑。必当奋力攻剿。进克江山。以免旁窜。周天受、江长贵、久历戎行。当此贼势狓猖。必能痛加剿洗。饶廷选防守三衢。是其专责。前此退劄玉山。不能力遏贼锋。若再不知奋勉。自问当得何罪。明安泰带兵赴浙。闻其道过常州领饷。几至酿成事端。著福兴传谕该总兵。将所带兵勇。严加约束。以肃戎行。福兴等布置定妥。即著分投攻剿。以保浙疆而全大局。毋得旷日持久。致有疏虞。自干重咎。将此由六百里谕知福兴、并传谕总兵周天受、江长贵、明安泰、饶廷选知之。　　

○军机大臣彭蕴章等、会同户部议奏、东河钞票。酌改钱钞成数。得旨。依议。河工拨款。既加实银一成。自应撙节支放。究其本。惟在地方官实收民钞。一面开设官号。认真办理。则河工放款。或可稍增成数。不致折耗过甚。该河督、巡抚、勿徒坐享其成。不肯独任其难。迅速妥筹补救之方。懔之。　　

○补铸河南邓州知州印信。从巡抚英桂请也。　　

○予浙江衢州阵亡外委郑宜勇、祭葬加等、世职如例。　　

○再展五城煮赈一月。　　

○乙巳。谕内阁、前据庆英等奏、审拟阿奇木伯克等、弃城逃避。业经刑部核议。将叶尔羌五品阿奇木伯克迈买底里、英吉沙尔四品阿奇木伯克阿那雅特、革去伯克。发附近充军。已降旨准行矣。兹据扎拉芬泰奏、该伯克等、责在专管回庄。并无分辖营汛。究与守土者有间。恳请法外施仁等语。该伯克等、弃城逃避。咎有应得。该部系按律定拟。姑念其并无营汛之责。因一时力难抵御。暂避贼锋。尚可量从末减。迈买底里、阿那雅特、业经革去伯克。均著加恩免其治罪。　　

○谕军机大臣等、谭廷襄奏、俄酋反覆、并二次接见咪酋情形一摺。俄夷所求各款。已允其五口通商。乃该夷于分界一层。又欲以黑龙江乌苏哩河、绥芬河为界。不肯遵兴安岭旧约。辄称他国之事。从此不管。实属要求无厌。其情可恶。若太涉迁就。恐益启骄心。谭廷襄等、拟少缓再为理谕。所见甚是。惟从前以礼貌相待。今若递置不理。恐其挑唆＜口英＞口□佛咪三酋不肯受我羁縻。如日内俄夷或遣人探询。或别有可乘之机。可告以大皇帝准令五口通商。恩意极优。傥此时因查勘地界。忽有异议。本大臣碍难入奏。查中国会典。原以兴安岭为界。至乌苏哩河、绥芬河、我等不知其地。并不知其界址。难以悬断。此事两国已议论三年。尚未办了。原须查勘明白。非一言所能说定。黑龙江、现在钦派大臣、专办此事。贵国自应仍到黑龙江查勘办理。如此晓谕。该夷或先往粤东、办理通商事务。其分界一事。另属他人。仍可由奕山等查办。不致目前过激。又肆鸱张。是在该督等、体察酌量办理也。至咪夷复来接见。该督等尚未遽允其增添口岸。办理亦有次第。现约二十九日再商。俟接见该酋后。再将情形具奏。咪夷国书。即谕令进呈。听候答覆。将此由五百里密谕谭廷襄、崇纶、乌尔棍泰、并传谕钱炘和知之。　　

○又谕、何桂清奏、衢州贼势蔓延、江浙饷源堵塞、请饬浙省迅速筹画一摺。据称、窜扰衢州之贼。日聚日多。并探报常山失守。开化县之华埠镇、已有贼踪。又有从浦城、江山、分窜遂昌之谣。情形万分吃紧。虽昨据福兴奏、衢城连获胜仗。已饬该将军等、布置定妥。即行分投攻剿。而贼势既分。要隘又多。兼恐所调兵勇。未必尽能得力。现在常山开化等处。是否各有准备。晏端书务当悉心调度。毋有疏虞。至苏省所需兵饷。已属浩繁。再令协济浙省。势难久恃。著晏端书督同司道、通筹全局。于钱粮等款。迅速催提。以资接济。其杭、嘉、湖、甯、绍、数府完善之区。应如何设法劝捐。或捐借并行。亦著该抚督饬地方官、会同绅董、妥为筹办。俾饷糈有著。不至专恃邻省。迁延贻误。至江南功在垂成。兵力固难再分。然衢防设有松劲。东南大局攸关。已谕和春等、万一浙中紧急。只可再拨劲旅赴援。保浙省即以保江南。著该抚酌度情形。咨商办理。将此由六百里谕令知之。　　

○又谕、何桂清奏、衢州贼势蔓延、江浙饷源堵塞一摺。衢州窜逆。屡剿未退。江山未复。探闻常山复失。并有分扰遂昌之语。此次贼势甚众。周天受等、力扼东北。福兴督饬饶廷选、守御府城。能否击退。尚无把握。江南正在围攻金陵。前已分拨明安泰一军。赴衢援应。自难再拨。惟浙省应防要隘甚多。一有疏虞。则贼党顺流而下。不独杭嘉湖各郡。无险可守。即苏常亦朝发夕至。东南大局。将不可问。设或衢州兵勇。不敷堵截。事在紧急。著和春等、再派得力镇将。酌带劲旅救援。保浙省、即以保江南腹地。务当权其缓急。通筹办理为要。至金陵贼势渐衰。现在官军合围。布置已周。著和春等、激励将士。迅速攻取。拔此坚城。则余贼闻风胆落。并可分兵筹剿他处。实深盼切。何桂清奏、请饬浙抚自筹军饷。不得专恃江南协济等语。已谕晏端书、设法措置。于完善各郡。捐借并行。以资接济。何桂清仍当不分畛域。维持全局。是为至要。将此由六百里各谕令知之。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。夏四月。丙午朔。享太庙。遣惇郡王奕誴、恭代行礼。　　

○上还宫。　　

○谕军机大臣等、昨据谭廷襄奏、俄夷不遵兴安岭分界旧约、欲另以乌苏哩河、绥芬河为界等语。当经谕知谭廷襄、告以兴安岭分界。载在会典。其乌苏哩河、绥芬河、此间无从知其界址。难以悬断。黑龙江现有钦派大臣。仍应到彼查勘。谅谭廷襄等、当已妥为晓谕。该夷既称、已行文伊国办理。其所称木拉幅叶幅、自即系木哩斐岳幅。览奕山等前奏、似分界一事。已归木酋经理。本日已谕知奕山、如其真心查办。即与秉公会勘。傥肆意侵占。亦祇能随时防范。普提雅廷之意。既以分界为重。务当晓以此事断不能在津议定。实缘道远无可悬揣。至未分界址之地。止有乌特河一处。上年给该夷文内。亦经允其查办。其现在所称各河。必在黑龙江方能查知。如果该酋所言有理。奕山亦必不强驳。若不论情理。则天朝疆土。岂容尺寸与人。即如该夷地界。肯令他人侵占乎。至进京之说。亦未必是其本心。不过因从前曾有进京之人。欲借此诬我废弃和约。不知雍正九年议定章程。皆为该国贸易人来京而设。并无使臣进京之例。况皆由张家口陆路而来。亦无由天津前来之事。何得谓我废弃和约。该国通商。向止恰克图一处。道光三十年。已增伊犁、塔尔巴哈台两处。今因该夷前来说合。一番好意。复许其海口通商。此皆从前条约所无。今反责中国废弃条约。其优待于条约之外者。岂不知耶。我中国以仁义待人。从无失信之事。谅该夷亦无可置喙。＜口英＞口□佛船只虽多。天津地势民力。皆有可恃。不必虑其恫喝。咪夷言既近理。著接见后察其情形。妥为驾驭。若俄夷能就范。则可用俄以制＜口英＞口□佛。如咪胜于俄。又不妨舍俄而用咪。此中操纵。该督等谅能洞晓机宜。经权互用。妥为筹办。将此由五百里密谕谭廷襄、崇纶、乌尔棍泰、并传谕钱炘和知之。　　

○又谕、前因俄罗斯知照理藩院文。有木哩斐岳幅、由额尔口城、赴黑龙江、松花江之语。谕令奕山遵照前章谕旨。会同查勘地界。现在普提雅廷、因为＜口英＞口□佛二夷。说合广东犯顺之事。同来天津。俄夷欲在广东等处海口通商。已命谭廷襄许之。惟地界一事。必得秉公办理。方为妥协。兹据谭廷襄等奏、俄夷欲以乌苏哩河、绥芬河为界。不以兴安岭为界。其意实欲占我海滨地面。并声言业已行文伊国办理。其情殊属可恶。今谭廷襄告以地界一事。现派大臣在黑龙江会同查勘。天津不能知悉情形。难以悬断。但恐木哩斐岳幅到后。在彼处侵扰。以图遂其所求。自应密加防范。现在＜口英＞口□佛咪三国船只。尚在天津。＜口英＞口□佛二夷在广东犯顺。占踞省城。此次情词。尚形桀骜。俄国既愿从中说合。特命谭廷襄等、以礼相待。并允其海口通商。原属格外加恩。惟该夷贪得无厌。又于地界一节。言语反覆。傥木哩斐岳幅前来会勘。奕山当查照从前界碑。与之剖辩。不可迁就了事。致开后患。至普提雅廷所称之乌苏哩河、绥芬河、距兴安岭远近若干、是否从前未定之界。确切查明。详晰具奏。将此由五百里密谕知之。　　

○云贵总督吴振棫等奏、贵州军务未竣。请将本年乡试停止。展限举行。从之。　　

○以贵州军营火药不敷。命湖南巡抚骆秉章、迅拨火药二万斤。火绳二万盘。解往应用。　　

○丁未。谕内阁、和春奏、逆匪被围出扑、节经痛剿获胜一摺。金陵贼巢。经官兵围剿。三月初二等日。南门一带。突出悍匪扑营。张国梁派戴文英等迎截。周天培等抄击。李若珠等督战。毙贼无数。余皆奔溃。七桥瓮又出贼数千。我军三面兜围。该逆四窜潜匿。戴文英追剿。直抵外濠。烧毁更楼数座。毙贼千余名。砍取首级百余颗。我军复设伏诱贼。李若珠等从间道直薄贼巢。张国梁督队迎击。直薄南门。毙贼无算。雨花台、印子山、出贼五六千。我军四面兜杀。该逆抵死抗拒。戴文英枪毙黄衣骑马贼二名。张国梁亲督王浚等抄截。水西门又出援贼二千余。蔡其荣等夹击。共计毙贼二千余名。砍取首级三百余颗。夺获刀械旂帜甚多。此次痛剿逆巢。大获胜仗。该逆潜伏不敢复出。著和春等、乘此声威。督饬将弁。迅拔坚城。尽歼丑类。以慰盼望。　　

○又谕、和春奏、都司遇救得生、请查销恤典等语。陕西西乡营都司鲁开元、前在桐城剿匪受伤。安徽巡抚福济、以阵亡奏请议恤。现在该员已赴江南大营投到。自称遇救得苏。虽查无捏饰。惟离营日久。究有不合。鲁开元著撤销恤典。即行革职。仍留原营带兵剿贼。以观后效。　　

○谕军机大臣等、福济奏、和含吃紧、请饬德兴阿迅派劲旅、进劄乌江等处。并请饬胜保、袁甲三、准令黄元吉、带兵赴临淮防堵等语。前因和州须江北兵堵扼。已据德兴阿奏称、浦口情形紧急。不能分兵前往。惟现在姥下河贼众。欲扑和城。西梁山窜匪四五千人。又分踞南义张公桥各处。势甚狓猖。虽经福济、派兵交塔思哈带赴和含。会同惠成等堵剿。而兵力尚形单薄。仍著德兴阿、体察情形。如九洑洲一带贼营。已渐次削平。可以拨兵进劄乌江、芝麻河等处。即可与惠成等会剿。傥现在兵力。实无可分。仍俟埽荡九洑洲后。节节进剿。一面饬令舟师上驶。联络声势。以期得手。至临淮为南北咽喉。粮饷要道。现有从六安窜回之捻首张漋等、纠众数万。攻破王庄等处。占踞朱家庄。距临淮仅四十里。情形万分吃紧。自道员黄元吉一军。调赴六安。该处仅存寿州兵百余名。连福济所派参将尹善廷等、带往兵勇。统计不满千名。难敷攻剿。现在六安一带。胜保所带兵勇万余。袁甲三又帮同筹办。兵力已厚。黄元吉有地方之责。所部兵勇。著胜保等、即饬该道带赴临淮防剿。以便与伊兴额等、前后夹击。肃清北路。将此由六百里各谕令知之。　　

○又谕、晏端书奏、衢州续获胜仗、并近日军务情形一摺。前因逆匪于衢州分布贼营。意图围困。并分投扰及常山。曾谕令福兴、分投防剿。以保浙疆。现在衢州官兵。虽屡次获胜。而贼势未衰。内犯之路。处处可虞。福兴兵力已厚。若祇知保守衢州。不思杜其旁窜之路。必至贻误大局。晏端书以广信、玉山、节节空虚。常山、开化二县。业已隔绝。前次谕旨、早经虑及。此时福兴、惟当赶紧将东北两路。布置周妥。与周天受、饶廷选等、督率兵勇。节节进剿。使该逆不至蔓延。克复江山。再图进兵。福兴俟衢州贼势稍退。仍当绕道回防玉山、广信等处。方为妥善。石逆已至衢州。抚建之贼。倾巢而出。前谕耆龄、酌调刘长佑等、跟踪追剿。未据覆奏。现在抚建、既已空虚。大有可乘之机。耆龄如有兵可拨。即著疾趋抚建。攻其不备。即或一时未能攻克。亦可牵制贼势。使不敢深入浙疆。本日据王懿德奏、浦城失后。政和、松溪复失。建甯大势可危。闽浙交界处所。贼势猖狂。石逆又素称骁悍。未可因小胜而恃为无患。福兴所调江西兵。耆龄何以屡催罔应。岂不知浙省为东南大局所关耶。前谕江南、江西、两路官军。归福兴调度。徽州、浙江、两路官军。归周天受调度。福兴如往江西。所有江南拨来兵勇。即归周天受调遣。江西续到兵勇。著福兴商同晏端书、酌量布置。务须统筹全局。毋稍大意。和春续拨参将和顺等、带勇千余名。晏端书令其暂在严州驻劄。仍当随时察看情形。相机调度。不可以敢战之兵。徒为防守之用。其金华一路。该抚仍饬余万清、督练严防。毋许疏懈。将此由六百里各谕令知之。　　

○江南道御史孟传金奏、我朝建有圆明园。列圣相承。于此勤求政务。非以侈游观也。但今昔时势不同。伏愿皇上悯时事之艰难。勿以故事而不为变通。得旨。在宫在园。原无二致。若心耽逸乐。何地不可。朕兢兢素志。在廷诸臣。谅当共悉。该御史身列谏垣。为日不久。或有不能体验之处。况京师人心。每易浮动。稍有收常。必流言四起。其余识见拘执之处。亦不足与辩。　　

○予江苏安徽阵亡守备戴显文、钱国恩、千总杨兴发、把总华君弼、外委刘文学、王鸿才、祭葬世职。　　

○戊申。谕内阁、胜保奏、注销升阶、代弟赎罪等语。胜保之弟廉保、因案遣戍。本属无可减免。惟念胜保带兵剿贼。宣力戎行。伊母年高。无人侍奉。廉保著免其发遣。胜保前经奉旨。以都统遇缺题奏之处。并著毋庸注销。用示朕眷念勤劳。施恩格外至意。　　

○谕军机大臣等、谭廷襄等奏、体察夷情、现筹抚驭一摺。并片奏、俄夷欲由陆路赴黑龙江、复代各夷要请进京等语。俄夷以现无船只。水路难行为词。显系知我意在速了。故为迫促之语。分界一事。已越数年。该夷日久耽延。何此时忽行急切。现已加恩准其在海口通商。则通商自为先务。彼处之事。现有木哩斐岳幅经理。该夷若能寄信伊国。秉公勘办。固为妥善。否则不必与闻。竟将通商事宜。赴各海口妥为料理。得沾利益。亦不负天朝加惠之意。分界一事。查勘需时。恐其耽误通商。可将此意告知普酋。竟不必派人亲往。至外国人进京。皆系朝贡陪臣。若通商各国。原因获利起见。近年海口事宜。均在广东定议。即康熙年间。与俄夷会议互市。亦均在边界定议。从无在京商办之例。该夷来京。无论人数多寡。中国有何畏惧。实因与体制不合。上年普酋请许来京。尚且因接待礼节。向无章程。令其停止。何况＜口英＞口□佛两夷。称兵犯顺。尤非恭顺之国可比。此次准其接见大臣。已属格外。岂能再准进京。现在减税增口。大皇帝优待外国。已尽其道。普酋若不能说合。只可听＜口英＞口□佛回文。如不讲道理。中国亦不以礼待。谭廷襄等、亦已尽其力量。不能再办矣。傥＜口英＞口□佛等、以获利无多。更有奢望。总告以不能再行奏请。其权总在广东。即如减税一事。可多可少。非天津所能定议。总须与广东新任钦差商议也。咪唎口□坚欲递国书。前已准其呈进。此次必欲见有上谕。方肯呈递。著谭廷襄等、告以天朝体制。凡非朝贡之国。偶有国书往来。均有定式。从不加以傲慢。况今咪国。彼以礼来。我以礼往。尽可无庸疑惑。谭廷襄等、可摘录此数语。以示该夷。告以奉到谕旨可也。总之夷人要求。断无餍足。上次到津。即系开列多条。迨酌允一二事。亦即回帆。此次情形。虽属不同。而详细章程。岂能在津定议。即如税则轻重。货物贵贱。非各海口不能知。广东福建添设小口。亦必须到彼察看地方。始能指定何处。不过天津已许之事。天朝断不食言。其详细节目。尚待外省商定。而大局决无变更。谭廷襄等、历承指授机宜。谅不致受其恐吓。稍露畏怯之情。被该夷窥破。愈肆诛求也。将此由五百里密谕谭廷襄、崇纶、乌尔棍泰、并传谕钱炘和知之。　　

○又谕、本日据伊兴额等奏、捻匪蔓扰。势愈猖獗。请拨重兵剿办。并据胜保奏、该营兵勇。未能再行拨赴北路。并请饬李孟群、速赴六安各等语。前因徐宿情形吃重。德兴阿等、存营兵勇无多。难于调拨。谕令英桂即饬德楞额、朱连泰、迅拨兵勇。与徐州官军。联络进剿。现在捻首任乾、刘添幅等、窜扰灵宿等处。进偪徐州。复有捻首韩攮子等、由六安、固始、陆续窜回。以致蒙、亳、怀、宿、四五百里之内。遍地皆贼。颍凤伏莽。复思蠢动。伊兴额等、所带兵勇。不敷剿办。惟此时江北官兵。既难分拨。胜保进攻六安。正当吃紧。且远在南路。其势亦难兼顾。惟鹿邑窜匪。业已击散。河南边防较松。著英桂即将前调陕甘兵二千名内、酌拨一千名。另于豫省营兵、及英桂军营兵内、酌调一二千名。派得力将弁。带赴徐宿协剿。以资得力。袁甲三帮办三省剿匪事宜。于该处情形熟悉。著即酌带兵勇。驰赴徐宿。统辖调度。毋任再有蔓延。捻首李兆受家属。经胜保拏获。并未加害。该匪感恩乞降。如果出于至诚。则设法笼络。俾得效用。亦属权宜之计。惟究恐狼子野心。仍不可过于信任。或致堕其术中。现在商固肃清。六安攻剿吃紧。著李孟群即统所部。克日前往六安。随同胜保进剿。毋稍延缓。将此由六百里谕知英桂、胜保、袁甲三、并传谕伊兴额、史荣椿、李孟群知之。　　

○又谕、邵灿、庚长奏、捻匪窜越徐境、添调兵勇堵剿一摺。徐宿一带。军情吃紧。本日已谕知英桂、拨兵助剿。复谕令袁甲三、带兵驰赴徐宿。统辖调度。邵灿等、因伊兴额、史荣椿两军。皆在贼后。派委副将鹤龄等、带兵前往睢甯援应。所办甚妥。但兵力较少。仍恐不敷抵御。河南兵勇到营。亦尚需时。务须饬令该员等、实力堵剿。一面催提河南官兵。星速前进。山东相距较近。本日已谕知崇恩、派兵防守边界。侦知北窜。即饬越境会剿。至请拨饷需。亦谕令山东、山西、解银接济。此项饷银未到以前。仍著邵灿等、设法源源接济。或有可以那垫之款。先行拨解。即于拨款到后归还。俾毋贻误。将此由六百里谕令知之。　　

○又谕、伊兴额等奏、匪势狓猖、请添兵进剿、并饬山东、山西、按月各拨银一万两济饷一摺。皖省六安州捻匪。窜扰宿州之大店驿时村。及灵壁五河泗州一带。势甚鸱张。本日已谕英桂等、分拨官兵。前往会剿。傥饷需不济。必至贻误事机。著崇恩、常绩、各就该省情形。酌量拨解。即不能按月接济。著各先行筹拨银数万两。迅速派员解赴徐州粮台。交伊兴额军营应用。毋稍迟延。至山东江苏境界毗连。本日又据邵灿等奏、捻匪绕过徐州。扰及东路。甚为吃紧。崇恩前派游击保德、带兖州兵五百名。前赴徐州助剿。此时自未便调回。并著酌派弁兵。先行驻劄交界地面。侦探贼踪。如将北窜。即饬出省会剿。毋令蔓延入境。将此由六百里各谕令知之。　　

○直隶总督谭廷襄等奏、俄夷欲由陵路赴黑龙江。并各夷仍请进京。可否准行。得旨。卿等知其一未知其二。俄夷之由旱路。实欲窥伺喀尔喀。以遂其将来蚕食之谋。＜口英＞口□佛之请隔数年或有要事进京一次。逈非昔时可比。言似近情。心实叵测。盖昔时住京洋人。因学算法。操纵由我。无虑为患。今则来去自伊。贪得无厌。若祇顾了局。终有隐忧。况既准进京。则粤省钦差为赘疣。非但不似叶名琛之激烈贻殃。求似耆英之目前迁就。尚不能也。
  </div>
  <div class="pagination">
   <a href="清实录咸丰朝实录_page352.html">
    上一页
   </a>
   <span>
    ...
   </span>
   <a href="清实录咸丰朝实录_page348.html">
    348
   </a>
   <a href="清实录咸丰朝实录_page349.html">
    349
   </a>
   <a href="清实录咸丰朝实录_page350.html">
    350
   </a>
   <a href="清实录咸丰朝实录_page351.html">
    351
   </a>
   <a href="清实录咸丰朝实录_page352.html">
    352
   </a>
   <span class="current-page">
    353
   </span>
   <a href="清实录咸丰朝实录_page354.html">
    354
   </a>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <a href="清实录咸丰朝实录_page357.html">
    357
   </a>
   <a href="清实录咸丰朝实录_page358.html">
    358
   </a>
   <span>
    ...
   </span>
   <a href="清实录咸丰朝实录_page354.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
