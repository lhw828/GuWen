<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 725 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 725 页/共 848 页</h1>
    <div class="content">○谕军机大臣等、罗士芬奏、滇省盗风日炽。请饬查办一摺。据称云南近年捕务废弛。盗风渐起。以广南府、永昌府、腾越厅、及开化府属之文山县。临安府属之蒙自县、阿迷州、建水县、嶍峨县、广西州属之师宗县、邱北县、为最甚。若如所奏。大为边疆之害。不可不早为整顿。其应如何设法安辑稽查之处。著桂良、吴其浚、悉心体察地方情形。妥议章程具奏。将此谕令知之。寻奏、查明地方情形。安辑稽查。应仍照滇省旧章办理。惟有严饬各属。实力奉行。从之。　　

○庚子。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○谕内阁、上年十二月内派侍郎柏葰为正使。副都统恒兴为副使。前往朝鲜谕祭。兹据该侍郎等差竣回京。奏称该国于照例馈送之外。另送赆银五千两。陈明请旨等语。朝鲜世守东藩。虔修职贡。遇有大臣官员差往彼国。旧有馈送仪物之例。蒙皇祖高宗纯皇帝谕。按旧例裁减一半。永著为令。原以仪物繁多。不忍重劳该国。若概不收受。又恐其以缺乏礼数、有歉于心。是以酌中定制。厚往薄来。成宪昭垂。允宜遵守。此次该国馈送柏葰恒兴宴金土仪。均照旧例减半。自应遵例收受。其另送赆银五千两。据称前此天使原无赆仪。此次该国王因感恩荣幸。格外将敬。经该侍郎等坚辞谢却。该陪臣携银随行。沿途求受。将届出境。又复跪地叩恳。免冠垂涕。禀称如不收受。国王必治伊等重罪。并该国王亦欲请罪。且伊等虽随从入京。总期收受方敢回国等语。朕惟恭敬之实。不在多仪。此次谕祭朝鲜。该国减半馈送之物。业据该侍郎等照例收受。已足表该国事大之诚。若另送馈赆多金。致增糜费。既与定例有违。即非朕德礼绥藩之意。此项赆银著礼部暂行存贮。遇有该国便员来京。令其带回缴还。并将此旨传谕该国王。嗣后天朝差往官员。俱著恪遵成例。减半馈送。万不可于额外加增。虚耗物力其派出之大臣官员。亦著礼部将此旨恭录一通。并将例载减半礼物数目。开具清单。一并交正副使赍带前往。永行遵守。以符定制而示怀柔。该部即遵谕行。　　

○江西九江镇总兵官哈勒吉那、奏报到任谢恩。得旨、江西营伍废弛已久。兵将不堪。汝其认真整顿。细心训练。毋再因循不振也。勉之懔之。　　

○辛丑。谕内阁、御史伊克唐阿等奏、本年会试、江苏童生焦益之、假冒已故举人焦子安姓名入场。事后自行投首。著交刑部严行审讯办理。出结官刑部主事朱龙光、著解任听候传讯。其江苏举人焦子安三场试卷。著知贡举查明。知照内帘扣除。　　

○又谕、本日据刑部奏、审办康王氏一案。此案罪名出入甚重。刑部办理此案。细心研鞫。以案多疑窦、奏请覆验。究出实情。著刑部堂官查明首先平反此案之员。据实具奏。　　

○又谕、仵作徐培德、段其新、检验不实。失入凌迟重罪。情节较重。徐培德亲老丁单。著照议不准留养。段其新年逾七十。著不准其收赎。均于验尸地方各枷号一个月。满日定地充徒。已革指挥袁继厚、已革副指挥王莹、检验不实。率用刑讯。已革指挥萧培长、并未诣验。联名朦详。复经随同讯问。厥咎惟均。袁继厚、王莹、萧培长、均著发往新疆。遇赦不赦。已革指挥钱庆康、已革知州白谙、检验不实。失入人罪。亦著发往新疆效力赎罪。　　

○壬寅。谕内阁、前据中福奏、吐鲁番不敷备供兵粮。请循例采买。当交户部查议具奏。兹据该部查明。该厅仓贮实数。惟小麦不敷八百余石。其余尚足供支。何以率请采买至数千石之多。且历年估需价银。逐渐递加。有增无减。殊非慎重帑项之道。著照部议、所有不敷小麦八百石。准令宽买二千石。其高粱存数。除供支外尚有余存。著即毋庸采买。并所余粟糜谷石。一并妥为收贮。以备缓急。至采买价银。即著该署都统据实核报。不得援照上年时估。致滋浮冒。　　

○谕军机大臣等、李僡奏、州县亏空积弊一摺。州县仓库。为国家分贮钱粮之地。若如所奏。始而那新补旧。终则新旧皆至成空。初犹以杂抵正。后则正杂悉归无著。以致报部报司之款。延不批解。于吏治国计大有关系。著各直省督抚府尹严饬司道知府体察情形。或勒限饬令弥补。或及早清查参办。总须破除情面。力加整顿。断不准以积习相仍。稍存瞻徇姑容之见。将此各谕令知之。　　

○癸卯。谕内阁、中福奏、请拨运仓粮一摺。奇台县古城地方常平仓粮石。支放款项较多。著准其在于济木萨户堡仓存粮石内。酌拨四万石运贮古城仓内。以资储备。余著照所议办理。　　

○以内阁学士培成、为盛京工部侍郎。　　

○以盛京户部侍郎明训、兼署盛京兵部侍郎。　　

○甲辰。谕内阁、孙善宝等奏、拏获拒捕戕官重犯一摺。江苏阜宁县匪徒李春洪等。私藏刀械。夤夜聚众赌博。经营弁带领兵役往拏。胆敢施放擡枪。拒伤把总杨豫成身死。并轰伤兵丁。实属目无法纪。亟应从严惩办。该犯等所供拒捕情形。及另犯抢劫各案。恐尚有不实不尽。著该护督等督饬道府。委员严讯确情。按律拟办。并著侦缉各逸犯解案。毋使一名漏网。　　

○以兵部尚书裕诚、为满洲繙译会试正考官。理藩院左侍郎恩华、为副考官。　　

○以署正黄旗蒙古副都统兴泰、为镶红旗汉军副都统、仍署正黄旗蒙古副都统。　　

○以拏获云南腾越南甸滋事首犯刀承绪、开复知府陈桐生革职处分。赏经历马伟堂六品顶带蓝翎。土司多廷侯三品顶带花翎。余升叙有差。　　

○予江苏缉匪被戕把总杨豫成祭葬世职。　　

○修浚江苏海州沭河。从护总督孙善宝请也。　　

○乙巳。谕内阁、前据刑部奏、审办康王氏一案。降旨令将首先平反此案之员。据实具奏。兹据奏称、系派审司员杨文定、因案多疑窦。回堂添派司官会同审出实情。实属留心听狱。平反得宜。杨文定著以该部员外郎即行补用。其添派会审之司官六员。均著交部从优议叙。　　

○谕军机大臣等、自古足国之道。首在足民。未有民足而国不足者。天地自然之利。原以供万民之用。惟经理得宜。方可推行无弊。即如开矿一事。前朝屡行。而官吏因缘为奸。久之而国与民俱受其累。我朝云南贵州四川广西等处。向有银厂。每岁抽收课银。历年以来。照常输纳。并无丝毫扰累于民。可见官为经理。不如任民自为开采。是亦藏富于民之一道。因思云南等省。除现在开采外。尚多可采之处。著宝兴、桂良、吴其浚、贺长龄、周之琦、体察地方情形。相度山场。民间情愿开采者。准照现开各厂一律办理。断不可假手吏胥。致有侵蚀滋扰阻挠诸弊。该督抚等必能仰体朕意。妥为筹办。固不可畏难苟安。亦不得抑勒从事。总期于民生国计。两有裨益。方为妥善。各省情形不同。不准彼此观望。将此各密谕知之。　　

○又谕、据梁宝常奏、浙省善后案内。应行修添各船。一时造补不及。拟借闽省船十只。以资巡缉一摺。现在该抚委员赴闽制造同安梭船三十只。著准其由司筹拨银八万两。解赴闽省存贮藩库。由浙省委员会同闽厂委员。仿照闽省现定船式监造。其未造竣以前。著刘韵珂拨给闽省船十只。驾驶赴浙。以资巡缉。俟浙省之船造竣后。再行拨还闽省。至善后案内应行修复及添建炮台等项。自应次第筹办。但必须体察地方情形于扼要处所、酌量远近高下。妥为布置。务期资控驭而收实效。若祇知照例添建。图壮观瞻。何济于事。广东虎门各炮台。非前车之鉴耶。著刘韵珂、梁宝常、詹功显、会同确切查明。斟酌办理。总期于捍卫海疆。实有裨益。方为不负委任。将此各谕令知之。　　

○又谕、本日都察院奏、河南民人孙森呈控受串纵匪害命灭口一案。此案该民人所控伊兄因盗树送县。为捕役等殴毙私埋。既经该县及委员等验出致命重伤。且屡经该民人及伊叔赴府控告。何以该府并不认真究办。反将柴庭良等释放。其中有无瞻徇庇护情弊。著鄂顺安确查研讯。毋许稍有不实不尽。将此谕令知之。寻奏、贼犯孙五到案后。曾与店保柴庭良争殴。受有微伤。另因痢疾身死。伊弟孙森、听从伊胞叔孙洪望主使诬控。除孙洪望已故外。孙森拟杖。余犯分别问拟。下部议。从之。　　

○以内阁学士载增、兼奉宸苑卿。　　

○丙午。上诣绮春园问皇太后安。　　

○谕内阁、禧恩等奏、发遣宗室在配收纳使妾。请旨惩办一摺。此案宗室溥喜于发遣到戍。不知改悔。仍复任性妄为。著发往吉林交该将军严加管束。嗣后遇有宗室缘事发遣。不知守法。仍敢任意滋事者。该将军务当从严惩办。如核其情节重大。著即据实奏明办理。毋稍瞻徇轻纵。以为怙终不悛者戒。　　

○旌表守正被戕四川垫江县民范开峰妻黄氏。　　

○丁未。谕内阁、裕泰奏、请暂缓查阅营伍一摺。本年轮应查阅湖北湖南营伍之期。前经降旨著裕泰逐一查阅。兹据该督奏称、湖南各营。上年甫经简阅。著准其暂缓前往。其湖北近省各营。既据该督随时考校。所有襄阳郧阳一带。亦著准其俟秋汛安澜后。次第亲历各营。认真校阅。分别优劣。据实举劾。毋得视为具文。　　

○以御前侍卫巴雅尔、署上驷院卿。　　

○以正白旗护军统领巴清德、署右翼前锋统领。　　

○以正黄旗汉军副都统舒兴阿、署镶白旗满洲副都统。　　

○戊申。谕内阁、前据刘韵珂奏、请将裁缺游击吉祥、留于闽浙差委。当交兵部议奏。兹据奏称、裁缺人员。例应赴部候选。留于本省差委另补。例无明文。吉祥著仍照例赴部候补。所有该督奏请留于闽浙差遣另补之处。著不准行。　　

○己酉。谕内阁、程矞采奏、遵查暹罗接贡船只。请照成案办理一摺。暹罗国正副贡船。所载货物。向免输税。至接贡船只。并无免税之例。惟念该国恪守藩封。输忱效顺。自应格外优恤。以示怀柔。著准其仿照琉球国成案。嗣后暹罗国接载贡使京旋之正贡船一只。随带货物。免其纳税。其余副贡船只。或此外另有货船。仍著照例收纳。以昭限制。该部即遵谕行。　　

○谕军机大臣等、程矞采奏、召募屯丁分守炮台一摺。据奏圈筑沙坦。共得田一百三十九顷余亩。召募屯丁二千名。每月于屯丁一百名内。轮值二十名。在台操演。若遇有事调用。仍令悉数到台。不准调往他处。及另派别项差使。每年岁修。及操演犒赏。需银一万五千两上下。应俟呈首坦亩捐输屯费。积有成数。通盘筹画等语。以本地之民。种本地之田。用以防守要隘。即属保卫身家。寓兵于农。自系长策。此次屯工各项银两。免其造册报销。惟屯丁究系乡民。是否足资御侮。平日如何操练。临时能否得力。此外有无未尽事宜。著耆英于到粤后。会同程矞采、赖恩爵、体察情形。将现拟章程。有无应行斟酌损益之处。再行悉心妥议具奏。总须实在得力。不可循习虚文。至虎门为夷船出入门户。最关紧要。现据程矞采奏添修虎门及内河各炮台工程。将次完竣。其所请改设同知一员。是否足资稽查弹压。并著耆英等一并妥议具奏。将此各谕令知之。　　

○庚戌。以詹事府詹事罗文俊、为内阁学士。兼礼部侍郎衔。　　

○辛亥。谕军机大臣等。本日周之琦奏、广东委员吴孙炳、护送越南员弁回国。于桂平县石嘴地方被劫。此案吴孙炳护送越南员弁兵丁前赴钦州。中途被劫。并将帮同捕拏之夷兵三名致伤。究竟该夷兵船曾否被劫。及夷兵如何被拒受伤。必须彻底根究。严行惩办。若稍存含混将就之私。致被越南窃笑。是全无天良。何以为封疆大吏。著周之琦亲提已获盗犯。并咨提委员吴孙炳及船户人等、确切查明。总期水落石出。毋有不实不尽。懔之慎之。将此谕令知之。寻奏、拏获盗犯五十七名。究明越南兵船一并被劫。已将新会六、关亚恒、二犯正法。余分别问拟。前署桂平县知县袁湛业、疏防讳匿。于参革后病故。应毋庸议。下部议从之。　　

○礼部以繙译会试中额请。得旨、取中二名。驻防取中二名。　　

○壬子。上诣绮春园问皇太后安。　　

○谕内阁、现在各省驻防旗人。一体改试繙译。其已中之文举人。因未与文闱会试。遂议定不准大挑。惟念该举人别无进身之阶。未免向隅。著各该将军副都统城守尉等。于各该驻防前经中式之文举人科分在近三科以前例准大挑者。询明情愿赴挑。即由该将军等给咨送部。均令于本年九月内到京。听候钦派王大臣照例大挑。如有不愿赴挑者。仍听其便。　　

○又谕、前据刘韵珂等奏、台湾匪徒聚众谋逆。经该镇道等督兵剿捕。拏获首逆各犯大概情形。当经降旨饬令严讯究办。并著查明出力员弁具奏。本日据昌伊苏等奏剿办情形。与该督等前奏相符。此案台湾嘉义县巨匪洪协等纠众＜?监-皿豆＞旗谋逆。经该镇道等督率剿捕。接战六次。杀毙多名。捦获首逆各犯。办理尚属迅速。昌伊苏、熊一本、著交部议叙。所有在事出力员弁。著仍遵前旨查明具奏。　　

○谕军机大臣等、前据宗人府奏、据黑龙江将军咨称、缘案发遣故犯海康之女三妞。在配居住。为不识姓名人冒称伊兄接去。寻觅无踪等语。已明降谕旨。著黑龙江将军及邻省各将军都统、并直隶总督顺天府五城步军统领衙门。一体严拏务获究办。因思山东距京较近。该省从前曾有习教匪徒。此案故犯海康。即系邪教案内发遣之犯。现在伊女三妞。与不识姓名人带同尸棺仆妇人等。由配所脱逃。难保不赴山东地方。冀图藏匿。惟以女子携带仆妇扶柩在途。断难掩人耳目。著崇恩督饬所属文武员弁。严密访查。务获究办。毋使潜踪溷迹。致贻后患。将此谕令知之。寻吉林将军经额布奏、三妞已于吉林地方拏获。请解回黑龙江严加管束。下部议。寻议上。得旨、海康之女三妞著解回黑龙江交该将军严加管束。嗣后如再有逃匿情事。除该犯加等治罪外。并将该将军从重议处。　　

○以本年乡试。考试应开列试差人员于圆明园正大光明殿。　　

○癸丑。孝端文皇后忌辰。遣官祭昭陵。　　

○谕内阁、翰林院编修李汝峤、户部主事佟元、均著革职交刑部照例治罪。李汝峤前经穆彰阿、潘世恩、保举在上书房行走。今既查出怀挟。苟且不堪之至。穆彰阿、潘世恩、保举不能慎重。均著交部议处。　　

○又谕、敬＜?穆-禾攵＞奏、捐办擡枪。并请支领火药铅子等语。福州水师旗营演习水操。经该署将军捐办擡枪四十杆。交营一体演习。所用价值。著免其报部核销。至福州八旗所设擡炮。每年应需火药三千五百余斤。铅子三千四百余斤。著该督抚于八旗支取操演硝磺时。一并领取。仍俟年终造册报部核销。　　

○谕军机大臣等、梁宝常奏、派员筹办定海善后事宜。并宁波通商情形一摺。览奏均悉。定海地方现在华夷并处。据该抚奏称、已革宁绍台道鹿泽长、于该处情形熟习。著即责成鹿泽长督率定海厅同知林朝聘、就近经理。并饬现任道府于应办善后事宜。随时详晰商议。务臻妥协。该抚仍须留心察看。傥经理稍有失宜。即当据实奏明另派。至宁波海口通商。事属创始。尤当妥为抚驭。务使民夷相安。不生衅隙。并督饬该管道府加意巡防。如有偷漏等弊。即当严行惩办。将此谕令知之。　　

○以通政使司副使黄琮、为太仆寺卿。　　

○予故江南寿春镇总兵官王锡朋子举人承瀚、以六部小京官用。　　

○甲寅。谕内阁、此次殿试。著派护军统领玉明、珠勒亨、在中左中右两门、认真稽查。当日分散题纸后。所有差使人员。一并散出。除校尉人等。应代携考具。随同士子出入外。其余官员闲杂人等。一概不准擅入窥探。如有不遵法令。私进禁门者。即行指拏交刑部治罪。嗣后每遇殿试朝考。均著该部先期奏派护军统领二人。在该二门专司稽查。　　

</div>
    <div class="pagination">
<a href="清实录道光朝实录_page724.html">上一页</a><span>...</span><a href="清实录道光朝实录_page720.html">720</a><a href="清实录道光朝实录_page721.html">721</a><a href="清实录道光朝实录_page722.html">722</a><a href="清实录道光朝实录_page723.html">723</a><a href="清实录道光朝实录_page724.html">724</a><span class="current-page">725</span><a href="清实录道光朝实录_page726.html">726</a><a href="清实录道光朝实录_page727.html">727</a><a href="清实录道光朝实录_page728.html">728</a><a href="清实录道光朝实录_page729.html">729</a><a href="清实录道光朝实录_page730.html">730</a><span>...</span><a href="清实录道光朝实录_page726.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
