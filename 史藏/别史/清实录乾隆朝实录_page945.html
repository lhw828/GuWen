<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 945 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 945 页/共 1860 页</h1>
    <div class="content">○谕、今年直隶各属。雨晹时若。秋收颇为丰稔。惟近京各州县中。上年被水之区。间有蝗蝻生发。虽经钦差大臣。及地方官。督率扑捕。于禾稼不致过损。而较诸他邑。收成终恐稍减分数。所有应徵额赋。若照例徵收。民力究未免拮据。著加恩。将道州、三河、固安、霸州、文安、大城、清苑、安肃、天津、静海、沧州、青县、交河等、十三州县。本年应徵钱粮。俱缓至来年麦熟后徵收。俾农民盖藏充裕。以资生计。该部遵谕速行　　

○乙未。太祖高皇帝忌辰。遣官祭福陵　　

○军机大臣等议覆、绥远城将军蕴著等奏、请将绥远城已裁副都统衙署。移建于归化城内。即作现在留驻归化城副都统衙署。其归化城所遗都统衙署。四所内。酌留一所。为都司把总衙署。其余所物料。添改驻劄营兵房屋。应如所请。至前抚臣鄂弼、议将归绥道。移驻绥远城。原为绥远同知仓库。改令管辖起见。今该将军等称、若将裁汰副都统衙署。改为道署。现据估需银一千九百余两。更多糜费等语。亦应如所奏。毋庸议。从之　　

○又议覆、围场总管齐凌扎布奏称。查围场八旗兵。每年派人赴京。支领钱粮。往返需时。偶值雨水。更滋糜费。应如所请。就近在热河道库。照数支领放给。但从前因路远不能按季给发。是以每年赴京统领一次。今改就近在道库关领。若仍照向例。每年一次。于兵丁生计未便。请嗣后每年分作春秋二季放给。查热河道库。并无余存银两。其每年备赏银。俱由户部领用。请交户部。于每年多运二万两。以为放给围场兵丁之用。仍将每季所领钱粮数目人名。咨报户部、理藩院、核销。其出缺、挑补领催马甲。仍照例按名咨报满蒙八旗查核。从之　　

○丙申。上奉皇太后幸卷阿胜境。侍早晚膳。至己亥皆如之　　

○遣官祭昭忠祠　　

○谕、前因湖北纵盗冤良案内。究出幕宾徐掌丝弟兄。卢培元等、盘琚多年。串通一气。与地方官交接往来。从中关通把持。为地方之害。此等劣幕。不可不明治其罪。因降旨李侍尧。熊学鹏。查拏解京审讯。今据李侍尧。已将徐掌丝之弟徐登三、卢培元等、拏获解京。而徐掌丝一犯。先经阿永阿等、递解回籍。乃黄冈县知县叶世度。捏称该犯患病。改用长解。现据熊学鹏奏到。业经将徐掌丝盘获。讯据该犯供称、系由叶世度。将长解公文。令其自持回籍。并无兵役解送。是该县改用长解之禀。并属欺朦上官。情理更为可恶。然则该犯之径行回浙。特未知有拏解刑部之信耳。倘稍有风闻。必致远扬。该县瞻顾同乡。玩视要犯如此。与徇情私纵何异。叶世度。著革职。拏交刑部治罪　　

○丁酉。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上诣皇太后行宫行礼　　

○御澹泊敬诚殿。扈从王公大臣官员、及蒙古王公台吉等、行庆贺礼　　

○赐扈从王公大臣。及蒙古王公台吉等宴。至己亥皆如之　　

○戊戌。吏部议覆、山东巡抚崔应阶参奏、单县知县叶道治。因本邑革职知州卢曰德。递呈不跪。出言不逊。即行杖责收禁。于通详文内。隐讳不报。有心朦混。应照例革职。得旨、已革知州卢曰德、自恃曾为职官。亲身赴县。递呈不跪。复于公堂辱骂。该县不容其豪横。尚有风力。叶道治、不必革职　　

○己亥。陕甘总督杨应琚奏、前因巴里坤、地土广衍。水泉敷裕。请饬该同知。于现在屯田之外。召募开垦。荷蒙俞允。随据同知佟禄、陆续开报商民认垦之地。共八千二百余亩。俱照水田之列。六年升科。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九十二


大清高宗法天隆运至诚先觉体元立极敷文奋武孝慈神圣纯皇帝实录卷之六百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。八月。庚子。陕甘总督杨应琚奏、巴里坤、因上年试种细粮。已有成效。今种麦稞豌豆。尤为蕃硕。商民认垦地三千四十余亩。照水田例升科。下部知之　　

○辛丑。秋分。夕月于西郊。遣显亲王衍潢恭代行礼　　

○上奉皇太后自避暑山庄启銮。幸木兰　　

○诣皇太后行宫问安　　

○是日、驻跸中关行宫　　

○壬寅。谕、今岁直隶各属。秋收颇为丰稔。前以近京各州县积歉之后。元气未能骤复。业经降旨。将本年应徵钱粮。缓至来年麦熟后徵收。复念本年借欠之耔种各项。则均应及时还官。而历年借欠耔种各项。又须完纳。新旧并徵。于闾阎生计。仍未免拮据。著再加恩。将霸州等七十七州县。自乾隆二十年。至二十七年。应徵历年借欠未完常社等仓。并米麦合谷七十五万余石。于本年十月起。分作三年带徵。以纾民力。该部遵谕速行　　

○是日、驻跸波罗河屯行宫　　

○癸卯。上诣皇太后行宫问安　　

○是日、驻跸张三营行宫　　

○甲辰。谕、据新柱等奏称、由阿克苏、前往叶尔羌。解送马匹。护军参领苏克栋阿等、带领兵丁。沿途尽心牧养。并无倒毙。全行送到。应请奖励等语。苏克栋阿等、解送马匹。并无倒毙。妥协送到。护军参领苏克栋阿。二等侍卫乌尔图。德兴。著交部议叙其兵丁三十二名。著酌量赏给钱粮　　

○浙江巡抚熊学鹏疏报、乾隆二十七年分、各州县具报开垦。临海县、地二十五顷二十五亩有奇。龙泉县、田一十七顷八十亩有奇。太平县、田地山塘三顷一十八亩有奇。太平、永嘉、平阳、三县。田地山塘园八顷九十七亩有奇。永嘉县、田二顷一十四亩有奇。江山、开化、二县。衢州所。田地一十七顷三十亩　　

○是日、驻跸阿贵图大营　　

○乙巳。上诣皇太后行幄问安　　

○行围　　

○谕曰、爱柱。不胜总兵之任。著来京候旨。所遗马兰镇总兵员缺。著国柱补授　　

○又谕、蒙古王公扎萨克台吉等、子弟及岁。有报部授职之例。杜尔伯特、王公扎萨克等、因不知此例。不经报部。今贝子根敦之子扣肯。既已及岁。著予以应封品给。赏戴花翎。车凌乌巴什。子弟内有及岁者。俱著照例报部授职　　

○又谕、据理郡王奏称、有宗室觉罗等、不系黄红腰带。交纳匪徒。入肆饮酒滋事一摺。宗室觉罗等、带用黄红者。原系表彰天潢。用昭尊尚。非常人可得而用。乃更易别色。与匪人往来交结。实属有玷宗室觉罗。著交宗人府。步军统领衙门。即行查出参奏。又称、八旗官员内。有不戴翎顶。入肆饮酒者。亦应严加察访。著交各该旗。及步军统领衙门。一并查拏。奏闻治罪。将此通谕八旗知之。寻奏、审明与宗室侍卫开泰、同入酒肆之和成额等定罪。得旨、所审尚未详悉。开泰等、擅入酒肆。或戴翎顶。或换衣帽。或出南城。或往戏园。殊不明晰。著原审大臣。另行审明具奏。开泰。系宗室。私往所管之汉侍卫李全家内。实属卑鄙。李全、将该侍卫班领、延请至家。咎亦难辞。著一并审明定议具奏　　

○调任贵州巡抚乔光烈疏报、都匀、铜仁、二府。广顺、一州。普安、瓮安、湄潭、天柱、四县。开垦额内额外田四十一亩有奇　　

○是日、驻跸海拉苏台大营　　

○丙午。上行围　　

○谕、前据舒赫德参奏、吏部文选司。不准刑部扣缺。竟行开选。并请将该司郎中何逢僖。瑚世泰章宝传等、暂行解任查讯。彼时朕以事关铨选。恐其中或有弊窦。是以降旨准行。交与陈宏谋。会同舒赫德。秉公查办。如果该司员等、实有应行参处弊端。陈宏谋等、自必将查讯情形。先行具奏。今已阅兼旬。未据奏到。看来尚无别项情弊。即将来有应行察议之处。谅亦不过罚俸而止。不至遂干罢斥。何逢僖等、俱系铨曹办事之员。今皆解任日久。恐胥吏等、转得因此乘间舞弊。何逢僖。瑚世泰。章宝传等、仍回本任办事。不必解任。其不准刑部留缺一事。仍听陈宏谋。舒赫德等、据实秉公查办　　

○又谕、留京办事王大臣等奏、据大学士史贻直之子史奕簪、史奕瓌、于九月初六日。扶榇归里。著沿途文武官弁。在二十里以内者。俱至榇前吊奠。并遣人护送。俾长途安稳早抵故里。其京师所赏官房。即著伊子居住。不必缴还　　

○刑部议覆、山东按察使闽鹗元奏称、各省督、抚、学政、盐政、暨藩、臬、两司书吏。并承差舍人等役。公然戴有金顶。请照违制律。杖一百。加枷号一个月等语。查各衙门书役。其吏典考满授职者。例得照职分大小顶带。其余大小衙门。未经考职书役。从未许其滥邀请嗣后。未经考职书吏。混戴帽顶者。照假冒职官。杖六十。徒一年。如本管官未经查出。照失于查察例。罚俸一年。倘有意故纵。即照徇庇例。降三级调用。至地方官。有能查出。亦照失于查察例。罚俸一年。若已经察出。或瞻徇情面。不即举报。该地方官。照徇情例。降二级调用。从之　　

○命赏御前侍卫端察、副都统职衔　　

○是日、驻跸呼鲁苏台昂阿大营。翌日如之　　

○丁未。世宗宪皇帝忌辰。遣官祭泰陵　　

○戊申上诣皇太后行幄问安　　

○行围　　

○军机大臣等议奏、据瑚尔起。从前奏请。将塔里雅沁回子百余人。遣往呼伦贝尔。教习索伦人等、挖沟种田。伏思索伦原以打牲为业。若使尹等专习耕种恐日久本业俱忘。于边境无益。请将遣去回子彻回。仍令伊等肄习打牲。再所遣回子皆系获罪人犯请免罪彻回。遣往伊犁种地。令国多欢量给路费。就近遣至乌里雅苏台交成衮扎布、遇解送牛羊之便。遣往伊犁。与种地回子。一并安插。从之　　
</div>
    <div class="pagination">
<a href="清实录乾隆朝实录_page944.html">上一页</a><span>...</span><a href="清实录乾隆朝实录_page940.html">940</a><a href="清实录乾隆朝实录_page941.html">941</a><a href="清实录乾隆朝实录_page942.html">942</a><a href="清实录乾隆朝实录_page943.html">943</a><a href="清实录乾隆朝实录_page944.html">944</a><span class="current-page">945</span><a href="清实录乾隆朝实录_page946.html">946</a><a href="清实录乾隆朝实录_page947.html">947</a><a href="清实录乾隆朝实录_page948.html">948</a><a href="清实录乾隆朝实录_page949.html">949</a><a href="清实录乾隆朝实录_page950.html">950</a><span>...</span><a href="清实录乾隆朝实录_page946.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
