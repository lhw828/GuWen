<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 106 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 106 页/共 505 页
  </h1>
  <div class="content">
   ○改丁忧陕西提督雷正绾为署任。赏银四百两治丧。　　

○以防堵不力。降河南河北镇总兵官牛浩然为副将以记名总兵官余际昌为河南河北镇总兵官。　　

○以直隶大名剿贼获胜。开复总兵官姜国仲暂革处分。　　

○以河南临漳等处剿匪获胜。复已革副将杨长春职。并赏还花翎。　　

○以山东攻克中村等处匪巢。予知府文彬以道员用。知县吴炳麒以知州用。并赏花翎。余升叙有差。　　

○以甘肃灵州解围。赏佐领吉星巴图鲁名号。道员侯云登骑都尉。朱纶等花翎。千总郭宗魁等蓝翎。余升叙有差。　　

○以剿贼迁延。革甘肃提督定安职。并逮问。　　

○予江苏丹阳阵亡通判林昌鋐祭葬世职。　　

○缓徵甘肃皋兰、固原、灵、平罗、河、狄道、渭源、靖远、陇西、安定、盐茶、安化、甯、甯夏、甯朔、碾伯、泾、崇信、灵台、镇原、二十厅州县暨沙泥州判所属被水被霜被风被冻地方新旧钱粮草束。　　

○甲子。谕议政王军机大臣等、本日明降谕旨。将耆龄补授福州将军。左宗棠补授闽浙总督。兼署浙江巡抚。并谕令耆龄即将所办闽浙两省防剿事宜。及所部各军。移交左宗棠接办。左宗棠接办后。耆龄即赴福州将军之任。左宗棠现驻浙省。军务正当紧要。其浦城防所。应即遴委大员前往。抑当如何接办之处。即由左宗棠酌度奏明办理。闽浙两省军务兵勇。均归左宗棠节制。耆龄所部广勇。并著左宗棠于闽浙军营内。选择善于驾驭之员。派令统带。如广勇实系不能得力。有害无利。即著左宗棠酌量撤遣。浙省系左宗棠兼辖省分。既兼署巡抚。尤责无旁贷。曾国荃仍统前敌之军。驻扎雨花台。一意相机进取。以图金陵。无庸以浙事为念。此时曾国藩巡江。谅已旋至安庆。仍著随时与曾国荃熟筹战守机宜。东南军务。惟在该督抚等戮力同心。通筹全局。共图挽救。国家异数酬庸。尤为地方择人起见。该督抚等谅能益矢公忠。以副委任也。福建省地方一切应办事宜。即著徐宗干认真整顿。妥为经理。左宗棠身任兼圻。遇有地方公事应行兼顾者。与徐宗干随时咨会办理。将此由五百里各谕令知之。　　

○又谕、有人奏、降众通贼。有碍直隶山东军务。请密饬翦除一摺。据称叛匪张锡珠等、以山东堂莘冠馆等县地方为巢穴。与直境偪近。往来甚便。必须东省捣其巢穴。直隶兵勇追剿夹击。方可聚歼。惟欲清东境。必须先除降众。该降众等均与张锡珠股匪为犄角之势等语。宋景诗等狼子野心。本非善类。现复由陕西擅回东省。招集党与通贼杀团。并戕害兵勇多名。致官军民团均受牵掣。不能专力剿贼。若复再事羁縻。恐该降众聚集益多。乘隙举事。愈难剿洗。僧格林沁现由亳州移师北上。计可行抵东省。著即相度机宜。将宋景诗雷凤鸣、设计调至大营。讯明正法。一面将所部降众。分别解散。其桀骜者。尽行摉捕。以清后患。惟宋景诗等耳目众多。恐其闻风远扬。豫为防范。僧格林沁务当不露声色。慎密将事。断不可稍有洩漏。致误事机。原摺著钞给阅看。将此由五百里密谕令知之。　　

○又谕、有人奏、京东一带。有骑马贼匪。持械行劫。游击毛文藻观望不前等语。卢龙迁安地方。毗连边要。竟有匪徒纠众行劫。地方官弁。宜如何严密缉捕。乃该游击毛文藻、闻贼不敢遽往。临事又复潜回。恇怯贻误。殊堪痛恨。现在新定章程。凡盗贼入境。文员当先陷阵。而武弁拥兵坐视者。一经查明。即应请旨正法。定例綦严。刘长佑到任伊始。无所用其回护。著即将摺内所指各情。认真查办。据实陈奏。其乘闲脱逃之匪。仍著饬令地方官悉数摉捕。毋留遗孽。原摺著钞给阅看。将此谕令知之。　　

○礼部以宗室会试中额请。得旨、取中二名。　　

○会福州将军文清来京。以闽浙总督耆龄为福州将军。　　

○以浙江巡抚左宗棠为闽浙总督。江苏布政使曾国荃为浙江巡抚。未到任前。以左宗棠兼署。　　

○以安徽按察使万启琛为江苏布政使。记名道马新贻为安徽按察使。　　

○免福建本年例贡果品。　　

○免琉球国遭风夷船进口货税。　　

○乙丑。谕内阁、前因光禄寺卿潘祖荫等奏参胜保自督办皖豫及陕西军务以来。跋扈贪污。欺罔无忌。种种劣迹。法难姑容降旨革职拏问。交刑部治罪。嗣因该革员到部派议政王军机大臣、大学士会同刑部审讯特以该革员情罪重大。必须审明确实。始足以彰国宪而重纪纲。本年二月闲。据给事中赵树吉奏、胜保罪状昭著。虽置重典。无以蔽辜。而该革员党与甚多。诚恐谣诼纷腾。危词耸听。请特申乾断。以正刑章。复经谕令原派王大臣等核实办理。嗣据该王大臣等、讯取胜保原递亲供呈览。与原参各摺件及陕省信函呈词。迥不相符。并声明摘录情节。再行驳诘。本日据该王大臣等将驳讯胜保亲供具奏。并据御史吴台寿奏胜保有克敌御侮保卫地方之功。无失地丧师贻误大局之罪。有私罪而无死罪。给事中赵树吉所奏实为过当。恳请持平办理各等语。胜保所递亲供多属矫辩。此次复行驳诘条款内。如逆首陈玉城之妻投河身死。并不将伊弟陈安城等即行正法。及安坐省城。按兵不动克扣军饷。纵勇殃民各情。该革员或称事出有因或谓原参失实。核其情节。殊难凭信。朝廷执法。一秉大公。断难据该革员一面之词。遽为定谳。况其被参被控各节如果属实。均有军营册籍地方文报。及营员官吏等可查。无难彻底根究。以成信谳。若如赵树吉所奏。遽将该革员明正典刑。固无以折服其心。若竟谓该革员过止一身。罪应末减。如吴台寿所奏。亦无以服天下后世。总之准情科罪。朝廷并无成见。惟须情真罪当。方足以定爰书而申宪典。著原派王大臣等、再将该革员被参各款内。应查文卷。应提人证。迅即酌量分别查提。无论已认未认。一并切实根究。质证明确。按律定拟。毋任执词狡展。吴台寿摺一件。并前交赵树吉摺一件。均著汇案核办。　　

○又谕爱仁、王茂荫奏审办员杨氏一案。检验骨殖。司员桂迓衡呈恳撤退。请饬刑部酌核知照。并请另派大员审拟一摺。此案员杨氏骨殖。经爱仁、王茂荫、督同委员司员仵作等细心检验。既无产死确据。何以桂迓衡呈称谋命诬节。事本相因。既非毒死。即系产死无疑。仍请照原案审结。实属挟有成见。自未便仍令承审。桂迓衡著即撤退。并著刑部将向来检验因产身死之妇。以何为凭。有无办过成案。详细查明。迅即知照爱仁等办理。仍选派熟悉案情司官二员。驰赴山西。随同审办。务期水落石出。以成信谳。爱仁等所请另派大臣赴晋审办之处。著毋庸议。　　

○谕议政王军机大臣等、爱仁、王茂荫奏、检验员杨氏骨殖。司员桂迓衡请照原案办理。并呈请撤退。请饬刑部酌核知照。并另派大臣驰驿赴晋审拟一摺。员杨氏骨殖。既经检验明确。并非毒死。亦非产死。何以司员桂迓衡云。既非毒死。即系产死无疑。欲照原案审拟。且所具呈词。大半为沉长材辩白。实属挟有成见。不可不撤至此案仵作检验该氏以顖门骨近右相连额角系浅黑色。无血晕。遂断为旧日疤痕该氏生前有无疤痕。仍应传提熟谙该氏之人细加诘问。方可凭信。沉长材往验之时。距杨氏之死。若干时日。亦可与盐垫死孩一节。互相印证。所究出之赃银一万两。究系何项使用。何人得受。必须一一根究得实。方能水落石出。著爱仁。王茂荫、悉心访询。是否另有别情。据实具奏。该尚书等承审此案。岂容置身事外。著俟刑部查核案据。另委司员到晋后。督饬该委员等细心研讯定拟。以成信谳。不得迁就了事。将此谕令知之。　　

○又谕、步军统领衙门奏、革员遣抱呈?被参冤抑一摺。前因耆龄奏、查出福建候补知府陈谦恩曾往绅士姚镜图家。挟妓饮酒并欠解税厘银至四万余两之多。又创立贴息名目。盘剥重利。当经降旨将陈谦恩革职。交耆龄等加以刑讯。严行究办。勒缴亏款。兹据该衙门奏称、该革员陈谦恩、遣抱告刘斌呈称闽省福州口及省外各处抽收税厘。系委员暨各道府督办该革员署福州府任内。所徵茶税。业已清完至借用洋商饷银。及息银补水。系由藩司委员会办。奉准贴给。绅士姚镜图母寿。该革员在署福防同知任内。尚未相识。并未往祝。乃被参案内。将业已解清奉准抵拨。及并未经手之款。均勒令赔缴。并将该革员原递未往姚镜图家祝寿亲供。勒改往祝字样等语。陈谦恩居官贪劣。声名平常。叠经被人参奏。此次所控各情。难保非惧罪畏刑。希图藉词抵赖。仍著徐宗干提集人证卷宗。秉公研讯。将该革员已徵未解各款。勒令照数赔缴。并鲁继周有无夜至陈谦恩寓所。传谕勒改字样各情。逐一查讯明确。按律定拟具奏。耆龄现已补授福州将军。此案即归徐宗干专办。无所用其回护。如陈谦恩所控各节。查明尽属虚诬。仍复饰词狡展。即著仍遵前旨。加以刑讯。毋稍纵。原呈著钞给阅看。将此谕令知之寻奏、姚镜图母寿。陈谦恩曾经往祝鲁继周催取亲供。该革员即画押供认。并非抑勒。其应缴各款。未据全完。现在按款清查。报闻。　　

○又谕、总理各国事务衙门奏、请饬禁止商船运济贼粮等语。据称自长江通商后。不但洋商惟利是图。易以米粮济贼。即内地商船。往往借竖洋旗。闯过关卡。暗以米粮运济金陵贼匪。近闻江北之米商船。任意装裁。运赴金陵销售。船上亦并不借竖洋旗。各关卡亦并非毫无觉察。而淮安等关分卡。希图收税里下河一带厘卡。希图抽取厘金。一经徵完厘税。即不问其所之各情。现在官军徵兵筹饷。规取金陵。朝廷日深悬盼。若有商船暗中济贼。攻剿安能得手。关卡厘卡各员。希图抽收税课。明知故纵。尤属贪小利而忘大害。实堪痛恨。著李鸿章、吴棠、督同淮安关监督妥议章程。将前项情弊。设法禁止。嗣后如再明知故纵。即著李鸿章、吴棠、将管理关卡监督。厘卡委员从严参办。毋稍姑容。将此由五百里谕知李鸿章、吴棠、并传谕永存知之。　　

○又谕、沈葆桢奏甯国逆匪。绕由青阳窜至东流建德。江省现筹堵剿等语。据奏江省防军。随同刘典剿贼于岩寺街。赣南道王文瑞击贼渔亭。均有斩获。休祁两路。可以无虞。而青阳兵守颇单。甯国之贼。绕由此路。窜至建德东流一带殷家汇等处地方。是江省信防稍松饶防更复吃紧。沈葆桢饬令参将韩进春、副将孙昌国、水陆各军。前往鄱阳毗境扼截。并催饬道员王德榜驰赴浮梁防所。以为堵御。所筹尚属周妥。并据奏称、接曾国藩函知甯国各逆西窜。已饬鲍超回军南陵青阳一带截剿。惟此时贼踪已至东流建德。鲍超一军。势难绕至贼前。如果江省防兵。布置得宜到处迎头堵剿。后路得有鲍超劲旅。跟踪紧蹑。当不难收前后夹击之效。著曾国藩即饬该提督之军。乘机追剿。并著沈葆桢严督饶防各路官军。探踪迎击。与鲍超之军。随时联络。毋稍疏虞。徽境之贼。虽叠经堵剿。而休甯尚未解围。尤恐贼因青阳一路不得逞志。乘闲由徽休之路。逞其图犯江境诡谋。并著左宗棠、沈葆桢、严饬徽属及信防各军。加意严防。毋稍松懈。本日又据总理各国事务衙门奏、请饬严禁商船运米济贼等语。著曾国藩督同各关监督等妥议章程。设法禁止以后如再明知故纵。即由该督抚将管理关卡监督委员。从严参办。毋稍宽贷。将此由六百里各谕令知之。　　

○又谕、严树森奏、皖豫捻逆。窜向东南。追剿情形。并驻扎黄州。就近调度一摺。捻逆陈大＜?氵喜＞等、由豫省窜扰光山。扰及麻城之白杲镇等处。经官文等调派总兵穆正春等进剿。该匪折向东南。现踞竹瓦店但店等处。严树森现已带兵出省。驰抵黄州之团风镇扼扎。就近调度。著官文、严树森、即饬舒保、成大吉等痛加遏剿。以收夹击之效。现在贼势偪近黄州。虽距武汉较远。而与皖省潜出太湖一带。壤地相连。深虑该逆蓄意东趋。与巢含和一带发逆。互相句结。严树森务当督饬诸军。绕出贼前。迎头截剿。毋得任贼窜入皖境。致滋蔓延。并著唐训方选派兵勇。激励乡团。于交界地方。严密堵遏。毋令贼踪阑入皖境。前因此股捻匪窜入鄂疆。谕令张之万、毛昶熙、饬令余际昌一军。会同楚师。合力攻剿。张之万等务宜不分畛域。饬令余际昌越境会剿。毋许观望迟延。致滋贻误。将此由六百里各谕令知之。　　

○又谕、前据多隆阿奏遵提罪犯谢开基及伊子谢顺、拟交大荔县监禁。并行文湖北派员提解。当经谕令即照所议办理。兹据严树森奏、谢开基两犯重辟。实属情真罪党。无待质审。而该犯频年在桐泌一带。屡图啸聚。党类甚多。远道派员往提。势须拨队押解。既乖政体。万一党类先通消息。致被中途截夺。流毒更无底止。所虑不为无见。著多隆阿即行知照瑛棨、饬令同州府知府、大荔县知县、速将谢开基凌迟处死。其子谢顺一犯。如讯不知情。律止缘坐。即由瑛棨按律定拟。多派兵役。解交襄阳府收审。原片著钞给阅看。将此谕令知之。　　

○予秦儒毛亨、明儒吕楠、从祀文庙。从江南道御史刘庆请也。　　

○丙寅。谕内阁、唐训方奏、旌别道守牧令。请将庸劣各员分别惩办一摺。安徽省频年寇患。户口雕残。亟须慎选贤能之吏。以挽颓俗而奠民生。唐训方于通省属吏中。留心察看。所称人地相宜。将来大堪造就之庐州府知府唐景皋、颍州府知府英翰、安庆府知府陈浚、署亳州知州李文森、署六安州知州何家骢、署定远县知县李益林、署灵璧县知县候补知府李衔华、署休甯县知县李蔚、均著交军机处存记。至安徽候补县丞石崇瑾捐纳道员改名石乾、行同鬼蜮。署祁门县知县史怿悠、贪鄙狡悍。补用知县谈燮和、奸险卑污。候补知县陈雨田、奸邪刁诈。均著革职永不叙用。署阜阳县知县候补同知莫嘉煦、糊涂卑鄙。补用知县景庆云、计便营私。补用知县沈镰、前署定远县任内刻民肥己。均著革职。署天长县知县文锡椿、庸行有亏。贪鄙不职。前因天长失守。业经革职著永不叙用。　　

○谕议政王军机大臣等、刘长佑奏、分军剿匪获胜筹防北路情形。咨催僧格林沁先赴直境各摺片。直隶窜匪。经官军击败后。复分两股。一由隆平等处向西北窜逸。一由平乡等处向南路奔逃。叠经徐廷楷等分路截剿。颇有捦斩。第该匪分合无定。踪迹飘忽。非分扎步队。扼其窜路。而以马队追剿。不足以制其死命。现在直省马队。尚嫌单薄。刘长佑初到直省人地究尚生疏。僧格林沁于北路情形。本系熟悉。而威望素著自能酌度缓急。先清畿辅之患。直隶股匪。巢穴虽在山东。然必须直隶贼踪净尽。刘长佑督兵扼扎边界。届时僧格林沁进兵东省。可无后顾之患。该大臣现在行抵何处。著即统带全军。迅赴直境。督兵攻剿。以期及早蒇事。毋为东匪牵掣。将此由六百里各谕令知之。　　

○又谕、刘长佑奏、直隶饷需支绌。请饬各省按月协拨银两等语。现在直隶剿办降众股匪。需饷孔亟。而僧格林沁已统带全队。移营北来。兵数益增。饷项愈绌。亟应豫为筹拨。以济要需。著晏端书、黄赞汤、沈葆桢、于广东江西两省。每月各拨银一万两。官文、严树森、毛鸿宾、于湖南湖北两省。每月各拨银七千两。徐宗干、英桂、于福建山西两省。每月各拨银六千两。各该省均著自四月起。无论何款。迅速如数筹拨。按期委员解交直隶。毋令缺乏。畿疆重地。关系紧要。官文等务当顾全大局。设法拨济不得以办理防剿筹款维艰。稍存诿卸也。将此由五百里各谕令知之。　　

○又谕、唐训方奏、办理善后。并蒙城剿捻获胜及请令马新贻署理庐凤道篆务各摺片。蒙城巨捻贾汶彬、现已歼除。而张总愚、程二老坎等、尚复稽诛。现在徐鷷等四营。驻扎蒙亳之交。王才秀亦驻蒙城。僧格林沁复派马步勇千名助剿。为数已不为少。如有余匪蠢动。或张总愚等大股回窜。著唐训方饬令该总兵等实力剿洗。赶紧扑灭。僧格林沁已督军北上。蒙亳一带善后事宜。唐训方责无旁贷。著相度机宜。悉心筹办。新抚各圩。降众过多。必须妥为弹压。方可消其反侧。至招集流亡。抚绥疮痍。尤宜加意安辑。毋令失所。临淮一带。现尚安谧。唐训方办理蒙亳地方事务。甚关紧要。不必急于折赴临淮。马新贻昨已＜??闲＞放安徽按察使。仍著驻扎蒙亳一带。督同英翰将颍宿等处剿抚各事宜。妥为清理。以期永远相安。方免流弊。将此由五百里谕令知之。　　

○又谕、瑛棨奏、沔县失守。汉中凤翔等府军情日紧一摺。另片奏、发逆围攻汉郡。势甚危急等语。现在汉郡军情。日见紧迫。而所调楚蜀各军。无一至者。设有疏失。后患曷可胜言。据瑛棨奏、接梁作楫周有全等来禀。以未奉本省劄饬。不敢出境援陕等语。著官文、严树森、懔遵前旨。速饬李云麟会同梁作楫等督率所部。驰赴汉中援剿。毋得稍有迁延。致干重咎。并著骆秉章遵照叠次寄谕。先其所急。迅饬周达武督勇星驰赴陕。会合汉郡诸军。尽力剿洗。毋稍推诿。贻误事机。甎坪厅城。复经邱振家等带勇收复。该团总屡著战功。著瑛棨饬令邱振家等、随时激励团勇。协助官军剿贼。如果续有劳绩。即著该抚据实奏请奖励。王梦麟折回后。曾经谕令赶紧前赴凤翔。该郡被围已久。情形益紧。著瑛棨飞催雷正绾、迅由盩鄠一带。节节埽荡。直抵凤郡。瑛棨毋得以防守省垣疏通饷道为词。致雷正绾再有牵掣。不能克期进剿也。沔县业经失陷。略阳又复告警。该抚疆寄躬膺。责无旁贷。何以毫无布置至此。并著妥筹兼顾。毋得再有贻误。将此由六百里各谕令知之。　　

○又谕、毛鸿宾奏黔省苗教各匪。复行句合起事。现派兵勇越境援剿一摺。贵州雷教各匪。叛服无常。最为楚南边界巨患。此次思南石阡等处。苗教各匪。句结起事。而铜仁之降匪萧汶魁、相继复叛。扰及印江思州镇远施秉各属。黔省下游。几于无处非贼。毛鸿宾现派总兵周洪印等移师大鱼塘。扼要驻扎。并令参将杨洪明一营。驰赴铜仁会剿。知府戈鉴、副将滕加洪、各守要地。所筹均极周密。即著督饬周洪印等军严密布置。乘贼初起之时。会合黔省官军。迅图扑灭。以靖疆宇。上年楚军越境援黔援粤。所向有功。具见该抚不分畛域。办事认真。此时所派各军。皆系得力劲旅。谅必能奋勇杀贼。保境恤邻也。毛鸿宾另摺奏、湖南厘金。办有成效。请仍照旧经理等语。所陈均系实在情形。即著照旧办理。毋庸另议更张。该抚仍随时认真稽核。毋令日久弊生。以收裕饷便民之效。将此由六百里谕令知之。　　

○又谕、韩超奏、逆匪窜扰江内。经官军截击全胜。内江肃清一摺。逆匪何二强盗。纠约苗匪窜入江内。占踞黄精大小顶卡。四出分窜。经总兵罗孝连等督队先后击退。攻克贼巢多处。该匪悉窜外江而去。韩超现已分派各军。过江进剿。即著严饬各路兵勇。乘胜追剿。并饬各该地方文武所辖地面。派团一体堵御。务将贼氛迅速埽荡。毋任再至内窜。本日据毛鸿宾奏、黔省苗教各匪。分股窜扰铜仁思州青溪等处。下游各郡。几于无处非贼。毛鸿宾已饬总兵周洪印等移师大鱼塘。就所部抽拨参将杨洪明一营。驰赴铜仁。与黔省官兵。联络防剿。著韩超迅饬黔省带兵将士。与杨洪明会合夹击。痛歼丑类。张亮基现在尚未到黔。韩超责无旁贷务宜振刷精神。严督各路将士。迅埽贼氛将此由五百里谕令知之。　　

○又谕、韩超奏、前任思州府知府高振洛前署玉屏县知县候补同知直隶州陆用康、前署毕节县知县候补同知汪金麟、经田兴恕先后奏参革职。高振洛、陆用康、于被参后。在思州镇远一带。带团剿匪。叠次获胜。勤奋出力。汪金麟于上年匪窜遵义黔西时。该革员募练集团。赴乌江一带堵击。斩获甚多。尚知愧奋。均请开复原官等语。所奏是否可凭。著张亮基确切查明。详晰具奏。韩超原片。著钞给阅看。本日据韩超奏逆匪何二强盗经官军击退。江内地面。一律肃清等语。著张亮基到省后。即将该省现办军务情形。迅速详细奏闻。将此由六百里谕令知之。　　

○改丁忧甘肃提督马德昭为署任仍留陕西剿贼并赏银四百两治丧。　　

○以江西弋阳县捐输团练。永广学额三名。　　

○以陕西省城防守出力。赏道员德纯游击刘科甲等花翎。知县王浩等蓝翎。余加衔升叙开复有差。　　

○以贵州节次克复城池暨防剿出力。赏守备莫芝茂等花翎。县丞张炳坤等蓝翎。余加衔升叙有差。　　

大清穆宗继天开运受中居正保大定功圣智诚孝信敏恭宽毅皇帝实录卷之六十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年癸亥。三月丁卯。谕内阁前署漕运总督江甯布政使王梦龄曾于咸丰十一年十一月闲令其来京以五品京堂候补。迄今已逾年余。该员尚未抵京显系任意延宕。王梦龄著即勒令休致。　　

○又谕前因侍卫吉勒图善在都兴阿军营纵容兵丁聚赌。并将委参领德寿等擅行鞭责。当照兵部所议。即行革职。并不准其留营。兹据都兴阿奏称、吉勒图善自被参后尚知愧奋。该革员兼有公中佐领可否以佐领留营差委等语、四等侍卫吉勒图善业经革职。其所兼公中佐领。已一并革去。该革员任性妄为。难期得力。著仍遵前旨。不准留营。以肃营规而惩顽劣。　　

○又谕曾国藩奏遵保堪胜水师总兵人员一摺。记名总兵王吉、彭楚汉、周惠堂、谭胜达、均著交军机处记名。遇有水师总兵缺出请旨＜??闲＞放。　　

○又谕、曾国藩奏、逆贼窜陷浦口江浦两城。并桥林要隘李世忠引咎自请革职撤去勇号据情代奏并曾国藩自请议处一摺据称九洑洲浦口各营自被粤逆围攻后粮路梗塞。军火无继贼党骤增二万余名四面环攻。该将弁等堵御两昼夜。势难再振遂将浦口各营撤回江浦城内该逆绕城密围城中食尽。火药又罄该将弁等冒死溃围而出其桥林营盘。复被贼众六七万开放巨炮。轰塌炮台缘梯直上并踰濠越墙而进守将邱昌良身受重伤退至大胜桥以致江浦浦口桥林被陷。李世忠具呈自请革职撤去勇号不准留营另请派员接办据情代奏请旨等语。李世忠以提督大员办理浦口等处防务。不能竭力固守。以致营盘被陷咎实难辞。即照其自请。予以严谴。亦所应得。惟念该提督此次失守各营实因粮尽援绝。众寡不敌。尚非有心贻误。上年攻克六合等城。颇著战功。该提督业因另案革职留任。著加恩撤去帮办军务免其革职。以示薄惩。该提督叠经朝廷恩施逾格始终保全。嗣后务当奋勇杀贼立功。坚守滁州六合等处毋令贼扰以赎前愆。曾国藩节制江浙提镇各员不能申明约束。先事筹防。致令江浦等城失陷。实属调度无方。著交部议处仍著该大臣严督李世忠在营各将弁。明定赏罚。迅图恢愎。毋任稽延寻吏部议、曾国藩照不应重公罪例降二级留任。从之。　　

○谕议政王军机大臣等、曾国藩奏、贼渡九洑州攻陷浦口江浦两城及桥林要隘。并密陈李世忠挟贼自重情形请撤去帮办军务仍准留营及皖南逆匪上窜阑入江西之彭泽鄱阳境内各摺片李世忠桀骜不驯。平日拥众自雄断不肯遽释兵柄诚如该大臣所奏该提督自请革职不准留营之处。未必出于至诚现在江浦等城隘被陷伪忠逆复率众猛扑石涧埠营盘江北军情正当吃紧天六一带。防剿亦不可松劲若竟准李世忠所请。则该提督转得置身事外。将来接统其众者。或暗与贼通。或公然犯顺。李世忠皆得诿为不知。朝廷又岂能无故加之以罪。此等诡谋该大臣想亦知之甚悉。已明降谕旨。将李世忠撤去帮办仍留本任。并将曾国藩交部议处矣。本日据都兴阿等奏称贼窜江浦之时。驻防豫胜营兵勇被贼掳去者不少。今拟窜蒋坝图犯里下河之举即系此起投贼之勇拟为引导等语。是其自陈竭力苦战情形恐不可信。且其呈称桥林守将邱昌良家眷尚在该处。营陷后该将因受伤退至大胜关各等语。现在邱昌良家眷是否尚在贼中。大胜关偪近雨花台大营。邱昌良何以到彼养病。有无侦探诡谋。必须加意查察。此时发逆纷窜江北原未可激之生变。另起一波。而尾大不掉终为异日之患。曾国藩前有李世忠部卒疑贰。且不善战激变亦不足虑之奏。谅该大臣已有成算在胸。嗣后李世忠之举动。务须随时诇察。其如何设法钤制之处。惟在该大臣随时相机办理。不为遥制。皖南大股逆贼由建德阑入彭泽鄱阳。鲍超改旆渡江。既不克赴援景镇即曾国藩所调之喻吉三李榕各营亦落贼后江省素无大支劲旅。恐不足以御兹狂寇江忠义一军计日亦应东下著该大臣一面飞催前进一面酌量情形如果届期巢含等处兵力足敷剿办。此军即可令其改道驰赴饶州一带迎头截击。如贼已窜入腹地能否饬调该提督驻师江境相机进剿并饬喻吉三等拔营追蹑。俾与江省各军收夹击之效。均著该大臣迅筹办理。江省为浙皖诸军后路。关系东南大局。该大臣身膺重寄谅能妥筹援应。与沈葆桢共相维持。不至有误事机。密片著留中。将此由六百里密谕知之。　　

○又谕、都兴阿等奏、水师剿贼获胜兼陈陆路军情。并请＜??闲＞派大员督办粮台各一摺另片奏。游击李世恒索饷滋事。派员赴泰查办等语扬防水师于上游之七里洲等处。下游之圩塘各港口叠获胜仗。而上自包港。下至江阴石牌处处均有贼踪。时思北窜亟应严密防范著都兴阿等督饬上下游水师统领实力梭巡相机剿截。如下游情形吃紧。即著富明阿驰赴靖泰一带严防。毋得稍涉松劲至江浦之贼。议欲分股窥犯仪扬牵掣我军余逆悉由和州等处合窜蒋坝从里下河后路包抄是逆情诡谲。将图大逞。且拟窜蒋坝之举。即系豫胜营投贼之勇。拟为引导。尤不可不加意严防本日已将吴棠补授漕运总督并明降谕旨将江北军务地方一切事宜均仍归吴棠节制该漕督责无旁贷。所有蒋坝等处要隘即著吴棠严饬在防将士实力扼守。不得稍涉大意。都兴阿等仍随时会筹防剿。保全完善要区。是为至要。许道身既呼应不灵已降旨毋庸办理粮台。以乔松年补授江甯藩司专办江南北粮台矣。专摺奏事一节。体制未协且恐他处粮台纷纷效尤。所有粮台应办事宜乔松年宜随时禀商吴棠都兴阿等即由吴棠陈奏。以一事权。该藩司虽专办粮台遇有地方应办公事。并著禀商吴棠实力经理整顿一切。毋许推诿北渡难民。露宿江滩颠沛流离。情殊可悯第人数较众。恐易聚而生事。仍著都兴阿、吴棠等、饬属妥为办理应拊循者加意拊循。应船诘者严加盘诘务令难民不至失所。而奸宄不能溷迹。方为妥善江北粮台。专供扬防军需。乃李世忠营中游击李世恒。胆敢在泰需索军火带队赴台开放洋枪藉端滋扰。实属目无法纪都兴阿等现派副将刁经明等前往查办。即著饬令认真严查。将为首滋事之人。即行正法并将李世恒拏获严讯。按照军法从事。以儆凶顽将此由六百里谕知都兴阿、富明阿、吴棠、并传谕乔松年知之。　　

○礼部以会试中额请。得旨、满洲取中七名。蒙古取中二名。汉军取中五名。直隶取中二十名。奉天取中三名。山东取中十八名。山西取中七名。河南取中十九名。陕甘取中六名。江苏取中十四名。安徽取中七名。浙江取中十一名。江西取中十七名。湖北取中十一名。湖南取中八名。福建取中八名。广东取中十二名。广西取中十一名。四川取中五名。云南取中三名。贵州取中三名。　　

○实授江南江甯布政使吴棠漕运总督。仍节制江北军务。　　

○以两淮盐运使乔松年为江南江甯布政使。并办理江南北粮台事务。
  </div>
  <div class="pagination">
   <a href="清实录同治朝实录_page105.html">
    上一页
   </a>
   <span>
    ...
   </span>
   <a href="清实录同治朝实录_page101.html">
    101
   </a>
   <a href="清实录同治朝实录_page102.html">
    102
   </a>
   <a href="清实录同治朝实录_page103.html">
    103
   </a>
   <a href="清实录同治朝实录_page104.html">
    104
   </a>
   <a href="清实录同治朝实录_page105.html">
    105
   </a>
   <span class="current-page">
    106
   </span>
   <a href="清实录同治朝实录_page107.html">
    107
   </a>
   <a href="清实录同治朝实录_page108.html">
    108
   </a>
   <a href="清实录同治朝实录_page109.html">
    109
   </a>
   <a href="清实录同治朝实录_page110.html">
    110
   </a>
   <a href="清实录同治朝实录_page111.html">
    111
   </a>
   <span>
    ...
   </span>
   <a href="清实录同治朝实录_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
