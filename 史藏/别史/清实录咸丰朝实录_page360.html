<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 360 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 360 页/共 502 页
  </h1>
  <div class="content">
   ○又谕、王懿德等奏、官军剿匪获胜、克复县城一摺。江西逆匪窜踞福建光泽县城。经护理参将顾飞熊、副将贾开泰等。督率员弁兵勇。订期围剿。都司武明良。由南门督勇先登。毙贼一百余名。已革署参将禧禄、由西门进攻。毙贼百余名。其西南贼匪。被兵勇杀毙无数。将县城克复。其窜踞邵武之贼。亦经顾飞熊、督兵驰往攻剿。歼毙甚众。剿办尚为得手。著该督等、督饬将弁。乘胜进兵。规复邵武府城。尽歼丑类。　　

○又谕、江国霖奏、剿办广西匪徒、克复梧州一摺。广西匪徒。窜踞梧州府城。匪船数百只。图窜东境。广东提督昆寿、督带师船陆勇。于三月初旬泝流迎剿。已革梧州府知府陈瑞芝等、自募潮勇。分起前进。三月十七日。水师先于德庆州河面接仗获胜。副将卫佐邦等、绕道迎击。二十七、至四月十一等日。封川各属文武。分投堵剿。叠有斩捦。将该匪江口炮台焚毁。并攻破白田村、社学岭等处匪巢。杜其牵掣。水陆大兵。遂由封川前进。毙贼一千余名。匪犹抵死抗拒。官军扬帆直上。炮无虚发。匪艇破碎漂流。悉被夺获。梧城群贼。弃台而走。十八日寅刻。遂将府城克复。著昆寿、即饬水陆将弁、会合广西兵勇。将柳浔各属匪徒、一律埽平。毋留余孽。所有出力文武员弁绅士。著黄宗汉查明保奏。候朕施恩。阵亡兵勇。著查明请恤。　　

○谕军机大臣等、本日据江国霖奏、克复广西梧州。并请提关税三十万两充饷各摺片。此次克复梧州府城。昨据罗惇衍等奏、江国霖任用史朴。几至误事。全赖提督昆寿、已革知府陈瑞芝等、水陆并进。得以成功。即据江国霖本日所报。亦多系昆寿调度。而该革员辄以督办筹画自居。显系攘功掩罪。所有出力人员。已明降谕旨、令黄宗汉查明保奏。著即严核功罪。分别奖惩。其应请恤之兵勇。及从前叶名琛未经查核之文武下落。均著黄宗汉速查具奏。至应需兵饷。前据柏贵奏拨。业经准动银三十万两。昨罗惇衍奏、复与绅士黄乐之等、劝捐银十八万两、以济西饷。业已将次缴齐。此次江国霖续请之三十万两。应否如数动拨。并著黄宗汉酌量动用。固不可使西饷缺乏。亦不得任听滥支。至梧州克复后。柳州浔州等处。尚有匪踞。蒋益澧所部湘勇。已抵广西。想湖南所备战船。亦可陆续驶到。著劳崇光、即饬该员督同将弁。迅由柳州、象州、一带节节埽荡。直抵浔州。与广东援师、会合夹击。以期肃清边圉。该抚务当乘此机会。迅图进剿。毋失事机。将此由六百里各谕令知之。　　

○又谕、官文、胡林翼奏、请饬调江西下游之师、就近援剿浙江等语。浙省自处州失守。衢州东门外营盘复陷。贼由缙云、窜入永康、武义、并从间道窥伺诸暨。军情实属紧急。李续宾克复黄安、麻城。已带兵追剿潜太贼匪。不能赴援浙江。惟据官文等探闻、江西建昌亦已收复。祇有吉安一府未复。现有曾国荃、刘鸿翱等军。足敷剿办。萧启江所带之勇。均久经战阵。其张运兰、王开化、刘芳贵等、所部勇丁。亦多精锐。统计各军。不下万余。且距浙省程途较近。著耆龄即饬萧启江、张运兰、王开化、刘芳贵等、各率所部兵勇。就近由祁门、甯国、一路兼程前进。驰援杭州。绕出贼前。竭力堵剿。石逆现踞常山。其锋甚锐。该抚务饬该将弁等、并力攻剿。歼厥渠魁。是为至要。将此由六百里谕令知之。　　

○又谕、前因安徽临淮关被陷。谕令袁甲三毋庸赴徐。即带兵勇驰赴临淮。本日据奏、现由鹿邑赴徐。是前次谕旨尚未接到。此时捻匪势在北趋。自应先其所急。以固北路藩篱。袁甲三谅已遵旨折赴临淮。即著督带兵勇。迅速进攻。并随时知照胜保、会合夹击。其陕甘兵一千名。仍著袁甲三调赴该营。择要驻劄。另片奏、请饬郑魁士速赴徐宿协剿等语。郑魁士、因江南带兵大员。多拨往浙江。业经和春调往江南。不能改赴临淮。此时徐州已无贼踪。如伊兴额、史荣椿、各军。均可酌量调拨。以资策应。总以收复临淮为第一要著。袁甲三、务当与胜保、悉心筹画。毋误事机。将此由六百里谕令知之。　　

○又谕、内阁侍读学士王金镕奏、天津夷务。现在议抚。抚议成。则沿海通商地方。宜杜其联络匪类为患。不成则剿。亦宜防其于败衄之余、突往他处报复等语。＜口英＞口□佛等夷。在津坚请江面通商。经桂良等、允以军务完竣、再行商办。该夷复请于镇江先立马头。亦尚未允许。但其蓄心欲入长江。殊为叵测。至所请他款。亦多窒碍难行。一旦决裂。必致用武。上海夷船辐辏。货物所聚。该夷有所顾惜。或不致于窜扰。惟联络匪类。阴图占踞。诡谋亦在意中。著何桂清、赵德辙、饬属体察情形。除商人有交易事件。不能不听其往来。此外军民人等。应如何严密防范。绝其句结。即著妥定章程办理。前次夷人投递照会。据赵德辙奏、拟往昆山相见。而该夷已由泖湖径赴苏州。闻黄浦江船户人等。类皆闽广匪徒。结党盘踞。夷人之敢于直入内地。未必非若辈为之导引。著何桂清等、豫为晓谕。此后夷人有投递文书、求见官长等事。务于上海守候。由该道等指示程途。毋许自行闯入内地。至黄浦江内渡船。亦应豫为晓谕。加之约束。消患未萌。其长江入海之处。以圌山关、鹅鼻觜、为锁钥。从前伊里布、曾有沈石以拒夷船之计。未行而镇江失事。并著派员查勘情形。能否密为布置。以免临事周章。又彼时上海失守。于昆山内河沉船下石、以防夷船内窜。是否可以仿行。并著斟酌办理。将此由五百里谕令知之。　　

○又谕、桂良、花沙纳奏、呈递俄咪两夷条约、并历陈＜口英＞口□佛所请、不得不从权允准一摺。桂良等所称、以后但当卧薪尝胆。力图补救。岂知和约已定。如何补救。即自请治罪。何补于事耶。俄咪条约内。均有进京一条。皆无久住京城之说。＜口英＞口□佛两夷。岂能偏准。桂良等、既言不妨权允。亦当与之约定。来时祇准带人若干。到京后祇准暂住若干时。一切跪拜礼节。悉遵中国制度。不得携带眷属。如咪夷条约内所载、每年不得逾一次。到京不得耽延。或由陆路。或由海路。不得驾驶兵船进天津海口。小事不得援引轻请。从人不得过二十名。上京时先行知照礼部。公馆自由中国豫备。＜口英＞夷若能照此。亦有可允。若必欲住京。则前此业经谕及。必须更易中国衣冠。谅该夷亦所不愿。其人数、时日、及礼节事宜。总须照咪夷约定载入条款。方可允准。至镇江通商。原许其军务完竣后商办。口□佛夷所请之金陵。现为贼踞。不能即议通商。镇江亦未便先立马头。仍许其俟长江一律肃清。各路军务告竣。再行定议。天津一处。该夷必欲以登州、牛庄、相易。牛庄究近京畿。且为东三省货物总汇。惟登州尚可酌办。但须载明只准货船来往。不得于岸上建立夷楼。不得携带器械。驾坐兵船。以上三条。如其照议。即可将条约呈进。该夷原约。既不肯更改。即作为中国所添条款。与之更约。彼所要请。我已准至数十条。我国所定不过三条。岂能拒绝。阅俄国清字照会。有住京、及行驶内河、已为阻止之语。何以桂良等仍以为请。恐系李泰国辈、从中播弄。口□额口□尔唫、与中国人、彼此语言文字、均不通晓。遂至任其所为。俄使既有此语。即可托其践言。以破此疑义。况该使臣方以不能力阻＜口英＞口□佛为抱歉。只此三条。又非更改已成之款。必当代为妥议。另寄信谕旨一道。即宣示俄使可也。将此由六百里密谕知之。　　

○又谕、桂良等奏、俄国使臣呈递照会一摺。阅所递文内。深以不能力阻＜口英＞口□佛为抱歉。具见和好之心。据称不患道远。仍欲遣人前来教习技艺。修造炮台等事。该使臣既有备送枪炮、代为转圜之美意。朕已嘉其恭顺。实非他国可比。惟既受其器械。已见悃忱。若再令其远劳跋涉。为中国出力。非所以示怀柔。可告以毋庸派员前来。既致送枪炮一节。大皇帝已深为嘉许。若必肯出力。则再向＜口英＞口□佛将此次三条代为说合。较之派员教演枪炮。修理炮台。尤深嘉悦。该使臣感激果出至诚。自当再向＜口英＞口□佛说合。将此三条令其议定。至所请即发回文之处。俟拟定后再当封发也。将此谕令知之。　　

○以肃亲王华丰、署正黄旗蒙古都统。　　

○赏广东省补行乙卯科乡试年老诸生容斐如等三人、举人副榜有差。　　

○以克复湖北黄安麻城县城。开复同知何忠骏、顶带。予阵亡千总陈定发、把总黄东海、贺福堂、外委龙长银、廖鹏程、刘芳林、周有亮、唐云华、李正和、萧意扬、殷洪发、祭葬加等世职如例。披甲富明阿优恤。　　

○癸巳。内阁钦奉朱谕。前据惠亲王等奏、请将耆英照军法从事。因命解京严讯。嗣讯具供词。复令恭亲王奕等、秉公定拟。兹据奏称、耆英不候谕旨。糊涂冒昧。酌拟为绞监候。朝审时入于情实。所拟尚无不协。惟其声叙获咎之由。殊非诛心之论。不得不明白宣示。耆英以负罪之员。复加擢用。原冀其收效桑榆。于事有济。况该员陛辞时。面奏力任其难、看奴才造化若何。似非昧良昏愦者。且于四月二十七日抵津后。即有寄谕、令其不必与桂良等附合。稍涉拘泥。俾其自展谟谋。作为第二步办法。朕用耆英。不可谓不专。保全之恩。不可谓不厚。及桂良等奏、请令该员回京。朕料耆英断无不知之理。尚恐稍掣其肘。寄谕、仍留津自酌办法。耆英苟有天良。能无汗流浃背乎。讵该员拜摺后、即擅自回京。藉称面陈机要。试问果有面陈。曷不单衔密奏。又云难于形诸笔墨。何以接奉留津之旨。又匆匆具摺。试问摺供之外。尚有何机要乎。屡次琐渎。不过为一首领计。况该员供摺内、非尽无可采之语。未深悉底蕴者。尚觉情轻法重。不知所说办法。朕与诸臣早经议及。况出诸他人则可。出诸耆英之口则不可。何则。盖耆英乃局中人。既有所见。自可施为。岂有同办一事。不能补救于事前。徒有成说于事后。若谓该夷所忌。惩办正堕诡谋。盖耆英藉兹自白乃心。不徒尽涤前愆。且欲诿过于人。居心尤不可问。自料擅离差次。议止罢斥。正遂其身谋。优游于家。久蒙知遇。忍出此耶。且迹其心匪特此也。同桂良、花沙纳、商允照会。相对泣于窗下。朝不知夕死。不闻其恪遵前旨。另设良图。迨去津时。与花沙纳云。恐此去人心惶惑。作为因差暂离津郡。抵通接奉寄谕。又不闻赶紧折回。抽身惟恐不速。等朕旨于弁髦。处处巧诈。有意欺罔。即立与骈诛。百喙奚辞。惟惠亲王等原参。未免过重。即肃顺所奏。仍拟正法。亦未为是。朕之交议。正因其罪重。欲廷臣衡情酌断。暴白于众。若仍予正法。何必解京。又何必定拟。且谓其苟延岁月。傥以病亡获保首领。比拟更属不伦。此乃盗案内断语。难妄加诸耆英。朕数日详酌。欲贷其一死。实不可得。即照奕等所拟。朝审时必予句决。尤觉不忍弃之于市。不得已思尽情法两全之道。著派左宗正仁寿、在宗人绵勋、刑部尚书麟魁、迅即前往宗人府空室。令耆英看朕朱谕。传旨令伊自尽。以示朕饬纪加恩之至意。　　

○谕内阁、耆龄奏、官军进剿建昌逆匪获胜、收复郡城一摺。逆匪占踞建昌府城。即选道张运兰等、督兵攻剿。适南丰败匪。纠众回窜。经守城官军剿洗净尽。张运兰等得一意进攻。四月初九等日。于磁圭赤家山地方。分剿获胜。官军节节进偪。贼众于新丰地方死拒。二十三日。被剿溃败。城内出援之贼。复被击散。官军于二十四日收复郡城。前后杀贼无算。在事员弁等、著有微劳。自应量予鼓励。由江西派出员弁。著耆龄查明保奏。由湖南派往员弁。著骆秉章查明保奏。另片奏、东乡踞城之贼。被候补知县黄振成、屡次击败。于四月二十三日克复县城等语。所有在事出力员弁。并著耆龄查明保奏。　　

○谕军机大臣等、俄夷欲备送枪炮。曾经降旨准其收受。其欲令人来教导技艺。躧看矿苗。本月初十日。谕令桂良等、婉言回覆。乃昨日桂良等片奏、俄夷遣使来言。仍以教习枪炮之事、必须允准。且该夷清字文内。有欲派员进京、绘出炮台式样、并指引修筑等语。其初十日所奉谕旨。桂良等曾否告知该夷。此次接到该夷来文。曾否答复。如何措词。著即迅速具奏。将此由六百里密谕知之。　　

○以收复江西建昌府城。予知州黄秉珍等、升叙有差。玉山陈亡监生颜禄泳等、赏恤如例。　　

○甲午。谕内阁、礼部尚书衔前任礼部侍郎杜堮、品行端方。学问醇粹。嘉庆年间。由翰林洊升内阁学士。蒙皇考宣宗成皇帝擢任侍郎。出典文衡。服官三十余年。持躬清正。办事勤慎。引疾后复蒙御赐扁额。并因重赴鹿鸣筵宴。赏给头品顶带。加太子太保衔。以示光荣。朕御极之初。复亲颁宸翰。赏赉优加。伊子追赠大学士杜受田、前在上书房辅导朕躬。深资匡弼。嗣于江苏差次病故。复推恩其父。晋秩尚书。赏食全俸。洎寿登九袠。晋加太傅衔。赏戴花翎。以示优礼。方冀克享期颐。用作熙朝人瑞。兹闻溘逝。悼惜殊深。著赏给陀罗经被。派贝勒载治、即日带领侍卫十员。前往奠醊。加恩晋赠大学士。即照大学士例赐恤。并赏给广储司银一千两经理丧事。本月二十三日。朕亲临赐奠。伊曾孙杜庭珏、杜庭璆、著吏部查明。俟及岁时带领引见。候朕施恩。应得恤典。该衙门察例具奏。用示朕笃念耆臣。优加恩眷之至意。寻奏上。予祭葬。谥文端。　　

○谕军机大臣等、英桂奏、楚匪阑入光商、并豫军不能分拨一摺。昨据官文等奏、湖北官兵。连次克复黄安、麻城、李续宾、已移得胜之师、前往商城地界。越境追剿。光商一带。自应添兵夹击。以防北窜。英桂等现将驻劄鹿邑之马步兵勇、拨往救援。并将陕西官兵一千名、及罗山练勇七百名、均拨归邱联恩调遣。著即饬令该镇、合力堵剿。并饬该地方官、召集团勇。协同剿办。务将窜匪悉数歼除。毋令滋蔓。至怀蒙捻匪。回窜雉河。朱连秦一军。著仍驻亳州防剿。徐州境内。已无匪踪。前经谕令袁甲三攻剿临淮。其归陈所属。堵御未容稍懈。鹿邑存营之兵尚有二千名。著该抚等严密布置。毋稍大意。将此由六百里谕令知之。　　

○又谕、前因罗惇衍等奏、夷人出城侵犯乡村。团勇迎击获胜。当谕令黄宗汉、不可阻遏民团。祇可作为局外调停。本日据朱凤标、匡源、沈兆霖奏称、粤民业经开仗。讐隙已成。请饬罗惇衍等、一意进攻。并将出力勇目。速行保奏等情。所奏各情。与前谕罗惇衍等、兵端既起。不能再有顾惜。适相符合。但朱凤标等、尚未知天津抚局已定。现在＜口英＞口□佛二夷。业已与桂良、花沙纳、议定条约。夷船已陆续开行。广东省城。已许退还。似无须再加攻击。未知黄宗汉到粤后。罗惇衍等办理如何。傥业已进攻省城。或经克复。或虽未克复。而民心激于公愤。其势不能歇手。只可仍听进攻。不必阻止。若尚未攻城。或该夷守御严密。攻城难操胜算。即著毋庸进攻。俟该夷退出交还。免致于就抚后更生枝节。著该督与该侍郎等、熟商妥办。其有夷人闯入村庄、肆行抢掠者。仍由民团剿捕。不可加之阻抑。以顺舆情。柏贵现在告假。已明降谕旨、令毕承昭署理广东巡抚矣。朱凤标等摺。著钞给阅看。各国所定条约。俟桂良奏齐后。再行录寄。将此由六百里密谕知之。　　

○又谕、据都察院奏、江苏捐职从九品贺庆昇、以土豪徐嶙、仗义父为徐州道。句匪何廷元、并徐勋等、在高塘沟集为首结捻抢掠。屡次将伊家焚抢。伊与祖母李氏被执。伊祖母旋即自尽、伊叔祖贺彦清。被殴毙命。解尸焚烧。州县并不查拏审讯等词。赴该衙门呈控。此案据该职员称、被焚抢五次。连毙二命。牵涉淮徐道王梦龄、为土豪徐嶙义父。延不讯究。是否该职员捏词耸听。仰系徐嶙指官蒙混。虚实均应彻底根究。著邵灿、庚长、提集人证卷宗。秉公严讯确情。查明王梦龄、有无为徐嶙义父情事。据实具奏。以期无枉无纵。原摺著钞给阅看。将此谕令知之。　　

○以病痊工部右侍郎廉兆纶、为户部右侍郎。兼管钱法堂事务。命会同仓场侍郎李菡、办理通州验收海运米石事宜。　　

○以内阁学士庞钟璐、署工部左侍郎。宋晋、署工部右侍郎。兼管钱法堂事务。　　

○广东巡抚柏贵、因病赏假。以布政使毕承昭署巡抚。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。五月。乙未。谕内阁、耆龄奏参通判规避差使一摺。江西开复通判王宇英、前署武甯县事交卸后。并不赴省。辄以候算龙南县任内交代为词。旋即呈请告病。不候委验。擅赴广东。实属任性自由。藉词规避。王宇英著即革职。以示惩儆。仍著广东督抚、将该员押解江西。清理历任交代。如有亏那。从严参办。　　

○谕军机大臣等、前因江西贼匪窜入浙江之常山开化。围偪衢州府城。叠由江南徽州等处。调拨援师。驰往救援。恐官军无所统属。特加漳州镇总兵周天受提督衔。督办浙江防剿事宜。嗣因处州失守。并攻陷金华所属之永康武义二县。恐周天受资望较浅。未能统率众军。复谕和春前往督办。兹据和春奏、现在患病未痊。刻难就道。东南大局攸关。必须声威素著之大员。督率各军。方能措置裕如。曾国藩开缺回籍。计将服阕。现在江西抚建。均经克复。只余吉安一府。有曾国荃、刘腾鹤等兵勇。足敷剿办。前谕耆龄、饬令萧启江、张运兰、王开化等。驰援浙江。该员等、皆系曾国藩旧部。所带丁。得曾国藩调遣。可期得力。本日已谕令曾国藩驰驿前往浙江。办理军务。著骆秉章、即传旨令该侍郎、速赴江西。督率萧启江等。星驰赴援浙境。与周天受等各军。力图埽荡。该侍郎前此墨绖从戎。不辞劳瘁。朕所深悉。现当浙省军务吃紧之时。谅能仰体朕意。毋负委任。何日启程。并著迅速奏闻。以慰廑念。将此由六百里各谕令知之。　　

○又谕、桂良、花沙纳奏、各夷条约已定、遵旨覆奏一摺。＜口英＞咈两夷条约内。前命嘱俄夷挽回之处。已不能行。览奏徒增愤懑。至俄夷欲派人修理炮台。教演枪炮。前谕桂良等阻止。原系体恤该国。并非有猜疑之意。今该夷既谓只派十人。或五人前来。为数不多。尚可允准。著桂良等、即备文照会该夷。准其酌派数人。前来教演枪炮。修筑炮台。并加嘉奖。以坚其和好之心。所称各国公使、均须各回本国。究竟该夷起碇时。言明先往何处。桂良等前奏、有在上海议定税则之语。该夷等曾否约定何时往议。现在＜口英＞咈咪三夷船只。是否离大沽海口已远。即著桂良等侦探明确。密速奏闻。＜口英＞咈两夷条款。业经议定。何以迟迟未奏。并著即日钞录进呈。毋许延缓。将此由六百里密谕知之。　　

○江西巡抚耆龄奏、军务纷繁。省城防守紧要。本年文武乡试。未能举行。下部知之。　　

○命前任兵部侍郎曾国藩、驰赴浙江。办理军务。　　

○以前任广西布政使胡兴仁、为甘肃布政使。　　

○以江西劝捐助饷出力。赏在籍翰林院检讨夏廷榘等、升衔优叙。道员万启琛、按察使衔。　　

○以甘肃劝捐出力。赏同知李燕林等、升叙有差。　　

○予江西进贤、东乡、都昌等县、阵亡县丞尹世堂、训导李梦梅、主簿曾广厦、陈浚、典史何镜清、从九品胡德璋、千总全拔、把总邹飞虎、外委黄魁鼎等、五十员、祭葬世职。六品军功钱景韬等、赏恤如例。　　

○丙申。上诣觉生寺拈香。　　

○临故大学士裕诚第赐奠。　　

○还宫。　　

○谕内阁、大学士裕诚溘逝。业经降旨优加赐恤。本日朕亲临赐奠。见其遗孤幼稚。殊深怆感。因思裕诚人品醇正。扬历中外。奉职勤能。著加恩入祀贤良祠。伊子堃林、俟及岁时。由该旗带领引见。以示朕眷念荩臣、恩施优渥至意。　　

○闽浙总督王懿德等奏、军务吃紧。本年戊午科文武乡试。请展限两月举行。下部知之。　　

○以翰林院编修寻銮炜、为湖南乡试正考官。杜瑞联、为副考官。侍讲学士李德仪、为四川乡试正考官。内阁侍读豫师、为副考官。　　

○丁酉。孝恭仁皇后忌辰。遣官祭景陵。　　

○上临故尚书衔前任礼部侍郎杜堮第赐奠。　　

○幸圆明园。　　

○谕内阁、赠大学士太傅礼部尚书衔前任礼部侍郎杜堮溘逝。业经降旨优加赐恤。本日朕亲临赐奠。推恩旧学。怆感于怀。因念杜堮植品端方。学有根柢。从公夙夜。克励清勤。著加恩入祀贤良祠。将来灵柩回籍时。派贝子绵勋前往祖奠目送。并著沿途地方官。妥为照料护送。以示朕眷念耆臣、施恩优渥至意。　　

○谕军机大臣等、前因桂良等呈递俄咪两国条约。未将＜口英＞咈两国条约呈递。叠经谕令速奏。本日始据桂良等钞录呈览。各国条约。经桂良等面议。盖用关防。岂尚有不准之理。兹据桂良等奏称、各国欲以奉到朱批为信。所有该大臣等前奏、俄咪二国条约。并本日所奏、＜口英＞咈二国条约。朕均批依议二字。发交桂良、花沙纳阅看。著即将此旨宣示各国。照此办理。从此长敦和好。永息兵端。共体朕柔怀远人之至意。将此由六百里谕令知之。　　

○以都察院左副都御史富廉、署镶红旗蒙古副都统。　　

○改铸河南许州直隶州知州印信。从巡抚英桂请也。　　

○戊戌。谕军机大臣等、胜保奏、进驻怀远、派兵赴凤阳一带、剿贼获胜一摺。并统筹全局。请专责成等语。前因临淮失陷。叠谕袁甲三前往该处督剿。兹据胜保奏、六安等处。已无须李孟群兼顾。请饬令前赴临淮助剿。自系为力遏北窜起见。著胜保、福济、即饬该藩司。前赴该处。帮同袁甲三剿办。该藩司现已赴庐。著即由定远一带。绕道前往。毋稍迟缓。此时徐宿军情较缓。伊兴额、史荣椿两军。均归胜保调度。其攻剿情形。亦由胜保、袁甲三、会同奏报。傥徐宿有警。仍由伊兴额等专摺奏闻。以期迅速而逸贻误。胜保现驻怀远。于南北军情。自可统筹兼顾。设贼势竟欲北犯。即著绕道蒙宿。力行堵遏。以全大局。光商窜匪。已有湖北兵勇追剿。其洪泽湖等处。并著庚长、添派兵勇严防。以杜捻逆东窜之路。至胜保所请带兵北上之处。奋勇可嘉。已于该都统密奏内批奖。此时天津夷务。已就平静。胜保著毋庸北来。惟当将皖豫捻粤各匪。迅速剿办肃清。以副朕望。将此由六百里谕知胜保、袁甲三、庚长、福济、伊兴额、史荣椿、并传谕李孟群知之。　　

○镶黄旗蒙古都统胜保奏、请帮同僧格林沁办理夷务。得旨。尔谋猷国事之心。深堪嘉尚。朕览甚悦。惟现在夷务将竣。毋庸照尔所请行。另有寄尔谕旨。　　

○命吏部左侍郎匡源、内阁学士署刑部左侍郎文祥、在军机大臣上学习行走。　　

○广西巡抚劳崇光奏报、收复平南县城。得旨嘉奖。
  </div>
  <div class="pagination">
   <a href="清实录咸丰朝实录_page359.html">
    上一页
   </a>
   <span>
    ...
   </span>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <a href="清实录咸丰朝实录_page357.html">
    357
   </a>
   <a href="清实录咸丰朝实录_page358.html">
    358
   </a>
   <a href="清实录咸丰朝实录_page359.html">
    359
   </a>
   <span class="current-page">
    360
   </span>
   <a href="清实录咸丰朝实录_page361.html">
    361
   </a>
   <a href="清实录咸丰朝实录_page362.html">
    362
   </a>
   <a href="清实录咸丰朝实录_page363.html">
    363
   </a>
   <a href="清实录咸丰朝实录_page364.html">
    364
   </a>
   <a href="清实录咸丰朝实录_page365.html">
    365
   </a>
   <span>
    ...
   </span>
   <a href="清实录咸丰朝实录_page361.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
