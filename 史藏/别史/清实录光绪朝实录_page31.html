<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 31 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 31 页/共 1316 页</h1>
    <div class="content">○以积劳病故。予四川提督李忠恕优恤。如例。随手摺包　　

○辛巳。以伏汛安澜。发大藏香十枝。交漕运总督文彬祗领。虔诣河神庙祀谢。现月　　

○谕内阁、现值天气严寒。实录馆人员。朝夕恭纂书籍著加恩于例支柴炭外。十一月。十二月正月。每月赏银五十两。在广储司支领。现月　　

○又谕、给事中边宝泉奏、重案讯办未协。请提交刑部一摺。浙江民妇葛毕氏谋毙本夫一案。朝廷为慎重人命起见特派胡瑞澜秉公研究。并严谕该侍郎不得回护同官含混结案。现在既经反覆讯究案无遁饰已将全案供招。奏交刑部如有弥缝之处。该部不难悉心推究。若外省案件。纷纷提交刑部向亦无此政体。所请著毋庸议。此案仍著刑部详细研求。速行核议具奏俾成信谳。现月　　

○又谕、前据崇实等奏、奉省大东沟现办善后情形一摺。当谕令该部议奏。嗣复据崇实等奏称、升科一节、请先明降谕旨等语。流民私种边地。例禁綦严惟既垦荒成熟。从前亦曾奉旨允准徵租现在该处地亩。小民开垦多年。药输租税。朝廷恩施格外原可宽其既往。以遂民生所有大东沟一带已熟地亩。著准其一律升科。无论旗民。凡认地开垦者。一体编入户口册籍即著崇实等督饬委员。将一切事宜妥为经理。务使各安本业。勿任滋生事端。用副子惠闾阎至意。其设官等事。仍著该部议奏。现月　　

○谕军机大臣等、昨据崇实等奏、现办大东沟善后事宜。请将前奏升科降旨允准一摺。大东沟一带旷土。自被流民私垦多件。已成熟地若概行驱逐。转恐别滋事端。自应量予变通。以资绥辑。本日已照所请。明降谕旨宣示准其一律升科矣。该署将军等。务当督饬派办各员。认真经理。严禁包揽中饱诸弊。俾小民各安生业。其凤凰边门外。朝鲜贡道应留界址。仍须明定限制毋任侵占。不准越界生事。至木税一项。崇实等以近来商贾云集。收数颇旺。拟与苇塘。并徵税课。自亦为潜弭边患起见。所有该处木税苇塘。即著责成崇实等妥慎筹办至此项木植。该商人等从何兴贩。仍当推究来源一经徵税。有无流弊。于禁地树株。有无关碍。崇实等谅已筹虑及此。作事谋始。现当开办之初。必应斟酌尽善庶不致日久弊生。一切事宜。著与升科章程。一并妥筹具奏。将此各谕令知之。现月　　

○以贝子载容署镶黄旗蒙古都统。正黄旗汉军都统安兴阿署镶红旗满洲都统镶黄旗蒙古副都统成明署正白旗护军统领。明发　　

○壬午。谕军机大臣等、刘坤一奏、匪党潜滋。请饬密查妥办等语。据称江苏匪徒。内有安清道友哥老会两大起。安清道友。多在江北所有劫杀重案。及包贩私盐。掠卖妇女。皆其夥党所为哥老会蔓延湘鄂浙闽云贵川陕安徽江西各省。而江苏为尤多。近来该匪等各立山名堂名。甚至分设伪官。制造伪印。及旗帜等项渐有萌动之势。刘坤一现饬总兵吴家榜查拏头目易文富等。讯明情罪重轻分别办理。该匪等党与甚众。散布各省地方。狼狈为奸。深虑酿成巨患。著该督抚等不动声色。密查妥办。侦拏首恶各匪。务期弋获。按律严惩一面解散胁从以安反侧。总期消患未萌。不得稍涉大意。哥匪多系前在军营将弁其中甘为游荡者固多。迫于饥寒者亦复不少。并著各该省督抚。宽为收标。仿照江西奏准章程。给予半俸。以示体恤。此事全在该督抚等操纵得宜。断不可意存姑息。养痈贻患。亦不可任令地方官摉查扰累。别滋流弊务各妥慎办理。随时具奏。将此谕知沈葆桢、刘坤一、李鹤年、吴棠、刘岳昭、翁同爵、岑毓英、吴元炳、裕禄、杨昌浚、王凯泰、刘秉璋、谭钟麟、王文韶、黎培敬。并传谕李文敏知之。现月　　

○大理寺少卿王家璧奏、英国繙译官马嘉理被戕一案。请谕外国使臣。静候查办。并饬各疆臣修备设防。下总理各国事务衙门知之。现月

　　

○署两江总督刘坤一等奏、请将故六合县知县云茂琦政绩宣付史馆下部议。随手摺包

　　

○癸未。谕内阁、现在天气渐寒。京师兵丁。当差勤苦殊深轸念。所有八旗及绿步各营官兵。均著加恩照现放章程。赏给一月钱粮。以示体恤。现月　　

○又谕、御史李廷箫奏、疆臣任意逗遛。请旨严惩一摺。云贵总督刘岳昭。自本年四月奏报启行后并未续经请假。直至九月闲。始由湖南常德启程。任意逗遛。玩泄已极刘岳昭著交部严加议处。现月　　

○谕军机大臣等、载迁等奏、请饬催欠拨借款银两一摺。前因永济库款项支绌。曾谕令李鸿章迅于旗租项下。拨给银三万两。兹据载迁等奏称、先后仅领到银二万两。现在各项要需。待领孔亟。无款可筹。请旨饬催等语。著李鸿章即饬藩司迅将欠拨银一万两。如数发给。毋稍延缓。将此谕令知之。现月　　

○又谕、崇实等奏、遵查刘鸿恩一案。请饬吉林将军就近办理等语。崇实等以刘鸿恩与各衙门联络一气。且与各土匪呼吸可通。若遽行查拏。恐致激而生变。意在缓图。固为慎重起见。惟既据奏称该弁现带之勇。多系不法之徒且广设赌局。招纳匪类似此恶迹昭著。未可任令漏网。贻患地方。著穆图善体察情形。不动声色就近妥办。并著崇实、岐元会同商酌。设法捕拏。毋稍诿卸。将此各谕令知之。现月　　

○署盛京将军崇实等奏、筹商东三省策应兜剿大概情形。得旨、仍著该署将军等懔遵前旨。饬令派出官兵。不分畛域。实力兜剿。毋稍松懈。随手摺包　　

○旌恤安徽旌德县阵亡殉难绅民妇女如例。随手摺包　　

○甲申。谕内阁、前因御史周声澍奏参磨勘官逞臆行私各摺片。当经谕令覆勘大臣详核具奏。兹据宝鋆等奏。覆勘应议各卷并遵旨据实覆陈各摺片。除应议之卷。已照所议办理外。此次梁僧宝磨勘各卷。罗列多签不无是处。惟科场文字。总以清真雅正为宗。其无关文理弊窦者。自应从宽免议嗣后派出磨勘各员。务当一秉至公。不得含混塞责。亦不得有意吹求。致形苛刻。现月　　

○又谕、岑毓英奏、职官违例薙发绅士挟嫌纠殴。请旨惩办一摺。已革云南州判朱允慎。于国服期内。违例薙发。贡生王荫祥辄因挟有夙嫌。藉端赴该革员所办厘局内。率众纠殴。均属目无法纪。朱允慎情罪重大。姑念该革员素有痰疾。误会日期著照所请。援照嘉庆年闲曹自煇免死发遣成案。从宽发往新疆效力赎罪。王荫祥著即斥革发往近边充军。以示惩儆。现月　　

○谕军机大臣等、王文韶奏、新化匪徒滋事。擒斩首逆。并剿办衡永各属著名积匪各摺片。本年七月闲。湖南新化县属突有匪徒滋事。经总兵谢晋钧。会同该地方官。带领兵团。前往剿办。该匪犹敢恃众抗拒。官军会合追剿。当将匪首李澍暨邹序仁等先后擒获。讯明正法解散胁从。地方现已安谧。其衡永等属匪首李炳荣、刘山寿等。稔恶多年、已经提督赵联升等次第筹剿。斩擒首逆多名歼除匪党。剿办尚属认真。仍著王文韶饬令派出各军。实力摉捕务将逃匿余匪。悉数殄灭。勿任死灰复燃。又滋延蔓。该省会匪根株未净。并著严饬地方官随时稽查。傥有不法匪徒。潜踪扰害。即行缉拏惩办。以靖闾阎。此次出力各员弁。著准其择尤汇案保奖。毋许冒滥。将此谕令知之。现月　　

○署吉林将军穆图善等奏陈通筹吉林练兵情形。得旨、著军机大臣会同户部总理各国事务衙门暨南北洋大臣。妥速筹议具奏。摺包　　

○署云贵总督岑毓英奏、昆明县属田赋不均酌拟更正。下部议。摺包　　

○挑土默特札萨克固山贝子索特那木色登在乾清门行走。明发　　

○赏土默特札萨克固山贝子索特那木色登双眼花翎。明发　　

○以防海剿番。冲冒瘴雾。予台湾积劳病故文武员弁梁文德等十九员优恤。现

月

　　

○乙酉。以恭修普祥峪万年吉地出力。钦奉慈安端裕康庆皇太后慈禧端佑康颐皇太后懿旨赏宗人府理事官载萼等花翎。五官正约奎蓝翎外火器营掌关防营总双印花翎。吏部笔帖式恩光蓝翎。余升叙加衔有差。现月　　

○谕军机大臣等、曾国荃奏、挑修运道。请饬拨银两一摺。来岁新漕。仍由河运。所有运道事宜。必须赶紧办理。现在运河北路。已由丁宝桢督饬该地方官挑办。南路各工。勘明需银七万一千余两待用孔殷。著丁宝桢饬令藩司。无论何项先行移缓就急。务于年前借拨银七万两。分两次发交运河道。督同该厅及时赶办。俟户部指拨之款解到即行归还。曾国荃等务当督饬所属各员。将运河南北路各工妥速修浚。以利漕行将此由四百里各谕令知之现月　　

○以因案潜逃无踪革玛法塔坐卡官协领德升职。严拏审办。摺包　　

○丁亥。谕军机大臣等、伯彦讷谟祜奏、遵议东三盟操防事宜一摺。据奏东三盟操防事宜。拟于每盟各挑选精壮蒙古兵五百名。操练巡防。著照所拟。即在各盟挑选得力官兵。饬各该旗协理台吉统带。认真训练。在三盟界内。实力梭巡。并在各该地方。按季行围藉资操演。务当声势。联络以期缓急可恃不得有名无实。仍由各该旗札萨克等随时调验。其技艺娴熟者。酌给奖赏疲软无能者。立即责斥。以示劝惩。至所奏该官兵等需用饷项。由各该旗自行筹办。遇有调拨出界。再行照例请领饷乾之处。均著照所议办理。伯彦讷谟祜另片奏。东三盟挑选官兵应需排枪九百杆。各随什物全力攒竹枪六百杆。每年需用火药一千五百斤。轰药六十斤。火绳九百丈铅丸九千粒。请饬拨发等语。即著神机营如数拨交盛京将军热河都统衙门验收。再由各该盟分派官兵领取。俾资应用。将此谕令神机营理藩院知之。现月　　

○以敕封朝鲜世子。命前盛京户部侍郎志和为正使内阁学士乌拉喜崇阿为副使

现月

　　

○以土尔扈特札萨克郡王巴图克子巴雅斯胡朗乌尔库吉库袭爵。兼补授东部落盟长未及岁以前。著伊母福晋鄂勒哲依德勒格尔暂行护理以贝勒鄂齐尔之弟新袭贝勒散济赉为西部落盟长并补给敕书。　　

○以土尔扈特塔尔巴哈台连年耕种军粮收获出力赏伊犁署锡伯营领队大臣总管喀尔莽阿副都统衔章京丰纳苏等五品顶戴　　

○戊子太宗文皇帝诞辰遣官祭奉先殿。　　

○谕军机大臣等。载钢等奏请援案借拨银两一摺。直隶易州等七州县。共欠解广恩库租银一万六千余两目下放款甚多。著李鸿章督饬藩司。无论何款先行借拨银一万两。由载钢等派员支领。仍将各该州县应解银数。开单饬解藩库归还以清款目。至明年租银。仍解交广恩库以符定制。将此各谕令知之。现月　　

○又谕、载钢等奏、请饬催租银一摺。广恩库现在放款不敷。需银孔亟直隶藩库欠解上年并本年租银共九千四百三十四两零。著李鸿章督饬藩司。迅将此项欠款。赶紧筹拨。委员赴库交纳。并将陈欠租银一并严催。务于本年封印前埽数批解。即由载钢等撙节散放。以济要需。将此各谕令知之。现月　　

○马兰镇总兵清安奏、请款择要修补衙署。下部议。摺包　　

○庚寅。命兵部尚书广寿。都察院左都御史景廉吏部左侍郎彭久余。镶蓝旗满洲副都统兴林。在紫禁城内骑马。现月　　

○辛卯。军机处以应否更换西北两路已满三年大员请。得旨、毋庸更换。现月　　

○署吉林将军穆图善等奏、甯古塔一带。官兵剿匪获胜。毙贼多名。仍饬摉捕以清山场。得旨、仍著督饬官兵。实力摉捕余匪。务绝根株以靖地方摺包　　

○癸巳。世宗宪皇帝诞辰。遣官祭奉先殿。　　

○谕内阁、崇实、岐元奏、特参庸劣各员一摺。新民厅同知文景。才欠开展举措未能裕如著以原官归部铨选。兴京厅通判润恩。才具平庸难膺民社著以笔帖式降补。岫岩厅巡检靳泰交。声名狼藉不洽舆情。该员尚有擅受酿命控案。著即革职归案讯办。现月　　

○又谕、前因浙江学政胡瑞澜奏、覆讯民妇葛毕氏因奸毒毙本夫葛品连分别定拟一摺。当交刑部速议具奏。旋据给事中边宝泉奏、案情未协。请提交刑部办理。亦经谕令该部详细研求。兹据该部奏称。查核此案原题情节。与现供歧异甚多。请饬再行研讯等语。命案重情。亟须核实研讯。以成信谳著胡瑞澜按照刑部所指各节。提集犯证。将覆讯与原审情节。因何歧异之处逐一研究明确。毋枉毋纵。总期情真罪当。一切持平。不得稍涉含糊。意图迁就。并将详细供词。声叙明晰。定拟具奏。现月　　

○谕军机大臣等、沈葆桢等奏、筹巡抚兼顾省台情形暨台湾各路续办事宜。王凯泰奏、整饬台地营伍吏治士习民风各摺片。台湾开山抚番事宜。现经总兵吴光亮等。将南北路及中路陆续督办。并于刺桐脚等处坟扎勇营。以备弹压于车城新街等处增设义塾。以资训课办理尚为妥协。即著王凯泰饬令认真经理。官兵粮饷。务当源源接济。毋任缺乏一切机宜。仍著沈葆桢、文煜、李鹤年、随时会商妥办。至巡抚有全省地方之责。自难常川驻台。王凯泰拟于冬春驻台。夏秋驻省庶两地均可兼顾。即著照所请办理。该抚现近省垣。若俟明岁冬闲始行赴台。为日过久。著俟假满后。即将省署应办事宜赶紧料理即行渡台。以资镇摄该抚驻省期内。台郡一切事务。即著夏献纶等妥为办理。台湾孤悬海外风气夐殊。现在亟图整理。自当于吏治营规实力讲求。而欲挽回积习。则民风士习。尤应设法转移。该督抚当随时认真整饬。不得有名无实。致负委任。将此由五百里各谕令知之。剿捕　　

○又谕、额勒和布等奏、请饬催欠饷拨还西征粮台银两一摺。乌城采买西征粮台应需驼只。前由绥远城解过驼价银十万两除动用外。尚余银八万余两。经额勒和布等拨借乌鲁木齐营饷。暨通融垫放旗绿各营官兵盐菜等项银两。所余无几。现在停买驼只。自应筹款归还江西欠解乌城饷银三万两。两淮欠解五万两。著刘坤一、刘秉璋、督饬藩运各司。迅将欠解银两。如数筹拨。解交绥远城将军衙门。发交归化城办粮委员领收。以清款目。其余尾银。由额勒和布等核明另解。将此由四百里各谕令知之。剿捕纂修官商衍鎏恭纂　　

总纂官熊方燧恭辑监修总裁世恭阅一签九月二十三日正总裁那恭阅十月初二日专司藳本陆恭阅闰六月十五日

</div>
    <div class="pagination">
<a href="清实录光绪朝实录_page30.html">上一页</a><span>...</span><a href="清实录光绪朝实录_page26.html">26</a><a href="清实录光绪朝实录_page27.html">27</a><a href="清实录光绪朝实录_page28.html">28</a><a href="清实录光绪朝实录_page29.html">29</a><a href="清实录光绪朝实录_page30.html">30</a><span class="current-page">31</span><a href="清实录光绪朝实录_page32.html">32</a><a href="清实录光绪朝实录_page33.html">33</a><a href="清实录光绪朝实录_page34.html">34</a><a href="清实录光绪朝实录_page35.html">35</a><a href="清实录光绪朝实录_page36.html">36</a><span>...</span><a href="清实录光绪朝实录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
