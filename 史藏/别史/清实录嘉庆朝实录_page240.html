<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 240 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 240 页/共 523 页</h1>
    <div class="content">○己酉。上幸静明园。诣龙神庙拈香。　　

○谕军机大臣等、赛冲阿奏酌留戍兵在台防守一摺。蔡逆匪船。前据阿林保奏称、经舟师截剿。现在泉州府一带洋面游奕。当此南风司令。自不能窜越台洋。但恐八九月闲北风渐起。难保其不复萌窥伺之念。赛冲阿此时当暂缓内渡。在彼督饬戍兵。严为防备。庶人心镇定。不复听其勾结。地方益臻宁谧。将此谕令知之。　　

○挑浚直隶丰润、玉田、二县黑龙河。从总督温承惠请也。　　

○旌表守正捐躯河南邓州民王国杰妻刘氏。　　

○庚戌。孝懿仁皇后忌辰。遣官祭景陵。　　

○谕内阁、据汪日章奏、查明通省未结积案一摺。并开具清单呈览。朕详阅摺单内。藩臬两衙门经历任督抚批提审讯未结之案、及自理未结案件。均不过数十件及数件。其转饬府州审办之案未结者。自二百余案、至十余案不等。尚不至积压过多。均可不必予以处分。惟是前此直隶、江西、福建、各督抚查奏未结案件。多者二千余件。少亦不下数百件。是以降旨均令查取职名交部议处。今汪日章奏江苏未结积案。尚不过多。或该省官员因恐干吏议。故意以多报少。甚或将案件草率完结。希图少报。得免处分。若果如此。则民闲冤抑必不能伸。势必至告讦纷烦。愈滋案牍。将来别经查出。其获咎更重矣。所有江苏查明未结各案。该抚现已分别饬属勒限提讯。务即核实稽查。以清尘案。嗣后各督抚清查积案。仍须饬属详细审理。据实开报。勿任规避处分。稍涉颟顸。将此通谕知之。　　

○又谕、前因编修汤金钊俸次一事。据瑚图礼等奏翰林告病另有专条。特降旨令吏部会同翰林院详核具奏。兹据庆桂会同翰林院奏称、查据会典及现行事例、翰林官员病痊销假、应与各京员一体扣满一年期限、并无歧异。而瑚图礼等具奏之摺。则称翰林病假未满一年、即准销假计俸、历经办理有案等语。并据各将会典则例粘签进呈。朕详加披阅。定例开载、在京各部院衙门满汉官员告病之后、若病痊、俟一年限满、方准起病补用、如不及年限、概不准行等语。此系官员告病通例。并无翰林院官员不在此例明文。而瑚图礼等前此摺内所称翰林另有专条。其销假起俸、与各项人员迥殊之处。此次又未能将专条引出具奏。看来庆桂等所奏。似较确实。但瑚图礼等既坚执前说。并称历来如此办理。本无舛误。若不覆加查核。不足以折服其心。除汤金钊俸次、既据伊等查奏相同、已照例更正外。其翰林官员起病计俸定例。著派董诰、托津、英和、再行详查。将庆桂等及瑚图礼等所引例案。孰是孰非。秉公核议具奏。俟奏上另降谕旨。　　

○以右春坊右庶子王引之、署日讲起居注官。　　

○辛亥。以永定河伏汛安澜、遣睿亲王端恩、诣河神庙祀谢。　　

○谕内阁、董诰等奏、详查翰林官员告病起俸各例案一摺。各衙门办理公事。惟当同寅协恭。和衷共济。如果例文歧出。开载未明。彼此各有所见。则质疑办难。不厌精详。然亦当平心讲求。妥为商搉。若例文所载明白赅备。本无疑义。乃挟持成见。牵引附和。有意龃龉。哓哓不已。岂复成办事之道。翰林官告病销假。例须一年限满。会典则例开载极明。所云各部院衙门满汉官员。若病痊后不及年限。概不准行。例内院字、原赅括翰林院而言。并未云翰林官不在此例。而瑚图礼等前奏、乃称修撰编检等官告病起俸。与各衙门人员迥殊。且称另有专条。言之凿凿。迨经降旨询问。令将专条呈览。则又茫无所据。其所进呈之例。仍即系庆桂等进呈之例。不过牵引附会。曲为之说。直是回护前奏耳。至摺内所引编修孔昭虔起病原案。该员起病后未经扣满一年。吏部于御史缺出时。即经带领引见。实系办理错误。该部司员、前此将瑚图礼摺稿送庆桂阅看时。庆桂即告以从前办理舛误、现在翰林院业经查出、惟当据实检举、若如此叙稿、不敢列衔具奏等语。乃瑚图礼等不但不行检举。且昨日摺内、尚称孔昭虔告病起俸。即系未满一年。办理无误。转欲引以为据。此诚何心。直欲将会典所载部院。等官告病一年限满成例。妄行更易。为翰林开一便途。此不但心存回护。竟系变乱旧章。罔顾公义。似此挟私争胜。岂不蹈明季党援门户之恶习乎。董诰等请将瑚图礼等交都察院议处。并请将承办孔昭虔引见一案之吏部堂司各员分别议处。自应如此办理。其翰林院于吏部咨取孔昭虔引见之时。未能即时查明扣除。亦著交都察院察议。又昨日吏部、翰林院、各奏请将前此承办汤金钊俸次错误各员议处之处。亦著一并交都察院分别议处。至侍郎刘凤诰、前于瑚图礼等初次具奏时。一同商议办摺。后经＜闲＞放主考。是以瑚图礼等第二次具摺时。伊未列衔名。况伊在途闲。尚对人言、以所见为是。如果在京。亦必坚持前说。强辩饰非。著一体交都察院议处。以示惩儆。傥此次查办之后。瑚图礼等仍执偏见。不肯心服。或联衔奏辨。或一人独奏。亦听伊等所为。朕自有权衡也。将此通谕知之。　　

○旌表守正捐躯山东恩县民刘启发女刘氏。　　

○癸丑。谕内阁、顺天府奏乾隆丁卯科举人请重赴鹿鸣宴一摺。内称据原任宗人府府丞徐绩之孙候选通判达冲阿呈请等语。达冲阿虽系汉军。其名则系清语。今呈内截用冲阿二字。似将达字作为姓氏。沾染汉人习气。殊属非是。著通谕八旗满洲蒙古汉军、嗣后凡以清语取名者。俱著全书。不得截字书写。　　

○湖广道御史徐国楠奏请、敕交国史馆增辑列传。并续修天文等志。下大学士六部尚书本馆总裁议奏寻议历代史例以纪传表志为纲而列传内有儒林文苑循吏孝友列女土司四裔各目我朝文教覃敷宜裒事迹垂示将来至天文等十四志自雍正十三年前俱已详载但成书逾七十余年亦应续修应如所请从之。　　

○以乌里雅苏台参赞大臣常安、为湖北布政使。准汉军前任宗人府府丞徐绩顺天前任鸿胪寺卿翁方纲重赴鹿鸣宴赏徐绩二品顶带翁方纲三品顶带旌表守正捐躯河南固始县民程于新妻方氏甲寅。谕内阁、前因皇考高宗纯皇帝圣训实录告成照例恭缮一分祗奉皇史宬尊藏所有皇史宬石座应行展宽修葺是以敬将五朝圣训实录暂行移奉配殿现在石座修葺工竣。即应将五朝圣训实录。先行移回正殿。但思石座工程。甫经修葺完竣。恐灰浆尚未十分乾透。一经移回尊藏。即应扃闭严密。不能风晾。转非所以昭慎重。且将来尊藏皇考高宗纯皇帝圣训实录。应在石座后层。彼时若再将五朝圣训实录移动。朕心益觉不安。敬念五朝圣训实录此时应暂缓移贮。著交钦天监在于本年十月二十日以后择吉。敬将五朝圣训实录。由配殿移回尊藏。并敬将皇考高宗纯皇帝圣训实录。一体奉入尊藏。届期朕亲诣行礼。　　

○又谕、庆桂等奏、现在实录馆全书告成、将数年来请出高宗纯皇帝朱笔恭缴、其应尊藏何处、请旨遵行等语。列朝朱笔。向俱在红本处存贮。届当纂办实录时。敬谨请出。俟纂办完毕。仍奉归原处尊藏。惟是列朝朱笔日久增积。存贮倍多。恭查皇祖世宗宪皇帝朱笔。即存贮十五箱。现在皇考高宗纯皇帝朱笔。又共有一百八十四箱。若统归红本处存贮。则日积日多。几成充栋。且箱只亦大小不齐。殊非敬谨尊藏之道。除现在每年各处呈缴朱笔、仍交红本处随时存贮、以备查核外。所有先朝朱笔。应恭请至太和殿东夹室。永远尊藏。著派总管内务府大臣、恭查皇祖世宗宪皇帝皇考高宗纯皇帝两朝朱笔。应分贮明黄油宽大板箱共若干只。即行如数董造。敬谨装贮。届时奏闻择吉。恭备彩亭。敬将皇祖世宗宪皇帝朱笔。由红本处请至乾清门外舁往安奉。皇考高宗纯皇帝朱笔。此时应暂贮实录馆。毋庸缴进。届时一体恭备彩亭。即由实录馆清出舁往安奉。亿万年永远遵行。　　

○又谕、礼部奏固山贝子永泽之长女、系侧室李氏所生、现在已届昏期、请援照从前镇国公永珊继妻所生次女准封乡君成案、可否准其授为县君、请旨办理一摺。向例宗室贝勒以下、祇准其嫡出长女一人请封。所以示限制、昭名分也。其有嫡妻早故者。则继妻即属伉俪。所生之女。即同嫡出。至侧室本非齐体。其所生子女。与嫡出迥殊。礼部漫为援引。殊未得当。所有永泽长女应否授封。著再交礼部详查前此宗室贝勒以下、有无侧室所生长女准其授封成案。俟奏上时再降谕旨。寻覆奏、贝勒以下侧室之女。例不应封。请将宗人府堂司各官分别议处。从之。　　

○谕军机大臣等、都察院奏、直隶乐亭县民人常成彩、以藉差敛钱等情具控。已有旨交温承惠提审矣。朕每遇巡幸。一切差务从不肯丝毫累及闾阎。即如此案乐亭县庄民李学顺、勾串县役藉差科派。该县查知。即出示晓谕。并云凡有差务皆动帑银。不累百姓。可见地方官未尝不共知朕意。乃该县既查知晓谕。何以不饬令将所敛之钱退还各户仍以王庸等捏词归还为据。颟顸了事。并不将胥役严办。是诚何心。且天津之行。不过上年方有此议。而直隶地方即藉词科派。乐亭县相距甚远。该县胥役尚挨户敛出东钱七千四百余吊之多。则近京州县。所派更必数倍。外闲恶习。动以办差藉词科敛分肥。以致小民来京控诉。岂必欲朕高拱深宫。将巡行旧典概不举行。有是理乎。且急公奉上。义所宜然。如果办理差务。实有不得不藉资民力之处。亦应明白晓谕俾知分所难辞。自必踊跃从事。总由地方官办理不善。而吏胥等又百般科敛。假公济私。殊为可恶。所有乐亭县藉差敛钱之地方李学顺等、著温承惠亲提严审。按律治罪。毋稍宽纵。并将该县解任归案审办。庶将来办差地方。不致藉差累民。以副朕爱养黎元至意。将此谕令知之。　　

○乙卯。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○谕内阁、昨据都察院奏、御史济兰、明恒、文惠、三人数月以来、皆因患病不克进署、请旨开缺一摺。当经降旨交军机大臣查明该御史等本年京察等第。及患病以来各月分。并任内有无条奏事件。兹据庆桂等查明。开单呈览。朕披阅单内。济兰等皆自本年正月以来。至今未经到署。是其患病已久。自应据实呈明。请假调理。乃半年以来。仅随时呈告暂假。希冀例不咨部。可免开缺。明系恋职取巧。即此一节。已难胜御史之任。至该三员内。济兰曾经条奏二事。俱经部驳不准。其明恒所奏请添派员弁护送御宝一事。虽经准行。亦不得谓之建白。至文惠则并无条奏。现在既皆患病属实。岂可滥竽清要。惟查该三员年岁均未至衰迈。若果调理就愈。尚可当差。毋庸遽予罢斥。济兰、明恒、文惠、均著将御史开缺。仍交部议处。俟病痊后著吏部带领引见候旨。若至本年十二月初闲尚不能痊。本旗具奏候旨。至都察院职司风宪。岂容有此瘝旷之员。赓音前在左都御史任内虽于该三员本年京察等第。分别降改尚无不合。惟明知其患病日久。尚不奏请开缺。直至德瑛署任之后始行据实查明办理。可见赓音本人懒散性成。焉能正人之怠惰废弛著交部议处。其副都御史润祥等、皆旅进旅退之辈。现于德瑛具奏之时。只得随同列衔亦不值交议。竟著宽免。　　

○以工部右侍郎蒋予蒲、署吏部右侍郎。　　

○丙辰。谕内阁、户部奏、查明川陕楚三省剿捕教匪军需案内、乡勇支给银米、汇总奏明、请按照随征、及被贼防堵、近贼防堵三项酌减成数核销一摺。国家设立营伍分置官兵。以备不虞。遇有征剿事务。祇须调遣兵丁。原无所资于民力。自台湾剿办逆匪林爽文时。始有团练乡民防堵之事。乡勇名目。由是而起。迨川陕楚三省剿办教匪。亦遂相沿办理。此内或村民自相保卫或官募分地巡防。或帮同官兵随营剿贼。事阅数载。人数众多。均系随时开报。非如兵丁有册档可稽。迨事后报销应付乡勇。以少报多。费至二千余万。实从来用兵所无。此内捏冒浮销。实不能免。如该督抚等捐办衣履等项俱称出自己资。实则仍入于军需款项甚至将馈送往来官员银两、及例内不能开销等款。均洒入应付乡勇项内。朕久深知其敝□大。即如永保从前监禁囹圄。尚有人送给银两。其余亦可概见。但乡勇随征打仗。效命行闲。如桂涵、罗思举、均系乡勇出身。因其在军营屡著劳绩。叠加升擢。此外奋勉立功、防堵出力者。亦属不少。若将该三省所报支应乡勇银米。概拘常例不准开销。亦断无此办法。然竟照该督抚所报准销。仍不过据承办之员造册开送。伊等亦无从核实。今该部按照随征、及被贼防堵、近贼防堵三项、各酌减银米成数报销。实已平允。即著照所奏办理行知各该省一体钦遵。余俱照议行。　　

○革直隶马兰镇总兵官前任热河副都统庆杰职。交户部左侍郎托津、工部左侍郎英和、带往热河传集人证。审拟具奏。　　

○以正黄旗汉军副都统积拉堪、为直隶马兰镇总兵官。兼总管内务府大臣。调成都副都统多善、为正黄旗汉军副都统。　　

○丁巳。谕内阁、铁保等奏、遵旨将减定南河物料价值、分别柴秸细数、再行开单具奏一摺。南河物料时价。历年俱有增无减。经朕特派大臣亲往查勘后。已降旨酌照例价。祇准加至两倍。原不准再有浮多。兹据铁保等查明各项料物内、如砖灰煤铁等项、尚可撙节办理、惟徐属之秫秸、扬属之苇柴最为正料大宗、现在各厅属秸价、亦俱多寡不齐、然尚可损此益彼、增减相抵、不致有逾定价、至杨属苇柴一项、原定例价本轻节年来滩地渐远转运日难现在市价每斤实需制钱六七文不等、若祇照例价加增两倍、仅准销银二厘一毫、万难敷办、铁保等再四筹商、恳于原请加价三倍半至四倍有零之中、酌减十分之二、比较例价约加三倍有零承办庶无掣肘等语。自系实在情形。向来河工积敝□大。多以通融虚捏。浮冒报销。自当核实办理。此项苇柴价值。既据该督等查明实在不敷采办。据实陈奏。吁请酌增。著加恩将此一项、即照所请于原加两倍外、再加一倍有零。该督等惟当严饬各属、实心购买。撙节支用。仍随时严密勾稽。勿任稍有敝□大混。俟将来物价渐平。即著据实议减。若以此次尝试又复渎请屡加不已。朕惟执法严惩耳。　　

○戊午上以秋狝木兰。自圆明园启銮命皇次子旻宁皇三子绵恺、于八月初旬赴热河随驾进哨。　　

○命成亲王永瑆、大学士禄康、费淳协办大学士尚书长麟、留京办事。　　

○西安将军德楞泰奏、奉命入川查阅营伍。与勒保筹商现在情形。应调剂者三条。一、请将太平协属新设城口都司。定为分营。改协标右营守备、为左营都司。随副将在城防守。其分驻竹峪关守备定为协标右营。裁平番营都司、改为守备以符营制。一、请于达州通、巴、两营。增设马步兵一百五十名。即于此内拨外委一员兵四十名设为石桥河汛。再达州已改绥定府。达州营亦应改为绥定营。一、请将随征兵勇军功赏给翎顶人员。考验弓马。分别等第。以把总外委拔补。并恳于未补缺前。支食外委分例。下兵部议。寻议、军营人员、拔补章程前经奏定、赏五六品顶带者。以把总外委拔补七八品顶带者。以外委额外外委拔补应遵原奏办理。其未得缺以前。应照候补千总把总随营之例。给与马粮一分。余均应如所请从之。　　

○免跸路经过地方本年额赋十分之三。　　

○是日。驻跸南石槽行宫。　　

○己未。谕军机大臣等、长龄奏兼程赴兰州接印、督催续调各官兵迅剿贼番一摺。前据兴奎等奏剿办三族贼番歼擒贼匪多名。似已办有端绪。今迟逾数月。又经续调官兵迄未办竣。看来尚无把握。贡楚克扎布向未经历行阵。兴奎虽曾从戎行。但并未统率师干。独当一面。恐于剿捕机宜。未能深悉。长龄曾经督兵剿办教匪。那彦成亦曾带兵打仗。所有剿捕贼番一事。长龄驰抵兰州后。察探情形。如兴奎在彼办理此事。并无未协。即著长龄那彦成帮同经理。贡楚克扎布著回京请训。再赴察哈尔新任。若兴奎在彼不能得力。即将兴奎彻回。其剿捕事务。责成长龄那彦成专办。伊二人自揣办理未能裕如。不妨奏明另派大员前往会办。以期迅速集事。将此谕令知之。　　

○福州将军赛冲阿奏、查明台湾出力员弁守备蒲长青等、升擢有差。赏义民首监生马振清等、顶带。　　

○免直隶安、新安、隆平、宁晋、新河、河闲、南宫、霸、大城、东安、献、宁津、青、静海、盐山、威、定十七州县、积欠额赋。　　

○赏密云县接驾兵丁、半月钱粮。　　

○是日。驻跸密云县行宫。　　

○庚申。署直隶总督温承惠奏、永定河南岸七汛。原设州同州判县丞七缺。北岸八汛。仅有县丞一缺余皆巡检主簿。嘉庆六年以后。北岸情形。与南岸无异。汛官阶级悬殊。应酌量就河缺更换。以昭慎重。下吏部议。寻议、改武清、宛平、良乡、固安、永清、五县主簿为县丞。涿、霸、二州巡检为州判。分置北岸各汛。其玉田、元城、正定、管河县丞、分防南岸之东安、武清、县丞、均改为主簿蓟州管河州判、霸州淀河州判、俱改为巡检。从之。　　

○是日。驻跸要亭行宫。辛酉。以故杜尔伯特辅国公博第格哷勒子多尔济扎布、袭爵。　　

○赏热河接驾兵丁、及看守避暑山庄弁兵、一月钱粮。看守口内口外各行宫弁兵、半月钱粮。　　

○是日。驻跸两闲房行宫。　　

○壬戌。缓徵安徽当涂、芜湖、繁昌、东流、天长、潜山六县、水灾本年额赋。　　

○是日驻跸常山峪行宫。　　

○癸亥。谕内阁、此案庆杰被参六款。俱经讯问明确内惟庆杰因伊子物故手写字帖索取所属官员公分银二百五十两贪鄙不职。情节较重。其纵令伊妻私进官庙一节。讯明于御座房俱未敢擅入尚在轻罪不议之列。庆桂等议照原拟罪名。将庆杰发往乌噜木齐效力赎罪。念其系宗室人员著改发吉林、交与秀林严行管束。即由热河照例押令前往。至热河官庙。向未定有例禁。嗣后著定制出示晓谕。严禁妇女入内烧香即蒙古妇女尊信佛教者。亦祇许于庙门外顶礼。交副都统福长安、及总管穆腾额专司查察。如有违禁者指名参处。余俱著照所议行。　　

○是日。驻跸喀喇河屯行宫。　　

○甲子上至热河诣文庙瞻礼关帝庙城隍庙拈香。　　

○诣永佑寺行礼。　　

○谕军机大臣等、兴奎奏连次攻剿贼番及酌筹添调官兵一摺。此次贼番在甘坝竹坝等处。恃险抵拒。经官兵节次攻击。看来已就穷蹙至贼番尖木赞、既不能缚贼自效。胆敢于揣咱等五族内、挑出骑马番子七百人豫备抵当官兵即属叛逆。必当痛加歼戮。以示惩儆。即使畏罪投诚。亦不得从宽。此时长龄那彦成俱将次到彼。当与兴奎酌筹妥办。以期永靖边圉。又据奏、现在带兵四千五百名、尚觉不敷、请添调凉州兵一千名、甘州兵五百名、洮岷各营兵一千名等语。此次剿办贼番原应厚集兵力慑以军威。以期一鼓集事著照所请办理。惟所称撒拉尔回民情殷报效、请将该土司挑备回民五百名调赴军营一节殊可不必。撒拉尔回民素性贪利。且难驾驭竟当停其徵调。仍谕以伊等情殷报效尚属可嘉惟大兵云集。即日埽穴擒渠不须复藉尔等协剿。且路途遥远。跋涉不易无庸整备听调。以示体恤。又另片奏、夺获牛羊数目共十一万有零、除犒赏外、俟军务完竣、饬令变价归入军需报销等语。殊未得体。此项牛羊。现既交庆炆收管。即著该道员查明细数。先尽接济兵食。再酌赏出力官兵。如有余剩。俟剿办贼番事竣后。传旨分赏众蒙古。将此谕令知之。　　

○赏热河绿营兵丁、一月钱粮。　　

○是日。驻跸避暑山庄。至八月甲申皆如之。　　

</div>
    <div class="pagination">
<a href="清实录嘉庆朝实录_page239.html">上一页</a><span>...</span><a href="清实录嘉庆朝实录_page235.html">235</a><a href="清实录嘉庆朝实录_page236.html">236</a><a href="清实录嘉庆朝实录_page237.html">237</a><a href="清实录嘉庆朝实录_page238.html">238</a><a href="清实录嘉庆朝实录_page239.html">239</a><span class="current-page">240</span><a href="清实录嘉庆朝实录_page241.html">241</a><a href="清实录嘉庆朝实录_page242.html">242</a><a href="清实录嘉庆朝实录_page243.html">243</a><a href="清实录嘉庆朝实录_page244.html">244</a><a href="清实录嘉庆朝实录_page245.html">245</a><span>...</span><a href="清实录嘉庆朝实录_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
