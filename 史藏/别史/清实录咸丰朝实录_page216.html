<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 216 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 216 页/共 502 页
  </h1>
  <div class="content">
   ○谕军机大臣等、昨据文谦奏、夷船驶赴天津海口一摺。已谕令桂良、及该盐政等、妥筹防备。总以正言拒绝为要。前据吉尔杭阿奏称、＜口英＞咪口□佛三夷。同时由上海起碇北上。此次到津之船。仅有＜口英＞咪两国。计大船三只。小船二只。人数不过三百余名。其来意无非欲改变通商成约。此事断不能行。谅文谦等、必可遵旨妥办。惟该夷等行踪诡谲。游驶无常。一经文谦等劝谕回驶。或又有续来船只。联樯北上。均难保其不沿海驶突。所有盛京、金州、及山海关各口要隘。均应先事豫防。以期有备。即著该将军、副都统、府尹等、各于所属海口。一体严密防范。并随时派委妥干员弁。确切侦探。据实密奏。但不可稍涉张皇。转致民情惶惑。其山东登州海面。亦谕令崇恩加意准备矣。将此由六百里各密谕知之。　　

○又谕、昨据文谦奏、＜口英＞咪两国船只。驶抵大沽海口。所奏该夷到津之船。系大小五只。约计三百余人。难保无另有夷船续至。且经文谦剀切晓谕后。或即挂帆南驶。于经过口岸。有购求食物等事。亦未可知。著崇恩、迅即严饬登州海口文武员弁。督率兵勇。豫为防备。务须节节拦截。毋令夷船乘间驶进。当此多事之秋。更恐鬼域伎俩。声东击西。明知天津海口。大船不能驶入。即于他处逗遛不去。藉端要求。该抚务当不动声色。饬令所属。一体严密防范。不可稍涉张皇。转致人心疑虑。并将近日海口情形。先行确切查探。迅速驰奏。将此由六百里密谕知之。　　

○以吏部右侍郎爱仁、署镶红旗护军统领。　　

○以直隶绅民守城出力。永广天津府学额五名。天津县三名。　　

○以江西绅民守城出力。永广南昌府学额五名。南昌、新建、二县各三名。　　

○予故前任浙江布政使汪本铨、祭葬恤荫。如军营病故例。　　

○乙丑。谕内阁、杨霈奏、各路剿贼、叠获胜仗、收复城池一摺。湖北官兵。自剿灭京山股匪。并击败杨店扑营各贼后。复有贼船四五百只。欲由刘家隔上窜。游击赵鸿举等、督率兵勇。分三路迎击。杀贼二千余人。烧毁贼船三百余只。夺获六十余只。蕲水县知县际亨、于八月初三日。管带练勇。收复蕲水、广济、二县城池。捦斩贼匪四百余名。罗田县城。亦经知县彭仲芳、派勇收复。其前次被剿伏匿之野猪湖贼船。经杨霈派委员杨光澍、会同孝感县知县李殿华、抄入湖中。潜行纵火。将贼船焚烧。风势飘骤。火光烛天。刘富成之兵。复施放火箭。湖心贼船。惊骇四散。窜出湖口马溪河一带。汉川县系马口贼匪。亦经沔阳州乡勇。剿击获胜。另片奏、据报二十二日。水陆官兵。进攻汉阳。商民人等、同往接应。贼众惊溃。即日将汉阳汉口收复。并于二十三日。克复武昌等语。著将克复情形。详细驰奏。并著杨霈、会同塔齐布、曾国藩等、尽埽妖氛。毋任逃窜。其各路剿贼、叠次出力在事文武员弁绅士兵勇等。著杨霈择尤保奏。候朕施恩。以示鼓励。　　

○谕军机大臣等、本日据杨霈奏、克复武昌汉阳等语。据称、探闻八月二十二日。官兵水陆进攻。并商民等数千人。驰往接应。即日克复汉阳汉口。二十三日。克复武昌省城。现在贼匪尚有一万余人。分路逃窜。情形若何。尚未据塔齐布、曾国藩奏到。该逆被剿情急。难保不亡命狂奔。句结皖省逆匪。蔓延为患。著和春等、派委得力将弁。带领兵勇。于安徽、湖北、毗连处所。扼要严守。加意防范。毋令贼匪窜入。剿办更难得手。至庐州等处贼匪。被官兵屡次攻剿。叠获胜仗。势极穷蹙。著即督饬兵勇。奋力围攻。务当一鼓歼除。迅图克复。毋致再有窜逸。安庆一带贼匪。尚未殄灭。即著饬令秦定三、迅速剿办。毋稍延缓。将此由六百里加紧谕令知之。　　

○又谕、本日据杨霈奏称、探闻南北省官兵。于二十二日。水陆并进。纠约商民。即日攻克汉阳汉口。二十三日。克复武昌省城。贼匪分路逃窜。约计尚有万余人等语。览奏稍慰朕怀。想塔齐布等、亦即有捷报在途矣。楚北贼匪。本恃武汉为老巢。现已破其巢穴。则下游余匪。自易剿除。惟据称分窜贼匪。尚有万余人。塔齐布、曾国藩等、水陆各军。如何剿办。此股余匪。究竟窜往何处。未据声叙明晰。该逆被剿穷蹙。豕突狼奔。踪迹靡定。且汉川黄陂一带。贼匪尚多。尤虑句结为患。杨霈驻劄杨店。现已谕令进攻黄州。赶紧克复。并严防逆匪北窜。塔齐布剿办崇阳一股。是否已就肃清。此时武汉收复后。即可会合曾国藩水师。并力东下。廓清江面。该提督等务当与杨霈妥商筹办。勿令东下之师。为楚省零匪所牵掣。将此由六百里加紧谕令知之。　　

○又谕、本日据杨霈奏、探闻克复武昌汉阳等语。该匪被剿紧急。难保不乘隙窜入邻省。现在江西武甯等处贼匪。未就肃清。九江尚为贼踞。若该逆豕突狼奔。句结蔓延。为患甚钜。著陈启迈于江西、湖北、毗连处所。迅即派委将弁。督率兵勇。扼要驻劄。加意严防。毋令贼匪窜入境内。致滋纷扰。将此由六百里加紧谕令知之。　　

○又谕、杨霈奏、各路剿贼获胜。收复蕲水等县城池。缮摺后复据报武昌汉阳。均已克复。由八百里加紧驰奏等语。据称、溃逃余匪。既有四散之势。即须筹分路追剿。并杜其北窜之计。虽汉川之贼。有常德堵剿。长江埠新沟一带。有赵鸿举、王国桢等防堵。该署督又已分饬布克慎、进驻滠口。桂明、分驻马溪河。刘富成、往劄孝感。杨世泽等、往劄黄陂。布置尚属周妥。而黄州郡城。久为贼踞。许赓藻所带。仅系乡勇。未必可恃以收复。杨霈即可调得胜之师。前往黄州一路。相机剿办。该处距孝感黄陂等处不远。即布克慎、桂明、刘富成等、四路截剿之师。均可就近扼击。该署督统领全军。务当通筹大局。将楚北余匪。悉数埽除。其武汉江面。应否酌留水师扼守之处。并著与曾国藩等、酌议布置。并将攻克武汉情形。迅速驰奏。至九江、安庆、尚为贼匪渊薮。已谕令和春、福济、陈启迈、加意严防。仍著杨霈不分畛域。互为声援。毋稍大意。此次八百里摺报。附有红旗。是否确系该署督所发。亦著附便奏闻。将此由六百里加紧谕令知之。　　

○又谕、寄谕直隶总督桂良、前因＜口英＞咪两国船只。驶抵大沽。谕令文谦等、妥为晓谕。不可轻有允许。兹据文谦、双锐奏称、二十七日。与该夷见面。该夷麦华陀、仅称通商事宜。有应行变通之处。仍未将意中之言。详细指出。并有傥不为代奏。惟有赶紧回本国销差。前立和约。竟成废纸之语。此时咆呤等、尚未到津。麦华陀等、不过通事之流。竟敢以虚词恫喝。狡诈之情。已可概见。文谦等、虽经反覆开导。并未能义正词严。使该夷帖然心服。辄请钦派大员。赴津晓谕。可见文谦胸中。尚少把握。从前条约。天津原非该夷应到之地。即各省督抚、亦惟五口通商之处。可与接见。惟现在情形紧要。该督应否亲往天津。抑或妥筹办理之法。即饬文谦等、遵照办理。该督更事较多。必能于大局有益。即或亲往天津。亦断勿轻与该夷接见。仍令文谦等、晓以利害。喻以情理。万毋示之以弱。致该夷肆意要求。并勿使该夷知该督在津。方为妥善。该夷所称、非欲在天津通商。实有万不得已之苦衷等语。究竟所求何事。必须令其明白指陈。奏明请旨。傥关系大局。即当正言拒绝。断不准先存畏葸。如吉尔杭阿之代为要求也。本日已将前任长芦盐政崇纶、交该督差委。并即令前赴天津。该督即可饬令该员、会同文谦等、妥速筹办。夷性虽极狡猾。果能坚持成约。折之以理。而又内严守御。使无可觊觎。该夷即扬帆南去。亦复何所藉口。本日复据吉尔杭阿奏称、该夷公使提督等、欲播弄是非。于中取利。旧欠商税。既不措缴。更虑衅端叠起。新税亦费周章等语。细阅该抚所奏。意在迁就了事。冀可徵收商税。所见甚小。该夷此次到津。恐别有诡谋。未必专为商税。如果因上海不靖。该夷等商税。致有赔累。原不妨令怡良等、查明核减。以示怀柔。惟必待咆呤等、出之于口。然后可明白晓谕。令该酋等驶回上海。听候怡良查办。此时该督不必告知文谦。仍就文谦所奏情形。先行悉心筹画。定议后即迅速密奏。文谦摺片、吉尔杭阿摺、均著钞给阅看。将此由六百里密谕知之。　　

○又谕、前因夷船抵津。谕令文谦等、将该夷来意询出。正言折服。本日据奏、已与该夷接见。虽经反覆开导。究未能正言阻止。并未将所商何事。一一询明。辄请钦派大员前往。或令桂良赴津晓谕。是文谦等接见该夷通事等、已词穷气馁。任其恫喝。至所称令江省督抚查办。未免意存推诿。希图迁就了事。恇怯无能。于此可见。该夷欲变通成约。究竟如何变通之处。何难令其详细指明。如关系大局。碍难允许者。正言拒绝。我直彼曲。虽扬帆南去。亦复何所藉口。傥事有可商。亦不妨据实陈明。候旨酌办。岂该盐政等、不能具奏。必待另派大员耶。况该夷狡猾异常。此次到津。若不将其意中之言。探问明确。妥筹办法。苟且将就。专顾目前。该夷势必日肆觊觎。无厌之求。何所底止。著文谦等、一面向该夷剀切晓谕。断勿示之以弱。一面听候桂良酌办。其防守事宜。仍应严密布置。毋稍疏懈。桂良是否到津。尚未可定。即该督赴津。亦不能轻与夷酋接见。文谦等毋令该夷知桂良前赴天津。更生要求之心为要。至咆呤是否到津。抑祇遣麦华陀、伯驾、前来探试。著文谦确切讯明密奏。本日已有旨、令崇纶赴津。著即与该员妥商办理。　　

○大学士祁寯藻、因病乞休。得旨。卿宣力有年。深资倚任。著不必开缺。仍在家安心调理。亦不必限定假期。总宜气和心平。勿生忿愤。自可速痊。过数月之后。再行酌量。　　

○以武备院卿文丰、为正蓝旗汉军副都统。　　

○以正蓝旗汉军副都统德胜、为归化城副都统。并署绥远城将军。　　

○缓徵山西曲沃县、被扰村庄旧欠额赋。蠲免临汾县、上年应徵额赋。　　

○丙寅。谕内阁、常清、法福礼奏、回子聚众滋事、拏获审办一摺。喀什噶尔罕爱里克庄回子沙木蒙、胆敢纠合回众。诈称玉素普霍卓后裔。在爱吉特虎军台等处。持械滋闹。烧毁房屋。戕害兵民。现经常清等、派员查办。立将该犯捦获。与听从使令之斯拉木等十八名。一并正法。办理尚属妥速。叶尔羌三品阿奇木伯克阿克拉依都、事前毫无觉察。本属咎有应得。惟派拨回兵。并令亲丁、帮同伯克摉拏贼匪多名。尚知奋勉。著免其议处。喀什噶尔三品阿奇木伯克迈玛特、设法拏获首要各犯。著交理藩院议叙。兵丁李致和、迎击被戕。著交部照阵亡例议恤。　　

○谕军机大臣等、昨因＜口英＞咪两国夷船。驶抵大沽。桂良应否前往。已谕令该督妥筹办理。并将崇纶、交该督差遣委用。夷酋不遵成约。肆意要求。该督如恐亲往天津。致启该夷觊觎之心。可以毋庸前往。即饬崇纶、速赴保定差委。傥体察情形。必须亲往。会同文谦商办。即飞饬崇纶、径赴天津。俟该督到津后。斟酌妥办。本日已面谕崇纶、听候该督饬知遵办矣。桂良务当仍遵前旨。如到津时。断勿轻与该夷接见。以符体制。仍令崇纶等、剀切晓谕。不得妄生枝节。将此由六百里密谕知之。　　

○河南巡抚英桂奏、探闻克复武汉。仍饬各要隘兵勇防堵。得旨。昨已据该署督奏、收复武汉。并未奏实在情形。朕总虑其全股逸出。尽力北扑。是豫省防堵。倍关紧要。加意慎重方好。　　

○以攻剿江南瓜州贼匪获胜。赏协领博奇、总管海全、副将鞠殿华、巴图鲁名号。协领隆强、佐领苏勒善、奇彻布、常升、斐兴阿、戛尔杭阿、参将安勇、游击陈升、都司富伦布、刘琮、乌勒洪阿、守备袁得名等、花翎。余升叙有差。　　

○以湖北襄阳办团防剿出力。予知府多山等、升叙有差。　　

○予福建阵亡署知县陆友仁、署守备李光生、祭葬世职。　　

○予湖北阵亡佐领添昌、防御善亮、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。九月。丁卯朔。遣官祭历代帝王庙。　　

○谕军机大臣等、自前月十三日。接据僧格林沁奏报后。半月有余。未见进兵消息。乃本日奏报情形。仍系贼匪冲扑。被官兵击败。未容窜出等语。朕日盼捷音速奏。而每览奏摺。几成习见套语。毫无出奇制胜之处。实属不解。逆匪所掘大坑。我兵既能填垫。是逆匪所伏地方。我兵亦能前往。并非重濠之隔。遂成天堑。何以不令各路合力进攻。徒以加意防范为说。且阅摺内所叙。贼扑庆祺营盘。则庆祺营中官兵。自为抵御。贼扑僧格林沁营盘。则僧格林沁营中官兵。自为抵御。直是分段巡防。各不相顾。并不为联络进攻之计。转瞬天气渐寒。傥堤水冻结。该逆另起诡谋。又将作何防范。僧格林沁、既称该逆扑则不敢。守则无粮。即此岂非可乘之机。犹称有机可乘。即当进剿。究竟如何。始为进剿机会。虚词搪塞。至于此极。朕实为之愧恨。著僧格林沁、即行督饬各路官兵。设法进兵。克日攻破贼巢。不得再以徒折精锐为词。布置严密为解。任令该逆日久负嵎。至＜口英＞咪二夷船只。已于二十四日竟抵天津。经文谦、接见开导。尚未回帆。昨又谕桂良、酌量应否前往。密为调度。惟总督出省。地方不免讹言。此次夷酋之来。不过欲变通条约。并非用武之事。傥军中或有传闻疑惧之言。著僧格林沁、持以镇定。不可张皇。如有探闻情形。随时密奏。将此由六百里加紧密谕知之。　　

○又谕、易棠奏、河南省咨报、归德失利之凉州镇官兵。溃散阵亡。情节互异。请饬查核办一摺。甘肃凉州镇官兵。五百一十八员名。上年在归德府防剿。遇贼失利。先经陆应谷、以该官兵等。打仗溃散。仅存把总马忠等、十五员名咨报。续据报称、该官兵等、均属阵亡。仅存外委范铭一员。兵丁五名。现经易棠查明。此项官兵。除游击马从龙、已据英桂咨明阵亡外。其陆续投回归伍者。实有五十名。与陆应谷先后咨报数目。均不相符。请饬查办。著英桂将该官兵等。究竟是溃是殁。把总马忠。是否被裹投回。此外有无在豫逗遛。尚未归伍之人。均即分别确查。咨覆甘肃。以凭核办。易棠原摺著钞给阅看。将此由四百里谕令知之。　　

○戊辰。谕军机大臣等、桂良奏、筹议夷务、并添派委员、赴津会办一摺。已将原摺钞交文谦等、即照所议。明白开导。并节录道光二十三四等年通商条约。一并给阅。如果文谦等、能正言开导。使之克日回帆。该督即无庸前往。亦足镇定人心。崇纶想不日即可到省。应如何详细饬知之处。即著向该员逐一指授。迅饬赴津。遵照办理。文谦等、连日如何办理情形。及能否妥协之处。著即随时侦探。密速具奏。若文谦等、办理有未妥之处。该督亦应赴彼。藉镇人心。此时稍缓亦可。盖夷务之难。有由来矣。现虽兵戎未靖。若能随时妥办。自有转机。若虚词抚驭。将就令其回粤。是直为直省完事起见。想汝尚不至若是糊涂。此次夷人返棹后。若因别事再来。亦非汝之所能逆料。若仍因此次直省大吏。付之不管而来。置辩不休。朕必治汝之罪。慎之。将此由六百里密谕知之。　　

○又谕、前据文谦等奏、与夷人麦华陀等接见后。连日未据续行奏到。究竟该夷。能否废然而返。抑别有藉端要求之处。殊深悬系。本日据桂良奏、筹议办理情形一摺。用意措词。俱极周帀。文谦等、如能照此开导。必可折服该夷之心。且原定和约。所有贸易章程。如须稍为变通。俟十二年后再议一条。咪唎口□坚、则定于道光二十四年七月。口□佛兰哂、则定于二十四年十月。其互换条约。均在二十五年。距十二年后之期。亦复甚远。该夷不当于此时。妄行渎请。若＜口英＞咭唎和约条款内。并无此文。既称万年和约。便当永远信守。即谓我朝有恩施各国。准＜口英＞人一体均沾之语。咪口□佛二国。已不能于未经届期之先。豫议更张。＜口英＞夷又何从为此效尤之举。文谦等、正可据理回覆。以塞该夷之口。此次来津。系＜口英＞咪两国通事。其三国夷酋咆呤等、是否仍须前来。亦当查探明确。并谕以海口事宜。原议应由中国办理外国事务之钦差大臣专办。该夷此来。虽已据情入奏。亦当仍向通商五口地方。听候查覆。在此终属无益。则该酋等、亦正不必远劳跋涉。即该夷目等、亦可知数次来津。徒然往返。以后便不必为此奔波也。桂良现拟暂缓赴津。俟崇纶到省商酌后。饬令先行前来。即著文谦等、妥速筹商。相机办理。毋庸等候崇纶。转致迟误。一切皆作出自己意。不必谓总督已有所闻。是为要著。可杜以后无厌之请。并严饬地方文武员弁。一面妥为防范。一面密查沿海奸民。毋令接济该夷米粮食物。并禁止购买洋货。销售烟土等事。庶可绝其觊觎。俾令遄返。所有日内办理各情。即著迅速驰奏。桂良摺、并三国通商条约内摘出各条、均著钞给阅看。　　

○又谕、前因和含一带。堵御吃紧。谕令托明阿、通盘筹画。能否令雷以諴、带兵前往和州。妥商办理。嗣因和州已被贼踞。逆船渟泊乌江。直抵全椒南境。复命雷以諴、即日驰往。扼要进剿。原以和州当滁凤之东南。江浦当滁凤之西南。逆贼由浦口登岸。由和州登岸。路虽不同。而其偪近滁州。直扑关山。为北窜之计。则并无二致。上年该逆北犯。即由滁州未能严扼所致。全椒地方。虽有恩锡带兵一千余名。仍恐力难堵遏。而参将吉连、带赴关山之兵。仅五百名。庐凤道张光第、带赴滁州之兵。仅三百名。不能不专派大员。以资督剿。托明阿等、此次奏报。请令雷以諴、仍留扬州。自系未经接到续降谕旨。惟所称劝捐助剿。必须熟手。亦系实在情形。雷以諴、即著毋庸前赴和州。至扬州之兵。诚难再分。浦口贼巢。亟应力图攻毁。若徒称扼守江浦。即以保障和含。岂尚不知和州失事情形耶。雷以諴、既不能兼顾和州。即著托明阿等、督饬将弁。将浦口贼踪。迅速埽除。方为妥善。袁甲三前奏、有北路紧要、缓赴六安之语。著即体察情形。如须亲往督剿。即著与和春、福济、妥筹办理。傥和春等、专待扬州之兵。托明阿等、则仍令庐州筹拨。各存畛域之见。辗转贻误。咎将谁执。袁甲三前奏各情。尚合机宜。谅必能统筹全局。毋误事机也。将此由六百里加紧各谕令知之。　　

○又谕、王懿德奏、漳州等营官兵、因防剿吃紧、未能调赴江南一摺。览奏自系实情。即照所请办理。至前令该督、调漳泉兵一千名赴粤。当已接奉谕旨。广东土匪蜂起。连失郡县。省城四面受敌。万分危急。闽粤壤地毗连。赴援较近。著王懿德、遵照前旨。于该省各营内。迅速抽拨兵一千名。派委得力员弁管带。克日启程。前赴广东省城候调。毋须稍有迟误。粤省待援急迫。与江南情形迥异。该督断不准再有推诿。自干重咎。所有该官兵启程日期。并著即行驰奏。将此由六百里加紧谕令知之。　　

○又谕、托明阿等奏、请饬拨兵饷、以济急需等语。所有入江助剿之红单师船。本由粤东捐赀。协济经费。现在该省新起土匪。势颇猖獗。近省之高明、顺德等县、相机失陷。恐难兼顾及此。至江南原募艇师各船。及陆路各营军食。需饷亦甚迫切。当此江路攻剿吃紧之时。若因饷糈匮乏。致误机宜。所关匪细。著怡良、杨以增、于淮扬、淮海、淮徐各属。截漕项下。并淮北应徵盐课款内。赶紧设法。通融筹拨。克日解赴托明阿军营。协济红单船经费。其陆路各营、及艇师各船兵饷。仍著该督等遵照前旨。分饬所属。随时拨款。源源接济。以期无误要需。将此由六百里加紧各谕令知之。　　

○裁云南各营步兵、守兵、三千九百八十二名。从总督罗绕典请也。　　

○己巳。上诣寿康宫、问皇贵太妃安。　　

○谕军机大臣等、杨霈奏、击散贼匪、汉川黄陂等处、渐次肃清一摺。并据塔齐布、曾国藩奏、克复崇阳、旋在咸甯、大获胜仗等语。马溪河一带。湖中贼船。经我兵勇。合力剿击。捦斩甚多。北窜贼匪。均已击散。其由襄河、涢口、蔡店、拥扑汉口贼船二千余只。亦经曾国藩、魁玉、杨昌泗等、水陆截剿。斩杀焚溺。不计其数。南北两军。办理均甚得手。杨霈于二十七日。拔营赴省。自可与曾国藩、通筹全局。为水陆并进之举。惟武汉新复。应如何酌留兵勇防堵。使贼匪不得乘虚觊觎。方为妥善。现派桂明、带兵驰赴黄冈一带。督同许赓藻等、督率练勇乡团堵剿。如能收复黄州。楚境一律肃清。即可乘此声威。水陆并进。会同江西兵船。下攻九江。直达安庆。该署督等、相机办理。务臻妥协。至马队及甯夏、延绥、等营官兵。留驻杨店。即可为北路声援。前据杨霈奏、武汉克复。尚有贼万余。并此次窜出沙口之贼。为数尚复不少。此时攻剿下游。仍须厚集兵力。曾国藩等、本日奏报、尚系克复崇阳。其攻剿武汉情形。仍未奏到。塔齐布、陆路官兵。此时谅与曾国藩水路。合为一军。著俟杨霈抵省后。商搉挑选精兵。水陆进剿。朕日盼捷音之至也。所有克复武汉情形。著杨霈、塔齐布、曾国藩、迅速驰奏。将此由六百加紧各谕令知之。　　

○前任礼部侍郎曾国藩奏、谢赏三品顶带恩。并以守制未终。陈情恳辞。得旨。殊不必如此固执。汝能国而忘家。鞠躬尽瘁。正可慰汝亡亲之志。尽孝之道。莫大于是。酬庸褒绩。国家政令所在。断不能因汝请。稍有参差。汝之隐衷。朕知之。天下无不知也。　　

○长芦盐政文谦等奏、续见夷人。询问来意。情形支吾。得旨。览奏、足见该夷之虚词恫喝。无甚伎俩。俟崇纶到后。务须和衷。妥商筹办。续进夷艇。及该夷有何举动。迅速密奏。　　

○庚午。遣官祭都城隍庙。　　

○谕军机大臣等、向荣奏、攻剿贼营、叠次获胜、并督催师船上驶情形一摺。上方桥西贼营。经我兵连次攻剿。叠获胜仗。仍未能破入土城。该大臣现饬邓绍良、带领兵勇。由慈湖、铜津、沿江直取江甯镇。进攻板桥、善桥。并抽拨楚兵。令傅振邦、带往秣陵关。与参将长桂、齐赴江甯镇。与大营声势联络。使上方桥贼巢。前后受敌。布置甚属周密。至吴全美、所带红单船二十五只。本系向荣提赴上游。屡次接仗。甚为得力。自驻泊采石矶后。逆匪水路接济已断。故倾剿出战。陆路复被大创。前因东西梁山。贼船较多。是以谕令托明阿等、于陈国泰所带船内。拨赴上游。已据奏称、派拨十只前往。与吴全美、合力堵剿。合计红单船已有三十余只。兵力较厚。自当力扼上游。使贼船不能下窜。于剿办机宜。最为紧要。乃据向荣奏称、吴全美、藉口于扬州大营札调。回攻九洑洲。辄驶至浦口以下。经该大臣、严行檄斥。复以待解粮饷子药。及更换篷缆为词。种种推诿。实出情理之外。该总兵统带师船。系归向荣节制。各兵勇轰击贼船。本极奋勉。若带兵大员。意存退缩。势必又蹈艇师疲玩积习。当此攻剿吃紧之际。岂容任意颟顸。著向荣、严催该总兵、迅赴上游。并著托明阿等、饬令陈国泰、将所拨红单船十只。飞速上驶。不准片刻耽延。傥再不遵调遣。即著该大臣等、从严参办。据杨霈奏、武汉现已克复、湖南水师、指日即可下驶。至黄州九江等处。现在芜湖、业已收复。若两路夹击。梁山一带贼船。自可克期殄灭。该大臣、务当乘此机会。并力攻剿。毋稍迁延。其金陵逆匪接济。尤当设法严断。毋令到处焚掠。泾太义勇收复芜湖县城情形。著查明具奏。向荣所获逆书。已由军机大臣呈览矣。将此由六百里加紧各谕令知之。　　

○又谕、前因江西武甯等处。贼匪未尽肃清。恐武汉克复后。余匪逃窜句结。令陈启迈于湖北接境地方严防。兹据陈启迈奏、贼船复犯吴城。尽被官军焚毁。惟由瑞昌翻山越窜之贼。虽被游击景星等追杀。逃回兴国。其义甯西路苦竹岭一带。亦经吴锡光击回湖北。究恐去而复来。未可以目前小有胜仗。致疏防范。且江西地面。北邻楚省。南接粤东。现在韶连各属。粤匪纷起。窜扰长甯、龙南等县。均经兵勇击退。该抚仍当严饬镇道等、迅速剿捕净尽。其由楚入江路径。不但丛山密箐。皆可伏匿。前此楚贼由崇通窜越。屡窥武义。即为前车之鉴。昨据塔齐布、曾国藩奏、崇阳克复、咸甯大获胜仗。系在攻克武汉以前。杨霈亦奏称、汉川黄陂等处、渐就肃清。是湖北剿办得手。江西更形吃重。陈启迈身任疆圻。粤匪楚匪。均应筹防。不可稍形疏懈。至吴城贼船。虽已剿净。安庆江面。湾泊尚多。即防陆防江。亦须兼顾。若曾国藩等水军。能与塔齐布各军。水陆并进。会同江西兵船。前后夹击。江面自可渐就肃清矣。昨已寄谕杨霈等、相机办理。陈启迈、总当防剿兼顾。与杨霈等、互为声援。勿稍疏失。将此由六百里加紧谕令知之。　　

○直隶总督桂良奏、办理夷务情形。得旨。亦不必如此慌张。崇纶到彼。自能妥办。汝之出省与否。不可先露其意。即使出省。亦不便与夷酋相见。并不可俾该夷知汝抵津方好。如果须出省时。即调吴廷栋到臬司任。庚长可代拆代行。　　

○江西巡抚陈启迈等奏、江西捐务。及协济楚军饷需。请归并一局办理。得旨。名目固不必另设。然不准尽供本省之用。指日舳舻东下。肃清江面。为数省安危之计。若饷项缺乏。致生意外。恐汝等不能当此重咎也。　　

○以江西吴城剿贼获胜。赏已革总兵官赵如胜、五品顶带。余升叙有差。　　

○以江甯剿贼获胜。赏三品顶带护江甯将军福兴、二品顶带。　　

○辛未。上幸瀛台。　　

○谕内阁、塔齐布、曾国藩奏、水陆大军、同日克复武昌汉阳一摺。览奏欣慰。上年江皖回窜之贼。重扰汉阳、汉口。于今夏再陷武昌。叠经降旨。令塔齐布、曾国藩、于收复岳州后。分督水陆两军。埽荡嘉鱼、蒲圻一带、沿江贼垒。会合荆州官兵。乘胜直捣武汉。兹于八月二十一二等日。塔齐布、由油坊岭进扼洪山。曾国藩、筹定沿江三路齐下之策。以陆兵分攻东西两岸。水师从中路冲击。游击杨载福等、纵火将盐关、并东岸花园贼船。悉数烧毁。其花园陆路之贼。经知府罗泽南、知县李续宾、文生李光荣等、分三路进剿。烧其湖边划船百余号。跃登木城甎城。贼众大溃。西岸魁玉、杨昌泗之兵。适攻虾蟆矶贼营。冲进土城。亦纵火焚烧。计两岸陆军。击杀贼匪一千数百余名。生捦一百四十余名。割取首级四百余颗。焚死溺死者无算。道员李孟群、督同杨载福等、乘胜直追。将沿江木栅烧毁。攻破汉关、白沙洲、金沙洲、贼营三座。进攻鲇鱼套、大烧贼舟。江水为沸。李孟群、率前营西渡。攻汉阳朝宗门。杨载福等、驶出贼前。烧毁贼船辎重。回舟与李孟群入汉。焚其口内之船。魁玉、杨昌泗之兵。会合夹击。将晴川阁下木栅、大别山下木垒、尽行攻毁。武昌逆贼。乘夜开东北门逃窜。仍留悍贼数百。在西南城上坚守。我军于二十三日。用炮向汉阳望山等门轰击。别遣壮勇。从僻处攀登。举火为号。各营拥入。杀贼百余人。生捦伪将军陈昌贵、伪总制丁履之等、二十余人。汉阳城上之贼。方与水师对击。杨昌泗、已带兵勇由南门梯绳而入。武昌汉阳两城。同时克复。武昌陆路窜匪。经塔齐布、在洪山一带。扼要设伏。歼毙贼匪一千数百人。二十四日。塔齐布、曾国藩、入城安抚遗黎。杨霈、亦拔营渡江。即著迅赴鄂垣。与曾国藩等、妥筹善后事宜。并会商分路追剿。肃清楚境。此次克复两城。三日之内。焚舟千余。踏平贼垒净尽。运筹决策。甚合机宜。允宜立沛殊恩。以酬劳勚。杨霈、著补授湖广总督。曾国藩、著赏给二品顶带。署理湖北巡抚。并加恩赏戴花翎。塔齐布、著赏穿黄马褂。并赏给骑都尉世职。广西升用道李孟群、著赏加按察使衔。并赏给珠尔杭阿巴图鲁名号。候选知府罗泽南、著记名以道员用。候选知县李续宾、著以直隶州知州升用。并赏换花翎。游击杨载福、著以参将补用。并赏加副将衔。守备萧捷三、著以都司升用。并赏换花翎。都司彭三元、著以游击补用。守备唐得升、著以都司升用。并赏换花翎。同知衔文生李光荣、著以府经历县丞遇缺即选。已革副都统魁玉、已革总兵杨昌泗、均著加恩开复原官。其余出力文武员弁兵勇。著曾国藩、塔齐布、查明保奏。候朕施恩。
  </div>
  <div class="pagination">
   <a href="清实录咸丰朝实录_page215.html">
    上一页
   </a>
   <span>
    ...
   </span>
   <a href="清实录咸丰朝实录_page211.html">
    211
   </a>
   <a href="清实录咸丰朝实录_page212.html">
    212
   </a>
   <a href="清实录咸丰朝实录_page213.html">
    213
   </a>
   <a href="清实录咸丰朝实录_page214.html">
    214
   </a>
   <a href="清实录咸丰朝实录_page215.html">
    215
   </a>
   <span class="current-page">
    216
   </span>
   <a href="清实录咸丰朝实录_page217.html">
    217
   </a>
   <a href="清实录咸丰朝实录_page218.html">
    218
   </a>
   <a href="清实录咸丰朝实录_page219.html">
    219
   </a>
   <a href="清实录咸丰朝实录_page220.html">
    220
   </a>
   <a href="清实录咸丰朝实录_page221.html">
    221
   </a>
   <span>
    ...
   </span>
   <a href="清实录咸丰朝实录_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
