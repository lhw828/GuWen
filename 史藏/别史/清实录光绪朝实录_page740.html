<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 740 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 740 页/共 1316 页</h1>
    <div class="content">○又奏、遵保人才。请将道员余浚等、送部引见。得旨、余浚、陈忠伟、均著交部带领引见。摺包　　

○又奏、已革宗室佑善等、收复宽甸等处。著有劳绩。恳恩开复。得旨、佑善等、均著免其治罪。不准开复原官。摺包　　

○庚申。谕军机大臣等、电寄魏光焘、电悉。湟中尚未解严。兵力正资厚集。该抚所部各军。仍著统率前进。至留扎十营。以顾乾邠一路。亦甚周密。即照所请行。电寄　　

○盛京将军裕禄奏、石山站通省电线。接修完竣。前留设马拨。一律遣撤。下部知之。摺包　　

○又奏、筹备办团经费。分别扣俸归款。得旨、未缴银两。著免其扣还。摺包　　

○辛酉。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕内阁、御史庆祥等奏、考试现任笔帖式。请饬严定章程。由各衙门自行考试一摺。著吏部议奏。现月　　

○谕军机大臣等、有人奏、直隶省道员。丁忧未服满者有三四员。其余例应候选。及指分别省。并未奏调有案者。亦复不少。请饬一律撤去差使等语。著王文韶查明办理。原片著钞给阅看。将此谕令知之。现月　　

○又谕、有人奏、州县差役。鱼肉小民。请饬裁革一摺。据称江北通州、海门、泰兴、如皋、等处差役甚多。欺压愚民。倾陷诈赃。种种弊窦。请饬革除等语。著张之洞、赵舒翘、按照所奏各节。严饬所属。痛除积弊。毋令蠹役扰害闾阎。原摺均著钞给阅看。将此各谕令知之。现月　　

○又谕、有人奏、浙洋商船屡被盗劫。请饬认真巡缉一摺。据称浙江甯波、温州、台州、定海、玉环、各处洋面。自上年六月以来。商船被劫者。不下数十起。轻则剽掠财货。重且杀人焚船。缉捕师船。避其凶锋。未闻破获一案等语。盗匪在洋面肆劫。该省额设师船。所司何事。著边宝泉、廖寿丰、严饬水师将弁。克期出洋。认真巡缉。前报各案。务获究办。傥仍前玩泄。即行严参。以卫商船而弭隐患。原摺均著钞给阅看。将此各谕令知之。现月　　

○又谕、有人奏、湖北襄阳县恶役李伯林。于本年中秋日。殴毙蒋姓身死。该县知县汤炳堃。勒令和息。意欲含混了结。请饬查办等语。著谭继洵确切查明。据实奏参。原片著钞给阅看。将此谕令知之。寻奏、遵查知县汤炳堃、获犯即办。并无勒和含混了结情事。惟因徐明浩到厂较迟。既经戒饬。又复交差管压。究有不合。应请交部察议。并饬本任知县梅冠林。将差役换票之弊。密查禁革。有犯即行重办。以示惩儆。得旨、汤炳堃。著交部察议。现月摺包　　

○又谕、有人奏、浙江台州府土匪充斥。劫掠频仍。民人商旅。皆受其害等语。著廖寿丰严饬所属。从严缉办。不准轻议招抚。原摺著钞给阅看。将此谕令知之。现月　　

○又谕、有人奏、福建提督程文炳、所部各营。驻扎张家湾时。纵兵扰害。及将赴甘肃。众兵迫于饥寒。抢夺务本钱铺。因而溃散者甚多等语。著孙家鼐等、就近确切查明。据实具奏。原片著钞给阅看。将此谕令知之。寻奏、程文炳被参各节。查无其事。报闻。现月　　

○又谕、电寄杨昌浚、电悉。西甯解围。剿抚事宜。最关紧要。李培荣前在平戎。坐困累月。其恇怯已可概见。恐难任剿贼之责。著杨昌浚拣派得力之员。四路摉捕。务净余孽。甘凉道路虽通。永昌入山之匪。仍应分别剿办。电寄　　

○盛京将军裕禄等奏、请拨庄头餧马豆石。并将折价银数。由地丁项下开销。下部议。摺包　　

○以广西按察使胡燏棻为顺天府府尹。未到任前。仍以陈彝署理。现月　　

○以前正红旗汉军副都统伊崇阿为察哈尔副都统。外记　　

○以恃符窝赌。革江苏在籍主事李景淮职。并讯办。摺包　　

○予故察哈尔副都统吉升阿祭葬。现月　　

○壬戌。谕内阁、董福祥奏、元恶授首。余逆就擒。地方渐就安谧一摺。河州逆首马永琳父子。与其党周七十等、同恶相济。聚积匪类数十万人。分攻河甯。蓄意叛逆。河州解围后。仍复主唆逆党。久困西甯。实属罪大恶极。经董福祥连日督军摉捕逆目百余名。讯明正法。并擒获马永琳父子。立置典刑。河州一带地方。渐就安谧。办理甚合机宜。仍著督饬队伍。将匪党摉捕净尽。毋留余孽。昨据杨昌浚电奏、西甯亦已解围。际此军威丕振。不难尽歼丑类。迅奏肤功。即著该提督严饬派出援甯将领。会同杨昌浚所派各军。合力兜剿。一鼓荡平。用副朝廷绥靖边陲至意。现月　　

○又谕、谭钟麟奏、械斗案内被控劣绅。请革职归案讯办一摺。广东新会县荷塘乡。容李两姓械斗。焚杀多命。经谭钟麟派员督同营县查办。该县绅士李长辉等、事前既不能约束族人。事后又复庇纵凶要。屡经传案。避匿不到。实属藐法异常。候选郎中李辰辉、著即行革职。举人李扆端、容启藩、著一并斥革。归案讯办。现月　　

○又谕、户部奏、遵议解清甘饷各员。应给奖叙。请旨办理一摺。著吏部议奏。现月　　

○谕军机大臣等、电寄杨昌浚、电悉。交查事件。该督果能秉公持正。何恤人言。乃辄据委员诿卸之词。遽请改派大员查办。实属冒昧。著传旨申饬。仍著将各员劣迹据实覆奏。不准徇隐。电寄　　

○两广总督谭钟麟奏、查明粤海关之弊。全在胥吏。监督又多因借债挪移。受其挟制。现计欠解税银十八万余两。藩库银数十万两。前后任交代银共十余万两。应俟监督文佩接收后。会商办理。下所司知之。摺包　　

○以大理寺少卿徐承煜为太仆寺卿。外记　　

○以躁进取巧。革广东候补知县张侍皋职。现月　　

○癸亥。谕内阁、甘肃提督李培荣、带兵赴援西甯。行抵平戎。坐困数月。顷据杨昌浚奏、该提督嗜好甚深。难期振作。李培荣著即革职。不准留营。现月谕军机大臣等、李秉衡奏、遵旨覆陈筹饷各条一摺。所筹考核钱粮。整顿厘金。裁减局员薪费各节。均属周妥。即照所议办理。抽收烟税。既据查明事涉琐碎。自可毋庸稽徵。酒税一项。既有旧案可循。即著酌量办理。至裁减兵额。经该抚体察东省情形。拟减五成。著照所请。自光绪二十二年为始。陆续裁汰。以上各条。该抚业经悉心酌核。此外如有可以变通尽利之处。仍著随时妥为筹办。将此谕令知之。现月　　

○总统湘军陕西巡抚魏光焘奏、各军到陕。开拔度陇。俟到平番。体察情形。一面分兵防其北窜。一面亲督诸军。进图西甯。实力剿办。报闻。摺包　　

○直隶总督王文韶奏、北洋制造局添办军火银两。请由东征粮台拨给。下部议。摺包　　

○又奏、漠河金厂余款。报充军饷。允之。摺包　　

○又奏、请调前台湾镇总兵万国本、赴北洋差遣。得旨、万国本业经＜闲＞放南澳镇总兵。所请著毋庸议。摺包　　

○又奏、查明毅军请恤案内。知州谢巨源。现已回营。把总刘福。不知下落。请撤销恤典。免其治罪。得旨、谢巨源、刘福均著革职。摺包　　

○山东巡抚李秉衡奏、整顿南运局。并将每年节省银两。扩充机器。从之。摺包　　

○镇国公载帛。奏因病乞开差使。并停俸。允之。现月　　

○以国子监祭酒萨廉为詹事府詹事。外记　　

○以湖南岳常澧道桂中行为广西按察使。现月　　

○命翰林院编修陈嘉言、内阁中书黄凤岐、赴甘肃行营。襄理营务。从总统湘军陕西巡抚魏光焘请也。现月　　

○蠲缓直隶文安、天津、二县积涝地亩新旧粮赋有差。现

月

　　

○甲子。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕军机大臣等。有人奏。道员赖鹤年。前在上海转运局。隐匿钜款四十余万。尽饱私橐。请饬查办等语。著张之洞确切查明。据实具奏。原片著钞给阅看。将此谕令知之。寻奏。查明道员赖鹤年参款。委系传闻失实。应请免其置议。报闻。现月摺包　　

○又谕。有人奏。专阃大员。侵盗钜款。据实纠参一摺。据称南澳镇总兵万国本。前任总兵时。焚毁藩署。将库藏盘运一空。纵令兵丁劫掠惨杀。该总兵内渡至上海。每兑洋银。辄以五万计。请严查参办等语。著边宝泉确切查明。据实具奏。原摺著钞给阅看。将此谕令知之。现月　　

○又谕、依克唐阿奏、特参劣员。请旨惩办一摺。据称奉天候补道余浚。向充练兵大臣翼长。兼总理文案营务处。揽权纳贿。罔上营私。上年东事方棘。该道沉湎酣嬉。不理军事。营中官弁。凡有差委。必先索贿。以致饷项虚糜。将士解体。准补营口同知陈忠伟。贪婪暴虐。蠹政害民。总理发审。兼办营务。上年查办逃勇。不问虚实。有贿则放。无贿则杀。又收辽阳团长谢永发多金。实为贪酷之尤。协领英凯。依附余浚。总理官帖局。擅用官帖。广收粮豆。垄断居奇。本年春闲。修理队伍营房。并为余浚修治房屋。耗帑劳兵。怨声载道。请一并革职。永不叙用等语。奉天为根本重地。营务吏治。均关紧要。似此贪纵酷虐之员。必应查明实迹。从严惩办。著李培元按照原参所指各节。确切查明。据实具奏。毋稍徇隐。原摺著钞给阅看。将此谕令知之。现月　　

○江西巡抚德寿奏、九江关徵不敷解。请缓交欠饷。并将下年经费酌量减拨。下部议。摺包　　

○以新疆绥来县逆回托菖等谋变。拏获首要出力。予从九衔马玉章等五员奖叙。阵亡把总王昆山优恤。　　

○以纵兵通匪。持械诈赃。革云骑尉景海职。永不叙用。

现月　　

○乙丑。以雪泽仍稀。上复诣大高殿祈祷行礼。外记　　

○遣贝勒载濂诣时应宫。贝勒载滢诣昭显庙。贝勒载澍诣宣仁庙。贝勒载润诣凝和庙拈香。外记　　

</div>
    <div class="pagination">
<a href="清实录光绪朝实录_page739.html">上一页</a><span>...</span><a href="清实录光绪朝实录_page735.html">735</a><a href="清实录光绪朝实录_page736.html">736</a><a href="清实录光绪朝实录_page737.html">737</a><a href="清实录光绪朝实录_page738.html">738</a><a href="清实录光绪朝实录_page739.html">739</a><span class="current-page">740</span><a href="清实录光绪朝实录_page741.html">741</a><a href="清实录光绪朝实录_page742.html">742</a><a href="清实录光绪朝实录_page743.html">743</a><a href="清实录光绪朝实录_page744.html">744</a><a href="清实录光绪朝实录_page745.html">745</a><span>...</span><a href="清实录光绪朝实录_page741.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
