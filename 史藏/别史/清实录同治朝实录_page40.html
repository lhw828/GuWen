<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 40 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 40 页/共 505 页
  </h1>
  <div class="content">
   ○以安徽克复定远县城。并固镇剿贼出力。赏总兵官张得胜一品封典。副将王才秀、蔡光武、巴图鲁名号。同知陈增、游击张朝栋等花翎。守备徐国桢等蓝翎。余加衔升叙有差。　　

○以湖北克复孝感等城出力。赏副将康必胜巴图鲁名号。守备张文贤花翎。从九品李基岳蓝翎。余升叙有差。　　

○以克复湖北来凤县城出力。赏总兵官李复胜、副将李盛贵、一品封典。知县朱暨埙蓝翎。余升叙有差。予阵亡游击成汉堂等三十五员祭葬世职加等。　　

○以江苏泗泾剿贼出力。赏三品顶戴洋将华尔副将衔。　　

○戊子。谕内阁、浙江按察使李元度、前因徽州失守。奉旨革职拏问。旋据官文等奏称该员于义甯等处剿匪出力。叠经加恩赏还按察使原衔。并赏加布政使衔。仍谕令曾国藩将失守之案。酌核查办。并因该员在浙江龙游等处。带兵剿贼。先后降旨将该员补授浙江盐运使。并升授按察使。以资鼓励。兹据曾国藩奏、该员前于革职以后。并不候讯。擅自回籍。其义甯奉新瑞州等处贼匪。皆系自行退出。该员并未打仗。辄敢捏禀冒功。迨上年秋闲。由广信抵衢州后。经王有龄羽檄飞催。并不赴援。实属法所难宥。请将该员革职。念其从军多年。积劳已久。请免其治罪。交左宗棠差遣。并因奏保在前。自请议处各等语。李元度著即行革职。加恩免其治罪。仍交左宗棠差遣。以观后效。曾国藩并著交部议处。寻议、曾国藩应降一级留任。准其抵销。从之。　　

○又谕、周宽世奏、湖南本境肃清。请开缺赴皖浙等省剿贼一摺。览其所奏。奋勇可嘉。湖南提督周宽世、著毋庸开缺。准其赴曾国藩军营。带兵剿贼。其湖南提督一缺。即著官文会同毛鸿宾派员署理。　　

○又谕、郑元善奏、勇目失利逃遁一摺。投诚勇目参将宋景诗、随同胜保剿贼失利。辄敢不候军令。率众逃遁。实属目无法纪。宋景诗即行革去参将。著郑元善督饬派员妥办。宋景诗前在山东投诚。叠经谕知胜保妥为办理。胜保不察诚伪。力主抚议。迨该勇目离营逃遁。为时已阅两旬。复不即行奏报。显系意存回护。尤属非是。胜保著交部议处。以示薄惩。　　

○又谕、总理各国事务衙门奏、请饬地方官于交涉教民事件。迅速持平办理一摺。前据该衙门具奏、法国天主教。原以劝人行善为本。康熙年闲。曾经准行。是以降旨令地方官妥为办理。兹据该衙门奏称、前次明降谕旨之后。复经该衙门行文各省。遵照办理。各省地方官于奉文后。未经认真妥办等语。著各督抚转饬地方官。照依此次所奏。于凡交涉教民事件。务须迅速持平办理。不得意为轻重。以示一视同仁之意。　　

○谕议政王军机大臣等、僧格林沁等奏、攻剿金楼贼寨情形。前饬调赴胜保军营马队。未能派往。郑元善奏、勇目宋景诗率众逃遁。派兵追剿各一摺。前因胜保兵力不敷。谕令僧格林沁派拨马队。前赴槐店助剿。兹据僧格林沁奏称、现攻金楼未下。兼须扼贼北窜。在营马队。万难抽拨。所有前调马队。著准其暂缓派往。勇目宋景诗因该部众叠次挫衄。辄敢擅向陈州撤退。并句结派驻陈州之诚顺三营马步同逃。迨郑元善派员开导。初以饷绌为词。旋复乘夜率众。向兰仪一带遁去。似此反覆无常。而胜保前在山东。力主招抚。迨经逃遁。复敢心存回护。不即据实具奏。已明降谕旨。将该勇目斥革。并将胜保交部议处矣。至该勇目率领多人。擅自离营。所称沿途并无骚扰。断难凭信。现向兰仪东北一带逃遁。其为阑入直境。抑或扰回山东。均未可定。该降众本皆犷悍之徒。投诚以后。辄敢反覆。断难再事姑容。郑元善已派昌胜营全队、及副都统明庆马队追剿。并著胜保、谭廷襄、遮克敦布、派拨官军。沿途拦截。与豫省派出各军。合力兜击。务将宋景诗等悉数歼除。毋得信其安分归农之语。纵令归巢。致贻后患。其诚顺营降众。折回陈州后。是否可用。仍著胜保、郑元善、妥为防范。毋稍大意。胜保进剿颍州。能否得手。副将杨飞熊、知府李徵松等军。郑元善业已调往陈州。即著催令前进。为胜保后路声援。该抚俟剿办宋景诗。得有头绪。亦即速赴陈州。相机援应。毛昶熙攻剿金楼。久未得手。现经僧格林沁督兵剿办。毛昶熙仍应率勇策应。毋得藉口卸责。其邹县等处教匪会匪。既经僧格林沁分派总兵扎隆武、都统西淩阿等剿办。即著督饬该总兵等实力进攻。速歼丑类。曹州等属水套匪徒。业经陆续投诚。应办善后事宜。并著谭廷襄等妥为经理。北路无重兵防守僧格林沁仍著妥筹兼顾。不可为金楼贼寨所牵掣。将此由六百里各谕令知之。　　

○又谕、据曾国藩奏、驰陈近日军情。分条具报。复据李续宜奏、覆陈饬筹事件各一摺。贼匪麕聚庐州。亟盼各军会合。四面兜围。为一鼓歼捦之计。曾国荃募勇。业已抵皖。即著曾国藩饬令迅束统带各营。进攻巢县含山一带。遥为攻庐各军声援。袁甲三并须派兵助攻庐城。其张落刑等各睡援贼。均须分兵断绝。以期速克。李鸿章既募勇成军。著俟巢含和一城克复后。即催令傍城冲过。速达镇江。毋稍延缓。四眼狗坚守庐州。令苗沛霖与捻匪连合。据多隆阿摉获苗营与狗逆伪函。有苗沛霖与张落刑构衅情事。苗沛霖心存叵测。其共辞颍围之说。本不足信。惟既与张落刑结怨。三憾相持。或可并除一害。本日李续宜奏称大举征苗。应俟庐州克复以后。亦不过稍缓须臾。断不至堕其奸计。颍州待援孔亟。成大吉、萧庆衍两军。既已行抵固始。著李续宜饬令迅速进兵。以解颍围。不得以购买米粮火药为词。迁延观望。致误事机。其贾臻办事竭蹶。妄报军情。及徐晓峰、张学酉□享参款。著俟颍州解围后。一一由李续宜会同袁甲三、分别确查参办。左宗棠一军。已抵衢州。渐可为攻复杭州之计。著曾国藩即迅催蒋益澧全军赴浙。以期合力兜剿。湖州孤悬贼中。赵景贤尚能极力支技。坚守待援。惜鲍超兵顿青阳。不能遽抵甯国。朱品隆一军。又不能出岭会合。著曾国藩饬令该提督速行进攻。应否添兵助剿。即著酌办。李续宜所部各军。分防各路。尚形不足。未能拨兵赴浙。著俟皖北军务稍松。再与曾国藩商拨劲旅。助剿皖南浙江。以资得力。至李续宜请应奏事宜。由曾国藩具奏。曾国藩身任兼圻。皖省本其所辖。嗣后如遇应行陈奏事件。仍著循照向章。会同曾国藩具奏。如有军情紧要。不及会衔之件。即仍由李续宜单衔驰奏。无庸拘泥。本日据周宽世奏请开缺。专事剿贼。已明降谕旨。准其赴曾国藩军营差委。此时湖南边境。在在尚须筹防。未可遽云一律安静。该提督必欲舍其本任。急思出剿立功。是否奋勉出力。抑系有激而为。著俟到营后。由曾国藩察看。据实具奏。将此由六百里各谕令知之。　　

○又谕、寄谕钦差大臣胜保。曾国藩奏、据多隆阿函称庐州获胜。略陈梗概。并据多隆阿摉获苗营与狗逆伪函一件。钞录呈览等语。苗党致书狗逆。词极卑顺。此函即系手下人所为。苗沛霖亦不得诿为不知。昨据官军摉出粤贼余安碍自寿州致庐贼信函。有苗沛霖运硝千斤赴庐接济等语。苗沛霖狼子野心。本未必遽为我用。该大臣见其与张落刑为仇。遽信其真心就抚。不知其暗中句结陈玉城密通消息。其害尤大。如该练竟能歼除张落刑。则其势益张。更须加意防范。该大臣向以诚信待人。恐堕苗沛霖奸计。不可不虑。现在苗练与张落刑相持。无论孰胜孰负。该大臣总当自固藩篱。未可稍涉大意。致有疏虞。苗党伪函著钞给阅看。将此由六百里谕令知之。　　

○又谕、庆端奏、大股逆匪。分窜温衢两郡。截击获胜。并相机战守一摺。龙游寿昌遂昌各贼。分踞上窜衢州。虽经李元度派兵。将分踞江山之毛村贼巢攻破。并将窜至江山之乾顶上台等处另股贼匪。击剿获胜。不过小有斩捦。其偪近衢郡之贼。虽经李定太派兵迎击获胜。羔未痛加剿除。于军务大局何补。李元度于失陷徽郡获咎后。不候曾国藩审讯。竟自募勇赴浙。捏报克复义甯等城。迨由江西率师援浙。复节节逗遛。以致杭城失陷。厥咎甚重。该革员治军。一味宽纵。所部勇丁。多用亲族子弟。即著左宗棠会商曾国藩严加甄汰。分别去留。此时衢郡江山等处。正当防剿吃紧之时庆端已移营浦城。左宗棠已进驻开化。一切防剿机宜。自可就近函商。并著左宗棠派兵。于江山常山各要隘。严密防堵。如该处兵力。不敷分布。即著庆端拨兵援应。毋令逆匪上窜广信。致滋曼延。至衢处两路防剿情形。前经庆端饬令李元度进攻龙游。复令改攻寿昌。并令署总兵崇志、及总兵李定太、挑兵接攻龙游。以总兵林文察攻捣金兰。旋复令林文察等改攻处郡。又将李元度一军。撤回衢郡。回防江常。复又令林文察等进扎龙泉。旋将林文察一军改攻遂昌。令李定太派队夹击。号令无常。朝更暮改。李元度一军。既因撤回衢郡。致逆匪纷纷上窜。其进攻龙游寿昌遂昌各军。亦并未与贼接仗。现在大股贼匪。即由龙游等处分路而来。遂昌等处进剿之兵。何以未经堵御。如有退避贻误情形。即著左宗棠查明参奏。此时青田县城。又为贼匪窜陷。前次叠据庆端奏称、派兵进攻处郡。何以青田失陷。又未经移兵往剿。此时处郡贼氛。连及温州。瑞安泰顺。一水可通。松阳等处之贼。扰及云和。偪近闽疆。温州复有大股贼匪扑犯。庆端务宜实力筹防。仍严饬各路带兵文武各员。力筹进攻。毋得再以布置空言。一奏塞责。坐误事机。温郡为闽省北路门户。秦如虎兵力尚单。如不敷防剿。即著该督添兵援应。该郡团练。尚属可用。并著饬令地方官联络声势。以资防堵。至温处两郡。毗连闽疆。贼匪傥聚集大股。窜入闽境。势将益形滋蔓。或绕窜广信。则衢郡后路。又为贼匪包抄。左宗棠身任浙抚。全省军务。皆宜统筹兼顾。叠据该抚奏报筹办情形。仅止顾及衢郡一隅。于温处两路。防剿情形。总未筹及。亦属疏略。该抚现已驻军浙境。所有温处两路军务。自宜妥筹布置。与庆端随时商办。务须严密堵剿。毋令贼匪蹈瑕。窜入闽疆。致令大局溃裂。是为至要。将此由六百里各谕令知之。　　

○钦差大臣曾国藩奏、江苏藩司曾国荃、暂令毋庸接印。饬率所部。攻取巢县和含等处。江苏藩司一缺。拟仍饬吴煦署理。俾地方军务。合有责成。报闻。　　

○河南巡抚郑元善奏、请以丁忧布政使张曜专办剿匪事宜。允之。　　

○以工部尚书倭仁为会试正考官。兵部尚书万青藜、署户部左侍郎郑敦谨、户部右侍郎熙麟、为副考官。　　

○以都察院左都御史文祥。署工部尚书。吏部右侍郎孙葆元署兵部尚书。礼部左侍郎沈桂芬暂署户部左侍郎。管三库事。刑部左侍郎灵桂兼署户部右侍郎。管钱法堂事。　　

○以镶白旗汉军都统爱仁署镶白旗蒙古都统。镶蓝旗蒙古副都统巴雅尔绰克托署正白旗汉军副都统。　　

○以拔队迟延。并藉词告假。革福建游击叶棨元、谢曜辰职。参将祥奎、守备田如松、革职留营。　　

○以违误军令。革浙江游击秦国胜职。并逮问。　　

○以河南新蔡守城出力。赏知县韩承宣巴图鲁名号。余升叙有差。　　

○予安徽六安阵亡守备庞友胜、易春祺、外委谢春林、祭葬世职。　　

○己丑。清明节。上诣奉先殿行礼。　　

○诣观德殿几筵前行清明大祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德显皇后殡宫。　　

○遣官祭端慧皇太子园寝。　　

○谕内阁、浙江按察使、现在＜??闲＞用乏人。著曾国藩、左宗棠、于平日所知。择其才堪胜任。并娴军务者。不拘资格。酌保数员。候旨＜??闲＞放。　　

○又谕、联捷奏、遵保大名开州东明守城出力。并阵亡各员。请予奖恤一摺。其奏保开州出力案内之知州金秉忠、前经随摺奏保。已奉旨赏换花翎。此次单内复保请以知府用。实属冒滥。大名剿匪出力案内。单开已革清丰汛把总曹镕、请以巡检分发省分补用。亦属有违定例。似此任意渎请。恐所保各员。滥竽仍复不少。著直隶总督文煜认真覆核。具奏请旨。毋稍瞻徇。现在防河事竣。联捷著即回京。不准在河南逗遛。　　

○谕议政王军机大臣等、前据韩超、因绅民公呈。吁留田兴恕、无庸赴川。并请无庸缴回钦差关防。当谕骆秉章仍遵前旨。檄催该提督入川剿贼。本日复据韩超奏、接骆秉章咨调田兴恕带勇赴川。城厢百姓。赴该提督行寓。及该署抚衙门。哀求攀留。请仍准留田兴恕在黔督办军务等语。田兴恕勇往善战。非独当一面之才。前因骆秉章奏称、该提督愿带兵入川剿贼。归骆秉章节制。是以降旨准行。乃韩超再三为之恳请。所称黔匪未靖。田兴恕势难远离。恐部将抵牾。兵勇哗噪。厘捐阻塞。并民闲攀留各情。是否属实。著骆秉章与前次韩超恳留田兴恕摺。及绅民呈词。一并查明覆奏。如该提督实系万难离黔。即著咨令暂缓赴川。傥黔省军务。韩超可以接办。不必定须田兴恕在黔办理。即著仍遵前旨。咨催该提督迅速带勇来川。归骆秉章节制。以一事权。该督惟当审度机宜。据实覆陈。毋稍迁就。将此由六百里谕令知之。　　

○予直隶大名等处。阵亡恩骑尉胡良臣等、祭葬世职加等。　　

○庚寅。谕内阁、王茂荫奏、天象示儆。亟宜修省等语。所奏甚是。朕以冲龄寅绍丕基。兢兢业业。罔敢怠荒。迺自正月以来。日星垂象。雨泽愆期。昨虽得有时雨。农田仍未沾足。此皆由修省未至。弗克感召和甘。所幸天心仁爱。悬象示儆。深切著明。因思感应之机。捷如影响。我两宫皇太后朝乾夕惕。惟日孜孜。朕尤当益加寅畏。恐惧修省。以承天眷。其议政王以及各部院大臣。亦当交相策勉。如有政事阙失。必应随时匡弼。直陈无隐。俾得庶政修明。用副应天以实不以文之至意。　　

○又谕、王茂荫奏、请饬议政王专心机务。事综大纲等语。朕奉两宫皇太后亲政以来。因念时事殷繁。特授恭亲王为议政王、在军机处行走。原期事综大纲。用资匡助近闻各部院于应办事件。往往窥探意指。先期向议政王就商。在议政王向以公事为重。自不肯以一人之见。擅行裁定。而各部院大臣。皆出自特＜??闲＞。庶绩厘凝。全赖该大臣等献替可否。以臻妥协。即举措或有未协。亦当力争匡救。用辅不逮。方合古大臣忠亮之义。其一切应办事件。各有专司。止宜斟酌例案。断不准多所揣摩。藉口禀承。致负委任。其议政王所管各衙门、随同办事之大臣。亦均身列卿贰。遇有意见不同者。不妨独抒己见。与议政王公同妥商。岂可依唯画诺。稍存推诿之心。议政王于一切政事。务当综其大纲。如有各部院办理未协者。并著尽心纠正。用副寅亮天工。庶官无旷之至意。　　

○又谕、王茂荫奏、言官宜从优容等语。我两宫皇太后亲裁大政。言路宏开。虚心采纳。乐闻谠言。前因御史曹登庸、于会议定陵规制。众论佥同之事。先自陈奏。不知大体。并于派办工程司员。率以无据之词。牵涉彭蕴章、绵森等。恐启揣摩尝试摭拾暧昧之渐。于世道人心。甚有关系。特降补员外郎。用端习尚。其余如博桂所奏、词意庞杂。无裨政治。仅将原摺掷还。亦未加以谴责。本年御史刘庆奏、请饬正奏疏体裁。所言甚属非是。且意近迎合。伊古名臣奏议。无非以国计民生重大诸务为经纬。该御史既为言官。茫昧无知。率请饬正体裁。岂言官建白。必有故套可循。亦将原摺留中。以示优容。至纠劾劣员。条陈时政者。无不立于施行。即或事有窒碍。言涉浮泛者。亦各节取所长。以宏达聪明目之意。嗣后该科道等官、于一切政务。确有所见。足以裨益时政者。仍著据实直陈。毋稍徇隐。朝廷将细察其才识言论。破格奖励。以作敢言之气。用旌直臣而收成效。将此谕知科道等官知之。刘庆摺并著交内阁发钞。　　

○又谕、王茂荫奏、保举太滥。宜杜其渐等语。据称总理各国事务衙门司员。甫及年余。概从优保。且有甫经到署。不过月余。亦得优奖。恐滋流弊等语。所奏不为无见。总理各国事务衙门、前于保奏司员摺内。声明系办理外国事件。与各部院事务不同。且事属创始。诸形烦剧。是以未照奏定年限。破格请奖。当经特旨允准。用示鼓励。第恐此端一开。各部院衙门司员。有所藉口。致滋流弊。除此次所保各员。业经允准。著吏兵等部毋庸照寻常劳绩核减外。嗣后该衙门务当照奏定章程。以二年为限。择其资格较深办事勤慎者。酌保数员。照例奖叙。不得意存见好。概行保奖。以符定章而杜弊端。　　

○又谕、吴棠奏、遵查贪劣之劝捐委员。请旨分别降革等语。据称知府衔候补直隶州知州黄文涵、屡次因案降革。习气太深。上年在兴化县劝捐。声名甚劣。直隶州知州刘炘、在宝应县劝捐。未及半年。开销局用过多。尤属肆无忌惮。黄文涵著即革职。永不叙用。并勒令迅回湖南原籍。刘炘著先行革职。并将冒销局用钱文。押令赔缴。候补直隶州知州于昌遂。意气虚憍。知县双斌、少年轻率。惟该二员年力尚壮。均著以府经历县丞降补。以观后效。此外如仍有贪劣之员。即著吴棠随时查参。毋稍宽纵。以期力祛积弊。　　

○谕议政王军机大臣等、左宗棠奏、官军进攻遂安。克复县城。即拔营驰援衢州。并陈筹画进取情形各一摺。据称规复浙省大局。若由衢州入手。则孤军深入。恐有饷道中梗之虞。若由金华进攻。亦恐严州之贼。由寿昌一带。潜出包抄。必须依傍徽郡。取道严州。较为稳妥。并据沈葆桢奏称、衢州被围。城外四面皆贼。并有诸暨从逆之匪首何汶庆、力任破衢。巨逆杨辅青、李侍贤、亦率众合围。玉山接济之米石军火等项。皆为所阻各等语。左宗棠于开化肃清后。乘势进克遂安。甚得先发制人之策。惟浙省全局糜烂。进军之路。最为详审。金衢严皆属上游。衢州为江浙闽三省咽喉。关系甚钜。沈荷桢所称、必广信衢州一带。先无意外之虞。再由金严规取杭州。方无绝我粮道阻我援师之患。与左宗棠所见大略相同。现在金衢贼氛滋蔓。骤难越取省垣。左宗棠所筹依傍徽郡。取道严州之策。自系实有见地。即著相机迅解衢围。即图进取。毋令贼踪蹑阻。并毋蹈轻进之失。方为妥善。江西玉山广丰等处。偪近贼氛。防务倍形吃重。著沈葆桢严饬各属将弁。认真防剿。以固藩篱。肃清左宗棠后路。其左宗棠所设广信后路粮台。应行协解饷项军火。并著设法源源筹解。毋令缺乏。将此由六百里各谕令知之。　　

○又谕、左宗棠奏、调军赴浙。尚无确耗。请饬催发给经费。俾得遄速启行等语。据称蒋益澧一军积欠之饷。非两广总督速为清给。难以成行。刘培元募勇经费。非湖南巡抚速为发给。亦难集事。现在左宗棠援剿浙江。调遣需员。必须蒋益澧、刘培元、各带所部赶到。方可分投布置。若因饷项缺乏。不能前进。将来耽延贻误。咎将谁属。著刘长佑即饬蒋益澧赶紧拔队前行。其整装银两。及旧欠该营协济之款。著劳崇光迅为筹备。俟该司到粤时。照数发给。催令星速前进。毋稍迟延。刘培元新募之勇。是否业已成军。所需经费银两。著毛鸿宾筹款拨给。俾令遄行。左宗棠一军。现又克复遂安。军威大振。专待援军云集。同时大举。谅各该督抚等均顾大局。断不至稍事迟缓也。将此由六百里各谕令知之。　　

○又谕、吴棠奏、官军进剿北岸踞捻。叠次获胜。并攻克众兴贼圩。余匪败遁西窜一摺。此次捻股东窜。纠众数万。意图扑扰里下河完善地方。节经吴棠分调兵勇堵剿。并经德楞额、田在田、督带马步各队。牵制贼势。使众兴之贼。不敢负嵎久踞。惟众兴虽经攻克。而余捻败遁。尚未尽歼。且里下河一带。未被蹂躏。该匪未逞其欲。难保不乘闲再图东窜。吴棠现饬淮安属县。赶筑各乡圩砦。为坚壁清野之计。著即严饬各该地方官。将各处民圩。催令一律筑成。杜贼窥伺。所有驻扎清淮之水陆兵勇。仍著吴棠随时整饬。严密防范。毋得以贼氛渐远。稍涉大意。将此由六百里谕令知之。　　

○又谕、郑元善奏、溃勇沿河西窜。意图北渡。现饬马步兵勇。跟踪追剿一摺。据称靖东营勇目宋景诗、前因剿贼失利。率众逃遁。乘夜向兰仪一带潜窜。副将巴扬阿督兵追至中牟。宋景诗胆敢列队迎拒。巴扬阿调队包抄。枪毙该匪百数十名。该匪夺路向西狂奔。现在京水镇一带游驶等语。宋景诗降众。前经胜保调赴皖豫军营。该勇不思杀贼立功。擅自离营逃遁。官军追剿。复敢列仗抗拒。实为国法所不容。著郑元善严饬巴扬阿、督率各路兵勇。跟踪追蹑。尽力剿击。并著严饬西路各州县乡团。及河北镇道。迎头截剿。毋任绕越分窜。惟该溃勇狼子野心。诡谲叵测。本皆亡命之徒。现又被剿情急。势必抢掠裹胁。劫杀焚烧。且直东伏莽。尚未肃清。西路山陕。密迩豫疆。不可不防其窜越。著文煜、谭廷襄、英桂、瑛棨、迅饬各该处防守官军。严密截剿。如该匪阑入境内。即著各就现有兵力。痛加剿洗。以免蔓延。而除后患。将此由六百里各谕令知之。　　

○又谕、沈兆霖奏、筹办撒匪情形一摺。上年撒匪滋事。因乐斌办理草率。以致蔓延贻患。经该署督所派恭钊、闵相儒、已带兵行抵碾伯。俟各路番兵到齐。即相机进剿。并拟亲往碾伯一带调度。所筹布置各节。均合机宜。即著照所议办理。此次回众滋事。断难悉数歼除。若能捦其渠魁。其余原可量从末减。马尕三一犯。如能献出。则此事已有转机。但甘省军务废弛。恐启回民轻视。该署督务须设法整顿。以收实效。民团实有可用。亦可激励其气。以助军威。回汉启衅之故。虽非滇省情形可比。亦须秉公办理。俾汉回各得其平。庶可知威知感。消其反侧。谅该署督必能筹画万全。永靖边陲也。将此由四百里谕令知之。　　

○署陕甘总督沈兆霖奏、遵议西甯办事大臣多慧奏严禁越卡私贩章程七条。一、蒙畨进口办买粮茶。应令官歇家登记循环号簿。报官察核。查有不符。即将官歇家及出卖铺户。照私贩例从重治罪。一、新安番族。由青海衙门请票易买粮茶。应饬丹噶尔厅镇海协。令各族千百户。于票尾钤戳。缮写人名货物。呈送地方官核验放行。一、番子进口。应令西甯大通各处官歇店户。另立循环簿二本。详细登记。于文武衙门一律呈递。并按月报明。青海衙门存查一、粮茶应酌中配搭。每粮一石配茶六封。蒙番一律办理。其单买茶叶者。大票准填十封。小票准填五封。至新安番族止准在丹噶尔办买。以杜窜越。一、私贩黄茶。应饬循化贵德地方官。暨隆福寺番僧。一体拏办。起出货物。分赏出力兵弁。一、蒙番出口。由守卡兵弁摉验放行。如有需索贿纵等弊。从严究办。一内地民人出口谋生。应责成公正铺商承保。由地方官转详青海衙门给票放行。至入口会营点认。令该厅营县出具的系原人印结。将票缴销。每票止准一次。不准复用。下部议从之。　　

○以通政使司通政使吴存义署刑部右侍郎。　　

○以江苏攻克众兴贼圩。擢游击黄国瑞以副将用。加总兵衔。赏游击杨得荣、守备郭宝昌、巴图鲁名号。　　

○辛卯。谕内阁、玉明等奏、请将已革管旗章京。归案审办一摺。已革管旗章京乌尔图那索图。上年十一月。曾在热河都统衙门。控告已革台吉嘎尔玛斯第多款。现在乌尔图那索图。尚在京城贝子索特那木色登家内。著理藩院、步军统领衙门、派员迅即拏获。并著顺天府解赴热河。交春佑归案审办。　　

○谕议政王军机大臣等、胜保奏、督饬兵勇。击退援贼。军事渐有转机。并苗练一律薙发。情愿杀贼助饷。及宋景诗率众溃逃。专弁驰往截回各摺片。逆匪盘踞税子铺等处。意图阻扼。官军饷道。经胜保调派营总常海等带领马队。由槐店护送军火直抵太和。军威日壮。该匪因僧格林沁等督兵攻剿金楼。拟捣蒙亳老巢。纷纷向亳境撤退。是胜保军营后路情形已松。正宜乘此声威。进援颍郡。著即严饬前敌各军。催提后起兵勇。奋力前进。会同成大吉等军。偪城而垒。迅解重围。毋得迁延贻误。并著僧格林沁督同毛昶熙、将金楼踞匪。迅速埽荡。出贼不意。直捣老巢。以期尽歼丑类。至苗练部众。据胜保奏称遵示薙发。现在设法离闲粤捻。以期诱捦首逆。著即密饬苗沛霖、迅将张落刑歼除。自明心计。毋得徒托空言。致堕奸计。宋景诗降众。沿河西窜。巴扬阿督兵追蹑。如能将该逃勇等一鼓歼除。则汴城兵勇。可以抽调。即著郑元善亲督马步各队。驰赴槐店。以为胜保后路声援。杨飞熊一军。前已调往陈州。汝防未免空虚。并著郑元善相机策应。将此由六百里各谕令知之。　　

○添派都察院左都御史文祥恭理丧仪。　　

○壬辰。谕议政王军机大臣等、都兴阿奏、续据探报。屯聚乌江等处逆匪。分窜和州。及救援庐州。其江甯镇下关屯聚者。系伪护王伪忠王、伪石王伪对王等、各率逆众数万。由西梁山及九洑洲等处。纷纷渡江。窜扑江浦浦口。皖军连日接仗。尚未得手。逆匪后队。现尚连夜纷渡。且于下关等处。封掳民船数千。现在均安炮火。意欲乘陆贼窜扑之际。一拥下窜。又据总兵李德麟探称、常熟贼首。现派老贼数千。薙发改装。溷迹江北。潜匿各处。一俟大股水陆逆众窜扑之时。群起内应各等语。逆匪麕聚下关等处。掳船过千。复有奸匪溷迹。藏匿各处。希图乘我不备。同时大逞。其谋甚狡。现经都兴阿通饬各帮师船。上下梭巡。并多派得力将弁。于各处查拏奸细。所办尚为周妥。江北团练大臣晏端书、两淮运使乔松年、并著都兴阿、吴棠、一体知照。分派妥员。认真摉访。并严防里下河等处。以杜窥伺。众兴捻股已退。清淮防务渐松。吴棠酌度情形。或能将都兴阿前派之王万清等队。分别撤回。仍交都兴阿调拨。以资得力。该署漕督有地方之责。亟应通饬所属州县。实行保甲。访查奸宄。重悬赏格。研讯得实。即于军前正法。以儆其余。毋得视为具文。致滋贻误。庐州业已合围。著曾国藩即饬多隆阿等实力进攻。务于援贼未至之前。为先发制人之计。镇江孤悬贼中。贼不能逞志于江北。必将力争京口一城。联成一片。冯子材等军。俱不足深恃。李鸿章一军。既可到镇。即饬该道迅即带兵到防。与江北联络声势。相机堵剿。江浦浦口。皖军连日接仗。尚未得力。自系李世忠在彼相持。何以未据袁甲三奏报。著袁甲三即将李世忠连日接仗情形。迅速具报。并飞饬该提督实力防剿。毋稍大意。都兴阿就近调度。探闻何路吃紧。即由何路策应。若将此股援贼。尽力歼除。则各路军情。自能渐次得手。将此由六百里加紧各谕令知之。　　

○又谕、谭廷襄奏、查办乐陵县滋事伪团一摺。乐陵县东乡人万毓盛等私立伪团。藉漕强交本色。勒求减折。经委办官团之直隶候补知县李熙载、将万毓盛拏获送官。该夥党郑莼、辄因偪释万毓盛不遂。与李熙载及各绅士寻仇。将县丞史词家抄抢一空。并敢率众围攻县城。复赴郑家庙围攻民圩。谭廷襄檄饬委员并该府县等督兵扑捕。该匪等复敢拥众开炮迎拉。不法已极。现在匪寨已经官兵攻破。歼毙匪众数百名。并将郑莼之弟郑炜歼戳。惟郑莼及伊弟郑煦。及匪党数十人。逃至直隶庆云县一带藏匿。亟应严密捕拏。以净根株。著谭廷襄速行派员前赴庆云县。并直隶附近一带。密速掩捕。并著文煜派员前往该处。会同谭廷襄所派委员。及该地方官一体兜拏。务令悉数捦获。毋令一名漏网。以儆凶玩。山东省自办团以来。不逞之徒。藉称练勇。私相结聚。动辄纠众抗粮。围城滋事。文煜前在东抚任内。据奏山东十府二直隶州。止登州一府。尚无抗粮情弊。其余九府二州。钱粮多半延抗。恶习相沿。已非一日。若非严行惩办。恐又蹈河南联庄会故辙。此次谭廷襄查办乐陵县滋事伪团。尚属认真。惟东省纠众抗官之案。不止一处。嗣后于此等匪犯。务宜实力捕拏。以挽积习。毋得姑息因循。养痈贻患。将此由六百里各谕令知之。　　

○礼部奏、恭上孝静康慈皇后尊谥。应行事宜。得旨、所有恭上孝静康慈皇后尊谥。及刊刻填青等日期。并一切应行典礼祭品。均著依议敬谨办理。至沿途安奉册宝。著照议政王等所请。每日于行宫内安奉。即著看守行宫官兵。小心防护。毋庸按站搭盖彩棚。及另行派拨兵丁。其经过道路。并著照议政王等所请。著各该地方官无庸修垫。遇有河水阻隔之处。即妥为豫备船只。其随同陪祀行礼官员。除应行前往执事各衙门堂司各官等、仍由各该衙门奏派前往。敬谨将事。并照例随同行礼外。其余文武各员。均著毋庸派往随同行礼。　　

○督办江北军务都兴阿奏、遵查镇江兵勇滋闹情形。据冯子材函称、暨海全咨呈、各执一词。情节互异。现经咨交曾国藩查办。报闻。
  </div>
  <div class="pagination">
   <a href="清实录同治朝实录_page39.html">
    上一页
   </a>
   <span>
    ...
   </span>
   <a href="清实录同治朝实录_page35.html">
    35
   </a>
   <a href="清实录同治朝实录_page36.html">
    36
   </a>
   <a href="清实录同治朝实录_page37.html">
    37
   </a>
   <a href="清实录同治朝实录_page38.html">
    38
   </a>
   <a href="清实录同治朝实录_page39.html">
    39
   </a>
   <span class="current-page">
    40
   </span>
   <a href="清实录同治朝实录_page41.html">
    41
   </a>
   <a href="清实录同治朝实录_page42.html">
    42
   </a>
   <a href="清实录同治朝实录_page43.html">
    43
   </a>
   <a href="清实录同治朝实录_page44.html">
    44
   </a>
   <a href="清实录同治朝实录_page45.html">
    45
   </a>
   <span>
    ...
   </span>
   <a href="清实录同治朝实录_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
