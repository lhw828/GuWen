<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 161 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 161 页/共 681 页</h1>
    <div class="content">○庚寅。上驻跸陈家庄　　

○辛卯。上驻跸密云县　　

○壬辰。上驻跸怀柔县　　

○癸巳。上诣太皇太后行宫、问安。驻跸汤泉　　

○。予故阿思哈尼哈番辛太、祭葬如例　　

○总理大兵粮饷、兼理浙江地方兵马事务、户部侍郎达都疏报、浦城县石塘地方、系由浙入闽之要隘。耿逆令伪都尉连登云等、重兵盘踞、以阻我师。八月二十二日、固山贝子传喇塔、令副都统倭申巴图鲁、总兵官陈世凯、温处道姚启圣等、带领满汉官兵、分路进剿。自寅至亥、连破九营。杀贼甚众。直抵石塘贼寨。焚毁木城。获伪关防马匹铳礟无算。又于本月二十四日、乘胜发兵、进取云和县。得上□日嘉奖、下部议叙　　

○狭西总督哈占疏报、商州参将拜思哈、恢复山阳县。得上

□日嘉奖、下部议叙　　

○以翰林院掌院学士徐元文、为武会试正考官。詹事府少詹事项景襄、为副考官　　

○甲午。上诣太皇太后行宫、问安毕。回宫　　

○予故刑部侍郎张尔素、祭葬如例　　

○乙未。先是福建总督范承谟陷贼。耿精忠多方逼诱之。誓死不屈。至是遇害　　

○升河南按察使徐惺、为湖北布政使司布政使　　

○丁酉。谕奉命大将军和硕康亲王杰书、王率领大兵、大败贼众。已入闽境。耿精忠虽背恩反叛。念小民遭罹贼乱、困苦已极。朕心深为恻然。其以时事晓谕耿精忠速降、以副朕安辑生民至意　　

○升詹事府少詹事王扬昌、为詹事府詹事　　

○户部遵上□日议覆、钱粮项款繁多、督抚以下、及经管衙门、各宜殚心料理。查定例、数目舛错、造报遗漏者、各府州县卫所各官、罚俸三月。督抚司道都司、罚俸一月等语。今议府州县卫所官员、所造册内、有数目舛错遗漏、督抚不行查出、经该部查出者。将府州县卫所官员、罚俸一年。督抚及转报司道都司、各罚俸六月。如督抚司道都司、所造册内、有数目舛错遗漏者。亦应各罚俸六月。又奏销钱粮、祗凭册结磨对。今议司道都司府州县卫所官员、将册结迟延不送、经该督抚题参。违限一月者、罚俸六月。违限二月者、罚俸九月。违限三月者、罚俸一年。违限四五月者、降一级留任。违限六月以上者、降二级调用。违限一年以上者、革职。如司道都司府州县等官、将册结申送督抚、而督抚迟延、不随各案一并送部者。经该部查出题参之日。将督抚违限五月以下者、亦照司道府县等官例处分。如违限六月以上者、降二级留任。违限一年以上者、降三级调用。从之　　

○郧阳抚治杨茂勋疏言、贼渠谭弘、由水陆来犯、欲断我师饷道。得上□日、粮饷系大兵急需。杨茂勋等、宜协力攻剿。速通水路。仍著湖广督抚、设法陆运、至郧阳接济。毋致匮乏　　

○戊戌。调正白旗蒙古副都统博济、为满洲副都统　　

○山西提督周卜世疏参、巡抚达尔布、徇庇属员。侵渔百姓。得上□日、达尔布、并本内官员、俱著解任。本内事情、著兵部侍郎郭四海、带领司官二员、前往察审　　

○予故一等阿思哈尼哈番张仲第、祭葬如例　　

○浙江总督李之芳疏言、贼帅马九玉、虽已败走、余贼四窜、潜匿尚多。马鹏等、拥众屯踞新建诸处。地连徽、饶、广信、不可任其蔓延。上谕曰、大将军康亲王、已统领大兵、大创逆贼。深入闽境。应乘机扫除余贼、平定地方。著大将军简亲王、副将军希尔根、江西总督董卫国、将军华善、江南总督阿席熙等、迅檄驻守建昌署副都统尼满、驻守徽州署副都统岳尔多等、各率兵并力夹剿徽、饶、广信、诸郡逆贼。务期扑灭、以壮浙闽大兵声势　　

○己亥。上诣皇太后宫、问安　　

○庚子。准江南宿迁县康熙十五年漕粮、改徵粟米。以宿邑地不产稻、邻境复有蝗灾、采买为难、从漕臣奏请也　　

○扬威大将军和硕简亲王喇布疏报、于八月十一日、副都统额赫纳等、进兵芝苹地方。击败贼众。烧毁逆贼营盘、共二十余座。斩获甚众。下部议叙　　

○以阿霸垓故达尔汉贝子绰博会子车林敦罗布、袭爵　　

○辛丑。上诣汤泉太皇太后行宫、问安毕。回宫　　

○停止浙江康熙十五年荐举。以连年用兵、新任之员、未能即定贤否、从督抚等请也　　

○甲辰。上御太和殿视朝。文武升转各官谢恩　　

○乙巳。上诣汤泉上皇太后行宫、问安毕。回宫　　

○丙午。孝慈高皇后忌辰。遣官祭福陵　　

○予故刑部尚书艾元徵、祭葬如例　　

○先是抚远大将军都统大学士公图海、请暂停进取汉中之役。分兵防守诸隘。复遣一军、进剿湖广。上谕、图海多选精锐、率赴湖广、剿灭逆贼。至是图海奏、平凉、庆阳、虽经底定。而投诚兵心、尚未宁帖。汉中、兴安、尚未恢复。若带领精兵赴楚、恐不逞之徒、心怀叵测。得上□日、大将军图海、著停其前赴湖广。署前锋统领穆占、勤劳懋著。著实授都统。佩征南将军印。统率狭西、河南、满汉诸军、前赴湖广。见在狭西诸将、俱听穆占会同图海拣择。或从荆南渡江。或由彝陵进剿。或赴岳州水陆夹攻。相机行事　　

○江西总督董卫国疏报、恢复金溪县城之后。逆贼杨益茂等、盘踞泸溪。复犯金溪。臣标后营游击张射光、率兵追剿。斩贼千余级。守备宋国桢、斩伪太子太保朱天从。获伪劄军械无算。总兵官许贞等、带领满汉官兵、分路冲击。追入泸溪地方。斩贼数千级。生擒二百余名。恢复泸溪县城。得上□日嘉奖、下部议叙　　

○董卫国又报、瑞州营游击林科、进剿同安等处逆贼。攻破老寨。追杀二十余里。阵斩伪总统都督等官十二员。杀贼二千有余。获马匹军器无算。下部议叙　　

○丁未。奉命大将军和硕康亲王杰书疏报、逆贼屯扎建阳。副都统赖塔、纪尔他布等、于九月初三日、领兵进剿。击败贼众。克建阳县城。复追至建宁府。贼俱逃遁。恢复府城。获伪劄军械无算。得上□日嘉奖、下部议叙　　

○戊申。以内阁学士兼礼部侍郎陈廷敬、充经筵讲官　　

○山西巡抚达尔布疏参、山西提督周卜世、挟讐起衅。请遣官质审。得上□日、这本内事情。著郭四海一并察审　　

○升湖广郧阳道参政石琳、为河南按察使司按察使　　

○己酉。吏部题、故一等精奇尼哈番席喇布无子、应以其亲叔子喇麻揸布、袭职。从之　　

○郧阳抚治杨茂勋疏报、川贼谭弘、遣贼众潜伏郧江两岸、泊船琵琶滩。阻绝运道。九月十九日、臣会同驻防郧阳副都统李林隆、提督佟国瑶等、统领满汉官兵、奋勇进击。大败贼众。运道即得疏通。粮艘并无阻滞。得上□日嘉奖、下部议叙　　

冬。十月。庚戌朔。享太庙。上亲诣行礼　　

○遣官祭永陵、福陵、昭陵、孝陵、仁孝皇后　　

○颁康熙十六年时宪历　　

○辛亥。上诣皇太后宫、问安　　

○壬子。皇太后圣寿节。上率王以下、文武大臣、侍卫等、诣皇太后宫行礼。遵懿上□日、停止筵宴　　

○癸丑。上诣汤泉太皇太后行宫、问安。驻跸汤泉　　

○甲寅。上回宫。诣皇太后宫。问安　　

○乙卯。策试中式武举、于太和殿前　　

○喀尔喀扎萨克图汗、遣使进九白年贡。宴赉如例　　

○浙江提督石调声疏报、游击柳星等、于太清岙地方、击败贼众。擒伪官杨家益等。收获器械无算。下部议叙　　

</div>
    <div class="pagination">
<a href="清实录康熙朝实录_page160.html">上一页</a><span>...</span><a href="清实录康熙朝实录_page156.html">156</a><a href="清实录康熙朝实录_page157.html">157</a><a href="清实录康熙朝实录_page158.html">158</a><a href="清实录康熙朝实录_page159.html">159</a><a href="清实录康熙朝实录_page160.html">160</a><span class="current-page">161</span><a href="清实录康熙朝实录_page162.html">162</a><a href="清实录康熙朝实录_page163.html">163</a><a href="清实录康熙朝实录_page164.html">164</a><a href="清实录康熙朝实录_page165.html">165</a><a href="清实录康熙朝实录_page166.html">166</a><span>...</span><a href="清实录康熙朝实录_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
