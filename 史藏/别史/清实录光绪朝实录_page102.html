<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 102 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 102 页/共 1316 页</h1>
    <div class="content">
○谕军机大臣等。御史李嘉乐奏、河南仓谷久缺。请饬清查买补一摺。据称本年河南旱灾极广。仓谷存賸无多。该抚仅令有谷州县搭放粥赈。而于无谷州县。尚未参一亏空之员。办一买补之案。请饬清查亏欠确数。并于湖北安徽之成熟地方。买补还仓等语。各省仓谷。原为备赈平粜之用。河南现办赈务。仓谷岂容亏缺。应如何清查买补之处。著李庆翱酌度情形。妥为筹办。另片奏、河南平等处驿站。道路失修。地方官如筹款兴工。失业农商。藉可自食其力。又片奏、豫省与楚接壤。民多杀马为食。若令楚省购买。以补驿站缺额。豫民亦可得价糊口各等语。是否可行。并著李庆翱斟酌办理。原摺片均著钞给阅看。将此谕令知之。现月　　

○又谕。左宗棠奏、官军克复喀喇沙尔库车两城。进规阿克苏情形一摺。此次道员刘锦棠督率官军。乘锐西进。连复喀喇沙尔库车两城。事机尚顺。惟逆首白彦虎一意西窜。势将与喀什噶尔之贼合并。以国抗拒。若不将该逆擒获。终成不了之局。刘锦棠现向阿克苏跟踪追剿。张曜一军、亦已继进。库车一带粮料充足。就近采买。可省转运之劳。军士远首荷戈。藉资鼓腹。自必愈形踊跃。著左宗棠饬令各军、奋勇进发。绕前截击。务将白逆就地擒斩。毋任远窜。其已复地方。应如何派兵扼扎。防贼抄袭。及如何绥缉缠回之处。均著妥为筹画。北路一带。有无匪党翻山绕越。尤恐白逆经由阿克苏窜向伊犁。著金顺懔遵前旨。督饬各营。严加防范。毋稍疏虞。将此由六百里各谕令知之。剿捕　　

○督办新疆军务大臣大学士陕甘总督左宗棠奏、额尔庆额所部吉江凉庄马队。久役疲乏。遣撤归旗。报闻。摺包　　

○又奏、调浙江道员刘璈来营差委。允之。摺包　　

○辛亥。世宗宪皇帝诞辰。遣官祭奉先殿。　　

○谕军机大臣等、郭嵩焘奏、办理洋务。横被构陷一摺。近来中外交涉之事。日见繁多。办理本属不易。其中缓急操纵机宜。岂能尽人共喻。郭嵩焘奉命出使。原冀通中外之情。以全大局。自宜任劳任怨。尽心图维。用副委任。乃览该侍郎所奏。辄以人言指摘。愤激上陈。所见殊属褊狭。且朝廷采纳章奏。赏罚自有权衡。该侍郎因何金寿有奏参之摺。乃谓刘锡鸿与之句通捣陷。请将刘锡鸿何金寿议处。亦属私意猜疑。并无实据。所奏著毋庸议。该侍郎惟当以国事为重。力任其难。于办理一切事宜。不可固执任性。贻笑远人。将此谕令知之。现月　　

○又谕。铭安等奏、运解乌绫被劫。请旨免赔等语。三姓领运乌绫被劫。差员春山、业经遇害。所有应赔之项。著照所请。准予豁免。据称此项乌绫。向由陆路运解。沿途有兵护送。咸丰年闲、改由水路行走。嗣后究应由何路运往。并如何防范。方昭妥慎。著该署将军等酌定章程。妥为办理。傥再有失事之案。即著将该差员奏参惩处。责令赔缴。以儆玩误。现月　　

○署吉林将军铭安等奏、会同俄国廓米萨尔补修界牌完竣。下所司知之。摺包　　

○协修官舒伟俊恭纂　　

帮总纂官程棫林恭辑监修总裁世恭阅五签三月十五日正总裁那恭阅四月初八日专司藳本陆恭覆阅壬子五月初七日　　

徐恭阅五签六月十四日　　

荣恭阅闰六月十三日副总裁唐恭阅六签七月二十三日　　

宗室宝恭阅十月初二日

　　

郭恭阅四月十五日　　

熙月日初校修改上卷贰拾柒签王鸿昇恭校陈恭阅二签三月二十五日覆校修改上卷壹签陈畬详校宗室麒月日总校修改上卷肆拾签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之六十一　　

光绪三年。丁丑。十一月。壬子。朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至庚辰皆如之。

记注

　　

○谕内阁。前因御史李嘉乐奏。河南布政使刘齐衔讳灾暴敛。贻误地方。并道员尹耕云把持招摇。道员刘成忠患病废弛公事等情。当派崇绮、邵亨豫、前往查办。旋据御史余上华奏。巡抚李庆翱玩愒颓唐。罔顾大体各节。亦经谕令崇绮等确查具奏。兹据奏称、查明原参所称卫辉府知府李德均因报灾撤任一节。虽因臬司有应行劄调审办案件。实由该藩司因其报灾禀请撤任所致。其解粮均限八分之数。则因上年各属钱粮。徵解已及八分八厘。本年被灾地方。上忙钱粮。多有完解五分以上至九分不等。并有地丁耗羡埽数全完之处。现开清单呈览。是原参成灾地方。严为催比各节不为无因。所称道府州县相戒不敢言灾。实无其事。河汝各属。饥民思逞一节。则该处有刀匪纠众抢粮。并另股句胁饥民攻掠民寨。业经剿除解散。安阳县实无催比钱粮。举室自尽之案。济源县亦无屡报重灾。道府皆恐触怒藩司。不肯申转之情。该落司亦无与该抚龃龉。挟制上司。抑勒属吏情事。尹耕云查无把持招摇实据。角子山匪徒。早经扑灭。刘成忠尚无衰病情形。公事亦无废弛。并查明李庆翱。气体虽欠充实。而步履起跪。均尚如常。并无阁置蠲赈恩旨之事。其子前甯陵县知县李福沂。因回避指省江苏。交卸后即行出省。并非任意逗遛。所参藉势招摇。演戏祝寿。及该抚接见属吏。语言谐谑。亦无确证。陈鉴在抚署襄办则牍。尚无勒索情事。其胞弟陈本。止系誊写信札。并无别情。惟该省州县撤任各日期。均系先经报灾。旋即撤任。现经确切查明。请旨办理各等语。李庆翱身任封疆。当地方荒旱。饥民众多。虽经请赈劝捐。惟于府县因报灾撤任。无不如详办理。民闲连年荒歉。未能早为体察。豫筹布置实属疏忽。刘齐衔于属员禀报灾荒。率以捏报详请撤任。且于连年荒歉。亟应蠲缓地方。仍照常饬属徵收批解。致民闲困于追比。多有流亡。实属办理失当。李庆翱、刘齐衔、均著交部分别议处。尹耕云既查无把持招摇及受赃各情。业经病故。著毋庸议。刘成忠现已丁忧开缺。既经崇绮等奏。称步履起跪。未能悉臻裕如。著江苏巡抚。俟该员起服时。确切查验。是否衰病。奏明办理。陈鉴、陈本、在抚署充当幕友。名挂弹章。即著李庆翱驱令回籍。以息物议。另片奏。河南饥民遮道恳求蠲缓等语。该省频年荒歉。小民实堪悯恻。著李庆翱认真。访察。无论本年原勘是否成灾。如续经查有灾歉较重情形。均著一律妥为筹恤。毋令一夫失所至捐输助赈。并著严饬各属查明确系有力之家。始行劝令捐助。毋得任听豪户差役从中舞弊。致滋纷扰。现月　　

○谕军机大臣等。户部奏、豫拨来年京饷一摺。据称历届京饷。均于年内豫拨。光绪四年京饷。拟在各省地丁盐课关税等款内指拨银七百万两。请饬各该省于来年分批起解等语。京饷关系紧要。现经该部就各省缓急情形。斟酌动拨。自应遵照奏定数目。源源报解。以应要需。著该将军督抚监督等。务于来年闲印后分批起解。限五月前解到一半。十二月初闲全数解清。不准截留改拨藉词延误。傥届限不到。即照奏定章程。指名严参。原单著分别摘钞给与阅看。另片奏。光绪四年内务府经费。拟拨两淮盐课银十五万两。两浙盐课银五万两。广东盐课银五万两。湖北盐厘银五万两。福建茶税银五万两。闽海关常税银十万两。九江关常税银十五万两。共银六十万两。请饬依限完解等语。著该将军督抚等、务于来年开印后陆续径解内务府交纳。先将起程日期报部。仍限六月前解到一半。十二月初闲埽数解清。不准稍有蒂欠。将此由五百里谕知直隶、两江、湖广、四川、两广、各总督。闽浙总督兼署福州将军。江苏、安徽、江西、福建、浙江、湖北、湖南、河南、山东、山西、广东、各巡抚。并传谕粤海关监督知之。现月　　

○癸丑。谕内阁。现在时事艰难。全在大小臣工。殚心尽职。昕夕趋公。以冀庶政交修。日臻上理各部院大臣。受国厚恩自应。督率司员。恪共职守岂可稍耽安乐。不以公事为重近闻各部院堂官。好逸畏劳。办公未能勤慎。偶一进署。为时太迟。不过虚应故事。于公事未暇讲求。以致司员无所惩劝。泄沓成风。各衙门应办事件。积压废弛。百弊丛生。吏治安能日有起色。嗣后各部院衙门堂官。务当共矢公忠。力图振作。常川赴署。不得后时。以为司员表率。毋再蹈玩愒因循积习。用副朝廷宵旰焦劳。孜孜图治至意。将此通谕知之。现月　　

○又谕。铭安、玉亮奏。各路官军剿匪获胜。请将出力员弁奖励一摺。吉林地方马贼肆扰。经铭安督饬带兵员弁。协力剿捕。自本年六月至八月。叠于东山瓮圈。王家窝棚及各处摉击。先后擒斩马步贼匪四百数十余名。办理尚属妥速。仍著严饬各将领等上紧摉缉。务将在逃余匪。及山内各股盗贼。设法剿净。毋任蔓延。此次出力各员弁。自应量予奖励。以昭激劝。协领金福。著交军机处记名。遇有副都统缺出。请旨＜闲＞放。佐领承顺。著以协领尽先即补。先换顶戴。穆隆阿仍著赏加二品顶戴。另片奏。请将贪劣各员弁惩处等语。协领侬英阿。性情怠慢。声名平常。著撤销记名副都统。以示薄惩。防御乌勒滚布剿捕不力。云骑尉全喜。驭兵不严。均著摘去顶戴。以观后效。骑都尉恩常。临适退缩。佐领乌尔德山。不洽舆情。难期振作。均著即行革职。丁喜性情狡诈。不遵约束。委参领双玉操守不谨。舆论沸腾。均著革职。永不叙用。现月　　

○谕军机大臣等。志刚等奏。筹撤防营另调马队一摺。留防库伦之宣化练军。志刚等业已咨商李鸿章。拟移扎多伦诺尔一带。于明年三四月内。将此军陆续遣撤。请调察哈尔马队换防等语。著照所议。所有宣化练军七百名。著俟明年三四月内陆续遣撤。届期仍知照李鸿章办理。并著春福拣派蒙古马队五百名。挑选得力将领管带。于明年三四月分起前赴库伦。交志刚。那穆济勒端多布。分布防守。以资镇慑。据志刚等处。宣化练军米面。可支至明年六月。若于明年三四月闲互换防营。尚可留五百名两月口粮接济。察哈尔粮运。仍照乌里雅苏台章程办理。所留口粮。请令察哈尔马队先来一起。交代米面。并称营房均各整齐。牧放官马。旧章可循。不至多费周折各情。均著春福查照酌办。将此各谕令知之。现月　　

○又谕。铭安等奏。吉林吏治武备。废弛因循。现在力图整顿等语。吉林地方。狃于积习。锢蔽甚深。现经铭安等明定奖叙。慎选将领。并所称出色文武各员。量为任用。城厢内外举办绅团。均系目前要务。即著铭安、玉亮、振刷精神。认真办理。毋得有名无实。日久懈生。勇目韩效忠。系曾经被控查办之人。虽查无为匪不法情事。惟弃瑕录用仍当妥为驾驭。随时访察不可稍涉大意。将此各谕令知之。现月　　

○又谕。文格奏。遵旨酌解晋省借拨银两一摺。据称东省近年出款日多。库款支绌情形。迥非昔比。兼值上年亢旱。青莱各府。办理赈务。并有黄运两河修防各款。尤属力不能支。晋省借拨六十万两。实难如数筹借。暂于解部漕仓款内。凑银十万两。其余银两。请饬另筹等语。所奏自系实在情形。著文格即将所拨之十万两。克日解交李鸿章。发给山西转运局兑收。俾资运济。晋省需米孔亟。应如何另行筹拨之处。著阎敬铭、曾国荃、悉心区画。所拨漕米八万石。文格务饬所属赶紧徵兑起运。阎敬铭、曾国荃。亦即派员前赴山东。商办接运事宜。毋稍迟误。将此各谕令知之。现月　　

○予前任马兰镇总兵兼总管内务府大臣文谦议恤如例。现月　　

○予吉林阵亡披甲依力布等优恤。摺包　　

○甲寅。遣官祭先医之神。　　

○谕内阁、宜振奏、遵查专案工程。请派员承修一摺。所有慕东陵宝城隆恩殿工程。著派本年承修另案工程之大臣庆升、钱宝廉敬谨承修。现月　　

○又谕。前据崇厚奏、署锦州协领佐领荣裕。与锦州副都统古尼音布互揭。当经降旨将荣裕撤任。交崇厚查办。并令古尼音布、恩麟、明白回奏。嗣据恩麟覆奏。前参古尼音布失察马群舞弊之案。并非荣裕主使。兹据古尼音布奏称、荣裕品行不端。不遵训诫。该员在副都统衙门当差。自设掌办名目招摇撞骗。造言生事。种种贪婪。赃实款确等语。著崇厚懔遵前旨。秉公查办据实具奏。现月　　

○御史彭世昌奏。散馆到部人员。班次壅滞。请饬变通办理下吏部议。

现月

　　

○乙卯。谕军机大臣等。潘鼎新奏、滇省饷项艰难。自总督刘长佑到任骤添楚营。粮饷数倍于滇勇。力不能支。提督胡中和所部勇多缺额。逼索欠饷。该督有心袒庇楚营勇丁。骄恣日甚。臬司仓景愉。于衙参时被亲兵揪扭。提镇副参出入必乘绿轿。经人告发。该督置之不问。补署差委。于滇省将弁。概存意见。该督所带乡人魏鼎薰等。分踞各局。越次升迁。无以服人。盐法道沈寿裕与魏鼎薰串合钻营。该督之子刘思谦。又与沈寿榕、魏鼎薰、及候补知州李光舒、同知潘英章等。内外联络。奔走势利。刘思谦并私娶民人赖姓之女为妾。尤为滇人口实等语。滇省自经兵燹后。民物凋残。元气未复总督为通省表率。办理一切。于吏治人心。均有关系。潘鼎新所奏各节。是否属实。著丁宝桢即派明干大员。前赴滇省。详细查明。仍由丁宝桢访查确切。据实具奏。原摺著钞给阅看。将此谕令知之。现月　　

○又谕。李鹤年奏。请饬拨工需银两等语。山东滕汛十字河。日久淤塞经李鹤年督饬运河道勘度地势。现拟另开新河。以利运道。著文格饬令藩司。即行筹拨银九万两。于十一十二万月。全数拨交运河道。及早兴工。毋稍延缓。将此谕令知之。现月　　

○泰甯镇总兵兼总管内务府大臣清安因病解职。以刑部左侍郎绍祺、为泰甯镇总兵。兼总管内务府大臣。未到任以前以辅国公溥丰兼署。现月　　

○蠲缓河南祥符、郑荥、泽禹、汤阴、林、汲、新乡。辉。获。嘉淇。延津。封邱。济源。修武。武陟。孟。原武。洛阳。偃师。巩。孟津。新安。汝。灵宝。阌乡。陕。伊阳。陈留。杞。通许。尉氏。湖川。鄢陵。中牟。兰仪。荥阳。汜水。商邱。甯陵。永城。鹿邑。虞城。夏邑。睢。柘城。考城。安阳。临漳。武安。涉。内黄。滑。浚河内阳武。永甯。南阳、唐。泌阳、桐柏。邓。内乡。淅川裕。舞阳。叶。正阳。淮甯西华。项城。沈邱。太康。扶沟。许。临颍。襄城。长葛。光山。固始。息。八十一厅州县被旱村庄新旧额赋有差。现月　　

○丙辰。谕内阁。李鸿章奏。特参庸劣不职各员一摺。直隶赵州直隶州知州存禄。长厚无能。才具竭蹶。北运河杨村通判陆锡曾。办公不力。惟利是竞。任县知县胡承颐。精神委靡。难期振作。均著勒令休致。磁州知州陆时言。勒索草差。玩视民瘼。邯郸县知县周锡璋。居心巧滑。苛刻自用。南宫县知县耿觐光。心术贪很。不恤民艰。临城县知县刘安仁。纵容书差有玷官箴。候补同知刘世恩行上有亏。候补知县陈福昌。身家不清。均著即行革职。完县知县叶祖舀。措施未当。不洽舆情。著开缺另补。试用同知伊淩阿。识趣卑陋。著以县丞降选。以肃官常。现月　　

○转刑部右侍郎麟书为左侍郎。调礼部右侍郎长叙为刑部右侍郎。以内阁学士志和为礼部右侍郎。现月　　

○以记名副都统景祺为镶红旗蒙古副都统。前山海关副都统崇礼署镶白旗满洲副都统。译汉　　

○蠲缓直隶清苑。完。雄。交河。阜城。肃甯。景。东光献唐。元城。大名。枣强。武邑。定。曲阳。满城。望都。吴桥青。静海。沧。南皮。盐山。庆云。新乐。武强。安平。武清。蓟。大城。文安。滦。安肃。安。高阳。河闲。任邱。故城。甯汁。天津。藳城。邢台。沙河。南和。唐山。平乡。广宗。钜鹿。任。永年。邯郸。广平。鸡泽。磁。南乐。清丰。遵化。丰润。衡水。甯晋。饶阳。蠡。成安曲周。新河。开。东明。长垣六十九州县歉收村庄粮赋。并减免差徭。现月　　

○丁巳。谕内阁。御史邓庆麟奏。请饬讲求吏治一摺。本年各省被灾地方甚多。小民困苦颠连。实堪恻悯全在地方官勤求民瘼。除暴安良。著各该督抚府尹。严饬所属州县于民闲疾苦。随时实心访求。凡吏胥衙役之有害于民者。立即查明。严行惩办。以期民心日固。吏治蒸蒸日上。另片奏。吉林地方。玩视命案。滥索厂规。及丁役私行查税。请饬严禁各等语。著吉林将军。饬令各该厅遇有命案。随报随验。不准任意迟延。相验时、并不准多带随从人役。致滋纷扰。所有厂规名目。即著永远革除。税务本有定章。岂容格外需索。著吉林将军。暨各省督抚。严密稽查。于收税处所。剀切晓谕。务须照章收纳。毋任丁胥巡役。藉端舞弊。现月　　

○福建巡抚丁日昌奏。病势增剧。恳请开缺。得旨。该抚向来办事。尚属认真。著再赏假三个月安心调理。毋庸开缺。福建地方紧要。一俟病体就痊。即行驰回本任。以重职守。摺包　　

○缓徵安徽灵璧。毫。凤台。泗。天长。盱眙。合肥。五河。定远。筹。涡阳。铜陵。宿。霍邱。庐江。怀远。巢潜山建德。颍上太湖。无为。当涂。阜阳。贵池。宿松。繁昌。芜湖。东流。怀甯。桐城。望江。宣城。南陵。青阳。蒙城。舒城。太和。广德。建平。凤阳。滁。来安。全椒。和。含山四十六州县歉收地方。新旧漕粮。并杂课有差。现月　　

○己未。谕内阁。前据左宗棠奏。后路筹兵转饷。各员恳请奖励。当经降旨允准。兹据吏部奏。湖南即补道王加敏。陕西陕安道沈应奎。陕西巡抚谭钟麟。所请奖叙。核与定章不符等语。谭钟麟仍著赏戴花翎。王加敏沈应奎、二员著左宗棠另核请奖。现月　　

○谕军机大臣等。文彬奏。请旨借拨饷银一摺。据称江北勇营。未能遽撤。需饷孔殷。上年各省欠解河工饷银。共十九万三千余两。现在河南被旱成灾。势难兼顾。其余各省。亦恐一时未能解到。请于浙江粮道库。借拨银七万两。江苏粮道库借拨银五万两。江安粮道库。借拨银三万五千两。山东粮道库借拨银三万五千两。俟各省欠解河工饷银解到。即行归还等语。著沈葆桢、吴元炳、梅启照、文格、饬令各该粮道。于十一月内如数批解。以济要需。另片奏。请饬解河饷。等语。本年额解河饷。山东运司。欠解银五千两。浙江藩司。欠解银六千六百余两。浙江运司广东运司。江甯藩司。安徽藩司。各欠解银一万两。两淮军司。欠解银五千两。福建盐法道欠解银三千两。著该督抚饬令各该司道于十一月内解清。俾资应用。将此由四百里谕知沈葆桢。何璟、刘坤一、吴元炳、裕禄、梅启照、文格、张兆栋。并传谕葆亨知之。现月　　

○又谕。丰绅奏。查明各城秋成分数。恳恩展缓。前借口粮。请饬拨接济银两一摺。本年黑龙江城暨黑龙江站收成歉薄。若将前借接济口粮。依限缴还。未免益形拮据。加恩著照所请。暂行展缓。俟来年秋成后再行缴还。以纾丁力。至墨尔根城并墨尔根站依拉喀站丁户被灾应需粮石。除现存外。尚不敷粮三千四百七石零。即由该处备仓存粮内动用。于明年秋成后照数还仓其应支接济银一万六百九十三两零。著崇厚、岐元、于盛京部库。无论何项。先行照数拨给。俟户部指拨银两到日。再行归还。所有此项银两。著于明年秋季起分限四年。按季坐扣。抵充本省俸饷。至各城应交应免额粮。著丰绅等照章办理。前据奉、天府府丞王家璧奏。奉省渐就又安。吉林黑龙江亦应一律筹画。该二省兵力素强。近因徵调较多。稍形单弱。急宜加意培养。以成劲旅。请饬该将军等抚缓整顿等语。攻崇厚、铭安、丰绅、悉心筹画。妥为办理。原片著钞给阅看。将此由四百里谕令知之。现月　　

</div>
    <div class="pagination">
<a href="清实录光绪朝实录_page101.html">上一页</a><span>...</span><a href="清实录光绪朝实录_page97.html">97</a><a href="清实录光绪朝实录_page98.html">98</a><a href="清实录光绪朝实录_page99.html">99</a><a href="清实录光绪朝实录_page100.html">100</a><a href="清实录光绪朝实录_page101.html">101</a><span class="current-page">102</span><a href="清实录光绪朝实录_page103.html">103</a><a href="清实录光绪朝实录_page104.html">104</a><a href="清实录光绪朝实录_page105.html">105</a><a href="清实录光绪朝实录_page106.html">106</a><a href="清实录光绪朝实录_page107.html">107</a><span>...</span><a href="清实录光绪朝实录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
