<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 143 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 143 页/共 1860 页</h1>
    <div class="content">
○浙江按察使完颜伟。奏报到任日期。得旨。览。朕观汝才具。颇可造就。是以不次擢用。汝其实心任事勉力做一贤员。以副朕望。至海塘一事。尤为紧要。汝向系河员。颇知水利。不可因有臬司专责。而将此膜外视之。仍宜与抚臣不时留心。随机赞助者也。　　

○闽浙总督郝玉麟、署福建巡抚布政使王士任奏。番社土目、四老眉寿等、一十八人。赴省叩祝万寿。现在给与口粮。加意安顿。得旨。知道了。番黎等诚顺之意。颇属可嘉。到者数人。汝等酌量赏给。仍与口粮遣回。并将朕旨晓谕。汝等皆年老之人。道途跋涉匪易。朕怜老之心。反觉不忍。以后不必赴省也。　　

○又奏。琉球中山国夷民顺天西表、首里大屋子、等。三十六人。又新垣仁、等十人。在洋遇风进口。加恩安插。赏恤养赡。并拨项修理原船。于乾隆三年八月。令其随贡船归国。因船小难行。仍行进口。今分配各难夷。令附贡船归国。所存原船。不能变价。仅堪折作柴薪之用。得价无几。仰恳免其归补。俾夷民以为还乡盘费。得旨。此亦可行之事。但必使难夷得实惠则可。若地方猾吏。有通同作弊之处。则汝将来亦不能免咎也。　　

○又奏。吕宋国番民物朥氏等。十四人。遭风飘入厦门港内。又吕宋国番民武牢哞耙洛等。十八人。遭风飘入台湾淡水蓬山社。俱令安顿居住。给与食米寒衣。得旨。办理甚妥。知道了。　　

○湖南巡抚冯光裕奏。请买谷五十万石。备本省积贮。邻省协济。并称江苏、湖北、现委员赴江西、四川、湖南、三处采买。恐民间闻风踊贵。如委员到时。先尽采买。不致价昂。得旨。此奏实属可嘉。著照所请行。　　

○又奏。湖南商人何兴旺等九起。情愿自备工本。赴桂阳等州县之马家岭等处。试采矿砂。现已准其开采。但此次开采。原为鼓铸便民。首重在铜。湖南铅多铜少。若一准并开。必致尽赴采铅。而开铜无人。现饬开得铅矿。即行封闭。如果已费工本。许其另躧有铜引苗。报采成厂。以补所费。得旨。所奏俱悉。若能多得铜。实属美事。不可畏难而止。若滋事而纷扰。则好事不如无也。再与督臣详商。　　

○河南巡抚尹会一奏。前奉谕旨。令会同湖广督抚。酌运楚米济用。豫省常平仓谷。尚足敷用。其未被水之五十属。收成颇好。尚可接济。得旨。朕先接汝奏。将谓豫省之积贮。不敷赈恤之用。是以有此旨。今看此奏。是豫省之谷。尚足接济。而未被水之处。收成原好。自不必如是急遽办理也。　　

○护理山东巡抚布政使黄叔琳奏。前奉颁发、抄录湖广督臣德沛、奏报粮价贵贱式样。遵行缮奏。近因单内填注价中字样。东省各府。不论贵贱。一例俱填价中。请嗣后以适中之价为准。稍增者为价昂。大增者为价贵。稍减者为价平。大减者为价贱。不得概填价中。得旨。如此甚是。此原系汝等错会矣。　　

○河东河道总督白钟山奏。病躯难膺重职。恳请解任调理。得旨。览奏具见卿鞠躬尽瘁之处。殊深矜怜之至。但河工重任。一时难得其人。卿可勉强为朕在任办事。今特赐人参。并遣太医前往诊视。务期速痊。以慰朕念。　　

○又奏。请于南北两岸堤外老滩内。栽苇以裕工料。得旨。此事似属可行。与河东巡抚等妥酌议奏。　　

○川陕总督鄂弥达、西安巡抚张楷奏。拨运陕粮。接济豫省事宜。得旨。昨据尹会一奏报。系属偏灾。本省之米亦足用。可不用楚米。则陕省之米、似亦可以不必矣。但汝等此奏甚善。既已商之尹会一。彼必奏明也。　　

○署四川巡抚布政使方显奏。郭罗克贼番插什六架他等。潜藏色利沟。差兵围捉。副土目蒙柯庇护。以致逃遁。仅献出贼番宁官儿之子、年甫十三。现已密札松潘镇总兵潘绍周。相机办理。得旨。所奏俱悉。此等事、汝固应就近相机料理。至总督乃通省大员。亦应与彼熟商。彼谙练封疆之人。自有处分也。　　

○两广总督马尔泰奏。学臣张灏。考试广州府学。取有一等一名附生梁自适。系番禺县人。年登百岁。于康熙二十八年入学。今犹扶杖入场。实为人瑞。得旨。此亦熙朝盛事也。夫常人百岁。尚有旌表之例。此应题奏。朕当格外加恩也。　　

○署广西巡抚安图奏。到任以后。安辑苗猺。整饬属吏。修整墩台。清查矿厂。并报田禾雨水情形。得旨。所奏俱悉。办理一切。不可欲速。亦不可因循。大凡督抚到任后。皆有一番振作。而一二年后。寂然无事矣。此通病也。汝不可出乎此。　　

○又奏。安南奸人。妄称交江王后裔。兴兵报仇。闻大兵驻口。畏惧悔罪。到营投诚。得旨。所奏俱悉。安辑边疆。乃第一要务。不可生意外喜事之想也。　　

○又奏。前奉上谕。渐次裁减僧道。查广西实在僧道。共八百九十余名。惟有董率属员查察。使之日渐减少。得旨。如此办理甚隹。广西此类原少。殊易办也。　　

○贵州总督张广泗奏。准户部咨。广东道监察御史包祚永奏。古州苗民、宜尽招复业。分配各寨。以汉人三分。苗民一分。俾汉苗杂处。强弱相制一条。令黔督确查妥议。伏查苗地向无汉人居住。自大兵剿抚之后。得因所遗绝户田产。添设屯军。若令汉苗杂处。恐致欺凌生衅。且现在山箐之中。并无潜伏余苗。该御史以本省人条奏本省之事。似乎确有所见。合将现在情形奏明。得旨。这所奏情形。知道了。至御史等言本省事。而因胸有成见。是非颠倒者。比比是也。岂徒包祚永一人乎。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十九　　


大清高宗法天隆运至诚先觉体元立极敷文奋武孝慈神圣纯皇帝实录卷之一百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。九月。乙巳朔。署广西提督谭行义奏报。侦探安南国故王黎维祹。宠任妻舅郑姓。后有削夺郑姓之意。反为所害。三子俱逃入清化潜住。郑姓立黎氏族侄维祐。维祐卒。又立族人维祎。三世以来。不过空名。本年三月内。维祹次子黎鷟。遣弟回国。搬接母亲家眷。又被郑姓一并杀害。是以清化镇臣邵郡公。同黎鷟起兵报仇。占据三府。连败郑兵。黎鷟现已称王。臣现在密饬通省官兵。勤加操练。以观动静。得旨。所奏情节。即使俱系实情。亦祇可严谨疆宇。以徐观其动静耳。又谕军机大臣等。据云南总督庆复。奏报安南奸人生事情形。朕已令尔等传旨晓谕。今谭行义具摺陈奏。虽系探听之辞。其果否确实。亦未可全信。但从前庆复。奏称安南奸人。勾结土目。假号夺地。其势颇横等语。朕思三奇地方。安南驻有重兵并未遣发擒剿。则彼国或有事故。如谭行义所奏。亦未可知。总之事关外藩。封疆大吏。惟有严饬弁兵。稽查防范。以徐观其动静。即安南将来、伊郑姓或假该国王名。恳请援剿。在安南臣服天朝。虽义不可却。然彼中之虚实。此事之顺逆。尚未确知。亦未便轻举。该督惟有以具奏请旨为言。将情形缓急。详悉奏闻。候朕酌量指示。庶无伤国体。亦无误边事。尔等可寄信与庆复。并该抚提知之。朕批谭行义摺。一并抄录寄去。　　

○丙午。上御勤政殿听政。　　

○谕、江南淮安、扬州、徐州、海州、等属。上年被灾独重。今年又复被水歉收。朕已谕令该督抚加意抚恤。所有应徵钱粮。该督抚自分别蠲缓。具奏请旨。但闻海州、赣榆、二州县。本地素不产米。漕粮俱采办帘邻郡。今年二州县被水稍广。民力未免艰难。其成灾地亩。应徵漕粮。听该督抚查勘。照例题请蠲缓外。至被水而勘不成灾之处。民力亦觉艰难。著将本年应纳之漕粮。并上年缓徵之漕粮。俱准其折色。每米一石。折银一两。按数交官起解。免其购运。以纾民力。该部可即行文江苏督抚知之。　　

○准噶尔部人托克托来降。命赏给安插如例。　　

○兵部议覆。陕西道监察御史甄之璜奏称。双好字号举子。于交卷出场时。令其面交提调、监试、各官。查明卷册。仍照本生原填技勇。于弓刀石三项内。覆验一二。以杜内场顶冒。应如所请。从之。　　

○两江总督那苏图奏。臣于本年四月内。因江北之安、庐、凤、颍、徐、六、泗、滁、和、等府州属。地方广阔。界连东豫。邻近淮扬。道路纷歧。盐枭盗贼。结队奔逸。塘汛兵少。难以擒截。甚至巨枭拒捕。殴伤兵役。往往不免。臣仿照水路巡游会哨之法。酌定章程陈奏。嗣准兵部议覆。以陆路与水师不同。陆路营制。分界设汛。疏防枭盗。例有议处。如必待定限巡查。则汛弁可借词推诿。枭盗可乘间窃发。臣查江北地方。冲衢、或五十里二十里一塘。僻路、或数十里百里竟无一塘。汛广兵单。不能联络。惟有巡游会哨之法。不添兵而有裨巡缉。并非设立巡游。即宽汛弁议处。该汛弁亦无从推诿。巡游愈严。则稽查愈密。枭盗安得乘间窃发。臣已饬各营试行。迄今半载。未见巨枭出没。地方毫无纷扰。似乎稍有成效。不敢因已经部驳。輙为缄默得旨。如所请行。该部知道。　　

○补原任通政使司右通政朱必阶、为原官。　　

○贵州铜仁府属平头司副土官田仁任故。以嫡长孙田俊袭职。　　

○丁未。吏部议覆。户科给事中王丕烈奏称。请令督抚转饬地方官。延请幕友。不得听其家中往返。至携眷潜住本城者。不准入幕。又督抚司道。或统辖全省。或分巡数郡。不得聘请本省幕宾。应如所请从之。　　

○户部议覆。署福建巡抚布政使王士任疏称。台湾府台、凤、二县。地处海外。民间少种早禾。亦鲜栽二麦。乾隆三年被旱偏灾。本年钱粮。照例缓徵外。所有未完雍正十三年、乾隆元年、二年、旧欠粟石官庄银两。因时届麦秋。设法劝输。查无完纳。请一并缓至乾隆四年十月收成后。一体带徵。与例不符。应毋庸议。特旨。如该署抚所请行。　　

○戊申。河南巡抚尹会一。汇报秋禾被水尤重之祥符、陈留、鄢陵、淮宁、西华、扶沟、郾城、等七县。加赈五个月。其次则杞县、通许、尉氏、洧川、中牟、阳武、封邱、虞城、考城、柘城、汲县、延津、浚县、原武、沈邱、太康、临颍、石梁、长葛、新郑、等二十县。加赈四个月。又其次则兰阳、仪封、郑州、荥泽、鹿邑、睢州、汤阴、内黄、新乡、辉县、获嘉、滑县、叶县、西平、商水、项城、襄城、等十七州县。加赈三个月。其五个月者。自今冬十月开赈。至来年二月止。分作三次散给。其三四个月者。自今冬十一月、十二月、开赈。俱至来年二月止。分作两次散给。得旨。下部速议具奏。寻议。应如所请。分别办理。从之。　　

○己酉。上诣畅春园、问皇太后安。　　

○谕军机大臣等。怡亲王府所有盐窝一事。向系商人黄光德等承办。由部查核。后经庄亲王奏请王府自为办理。闻得迩年以来。办理此事。甚不妥协。著交与三保管理。令其查办。嗣后如有应具奏者。缮摺具奏。应启怡亲王者。具禀启明。　　

○又谕。从前欲于八旗官兵生计有益。曾借给俸饷。乃旗人得银。随手用尽。并未置有产业。兵丁应得钱粮。按月坐扣。于伊等生计无益。是以前已降旨。免其扣还。将官员应还俸银。宽展限期。以减其坐扣之数。官员俸银。虽非兵丁钱粮可比。然旗员此际。又经指俸借别项银两。有种种应还之处。伊等生计无益。官员未经扣还银两。亦著豁免。户部所奏另贮银两。著归还原项。　　

○又谕据王常、王山、等奏称。建造绥远城、城垣、衙署、营房、等项工程。工部原估工料银。一百七十五万九千四百六十三两零。经臣王山、会同瞻岱等、覆估银一百二十四万一千九百九十二两零。较原估已去银五十一万两有余。嗣又添兵房、窑瓦、城垣加灰、以及增建衙署、置买地基等项。系续添于复估之外。已经奏明咨部在案。通计按例应增添银五万八千一百九十四两零。臣等一时愚见。以物价尚有节省。即可抵用。未曾奏请钱粮。讵料物价较前腾贵。不敷采办。各商纷纷陈诉。臣等前经具奏。奉朱批该部核议。随经部议。从前未经奏明。不准添给。伏查口外工程。非比内地。原无一定价值。瞻岱等招商认办于前。臣等接办于后。前后年岁丰歉不齐。近则连年歉收。米粮昂贵。人工车脚。以及物料之价值。亦因之而顿加。各商环绕吁恳添给。臣等细察情形。此中并无浮冒。仰祈照数饬发。仍请即于绥远城粮饷库贮开垦银两内、暂那散给。统于工料册内汇总报销。则商匠人等。均得早回安业。臣等从前办理疎忽。并请交部议处等语。王常、王山、均系实心办理工程之人。其所奏自是实情。无有浮冒。著照所请。增添银五万八千一百九十四两零。即于绥远城开垦银两暂那散给。王常等不必交部。　　

○户部议覆。漕运总督托时奏称。山阳县额徵常盈仓余地租银。未完银一千一百八两零。查在雍正十三年恩诏以前。应准其豁免。得旨。此项未完租银。准其豁免　　

○闽浙总督郝玉麟、署福建巡抚布政使王士任奏。据台湾镇总兵章隆、知府刘良璧等。飞羽呈报。该地民间使用小钱从前番银一两。换钱一千五六百文。后渐减至一千有零。本年六月间。每两仅换小钱八百一十二文。兵民力不能支。因与钱铺较论钱价。欲令稍减。开铺之人。竟至闭歇。该镇、府、等婉为劝谕。并禁兵民不许强行勒换。始复开张。并称目前得内地运钱一万串。便可接济。臣等查内地钱价现在昂贵。势不能运往接济。而台地钱价。其贵大异寻常。况兵丁远戍。所支粮饷银。以之换钱为日用薪水。操演办公。较前更觉拮据。再四筹酌会议。惟有福州省城。从前收买黄铜器皿。共九万八千余觔。除已卖外、尚存生熟铜共八万一千余觔。若用鼓铸钱文。照定例每文重一钱二分。配以白黑铅觔。约可铸钱万有余串。足以运济台地。应请开局鼓铸。俾臣等得将铸出钱文。运赴台地。照例搭放官兵月饷。流通于民。以纾一时之极困。得旨。如所请速行。该部知道。　　

○闽浙总督郝玉麟奏。查台湾一郡。向为闽之漳。泉。粤之惠、潮。各府民人流寓。开垦贸易。并无携带眷口之例。雍正十年。经广东督臣鄂弥达条奏。部议准令在台流寓之民。搬取家眷团聚。并经臣将应搬眷口。分别题明。准部议行。定例以来。将及八载。乃善政所在。即有奸民从而滋弊。或捏称妻媳姓氏。或多报子女诡名。或通同奸棍。领出执照。贿顶渡台。弊且百出。臣以为应请再定一年之限。出示通晓。如有业良民。未搬家眷过台者。务于限内搬取。逾限不准给照。若有偷渡。照例治罪得旨。如所请行。该部知道。　　

○旌表守正捐躯之河南唐县民王魁妻冯氏。　　

○庚戌。谕、朕奉皇太后懿旨。欲叩谒祖陵。以展诚切。朕奏奉天路远。且俟一二年之后。今年请先谒孝陵、景陵、行礼。已蒙俞允。其起程日期。著钦天监选择具奏。一切应行事宜。著各该管衙门先期备办。　　

○又谕、江苏按察使员缺。著甘肃按察使包括调补。甘肃按察使员缺。著常镇道赵城补授。常镇道员缺。著六部堂官。于本部郎中内保举。交与吏部带领引见。　　

○正红旗满洲副都统吉三等奏。驻劄太宁地方。惠远庙达赖喇嘛之徒。帕绷喀呼图克图。因不守清规。达赖喇嘛奏将多呢尔喇嘛呢玛简灿、遣赴太宁惠远庙。将帕绷喀呼图克图更换。奉朱批著照达赖喇嘛所奏施行。臣等接奉谕旨。晓谕达赖喇嘛。达赖喇嘛以手加额。口称大皇帝临御以来。屡施恩泽。不可胜数。凡奏事俱照所请。实系高厚之恩。恳将谢恩之处。缮写于后。代为转奏。谨将达赖喇嘛谢恩唐古忒本。及所进吉祥手帕奏进。疏入报闻。　　

○又奏。奉军机密寄。议覆川陕总督鄂弥达奏。准噶尔噶尔丹策零。遣人往西藏熬茶。到藏未免生事。应无庸议。密寄驻劄西宁西藏大臣等。严饬守卡人员。不时小心侦探。倘有贼人消息。迅速禀报。即调兵防范堵截。不可稍有疎懈。又行文贝勒颇罗鼐。言今虽得雪。路迳难行。而防范自不可疎。遇有贼人信息。速行禀报。臣查颇罗鼐感恩图报。出于至诚。所领兵不时训练。十分精锐。现在西藏诸处。防备甚固。毫无可虞。万一贼来窥伺。臣等与颇罗鼐会议。即酌量调兵。仰凭圣主威福。以期痛剿贼众。目今各处卡防。并无消息。甚属稳妥。奏入报闻。　　

○云南巡抚张允随题报。昆明县、恩安县、乾隆三年、共开垦过久荒民地、并额外地。一十一顷八十八亩有奇。　　

○辛亥。户部议覆。云贵总督庆复题奏。调拨临元、广罗、等处官兵。所有应办军需。宜照出师普思之例。请将汉、土、官兵。给与赏号银两。副将、参游、都、守、千、把、外委、土目、赏给行装。时当盛夏。格外预借一月饷银。汉土官兵。每日盐菜口粮锣锅帐房等项。给马匹驮载。擡炮运工人夫。日给工价。办理军务文员。赏给盘费。又称军务紧急。请安设塘马。以速邮传。又称此外如有应需各款。请临时动给。统俟事竣报销。均应如所请。从之。　　

○礼部议覆。甘肃巡抚元展成疏称。庠序为风化攸关。丁祭乃尊师钜典。古浪一邑。于雍正二年。在河西各厅请改郡县等事案内。以所改县。并未建造文庙。每遇丁祭。俱于关帝庙中。设奠行礼。非所以重典礼。况该县上年歉收。与乾隆二年以工代赈之谕旨相符。应如所请。古浪县文庙学宫。准其建造。所需工料银两。先在凉州府库。不拘何项内。酌拨银二千两。饬令刻日兴工。仍令该抚将工料估册。先行造送工部查核。从之。　　

○工部等部议覆。署广东巡抚王謩疏称。惠来县、靖海、神泉、二处城垣坍塌。先经具题请修。覆准在案。估报之后。复被风雨。倒塌。请添拨银二千五百八十二两三钱兴修。应如所请。从之。　　

○壬子。理藩院议。土尔扈特呈请欲往西藏煎茶设供。差幼童十人。前往学习经典。应不允所请。并代土谢图汗作书给送鄂罗斯楚库拜桑。谕、从前土尔扈特汗。曾奏请往西藏煎茶行走。今土尔扈特。虽为鄂罗斯属下。犹然敬奉佛教。远道前来呈请。恳令伊等往藏内煎茶等语。若竟不许其前往。不但有碍于中国与鄂罗斯定界以来和好之道。而其情亦属可悯。但土尔扈特。系鄂罗斯所属。异国之人。欲令十数幼童。往藏内居住习经。且鄂罗斯之人。其教本异。从前并未往藏内行走。此二节。则断不可行。若鄂罗斯哈屯汗。止令土尔扈特遣人往藏煎茶。彼处之萨纳特衙门。亦必有咨文呈请理藩院。则土尔扈特。虽系鄂罗斯属下。朕因和好之故。亦必允其所请矣。现今鄂罗斯萨纳特衙门。虽给与土尔扈特使臣路引文凭。并未咨行理藩院。俟行文到日。另议具奏。其土谢图汗敦丹多尔济。给送楚库拜桑之书。著另行缮写呈览。　　

</div>
    <div class="pagination">
<a href="清实录乾隆朝实录_page142.html">上一页</a><span>...</span><a href="清实录乾隆朝实录_page138.html">138</a><a href="清实录乾隆朝实录_page139.html">139</a><a href="清实录乾隆朝实录_page140.html">140</a><a href="清实录乾隆朝实录_page141.html">141</a><a href="清实录乾隆朝实录_page142.html">142</a><span class="current-page">143</span><a href="清实录乾隆朝实录_page144.html">144</a><a href="清实录乾隆朝实录_page145.html">145</a><a href="清实录乾隆朝实录_page146.html">146</a><a href="清实录乾隆朝实录_page147.html">147</a><a href="清实录乾隆朝实录_page148.html">148</a><span>...</span><a href="清实录乾隆朝实录_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
