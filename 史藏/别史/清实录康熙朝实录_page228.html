<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 228 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 228 页/共 681 页</h1>
    <div class="content">○大学士等、以三法司奏谳盗案请上□日。上曰、朕常于刑部人命事情、冀其尚有可生之路、细加详阅、奈求其生而不得耳。明珠奏曰、此乃皇上好生之仁也　　

○升正蓝旗副都统宗室喇克达、为蒙古都统　　

○甲子。谕吏部、兵部、凡官员祖母、母、并妻、缘事者、即议鞭责折赎、于大体不合。如果事犯重大、不妨削其封诰治罪。若鞭责折赎小过、或将伊夫、或伊子孙、品级俸禄议罚。尔等会议定例具奏　　

○乙丑。兵部议覆、广东将军王永誉疏言、尚之信所属人员、请编为十五佐领、拨入上三旗。应如所请。从之　　

○以翰林院侍讲施闰章、为河南乡试正考官。吏部员外郎刘元慧、为副考官　　

○勇略将军云南贵州总督赵良栋疏报、总兵官李芳述等、率兵追剿逆贼胡国柱等败走、恢复建昌。得上□日嘉奖、下部议叙　　

○乌朱穆秦多罗额尔德尼贝勒莫利海故。遣官致祭　　

○丙寅。中元节。遣官祭永陵、福陵、昭陵、孝陵、仁孝皇后、孝昭皇后陵　　

○谕户部、京仓通仓粮米、历来缺额。其监督官员交盘时、有贿与银两者。亦有杂以灰土者。放米时、有与旗下官员银两抵完者。其贫人所得米粮缺少。此等情弊、朕悉知之。如尽行究察、从前经管各官、有一得免者乎。其饬所司、严革诸弊　　

○谕大学士等、近来投诚守备千总等官、或带伪总兵副将劄付、即照伊伪劄、反加优叙先用。其绿旗官员、于军前效力显著者、并不得表见、淹滞者颇多。所在统兵将帅、知悉此情者、已经回京、在彼无人代奏。此等官员、甚为屈抑。其特行宣谕、以示奖励　　

○丁卯。上诣太皇太后皇太后宫、问安　　

○调正蓝旗蒙古副都统杨岱、为满洲副都统　　

○升山东按察使余三级、为广东布政使司布政使　　

○戊辰。定远平寇大将军固山贝子章泰、征南大将军都统赖塔等疏报、伪国公马宝、伪将军巴养元等、缴印投降、于本月初五日、俱至军前。上谕、逆贼马宝、所在抗拒大兵。今无地可遁、力穷势迫、始来投诚、殊属可恶。所犯情罪重大、断不可宥。大将军贝子章泰等、其执马宝、拨官兵严解来京。其余伪属官兵、大将军如常发落。寻章泰等又疏言、马宝等背叛国恩、臣事吴世璠、屡次招抚、不即悔罪投诚。反奔寻甸、携妻子赴楚雄、纠集逆党、蹂躏疆圉。为大兵所败、穷蹙已极、方率众不满百人、往姚安投降。非首先向化归诚可比。伪将军巴养元、赵国祚、郑旺、李继业、伪总兵郎应璧等、亦与马宝同在一所。若辈宜作何发落、一并请上□日。上命将巴养元等、亦同马宝执送京师　　

○安塘笔帖式报、伪将军胡国柱、王叙等、所部贼众。自姚安逃散过半。胡国柱等、俱遁入山中。上命以此事、移知将军纪哈里、噶尔汉、赵良栋、总督哈占、令速行进剿　　

○谕兵部、大将军图海、年老有疾。今四川云南、渐次平定。可令携大将军敕印、同鄂克济哈、还京师。留将军吴丹、守汉中。将军王辅臣、著同图海来京陛见　　

○谕兵部、在外武职官员、有未经从逆、效力行间、勤劳日久者。枕戈卧甲、躬冒矢石。建立功绩。虽经叙录加衔加级、亦不能即补实缺。仍留该标、投闲置散、虚糜岁月。或赴部候补、又因无缺、守候迟延、资斧匮乏。俱深可悯。此等军前效力之人、应令本身赴部验明原劄、即行录用推补。尔部即遵谕行　　

○己巳。上诣太皇太后皇太后宫、问安　　

○庚午。以原任内阁学士兼礼部侍郎王守才、补原官　　

○辛未。议政王大臣等议覆、赐给银米之苏尼特多罗郡王萨穆札等、十五旗蒙古、已得生理、毋庸再议。其苏尼特杜楞郡王阿毓锡等、不能赡养之蒙古、应令于左右两翼察哈尔地方住牧。以科尔沁所协助牲畜、与鄂尔多斯所罚牲畜给与。从之　　

○壬申。上诣太皇太后宫、问安　　

○召大学士以下、各部院衙门员外郎以上官员、至瀛台。命内大臣佟国维等、传谕曰、内阁及部院各衙门诸臣、比年以来、办事勤劳。今特召集尔等赐宴。因朕方驻瀛台、即以太液池中鱼藕等物、赐诸臣共食之。又赐彩缎表里。大学士、率诸臣叩谢、各依次坐。上命内大臣等、以金尊赐饮一巡。宴毕。诸臣各谢恩出　　

○谕吏部、兵部、大同地方、连年旱荒、百姓困苦。以致流离失所、就食他方。因而田地荒芜、生计不遂。今已屡行赈济、蠲免各项钱粮。又闻雨泽沾足、秋成有望。但饥馑之后、安养生全、须廉能官吏、方能加意招徕、留心抚字。见任府州县卫所等官、贪劣不职者、照常参处外。其才具平常者、该抚酌量更调本省简僻之缺。仍于通省见任官员内、选择清廉爱民者、调补大同所属地方。若果能抚循、使户口充实、田地开垦、著有成效。该抚特行举荐。该部从优叙录。以副朕奖励循良、爱养百姓至意　　

○癸酉。上诣太皇太后皇太后宫、问安　　

○以翰林院编修曹禾、为山东乡试正考官。刑部郎中林尧英、为副考官。翰林院编修严绳孙、为山西乡试正考官。户部郎中杨引祚、为副考官　　

○吏部题、广东廉州府知府佟国勷、招民、应加议叙。得上

□日、前因用兵之际、故招徕流移、准令议叙。今湖广、江西、福建、广东、广西、既已荡平、俱属内地。其招民议叙、不准行。惟四川、云、贵、招徕流移者、仍准照例议叙　　

○乙亥。谕兵部、铁索桥、系运饷及大兵往返要路、关系重大。大将军贝子章泰、行文修理。该抚理宜速行葺治。乃至今尚未兴工、殊辜职任。著该抚将铁索桥、速行修理、以便行军转饷　　

○丙子。上御太和门视朝。文武升转各官谢恩。次喀尔喀进贡使臣等行礼　　

○郎中赛柱等、以往赈苏尼特等处事竣回奏。上切责之曰、前遣尔等往赈时、曾于朕前推诿事关重大。及至彼处、复奏粮运艰难。若非侍郎阿喇尼陈奏、尔等即不顾而归矣。朕轸念蒙古饥荒、死亡流散、陆续运米至彼、蒙古方得更生。若听尔等之言、此数万生灵、置之何地乎。尔等但有便利处则趋之。劳苦处则避之。大亏职守　　

○予故云南巡抚伊辟、祭葬如例　　

○戊寅。上诣太皇太后皇太后宫、问安　　

○己卯。谕议政王大臣等曰、今诸路逆贼、俱已歼除。应以见在舟师、破灭海贼。原任右都督施琅、系海上投诚、且曾任福建水师提督、熟悉彼处地利、海寇情形。可仍以右都督、充福建水师提督总兵官。加太子少保、前往福建。到日即与将军、总督、巡抚、提督、商酌。克期统领舟师、进取澎湖、台湾。其万正色、改为陆路提督。诺迈、还京候补　　

○谕吏部、庶吉士田需等、教习已久、今加考试、应分别授职。除归允肃、孙卓、已授修撰编修外。清书庶吉士、田需、张廷瓒、顾藻、丁暐、赵执信、沈朝初、潘应宾、杨雍、杨大鹤、卢熙、王沛思、曹鉴伦、汉书庶吉士、陈捷、方韩、秦宗游、马教思、佘艳雪、庄延裕、俱著授为翰林院编修、检讨。汪晋徵、王承祜、吴震方、陈紫芝、杨尔淑、俱以科道用。张克嶷、张光豸、沈一揆、高联、赵作舟、俱以部属用。尔部即遵谕行　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十年。辛酉。八月。辛巳朔。日食　　

○喀尔喀土谢图汗、遣使进九白年贡。宴赉如例　　

○癸未。上诣太皇太后宫、问安　　

○罢和硕庄亲王博果铎议政　　

○甲申。理藩院侍郎明爱等、以奉遣往迁苏尼特等被荒蒙古、驻近边八旗蒙古地方、请训上□日。上谕之曰、此等蒙古、饥馑殊甚、故令迁移。当听其徐来、不可促之、恐毙于道路。见今所给牲畜、必当节省、以备来年之用。恐今□山戊示□食尽、来年禾稼不登、又致饥馑。尔等前往详视、先所给米谷、今年足用则已。如不足、再行议奏。迁移到日、交与八旗蒙古分驻、善为抚恤、务令得所。若不善养、以致死亡、必将本旗总管议罪。朕亦不时遣官往察。尔等将此上□日传谕　　

○丙戌。上诣太皇太后宫、问安　　

○以翰林院修撰归允肃、为顺天乡试正考官。编修沈珩、为副考官　　

○丁亥。遣大学士冯溥、祭先师孔子　　

○免直隶保安州、本年分旱灾额赋有差　　

○升福建兴泉道张仲举、为山东按察使司按察使　　

</div>
    <div class="pagination">
<a href="清实录康熙朝实录_page227.html">上一页</a><span>...</span><a href="清实录康熙朝实录_page223.html">223</a><a href="清实录康熙朝实录_page224.html">224</a><a href="清实录康熙朝实录_page225.html">225</a><a href="清实录康熙朝实录_page226.html">226</a><a href="清实录康熙朝实录_page227.html">227</a><span class="current-page">228</span><a href="清实录康熙朝实录_page229.html">229</a><a href="清实录康熙朝实录_page230.html">230</a><a href="清实录康熙朝实录_page231.html">231</a><a href="清实录康熙朝实录_page232.html">232</a><a href="清实录康熙朝实录_page233.html">233</a><span>...</span><a href="清实录康熙朝实录_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
