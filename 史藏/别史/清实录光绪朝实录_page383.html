<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 383 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 383 页/共 1316 页</h1>
    <div class="content">
　　

○甲申。谕军机大臣等、前据翰林院侍讲学士梁燿枢奏、广东水灾甚重。当降旨令该督抚饬属查勘。妥为抚恤。据称广东于本年五月初六日。因西北两江。同时陡涨。沿江之英德等处被灾。广西之贺县怀集亦有水患。何以迄今月余。尚未据各该督抚奏报。著张之洞、倪文蔚、李秉衡、饬属认真查明。迅筹赈济。毋任一夫失所。仍一面将详细情形。即行奏闻。又有人奏、广东绅士李文田。近以罚款三万两汇京。以备该省会馆经费。其同乡京官仍将汇款退回。谓宜归本地公用。请饬该省督抚以此款赈济灾黎等语。罚款例应归公。何以该绅私行汇兑来京。所罚究系何款。著张之洞、倪文蔚、明白回奏。原片著钞给阅看。将此由五百里谕知张之洞、倪文蔚、并传谕李秉衡知之。寻奏、遵查李文田汇京捐款。系闱姓商人。情愿捐修会馆公用。不在罚款之内。该绅士因势利导。劝令捐施。毫无勉抑。报闻。　　

○以四川盐茶道崧蕃为湖南按察使。现月　　

○乙酉。谕内阁、前据翰林院侍讲学士梁燿枢奏、广东水灾甚重。当经谕令该督抚查勘赈济。本日张之洞等奏报南海等县被水情形。与梁燿枢前奏。大略相同。业经该督抚筹拨银米。分别散放。稍纾廑系。即著督饬所属。妥为经理。毋任流离失所。并将冲决基堤。一律修筑。以卫农田。又据李秉衡奏广西省城、暨梧州府等处。本年五月初旬。雨水过多。河流骤涨。倒塌房屋。淹毙人口。上下游灵川、兴安、全州、阳朔、平乐等州县。均被水灾。该护抚现已拨款开仓。办理抚恤。著分饬各属确切查勘。认真赈抚。务令实惠均沾。以拯灾黎。现月　　

○谕军机大臣等、御史吴协中奏、直东豫三省接壤之区。曹、单、滑、浚、城武、考城、开州、长垣等处。向为盗贼渊薮。地方官遇抢劫案件。延阁不办。捕役豢盗。分肥包庇。并有纵役为盗。及贿抵消弭情事。请饬会筹协缉等语。盗贼扰害闾阎。地方各官。亟应认真摉缉。何得以交界处所。意存诿卸。若如所奏情形。捕务实属废弛。著李鸿章、陈士杰、孙凤翔、严饬所属文武员弁。不分畛域。协力摉除。傥敢仍前疏纵。即行从严□□□尔□办。至所称未获各案。并著该督抚饬属一体严拏。务获究办。原摺均著钞给阅看。将此谕知李鸿章、陈士杰并传谕孙凤翔知之。寻孙凤翔奏、豫省与直东交界地方盗贼。已饬认真缉拏。得旨、仍著督饬文武员弁。认真巡缉。其祥符等县未获各犯。严密访拏。务获究办。勿得徒托空言。一奏塞责。陈士杰奏、东省曹州济甯各属。毗连直隶。素为匪徒出没之区。现严饬各州县力行保甲。联庄合捕。并抽拨马步练军。分布各属。专司巡缉。复咨商直督豫抚责成大名等镇道会议章程。毋分畛域。认真侦缉。以清盗源。报闻。现月　　

○又谕、张曜奏广西被水成灾。拟筹赈款一摺。据称广西梧州府。向有应缴税银。军兴以后。加徵养勇经费。每年约计十六七万两。此后勇营裁减。徵款未停。现值筹赈艰难。请饬将本年经费。全行提充赈务等语。著李秉衡查明。先将本年经费。提归赈需。嗣后此项经费。应酌减若干。其余提归公用。并著奏明办理。现月　　

○两江总督曾国荃奏、南洋快船。未能拨驻台湾。得旨、著将三船赶紧修理。仍遵前旨拨赴澎湖。勤加操练。以资防守。摺包　　

○又奏、请饬沿海各省。嗣后兵轮船。不得载勇拖船。得旨、著照所请行。即由该督咨行沿海各省督抚查照办理。摺包　　

○陕甘总督谭钟麟奏、部咨会议开源节流二十四条。详查甘省情形。有已经举行者。有现须整顿者。有碍难照办者。又奏、遵议矿务情形。并试办金厂章程。均下部知之。摺包　　

○丙戌。谕内阁、步军统领衙门奏、拏获抢窃人犯。请交部审办各摺片。所有拏获之李三即李添憘、张二、王老、孟七、韩三、孙三、王八十儿、并泳年即王小幅儿、吴喜儿、曹大即曹傻子、延龄、均著交刑部严行审讯。分别按律惩办。未获各犯。仍著该衙门严缉务获。毋任漏网。其拏获李三等一案之出力员弁等。著俟刑部定案时。声明请旨。　　

○又谕、步军统领衙门奏、拏获叠次纠夥穵坟贼犯。请交部审办一摺。所有此次拏获之朱三、何二即何虎儿、刘四套儿、刘三、陈二、均著交刑部严行审讯。按律惩办。未获各犯。仍著该衙门认真严缉。勿任远扬。至原拏此案之出力员弁等。著俟刑部定案时。声明请旨。　　

○谕军机大臣等、电寄张之洞、据奏、桂边炮台需炮。请购洋炮以资守御。价银十万。于洋款内拨用。著依议行。电寄　　

○宗人府奏、辅国公载灿遗缺。可否承袭。得旨、准其承袭。随手　　

○丁亥。谕内阁、曾国荃奏、江南安徽江西三省被水筹办情形一摺。据称本年南中雨水过多。遂致江河漫溢。江南之上元等州县。安徽之六安等州县。江西之清江等州县。低区圩田堤埂。俱有被淹冲决情事。业经分别疏消抚恤等语。前闻江苏多雨。曾经降旨垂询。兹览所奏各情。朝廷倍深廑系。即著该督抚饬属确查。务将赈抚事宜。妥筹速办总期实惠及民毋任流离失所。用副轸念灾黎至意。现月　　

○谕军机大臣等、御史汪鉴奏、牙帖新章滋扰。请饬妥议一摺。著户部议奏。现月　　

○又谕、卞宝第奏、请饬藩司赴任等语。龚易图现在是否在粤。抑已回籍。著张之洞、杨昌浚、查明传知该员。迅速起程。乘坐轮船。即赴湖南藩司本任。暂缓来京陛见。电寄　　

○以大理寺少卿冯尔昌为江南乡试正考官。翰林院编修戴彬元为副考官。编修黄群杰为陕西乡试正考官。工部主事赵亮熙为副考官。朱签　　

○戊子。谕军机大臣等、御史刘恩溥奏、清厘民欠。请饬妥议章程。并官欠差欠民欠、挪移飞洒压阁誊黄等弊各摺片。著户部议奏。现月　　

○吉林将军希元等奏、江北窜匪焚掠地局。请将参领多斯洪武等革职。得旨、多斯洪武著即革职。金奇图著撤销升衔。祥贵、德林、均著交部照阵亡例从优议恤。希元等务当严饬各队。将逃匪悉数弋获。毋任漏网。摺包　　

○己丑。甘肃新疆巡抚刘锦棠等奏、改议巴里坤等处满营。移并古城。并设城守尉。下部议行。摺包　　

○署船政大臣福建按察使裴荫森奏、购修夹舨。复设练船。下部知之。摺包　　

○又奏、南洋购造快船等费。请饬闽督等拨解款项。得旨、著照所请。即由裴荫森知照杨昌浚、穆图善、将应还应解款项。迅速拨解。以济急需。摺包　　

○庚寅。遣官祭火神庙。　　

○以神灵显应。颁福建沪尾地方天后庙扁额曰翊天昭佑。观音大士庙扁额曰慈航普渡。清水祖师庙扁额曰功资拯济。现月　　

○谕军机大臣等、电寄杨岳斌、据奏、请撤营归养等语。杨岳斌著准其回籍养亲。即将所部各营。妥为遣撤。俟撤竣后。再行起程。电寄　　

○又谕、闽省现已解严。王诗正所部营勇。著左宗棠督饬妥为遣撤。并饬王诗正即行回藉。电寄　　

○又谕、昨据顺天府奏、寿妇节妇。请分别旌表等语。四品命妇沈孙氏、年届百龄。应如何给予旌赏之处。著礼部议奏。沈姚氏著准其旌表。现月　　

○帮办福建军务前陕甘总督杨岳斌奏、遵查李彤恩等□□□尔□款。得旨、李彤恩著即驱逐回籍。不准逗遛台湾。朱守谟著即革职。永不叙用。摺包　　

○督办台湾军务福建巡抚刘铭传奏、目疾沉重。请开巡抚本缺。专办台湾事务。得旨、本日已有旨令杨昌浚兼署福建巡抚矣。刘铭传督师无功。正当力图自赎。著将台湾善后事宜。认真整顿。以观后效。所请开缺之处。不准行。摺包　　

○闽浙总督杨昌浚等奏、晋江县职员杨启文。前捐洋银五万圆。奏蒙恩旨。将伊侄杨廷玑补复邑庠。兹又续捐五万圆。请破格奖叙。得旨、杨廷玑著赏给举人。准其一体会试。摺包　　

○福建团练大臣林寿图奏、推广团练。阅验留防。得旨、此项练勇。著俟闽省防军撤后。再行奏明遣散。　　

○以闽浙总督杨昌浚兼署福建巡抚。　　

○旌表过门守贞。江西文童张鸾书聘妻黄氏、抚孤全节浙江县丞朱继昌之嗣祖母田氏、终身不嫁割臂疗亲江西知县卢葆贞女绣姑。现月　　

○辛卯。谕内阁、朝廷孜孜求治。民生之休戚。国计之盈虚。吏治之得失。胥视封疆大吏为转移。各直省督抚。身膺重寄。宜如何振刷精神。力求实效。近来认真办事者。尚不乏人。而相沿积习。总未能实力湔除。往往诏书特下。剀切严明。各该督抚辄以通行僚属为了事。并不确切考察。以致泽不下究。弊转丛生。甚至特旨交查事件。消弭延阁。比比皆是。绿营废弛已久。既多新招之勇。复养无用之兵。钱粮已属虚耗。况各省防营。又多虚额。若非严加澄汰。何以训练精兵。度支出入。全在综核精密钱漕系维正之供。而捏灾蠲缓。竟为成例。荒田正赋。迄未复额。关税则视为利薮。但知牟利肥己。从不念及公家。厘金一项。弊窦尤多。以国家不得已之举。视为调剂属员之事。中饱侵渔。牢不可破。各省制造繁兴。经费至钜。委员不得其人。冒销蒙混。尤为一大漏卮。其余例外浮费。无非上亏国帑。下削民生。种种锢习。不可枚举。如果疆吏核实秉公。视国事如家事。任劳任怨。不倚不偏。何难足国裕民。日有起色。该督抚均系特＜闲＞倚任之臣。其各激发天良。仰体宵旰焦劳之意。事事实心经理。必须破除情面。举劾公明。得人则治。尤属要图。勿视诰诫为具文。勿以陈奏为塞责。经此次切实训饬之后。如有仍蹈旧习。瞻顾因循。一经查出。轻则立予罢斥。重则分别治罪。决不姑容。总之用人行政。朝廷惟以实事为衡。各该督抚。应将如何整顿之处。通盘筹画。缕析覆陈。毋得稍有敷衍弥缝。致干咎戾。勉之懔之。现月　　

○又谕、国家广开言路。原期各抒忠谠。俾得集思广益。上有补于国计。下有裨于民生。诸臣建言。自应审时度势。悉泯偏私。以至诚剀切之心。平情敷奏。庶几切中事理。言必可行。上年用兵以来。章奏不为不多。其中言之得宜。或立见施行。或量为节取。无不虚衷采纳。并一一默识。其人以备随时器使。至措词失当。从不苛求。即陈奏迂谬。语涉鄙俚者。亦未加以斥责。若挟私妄奏。信口讥弹。既失敬恭之义。兼开攻讦之风。于人心政治。大有关系。恭读高宗纯皇帝圣谕。中外大臣。皆经朕＜闲＞用苟其事不干大戾。即朕亦不遽加以斥詈。御史虽欲自著风力。肆为诋讪可乎。又恭读仁宗睿皇帝圣谕。内自王公大臣。外自督抚藩臬。以至百职庶司。如有营私骩法。辜恩负职者。言官据实纠弹。即严究重惩。若以毫无影响之谈。诬人名节。天鉴难逃。国法具在等因。钦此。训谕煌煌。允宜遵守。如上年御史吴峋□□□尔□劾阎敬铭。目为汉奸。编修梁鼎芬□□□尔□劾李鸿章、摭拾多款。深文周内。竟至指为可杀。诬谤大臣至于此极。不能不示以惩儆。吴峋、梁鼎芬、均著交部严加议处。总之朝廷听言行政。一秉大公。博访周咨。惟期实事求是。非徒博纳谏之虚名。尔诸臣务当精白乃心。竭诚献替。毋负谆谆诰诫之意。勉之慎之。寻吏部议。御史吴峋、编修梁鼎芬应降五级调用。系私罪。毋庸查级抵销。从之。　　

○又谕、上年四月闲。特准李鸿章与法国总兵福禄诺、议定越南通商事宜。无非戢兵安民之意。迨后谅山一役。不得已而用兵。越南地极炎荒士卒每多瘴故。且相持半载。各损师徒藩属人民。亦罹锋镝。朕甚悯焉。洎十二月闲。总税务司英人赫德。以两国本无嫌隙。力请仍照津约往返通词。弃怨修好。朕仰维上天好生之德。并敬念列祖命将出师。于天时地利。缓急进止。揆度因时。不存成见。恭绎乾隆五十四年。安南撤兵叠次谕旨。权宜所值。先后同符。特照所请。命李鸿章等与法使巴特纳。重订新约十条。于越南北圻边界。定地通商。言归于好。现在法国尽退基隆澎湖之兵。我亦将滇粤各军撤归关内。彼此擒获人众。均已按数交还。从此荒服免遭兵燹海宇共庆乂安。朝廷于此事权衡终始。审察机宜。本无穷兵黩武之心。允协字小睦邻之意。今当和局既定。特通谕中外。俾咸知朕意焉。洋务　　

○谕军机大臣等、前有旨派锡珍前往江苏。会同卫荣光查办事件。锡珍已于本日请训。拟由海道赴沪。卫荣光著俟该尚书到后。即行同赴台湾。秉公查办。所有应查各件。已交锡珍带往。与该抚公同阅看。江苏巡抚。著谭钧培暂行护理。将此由五百里谕令知之。现月　　

○钦差大臣督办福建军务左宗棠奏、覆陈刘铭传退弃基隆实在情形。得旨、刘铭传仓猝赴台。兵单饷绌。虽失基隆。尚能勉支危局。功罪自不相掩。该大臣辄谓其罪远过于徐延旭、唐炯。实属意存周内。儗不于伦。左宗棠著传旨申饬。原摺掷还。摺包　　

○刑部尚书镶黄旗汉军都统锡珍出差。以礼部尚书延煦兼署刑部尚书。正红旗蒙古都统麟书署镶黄旗汉军都统。明发　　

○抚恤琉球国遭风难民如例。　　

○壬辰。上奉慈禧端佑康颐昭豫庄诚皇太后幸阅是楼。侍午膳。　　

○署湖广总督裕禄等奏、湘藩禁止赛会。致匪徒滋闹毁署。请将署藩司孙翘泽议处。得旨孙翘泽著交部照例议处。摺包　　

○癸巳。万寿节前期。上诣储秀宫慈禧端佑康颐昭豫庄诚皇太后前行礼。　　

○御乾清宫受贺。　　

○奉慈禧端佑康颐昭豫庄诚皇太后幸阅是楼侍午膳。　　

○甲午。署船政大臣福建按察使裴荫森奏、张佩纶请将被毁九船薪粮。解作造船经费。乃善后局误以养船经费。祇应支被毁九船薪粮。余概无著。请饬地方官宽筹制船养船经费。得旨、著即知照该将军督抚于九船薪粮外。仍宽为筹备。随时接济。摺包　　

○江苏巡抚卫荣光奏、覆陈河运事宜。报闻。摺包　　

○命工部左侍郎孙毓汶在军机大臣上行走。现月　　

○以通政使司副使赵佑宸为太仆寺卿。　　

○上以孟秋享太庙。自是日始、斋戒三日。　　
</div>
    <div class="pagination">
<a href="清实录光绪朝实录_page382.html">上一页</a><span>...</span><a href="清实录光绪朝实录_page378.html">378</a><a href="清实录光绪朝实录_page379.html">379</a><a href="清实录光绪朝实录_page380.html">380</a><a href="清实录光绪朝实录_page381.html">381</a><a href="清实录光绪朝实录_page382.html">382</a><span class="current-page">383</span><a href="清实录光绪朝实录_page384.html">384</a><a href="清实录光绪朝实录_page385.html">385</a><a href="清实录光绪朝实录_page386.html">386</a><a href="清实录光绪朝实录_page387.html">387</a><a href="清实录光绪朝实录_page388.html">388</a><span>...</span><a href="清实录光绪朝实录_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
