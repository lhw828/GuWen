<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1405 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1405 页/共 1860 页
  </h1>
  <div class="content">
   ○谕军机大臣曰、逆犯徐述夔、身系举人。且自其高曾以来。均在本朝食毛践土。原泽涵濡。乃敢于所作一柱楼诗各种。妄肆诋讥。狂诞悖逆。实为覆载所不容。伊子徐怀祖、并敢将伊父逆词。公然刊刻。均属罪大恶极。虽皆已伏冥诛。现将伊孙徐食田等、锁拏解京。严加审讯。定案时。必当照例剖棺戮尸。以伸国法。至其诗集各种。刊刻已久。流传各省者。自复不少。著将所有应毁各书。开单传谕各督抚。留心实力访查。如有逆犯一柱楼诗等项刷印之本。及或有翻刻板片。均著即行搜出、解京销毁。务使犬吠狼嗥。根株尽绝。以正人心而维风俗。各督抚并宜实心严查。勿以具文塞责。致干咎戾　　

○又谕曰、沉德潜、并无为国家出力之处。朕特因其留心诗学。且怜其晚成。不数年擢为卿贰。乞休后。复赏给尚书衔。令其在籍食俸。恩施至为优渥。理宜谨慎自持。勉图报效。乃敢为逆犯徐述夔作传。视其悖逆之词。恬不为怪。转多赞扬。实为丧尽天良。负恩无耻。使其身尚在。必当重治其罪。今沉德潜身故后。伊嗣子沉种松、及伊孙恩赐举人沈维熙、亦相继夭殁。此即其昧良负恩之报。至伊嗣子沉种松、除沈维熙外。是否另有他子。及沈维熙有无子嗣。年岁各若干。现习何业。并著传谕杨魁、即速详悉查明。据实具奏。再沉德潜既为徐述夔作传。则逆犯所作一柱楼诗等项刻本。其家必有收藏。并著杨魁、即亲往伊家搜查。将所藏逆犯诗文各种。尽数查出。封固解京。毋稍袒徇隐匿。自取重戾。寻奏、查无留藏一柱楼诗。得旨、览。摺内称、沉种松、有子十四人。沈维熙、并无子嗣。批、作孽不堪之物　　

○又谕曰、嘉峪关、为新疆往来总路。前因回疆大玉块。间有偷贩内地之事。曾谕令勒尔谨、于嘉峪关严行查诘。乃李福携带玉石数千斤。装载车辆。明目张胆。进关而行。关口员役。询系高朴幕友家人。竟不查看。即行放过。是关口竟为虚设。而勒尔谨视前此所降谕旨。亦全不经意。且该犯等、载玉至肃州。仍复毫无盘诘。则平日于查拏私玉一事。并不止具文塞责矣。勒尔谨、受朕厚恩。委任封疆。于此等事。并不实心办理。而近日于赵乡约所带玉石车辆。又不实心查拏。几同木偶。良心何在。至李福所带玉石车辆。据供、由肃州即换骡头。从口外边墙一带行走。至山西汾州府等语。此项玉石。虽未经由陕西。而常永所带之玉。即系交赵乡约、载至陕西之渭南县。今因事已发觉。于陕西首境长武。即行获犯。其玉车尚未运到。然此一路。亦是奸徒偷玉所必经。即如现获之吴芑洲等、所卖之玉一千余觔。即其明证。且近日查讯常永一案。任其狡供支饰。并不切实根究。是毕沅之不能实心任事。亦与勒尔谨无异。第念伊等平日。于地方事务。尚属认真。姑从宽免其交部治罪。但此事错谬太甚。著即自行议罪具奏。至李福由边墙一带到汾州府。由山西何处进口。因何并无盘诘。亦著巴延三明白回奏。其余各关、如何偷过。俟将各犯严讯明确。再行办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十八


大清高宗法天隆运至诚先觉体元立极敷文奋武孝慈神圣纯皇帝实录卷之一千六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。十月。壬申。上御懋勤殿。勾到河南、山东、情实罪犯。停决河南、斩犯十人。绞犯五人。山东、斩犯六人。绞犯一人。余九十人、予勾　　

○谕军机大臣等、本日勾到山东省情实人犯。有峄县盐枭拒捕案内之余犯范二麻子、虽随同在场。并未助势。核其情节稍轻。是以未勾。此案枭徒纠众私贩。持械拒捕。伤毙兵役。不法已极。不可不尽法处治。以示惩儆。所有为首纠夥。及同恶相济。动手各犯。均经陆续审明。在该处正法示众。至范二麻子一犯。虽经随众同行。临时并未动手。尚可量从末减。故未予勾。但该犯究非安分之徒。若仅令久系囹圄。恐众人不知畏惧。著传谕国泰、于接奉勾到部文后。将未勾之范二麻子一犯。与勾决各犯。俱行绑赴市曹。俟他犯行刑毕。即集众宣谕朕旨。以该犯固属罪由自取。因念其未敢随同动手。不即予勾。系朕法外之仁。并将该犯绑押。游示四门。委明妥之员。到处明白晓谕。今年既不勾。明年亦不勾。总令牢固监候。每年皆当如此办理。仍著每年奏闻。庶刁民久而知畏。未始非辟以止辟之意也。昨江苏勾到时。所有盐案内、在场而不助势各犯。未经予勾者。曾谕杨魁、遵旨办理。著传谕国泰、亦遵照妥办。　　

○又谕、据军机大臣审讯高朴家人李福供称、从苏州起身时。曾持高朴名帖。并高晋所给护牌。到织造衙门。舒文代为上税过关。至由闸、扬关。亦皆验放。到淮关盘获。寅著、将护牌查出收去。萨载审问时。并将情节供明等语。外省官官相护恶习。固结不解。实为可恨。李福过淮关时。高朴之事。业经发觉。寅著既将李福等盘获。即当将其持有护牌情节。据实奏闻。乃寅著、辄敢将高晋所给护牌收去。意欲消弭。实属徇情胆大。至萨载、尚属晓事之人。既经李福、供明寅著收去伊护牌之事。即应向寅著取讨。据以入告。乃竟匿不上闻。止顾袒护同官。不复知有国法。初不料萨载竟至于此。且萨载岂不虑及李福到京。经军机大臣讯问。必然和盘托出。军机大臣。自必据供具奏。岂敢似伊等之徇私忘公。代为隐匿乎。萨载、寅著、此事实属昧良负恩。非寻常袒护可比。著传谕萨载、寅著、即自行议罪具奏。并著寅著、将所收高晋原给李福护牌。即行缴出呈览。夫似此给发护牌。亦外省常有之事。朕不苛察至此也。但若高朴、以大臣而敢于明目张胆。偷盗官玉。与奸商合夥贩卖。此而尚相容隐。推此量也。虽谋叛亦可矣。朕之所以恨汝等以此。至高晋身为大学士。受朕厚恩。既给与李福护牌。朕屡次传谕询问时。即应据实陈奏。乃竟敢隐瞒欺罔。其心实不可问。况高晋、于李福到署时。询知高朴差其往苏州办贡。并不穷诘查察。又不立时参奏。实系知情容隐。其获罪本属不小。即将护牌一并奏出。又岂肯因此、即将伊革职。拏交刑部治罪乎。高晋宁不自计。既给李福护牌。断无不破之理。外省恶习。或竟代为护庇。及李福解京。一经军机大臣研讯。必得实供。一得实供。必然具奏。朕命军机大臣问事。焉敢看高晋情面。于朕前稍有欺饰。若军机大臣。亦如萨载等之偏袒同官。朕复有何人可用。为君不更难乎。高晋久任封疆。简畀阁务。宠荣已极。且朕平日之所以倚畀高晋者。因其公正自持。尚得大臣之体。乃护牌一事。前此胆敢涉欺。今仍不免于败露。高晋闻之。能不惭愧无地乎。且问心亦何以自安乎。著高晋即行明白回奏。其过浒墅关时。李福持帖及护牌。告之舒文。因何令其开单代为上税。及李福单内所开。俱系何物。亦著传谕舒文、令其明白回奏。其过由闸、扬关。是否如李福所供情形。并著萨载查明具奏。将此由六百里传谕知之。李福供单。并钞寄阅看。仍各由驿即速覆奏　　

○又谕曰、鄂对前在军营。曾赏给贝勒职衔。授为阿奇木伯克。理宜感激朕恩。实力报效。如高朴扰累回人。偷贩玉石。自当劝阻。不然。亦当如色提巴尔第、据实控告。乃反扶同附和。给与高朴金五十两。玉二千余觔。令其带回内地售卖。看来鄂对、从前亦有私采玉石之事。实属昧良负恩。伊若尚在。亦当正法。今虽已故。伊子鄂斯璊、所袭贝勒职衔。著传谕永贵、传旨革去。鄂斯璊、未随伊父同居。此事尚无干涉。著加恩授为散秩大臣。仍留喀什噶尔阿奇木伯克之任　　

○赈恤河南仪封、考城、宁陵、商邱、睢州、祥符、陈留、杞县、柘城、鹿邑、永城、淮宁、太康等十三州县。本年水灾贫民。并予缓徵　　

○旌表守正捐躯广东南海县民陈景和妻黄氏　　

○癸酉。赈恤湖北汉川、沔阳、潜江、荆门、江陵、监利等六州县。并沔阳、荆州、荆左、荆右等四卫。本年水灾贫民。并予缓徵　　

○旌表守正捐躯广东英德县民莫某女莫氏　　

○甲戌。谕军机大臣等、据德成奏、勘估奉天等处各属城垣。迈拉逊、但图节者。反欲将凤凰城等处城坦。减至一文。苟且塞责。其事实所难从。不得不据实陈奏等语。迈拉逊、与德成承办此事。朕早知二人必不睦。屡经训谕。当和衷共济。今仍如此各持己见。实属可笑。迈拉逊、德成、俱传旨申饬。至盛京为根本重地。所有应修各城垣。自应一律修筑。整齐巩固。以壮观瞻。况现今府库充盈。此等工程。即多用帑金。亦所不靳。但不可从中侵冒耳。若专以节省为事。岂为善体朕意乎。但迈拉逊、德成、同办一事。而各执己见如此。岂能妥协。著传谕弘晌、即将各处城垣。应全行修葺。或稍加黏补之处。详加斟酌。另行妥议具奏。寻奏、臣现遵旨、清查盛京银库。事竣。即同德成等、亲往各城。勘估议奏。报闻　　

○又谕曰、徐述夔逆词一案。蔡嘉树、在陶易处、呈控徐食田、藏匿其祖逆词。并摘其狂悖语句。黏单具控。陶易并不立时禀详严办。转批其呈词云。与尔何干。又于行扬州府文内。有搜罗书籍。原为明末国初。有著作悖谬诗章讽刺。实有违碍者。俱应收解奏缴。至讲论经传文章。发为歌吟篇什。如只有字句失检。并无悖逆实迹者。将首举之人。即以所诬之罪。依律反坐。著有明条。倘系蔡嘉树、挟嫌妄行指摘。思图倾陷。亦即严讯拟议等语。俱于原稿内改定。字迹显然可据。朕初阅之。即疑必系劣幕有心袒护开脱。而陶易与之商同舞弊。欲图消弭。今陶易解到。朕亲加鞫讯。据供此稿、系幕友陆炎所改。伊并未寓目。即果如所供。陶易之罪。亦不能稍减。而陆炎敢于舞文玩法。有意消弭。情节可恶。其罪亦断难轻逭。兹并讯据陶易供、陆炎、系浙江石门县人。伊或已回本籍。或尚在江宁。均未可定。著传谕萨载、王亶望、迅即查明陆炎现在何处。派委明干大员。密速查拏。并即遴干员。将该犯严行锁押解京。勿致疎懈。并查其家内、有无违碍不法书籍字迹。一并封缴　　

○又谕、据舒文议罪覆奏一摺。种种谎饰。有心欺妄。已于摺内详悉批抹矣。舒文身任织造。非若督抚关防衙门。不能悉知外间细事者可比。况伊承办玉器。常有玉匠往来。若辈声息相通。断无不言及高朴差李福等、在苏松卖玉器之事。舒文本不能诿为毫无见闻。乃摺内尚称李福、张銮等、夥贩私玉来苏。诡秘掩藏。零星分售。所以被其蒙蔽等语。似此巧词饰辩。实属胆大。况李福解到时。经军机大臣讯问。据供、曾将高朴名帖、及高晋所给护牌。到织造衙门。舒文令其开单。代为上税。供词确凿。昨已谕令舒文、明白回奏。今此摺乃称止令完税放行。将李福曾持牌帖前往。及舒文代为上税之处。仍敢隐匿不奏。更属有心欺罔。其罪更重。伊已自认昧良负恩。当得何罪乎。舒文之意。必以为织造之任。非伊莫能办。设舒文病死。将不办此事乎。且满朝大小臣工皆如此。朕并非专藉一二人办事。舒文虽任织造日久。又何足恃乎。至舒文在京陛见。曾经内务府大臣。派令库长同德、前往织造衙门学习。其人亦未必有益。朕看全德、人尚结实可信。已降旨赏给主事衔。令其前往苏州。帮办织造。及关税事务。其同德、即著彻回　　

○刑部奏、书吏冯士杰、挖改城票。骗钱脱逃。应照例拟遣。缉获办理。得旨、此案冯士杰、敢挖改城票。串通沈裕功分用。复行乘间脱逃。情罪甚为可恶。仅照本罪拟遣。尚不足以示惩。著交步军统领、及五城、顺天府。即将该犯速行严缉务获。著该部将伊犯罪私逃之处。另行从重定拟具奏。又谕军机大臣等、本日刑部奏、书吏冯士杰、挖改城票。骗用钱文。事甫发觉。即行逃避。已谕步军统领、及五城、顺天府、严缉务获矣。冯士杰、身为刑部书吏。胆敢改票骗银。乘间脱逃。情罪甚为可恶。未便任其幸逃法网。伊籍隶浙江绍兴。自必逃回原籍。著传谕王亶望、即速派委明干大员。前往该犯原籍。严密查拏。务即就获。即派妥员、解送刑部。从重治罪。毋致疎懈　　

○又议奏、兵部郎中宋国瑽、从高朴出差时。借给银两。应照例杖徒。得旨、宋国瑽、以兵部司员。乃敢借给高朴银两。明系因其为兵部堂官。藉端交结。实近来少有之事。不可不严加惩儆。宋国瑽、著改发军台效力赎罪　　

○旌表守正被戕江西萍乡县民易文祥妻刘氏　　

○乙亥。上御懋勤殿。勾到山西、直隶、情实罪犯。停决山西、绞犯一人。直隶、斩犯二人。绞犯九人。余一百一人、予勾　　

○谕曰、萨载等奏、据淮安府通判奎光禀称、七月间随同藩司陶易勘灾。伊有玉器八件。托为觅匠装潢。今闻查封陶易任所赀财。理合禀缴。查奎光接收上司玉器。代为装潢。甚属不合。请交部严加议处等语。奎光身系满洲。乃染外省习气。为上司装潢玉器。意图交结。深为可鄙。其罪实与宋国瑽无异。著交部严加议处　　

○谕军机大臣等、据常永等供称、高朴于补放伯克时。有索取银两之事。且称本年正月内。在叶尔羌地方。演戏听曲。高朴系钦派大臣。今孝圣宪皇后大事。未满二十七月。乃敢肆行取乐。实出人伦之外。仅将伊正法。不足蔽辜。著传谕永贵、于高朴正法后。尸骸不准携回内地。其馈送高朴银两之五品伯克阿布都拉阿济斯莫扪、及和阗阿奇木伯克迈底雅尔、俱著永贵一并查办　　

○刑部议、已革江苏布政使陶易、于徐述夔逆词一案。意存徇纵。拟斩立决。得旨、陶易、著加恩改为应斩监候。秋后处决　　

○缓徵江苏上元、江宁、句容、江浦、六合、吴县、武进、阳湖、无锡、金匮、宜兴、荆溪、丹徒、丹阳、金坛、溧阳、山阳、阜宁、清河、桃源、安东、盐城、高邮、宝应、江都、甘泉、仪徵、兴化、泰州、东台、萧县、宿迁、海州、沭阳等、三十四州县。并镇江、淮安、大河、扬州、徐州、仪徵等、六卫。本年水旱灾田地新旧漕项银米　　

○丙子。谕军机大臣等、前因合肥县民夏瑶江等阻截米贩。拒捕伤差。及夏惟凡夺犯殴官一案。情罪甚为可恶。随谕令闵鹗元、上紧严缉务护。讯明案情。从重多办数人。以示惩儆。嗣据闵鹗元、将拏获夏惟凡等十一名。分别斩绞发遣。定拟具奏。惟夏瑶江一犯。尚未就获。本日据李奉尧奏、于蒙城途次闻报。即驰往督拏。并派委员弁。协同营县、严密购缉。已将案内首夥各犯拏获十一名。惟夏瑶江一犯未获等语。夏瑶江、纠众拦截米贩。拒伤弓兵。实属目无法纪。为此案起意要犯。必当尽法惩治。断不可任其久稽显戮。何以至今尚未弋获。著再传谕闵鹗元、迅速严饬所属。实力购缉。并专派明干大员。上紧督办。务将该犯立时擒获。审明从重定拟。毋使远扬漏网　　

○又谕、昨已降旨、允江浙督抚等所请、于乾隆四十五年正月。启銮南巡。并谕令沿途毋得踵事增华。致滋糜费矣。至跸路所经。水营行宫等事。皆不能不需用度。前四次南巡。俱曾赏给银两、以资筹办。而督抚至道府等大员。亦有称自捐廉俸者。今春高晋在京。亦曾奏及。照上数届之例。于伊等养廉内、公捐备用。今高晋、杨魁、俱有应缴之项。势不能再捐养廉。若止令司道公捐。更属不成事体。朕南巡省方观民。期使万姓共臻安阜。岂肯令不肖官吏。藉端科派。方今府库充盈。因巡幸而颁发帑金。一切皆由公办。于理为宜。朕亦无所靳惜。著传谕高晋、即将后岁南巡一应差务。需用银两若干。详悉查明。通盘核计。据实具奏。候朕降旨拨给。毋得丝毫派累闾阎。高晋、于高朴家人李福、到苏州卖玉石一事。既未盘诘查参。转给以护牌。其罪甚大。朕不将伊革职治罪。已属格外施恩。当如何感激图报。若于南巡一事。再不据实确核具奏。并不能妥协办理。致有派累。则是该督自取重戾。不能更为曲贷矣。　　

○蠲免甘肃皋兰、金县、狄道、河州、渭源、靖远、红水县丞、陇西、安定、会宁、漳县、平凉、静宁、隆德、固原、华亭、张掖、山丹、武威、永昌、镇番、平番、灵州、中卫、巴燕戎格、西宁、碾伯、大通、泾州、肃州、安西、玉门等三十二厅州县。乾隆四十二年旱灾地亩额赋有差　　

○旌表守正被戕四川绵竹县民欧某女欧氏　　

○丁丑。上御乾清门听政　　

○礼部等部议覆、直隶总督周元理、学政汪廷玙奏称、直隶商学。向例文童、额进八名。武童、七名。查应试文童不满三十人。武童不满二十人。应遵新例酌减。以十名取进一名。即应考人多。文童不得过三名。武童不得过二名。至灶籍。文童、额进七名。武童、六名。嗣后应考人数。文童七十名以上。武童六十名以上。准照原额。如少。亦照商籍、以十名取进一名。应如所请。从之　　

○又议覆、闽浙总督杨景素、浙江巡抚王亶望、学政彭元瑞奏、浙江商学。额进五十名。拨入杭州、仁和、钱塘、三学。请于乡试、另编卤字号。归浙省中额。五十名取中一名。人数虽多。不准过二名。应如所请。至所称应考童生。有正商、乏商、二项。查商籍以执引为凭。现在行商子弟。例应与试。至乏商之后。自有原籍。合例者。亦应列入民籍。请饬交该督等、将乏商子弟开除。核实人数。另议具奏。从之　　

○又议覆、山西巡抚觉罗巴延三、学政百龄奏、山西商籍。有坐商、运商、二项。其置有畦地。浇晒盐觔者。与灶户等。均应以灶籍应试。向例运学。文武各进十二名。查现在文童百七十人。武童三十余人。照原额酌减。文童、额进十名。武童、四名。应如所请。至乡试、照灶户例。归入民籍。无庸另编卤字号。从之　　

○兵部等部议覆、两江总督萨载奏称、江南各标。向设塘兵四百十一名。专司走递。不复操演。未免技艺生疎。应嗣后以一半裁彻归营差操。一半走递公文。于春秋二季轮换。再寿春镇、汛广兵单。应添巡兵五十一名。即于塘兵内派拨。应如所请。从之　　

○又议覆、福州将军觉罗永德等奏称、福州将军随印笔帖式三员。年满时。以骁骑校改补。伊等系由兵丁考取。补授笔帖式。弓马未免废弛。应令其一体操演。弓马娴熟者。三年期满咨部。遇骁骑校缺出。与兵丁一同拣选。弓马中平者。六年期满。于第四缺坐补。至办事平常。弓马不堪者。年满时、咨部开缺。应如所请。从之　　

○盛京将军弘晌奏、盘查盛京户部库贮银。亏短甚多。显有侵盗情弊。请旨审办。得旨、著派署工部尚书户部侍郎金简、带同三库司员。并谙习平兑之人。及较准平法。驰驿前往盛京。会同将军弘晌、查办具奏　　

○戊寅。上御懋勤殿。勾到朝审情实罪犯。停决官犯、斩犯六人。绞犯六人。常犯、斩犯十七人。绞犯十二人。余二十二人、予勾　　

○谕曰、舒文、于高朴家人李福等、在苏偷卖玉石。半载有余。及用高朴官衔旗号。连樯北上。并不据实参奏。实属徇情故纵。已降旨将伊革职。令其白身在苏州织造上效力赎罪。及讯据李福供称、伊自苏州起身、过浒墅关时。曾持高朴名帖。及高晋所给护牌。前赴织造衙门。舒文令其开单。代为上税。更出情理之外。乃伊屡次覆奏之摺。尚敢隐饰支离。非但糊涂不堪。其昧良负恩。罪实难逭。舒文、著革去织造监督之任。仍以白身在苏州织造乌林大上行走赎罪。看来全德、人尚结实。所有苏州织造员缺。即著全德补授。兼管浒墅关务　　

○谕军机大臣等、据李湖奏、审拟攸县民人杨明魁、杀死贺步月一家三命一摺。已批交三法司核拟速奏矣。事关三命重案。该抚既经审明定拟。一面录供具题。一面专摺具奏。并于摺尾、声请敕部核议。方为正理。乃该抚此奏。仅称另缮供单。恭呈御览。并未声明请交部核议。殊属疎漏。李湖、非不能办事之人。但时或糊涂。此其一端也。李湖、著传旨申饬　　

○又谕、据李湖奏、查勘湘阴等州县、田禾成灾分数一摺。湘阴等处。田禾被旱。已成偏灾。昨已降旨、将明春应否加恩之处。令该抚确查具奏。兹据奏查勘灾分、及分别办赈情形。著传谕该抚、即董饬所属。妥协经理。严加查察。勿使吏胥侵渔中饱。俾灾黎均沾实惠。仍即将明春应否再行加恩之处。查明据实覆奏。候朕酌量降旨　　

○又谕、据勒尔谨奏、四十五年、新疆各处备用绸缎。开明颜色丈尺数目清单。请敕交山东、山西、巡抚。暨江宁、苏州、杭州、各织造。照数织办。解送来甘。以便分交各处备用等语。著传谕国泰、巴延三、穆腾额、全德、徵瑞、即照勒尔谨单开所需各项绸缎。如式妥协制办。务使质地厚重。颜色鲜明。不得稍有粗糙轻减。并著遴委妥员。沿途小心护解。毋得稍有霉污。致滋挑驳。所有勒尔谨原摺清单。并著钞寄阅看。至此项缎匹、解到甘省时。即著该督、详悉点验。派员转解伊犁等处。并饬接解之员。一体小心照料。以专责成　　

○己卯。谕、据三宝等奏、审拟谷城县知县邱德孚、于起解斩犯王长时。佥差不慎。致解役疎纵脱逃。捏称落水一摺。已批交该部议奏矣。州县解审重犯。理应佥派妥役。饬令小心管押。乃邱德孚漫不经心。听凭解役出钱雇替。以致中途纵放重囚。非寻常佥差不慎可比。其点派兵丁。致令雇替之千总詹如侯亦然。仅予革职。不足蔽辜。著该部将邱德孚、詹如侯、另行拟罪具奏。并著为例。寻议、嗣后押解重犯。遇有解役违例雇替。纵囚脱逃者。将佥差不慎之州县。照管狱官纵脱重犯例。减一等。杖七十。徒一年半。所有革职署谷城县知县邱德孚、千总詹如侯、请即照此例办理。从之　　

○谕军机大臣等、据三宝等奏、审拟谷城县知县邱德孚、于起解斩犯王长时。佥差不慎。致解役疎纵脱逃。捏称落水一摺。已另降谕旨。交该部等另行拟罪矣。摺内称有兵役率禀崩山□康落水之语。崩山□康二字。殊属不经。即系该处土语。自应按其语意。改作习见字面。叙入摺内。岂宜率以此等俚俗难解之语。混行入告。三宝、陈辉祖、皆久任封疆。不应漫无检点若此。俱著传旨申饬。至要犯王长、即应上紧严缉务获。勿致漏网。不得仅以具文塞责。并著三宝等、迅速派委妥干员弁。设法躧缉。严拏务获。审明正法。毋使远扬。久稽显戮　　

○又谕曰、高朴在叶尔羌、串同商人贩卖私玉。贪婪狼籍各款。实出情理之外。为从来所未有。西宁、虽系高朴堂伯。但相隔甚远。朕不肯因其侄而累及。即李福至高晋署中递信、及高晋给与护牌之事。高晋之咎。实无可辞。已令高晋自行议罪矣。然西宁系高晋亲兄。朕亦不肯因而相累。本日军机大臣、讯与高朴通同贩玉之张銮、据供、今年三月。同高朴家人李福、路过江宁。先到总督衙门送信。复到基织造衙门请安。复讯据李福、亦称前往织造衙门请安。回明赴苏办贡等语。李福既至基厚署中。并过基厚所管之地。基厚毫无盘诘。当时既不奏闻。事后又不举首。实属徇私负恩。著传谕基厚、令其明白回奏。基厚系西宁之子。西宁岂得诿为不知。其将何辞以对。著将张銮、李福、口供。钞寄西宁阅看。令其明白回奏。　　

○又谕、军机大臣讯据高朴家人常永供称、伊跟随高朴往叶尔羌时。沿途驿站。需索银两。少者四两、六两。多至五六十两等语。前因各省驿站。遇有钦差大臣官员过境。往往豫备公馆。长随胥役。备办供应。任意开销。而大臣官员之家人前站。亦每有需索骚扰之事。屡降谕旨。严加饬禁。乃高朴奉差往叶尔羌。沿途经过各驿站。纵容家人需索骚扰。该督抚岂毫无见闻。何以不行参奏。况高朴曾在保定。喝令鞭打办差家人。周元理、安得诿为不知。乃竟隐忍不言。伊等不过因高朴系兵部侍郎出差。驿站事务。亦其专管。故尔畏惧逢迎。甘心徇隐。设钦差大臣。势位更有大于此者。沿途地方官。又将如何酬应乎。此事于吏治甚有关系。著传谕周元理、巴延三、毕沅、勒尔谨、将因何不行查察参奏之故。明白回奏　　

○又谕、据巴延三明白回奏、并自请议处一摺。内称李福擕带玉石。由边墙一带行走。至山西汾州、潞安。路径共有三条。俟部臣讯明李福、张銮、确由何路入山西境。再将未经盘获之地方官查参等语。现据军机大臣讯明张銮、李福、擕带玉石。于上年十一月、由甘州、凉州走。二月初、至山西绥德、永宁、汾州、平阳等处。前往河南。由临淮关、至浦口换船。过江宁。由泗安一路。四月初、绕道至苏州等语。沿途地方官。何以毫无盘诘。著巴延三、即将山西各处不行盘获之地方官。查明参奏。至巴延三、平日不能稽查觉察。所司何事。甚属非是。即交部严加议处。不过革职留任。仍不足以示儆。著传谕巴延三、即行切实自行议罪具奏。其甘肃自嘉峪关、及各州县。复由肃州至凉州。所过之地最多。且所至均有查拏玉石之责。乃竟听伊等安行无忌。该地方官获谴甚重。即河南、安徽、江苏、浙江、不能盘查之各地方官。及各关监督。亦均难辞咎。并著各该督抚、查明参奏　　

○庚辰。谕军机大臣等、据杨景素奏、福建延平府上洋通判员缺。于本年九月二十四日。准抚臣德保札称、此缺先经两司。以兴化府通判李炜请调。但查李炜、试俸未满。恐干部驳。兹据司详、以漳州府分驻石码通判顾朝泰调补。可否照依司详办理。札商到臣。随详加确核。顾朝泰、较优于李炜。即于九月二十八日、会摺具奏。并札覆抚臣。兹于十月初六日。又准抚臣德保来札。延平府上洋通判员缺。仍以兴化府通判李炜请调。业经具奏。并声明未及会衔。办理两歧。实非意料所及等语。上洋通判一缺。德保既知李炜恐干部驳。札商杨景素、欲以顾朝泰调补。因何不候杨景素札覆。复将李炜奏调。且阅杨京素摺内称、九月二十四日、接到德保之札。约计程期。应是九月中旬所发。德保因何札致杨景素未久。复于九月二十一日。仍以恐干中驳之李炜、奏请调补。非但事涉两歧。且与札商之语。亦自相矛盾。殊不可解。著传谕德保、即行明白回奏。寻奏、臣因上洋通判。无合例可调之员。先曾札商杨景素、将顾朝泰调补。继因石码分驻漳州。民情刁悍。未便遽易生手。遂将李炜奏请。又因要缺不便久悬。一面具奏。一面札知杨景素。故致两歧。得旨、该部议奏　　

○赈恤安徽亳州、蒙城、阜阳、宿州、凤阳、寿州、灵璧、怀远、凤台、泗州、盱眙、天长、五河、定远、和州、全椒、来安、当涂、芜湖、繁昌、合肥、巢县、庐江、霍邱、滁州、六安、含山等二十七州县。本年水灾贫民。并缓徵漕项银米有差
  </div>
  <div class="pagination">
   <a href="清实录乾隆朝实录_page1404.html">
    上一页
   </a>
   <span>
    ...
   </span>
   <a href="清实录乾隆朝实录_page1400.html">
    1400
   </a>
   <a href="清实录乾隆朝实录_page1401.html">
    1401
   </a>
   <a href="清实录乾隆朝实录_page1402.html">
    1402
   </a>
   <a href="清实录乾隆朝实录_page1403.html">
    1403
   </a>
   <a href="清实录乾隆朝实录_page1404.html">
    1404
   </a>
   <span class="current-page">
    1405
   </span>
   <a href="清实录乾隆朝实录_page1406.html">
    1406
   </a>
   <a href="清实录乾隆朝实录_page1407.html">
    1407
   </a>
   <a href="清实录乾隆朝实录_page1408.html">
    1408
   </a>
   <a href="清实录乾隆朝实录_page1409.html">
    1409
   </a>
   <a href="清实录乾隆朝实录_page1410.html">
    1410
   </a>
   <span>
    ...
   </span>
   <a href="清实录乾隆朝实录_page1406.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
