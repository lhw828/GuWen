<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 708 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 708 页/共 848 页</h1>
    <div class="content">○庚寅。谕军机大臣等、讷尔经额奏、查勘永定河北遥堤漫口。现已裹头盘护。估需堵筑穵河银数。筹议捐修等语。览奏均悉。永定河北遥堤。漫水蛰塌。亟应兴工堵筑。既据该督详细筹勘。应就北六工正堤尾接筑大坝。由柳坨村挑穵引河。即于彼处截流堵口。使大溜仍由故道。自系因势利导。著照所议。即饬该道督同委员。赶紧办理。所有估需工料银两。准其由该督等量力捐办。仍责成该道恒春。督率厅汛委员。赶挑引河。务于霜降后一律完工。无稍迟误。将此谕令知之。　　

○辛卯。旌表守正被戕直隶青县民回长有妻白氏。　　

○壬辰。谕内阁、给事中扎克丹等奏、现在拏获伪造假银之刘二。供称曾在倾销炉房夥做假银。并闻已革库丁等、有密雇匠人伪造银两等语。上库银两。向由炉房倾镕成锭。盖用该银号戳记。原以防作伪之弊。乃该炉房竟敢勾串匪徒。通同夥做假银。并有已革库丁雇令匠人伪造之事。实属不法已极。现当清厘库款之时。必应严密稽查。庶不为其朦混。著管库大臣、饬令司员。于银两上库时。率同能办银色之匠役。认真查察。如遇有假银。即从严根究来路。不得仅令其更换了事。稍存宽纵。并著步军统领衙门、顺天府、五城、一体严密访拏。以净根株。　　

○谕军机大臣等、御史陈坛奏、大工秸料。向系招商采买。间因近地旱荒。酌派外州县协济。该州县藉端滋扰。或按亩科派。或择户捐摊。或封禁民柴。或勒派车辆。弊端百出。易于激成事端。本年黄河两岸。大秋茂盛。除被冲决处所外。其余均已登场。即偶被雨水。而秸料不损。一二百里之内。足用有余等语。邻近办料。仍须发给价银。本地既经足用。自以招商采买为正。著廖鸿荃、钟祥、于到工后。会同鄂顺安、体察地方情形。如何禁绝土棍把持。委员需索之处。即著悉心妥议。务于国计民生。两有裨益。方为尽善。又据奏、彰、卫、陕、汝、等处。捻匪并未绝迹。瞬届办理大工。商贾云集。恐有抢劫焚掠之案。并著鄂顺安、先事豫筹。务令匪徒绝迹。以安商贩而济要工。原摺钞给阅看。将此谕令知之。　　

○以安徽铸炮教演出力。予参将恩长等升用有差。　　

○癸巳。上诣绮春园问皇太后安。　　

○谕内阁、祁＜?土贡＞等奏、现获劫抢盗犯情形。请将镇将分别惩处一摺。广东已革署龙门协副将张斌、前因巡洋遇盗。劫去炮械关防。降旨革职留缉。现据该处文武。将案内夥犯先后获解。惟首犯及所抢关防。未经起获。而该革员自留缉以来。并未亲获一犯。是平日缉捕废弛。业经参革。又复不知愧奋。必应从重办理。以示惩儆。张斌著先于海口枷号两个月。满日发往新疆效力赎罪。琼州镇总兵鲍起豹。统辖洋面。并不认真督缉。至今要犯未获。著先行摘去顶带。如始终不能振作。即著从严参办。　　

○又谕、保昌等奏、添设擡枪。分给八旗操演一摺。闽省满洲营八旗。向止设有鸟枪。现据该将军等、以擡枪较之擡炮。尤为便捷。请于额设鸟枪一千二百五十四杆内。挑去二百四十杆。另制擡枪一百二十杆。即以裁撤之鸟枪兵二百四十名。令其演习擡枪。著照所议、妥为制造。一俟工竣。试演得力。即行分给八旗。务须勤加操演。毋致有名无实。所有不敷演放火药二千十六斤。铅子一千八百斤。著准其按年一并领取。年终汇册报销。又敬＜?穆-禾攵＞奏、现存备贮火药一万四千四百五十余斤。既因受潮。难于久贮。著准其加工晒晾。改为现在操演之用。其现领之七千五百余斤。经该副都统按法提净。仅止六成。实得净硝四千五百余斤。著准其将二十四五两年八旗应领硝磺。豫先支领。加工净炼。连前提净之四千五百余斤。共一万三千五百余斤。一并作为备贮之用。　　

○谕军机大臣等、祁＜?土贡＞等奏、越南国捕弁。拏获内地抢掠匪徒。订期解审一摺。据称该国巡船捕弁。拏获匪犯船只。内有炮械兵仗。已据匪目金二纪等、供认在洋抢劫属实。遣使请由水路解粤。经该督等檄饬文武员弁。俟该国船到虎门海口。管带护送等情。览奏均悉。即著照所议办理。仍著密饬该员弁等、小心防范。毋致疏虞。至该国拏获内地匪徒。解省惩办。实属深明大义。应如何酌加赏赉。以示嘉奖。著祁＜?土贡＞等于审明定案时。具奏请旨。将此谕令知之。　　

○甲午。命云南巡抚张澧中、来京。另候简用。调浙江巡抚吴其浚、为云南巡抚。以浙江布政使管遹群、为巡抚。　　

○乌什帮办大臣法福哩、因病解任。以正黄旗汉军副都统兴贵、为乌什帮办大臣。　　

○乙未。上奉皇太后幸慎德堂。进膳。　　

○谕军机大臣等、潘锡恩奏、沁黄叠涨。各工平稳。并赶办中河纤堤一摺。现在办理堵筑。需用浩繁。自当力求撙节。据称遵查御史雷以諴所奏。估挑引河一摺。现已委员查估。此项钱粮。可比原估大有节省。务当核实估计。毋得任听工员浮冒。至补还中河纤堤以备空运。必应认真镶筑。著责成该管文武员弁等、赶紧办理。毋致空运军船。稍有阻滞。其高堰厅属头堡。既据查有窨潮形迹。自应酌量加帮。并将堰盱两应子堰加高。以防再涨。该河督仍当督饬所属。加谨筹防。不可稍存大意。将此谕令知之。　　

○调广东布政使存兴、为浙江布政使。以广东按察使黄恩彤、为布政使。　　

○以前任乌里雅苏台参赞大臣盛贵、署镶蓝旗蒙古副都统。　　

○命河南癸卯科武乡试。展至道光二十四年三月举行。　　

○修浙江东西两塘柴埽盘头各工。从巡抚管遹群请也。　　

○丙申。以广东督粮道孔继尹、为按察使。　　

○丁酉。谕内阁、敬徵等奏、豫省情形。既准暂开捐输。难以并开豫工二卯事例一摺。现在筹款兴工之际。自应分别缓急。各官生等、就近于河南捐输。可期踊跃。著仍照户部原议。于东河暂开捐输。并准各省官绅士庶。前往具呈。输忱自效。以济工用。所有该尚书等、前请移开豫工二卯事例之处。著毋庸议。　　

○又谕、前据贺长龄奏、铜铅船只。遇有沉溺。水摸乘机偷窃。应责成各地方官实力查拏一摺。当交户部议奏。兹据该部议核具奏。铜铅为鼓铸要需。岂容水摸乘机偷藏。私售牟利。如果该地方官不以膜外相视。认真查缉根究。积弊自不难立破。著铜铅经过省分各督抚。严饬沿河地方文武员弁。嗣后遇有铜铅船只沉溺。务即亲诣河干。眼同该运员督饬水摸。认真打捞。如或捞不足数。即派妥干差役缉访。遇有私卖铜铅。查系出于水摸之手。立即严拏。尽法惩治。又滇黔委员。铜铅运抵天津。雇船剥运通州。由通州分别水陆转运京局。各该处船户车夫。陆续运解。恐难免乘机偷卖情弊。并著顺天府尹。通饬各该州县。派役认真严查。毋稍姑容。以除积弊而肃运务。将此勇谕知之。　　

○又谕、贺长龄奏、钱局开铸。请更定额铸年分一摺。贵州省贵阳、大定、两府额铸钱文。现在开炉鼓铸。系用上届存賸铜铅。自应更定额铸年分。核实办理。著照所请、贵阳大定两局。收存道光十八年铜铅。准其作为二十三年正额供铸。其十九年采办铜铅。即作为二十四年正额供铸。以后依次接算采运。局铸报销。均著按年核办。　　

○谕军机大臣等、敬徵等奏、遵旨查明中河漫口专汛各员弁。抢护情形一摺。中河漫口。据查该员弁等、均经在工抢护。惟八堡所镶埽段。荡没无存。除王葵初枷号示众外。所有用过料物夫工价银。即著落该河督及厅营等官。按成分赔。不准开销。以示惩儆。至商虞通判龚庆荣。前因所办料垛。有搀杂矮细之秸。经奏参后。降旨摘去顶带。该员平日个。能否胜任。著钟祥。鄂顺安。留心察看。分别去留。据实具奏。不准稍事姑容。现在兴举大工。下游厅营各员。调赴工次。分派差使。如有昏庸不职之员。即严行参劾。勿令贻误要工。将此谕令知之。　　

○又谕、裕泰等奏、防江战船。续造三只。遵旨暂停兴造一摺。该省鳌脊船。计前后所造共有六只。著俟全功告竣后。由该督亲往试验。即将各船同已造之快哨小船。均交汉阳水师营收管。并著遴派明干将领一员。会同该营将备。督率弁兵。勤加操练。务期驾驶便捷。遇有缉捕盗贼之时。即饬弁兵等配驾此项战船。于江面往来巡哨。藉资得力。毋得日久生懈。视为具文。广东匠役何礼贵、著仍留楚省。妥为管束。毋许脱逃。将此谕令知之。　　

○前任广西提督薛升、因病休致。赏全俸。　　

○旌表守正捐躯山东荣成县民张莒妻王氏。　　

○戊戌。谕军机大臣等、祁＜?土贡＞等奏、暹罗国王遣使呈进例贡。及二十一年万寿贡。并补进二十年例贡。业已到粤一摺。前经特降谕旨。嗣后越南、琉球、暹罗、均著改为四年遣使朝贡一次。以昭体恤。兹据该督等奏称、暹罗国王。因未接奉改定贡期公文。以致仍照旧例遣使呈进方物。并进二十一年万寿及补进二十年贡物。具见该国王恭顺至诚。所有此次贡物。准其于本年呈进。该督等即照例委员伴送该使臣起程。令于年底到京。该国正副二贡船。准其先行回国。仍著该督等、俟此次该国贡船回帆时。即将前项礼部公文。交给领赍回国投递。嗣后著遵前旨。四年遣使朝贡一次。用示怀柔。该督等即传谕该国王遵照可也。将此谕令知之。　　

○又谕、祁＜?土贡＞等奏、越南国遣使解犯抵粤一摺。据称该国差官张好合等船只。业已护送进口停泊。将匪犯金二纪等、及枪炮押解至省审办。已据该匪犯等、供认在洋行劫。抢夺师船炮位。飘至越南地方被获各情。并奏参琼州镇鲍起豹、于师船被劫炮位后。并不据实禀报。迨经行查。又不详细确查禀覆。显有扶同捏饰情弊。著该督等即飞提该弁兵等、严行审讯。据实参办。至该国王遣官解犯来粤。深明大义。该行价等所带压舱货物。著准其开舱起货。并加恩免其纳税。用示朕嘉惠远人至意。将此谕知祁＜?土贡＞、程矞采、并传谕文丰。知之。　　

○两广总督耆英奏、呈进洋枪。得旨、朕亲加对合。大小均各有用。内一母大小二枪筒。大靶接小靶者。可称绝顶奇妙之品。又六眼小枪。灵捷之至。但惜其无大者耳。卿云仿造二字。朕知其必成望洋之叹也。　　

○命库伦办事大臣德勒克多尔济、驰往乌里雅苏台。会同将军桂轮、参赞大臣车林多尔济、乐斌。审案。　　

○己亥。上诣绮春园问皇太后安。　　

○谕内阁、管遹群奏、请将玩视命案之知县。撤任审办一摺。浙江仙居县知县裘坤、于民妇张郑氏具报伊子张熺耀、被应中添殴伤身死。既不立时相验。迨经尸亲上控。又不将要证暨被控县书解质。实属玩视人命。裘坤著即撤任。交该抚提同人证卷宗。严审究办。　　

○以通政使司副使景亮、为光禄寺卿。　　

○庚子。谕内阁、潘锡恩奏、水长工险。请留前拨东河钱文。并动贮库备用银钱等语。湖水接涨异常。需用甚急。所有前令拨解东河银款内之江西捐输钱十九万四千余串。著准其仍留南河应用。毋庸解赴东河。另于河库存款内。添拨银十九万九千余两。凑成一百五十万两。改拨东河济用。其暂贮河库之捐输备用银二十二万六千七百余两。钱四万二千五百串。本留为江北备防之需。现在江北无事。准将此项银钱。均就近拨为工用。该河督务督率工员。力加撙节。毋任浮糜。如有余存。据实报部核办。　　

○谕军机大臣等、本日据耆英等奏、查办咪唎口□坚等国通商大略情形。并粤海关开市以来。华夷安辑。贸易照常各一摺。览奏均悉。西洋各国。以通商为性命。制驭之术。全在一切持平。务存大体。尤宜筹及久远。勿得仅顾目前。所有咪唎口□坚等国通商章程。著议定后即行具奏。至要约各条。现饬口□朴酋另派通习汉文之夷目。迅速繙译各等情。俱著妥商办理。将此谕令知之。　　

○又谕、潘锡恩奏、湖水接长。抢护各工情形一摺。高堰之全湖东障。至关紧要。昨因风暴。致将石工掣卸至四千余丈之多。而湖水现仍接长。志桩存水。积至二丈有余。情形实属危险。现据该河督已添发料物钱粮。饬员率领坝兵。添赴该处设法抢护。或用秸料。或挂柳枝。或填碎石。自可暂资抵御。惟现当金飈司令。风信靡常。尤须先将湖水赶紧疏洩。庶免堤身吃重。山盱各坝河。前已将智信二坝。及礼义二河启放。其改建之仁河滚坝。灰浆未能乾老。如尚可守。自应暂守。若万不得已。亦祇好酌量启放。总在该河督相度机宜。随时酌办。毋稍贻误。高邮各坝。向与山盱相为呼应。且本年民田二稻。业已收获。亦著次第启放。以资宣洩。将此谕令知之。　　

○又谕、桂良等奏、遵议练兵修械。加造枪炮一摺。并绘具阵图炮图。朕详加披览。仍是绿营恶习。专务华而不实。徒饰观瞻而已。枪炮为行军要具。轻便为佳。该督等现制擡炮擡枪。重皆不足二十五斤。施放便利。办理合宜。著督令该兵丁等、随时练习。务期施放有准。至万斤八千斤铜炮。极为笨重。该省跬步皆山。不如一二百斤者。多为铸造。较为灵便。操演阵式。要在技艺精熟。不可徒饰观瞻。长矛一项。遇短兵相接时。尤宜勤加操练。以期得力。此项添造炮枪等件。所用一切工料银两。系由该省捐办。著免其造册报销。将此谕令知之。　　

○免浙江温州等帮、湖南头帮三帮、遭风漂失米石。并准浙江海宁等帮沉溺米石。分限买补。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百九十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。八月。辛丑朔。秋分。夕月于西郊。遣庄亲王绵諽行礼。　　

○谕军机大臣等、李廷钰奏、浙洋现在情形一摺。＜?口英＞夷现已通市。宁波指日开港。著该提督。严禁兵役藉端滋扰。至通商贸易。事属创始。著与同城文武悉心商办。镇静弹压。毋任别生枝节。其浙省水陆镇将备弁。著与刘韵珂察看整顿。秉公核办。所奏闽造同安梭船驾驶到浙如果得力。即将补造之船。赶紧造办。以次配补。均著会同刘韵珂、妥筹办理。将此谕令知之。　　

○壬寅。命詹事府詹事王广荫、提督顺天学政。刑部左侍郎王植、提督江苏学政。詹事府少詹事张芾、提督安徽学政。内阁学士吴钟骏、提督浙江学政。林院编修王履谦、提督湖北学政。福建道御史陈坛、提督湖南学政。翰林院编修刘定裕、提督河南学政。侍讲学士殷寿彭、提督山东学政。编修沈祖懋、提督山西学政。左春坊在中允金国均、提督陕甘学政。江南道御史蔡振武、提督四川学政。翰林院修撰李承霖、提督广西学政。编修吴存义、提督云南学政。编修胡家玉、提督贵州学政。江西学政孙瑞珍、福建学政李嘉端、广东学政李棠阶、奉天府府丞兼学政李莼、仍留任。　　

○以户部右侍郎柏葰、兼署吏部右侍郎。兵部右侍郎祝庆蕃、兼署刑部左侍郎。　　

○癸卯。谕内阁、布彦泰等奏、废员文冲、呈请赎罪一摺。文冲前在河督任内。疏防漫口。糜帑殃民。厥咎甚重。所有该废员呈请赎罪之处。著不准行。惟朕以孝治天下。念伊母年逾八旬。不忍其暮年失养。用是破格施恩。文冲著准其回旗养亲。以示法外之仁。　　

○谕军机大臣等、前据御史雷以諴奏、东河捐输事宜。当交敬徵等会同妥议。兹据该尚书等逐款议奏。所有该御史请令捐生交纳料物之处。事属难行。著毋庸议。其所称各捐生报捐粮石一层。自系为储备民食起见。惟运赴工次。及附近各州县存贮。易滋弊混著照该尚书等所议。饬令愿捐米麦杂粮者。俱在河南省城具呈。由落司查核。入现行捐输款内。详请议叙其所收粮石。另贮仓廒。以为赈给灾黎之用。并著鄂顺安出示晓谕。广为招徕。督饬藩司妥协经理。至此次河南暂开捐输。原为便民利用。仍听该官生等捐输银钱。各从其便。将此谕令知之。　　

○山东兖州镇总兵官赵光璧。以母老乞养。允之。以山西蒲州协副将富勒兴阿为兖州镇总兵官。　　

○以缉捕勤奋。赏山东知县袁傅裘、知州衔。开复知县周含万等顶带。　　

○抚恤陕西沔、裦城、洋三县被水灾民。　　

○甲辰。上诣绮春园问皇太后安。　　
</div>
    <div class="pagination">
<a href="清实录道光朝实录_page707.html">上一页</a><span>...</span><a href="清实录道光朝实录_page703.html">703</a><a href="清实录道光朝实录_page704.html">704</a><a href="清实录道光朝实录_page705.html">705</a><a href="清实录道光朝实录_page706.html">706</a><a href="清实录道光朝实录_page707.html">707</a><span class="current-page">708</span><a href="清实录道光朝实录_page709.html">709</a><a href="清实录道光朝实录_page710.html">710</a><a href="清实录道光朝实录_page711.html">711</a><a href="清实录道光朝实录_page712.html">712</a><a href="清实录道光朝实录_page713.html">713</a><span>...</span><a href="清实录道光朝实录_page709.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
