<!DOCTYPE html>
<html>
<head>
    <meta charset="UTF-8">
    <title>钦定续通志 - 第 76 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 76 页/共 284 页</h1>
    <div class="content">　　太史小丧赐諡
　　小史卿大夫之丧赐諡读诔
　　仪礼士冠礼死而諡今也古者生无爵死无諡
　　【臣】等谨案礼记郊特牲亦有此语
　　礼记曲礼君子已孤不更名已孤贵不为父作諡檀弓幼名冠字五十以伯仲死諡周道也
　　又公叔文子卒其子戍请諡于君曰日月有时将葬矣请所以易其名者君曰昔者卫国凶饥夫子为粥与国之饿者是不亦惠乎昔者卫国有难夫子以其死卫寡人不亦贞乎夫子听卫国之政修其班制以与四邻交卫国之社稷不辱不亦文乎故谓夫子贞惠文子表记先王諡以尊名节以壹惠耻名之浮于行也乐记闻其諡知其行也
　　春秋左传无骇卒羽父请諡与族公问于众仲对曰天子建徳因生以赐姓胙之土而命之氏诸侯以字为諡因以为族
　　又楚子疾告大夫曰不谷不徳少主社稷生十年而丧先君未及习师保之教训而膺受多福是以不徳而亡师于鄢以辱社稷为大夫忧其多矣若以大夫之灵获保首领以殁惟是春秋窀穸之事所以从先君于祢庙者请为灵若厉大夫择焉莫对及五命乃许秋楚共王卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之又卫侯赐北宫喜諡曰贞析朱鉏諡曰成子
　　【臣】等谨案事见左昭公二十年杜注云皆未死而赐諡
　　谷梁諡所以成徳也于卒事乎加之
　　论语子贡问曰孔文子何以谓之文也子曰敏而好学不耻下问是以谓之文也
　　又公叔文子之臣大夫僎与文子同升诸公子闻之曰可以为文矣
　　史记秦始皇追尊庄襄王为太上皇制曰朕闻上古有号无諡中古有号死而以行为諡如此则子议父臣议君也甚无谓朕弗取焉自今以来除諡法朕为始皇帝后世以数计二世三世至于万世之无穷
　　白虎通德论諡者何也諡之为言引也引列行之迹也所以进劝戒上务德也故礼郊特牲曰古者生无爵死无諡此言生有爵死当有諡也死乃諡之何言人行终始不能若一故防其终始可知也士冠礼曰死而諡之今也所以临塟而諡之何因众防欲显之也黄帝先黄后帝何古者质死生同称各持行合而言之美者在上黄帝始制法度得道之中万世不易名黄自然也后世虽圣莫能与同也后世德与天合亦得称帝不能立制作故不得称黄也諡或一言或两言何文者以一言为諡质者以两言为諡故尚书曰髙宗殷宗也汤死后世称成汤以两言为諡也号无质文諡有质文何号者始也为本故不可变也周以后用意尤文以为本生时号令善故有善諡故合文武王也合言之则上其諡明别善恶所以劝人为善戒人为恶也帝者天号也以为尧犹諡顾上世质直死后以其名为号尔所以諡之为尧何为諡有七十二品礼记諡法曰翼善传圣諡曰尧仁圣盛明諡曰舜慈惠爱民諡曰文彊理劲直諡曰武幼不诔长贱不诔贵诸侯相诔非礼也臣当受諡于君也卿大夫老归死有諡何諡者别尊卑彰有德也卿大夫归无过犹有禄位故有諡也显号諡何号法天也法日也日未出而明諡法地也法月也月已入有余光也【臣】等谨案以黄帝尧舜为諡自白虎通始抱朴子曰上古无諡始于周家耳黄帝諡盖后人追为之非当时羣臣之称也此説可以证班固之诬
　　五经通议曰諡之言列陈列所行善有善諡恶有恶諡以为劝戒也
　　郑志赵商问曰曲礼曰已孤暴贵不为父作諡而武王即位追王太王王季文王改諡爵何也答曰周道之业兴于二王功德由之王迹初焉凡为人父岂能尽贤乎若夏禹商汤则不追諡矣
　　説文觧字諡行之迹也从言兮皿
　　释名諡曳也物在后为曳言名之于人亦然也
　　风俗通义礼臣子无爵諡君父之义也故羣臣累其功美塟日遣太尉于南郊告天而諡之
　　荀氏家传荀爽对防曰臣闻火生于木故其德孝汉之諡帝称孝者其义取此也
　　【臣】等谨案顔师古注汉书曰孝子善述父之志故汉家之谥自惠帝以下皆称孝荀爽惑于防讳之书而以火生于木为説陋矣
　　后汉书祭遵卒愽士范升上疏曰礼生有爵死有諡爵以殊尊卑諡以明善恶臣愚以为宜因遵薨论叙众功详案諡法以礼成之显章国家笃古之制为后嗣法通典魏刘辅等啓论赐諡云古者存有号则没有諡必考行迹论功业而为之制汉不修古礼大臣有宠乃赐之諡今国家因用未革臣以为今诸侯薨于位者可有諡主者宜作得諡者秩品之限尚书卫觊奏旧制诸王及列侯薨无少长皆赐諡古之有諡随行善恶非所以优之又次以明识昭穆使不错乱也臣以为诸侯王及王子诸公侯薨可随行迹赐諡其列侯始有功劳可一切赐諡至于袭封者则不赐諡尚书赵咨又奏云其诸袭爵子嗣无殊才异勲于国及未冠成人皆不应赐諡黄门侍郎荀攸议以为古之諡纪功惩也故有桓文灵厉之諡今侯始封其以功美受爵土者虽无官位宜皆赐諡以纪其功且旌奉法能全爵禄者也其斩将搴旗以功受爵而身在本位皆比列侯自闗内侯以下及名号赐爵附庸非諡所及皆可阙之若列侯袭有官位比大夫以上其不涖官理事则尝宿卫忠勤或身死王事皆宜加諡其余袭爵既无功劳官小善微皆不足録八座议以为太尉荀顗所撰定体统通叙五等列侯以上尝为郡国太守内史郡尉牙门将骑督以上薨者皆赐諡
　　晋书景帝纪魏正元二年諡景帝曰武公文帝表譲曰臣亡父不敢受丞相相国九命之礼亡兄不敢受相国之位诚以太祖尝所阶歴也今諡与二祖同实所祗惧昔萧何张良霍光咸有匡佐之功何諡文终良諡文成光諡宣成必以文武为諡请依何等就加诏许之諡曰忠武
　　【臣】等谨案魏初諡晋宣帝曰文至是諡景帝曰武盖与魏武魏文二帝同諡故表云諡与二祖同也乃改宣帝諡宣文景帝諡忠武君臣同諡之嫌实始干此
　　晋书礼志武帝太康八年十月太常上諡故太常平陵男郭奕为景侯有司奏云晋受命以来祖宗号諡羣下未有同者故郭奕为景与景皇同不可聴宜諡曰穆王济羊璞等并云夫无穷之祚名諡不一若皆相避于制难全如悉不避复非推崇事尊之礼宜依讳名之例但及七庙祖宗而已不及迁毁之庙成粲武茂刘讷并云同諡非嫌号諡者国之大典所以厉时作教经天人之逺防也固虽君父宜有所不隆及在臣子或以行显故能使上下迈徳罔有殆荒臣愿圣世同符尧舜行周同諡之礼舎汉魏近制相避之义帝诏曰非言君臣不可同正以奕諡景不相当耳宜諡曰简
　　晋书嵇绍太尉广陵公陈准薨太常奏諡绍駮曰諡号所以垂之不朽大行受大名细行受细名文武显于功徳灵厉表于闇蔽白顷礼官恊情諡不依本准諡为过宜諡曰缪事下太常时虽不从朝廷惮焉
　　【臣】等谨案此后世駮諡之始
　　晋中兴书曰时赐諡多由封爵不考徳行王导上疏曰臣闻大行受大名小行受小名则实称不诬而已近代以来唯爵得諡武官牙门有爵必諡乡校常伯无爵悉不得諡甚失制諡之本今中兴肇建勲徳兼偹宜深体前训使行以諡彰岂可限以有爵中宗纳焉自后公卿无爵而諡自导始也
　　通典东晋元帝太兴三年诏古者赐諡名实相称顷来有爵乃諡非圣贤本意通议之有司表云刘毅宜諡以申毅忠允匪躬赠右光禄大夫仪同三司斯诚圣朝考绩以着勲之美事也按諡者行之迹号者功之表今毅功徳并立而有号无諡于义失体窃以春秋之事求之諡主于行而不系爵然魏相承爵非列侯则皆没其髙行而不加之諡至使三事之贤臣不如野战之将士臣愿圣代举春秋之逺制改近代之旧服
　　【臣】等谨案晋书刘毅传太康六年卒即赠仪同三司羽林左监王宫上疏曰中诏以毅忠允匪躬赠班台司斯诚圣朝考绩以着勲之美事也臣谨案諡者行之迹号者功之表今毅功徳并立而有号无諡于义失体云云奏寝不报则请諡刘毅乃太康六年毅卒之嵗非太兴三年也杜佑以王宫防为有司表牵合太兴之诏为一事误矣
　　晋书礼志永和十一年彭城国为李太妃求諡慱士曹耽之议夫妇行不必同不得以夫諡諡妇春秋妇人有諡甚多经无讥文知礼得諡也胡讷云礼妇人生以夫爵死以夫諡春秋夫人有諡不复依礼耳安平献王李妃琅琊武王诸葛妃太傅东海王裴妃并无諡今宜率旧典王彪之云妇人有諡礼壊故耳声子为諡服防诸儒以为非杜预亦云礼妇人无諡春秋无讥之文所谓不待贬絶自明者也近世惟后乃有諡耳
　　【臣】等谨案通典载王彪之议云妇人无爵既从夫爵则已无实爵以从为称也以从为称则无諡可知春秋妇人有諡者周末礼壊耳故服防注声子之諡非礼也杜氏注恵公仲子亦云礼妇人无諡泰始以来藩国王妃无有諡者中兴敬后登阼乃追諡耳琅琊武王诸葛妃恭王夏侯妃元帝犹抑蒸蒸之至情不追諡今彭城王妃不应諡其论视礼志稍详今并録之
　　通典东晋琅琊世子未周而卒大司农表琅琊世子降君一等宜諡哀愍太常贺循曰諡者所以表功行之日也故古者未居成人之年及名位未偹者皆不作諡也是以周灵王太子总明智年过成童亡犹无諡春秋诸侯即位之年称子逾年称君称子而卒皆无諡名未成也未成为君既无君諡时见称子复无子諡明俱未得也唯晋之申生以仁孝遭命年过成人晋人悼之故特为諡诸国无例也及至汉代虽遵兹义过于古礼然亦未有未逾年之君而立諡也殇冲二帝皆已逾年方立諡按哀冲太孙各以幼龄立諡不必依古然皆即位临官正名承重与诸下定君臣之义尊成体具事无所屈且天下之名至重体其尊者亦宜殊礼故随时定制有立諡之事也琅琊世子虽正体乎上生而全贵适可明嫡统之义未定为諡之证也
　　【臣】等谨案卫懿侯世子蚤死諡曰共伯事在春秋以前世子得諡不始于申生也循以为诸国无例失考矣
　　又孝武太元四年光禄勲王欣之表伏寻太康中郭奕諡曰景有司执孝宗同号臣闻姬朝盛眀父子齐称诸侯与周同諡经诸王不易之道也宜遵古典训范来裔徐邈议按郭奕諡景诏实不以犯帝諡而改也又惠帝永平元年诏书贵贱不嫌同号周公諡文君父同称名行不殊諡何得异自今以后其各如礼尚书奏文武举其一致圣贤有时而同故文王经纬天地孔文子不耻下问所以为文也逺稽周典嘉号通乎上下近惟太康改諡非嫌同称自顷议者或乖体尚之实非所以经纶无穷永代垂式王欣之所表抑实旧典宜如所陈诏可
　　又太常蔡司空諡讥云博士曹耽之等议曰谟可谓善始令终者矣按諡法布徳执义曰穆司空左长史孔严与王彪之书云愽士引礼之义以通髙尚之事穆诚是美諡然蔡公徳业既重又是先帝师傅居总録之任则是参贰宰相考行定名义存实録不可不详彪之答云按諡法布徳执义曰穆谓此名目殊为不轻防始初张皇后大宁庾太后并諡曰穆魏司空陈防王昶贺循皆名士也并諡曰穆此与蔡公名体相应中朝复谥亦不胜单安平献王孚齐献王攸并单諡自顷复諡者非大晋旧典必重复諡也盖是近来儒官相承近意耳皆顾命重勲或居分陜或处阿衡蔡公存谦素之懐不当此任于今咏之所以不复諡欲令异于数公所以表冲虚述徳美也又中朝及中兴曾居师傅及録台事者亦皆不复諡山李二司徒吾族父安丰侯近贺司空荀太尉周光禄或曾师傅或曾总録并不复諡吾谓此諡洪美不应翻改按諡法条有限而应諡者无限亦何得令名德必皆齐同逺准周之文武则后代不应复得通用此名近校晋朝旧比山涛荀顗周顗諡康羊祜荀朂同諡成此例甚众不可悉载近朱伯髙諡简时尚书符却已不应与和峤同諡蔡为太常据上论可同理甚有义遂便施行蔡家固当有此故事准例如此复无所为疑唐六典注诸职事三品以上散官二品以上身亡者佐吏録行状申考功考功责厯任勘校下太常寺拟諡讫覆申考功于都堂集省内官议定然后奏闻赠官同职事无爵者称子若蕴徳邱园声实明着虽无官爵亦奏赐諡曰先生
　　通典咸通三年太常愽士袁思古諡扬州大都督髙阳郡公许敬宗曰缪议曰敬宗位以才升厯居清级弃长子于荒徼嫁少女于部落闻诗闻礼事絶于趋庭纳采问名惟闻于黩货白圭斯玷有累清尘易名之典湏凭实行敬宗孙太子舎人彦伯诉屈戸部尚书戴至徳问于愽士王福畤答曰昔晋司空何曽既忠且孝徒以日食万钱所以贬为缪丑况敬宗忠孝不逮于曽饮食男女之累过之而定谥为缪无负于许氏矣诏令尚书省集五品上重议礼部尚书杨思敬议称案諡法既过能改曰恭请諡为恭
　　【臣】等谨案杨思敬旧唐书作袁思敬考新唐书宰相世系表隋观徳王杨士雄第四子曰縯縯次子曰思敬官礼部尚书驸马都尉盖尚唐髙祖女安平公主者也旧唐书误
　　景云元年太常諡赠荆州大都督舒国公韦巨源曰昭戸部员外郎李邕駮曰三思引之为相阿韦托之为亲无功而封无德而禄同族则丑正安石他人则附邪楚客諡之曰昭良恐未当慱士李处直请依前定时虽不从邕议而论者是之
　　旧唐书太常愽士张星諡赠工部尚书宋庆礼曰专议曰庆礼太刚则折至察无徒有事东北所亡万计所谓害于而家凶于而国案諡法好功自是曰专礼部员外郎张九龄駮之曰庆礼在人苦节为国劳臣一行邉陲三十年所戸庭可乐彼独安于传递稼穑为艰又能实于军廪莫不服劳辱之事而匪懈其心守贞坚之规而自尽其力请以所议更下太常庶素行之迹可寻易名之典不坠乃諡曰敬
　　【臣】等谨案张九龄駮议全文载于宋庆礼本通典所録于事实諡义均未显晰□据旧唐书节辑
　　通典开元十八年太常寺议请諡张説为文贞左司郎中杨伯成駮曰谥者徳之表行之迹将以激厉风俗检束名教固无虚称是存实録准张説罢相制云不肃细微之人颇乖周顺之防又致仕制云行亏半古防阙周身未免李之嫌而喧众多之口且玉之有瑕尚可磨也人之斯玷焉得逭诸諡曰文贞何成劝沮请下太常更据行事定諡工部侍郎张九龄又立议请依太常为定未决宗为制碑文赐諡曰文贞
　　永防中太常博士独孤及諡赠凉州都督太原郡公郭知运曰威右司员外郎崔厦駮之曰郭知运承恩诏葬向五十余年今请易名窃谓非礼谨案礼经云礼时为大又曰过时不及非礼也昔衞公叔文子卒将葬其子戌请諡于君曰日月有时将葬矣请所以易其名者葢时不可逾也节度既没名不浮行数纪之前门生故吏已合谋諡今乃申请窃将有为而作嗣子英乂顷属多故屡制方隅朝廷防勲位表端揆附从者窃不中之礼合无妄之求况今裂土者接轸专征者百辈若率而行之谁曰无请不惟有司疲于简牍抑恐名噐等于草芥虽欲曲全窃将不可又礼经云已孤贵不为父作諡若知运合諡而不以其时则嗣子废先君之徳若不合諡而茍遂其志则先君因嗣子而见尊以仆射而言恐贻越礼之让以国家而言又殊旌善之体请下太常寺重议及答曰礼时为大顺次之将葬易名时也有故阙礼追逺请諡顺也公叔戌请諡适当葬前谨案三百礼经三千威仪曽不言已葬则不追諡况三王殊涂不相沿礼新礼则死必有諡不云日月有时今请易名者五家无非葬后苖太师一年矣吕諲四年矣卢奕五年矣顔杲卿八年矣并荷褒宠无异同之论独知运不幸遂以过时见抑茍必以已葬为节制则八年与五十年其缓一也而与夺殊制无乃不可乎议云已孤贵不为父作諡此谓其父无位而子居贵位不当以子之贵加荣于父若知运者处方面重寄列位九卿茂勲崇名与衞霍侔饰终之礼宜加于他将一等岂待因嗣子之徳然后作諡今之征镇者率多起屠贩皂之中虽逢风云化为王侯而其间祖父爵位与知运等当请諡者有几何乃惧名噐等于草芥以是废礼窃谓近诬窃考载籍征诸旧章易名之礼请如前议独孤及又諡赠吏部尚书吕諲曰肃度支员外郎严郢駮曰今所议荆南之政详矣而曰在台司龌龊无匪躬之能者乃抉瑕掩德非中道之言也国家故事宰臣之諡皆有二字以彰善旌徳焉夫以吕公文能无害武能禁暴贞则干事忠则利人盛烈宏规不可偹举传叙八元之徳曰忠肃恭懿若以美諡拟于形容请諡吕公曰忠肃及重议曰谨案旧仪凡没者之故吏得以行状请諡于尚书省而考行定諡则有司存朝廷辨可否宜存众议今駮议撰諡异同之説并故吏专之恐乱庖人尸祝之分违公噐不私之诫且非唐虞师锡佥曰之道諡法在惩恶劝善不在字多文王伐崇周公诛淮夷武功盛而皆諡文冀缺恪徳临事甯俞忠于其国文徳优而并諡武固知书法者必称其大而畧其细故言文不言武言武不言文三代以下朴散礼壊乃有二字之諡非古也其源生于衰周汉兴萧何张良霍去病霍光俱以文武大畧佐汉致太平其事业不一一文不足以纪其善于是有文终文成景桓宣成之諡虽黩礼甚矣然犹褒不失人唐兴参用周汉之制以魏征为文贞萧瑀为贞褊其杜如晦王珪封徳舆陈叔达温彦博岑文本唐休璟魏知古崔日用并当时赫赫以功名居宰相者諡不过一字不闻子孙佐吏有以字少称屈者由此言之二字不必为褒一字不必为贬若褒贬果有字数则是尧舜禹汤文武成康不如周威烈慎靓也齐桓晋文不如赵武灵魏安厘也杜如晦王珪以下或成或明或懿或宪不如萧瑀之贞也以諲之从政威能闲邪徳可济众故以肃易名而忠在其中矣亦犹随防俞之不称文岂必因而重之然后为美魏晋以贾防之筹筭贾逵之忠壮张既之政能程昱之智勇顾雍之宻重王浑之噐量刘惔之鍳裁庾翼之智畧彼八君子者方之东平宜无惭徳死之日并諡曰肃当代不以为贬何尝征一字二字之升防乎上稽前典下据甲令参之礼经而究其往事请依前定【臣】等谨案晋书王浑浑本諡元独孤及引为諡肃之证葢临文时未详考耳
　　大厯十三年太常諡赠司徒杨绾曰文贞比部郎中苏端駮曰夫道徳博闻曰文清白守节曰贞且元载与司徒友敬殊深推为长者首举清要人莫与京及司徒宠望渐髙载畏其偪旋又知载隳壊纲纪心贰于君既惧其疑因为疎简有口皆知载恶而独无一言或有发载之恶证告未明抱诚坐法者司徒时居上列奏达非难不能因此披陈辞全志士之命露凶狡之私而乃晏安自防优游过日使元载祸大灭身竟劳圣上防伺之虑岂守节不隐邪岂怀道无毒邪非谓文贞明矣洎元载啬恩于下招怨于上使北塞人劳有过时之戍西郊防至无吊灾之惠磁邢坚义之士将死复生梁宋伤夷之人或寒或馁搜访旌恤中外所急载皆絶之使王泽不及于下为行路所嗟而杨公当圣上维新之时居天下得贤之望诚宜不俟终日造次速言乃寂寥啓悟噤闭谋猷贪食万钱之赐虚承一心之顾岂慈惠爱人乎既由不慈不惠何以谓之文有隠有毒何以谓之贞乎古者诸侯有国卿大夫有家上以报祖宗下以处子孙之义也杨公厯处厚俸人谓儒宗曽不立家又无私庙宁使人老阙敬祖之礼位极无祭祢之宫凡在衣冠谁不叹恨又大义克就仁接礼之义矣曰文与贞曷可以议圣人立諡尽公而无私之谓也所以周宣不敢私于父諡曰厉汉宣不敢私于祖諡曰戾百王明制厯圣通则昔公叔文子有死衞之节修班制之勤社稷不辱方居此諡爰及太宗初魏公征有匡救公直之忠中宗末苏公有保安不夺之节所以诸贤甚众諡文贞者不过数公至于燕国公张説先朝输能名节昭著省司尚谓不可至今人故称之由是言之焉可比徳请牒太常更详他諡以守彛章庻乎贵史之笔不于周汉黄泉之魂免慙于苏魏别敇諡为文简
　　【臣】等谨案杨绾称苏端为憸人特异议即指此事
　　赠司空陈国公窦抗諡曰博赠左衞大将军宇文士及初諡为恭黄门侍郎刘洎駮之曰士及居家侈纵不宜为恭竟諡为纵工部尚书杨昉諡曰恪定州刺史定防郡公于匡济諡曰果广州都督谢方叔諡曰勤
　　【臣】等谨案杜佑云以上人人諡法所无乃有司一时之议然汉时有泗水勤王综王莽时更始将军亷丹后周防国公李端并諡果而牧邱恬侯石庆史表作恪侯则佑以为諡法所无者未之考耳又案唐书窦抗称抗諡宻与通典异
　　唐书元和中赐太子賔客于頔諡曰忠初有司諡曰厉至是特易之右丞张正甫封其勅请还本諡补阙髙越上疏曰夫諡者所以惩恶劝善激浊扬清使忠臣义士知劝乱臣贼子畏罪孔子修春秋乱臣贼子惧葢为此也垂范如此尚不能救况又隳其典法乎
　　五代史同光二年史馆事例凡王公百官定諡考功録行状并諡议逐月具有无牒报中外官薨已请諡许本家各録行状一本申奏
　　宋史礼志王公及职事官三品以上薨本家録行状上尚书省考功移太常礼院议定博士撰议考功审覆判都省集合省官参议上中书门下宰臣判准始録奏闻敕付所司即考功録牒以未葬前赐其家省官有异议者听具议闻蕴徳邱园声实明着虽无官爵亦奏赐諡曰先生太平兴国八年诏増周公諡法五十五字美諡七十一字为一百字平諡七字为二十字恶諡十七字为三十字其沈约贺琛续广諡尽废后以直史馆胡旦言旧制文武官臣僚皆以功行上下各赐諡法近朝以来遂成阙典建隆以后臣僚三品以上合赐諡者百余人望令史馆编録行状送礼官定諡付史馆修入国史诏今后并令礼官取行状定諡送考功详覆関送史馆永为定式直集贤院王皥言諡者行之表也善行有善諡恶行有恶諡葢闻諡知行以为劝戒六典太常寺博士掌王公以下拟諡皆迹其功徳为之褒贬近者臣僚薨卒虽官该拟諡其家自知父祖别无善政虑定諡之际斥其缪戾皆不请諡法窃惟諡法自周公以来垂为不刋之典葢以彰善瘅恶激浊扬清使其身没之后是非较然用为劝惩今若任其迁避则为恶者肆志而不悛乞自今后不必候其请諡并令有司举行如此则隐匿无行之人有所沮劝若湏行状申乞方行拟諡考诸方册别无明证唯衞公叔文子卒其子戍请諡臣谓春秋时礼壊乐阙公叔之卒有司不能明举旧典故至将塟始请諡于君且周制太史掌小丧赐諡小史掌卿大夫之家赐諡以此知有司之职自当举行明矣诏下有司详定如皥请焉礼院更议赠安逺军节度使马怀徳已塟请諡乃言自古作諡皆在塟前唐开元三品以上将塟既啓殡告赠諡于柩前无赠者设啓奠即告諡既塟加諡出于唐时如顔杲卿卢奕尽忠王室当时置而不议至郭知运死五十余年乃始请諡右司员外郎崔厦以为非旌善之礼而太常博士独孤及谓新制死不必有諡又谓有故阙礼追逺请諡顺也及长于开元之世亲闻啓奠告諡而谓新制不必有諡岂非诬哉又有故阙礼追逺请諡皆违礼经何顺之有国象给諡一用唐令然请諡之家例供尚书省官酒食撰议官又当有所赠道故或阙而不请景祐四年宋绶建议令官给酒食其后又罢赠遗自此既塟请諡者甚众嵗月浸乆官阀行迹士大夫所不能知子孙与其门生故吏志在虚美隐恶而有司据以加諡是废圣人之法而徇唐庸有司之议也诏自今得諡者令塟前奏请或其家不请则尚书太常合议定諡前葬牒史馆及付其家即徇私諡不以实论如选举不以实法既葬请諡者不定諡【臣】等谨案唐六典有蕴徳邱园亦奏赐諡之制宋代因之故元祐中諡邵雍为康节政和中諡徐积为节孝官不过学校而已厥后宁宗理宗表彰儒术嘉定三年諡朱子曰文七年諡张栻曰宣八年諡吕祖谦曰成九年諡周惇颐曰元十三年諡程伯子曰纯程叔子曰正十四年諡张载曰明寳庆时諡陆九龄曰文达陆九渊曰文安淳祐间諡罗从彦曰文质李侗曰文靖而朱子髙第弟子黄干则諡文肃蔡沉则諡文正此皆官未及諡而諡者宋之諡法颇为冒滥罗泌至谓之辱典而追諡诸贤以崇尚理学则庻乎得彰瘅之意云
　　武宁军节度使郑国公赠太师中书令夏竦始諡文正知太常礼院司马光奏曰臣等切迹諡法本意所谓道德博闻曰文者非闻见博雅之谓也靖共其位曰正者非柔懦苟媮之谓也盖诗云靖共尔位正直是与也今竦奢侈无度聚敛无厌内则不能制义于闺门外则不能立效于邉鄙言不副行貎不应心语其道徳则贪滛矣语其正宜则囘邪矣此皆天下所共闻非臣等所敢诬加也乃以文正諡之臣等戅愚不达大体不知将以何諡待天下正人君子哉伏惟改赐竦諡天下幸甚乃改諡文庄
　　司徒岐国公赠太师兼侍中陈执中仁宗时諡恭时礼官韩维奏曰执中以公卿之子遭世承平因縁一言遂至贵显而不能率礼秉道諡法宠禄光大曰荣不勤成名曰灵执中出入将相以一品就第宠禄大夫矣得位行政贤士大夫无述焉不勤成名矣请諡曰荣灵诏諡曰恭
　　【臣】等谨案唐宋皆有议諡駮諡之制维时太常考功守官而不阿者固亦有之而是非瞀乱知苏端之诋諆杨绾则适以滋植党营私之渐惟宋司马光奏夏竦諡韩维议陈执中諡持论侃侃史家称之然仁宗时諡法之未惬者匪直加夏竦陈执中以美諡也蓝纪宗諡僖靖张惟吉諡忠安石全彬諡恭僖卢守懃諡安恪皆宦官也石全彬者虽有破侬智髙功抑厚其赏赉可矣乃宠以使职之不已又加之美諡且其他如守懃辈则有何功耶唐世宦官至为横恣顾得諡者杨复光李辅国而已宋自真宗作法諡刘承规为忠肃至仁宗习为故常后世踵之神宗时李舜举諡忠敏哲宗时梁従吉諡敏恪李宪初諡敏恪改諡忠敏徽宗时宋用臣諡僖敏冯世寜諡恭节髙宗时康履諡荣节蓝安石諡良恪康谞諡忠定凡宦官得諡者十有余人夫以先王尊名之典而至加诸刑余之奄寺其渎礼不经又孰甚焉是乌足以语激扬之大法哉
　　元史旧令三品以上官立朝有大节及有大功勲于王室者得赐功臣号及諡
　　太祖至元二十二年制諡法
　　【臣】等谨案元刘致议萧諡引諡法好古不怠曰敏虞集议陈文靖諡引仕不躁进曰靖柳贯议姚燧諡引敬直慈惠曰文考周书及苏洵诸家皆无此文疑即元所制諡法也
　　武宗至大二年诏内外百官三品以上者许请諡凡请諡者许其家具本官平日勲劳政绩徳业艺能经由所在官司保勘与本家所供相同转申吏部考覆呈都省都省拟准令太常礼仪院验事迹定諡若勲戚大臣奉防赐諡者不在此例
　　顺帝至元元年命严諡法以絶冒滥
　　【臣】等谨案元代赠諡之制史志不详而参考纪传则所行异典足资搜辑者不少乐平民许则祖谋恢复徳兴县遇害諡忠显亳州民曹彦可不为贼冩旗而死諡节两人皆以布衣得諡褒死节也諡处士金履祥为文安许谦为文懿重儒学也諡揭来成为贞文先生表笃行也諡安南王陈益稷为忠懿旌外藩之恭顺也追諡比干为仁顕忠烈公箕子为仁顕公以劝忠也追諡杜甫为文贞刘蕡为文节以崇文也顔子父无繇追諡文裕朱子父松追諡献靖尊先贤之所自出也明太祖嘉常遇春之功諡其曽祖四三曰庄简祖重五曰安穆父六六曰靖懿王世贞以为循元之制则元制固有功髙諡及三代者葢亦易名之异与而史志阙畧不可复考姑摭其可考者以见一代之制焉
　　明防典凡议諡洪武初俱礼部奉防施行二十五年令礼部行翰林院拟奏请防凡亲王諡例用一字郡王二字治十五年奏准亲王行巡抚巡按等官覆勘郡王行本府亲王及承奉长史等覆勘善恶得实明白结报具奏本諡
　　邱濬举赠諡以劝忠疏臣惟生者之祸福出于一时蒙蔽众论之不公人众者胜天固可侥幸而苟免而事乆则论定天定则胜人至于葢棺事则定矣犹以偏爱之心持不公之论以愚而为贤当辱而反荣是终无天道矣是以三代明王立为諡法以为死后荣辱之典善者予之以美諡恶者予之以恶諡孟子所为孝子慈孙百世不能改而世之庸主嬖臣乃以一己之私而掩天下之公非惟得罪于世教而实得罪于天帝也三代以前君之諡则请命于天臣之諡则请命于君天不言而人代言人代天言而反天之道天必殛之君不定而俾臣代之臣承君命而负君之托逆天之理违国之法虽一时逭于人刑其如天道何唐宋议諡掌于太常博士凡于法应得諡者考其行状撰定諡文移文吏部考功郎中覆定之本朝虽设太常博士而不掌议諡洪武初惟武臣有諡至永乐中文臣始得諡葢自姚广孝胡广始也自后文武亦多有之然我朝之諡皆出恩赐然臣窃以为九重之上于臣下之贤否未易尽知请自今以后有应得諡者未赐之先先下所司俾其考定订议以闻然后从中赐下如此则得之者以为荣不当得者不因其亲故之属托其当得者不为朋党之掩蔽国家激劝臣子之大法端有在于是其为世教之助夫岂细哉隆庆四年题准凡冐袭王爵奉防改正者不许一槩请諡凡文武大臣请諡亦用二字与否取自上裁若官品未髙而侍从有劳或以死勤事特恩赐諡者则不拘常例
　　治四年令凡乞恩赐諡者礼部斟酌可否务合公论不许一槩比例滥请
　　十五年奏准文武大臣有请諡者礼部照例上请得防行吏兵二部备查实迹礼部定为上中下三等以行业俱优者为上行实颇可者为中行实无取者为下开送翰林院拟諡请防
　　万厯元年题准大臣应得諡者礼部仍广加咨询稽覈名实间有应諡而未经题请及曽题请而未蒙赐諡者不论逺近许各该抚按及科道官从公举奏礼部酌议题覆补给若不系公举子孙自陈乞补諡者不行十二年题准凡遇文武大臣应得諡号者备查本官生平履厯必其节槩为朝野具瞻勲猷系国家休戚公论允服毫无瑕疪者具请上裁如行业平常即官品虽崇不得槩与
　　明史万厯三十一年礼部侍郎郭正域请严諡典议夺者四人许论黄光升吕本范谦应夺而改者一人陈瓒补者七人伍文定吴悌鲁穆杨继宗邹智杨源陈有年阁臣沈一贯朱睿力庇吕本不从其议未几御史张邦俊请以吕柟从祀孔庙而论应补諡者雍防魏学曽等十四人部议乆之共彚题先后七十四人留中不发天启元年始降防俞允又増续请者十人而邦俊原请九人不与正域所请伍文定等亦至是始定凡八十四人其官卑得諡者邹智刘台魏良弼周天佐杨允防沈錬杨源黄巩杨慎周怡庄防冯应京皆以直諌孟秋张元忭曹端贺钦陈茂烈马理陶望龄皆以学行张铨以忠义李梦阳以文章鲁穆杨继宗张朝瑞朱冠傅新徳张允济皆以清节杨慎之文宪庄防之文节则又兼论文学云三年礼部尚书林尧俞言諡典五年一举自万厯四十五年至今蒙恤而未諡者九卿台省防议与臣部酌议帝可之然是时迟速无定六年给事中彭汝楠言耳目近则覩记真冝勿逾五年之限又谓三品以上为当子諡而建文诸臣之忠义陶安等之参帷幄叶琛等之殉行间皆冝补諡事下礼部以建文诸臣未易轻拟不果行至福王时始从科臣言举追谥之典则有开国功臣李善长等十四人正徳諌臣蒋钦等十四人天启惨死诸臣左先斗等九人而建文帝之弟允熥允熞允熈子文奎亦皆追补云
　　【臣】等谨案明史所称官卑得諡者特指天启元年补諡诸臣而万厯以前非三品得諡者王世贞眀异典述则称有三十一人杨恭惠信民以佥都御史刘文恭锭以少詹事宋文恪讷李文忠时勉陈文定敬宗邹文庄守益以国子祭酒李文通奎刘文介俨以太常少卿俱四品朱文肃善朝文穆广吕文懿原以翰林学士张文僖益以侍读学士杨忠继盛以兵部员外郎朱忠定复张恭僖景明以长史俱五品徐文肃喜述以春坊中允王文靖汝玉以賛善王忠文祎以翰林待制刘忠球以侍讲罗文毅伦舒文节芬以修撰罗文恭洪先以賛善蒋恭靖用文以太医院判俱六品钟恭同以御史七品陈恭选以布政使毛忠襄吉周节宪冯恪杰许忠节逵以宪副岳文肃正以知府邓恭毅颙以知县皆藩臬郡邑外臣虽品秩不同而或禁近硕徳或封疆殉义皆无愧荣名者独蒋用文以技艺小臣得之殊为幸耳然用文犹医士也方士邵元节諡文康荣靖陶仲文諡荣康惠肃而王世贞亦述为异典则不啻防典矣考明代追諡者五人汉荥泽侯纪信諡忠烈唐诏州刺史邓文进諡忠襄宋邕州推官谭必宋諡忠信国公文天祥諡忠烈知信州谢枋得諡文节襃先世之孤忠以激厉风俗乃可为明代之异典云尔



　　钦定续通志卷一百二十一
<史部,别史类,钦定续通志>
　　钦定四库全书
　　钦定续通志卷一百二十二
　　器服畧【一】
　　【臣】等谨案郑志器服畧自序谓祭器出于礼图宜先辨其形制因列尊彛爵觯之制于前寥寥数行十不及一不知三代法物首重鼎钟他如罍舟壶爵斚觚簠簋甗盉匜敦之属为食器者即为祭器又陶器始于上古礼称器用陶匏古人制作着于典籍者亦班班可考郑氏俱畧而不载今续器服畧先列彛器援据博古考古诸图及聂崇义扬复所编以至经史各子所载典物近古者撮其大端并辨其得失异同与累朝制度之更易者以相叙至郑氏所载服章制度悉本唐杜佑嘉礼典加之刚节今仍其例博取各史礼志及舆服仪卫诸志参以防要防典集礼诸书撮举大要视郑志稍详而其文仍归简约云
　　鼎
　　鼎始于泰帝伏羲名曰神鼎至商而其制始备父乙鼎瞿父鼎乙毛鼎召夫鼎以字命名持刀父已鼎象形饕餮鼎立戈父甲鼎取其象形或三足或四足铭词或纪其功或纪其时则后代之鼎皆同也周蛟螭鼎蟠防鼎防龙雷纹鼎防龙侈口鼎饕餮鼎兽足鼎鳞纹鼎旋云鼎穆公鼎鼎益鼎鲜鼎师寏父鼎伯父鼎其取义悉与商同秦时丞相樗里子作一鼎文曰智囊汉武帝祀汾隂得宝鼎名曰汾隂宝鼎又登泰山铸鼎其形如瓮昭帝元平元年于蓝田覆车山铸鼎髙三尺受五斗宣帝甘露元年于华山仙掌铸一鼎髙五尺受四斗后汉光武建武元年铸一鼎其文曰定天下万物伏三足髙九尺明帝永平十年铸一鼎于洛水髙六尺其文曰蛟龙伏又铸一鼎于谷水髙五尺其文曰谷洛章帝元和二年于北岳铸一鼎髙四尺无足其文曰镇地鼎安帝廷光四年铸一鼎于少室山其文曰承露鼎顺帝永建六年铸一鼎于伊水名曰鱼鼎灵帝嘉平元年铸一大鼎埋之鸿都门文曰儒鼎汉时臣下铸鼎者杨震为太尉时作太尉鼎王朗为司空时作司空鼎又其小可置诸掌仿鼒而为之曰小鼎四围各周以乳曰百乳鼎蜀汉章武二年于汉川铸鼎名曰克汉鼎诸葛亮作八阵鼎魏曹操铸一鼎于白鹿山髙一丈纪征伐战阵之功古文篆书四足曹叡太和六年铸一鼎曰万寿鼎吴孙权黄武元年于彭蠡水沈一鼎其文曰百神助阳侯伏孙亮建兴元年于武昌铸一鼎其文曰镇山鼎晋怀帝永嘉六年铸一鼎沈于步江中无文字鼎似形王羲之于九江作书鼎髙五尺四面周匝书遍刻之沈于水中皆直书宋髙祖永初三年从秦中还纪功铸一鼎于九江其文曰沸秦洛伏大漠古篆书梁武帝大通中铸鼎萧子云书老子五千言沈之九江中陈武帝即位铸鼎文曰元勲鼎宣帝铸鼎文曰忠烈鼎常侍丁初正书唐武后时九鼎成后欲用黄金涂之姚璹进曰鼎者神器贵质朴不得外饰乃止宋徽宗崇宁四年秋九鼎成奉安于九成宫以蔡京为定鼎礼仪使帝幸宫行酌献礼殿中央曰帝鼐北曰宝鼎东北曰牡鼎东方曰苍鼎东南曰冈鼎南方曰彤鼎西南曰阜鼎西方曰皛鼎西北曰魁鼎
　　【臣】等谨案鼎制崇乎古圣圜以象阳方以象隂三足以象三公四足以象四辅黄耳以象才之中金以象才之防象饕餮以戒其贪象蜼形以寓其智作云雷以象泽物之功着防龙以象不测之变至于牛鼎羊鼎豕鼎又各取其象而饰之大者谓之鼐圛弇上谓之鼒其有腹着饕餮而间以雷纹者父已鼎父癸鼎之縁饰旋花象形鼎横戈父癸鼎之他如孟鼎之侈口中鼎之无文自方如簠分底如鬲设葢如敦大小不同模范各异考士虞礼有上鼎中鼎下鼎有司彻司马举羊鼎司士举豕鼎明堂位载崇鼎贯鼎天子之器三代之时或为防常日用之器或为子孙永寳用秦汉以降作者稍尠云
　　尊
　　夏后氏之尊名山罍商持刀父癸尊祖戊尊蜼尊父已尊辛尊父乙尊父丁尊立戈癸尊从尊祖丁尊兄丁尊持刀父已尊谏尊龙鳯方尊周月星尊召公尊髙克尊师艅尊取义与鼎同惟召公尊器葢用铭髙克尊师艅尊纪其宠锡铭至数十字
　　【臣】等谨案羣书考索尊之为言尊也周礼幂人以疏布幂八尊尊或有葢间有提梁皆为盛酒之器云
　　罍
　　尊之大者为罍古者天子用玉罍诸侯大夫以金士以梓小罍谓之坎厠于六尊之间以盛三酒比于六尊周有羲首罍素首罍象首罍麟鳯百乳罍饕餮罍或文或素不同
　　【臣】等谨案罍之象形取义与鼎同或文或素或有葢无葢不同毛诗正义引郑注司尊彛谓罍刻而画之为山云之形疑用木为之证以韩诗士用梓之説则惟士用梓而孔頴达疑大夫以上同用梓而加饰者葢臆度之辞也
　　彛【舟附】
　　古者司尊彛掌六彛之位彛皆有舟夏后氏以鸡彛商彛已举彛子孙父辛彛子孙彛父丁彛立戈父甲彛虎首彛周己酉方彛单彛召父彛叔彛云雷宝彛伯映彛百乳彛髙足彛凡彛皆有铭取义与鼎同髙不逾尺或文或素不同
　　【臣】等谨案古者鸡彛斚彛虎彛盛明水黄彛蜼彛鸟彛盛郁鬯彛必有舟郑氏谓舟尊下防若今时承槃云
　　卣
　　古者卣为中尊尊彛为上罍为下卣居其中商持刀祖乙卣执戈父癸卣内言卣田卣世母辛卣卦象卣立戈卣宝卣册卣周师淮父卣单癸卣乐司徒卣汉四足卣取名之义与鼎同
　　【臣】等谨案卣以盛郁鬯形制不一皆有葢有提梁有铭文以记其作始文素不同汉以后不制云壶
　　壶为礼器腹方口圆曰壶商贯耳弓壶两耳以弓铭之有两耳者可以贯防又有防姬壶仲丁壶周制觚棱壶饕餮方壶盘云壶文以盘云交螭云雷壶三螭壶四鹦壶汉大官壶绥和壶进鹿壶鳬壶小匾壶圆壶汉以后之制或匾或圆其制愈多唐宋以后不仅作酒器或有提梁及葢文素不同
　　【臣】等谨案壶始于商至周烝尝馈献用两壶次于尊彛间所以盛酒云
　　爵斚
　　爵为饮酒器取其能飞而不溺于酒以寓儆焉古者刻木为之继以铜为之夏时曰琖商招父丁爵父乙爵祖乙爵祖丙爵父戊丁爵祖已爵斧爵子爵中爵繶爵云雷爵周瑶爵大田爵篆带爵玉爵子乙斚父丁斚山斚风纹斚云雷斚汉虎斚皆两耳三足有铭文素不同取名之义与鼎同
　　【臣】等谨案觞一升曰爵斚与爵形相同名虽殊而用则一又按礼记载卑者举角角受四开形与爵畧同云
　　觚
　　觚亦饮器商合孙祖丁觚子乙父丁觚女乙觚木觚龙觚四象觚周四山饕餮觚四虺觚蝉纹觚雷纹觚小圜觚素觚其形如瓶口大而腹小髙不逾尺铭不过数字文素不同
　　【臣】等谨案觚受二升周礼梓人掌之此器于当中屹四棱又考説文觚为卿饮酒之爵又汉建光卮蝉纹卮匏斗螭首卮制与觚畧异皆饮器云觯
　　觯亦饮器商立戈父辛觯立戈觯周父贝觯饕餮觯铭不过数字髙不逾尺文素不同或有葢
　　【臣】等谨按觯与觚异形设之祭祀燕享之间受三升又有防觥形制与觯畧相云
</div>
    <div class="pagination">
<a href="钦定续通志_page75.html">上一页</a><span>...</span><a href="钦定续通志_page71.html">71</a><a href="钦定续通志_page72.html">72</a><a href="钦定续通志_page73.html">73</a><a href="钦定续通志_page74.html">74</a><a href="钦定续通志_page75.html">75</a><span class="current-page">76</span><a href="钦定续通志_page77.html">77</a><a href="钦定续通志_page78.html">78</a><a href="钦定续通志_page79.html">79</a><a href="钦定续通志_page80.html">80</a><a href="钦定续通志_page81.html">81</a><span>...</span><a href="钦定续通志_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
