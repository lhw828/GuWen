<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 72 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 72 页/共 216 页
  </h1>
  <div class="content">
   ○命康亲王崇安、果郡王允礼、稽察国子监事务　　

○以通政使司右参议李凤翥提督浙江学政　　

○己亥。谕吏部。朕从前曾下谕上□日。各省道府州县之居官好者。命总督保举三人。巡抚保举二人。提督、布政按察二司。各保举一人。密封具奏。不得互相商议。原以通省人才不少。保举多者不过二三人。少者仅一人。诸臣于所素知者。各拔其尤。自然精确。督抚提督布按二司。皆朝廷大吏。受国家深恩。自应体朕为天下得人之意。不徇私情。秉公荐举。乃其中竟有挟私妄举者。及来京引见。俱极庸陋。殊非人臣以人事君之义。今各员俱已引见。尔部可再行文与各省督抚布按二司。除从前曾经密举。及朕特上□日补授各员外。督抚暨布按二司。各于道府州县中、明举一人。不得雷同。督抚自行题奏。布按二司、咨呈尔部。文到日、尔部即缮摺具奏。被举之州县官员。并令给咨来京引见。保举之道府官员。不必来京。如有挟私任情、草率滥举者。朕必从重治罪。断不姑容　　

○浙闽总督高其倬疏言、闽省米价腾贵。见拨温台二府仓谷七万石。运往接济。更请于江南淮安等处、采买二麦。运闽平粜。得上□日、朕因福建米价腾贵。已降上□日令江西巡抚运米十五万石。前往闽省。以济民食。又令九卿酌议闽广积谷之法。今览高其倬所奏。备极周详。李卫又能实心办事。不分彼此。均甚属可嘉。著照高其倬所请行。并星速行文江南山东二省巡抚。即遣能员、协同办理。如高其倬差员未到。该抚可借支钱粮。预为买备。务令速发。以济闽省之用　　

○庚子。孝懿仁皇后忌辰。遣官祭景陵　　

○甲辰。升江西南赣总兵官石云倬为浙江提督。调陕西延绥总兵官蔡良、为江西南赣总兵官。四川川北总兵官孙继宗、为陕西延绥总兵官。升陕西中卫副将马纪勋、为四川川北总兵官　　

○奉使阅河内阁学士何国宗等、条奏河道事宜。得上□日、河南小丹河一件。何国宗等、与田文镜嵇曾筠两议具奏何国宗等、乃一己之见。田文镜嵇曾筠身在地方。所见必确。著照田文镜嵇曾筠所议行。其山东疏浚泉源一件。何国宗等、议设管泉通判一员。甚是。著照所请行。山东挑浚马颊徒骇二河。前经陈世倌、差委道员徐德俶办理。此处工程紧要。徐德俶不称此任。著御史尤清、王之锜、各管一处。听陈世倌调度。不得自立意见。其高家堰加修堤工。关系紧要。若于岁修案内、逐渐增修。恐致迟缓。著照何国宗等所议。即动正项钱粮。作速估计与修。著九卿会议具奏。寻议。一河南百泉洹河丹河之水。民资其利。惟三日济运、一日灌田之旧制。实属有名无实。查百泉原分三渠。中为官渠。东西为民渠。东口门宽四尺四寸。西口门宽三尺六寸。请将东口加宽一尺一寸。西口加宽九寸。其洹河、请自石桥东第十洞。许民于需水之际。自筑石坝。开渠引水。其西三十三洞。尽行疏浚。则灌田济运。均有攸赖。应如所请。至小丹河斗门。何国宗等请加宽一丈六尺。副总河嵇曾筠、河南巡抚田文镜议称、恐山水直下。一时泻洩不及。不便拆造。惟将小丹河上下之秦董二渠口门。量为开宽。使小丹河出水、分灌民田。其在内之三十六口门。并皆堵塞。俾水势尽入卫河。于漕运有益。应遵上□日照稽曾筠田文镜所议。一、山东运道。全赖泉源输助。请令州县官、时加疏浚。其额设泉夫。因地酌加增减。有能浚出新泉者。酌给银米、以示奖励。又独山湖束水土坝。南阳湖石闸。张谷山口草坝。皆以蓄水济运。宜加谨修防。一、徒骇马颊二河。乃东省运道蓄水之支河。宜相机挑浚。鬲津赵牛等支渠水道。系民间沟洫。宜于农隙之时。令地方官督率民夫挑挖。均应如所请。一、高家堰土堤。工程紧要。若俟岁修。恐致迟缓。应遵上□日即动正项钱粮、作速兴修。一、恩县四女寺、请建滚水坝一座。博平县运河西岸、修复进水闸二座。东岸、建滚水坝一座。濮州境内、旧于沙河会赵王河之处、筑有土坝。向北开引河、以分其势。请将土坝修筑。并开浚引河。其河西州县。听民开通水道。汇入沙河。于运道民生。均有裨益。一、胶莱新河。两岸民田。陂水俱藉以宣洩。宜开浚深通。一、濮州等处之卫河。聊城等处之洩水河。宜听民间自行挑挖。武城县运河北岸。恩县运河北岸。请各挑引河一道。均应如所请。至所奏柳长河、请一例听民开挖之处。查柳长河工程浩大。民间果否愿行开挖。应行令总河巡抚另行妥议具奏。从之　　

○乙巳。中元节。遣官祭永陵、福陵、昭陵、昭西陵、孝陵、孝东陵、景陵　　

○上诣恩佑寺行礼　　

○谕内阁。前命鄂尔奇、缪沅、往直隶清查州县仓谷。今据奏称、直隶借粜仓谷弊端种种。无非地方官巧为掩饰亏空之计。向来直隶仓谷。亏缺甚多。朕知之甚悉。各官惟恐败露。故设计弥缝。详请借粜。此等州县官员。若仍留原任。将来假公济私。那新掩旧。必至刻剥小民。亏欠正项。而地方仓廒。始终不得清楚。可将巧称仓谷出借各官。悉行解任。著吏部、将投供到部候补候选之州县官。俱带来引见。朕亲自选定人数。其鄂尔奇等、已经到过之正定顺德大名广平保定五府。所属赞皇等二十一州县。著即将拣选人员掣签发往。鄂尔奇等未到之永平宣化顺天三府所属之二十一州县。俟伊等到彼。查出有出借仓粮者。即咨吏部。令签掣人员前往代之。以上各州县借出之谷。俱著解任之官员。自行催还。以一年为限。限内全完者。仍准即行另补。若先期速完者。随到随即另补。逾限不还者治以那移亏空之罪。如此、则亏空之员。不得复居见任。挟制小民。那移出纳。而接任之员。交代井然。又无前后不清之项。若果系借欠在民。按数催还。其原官仍可另补。于公私均有裨益。又、鄂尔奇等奏称。阜平赞皇等处。违例将谷借给兵丁。向来有无借给兵丁之例。著九卿察明具奏。闻直隶各处仓廒久未修理。倾圮者多。著李绂严饬各属。设法速行修整。寻议。米谷原无借给兵丁之例。或贫乏兵丁。于青黄不接时。该管官出具印文。借支季米。至支放秋粮时扣还。今赞皇等处借给兵米。应令该督、会同该管总兵官、查明。再、嗣后直省州县。遇借给民粮之时。或有兵丁需借米谷者。许具该管官印领借给。于支兵粮时扣还。傥有私领冒领、私给擅给等弊。各按律治罪。庶兵丁无匮乏之虞。仓谷亦免滥给之弊。从之　　

○谕大学士等。据弘春所奏、阿其那曾得过允禵银二十万两。塞思黑于康熙六十年。曾得过允禵银六万两。阿其那伪为矫廉。而利允禵之贪恶、以供其多取。廉洁之人。乃忍心害理。至于此乎。且得银如此之多。不审从前何功于允禵。而当之不愧。嗣后何以酬其赠。而受之不疑。至塞思黑、当康熙六十年得揆叙家之银。己百余万。而允禵尚以六万两予之。塞思黑竟受之。均属可诧。著将弘春此奏。及顺承郡王问阿其那回奏之语。一并与满汉各衙门观看　　

○丁未。谕内阁。从来流言之传播。皆起于奸宄之徒。欲扰乱政事。颠倒是非。故造作无稽之语。煽惑人心。流布远近。间或国家举行一事。因流言而中止。而造作之人。益自以为得计。肆其伎俩。此等为害。不可胜言。朕即位以来。外间流言。有谓好抄没人之家产者。有谓轻听风闻之言以为黜陟用舍者。不得不以其故、晓谕众人知之。从前贪赃犯法之官。蠹国殃民。罪大恶极。即立置重典。不足以蔽其辜。但不教而杀。有所不忍。故曲宥其死。已属浩荡之恩。若又听其以贪婪横取之赀财。肥身家以长子孙。则国法何存。而人心何以示儆。况犯法之人。原有籍没家产之例。是以朕将奇贪极酷之员。抄没其家赀。以备公事赏赉之用。此等凶恶之人。本身应正典刑。家产抄没。妻子皆当远徙者。朕皆从宽赦免。而止于抄没其赃私。尚保其性命。即本人稍有人心。应知感恩戴德。何得因抄没而生怨望乎。且朕临御以来。覃敷恩泽。蠲免钱粮。不下数百万两。赏赉兵丁。及各地方兴利除患。所费亦不下数百万两。此皆中外所共知者。夫以额徵钱粮。及内库帑金为数如此之多。朕尚毫无吝惜。岂反为此贪官污吏些微之财物。以启小人之议论乎。即如年来抄没之人。不过是年羹尧、满丕、李英贵、何廷圭等。及阿其那塞思黑等门下最用事为非之人耳。此皆奸恶显著之徒。法无可贷。有何屈抑。而为之不平乎。至谓朕喜听风闻之言以为黜陟用舍。此语亦属愚昧。盖因十数年来。人情多诈。每遇荐举参劾。多有情弊。不出公心。重负我圣祖仁皇帝集思广益之至意。是以圣明洞鉴隐微。不轻听信。于是怀私者既畏惧而不敢言。谨慎者又避嫌而不肯言。彼此缄默。遂成积习。朕即位以来。常思圣祖仁皇帝以天亶圣人。临御六十余年。一切政治经宸衷独断无不尽善。若朕则办事之初。必须公听并观。尽去壅蔽。庶能合于机宜。而又恐大小臣工。有所牵制而不敢直言。有所瞻顾而不便明言。是以令其密摺具奏。及发与廷议。有裁去本人姓名者。无非欲诸臣无所回护。直言无隐。使下情尽能上达。利弊悉能周知。全无壅蔽之患。永享昇平之治也。至于密奏中。荐举参劾者。朕原未尝轻信。必细细留心访察。确有证据。众论佥同。然后加以黜陟用舍未尝因一人之奏。而即定其人品。见诸施行。不知者以为轻听风闻。而朕则慎重周详。务求实迹也。以上流言二事。皆系阿其那、塞思黑、允＜礻我＞、允禵等、同党之小人。心怀私忿。故造狂悖之语。蛊惑人心。扰乱国政。更有一种贪赃犯法之徒。畏惧抄没参劾。是以造作此语。传播远近。希冀因流言而停止。自古治天下之道。发政施令。只论理之当行。事之当行与否。悠悠之口。何足为凭。朕之此心。可以对越皇考。可以对越上天。可以告天下亿万臣民。而一二奸邪小人。乃欲挟其如鬼如蜮之伎俩。以惑众听而挠公事。朕岂肯丝毫为此辈流言所动乎。天下之人。奸恶者少。而善良者多。造作流言者少。而误听流言者多。彼奸恶之徒。造作流言。实自作之孽。傥经缉获。按律在所必诛。此外善良之人。当共知朕心。勿为邪说所惑。其偶行抄籍也。实于惩贪罚恶之中。尚寓宽仁之意。其广行采访也。实欲收好问好察之益。以为政治之资。朕之宵旰忧勤。无非为国是民生。思久安长治之计。天下之人。岂忍听宵小狂悖之言。而忘君上高厚之恩哉　　

○又谕。贵州狆家苗肆行不法。十余年来。扰害平民。朕知之甚悉。石礼哈方署巡抚印务。即奏称应行征巢□刀。马会伯到任。亦奏与石礼哈相同。朕恐石礼哈年少孟浪。用兵之事。不可轻举。未即允行。何世璂到任。则奏称苗人应行招抚。不必用兵。而武员好大喜功。贪图议叙。且狆家苗药箭铦利。地势险阻。亦不易于成事等语。丁士杰所奏。大概亦与何世璂同。朕曾下上□日与何世璂即令其招抚。而何世璂并不能有所招抚。及高其倬到京。亦面奏应行征巢□刀。以靖地方。朕又降上□日与鄂尔泰。令详悉斟酌。鄂尔泰亦奏称用兵为是。是以令石礼哈、马会伯、协同办理。然此事甚有关系。朕心时时廑念今据石礼哈奏报。谷隆、长寨、者贡、羊城＜屯土＞等处。俱已攻破。首恶阿革、阿纪、及为从凶苗川贩等。亦俱就擒。朕心甚为嘉悦。何世璂未必能审究此案。著将各犯交与鄂尔泰审究。分别定议并安插抚恤。使地方永远宁谧。不受恶苗之扰。一一经理具奏。石礼哈、俟事竣照例议叙外。今先沛特恩著将伊父石文焯、革职之处复还。以示朕赏功推恩之意　　

○谕刑部国家立法。本以惩凶暴之徒。而因事原情。则时深恻隐之念。书云。宥过无大。刑故无小。所以斟酌权衡。用广好生之德也。朕慎重刑罚。矜恤下民。每遇谳鞫之案。往复披览。至再至三。求其可生之路。尝见各直省命案内。或缘细事起争。或因护亲情急。或已经退避、而殴者势不相容。或本意恐吓、而误伤者遂至莫救。其误伤之中、有经报官保辜者。亦有未经保辜者。有延至数日殒命者。亦有延至数十日殒命者。当其争角之时。祗知乘愤直前。岂计因伤至毙。按律抵罪。法所当然。但念山□虫山□虫愚氓。祗因一朝之忿。顿罹重罪。每详阅案情。朕心实为不忍。且秋审时。凡情轻之案。多以情可矜原。减等发落。今特沛殊恩。予以自新之路见在各直省具题到部、已未入秋审案内。除情由可恶者。不准宽免外。其余一百七十七名。俱著释放。分别有力无力。照追埋葬银两。给付死者之家。此朕格外生全浩荡之恩为旧例之所未有凡兹小民当体朕省刑宥过之慈怀身受者、力图改悔。以赎前愆。旁观者、观感提撕。时存警醒。父训其子。兄勉其弟。比闾族党。互相劝勉。各安本业。不犯王章。则是朕之法外加恩。与小民之望外受恩。均为移风易俗之美事。傥以为法网宽恕。希图幸免。不改其好勇斗狼之习。重负朕牖民迁善之心。则格外之宽典。岂能屡邀。而异日之追悔。亦属何益。尔部将此行文各该地方官。遍行晓谕。务使乡里愚民。尽皆知悉　　

○户部议覆、山东巡抚陈世倌疏言。东省仓谷。未经买足者。应令各州县、乘二麦丰收时。籴麦贮仓。其民欠米谷并准交麦。俟秋收后。易谷还仓。应如所请。从之　　

○郭尔罗斯辅国公诺尔布故。遣官致祭　　

○戊申。以河南道御史段曦、为河南乡试正考官。内阁中书蒋大成、为副考官。翰林院检讨李根云、为山东乡试正考官。兵部主事李同声、为副考官。检讨姚三辰、为山西乡试正考官。礼部主事何宗韩、为副考官　　

○升福陵总管章柱、为正蓝旗蒙古副都统。镶红旗参领王常、为福陵总管　　

○湖广荆州左翼副都统偏图、右翼副都统马尔图、俱缘事降调。升一等侍卫白清格、为湖广荆州左翼副都统。调正黄旗汉军副都统观音保、为湖广荆州右翼副都统。升正红旗护军参领常明为正黄旗汉军副都统　　

○户部议覆、两广总督孔毓珣疏言。粤东兵米。俱藉本年额徵米石支放。今值青黄不接之时。民苦徵输紧急。兵苦散给愆期。请于粜三谷内。碾米支放兵饷。秋收照数买补还仓。应如所请。从之　　

○予故白都纳副都统马喀那、祭葬如例　　

○己酉。礼部议覆、云贵总督杨名时疏言、顺治十六年。流寇散入滇省。宜良县陈黼扆被害。妻倪氏、妾李氏、女二姐、殉节投崖。徐大聘妻陈氏、妾杨氏、遇贼赴水。请补行旌表。应如所请。照例给银立碑建坊。入祠致祭。从之　　

○庚戌。谕湖广总督李成龙、湖北巡抚郑任钥、荆州长江两岸堤防。关系民生。最为紧要。盖因川湘二江之水。汇归于此。易于泛溢。闻今年雨水连绵。水势甚猛。陆地之水。为江水所拒。不能减退。以致低洼之地。禾苗淹没。又闻往年黄滩等处堤岸。两次冲决。江陵潜江等州县、田苗被淹。甚为民害。长江两岸州县虽每年各自兴修。然地方辽远。少有疎忽。则民生重受其累。尔等可公同商酌。委员踏勘。应否作何修筑防护之处。悉心妥议具奏　　

○辛亥。御书忠敬诚直勤慎廉明扁额、赐怡亲王。谕大学士、九卿、翰、詹、科道等、朕自即位以来。怡亲王事朕。克殚忠诚。至纯至恪。事事为朕实心办理。而朕委任之处甚多。约略举之。职掌之大而且繁者、有九。议政关系机密。户部掌领度支。三库总理出纳。兴修畿辅水利、以厚民生。管领汉侍卫、以育人材。至于诸王子之事务。旧邸之事务。以及督领圆明园八旗守卫禁兵。养心殿监理制造。钜细事件。皆一人经画料理。而怡亲王公尔忘私。视国事如家事。处处妥帖。能代朕劳。不烦朕心。盖其忠君亲上之念。肫恳笃挚。是其忠也。小心兢业。无纤毫怠忽。是其敬也。精白一心。无欺无伪。是其诚也。直言无隐。表里如一。是其直也。黾勉奉公。夙夜匪懈。即如目今王虽身抱疴疾。而案牍纷纭。披阅不倦。朕闻之实至于不忍。是其勤也。一举未尝放逸。一语未尝宣漏。是其慎也。清洁之操。一尘不染。是其廉也。见理透彻。莅事精详。利弊周知。贤愚立辨。是其明也。是以朕特书忠敬诚直勤慎廉明八字赐之。惟朕深知王之德。洞悉王之心。觉此八字。实不能尽其美善。亦无一毫过量之词。若有一字、不确不切。是朕之颁赐。非嘉奖之词。乃讥讽之语矣。朕不为也。且朕赐此八字。乃就怡亲王事朕之大端而言。至于王之当年、侍奉皇考极尽诚孝。深蒙皇考之慈爱。而其居心之方正。秉性之和平。待人之宽厚。遇下之仁惠。种种善行。笔不胜书。朕观尔等在朝诸臣、于忠勤慎明四字。尚多有之。若敬诚直廉四字。朕则未能轻许。向后咸当奋勉砥砺。以副朕望　　

○谕内阁。从前江西巡抚裴＜彳率＞度、以该省州县亏空。系民欠居多。请交与接任官徵催具奏。今闻德安县知县萧彬亏空。并互揭知府李敬熙、盐驿道孙兰苾、诈赃一案。司道揭报后。裴＜彳率＞度迟延两月。始行题参。又武宁县知县廖科龄、已参亏空之后。知府张景伟、查伊任内、已徵未解地丁等项银六千余两。捏称有民欠可抵申报。裴＜彳率＞度不行确查、将亏空徇庇官员续参。反令知府代完银四千两。余银勒令新任知县方声亮、出结认徵。夫以已徵在库。知县亏空之项。重复徵之于民。若百姓依限完纳。则有一粮再输之累。或接任催徵不前势必那新补旧。冀免处分。见收钱粮。又致亏空。将来彼此那移。及离任盘查之日。皆以民欠藉口。国帑虚悬。州县牵累。似此者直省不计其数。裴＜彳率＞度身任封疆理应将此等积弊。厘剔清除。乃为亏空之员。蒙蔽巧隐。令知府徇私料理以沽宽厚之名。殊乖大臣公忠之道。此事须派钦差前往。将此二案彻底审究。前候补知府王景望条陈。请令抑勒交盘者。毋庸揭报上司。直揭部科。部科转咨督抚。审结报部。如后任枉揭者。严加治罪等语。此处著九卿会议具奏。寻议嗣后州县抑勒交盘者许揭报督抚题参。或督抚司道护庇离任之员、知府顾虑分赔、抑勒交盘者。许直揭部科。傥接任官容隐不报者。将欠项坐令赔补。其出揭之员。调任他省。上司有多方诬陷者。许赴都察院呈辨。庶交代积弊可除。州县侵蚀渐少矣。从之　　

○命吏部尚书孙柱、蔡珽、俱专管兵部事。升内务府总管查弼纳、为吏部尚书。仍管内务府总管事。云贵总督管云南巡抚事杨名时、为吏部尚书。仍留巡抚任。以兵部尚书法海、协办礼部尚书。兼内务府总管行走　　

○宗人府议奏、平郡王讷尔素、在西宁军前。贪婪受贿、应永停俸禄。得上□日、讷尔素行止卑污。在军前贪劣素著。及署大将军印务。更肆婪赃。索诈地方官银两。朕向即闻之。因讷尔素与允禵不和。朕意与允禵相善之人。故为播扬。欲倾陷讷尔素。所以未即深究治罪。且加恩令办理上驷院事务。乃伊并不追悔前愆。仍犯法妄行。情属可恶。若仍在王列。则于诸王有玷。著将讷尔素多罗郡王革退。在家圈禁。其王爵令伊子、福彭承袭　　

○壬子。吏部议覆、湖南巡抚布兰泰疏言。临武等二十五州县。界连滇黔。苗猺错杂。若候部选。要缺久悬。请将候补候选州县人员。遴选命往。遇缺委署。量才题补。应如所请。得上□日、凡命往人具俱系在部即应选用之人。又经朕拣选命往。若照吏部所议。必候临武等二十五州县缺出。方行委署题补。则伊等得官无期。转多守候之苦矣。既经拣选人员命往。自应将湖南本省、所出州县各缺。暂停部选。令该抚将命往人员。与见任各员。细加比较。酌量人地相宜。或先委署。或行调补。则要缺不致久悬。而命往人员、亦不致多年守候。方于情理允协也　　

○甲寅。盛京工部侍郎增寿、缘事革职。调工部左侍郎常保、为盛京工部侍郎。转工部右侍郎明图、为左侍郎。升内阁学士哲先、为工部右侍郎。擢工部郎中桑格、为内阁学士、兼礼部侍郎　　

○下嫁正蓝旗汉军多罗额驸迈图之县主故。遣官致祭　　

○乙卯。升右通政缪沅、为通政使司通政使　　

○吏部遵上□日议覆、保甲之法、十户立一牌头。十牌立一甲长。十甲立一保正。其村落畸零。及熟苗熟獞。亦一体编排。地方官不实力奉行者。专管兼辖统辖各官、分别议处。再、立民间劝惩之法。以示鼓励。有据实首告者。按名数奖赏。隐匿者。加以杖责。应通行直省。以文到半年为限。有能举首盗犯者免罪。其从前未经发觉之案。地方官即行揭报者。亦免议处。至盗案疎防文武各官处分。除山海大盗、土獞蛮苗、及响马老瓜等贼。势难擒捕者。文武官、照旧例处分。若盗至十人以下者。文职照例处分外。武职各官、酌量分别宽减。惟未获盗首者。专汛官、仍照定例处分。得上□日、依议。通行各省。文到半年。为期甚迫。著以一年为限　　

○兵部议覆、据前锋统领、护军统领等、奏称两翼前锋统领。八旗护军统领。原系各一印信。因苏努奏请。俱经收回。今八旗满洲蒙古汉军都统。俱每旗各给三印。臣等请照例赏给等语。应如所请。从之　　

○丙辰。吏部议覆、浙江巡抚李卫疏言。湖州府乌程县所属之乌镇地方。界联二省三府。接近太湖。易藏奸宄。请将湖州府同知。移驻乌镇。以资弹压。应如所请。从之　　

○四川巡抚法敏题。建昌卫阿都宣抚司慕枝故。无嗣。请以其妻禄氏承袭。下部知之　　

○戊午。谕内阁。朕昨览湖广安陆府属有一县名。即系景陵二字。见之心甚不安。该省督抚不具奏请改于心独安乎。此县名。著内阁拟改请上□日。寻内阁撰拟具奏。得上□日、著改为天门县　　

○己未。谕刑部。律载斗殴成伤。定有保辜之限。所以重民命也。被殴之人受伤虽重。尚可医救一经移动。劳顿冒风。或致殒命。嗣后斗殴伤重者。禁止移动。著问理衙门、委官亲诣验看。使被斗之人。得以安卧医救。不致误伤性命。其应如何定例通行之处。著三法司详议具奏。寻议。凡京城内外。有斗殴伤重者。该衙门即委官亲诣验伤。就取确供。定限保辜。其被伤之人。擡赴衙门验伤之处。永行禁止。违者将该管各员治罪。从之　　

○礼部题。河南杞县寿民萧俊德、年届一百十八岁。应照例给银三十两建坊。得上□日、萧俊德年过百龄之外。实属希有之事。著于定例赏赐坊银外。加增两倍。共赏银九十两。以示特恩。嗣后年至一百一十岁者。加一倍赏赐。一百二十岁者。加两倍更有多得寿算者。按其寿算加增。著为定例　　

○刑部等衙门审奏、天津州民郭允进、擅造狂悖不经之语。肆行讪谤。大逆不道。应凌迟处死。得上□日、郭允进捏造悖逆之词。诅詈朕躬。尚无叛逆实迹。若照部议。将谓朕因怒而加以极刑矣。郭允进、著改为立决枭示　　

○予故四川重庆总兵官黄喜林、祭葬如例　　

大清世宗敬天昌运建中表正文武英明宽仁信毅大孝至诚宪皇帝实录卷之四十六



大清世宗敬天昌运建中表正文武英明宽仁信毅大孝至诚宪皇帝实录卷之四十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。八月。庚申朔。谕吏部、户部。直隶地方。旗民杂处。猾吏舞文。太监戚属。散处州县。兼皇庄、王公等庄屯、全在其间。地方官、往往掣肘。今直隶亏空仓粮四十二州县。特行拣选人员命往。令其清理仓库。整饬地方。但直隶书吏积弊。凡新官到任。一切文卷。悉行藏匿。州县官因限期严迫。急而求之。方始取出。由是堕其术中。以后事件。皆任其把持。为害甚大。州县官能钩致其隐。而重置之法者。不可多得。锢弊相仍。朕知之甚悉。已谕令总督李绂严查。但流弊既久。命往各官、彻底清查。必需时日。一切案件。势难依限完结。恐有迟延之虞。著将直隶各州县现。在钦部案件。一年之内。暂行宽限。庶各员得以从容厘剔。积弊可除。再、直隶州县、太监之。父兄弟侄。在地方不无生事。本人亦未必尽知。可令该州县、大事照例详报总督具题。小事径报内务府。内务。府传该太监晓谕。令其自行约束。如仍不悛改。内务府即酌量惩治。内府大粮庄头、并诸王大臣庄头。如有生事梗法之处。大者仍申报总督具题。细微事件。属内务府者、申报内务府惩治。其余庄头人等申报都察院、转行各该管官员惩治。不必奏闻。再、畿辅重地。理宜严肃。乃近来盗案。较他省居多。定例、强盗不分首从皆斩。立法甚严。当年圣祖仁皇帝。法外施仁。凡有盗案。命大学士会同三法司核拟。止将为首起意、并伤人之犯拟斩。余俱减等发落。乃不法之徒。不思感激。愈肆玩法。甚属可恶。自雍正五年正月初一日为始。直隶盗案事发。仍照旧例。不分首从皆斩。直隶盗贼。不尽系直隶之人。著行文各省督抚出示遍行晓谕。使皆知所畏惧。毋致自投法网。如此、于弭盗似有裨益。此次命往人员。果能清理钱粮。擒拏盗贼。不畏强御。设或被人挟仇诬陷、致遭参处者。许赴都察院控告。都察院即代为奏闻。如果屈抑。朕必为伊等主张。断不令无辜受累也　　

○銮仪使阿尔逊、伍达礼、俱缘事革职。升冠军使吴正安、一等侍卫伊忒纳、俱为銮仪卫銮仪使　　

○辛酉。谕八旗大臣等。侍郎一官。系办理部务大臣。职任与副都统相等。嗣后按班坐立之处。俱令在满洲副都统之次。蒙古汉军副都统之上　　

○癸亥。谕直省督抚等。数十年来。各省钱粮。亏空甚多。朕曾降谕上□日、宽限三年。令督抚催追完项。至今未见有奏报料理就绪者。惟原任直隶总督李维钧、曾于去年奏称、各属地丁银两。俱已弥补。惟仓谷尚略有缺欠。冬春之间。即可补足。及去秋畿辅、水涝歉收。须用谷石赈济。而仓谷存者甚少。今夏遣官访查。各属亏欠。一一显露。仓谷如此。则库帑之亏缺可知矣。李维钧之罪。诚无所逃。据此、则他省之钱粮。不能清楚。显然可见。该督抚等、特迟缓不行奏报耳。又如各省亏空。动称无著之项。夫钱粮未经徵收。则欠在民。已经徵收。而有亏空。则欠在官。州县力不能完。则上司有分赔之例。本人虽已病故。而子孙有应追之条。何得藉口无著。以虚国帑。从前弥补亏空。皆指俸工银两。及朕有上□日、不许捐输俸工。则皆称以耗羡抵补。夫耗羡亦出于民。乃不问当日督抚等、所以致此亏空之由。而动称耗羡弥补。以百姓之脂膏。饱有司之溪壑。岂朕悯惜元元之至意乎。今特沛宽恩。凡各省亏空、未经补完者。再限三年。务须一一清楚。如届期再不全完。定将该督抚、从重治罪。如有实在不能依限之处著该督抚奏闻请上□日。又如前年原任浙闽总督满保、曾具摺奏称、梁鼐任内亏空银六万两。系圣祖仁皇帝南巡时所用。臣不便露此事情。彼时朕即批示云、当年皇考南巡。屡降谕上□日。丝毫不取给于地方。凡行在所需。悉由内府预备。食用等物。俱发官价采买。赏赉银两。皆从司库支给。严禁地方有司、不许与扈从人员、交结往来。私相馈送。违者以军法从事。立法甚为严切。即或修理一二处行宫。亦皆本地方情愿豫备。而所费亦属有限。何至亏空多金。历二十年之久。不能清结。我皇考及朕所行之事。无不可告天下臣民。其当年南巡时。如何费用之处。尔可据实直陈。而满保理屈词穷。不能回奏。盖此等银两。皆当日地方官结交匪类。馈送知交。暮夜钻营。恣意花费。及至亏空败露。则动称因南巡时用去。伊等违背皇考圣上□日。擅动公帑、以结私交。目无国法。其罪已不容诛。而又敢藉口南巡。将亏空之故。推卸于君上。以宽己罪。此尚得谓有人心者乎。又如山西河南两省。昔年亏空甚多。俱称应办军需所致。凡军需所用。皆有正项钱粮。何至累及地方有司。此皆平日地方官、不能大法小廉。下吏侵渔。工司需索。以致国帑久亏。反借支应公事之名。以掩其侵盗之实。深可痛恨。嗣后直省督抚等、当祗遵朕训。仰体朕心。共矢公忠。尽除旧习。以副朕委任封疆之重
  </div>
  <div class="pagination">
   <a href="清实录雍正朝实录_page71.html">
    上一页
   </a>
   <span>
    ...
   </span>
   <a href="清实录雍正朝实录_page67.html">
    67
   </a>
   <a href="清实录雍正朝实录_page68.html">
    68
   </a>
   <a href="清实录雍正朝实录_page69.html">
    69
   </a>
   <a href="清实录雍正朝实录_page70.html">
    70
   </a>
   <a href="清实录雍正朝实录_page71.html">
    71
   </a>
   <span class="current-page">
    72
   </span>
   <a href="清实录雍正朝实录_page73.html">
    73
   </a>
   <a href="清实录雍正朝实录_page74.html">
    74
   </a>
   <a href="清实录雍正朝实录_page75.html">
    75
   </a>
   <a href="清实录雍正朝实录_page76.html">
    76
   </a>
   <a href="清实录雍正朝实录_page77.html">
    77
   </a>
   <span>
    ...
   </span>
   <a href="清实录雍正朝实录_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
