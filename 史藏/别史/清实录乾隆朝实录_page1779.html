<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1779 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1779 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千四百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。十月。辛巳。谕曰、福崧奏、本年浙江省乡试。年届八十以上诸生来寿昌等十一名。俱三场完竣。未经中式等语。来寿昌等年臻耄耋。踊跃观光。洵为艺林盛事。所有年届八十以上之贡生沉志超、徐由湘、黄敏、范希儒、生员来寿昌、梁祖成、陈宏猷、叶桐封、陈菼、郭景兆、沈念祖、俱著加恩赏给举人。准其一体会试。以彰寿世作人至意。　　

○山东巡抚觉罗吉庆奏、现收缴小钱。解直隶宝直局配铸。报闻。　　

○壬午。上御懋勤殿。勾到河南、江苏、情实罪犯。停决河南斩犯二人。绞犯十七人。江苏绞犯五人。余一百四人予勾。　　

○谕军机大臣等、步军统领衙门奏、据陕西葭州民人任保有、呈控该州邓知州之叔。串通贡生张敬圣等、藉买常平仓谷。从中侵蚀银两。又仓书张相著等、藉差派累。呈控本道。交县不为审办等语。此案如果属实。则官亲家人。串通书役衿士。藉差派累。勒索乡民。殊干法纪。或系该犯受人唆使。挟嫌诬控。亦未可定。不可不彻底严究。若交秦承恩审办。恐该抚不免意存徇庇。勒保驻劄兰州。无所用其回护。著传谕勒保、即由沿边前往榆林。亲提犯证。秉公严讯。务将此案实情。研讯明确。以成信谳。不可以此案系陕西失查所致。瞻徇该抚。稍涉回护。致干咎戾。回途亦可查阅各营武备也。　　

○加赈直隶河间、任邱、景州、青县、庆云等五州县。本年旱灾极次贫民。并蠲免顺天、保定、河间、天津、正定、顺德、广平、大名、冀州、深州、定州、易州、遵化等十三府州属。被灾旗民地亩额赋有差。　　

○癸未。豁免遭风沉溺云南运京铜四万九千五百九十斤有奇。　　

○旌表守正捐躯河南息县民张某妻单氏。广东饶平县民黄秀妻巫氏。　　

○甲申。予广东春江协右营出洋哨捕。遭风淹毙之守备陈有爵。兵丁李朝雄等九名。赠荫恤赏如例。　　

○乙酉。谕军机大臣曰、郭世勋等奏、据洋商蔡世文等禀。有＜口英＞咭唎国夷人啵口□朗哑口□免口□质口□臣等来广禀称、该国王因前年大皇帝八旬万寿。未及叩祝。今遣使臣吗嘎口□尔呢进贡。由海道至天津赴京等语。并译出原禀进呈。阅其情词。极为恭顺恳挚。自应准其所请。以遂其航海向化之诚。即在天津进口赴京。但海洋风帆无定。或于浙闽、江苏、山东等处。近海口岸收泊。亦未可知。该督抚等、如遇该国贡船到口。即将该贡使及贡物等项。派委妥员。迅速护送进京。毋得稍有迟误。至该国贡船。虽据该夷人禀称。约于明年二三月可到天津。但洋船行走。风信靡常。或迟到数月。或早到数月。难以豫定。该督抚等应饬属随时禀报。遵照妥办。再该贡船到天津时。若大船难于进口。著穆腾额豫备小船。即将贡物拨运起岸。并派员同贡使先行进京。不可因大船难以进口。守候需时。致有耽延也。将此传谕各督抚、并于郭世勋、盛住、知之。　　

○又谕曰、姜晟奏、查销坊间删本经书版片一摺。已于摺内批示矣。五经为圣贤垂教之书。岂容妄有删节。前经明降谕旨。令军机大臣会同礼部。立法查禁。通行各省一体办理。今据姜晟奏、湖南省查出删减经文。标写拟题。应行禁止者。共十八种。查明销毁。是湖南一省。既有此等书籍。他省自皆不免。且江浙为人文荟萃之区。似此书籍必多。而直隶、山东、山西、河南。距京更近。尤应查明覆奏。何以均未奏及。著传谕各督抚等、即将此项删本经书。现在如何立法禁销之处。即行查明具奏。毋任延缓。　　

○又谕曰、蒋兆奎奏、怔忡病发。近渐增剧。曾将不能供职缘由。禀求抚臣代奏。长麟之意。以蒋兆奎尚能步履。未允代奏。谨据实陈明恳请解任等语。蒋兆奎平日办公结实。于盐课改归地丁一事。尤能认真承办。著有成效。实为两司中得力之人。方资倚任。其摺内称、曾禀请长麟代奏。长麟以该司尚能步履。未经允准。是长麟亦欲该司在彼。襄助一切。且向闻长麟、与蒋兆奎办事。意见甚属相合。谅无彼此龃龉之处。著传谕该抚、即传知蒋兆奎、以伊非他人可比。现虽患病。尽可在任调理。不必开缺。如遇有紧要事件。著长麟拣派妥员。暂为代办。俾得安心静养。以冀速痊。倘察看该司病势缠绵。实在难以支持。再据实奏明。候朕降旨。另行简放。　　

○直隶总督梁肯堂奏、直隶宝直局鼓铸钱文。除照例于保定、天津、二营兵饷。长年以一成搭放外。尚属充裕。应请将其余各营冬季兵饷。概以一成搭放。统计需钱一万五千有零。局钱足敷支给。报闻。　　

○命掌翰林院事大学士和珅、工部尚书彭元瑞、以原衔充日讲起居注官。　　

○丙戌。上御懋勤殿。勾到山东、山西、情实罪犯。停决山东斩犯二人。绞犯八人。山西斩犯一人。绞犯十人。余一百三人予勾。　　

○谕曰、刑部奏、直隶省拏获盗犯曹先等分别斩枭一案。此案杨际春、陈祥、主仆二人。均被车夫吴洛全等谋害。殊堪怜悯。所失银两。于获犯后经官追起。亦属有名无实。所有吴洛全车辆马匹。即应一并给与事主家属领回。该部何必按例称变价入官。该督原请将车辆马匹入官之处。办理亦觉鄙吝。嗣后凡有盗窃各案。其查出盗贼名下赀财什物。俱给与事主收领。不必入官。著为令。　　

○谕军机大臣曰、刑部奏、审拟磁州吴洛全等、图财谋死杨际春、陈祥、主仆二命一摺。内称吴洛全同夥曹先、并子吴黑旦、赶车揽载捐职州同杨际春。由京回豫。吴洛全在途。窥见车上行李沉重。商同曹先等、乘夜赶车。从小道行走。将杨际春、并仆人陈祥勒死等语。此案吴洛全等身为车户。胆敢乘夜赶车。绕道行走。将杨际春等杀害。磁州正定一带。为通衢大道。官员尚被谋害。其余寻常行旅及客商等、安能保往来无虞。沿途地方营汛墩堡。所管何事。如吴洛全等、即系该地方营汛弁兵所获。功过尚足相抵。若非该营汛等拏获。自应将疎防员弁。一并开参。著传谕梁肯堂、即将此案正凶系何人盘获。并将沿途疎防地方营汛各员。查明参奏。其拏获之员弁。若疎防地方、非其所管。即查明咨部议叙。此谕著各省督抚均知之。　　

○又谕、本日勾到山东省人犯内。该抚原拟缓决、经刑部改入情实者四起。一系冯焕、因赴街买烟。适遇庄邻赵连、向该犯借钱沽饮。彼此争扭。冯焕即夺刀扎伤赵连左腿左膝。复用刀乱扎。致伤赵连左月□合膊左月□曲月□秋唇吻等处殒命。金刃连扎。伤多且重。一系张四子、因见王明义幼子戏踏攩水土坎。王明义之妻刘氏。袒护启衅。致相詈骂。适王明义走至。赶上斥论。该犯顺用铁金□欣。击其左手腕、并砍伤顖门殒命。铁器重伤。死者并未还手。一系赵立志、充当汛兵。听信孙四唆使。诬指王二小为窃妄拏。经王大上前救护。该犯即拔王二小屠刀。砍伤王大右月□合膊左手背。又连砍脑后殒命。轻听妄拏。刃毙无辜。一系赵大二、因下沟捕鱼。与年甫十一岁之袁保安之母田氏吵骂。该犯即将田氏拖跌倒地。复拾砖掷伤袁保安左胁殒命。逞凶欺凌。殴毙幼孩。以上各案。核其情罪。均无可缓之理。刑部所改。俱为允当。业经概行予勾。秋谳大典。理应悉心详核。准情定罪。岂容率意定拟。以致失之轻纵。今该省秋审人犯。经刑部改定者有四起。自系吉庆初任巡抚。且非刑名出身所致。著传谕该抚、嗣后办理案件。务须留心详慎。核实妥办。期于情真罪当。毋得稍有错误也。　　

○又谕曰、和琳奏、查出五十五年廓尔喀遣人至藏。曾有谢恩表章贡物。及各信字物件等项一摺。此事大奇。我国家纲纪肃清。朕临御以来。一切政务。无不躬亲综理。而大小臣工。凡遇地方事件。亦无有不据实陈奏。候朕裁夺。从未有敢于匿不上闻者。今阅廓尔喀表文。因其贡使受恩回国。特差头目亲赍表贡谢恩。情辞至为恭顺。并无讨要俸禄地方之语。其禀请银钱一事。亦属无关紧要。俘习浑等、纵不知事体轻重。即为讨好起见。亦应据情代奏。又何所顾忌而匿不上闻。即云伊信字中。有要照大人们所许的话行事等语。自即系指巴忠等、前此在藏许给银两之事。若果于普福、俘习浑等、有所干涉。或心存畏惧。自思回护。不敢上闻。尚属情理所有。今许给银两之事。系巴忠、鄂辉、成德、三人所办。与俘习浑、普福等毫无干涉。又复何所瞻顾。竟将表文贡物等项。压搁不奏。专擅糊涂。竟至不解。实属可恨。凡内地事件。隐匿不奏。一经发觉。即当按律治罪。况边外重务。竟敢壅于上闻。则何事不可为。此而不严行查办。何以肃政治而饬官常。现令阿哥等同军机大臣。将普福严加刑讯。据供五十五年七月内。鄂辉说及廓尔喀曾有人来藏。带了珊瑚刀子等物。还有表文。说要进贡。并有给大人们信件。因见表文系属底稿。且有并无正经头人到来。已驳回叫他另换正经表文贡物等语。此话我曾告诉过雅满泰、严廷良。其雅满泰曾否告知俘习浑。不得知道等语。据普福所供。是此事竟系鄂辉隐匿不奏。雅满泰既经普福告知。俘习浑自亦必与闻。何以伊三人扶同隐匿。并不具奏。此时福康安等均已齐集前藏。鄂辉亦即日可到。著福康安、孙士毅、惠龄、和琳、即将鄂辉革职。同俘习浑、雅满泰、严切刑讯。令其据实供吐。是何意见。迅速具奏。毋任稍有遁饰。至前次私许银两一节。谅系巴忠一人主见办理。今阅廓尔喀所寄信字。及呈送物件。鄂辉、成德、及穆克登阿、张芝元、俱有信物寄给。独无与巴忠信字。可见巴忠前次在藏。心怀巧诈。办理此事。虽系伊一人主见。而暗中指使关说。全不露伊名字。即廓尔喀亦不使闻知。以为日后败露。伊转可置身事外。居心诡谲。更属可恶可恨。若使其身尚在。必当明正典刑。今先已自毙。法无可加。现在传知该旗所有巴忠子孙。除伊子僧格布、前已革去官职。挑补护军效力当差外。其孙辈不准出仕。以为取巧误公者戒。至穆克登阿、张芝元、系前赴边界之人。于许银说和之事。断难诿为不知。姑念伊二人系为巴忠等差遣前往。听从办理。非创意者可比。此时亦不复深究。其巴勒布商人巴特巴第。收存廓尔喀表章贡物等件。不敢擅动。一经和琳传询。即行呈出。尚属可嘉。著和琳、传旨赏给银一百两示奖。至普福系和珅保举之人。和琳并不因伊兄所荐。稍存回护。据实查奏。甚为公正。著赏给御用玉搬指一个。大荷包一对。小荷包四个。以示奖励。又据和琳奏、查办沙玛尔巴亲属。请将其亲侄乐伞建本等三犯。照大逆缘坐律拟斩。其堂侄阿里等男女大小七名口。应否发往烟瘴地方安插。抑赏给功臣为奴等语。藏内人等。不谙缘坐条例。所有沙玛尔巴亲侄乐伞建本等三犯。竟著解京交部治罪。其阿里等七名口。即交四川总督、分发两广福建烟瘴地方安插。不必解京。　　

○丁亥。谕曰、富纲等奏、云南省本年乡试。年老士子舒联元等四名。妥协完场。均未中式等语。该生等均年逾八旬。踊跃观光。洵为艺林盛事。所有生员舒联元、熊文炳、向洙、黄元赞、俱著赏给举人。准其一体会试。以示寿世作人至意。　　

○谕军机大臣等、造办处查核苏州织造五十六年分。动用银两。分别核办准销各款。徵瑞开销浮冒。岂复尚有天良。著传谕奇丰额、将织造关务暂行兼署。即令徵瑞来京候旨。　　

○兵部奏、乾隆五十三年福建台湾案内在逃弁兵。应请敕令该督抚查明实系被害者。奏请议恤。余著严饬通缉。并将领兵各员分别参处。得旨、此案无著逃兵。自通缉以来。已历四年。仅拏获五名。投首一名。其余并无纵迹。或系被贼戕害。或乘间脱逃。俱未可定。但迁延未获。年复一年。日久悬案。终无了结之期。若责令该督抚饬查。果系被贼戕害。奏请议恤。倘所查不实。致有冒滥。则以幸逃法网之兵。转得邀死事议恤之典。既无此政体。即果全数弋获正法。按律办理。致令骈首就戮数百人。朕亦有所不忍。所有此项无著弁兵。嗣后竟无庸查办。著该督抚等查明当日领兵各员。及不能实力查拏之历任地方文武各官。咨部分别议处。以完此案。　　

○赈恤陕西咸阳、临潼、渭南、咸宁、长安、乾州、泾阳、三原、兴平、高陵、蒲城、韩城、武功、醴泉等十四州县。本年旱灾贫民。并缓徵乾州、武功、邠州、长武、永寿、鄜州、洛川、中部等八州县。被灾地亩摊徵盐课。及民欠常社仓谷。　　

○以云南昭通镇总兵窦瑸、为广东提督。　　

○旌表守正捐躯直隶完县民任青儿妻张氏。　　

○戊子。谕、据福康安等奏、总兵诸神保、带兵赴绒辖一路搭桥牵缀。甚为得力等语。聂拉木带兵出力人员。前已降旨。分别加恩。今诸神保在绒辖一路带兵。既属奋勉。著加恩赏戴花翎。以示奖励。　　

○又谕、前经福康安等参奏道员承勋、知府重光、办粮贻误。当经降旨、将该道承勋革职。知府重光革职。并枷号示儆。今据福康安等奏、承勋办理军粮。赶紧接续起运。极知黾勉。重光亦能在噶喀认真督催。两路粮运。均各疏通等语。承勋等自参革之后。既知奋勉。设法筹办。俾粮运疏通。沿途边界。存贮余粮。足敷旋兵支给。功过尚足相抵。重光、著即开释枷号。与承勋俟大兵彻回。军务告竣后。交该督一并给咨送部引见。　　

○谕军机大臣曰、福康安等奏、遵旨受降。彻兵回藏。及廓尔喀凛遵约束情形一摺。览奏欣慰。廓尔喀倾心向化。备具表贡。凛遵约束。并恭撰番字歌词呈进。极为恭顺。蒇局实为完善。至福康安等奏、接到拉特纳巴都尔禀称、从前因银钱启衅。嗣后不再提一个当两个、个半行使之语。以表其诚心改悔。廓尔喀与唐古忒人等。交通贸易。由来已久。前因此事易启争端。是以有旨令福康安等、谕知廓尔喀、竟应停止贸易。以杜葛藤。今闻廓尔喀地方。需用食盐酥油等项。断不可缺。与俄罗斯之需用大黄相同。藏内亦需彼处米石。今廓尔喀业经归命投诚。若停止贸易。转非怀柔绥辑之意。但从前廓尔喀与藏内交易。俱系伊等自行说合。并无官为经理。以致噶布伦等从中牟利。丛滋弊端。今因俯示体恤。准其仍通买卖。所有贸易等事。竟应官为办理。不准噶布伦等复行私自讲说。一切事宜。应比恰克图之办理俄罗斯交易。更为严密。或于一岁中酌定两次四次。准其通市。于抚辑之中。予以限制。驻藏大臣仍不时稽查。亲加督察。令彼此公平交易。毋得稍有偏枯。既可遂其恭顺之心。又可免噶布伦等从中滋弊。至廓尔喀与藏地交易。自不能不行使银钱。现据廓尔喀呈禀、此后不敢再提一个当两个个半之说。是该处银钱。亦可公平定价。不致再有争执。此事著交福康安等四人。会同详定章程。并明白晓谕廓尔喀及唐古忒人等。永远遵奉。又据奏、查明承勋、重光、自参革后。尚知奋勉等语。已降旨将重光开释枷号。与承勋于军务完竣后。一体送部引见。至鄂辉于运粮重务。任其积压。固有应得之咎。姑念伊系总办之员。彼时又赴聂拉木一带查催。势难兼顾。且沿途督运粮石。俱系番民。非内地民人可比。该运员等在途积压。尚非有心玩误。承勋、重光、俱已加恩宽免。是鄂辉之不能督催粮运。其罪尚轻。而于廓尔喀五十五年呈进表贡。匿不具奏一事。鄂辉之罪。实在于此。前次许给银两一节。鄂辉尚可推诿巴忠。以伊通晓番语。其事系一人主持办理。今此事现据普福供明。系鄂辉亲向普福告知。于廓尔喀遣人来藏。呈递表贡时。经鄂辉驳回更换。并经普福劝伊据情转奏。而鄂辉并未听从。是此事竟系鄂辉隐匿不奏。更不能藉词诿卸。著福康安等遵照昨旨。即将鄂辉革职。严切根讯。令其据实供吐具奏。谅福康安等不敢为之开脱。现有俘习浑、雅满泰、二人在藏。皆可质审。谅伊等亦不肯代人认罪也。现在藏内应办善后事宜。最关紧要。节经有旨、令福康安四人会同商办。务须事事尽善。详定章程。以期经久无弊。今赏福康安洋表一个。大荷包一对。小荷包四个。海兰察、孙士毅、惠龄、和琳、洋表各一个。大荷包各一对。小荷包各二个。又初次鲜鹿肉二十块。并著赏给福康安等四人。及随从办事出力官员分尝。以示眷注。　　

○调广西左江镇总兵孝顺阿、为云南昭通镇总兵。右江镇总兵王林、为左江镇总兵。　　

○以故四川永宁道属九姓长官司任履肃子清、袭职。　　

○己丑。上御懋勤殿。勾到直隶情实罪犯。停决斩犯一人。绞犯十一人。余九十四人予勾。　　

○谕曰、户部议覆、闽海关徵收税课。一年期满。比较赢余。短少银三万二千三百一十两零。请著落该将军魁伦、照数赔补一摺。固属照例办理。第念该关上年冬令。进口税货无多。本年夏秋。又值洋面飓风时发。船只到关稀少。赢余短绌。尚属有因。所有此次短少银三万二千三百一十两零。著魁伦赔补一半令其分限完缴。其余一半。著加恩宽免。　　

○庚寅。谕曰、冯光熊奏、拏获采生折割之首从各凶犯。严审定拟一摺。已批交三法司核拟速奏矣。此案该兵役等于奉饬缉拏后。即先后将案内要犯。全数弋获。尚属认真。该县功过尽足相抵。著冯光熊即查明该兵役等优加赏赉。以示鼓励。　　

○又谕曰、吏部题覆、失察山东鱼台县民刘士兴。被盗杀害一案。将前任臬司陆有仁、降三级调用。无级可降。议以革任。吉庆、降二级调用。向来藩臬两司处分。实系因公者。俱经加恩宽免。今陆有仁于所属盗杀重案。并不确查究办。迨该州枷责释放。又复据详率行核转。几至凶盗漏网。非寻常失察可比。陆有仁、著照部议革任。吉庆、虽经照详批结。但此案实情。究系该抚审出。著从宽改为革职留任。　　

○又谕曰、刑部核覆、直隶省通州民妇邢李氏、与梁三通奸。以致本夫邢大羞忿自尽。将邢李氏拟绞监候一案。阅此案情节。李氏与梁三奸好。经梁三之妻马氏。告知邢大。邢大带同李氏赴妻母李刘氏家告知。并称无颜为人。李刘氏当向劝慰。邢大忿未能释。次早李氏睡卧未起。邢大推门进内嚷骂。并用刀砍伤李氏。邢大旋弃刀而走。自行投河身死。是邢大之死。其为杀奸不遂。因而羞忿自尽。毫无疑义。妇之与夫。虽属配耦。而夫为妻纲。妇当终身守节。是以定例调奸不从。因而羞忿自尽之妇女。俱特予旌表。以风节烈。其谋死本夫之案。奸妇初不知情。到案据实供吐者。亦以其尚有不忍致夫于死之心。每于勾到时免其勾决。无非准酌情理。维持风化之意。今李氏与梁三奸好。以致本夫羞忿莫释。轻生投河。是邢大之死。由于李氏淫邪所致。所天之义安在。此而尚令监候稽诛。何以立纲敦教。现在直隶省勾到之期已过。李氏著即处绞。嗣后遇有此等案件。在本年以内者。著该部补入其年秋审情实办理。以示弼教明刑至意。　　

○谕军机大臣等、刑部议驳、安徽省具题周正起掏伤查雄保咽喉身死一本。所驳甚是。查雄保、年仅九岁。周正起年已二十五岁。年岁长幼悬殊。安得谓之因戏起衅。且九岁之幼孩。岂能拉住二十余岁人之发辫。情节已不确实。且周正起、既将查雄保掷打之砖夺去。又复掌批其颊。显有欺凌之情。迨该犯赴厕出恭。即因查雄保向其吐沫。亦何妨吓禁推出。何至即用手掏其咽喉。立时毙命。种种疑窦显然。乃该抚率据该犯酒醉不知轻重之供。即以斗殴定拟。所办甚属非是。此案著朱圭另委妥员。遵照以上指出情节。逐一研讯。将该犯如何起意致死查雄保缘由。及有无别故确情。再行妥拟具奏。毋得仍令原办之员审讯。致有回护。将此谕令知之。　　

○又谕曰、冯光熊奏、拏获剖胎折割之凶犯分别定拟一摺。已批交三法司核拟速奏矣。阅案内李金、黎士民、李相、刘仕举各犯。均籍隶川省。而该犯等供内、有前在四川挑脚。听闻不知姓名同路脚夫。言及孩胎焙乾为末。配入硫磺信石。易于迷人窃物之语。此等配药迷人。竟至采生折割。残忍凶暴。情罪甚为可恶。该犯等虽在贵州破案。均籍隶四川。且有在四川听闻不知姓名脚夫传方之供。是药方系起自四川。该省必有被惑传习之人。不可不严行查访。但若明张告示。通饬缉拏。辗转传播。恐奸宄不法之徒。闻而生心。不致儆诫而转相效尤。是非所以禁之。适所以导之。著惠龄密饬所属。务须不动声色。暗访严拏。有犯必惩。毋稍疎懈。务使残忍之风。消除净尽。方为妥善。将此谕令知之。　　

○以甘肃按察使郑制锦、为直隶布政使。　　

○辛卯。谕、昨因陆有仁于所属盗杀重案。并不确查究办。率行据详核转。已降旨照部议革任。本属咎所应得。第念陆有仁、由刑部司员出身。于刑名事件。尚能谙习。且人亦明白。其才尚不至终于废弃。所有直隶布政使。业将郑制锦补授。其所遗甘肃按察使员缺。即加恩著陆有仁补授。仍带革职留任。四年无过。方准开复。该员益当自知感奋。于所属刑名重案。悉心详核。毋再任听属员草率朦混。致干咎戾。　　

○谕军机大臣曰、梁肯堂奏、永定及南北运河抢修工程一摺。已批交该部知道矣。至摺内称、温榆河系属流沙。时淤时通。今春天气亢旱。水势微弱。必须挑浚深通。俾漕船行走迅速等语。温榆河系在北运河上游。并非漕船行走之地。而北运河之水。每年漕艘经行。系藉上游潮白二河畅流济运。若温榆河水势本小。原不足以接济通漕。况该督摺内既称温榆河系属流沙。则沙随水长。自应遇水大之时挟沙。水退易致停淤。今称天气亢旱。水势微弱。不应复有淤垫。何以仍需挑浚。难保无地方官为藉端开销地步。著传谕梁肯堂、将以上指出情节。详细查明。据实覆奏。毋任稍有朦混。致滋浮冒。　　

○又谕曰、福康安等奏、查出上次廓尔喀谢恩表贡。现在尚存前藏。此事早经和琳奏到。当令阿哥等、同军机大臣。将普福刑讯。据普福所供。乃系鄂辉隐匿不奏。实在大奇。早有旨将鄂辉革职。交福康安等、提同俘习浑、雅满泰、严切质讯。今福康安所奏。亦以此事为鄂辉所深知。何以隐匿不奏。应切实办理。与前降谕旨相合。现又据普福续供、与雅满泰联衔具奏之摺。系鄂辉办的。鄂辉说我可不必列衔。并云俟其起身后再奏。其严廷良到藏日期。亦可写迟几日等语。是鄂辉竟豫为地步。故令普福等具奏时。将严廷良到藏日期。填迟数日。以便发觉后。藉词起身在前。贡到在后。诿过于普福、雅满泰等。尤出情理之外。此时福康安等、均已齐集前藏。而鄂辉、俘习浑、雅满泰、严廷良、亦皆在彼。无难四面质证。著再传谕福康安等。务当遵照前旨。即提鄂辉严切根究。令其据实供吐。此事在五十五年。成德虽未赴藏。但许给廓尔喀银两时。成德亦同在彼。廓尔喀既寄信索取。经鄂辉压搁不办。鄂辉回至成都后。断无不告知成德之理。朕闻成德于上次派往办理廓尔喀时。因鄂辉、巴忠、主持说和。成德尚以带领多兵。应行打仗。不当与之说和。与巴忠等争执。以致意见参差。其卒归于说和完事者。自因鄂辉、巴忠、一系将军。一系钦差。成德职分。在伊二人之下。不得不随同办理。而此事之原委。成德必知其详。著福康安再向成德严切诘讯。反覆开导。务使将说和一事。系何人主见。和盘托出。若再代为隐瞒。即属丧尽天良。成德自问当得何罪。　　

○以正红旗蒙古副都统官福、为荆州副都统。散秩大臣和舜额、为正红旗蒙古副都统。　　

○壬辰。上御乾清门听政。　　

○谕曰、山海关监督多善奏、一年任满。比较盈余。短少银三万四千余两。请从重治罪。并将房屋衣物等项变抵。其余银两。将应得俸银。坐扣完款等语。关税赢余。比较短少。该监督自有应得之咎。但念该处连岁商船货物。到口稀少。未能畅销。赢余短绌。尚属有因。且较之五十五六两年所收赢余银两。微有多余。尚非办理不善。多善、著照前例罚俸四年。以示惩儆。所有短少赢余三万四千余两。著加恩宽免。　　

○谕军机大臣等、前因陆有仁于所属盗杀重案。并不确查究办。率行据详核转。已降旨照部议革任。昨因复念该员。系刑部司员出身。人亦明白。其才尚不至终于废弃。已降旨补授甘肃按察使矣。保定距京不远。该员接奉此旨后。自必即行赴京谢恩。但伊系获咎之人。今复加恩录用。想亦无颜见朕。著传谕陆有仁、即赴新任。毋庸来京瞻觐。惟当自知感奋。于所属刑名重案。悉心详核毋再疎玩干咎。　　

○河南巡抚穆和蔺奏、豫省查收小钱。除前经报部镕销变价外。现在续收小钱五万二百余觔。应照山东成例。解交直隶官局配铸。其收买价值。业经地方官捐给。毋庸动项给领。报闻。　　

○癸巳。上御懋勤殿。勾到朝审情实罪犯。停决官犯、斩犯二人。绞犯二人。常犯、斩犯六人。绞犯七人。余八人予勾。
  </div>
  <div class="pagination">
   <a href="清实录乾隆朝实录_page1778.html">
    上一页
   </a>
   <span>
    ...
   </span>
   <a href="清实录乾隆朝实录_page1774.html">
    1774
   </a>
   <a href="清实录乾隆朝实录_page1775.html">
    1775
   </a>
   <a href="清实录乾隆朝实录_page1776.html">
    1776
   </a>
   <a href="清实录乾隆朝实录_page1777.html">
    1777
   </a>
   <a href="清实录乾隆朝实录_page1778.html">
    1778
   </a>
   <span class="current-page">
    1779
   </span>
   <a href="清实录乾隆朝实录_page1780.html">
    1780
   </a>
   <a href="清实录乾隆朝实录_page1781.html">
    1781
   </a>
   <a href="清实录乾隆朝实录_page1782.html">
    1782
   </a>
   <a href="清实录乾隆朝实录_page1783.html">
    1783
   </a>
   <a href="清实录乾隆朝实录_page1784.html">
    1784
   </a>
   <span>
    ...
   </span>
   <a href="清实录乾隆朝实录_page1780.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
