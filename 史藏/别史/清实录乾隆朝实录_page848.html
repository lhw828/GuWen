<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 848 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 848 页/共 1860 页
  </h1>
  <div class="content">
   ○丁未。谕军机大臣等、据五吉等奏、现在驿递事件。较从前甚简。请将巴里坤等处台站。各照例留马十五匹、驼四只等语。军营事简。所设台站马匹。自应通行核减。如伊犁、阿克苏、叶尔羌、喀什噶尔、等处。俱著酌量情形。应存若干。庶得专意牧放。其戈壁处所。作何贮备草豆饲秣。不致伤损倒毙。著舒赫德等、会商办理。　　

○戊申。上诣畅春园、问皇太后安。　　

○谕军机大臣等、览舒赫德奏派入觐之叶尔羌等城伯克名单。人数颇多。其间七品顶带伯克。约居大半。但新疆办事需人。且沿途行走。亦殊劳费。著将应行入觐之伯克等、六品以上者。办送来京。其七品人员。不必前来。俟伊等升转后。再行轮班引见。著传谕舒赫德等、晓示回人知之。　　

○山东道御史丁田树奏、我朝自丁粮归于地亩。凡有差徭。及办理军需。必按程日给价。并计守候回空。格外优恤。无所谓力役之征。近日州县衙门。每于上司迎送。同寅往来。以及搬运私物。辄出票封拏车船。奸役藉票勒派。计所发官价。不及时价之半。而守候回空。概置不问。以致商贾噖足。物价腾贵。请严饬各州县。嗣后除承办大差。及委运官物。许其豫备车船。酌给官价外。余照市价觅雇。不许出票封拏。违者从重参处。得旨、所奏甚是。著照所请行。　　

○己酉。谕军机大臣等、据萨喇善奏称、副都统巴岱、查视挖蓡人夫等船。每船人米浮多。因欲添票。伊等不遵。纠合多人。持挺将领催巴善打伤。又纠人数千。赴副都统衙门鬨闹。巴岱未及清查各船人数。遂给与腰牌。令其起身。经萨喇善、派副都统增海、带领官兵稽查等语。挖蓡人夫。皆系内地之民。胆敢不法鬨闹。情殊可恶。巴岱于起事之初。果能将为首鬨闹之人擒戮。余众必知儆惧。怗然无事。乃不能迅速办理。反给与腰牌。即令起身。殊属怯懦不堪。萨喇善身为将军。既闻此事。理宜亲往查办。乃止遣增海。亦属不知轻重。巴岱系萨喇善保举之人。当时误行荐举。后来看出。亦即当具奏。乃至此时始奏伊不能独办。姑息已甚。此时挖蓡人夫。已经入山各处挖蓡若即遣人往捕。势必惊窜。不如从容俟其采。回掩捕。于事有益。但为首鬨闹之人自知罪重。此时潜行逃回。亦未可知。其掩捕访查之处。著萨喇善妥为办理。倘致逸脱。惟萨喇善是问。从前朕谓萨喇善尚有人心。此事看来。竟不堪之极。著再严行申饬。　　

○叶尔羌办事都统侍郎海明等奏、六月初十日。据喀什噶尔之库勒塔里木台站、署笔帖式布占告称。初九日、有回人四十余人步行。各持木棍。我与兵丁。俱被击伤。抢掠牲只衣粮。旋遇叶尔羌护送马驼兵丁、亦称被掠等语。即派副都统丰安、选兵六十名、前往接续台站、擒拏贼犯。十一日、据叶尔羌伊什罕伯克阿布都喇伊木等、呈送回字逆书。内称、呢雅斯伯克等、闻阿公起程。已于六月初五日起事。有阿睦尔撒纳、遣使来告。初六日已取乌什。此书由牌租阿巴特、送至鄂坡勒、库勒塔里木、叶尔羌等语。查逆贼等、造言惑众。现在阿里衮、舒赫德处。俱未有信息。又选兵五十名。令蓝翎侍卫富柱等、策应丰安、侦探情形。一面备办官兵马驼。臣额敏和卓、派亲信护卫等。传知英吉沙尔、加意防范。并抚慰布噜特等。臣等又劄行和阗总兵丑达、一体防范。仍一面知会舒赫德等。谕军机大臣等、海明等奏、逆回抢掠台站情形。回部甫经平定。人心易摇。或本处不逞之徒。倡言煽惑。或去年剿贼时。脱逃余党。乘间窥伺。俱未可定。虽非大事。不可不痛加惩创。以遏乱萌。著传谕舒赫德、若喀什噶尔无事。则不过贼匪流言。或有变动。自必派兵办理。舒赫德即领兵一二千名。相机剿捕。此等贼人。恐有厄鲁特在内倘逃往伊犁。著阿桂就近堵剿至逆书所言由牌租阿巴特发行。若果系此处回人。务宜全行剿灭。再台站官兵等。于无事时、任意扰累回人。有事又不能擒获。虽相沿陋习。而该管大臣。亦难辞疎忽之咎。嗣后有似此者定行严察治罪。著通行晓谕知之。　　

○以故奉恩将军扎拉芬孙康麟、袭职。　　

○庚戌。参赞大臣舒赫德奏、六月十五日。准叶尔羌办事大臣海明等、咨报贼回抢掠台站。臣详察情由叶尔羌喀什噶尔等处。各城回人杂处。性习愚顽此等不过失业贫人。妄言滋事。奸徒乘机煽惑。诡称准夷余孽。以掩其抢掠台站之迹。其实回人等、虽善恶不齐。现在兵戈宁息欲图生聚者居多。断不致大为摇动。即如流言六月初五日、喀什噶尔已乱。而初六日阿里衮尚有递到常行事件。其为虚妄可知。臣将海明等行知奏稿。毫不宣露。一面密派护军校窦保住、行文海明等。将贼人言词虚妄。晓示回众。但拏获传书之人。此事原由。即可明晰。至阿里衮现在已经办理。亦未可定。俟得确信。即行具奏。谕军机大臣等、舒赫德奏、抢掠台站贼人情形。所见甚是。但贼人既倡言煽惑。且业经抢掠台站。深可痛恨。自应酌量领兵办理。在造谋起事之人。固不可疎纵。其情尚可原者。亦当安抚。惟存之于心。不可使众人窥测。反生侥幸。至阿布都喇伊木、从前率先归附。此次呈出逆书。绝无瞻顾。殊属可嘉。舒赫德即查核情由。应如何酌量加恩之处。奏闻请旨。　　

○辛亥。上诣畅春园、问皇太后安。　　

○还宫。视皇三子疾。　　

○刑部议覆、江苏按察使苏尔德奏称、窃盗再犯。计赃除五十两以上、及满贯。仍照律分别徒流绞候。其再犯计赃五十两以下、至三十两者。加枷号两个月。三十两以下至十两以上者一个半月。不及十两者。一个月。但窃盗原系计赃定罪。则枷号亦宜计赃递加。应请将窃犯计赃应杖六十者。加枷二十日。七十者、加枷二十五日。余以次递加。再查旗犯应坐徒罪者。例得折枷完结。每一等递加五日。今窃盗再犯例应杖责者。各加枷号。则旗人再犯窃盗罪应拟徒折枷者。统于应加枷号四十日外、再加一等。应如所请。从之。　　

○移山西镇羌堡把总驻丰镇厅。杀虎协把总驻宁远厅从巡抚鄂弼请也。　　

○壬子。孝懿仁皇后忌辰。遣官祭景陵。　　

○上诣雍和宫行礼。　　

○幸圆明园。　　

○户部议准闽浙总督杨廷璋奏称、枫、衢、二营兵。应领江山县额徵枫、衢、二营兵米。折色不敷买食。请于辛巳年为始。照旧徵收本色支放。从之。　　

○癸丑。谕军机大臣等、海明奏、丰安擒获抢台贼匪迈玛第敏等。据供、阿里衮击败贼众。喀什噶尔安静无事。又英吉沙尔阿奇木伯克色提巴勒氐呈称、阿里衮闻迈喇木伯克等倡乱。随回喀什噶尔安抚。并领兵往牌租阿巴特查拏等语。新疆回人。敢行倡乱。必当痛加惩创。著舒赫德等、将首恶及其家口、全行正法。逆党亦皆正法。其妻子分赏官兵。不必送京。即已起程在途。俱令解回办理。阿里衮奉到回京谕旨。不候新柱到彼。即行起程。虽抢台一事。非可豫料。而回人等、素不安静情形。岂毫无体察。是其意见不到处。但闻信即回。尚属黾勉料理。所有善后事宜。务须加意。并传谕海明、额敏和卓、知之。　　

○礼部议覆、湖南巡抚冯钤议奏、前任学政郑虎文、请设永绥厅学。查辰州府属之乾州、凤凰、永绥、三厅。皆系新辟苗疆。乾、凤、二厅。已于雍正十年间设学。惟永绥厅、建治稍后。未经设学。该处苗民、现在义学肄业。堪应试者、有二百余人。请照乾、凤、二厅例。一体设学。应如所请。从之。　　

○荆州将军嵩椿等议覆、左翼副都统德奇保奏称、荆州满洲蒙古佐领。共五十有六。请于每佐领下、择人品端方。通晓清文清语者。设教习一人。副教习一人。其满洲蒙古十旗。于领催前锋内、择才足管辖者。每旗设总教习一人。赏九品顶带。仍食本身钱粮。令教闲散幼丁清书、清语、骑射。该协领佐领等官。不时稽查。如果三年俱属奋勉。佐领教习。遇领催前锋缺出。一旗总教习领催前锋等。遇官缺出。俱置名前列拣选。若训诲不勤。革去教习。遇应升之缺。不准开列。应如所奏办理。至协领佐领等官。稽查教习勤惰。尤其专责。如遇考试时。仍有不能清文清语者。教习等、照所奏办理外。该管协领佐领等、参奏议处。报闻。　　

○以洗马史贻谟、为河南乡试正考官。御史李绶、为副考官。编修秦黉、为山东乡试正考官。翰林院侍读图鞳布、为副考官。编修蒋檙、为山西乡试正考官。翰林院侍读德保、为副考官。　　

○甲寅。谕军机大臣等、成衮扎布等奏称、土谢图汗部落盟长达什丕勒、副将军桑寨多尔济等。屡次呈请。近日巴图鲁王等带去之兵。及各项应赔牲蓄换班等差。伊部落扎萨克等、力窘不能应办。经成衮扎布等、指示驳回等语。喀尔喀等、受恩日久。往年遇事。皆输诚奋勉。并无似此推诿恶习。计目下差务。较往日十分中减去五六。并无增加。朕即位以来。彻回两路大兵。伊等已息肩十有余年。近虽稍有军务。亦不过数年可了。即云偶遇偏灾。朕复加赈恤。叠沛恩膏。何至窘困至于此极。且凡遇差务。该扎萨克等、果诚心倡率。属下自必奋勉。若先存推诿之心。属下焉有勇往当差之理。桑寨多尔济、系受朕重恩之人。喀尔喀等、有此恶习。理宜匡正。乃反蹈此习。咨行将军大臣等。殊属非是。现在军务已竣。车布登扎布带往之兵。亦已停止。喀尔喀等、尚有何掣肘之处。即伊等换班之差。附近游牧。与家中供差无异。而桑寨多尔济、亦以为难。申报将军等、尤属非是。再桑寨多尔济、现任副将军。非无奏事之责。伊等属下果有不得已情形。伊岂不可奏闻。此事交军机大臣议奏外。车布登扎布、桑寨多尔济、著传旨申饬。　　

○参赞大臣阿里衮等奏、臣于六月初六日。奉旨起程回京。初七日、自喀什噶尔、行至叶尔羌之雅木扎尔。本日据驻防玉斯屯阿喇图什城把总等报称、回人抢掠台站人马牲只。围困城堡。又准提督董孟报称、伯克迈喇木、往寻旧居之伯什克勒木村庄。并未在家。随派兵查缉。于中途遇迈喇木所属回人七骑。即行拏解。惟哈三和卓脱逃等语。臣速回喀什噶尔。据董孟告称、闻商伯克迈喇木、妄造阿睦尔撒纳、越库库讷克岭。已取阿克苏之言。希图煽惑人心。肆其抢掠等语。臣即派兵查拏。行至伯什克勒木附近。已有贼众千余排列。臣率官兵八百余名力战。贼始入城坚守。复以枪炮攻围。是夜四鼓、阖城呼号乞命。即行招抚。询据供称、迈喇木同三四人渡河潜逃。随追获迈喇木所属托克托默特、玛穆特索丕等。知向牌租阿巴特一路逃走。即行尾追。至克色勒河。据居人云、牌租阿巴特之阿奇木伯克呢雅斯。闻迈喇木逃来。遂与同行。不知所往。臣分途追捕。务期擒获。此次阵亡得伤官兵。及随吐鲁番公品级茂萨、击贼得伤之回人等。续行查明具奏。谕军机大臣等、阿里衮闻贼回抢掠台站之信。即回喀什噶尔。击败贼众。抚定回人。丰安、扬宁等、擒贼通信。此次虽非大征战可比。但应机立办。甚属可嘉。阿里衮著交部议叙。伊子拜唐阿丰盛额、著授为蓝翎侍卫。额敏和卓、丰安、扬宁、茂萨、亦著交部议叙。色提巴勒氐、托克托和卓等。酌量奖赏。其力战有功。及阵亡得伤官兵。俱著查明报部。议叙议恤。又谕曰、阿里衮现在领兵追贼。谅能擒获。若业经脱逃。必往布噜特游牧。倘不穷追务获。则回人等无所惩创。且布噜特将来为逋逃之薮。此风断不可长。著舒赫德等、加意追捕。如已入布噜特。即遣人晓示利害。令其擒献受赏。或稍有隐匿推诿。可速整兵。攻其无备。以振军威不可迟疑误事。　　

○阿里衮又奏、臣等击败迈喇木所纠回众千余人。复悉力攻城。贼首夤夜于城北掘墙逃走。臣即追至牌租阿巴特河。正在造筏欲渡。哨探官兵。及克色勒布伊之阿里木伯克等告称、迈喇木会同呢雅斯逃走。随追至萨林都。寻踪入布噜特。即派总管巴雅尔、公茂萨前追。臣领兵将布噜特出入要隘防守。因提督董孟患病。调总兵扬宁等巡查堵截。六月十八日、巴雅尔等报称、追至和罗木鲁克、见贼众方欲会食。即拏获迈喇木、呢雅斯、将其家口属人剿杀。收获马骡军器前来。臣逐一审讯。因呢雅斯、闻多伦回人等、传说阿睦尔撒纳之信。告之迈喇木。适值议派迈喇木轮班进京。闻和什克伯克等户口。俱送京安插。恐被留在内。与呢雅斯商议。行文摇惑人心。而官兵来剿甚速。随纠集回人。仓猝拒捕。及攻溃潜逃。投向呢雅斯。呢雅斯又已将所縳兵丁二十人杀害。遂与同逃。供认不讳。现派官兵将迈喇木、呢雅斯、解京。行文沿途大臣官员。加意防范。谕军机大臣等、阿里衮奏、倡乱回人迈喇木、呢雅斯等、俱已擒获。此次办理迅速。甚属可嘉。伊子丰盛额、著加恩授为三等侍卫。次子倭盛额、著授为蓝翎侍卫。公品级茂萨、总管巴雅尔等、奋勉追贼。殊为效力。茂萨、著封公爵。巴雅尔、著授副都统职衔。今渠魁虽获。而逆党多人。必须擒治。即如明伯克萨罕和卓、颇罗特和卓、皆肆行杀掠之贼。摩罗额都色勒木、执縳牌租阿巴特城兵丁。摩罗色勒木、将兵丁全行戕害。深可痛恨。著传谕舒赫德、阿里衮等、务须穷搜尽获。以彰国宪。至呢雅斯供称、噶匝纳齐迈玛第敏、见迈喇木所发逆书。不肯钤用图记。遂往投喀什噶尔。是伊并未从贼。深可嘉尚。著酌量奖赏。英吉沙尔之哈子沙巴伯克图里野和卓等、接得逆书。若当时即告之色提巴勒氐。尚属无罪。或观望欺隐。则不可留于本地。即拏解来京。前谕拏获贼匪。不必解京。今计阿里衮派员押解。已将一月。舒赫德奉旨后、业已调回则已。或彼此相左。即在京办理亦可。其效力各官兵。仍著阿里衮查明速奏。　　

○安徽按察使王检奏、定例外任官员。除眷属外、州县准带家人二十名。府道以上。递加十名。违数多带。降一级调用。府道以上。定额本宽。携带常不逾数。近日州县、当谒选之始、招用长随。多凭荐引滥收。及久于外任。更多置僮婢。一署几至百人。无论招摇滋弊。而一岁养廉。亦不足供糜费。请申明定例。如违数多带。即行详参议处。得旨、此奏是。著照所请行。　　

○实授阿思哈为江西巡抚。　　

○乙卯。上诣畅春园。问皇太后安。　　

○谕军机大臣等、据白钟山奏、伏汛水势盛长。该处兴、泰、二州县。高地尚无妨碍。附近过水洼地。已被淹浸等语。此次大雨时行。河水长发。下河如兴、泰、等处。势最低洼。民田卢舍。间被水淹浸。在所不免。白钟山虽称现在查勘。但尹继善、陈宏谋、身任督抚。尤应详悉体察。及早奏闻。何以至今尚未具奏。著传谕该督等、即将兴、泰、二州县洼地。被水轻重实在情形若何。于大田晚禾有无妨碍。及现在作何办理之处。逐一据实奏闻。　　

○又谕曰、杨廷璋等覆奏、闽海关少收税课一摺。内有岁收歉薄。船只稀少。以致课项比上届较绌之语。闽省乾隆二十四年。岁收丰稔。且将谷石协济邻封。该督抚等、奏报甚明。其并非歉收可知。且是年收税扣至八月。即接连二十三年。计算已过九月以后。为时不及三分之一。何得藉口饰词。转便吏胥作奸之计况其时当新柱奉差离省。明福接任司榷。在伊身为副都统。或未必即有肥槖欺公之事。而家人书役等、因本管官交代。不无乘机侵蚀情弊。看来近日各关税比较岁额。大率以部臣一驳。督抚一覆。即为奉行故事。殊非核实之道。此案已谕部明切指驳。著传谕杨廷璋、令其逐一确查详悉。据实奏闻。慎勿以前奏自护。寻奏、臣委员分往各关口。提集底簿行单。细查详报。臣逐条查阅。将少收盈余数目核对。均与奏报银数相符。其较上届缺少缘由。实因二十三年。雨泽愆期。糖蔗花生。收成歉薄。而江浙所产棉花豆麦等物。亦偶值歉收。运贩稀疎。以致税绌。盖闽省土产收成。俱在秋后。商人于年底及次春陆续装运。二十四年八月以前。新货未出。所收关税。尚属二十三年之货。臣前奏岁歉船稀等语。声叙实未明白。至各关口关口现有委员监督。层层查核。丁役人等、委无侵隐弊混。报闻。　　

○旌表逼嫁捐躯之安徽太湖县民蔡起龙妻朱氏。　　

○丙辰。谕军机大臣等、昨据白钟山奏、伏泛盛涨。兴、泰、二州县洼地。多被淹浸等语。已降旨询问尹继善、陈宏谋、令其确查具奏矣。今阅陈宏谋所奏、江北水势情形一摺。则被淹之地。不止此二处。兼有高、宝、甘泉、等州县。亦复被灾。且称秋禾已淹。庐舍已在水中等语。看来兴、泰、等处、被水之地已多。此言若出于尹继善、自当竭力妥办赈恤。尹继善何以未行陈奏。陈宏谋为人。向有沽名习气。且伊所亲勘之处。亦未必能悉周。著传谕尹继善、令其将该处被水情形。实在若何。较乾隆十九年被水时、孰为轻重。并现在被灾处所。作何筹办之处。作速据实具奏。断不可存讳饰之意。　　

○刑部议准、江西布政使汤聘奏称、重犯脱逃。例应无分疆界。出差广缉。惟是差票出境。承缉正役。每倩人代缉。帮役藉票勒诈。并有伪造印票。捏称官差。所至州县。呈票挂号。各地方官随意盖印。混假为真。每致要犯闻信匿迹。请嗣后广缉重犯。不得滥给印票。先将该犯年貌案由。并佥差名数。一面详明督抚。移咨各该省。一面改用通关。给差密缉如有踪迹。即将关文呈报该地方官。添差拏解。如缉无踪迹。即投换回文。以为凭验。倘有滥给印票。及差雇白役。藉端勒诈。而所至有司。不行实心协缉。与佥差不慎之承缉官。均照例分别议处治罪。从之。　　

○旌表守正捐躯之江苏丹徒县民赵广生女赵氏。　　

○丁巳。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕据鄂弼奏称、游击韬柱、守备西三泰、不能整顿营伍。骑射亦属平常。似此废弛怠玩之员。断难姑容。请将伊等革职。应派在何处当差、候旨等语。满洲侍卫官员内。原择其骑射可观。差务勤勉者。升补绿营。伊等到任后。理宜勤习骑射。整顿营伍。今韬柱、西三泰、于营伍全不留心。惟耽安逸。并荒废自己骑射。甚属不堪。若不从重治罪。无以示儆。著革职。解送来京。发往吉林。交该将军充当苦差。鄂弼所参甚是。著交部议叙。至直省绿营。皆有发往满员。倘有似此者。著各省督提等、查明据实参奏。不可稍有姑息瞻徇。再满洲风俗。向来纯朴。补放营员往往有耻于跪拜上司。不愿前往者。今则惟务必得。而抵任之后。不思整顿营伍。训练兵丁惟求安逸。殊有玷于满洲旧俗。将此通谕外省绿营旗员。各宜争自奋勉。以韬柱、西三泰为戒。　　

○兵部议覆、河南巡抚胡宝瑔奏称、武举随营差操。三年期满。送部考验。分发邻近省分。已拣选者、以营千总拔补。未拣选者以把总拔补。与营中应拔千把之弁兵。较量拣拔。乾隆二十四年。部议。千总六年俸满。甄别后仍回原任。无庸开缺。是俸满千总。不致离任守候。而候补千总。亦应酌量变通。查豫省千总。祇二十八缺。现在武举五人。已属候缺无期。况部中陆续分发。更必遥遥守候。本省把总共六十一缺。较千总加倍有余。而应补把总之武举。现在无人请照文员大衔借补小缺之例。把总缺出。将候补千总之武举。参酌借补。遇有千总缺出。仍与现任把总。一体拣拔。应如所请。通行遵照办理。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十六


大清高宗法天隆运至诚先觉体元立极敷文奋武孝慈神圣纯皇帝实录卷之六百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。七月。戊午。皇三子永璋薨。　　

○谕军机大臣等、胡宝瑔奏、卫河建坝挑河。以利漕运。所需银两。照例于盐规银内动支一摺。卫河系漕运所经。既有淤浅处所。自当动项疏筑。以裨实用。况胡宝瑔于办理地方水利。自必实心经理。不肯为属员怂恿浮冒。但向来有司陋习。率以多办岁修工程有事为乐。摺内所称嗣后每年照此办理之处。则不可不及今酌定章程。示之限制。盖前此十数年来未经挑建。漕运亦无甚阻碍。其非必须每年兴工。已可概见。今或以相隔年久。悉心相度修治。旧日淤垫一清。向后或三年一小修。或五年一大修。至及期鸠工。专派道府大员核实督修。责令立限保固。如有侵蚀。按例著赔。庶属员不敢滋弊而运道、得以深通。著传谕胡宝瑔、令其逐一确查。妥议具奏。寻奏、今年疏筑之后。既得一律深通。挑淤器用齐备。仍可留贮下次取用。遵谕三年小修五年大修。凡工竣后、即令照例具结保固。如限内淤阻。承办官赔修。鸠工稽查。责成粮道督办。倘各县承办不实。及有侵蚀等弊。即行揭报题参上司失于觉察。一并议处。得旨甚妥。　　

○又谕、昨谕将倡乱回人迈喇木呢雅斯等、在本处正法。又因业经解送。即著来京审结。今思回部办事伯克等。俱系头目。若一面具奏。即于该处正法。则造言生事之徒。转谓驻劄大臣等激变。又杀之以灭口且将来大臣等、亦不能保其竟无扰累。甚有关系。嗣后回部伯克。身犯重罪。除持械拒捕、临阵剿杀外。若已经拏获。不可即行正法。四品以上。著拏送来京。五品以下。审明具奏。请旨。著传谕驻劄各大臣知之。　　

○又谕曰、海明奏称、叶尔羌伯克等、采玉呈献。拣选送京。并请谕和阗伯克、有献美玉者。赏给缎疋等语。朕命大臣等驻劄回城。原以镇抚新疆。绥徕初附至拣选玉石。何关紧要。舒赫德尚知此意著传谕伊等嗣后除旧例照常贡玉外回人等有求售及来献者。酌给价值。不可传知回众令其采办。至大臣等、果能实心办事。自必优加恩遇。若办事平常。虽购得美玉亦复何益伊等知此。庶识事体之轻重矣。　　

○又谕曰、阿里衮奏称、拏获编造谣言惑众。抢掠台站贼匪迈喇木、呢雅斯讯供传自多伦回众阿睦尔撒纳于库库讷克岭外空处纠集多人。定于七八月间、来阿克苏等处居住不久即至叶尔羌喀什噶尔等语阿睦尔撒纳、久已物故。多伦回众。皆系新降之人。或编造谣言。恣行传布。或迈喇木等、惧罪捏诬多伦回众。亦未可知。著寄信纳世通、留心细察。不可洩露。令阿里衮将迈喇木等解送。俟审明后果系多伦回众、有此等编造谣言之人。再行擒捕治罪。但多伦回众。皆近日移驻。抚循伊等、甚为紧要。看来书山不能办理此事。著纳世通前往喀什噶尔妥办。寄信舒赫德知之。　　

○己未。上诣畅春园、问皇太后安。　　

○谕军机大臣等、方观承奏直属易蔚、等州。以次接到晋省宁远通判关文。知六月下旬。有飞蝗落于宁远之八墩窰村。旋又飞起。渐近边墙。现在会同总兵和成、萨音图等、查办等语。飞蝗所至。一经停落。必有遗种。今岁直属蝗蝻。皆上年搜捕未尽所留余孽。现在既有飞蝗从宁远渐近边墙。自必有飞集之所。若不亟为查出。尽力扑除。并刨挖种子。务使净尽。势必又为明年之患辗转萌生。将何穷已。方观承既经查办。当以今年为戒。广搜迅捕。毋使留遗。方为永杜后患之计。广昌等州县。虽已饬令防范。其紫荆关、长城岭等处、石薄丛积之处。亦宜豫行留心。再鄂弼前奏善岱地方。有蒙古苇塘所出飞蝗来食禾稼。已亲往扑尽。此番宁远所属。既有飞蝗。何以尚未奏到。著传谕方观承、鄂弼、务宜彼此关会。于经过之处。寻查踪迹。于停落之处。搜尽根株。不可互相推诿。以致贻患其如何办理。并即速行奏闻。寻方观承奏、臣专委涿州营参将。带领弁目。前往广昌、协同地方文武。于晋省交界察探。如有飞蝗停落。一面拨夫扑捕。仍一面知会鄂弼、一并殄除。报闻。　　

○辛酉。谕、今年为朕五十诞辰。已降旨臣工等。不得以合词庆祝。踵事繁文。至督抚等各进土宜方物。朕不过以其封疆大吏。藉联上下之情。未可径斥。若藩臬两司。其位次本不宜贡献。前庚午年、早经传旨饬禁。惟托庸等数人。以兼管关差织造。故不在遣却之列。乃今日调任甘肃布政使许松佶、具摺进贡微特不悉朕意。于体制亦属冒昧。已饬奏事处发还。恐直省各员。未能遍晓。效尤之习不可不防其渐。并将此明白宣谕知之。
  </div>
  <div class="pagination">
   <a href="清实录乾隆朝实录_page847.html">
    上一页
   </a>
   <span>
    ...
   </span>
   <a href="清实录乾隆朝实录_page843.html">
    843
   </a>
   <a href="清实录乾隆朝实录_page844.html">
    844
   </a>
   <a href="清实录乾隆朝实录_page845.html">
    845
   </a>
   <a href="清实录乾隆朝实录_page846.html">
    846
   </a>
   <a href="清实录乾隆朝实录_page847.html">
    847
   </a>
   <span class="current-page">
    848
   </span>
   <a href="清实录乾隆朝实录_page849.html">
    849
   </a>
   <a href="清实录乾隆朝实录_page850.html">
    850
   </a>
   <a href="清实录乾隆朝实录_page851.html">
    851
   </a>
   <a href="清实录乾隆朝实录_page852.html">
    852
   </a>
   <a href="清实录乾隆朝实录_page853.html">
    853
   </a>
   <span>
    ...
   </span>
   <a href="清实录乾隆朝实录_page849.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
