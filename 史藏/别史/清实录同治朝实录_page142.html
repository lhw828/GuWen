<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 142 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 142 页/共 505 页
  </h1>
  <div class="content">
   ○甲午。上复诣大高殿祈雪坛行礼。　　

○遣恭亲王奕?恭祀天神坛。惇亲王奕誴恭祀地祇坛。肃亲王华丰恭祀太岁坛。钟郡王奕詥诣时应宫。孚郡王奕譓诣昭显庙。礼亲王世铎诣宣仁庙。睿亲王仁寿诣凝和庙。拈香。　　

○谕内阁、御史周恒祺奏、州县失守城池。请先行撤任查办等语。州县失守城池。处分綦重。各督抚或一时无暇查办。往往有迟至年余始行办理者。在该州县以失守人员。在任候议。既已措置乖谬。安望其奋发有为。且豫知其终必离任。即不免公事废弛。任意侵渔。以为日后罢官地步。地方业经残破。灾黎更受朘削。其害曷可胜言。嗣后各该督抚如遇有贼匪窜扰之处。万一城池有失。应行查办。即先将该州县一面撤任查参。一面派员接署。不得仍蹈从前颟顸延阁积习。以重地方而肃吏治。　　

○又谕、前因穆腾阿、伊昌阿奏、接据瑛棨咨称、旗丁多奎逃后被获。讯有通贼情事。并指出斥革闲散德哩布讷尔金等。均系投贼。惟所供情节。种种支离。请饬抚臣覆讯等语。当经谕令陕西巡抚严讯确情。核实办理。并将隐匿不报之协领讷尔吉春等。一并交部议处。兹据张集馨奏、提集人证。逐层研鞫。德哩布等、均系幼童。德哩布即元儿。因出城捡麦。被勇丁疑贼拷打。偪认通匪。其所供贼在三招偷穵地道等词。查看实无其事。讷尔金即猪娃。因乘空出城。被勇捉获。令与德哩布同认奸细并无确实证据。多奎亦系被拏偪供。所称伊堂兄多福于上年四月从贼一节。查多福本年五月闲旷班斥责。出城籴麦。不知下落。断无于上年四月闲先期从贼之理。其为年稚胆小。畏刑妄供。尤无疑义。至德哩布等及多福逃走日期。均经该管官呈报有案。并未隐匿。请分别释放开复处分各等语。德哩布、讷尔金、多奎、既讯无通贼等情。著一并即行释放。交各佐领严加管束。部议降调之协领讷尔吉春、德堃、佐领伍忠额、多銮布、均著开复原参处分。以昭平允。穆腾阿等接据瑛棨咨查。并不确查咨覆。亦不待审明定招。会详参办。辄即先行入奏。办理实属粗率。除瑛棨业经革职发遣无庸议外。穆腾阿、伊昌阿、均著交部议处。其妄拏无辜之勇丁。并著张集馨查明从严惩办。寻兵部议、穆腾阿、伊昌阿、均降一级留任。得旨、准其抵销。　　

○谕议政王军机大臣等、有人奏、仓务向有影射把持之人。虽例禁綦严。而此去彼来。渐有牢不可破之势。此项人一日不除。仓弊即一日不清。另片奏、风闻海运仓有张姓即张四。左姓即唐六。把持仓务。影射办事。请饬查拏各等语。仓储重地。岂容地辈作奸渔利。百弊丛生。著步军统领衙门顺天府五城一体访拏。以除仓蠹而重积储。至所称张四、唐六、于官员领秋季俸米。多。方勒掯。犹复兑土搀沙。克减斛面。虽经逾限。未放之票甚多。种种舞弊。尤难姑容。并著步军统领衙门于拏获该犯等后。解交刑部严讯确情按律定拟。该监督有无扶同蒙混舞弊情事。著钟岱、宋晋、确切查明。据实具奏。其逾限未放俸米。并著查明赶紧开放。　　

○又谕、李鸿章奏、克复嘉善县城。及常州近日军情各摺片。江苏官军。自连复平乍海盐。惟嘉善一城。尚为嘉兴东面之蔽。此次该降酋率众投诚。藩篱尽撤。自应乘胜进规嘉兴。以掣杭湖各贼之势。即著李鸿章督饬潘鼎新、刘秉璋等、相机攻取。毋稍疏虞。左宗棠近日久无奏报。不知有何布置。现在沪军与浙军声息渐通。如须与浙军会合攻剿之处。著该抚即行飞催。并将浙省军情。迅速具奏。常州踞逆陈坤书。现又纠合漳然各逆。围攻奔牛营盘。图抄刘铭传各营之后。虽经官军分投迎剿。大获奇捷。而奔牛之围未解。贼援亦未全退。亟宜悉破群贼。以期渐次得手。李鸿章已调杨鼎勋六营。况文榜两营。赴常协助防剿。并派程学启驰往策应。所筹均属周密。即著督率各军迅解重围。攻克常郡。不得稍涉大意。另摺奏、减成酌徵冬漕。统共起运漕白正耗等米十二万二百余石。随给沙船耗米九千八百三十余石。饬令一律收齐。仍议由海运津。以资便捷等语。李鸿章于新复地方。即能酌量情形。筹画天庾正供。具见办事认真。深堪嘉尚。又片奏、松太等属减价折徵。酌定每石收足制钱六千四百五十文。一切公用均在其内。由官买米起运等语。均照所请妥速办理。将此由六百里谕令知之。　　

○守护东陵贝勒奕劻等奏、定陵应种树株。已派员豫行采觅。届时敬谨移种。得旨、工程处移知数目。著奕劻等遵照成案。先行敬谨采觅。毋稍延缓。　　

○三口通商大臣崇厚奏、天津府地方。于本月十九日得雪盈寸。得旨、京师是日得雪尚未及寸。惟有斋心默祷。仰祈昊天垂佑。渥沛祥霙也。　　

○以收复浙江嘉善县城。赏投诚贼目陈占榜等职衔有差。　　

○喀尔喀扎萨克贝勒锡里巴扎尔扎布等十人、土尔扈特郡王淩扎栋鲁布、阿拉善镇国公沙克都尔扎布、察哈尔扎萨克头等台吉玛尔清津布等六人、喀喇沁扎萨克公衔头等塔布囊乌淩阿等二人、于神武门外瞻觐。　　

○乙未。上御抚辰殿大幄次。赐蒙古王、贝子、公、额驸、台吉、暨呼图克图等宴。并赏赉有差。　　

○谕议政王军机大臣等、冯子材等奏、镇防近日军情。暨扬营兵勇来镇驻扎日期各摺片。南路各股悍贼。遁回丹句各巢。负嵎不出冯子材等现饬张文德等将前敌各营。深沟高垒。以防冲突。自可稳固无虞。至围攻奔牛营盘之贼。昨据李鸿章奏、官军奋力迎击。已获大捷。重围指日可解。惟该逆一经败溃。势必铤而走险。纷窜旁趋。镇城尤当其冲。冯子材等惟当督同内外将弁。随时戒严。相机进取。不得稍涉大意。扬防派出之游击郑启贵等。现已屯扎丹徒镇一带。并著饬令实力扼扎。毋稍疏虞。田宗扬现丁毋忧。恳请回籍守制。情词肫挚。自未便强令居官。著准其开缺。惟田宗扬久历戎行。在镇防诸将中颇称得力。现当防剿吃紧之际。应否暂留军营以资熟手之处。著冯子材等斟酌办理。将此由五百里谕令知之。　　

○以贵州松桃协副将黄武贤为甘肃西甯镇总兵官。　　

○赏土尔扈特郡王淩札栋鲁布三眼花翎。鄂尔多斯贝子三济密都布双眼花翎。阿拉善镇国公沙克都尔札布等花翎。　　

○丙申。谕内阁、刑部奏、遵例查明免句官犯。开单呈览一摺。已革安徽巡抚翁同书、著加恩发往新疆效力赎罪。已革佐领长生、已革笔贴式连罄、均著加恩减等发落。　　

○又谕、前据宗人府等衙门奏、职官诱奸民女。捏词诬控。并究出行贿属托等情。请将侍卫赵慎之等分别革职。解任审讯。先后降旨允准。兹据宗人府刑部会同审明。按律分别定拟具奏。此案已革头等侍卫世袭轻车都尉赵慎之、先与李王氏之义女成儿通奸。欲买为婢。因李王氏不允。辄将成儿藏匿。捏写卖身字据。饰词妄控。实属无耻已极。赵慎之著照拟销除本身旗档。从重发往黑龙江安置。并不准其留养。已革步军统领衙门笔帖式觉罗炳戢、因赵慎之托伊打点官司。辄起意诓骗得钱三百六十千文使用。实属卑鄙不堪。炳戢著照拟从重发往黑龙江。交该将军严加管束。刑部郎中恒坦承审此案。于炳戢代赵慎之向伊情托时。并不正言拒绝。辄允代为办理。迨赵慎之供出实情。始行回堂派审。虽讯无得受赃私情弊。实属不知检束。恒坦著交部严加议处。工部主事全霖、捐职从九品王钟、于赵慎之托写呈词亲供。并不问明虚实。率行代为誊写。均属不合。全霖著交部议处。王钟著准其照律纳赎笞罪。案内在逃之捐职卫千总于永祥、著步军统领衙门顺天府五城一体严拏务获究办。　　

○又谕、前因御史刘庆奏、任满学政俞奎垣回京。在途被偪自尽一案。当经降旨交倭仁、李棠阶、会同刑部讯明办理。兹据奏称、原参俞奎文激怒其父俞进麟。致俞奎垣投井身死。不准地方官相验。到京捏报病故一节。讯据俞进麟供称、伊子俞奎垣于湖北学政任满。请假赴俞进麟甘肃泾州任所省视。及俞进麟告病开缺。带同家眷回京。行至涿州。俞奎垣因俞奎文申饬其车夫懒惰。向俞进麟诉说。俞进麟瞋其不应以此琐渎。训斥数语。俞奎垣即走出村外投井殒命。俞进麟查知。觅获尸身盛殓。并未报验。到京赴翰林院衙门呈报病故等情。并称伊子三人。素皆和睦。毫无嫌隙。俞奎垣尸未报验。实因痛子情切。委无别故。亦未向该州贿属。研诘俞奎文、及俞奎端供亦相同。其刘庆所奏俞奎文有欲贩玉器。俞奎端欲捐主事各情。均供并无其事。俞奎垣死由轻生。俞奎文、俞奎端、既无向俞进麟唆偪构陷等情。惟于家庭不善调处。著照所拟。俞奎文、俞奎端、均照不应律笞四十。照律准其纳赎。至俞进麟闻警潜逃一节。既据讯明系于告病开缺交卸后。于平凉府守候交代。业已算清。惟未经结报。该员急欲回京就医。不及等候请咨属实。俞进麟虽无闻警潜逃情事。惟于交卸后不候交代清结。擅自回京。又于伊子俞奎垣自尽。并不报官相验。捏报病故。殊属不合。著先行交部议处。其泾州任内交代。究系曾否算结。著陕甘总督迅即查明办理。其俞奎垣为俞奎文请封。系属情愿将本身妻室应得封典。照例呈请貤封兄嫂。并无欲为胞叔俞大椿请封而俞奎文偪令为己请封之事。著即免其追夺。又俞奎文过继俞奎垣次子为嗣。虽经查明俞奎文并无威偪俞奎垣致令自尽情事。惟俞奎垣之死。究由俞奎文斥骂车夫而起。著照所拟。比照例载应继之人。先有嫌隙。则于亲族另行择继之例。断令归宗。另行择继。此案俞奎垣之死。既据刘庆奏闻情节支离。虚实均应彻底根究。且其中又有俞进麟闻警潜逃等情。不能置而不问。据倭仁等讯明俞奎垣实系轻生自尽。俞进麟、俞奎文等、均无偪勒唆陷各情。事关伦纪。该御史所奏与现审情形不符。殊属失实。姑念御史原准风闻言事。免其置议。　　

○又谕、贾洪诏奏、提督意不在公。难期得力等语。据称云南提督福升、向骆秉章指陈滇省军务。毫无实际。复欲索银钜万。交伊进剿。又欲为其子指捐四川官阶。以欠伊养廉作抵。其子郭拉丰阿品素不端。于贾洪诏委申有谋帮办昭通事务。辄欲派其子同往。并欲与贾洪诏会衔咨催。张亮基欠饷。种种谬妄营私。实出情理之外。福升前经骆秉章奏参降旨革职。著与其子郭拉丰阿一并勒令回旗。毋任在川逗遛。　　

○谕议政王军机大臣等、左宗棠奏、官军攻剿杭州余杭踞逆。叠获大胜。遵覆杭嘉湖减漕情形。及臬司刘典回籍治丧各摺片。现在杭州之贼。闻风恟惧。余杭贼势。亦将回顾杭城老巢。均有可乘之机。左宗棠即日拔营进扎余杭之横溪头。相机督剿。令蒋益澧进攻古塘坚垒。复饬杨昌浚侦探余杭贼势。相机截击。所筹均极周密。即著督饬各军。乘胜进取。力图恢复两城。以纾殷盼。昨据李鸿章奏、沪军收复嘉善县城。已谕令进规嘉兴。以掣杭湖各贼之势。左宗棠前奏亦已分兵进规湖州。杭贼向赖嘉湖援贼接济粮运此时各军同时并举。该逆实有兼顾不遑之势。如杭余两城。一处得手。则浙西三郡。可期功收破竹。渐次底定。即著该督妥为筹策。用副驰廑。洋将德克碑、此次会攻杭城贼垒。甚为出力。著左宗棠仍饬令勉筹会剿。迅奏肤公。署浙江臬司刘典丁忧。恳请回籍治丧。已由左宗棠饬令起程。惟现在浙西军务。攻剿正形吃紧。该臬司带兵甚为得力。著左宗棠饬令赶紧料理。一俟治丧事竣。即行赴浙剿贼。以副委任。杭嘉湖三属。向徵漕粮。浮收过重。该督拟俟地方收复后。再行分别议减。浙东地丁。积弊亦甚。均应查明办理。现在温州尚称完善。该督已督饬该管道府。将一切陋规裁革。除正额照常徵解外。其余浮费。减去钱四万五百余千。米三百余石。足见体恤民瘼。实心任事。其浙东各属。并著一律办理。将来杭嘉湖克复后。即著该督慎选贤明守令。剔除积弊。将徵数妥立章程。分别议减。期于永远遵守。以副朝廷轸念穷黎之意。将此由六百里谕令知之。　　

○又谕、徐宗干奏、克复彰化县城。曾玉明、丁曰健奏、会师克复彰化。并攻克要隘情形各一摺。台湾逆匪。日久蔓延。从未大受惩创。经丁曰健攻拔葭投。与曾玉明会师进攻彰化。并将鹿港至宝斗一带道路疏通。其南路匪庄。亦经吴鸿源、曾元福、先后攻克多处。林大察现已放洋收泊台湾。著左宗棠、徐宗干、即知照该署提督迅即驰赴嘉义。会同曾元福相机进攻。速清余孽。斗六逆巢。已经官军围困。著曾玉明、丁曰健、激励诸军。迅将贼首戴万生斩捦。毋令兔脱。内山猫雾巡检地方。业经攻克。著即饬令林文明等军。合剿四块厝林逆老巢。以期山内地方一律肃清。将此由六百里谕知左宗棠、徐宗干、并传谕曾玉明、丁曰健知之。　　

○又谕、刘蓉奏、汉南贼情。及楚军扼守川疆。各州县防剿等情。现筹进剿。查明汉中城固失守情形。酌拟清查叛产。兴办营田。并举所知各员。请饬调任使各摺片。所奏各路贼匪纷窜情形。尚为明晰。汉南一带州县派团防剿等情。与多隆阿、张集馨、叠次所奏大致相同。即著刘蓉速由广元进发。到甯羌后。筹定一切进止机宜。速行具奏所。拟唐友耕等军。与李云麟会赴西乡。以图洋县。为东路之师。江忠浚楚省到来。会同何胜必、萧庆高、朱桂秋各军。由青石关径捣汉中。为南路之师。而该抚催调唐星照、曾传道两军。率由甯羌规取裦沔。自西路进。仍符原议三路进兵之策。均著照拟迅速办理。惟进兵须至三月。则此两月未能进兵之前。仍当督饬各军稳守。养成精锐。及时而动。本日亦经寄谕骆秉章速饬唐友耕等各军到防。与刘蓉熟筹相机进取。恽世临严催唐星照赶紧募军赴陕。唐友耕等军尚未募齐。骤难出境会师。李云麟未可孤军深入。著即暂驻石泉茶镇。扼贼窜路。一俟诸军取齐。即当约期并进。李云麟与刘蓉相距较远。所有东路军情。即准暂由李云麟单衔奏报。其酌拟陕省清查叛产筹办营田诸务。即著刘蓉按照所奏。与张集馨详悉妥筹。实力举办。杨宝臣业已简授河东道。河东盐务紧要。该抚请将该员发往陕西差委之处。著毋庸议。李宗沆、刘余庆二员。皆在陕西本籍。即著刘蓉传旨饬令会同地方官。将清查叛产筹办营田各事宜。妥为兴办。黄辅辰一员。著即存记以备＜??闲＞任。该员现在成都。著刘蓉即调至军营。以资臂指。其陕安道何丙勋、升用知府张黻华二员。既据该抚奏称、均为可用之才。著即饬令何丙勋督同张黻华驰赴兴商一带。将厘捐两项妥为筹办。随时拨解李云麟所部陇军澄汉等营月饷之需。李云麟于一切进止。仍应与刘蓉熟商。实力办理。毋稍贻误。将此由六百里各谕令知之。　　

○又谕、刘蓉奏、遵旨筹办。并酌定援军饷额。分任责成。以符三省会剿原议一摺。汉南军务。叠经谕令秦楚蜀三省妥筹会剿。所需军饷。自应由三省分筹。据刘蓉奏称、前经详定川省所派四军。由川拨饷。李云麟所部各军。即由鄂省接济。汉南一军。由陕省供支。官文等于李云麟健毅六营。梁作楫凯字五营。月需饷银。均属竭力筹济。川军新挫之后。亦经刘蓉函商骆秉章。就四军月饷之数。裁汰募补。以资整顿。骆秉章允将援陕诸军月饷八万有奇。按时拨解。是川鄂诸军。均系自裹行粮。惟李桓所募之义胜军月饷。虚悬罔著。梁作楫所部凯字五营。既经鄂省调回。则义胜军月饷。即应仍由鄂省筹济饷需。以符定议。至李云麟新募之陇军各营。及澄汉水师口粮军火。鄂省力难兼顾。现已由刘蓉饬令道员何丙勋等。于兴商一带办理厘捐。随时拨解。刘蓉现在进扎甯羌。力图进克兴汉之策。所募亲兵。及添设牌炮营头。以为破贼之用。所调副将唐星照由湘募四五千名。亦于腊底春初。可以到营。所需军火口粮。尤应宽为筹备。以资饱腾。方不至有停兵待饷之虞。著官文、骆秉章、严树森、各按所定月饷六万八万之数。随时拨济。毋使稍形缺乏。并著张集馨督率藩司迅速筹款。每月拨银二万两。解赴刘蓉军营。毋稍延玩。前谕张集馨以陕省叛绝各产。招民认垦。不如兴办屯田。兹据刘蓉所奏各情。与前谕旨正相符合。刘蓉所保之李宗沆、刘余庆二员。已谕令刘蓉传知该员等专司襄办。著张集馨即拣派司道得力大员。总司其事。会同确实查明。分别村庄亩数。酌定章程。与刘蓉会商详悉妥筹。实力举办。刘蓉遵查汉中城固失守殉难各员。业经降旨均照所请分别惩恤。惟其中卢又熊一员。开城出走。纵勇肆掠。情尤可恶。汉中失陷之后。卢又熊行至汉岸。无船可渡。其党四散。该员亦不知实在下落。谅必潜逃各处。著官文、骆秉章、严树森、张集馨、于湖北四川陕西各省。一体严拏务获。就地正法。以为炯戒。刘蓉现已进扎甯羌。筹画进兵。将来川省援军。分西南两路进剿。则东路更形吃重。鄂省前将派驻兴安之梁作楫所部调回。以防豫捻。现在张总愚股匪。离鄂较远。即著官文、严树森、于该省各营抽调一军。仍驻兴安。以防贼窜回鄂之路。并与李云麟之军联络策应。防剿兼施。其与豫省毗连沿边各处。仍须严密布置。毋稍疏虞。骆秉章于陕南军务。素能竭力兼顾。并著速饬唐文耕、唐大有等军。迅即到防。与李云麟所部会合进取西乡一路。以图洋县。与刘蓉进规裦沔之师。相为策应。迅奏肤公。将此由六百里谕知官文、骆秉章、严树森、并传谕张集馨知之。　　

○又谕、刘蓉奏、前经奉调之湖南在籍总兵唐星照、因奉母未克来营。请旨饬催等语。现在汉南军务吃紧。正当移孝作忠。以济时艰。该总兵务宜力图报称。著恽世临迅催唐星照招募成军。兼程驰赴刘蓉军营。以备调遣。毋许再有推委。将此由五百里谕令知之。　　

○又谕、毛鸿宾、郭嵩焘奏、各属土客构祸日深。现在办理情形。沥陈广东隐患。筹修炮台各摺片。肇庆各属土客仇杀日深。又有土匪李四各股搀杂其中。阳江蒋朝刚一军。阳春候勉忠一军。兵力单薄。仅能自守。卓兴所部。现可起程前赴阳春。相机布置。并委知府史朴等调处肇庆土民事宜。开平恩平客民。就便察看大湖山曹冲等处。随地安插。即著照毛鸿宾、郭嵩焘所拟。督饬派出各员弁。酌度情形。或痛加剿洗而使之知畏。或加意拊循而使之知感。分别妥为办理。该督抚惟有持平酌核。分良莠不分土客。劝惩一秉大公。庶衅端日弭。两造渐可相安。广东隐患日积。盗风四起。州县自顾考成。大率讳盗为窃。改重为轻。以致伏莽倍甚从前。各属降匪。及各路裁汰遣回之勇丁。日聚日多。金陵苏杭逆党。亦多有逃回者。肇庆土容游荡无归。肆行劫掠。祸患所伏。诚不可不豫为之防。该督抚筹办情形。均中窾要。除暴安良诸要务。首在州县得人。则地方方能渐臻安谧。毛鸿宾、郭嵩焘、务当慎选贤能牧令。择人而任。为斯民培养元气。以杜乱萌而除民害。方为妥善。所筹择要修筑炮台。请将虎门残废炮台基石。移修内河炮台之处。著即照毛鸿宾等所拟。妥为办理。其省河西炮台等处。及东西岸内港各炮台。是否均属扼要。应行存留。并著分别查勘酌办。将此由六百里谕令知之。　　

○又谕、贾洪诏奏、现办滇省军务情形。务筹饷需。并部选分发人员。请以到营日期。作为到省。暨请调员差委各摺片。滇省粮饷。全赖四川筹济。现在陕南军务未平。势难分拨。并昭东二属。亦有回党分布。贾洪诏与骆秉章会商。先行拣员更换昭通镇府。与民团联络防守。俟川省能接济兵饷。即亲赴昭通督办。所筹向系实在情形。惟东昭与川省毗连。为入滇紧要门户。现已有回党窥伺。尤应加意严防。贾洪诏现因兵力不敷。暂驻川省。即著与骆秉章会筹。遴派得力之员。迅赴昭通。筹办防剿。仍著贾洪诏随时详察。如所委镇府各员到任后。兵民联络。足资防守。此后或可乘机进取。仍须大员前往督办。贾洪诏惟当审度时势。熟筹进止。毋得稍存畏葸之见。迁延岁月。坐失机宜。所称东川营参将杨盛宗办事勇往。其父杨玉衡深识机宜。并临安之梁士美、田仲兴等、不肯附回。业经该抚密劄奖励。即著贾洪诏饬令杨盛宗等、与临安十一土司。激励兵练。互为声援。滇省需饷孔亟。贾洪诏饬萧浚兰将未用实官照。委员劝办减成收捐。并令张兆辰将未变铅斤。派员领赴川湖销售各节。均著照所议办理。萧浚兰简授滇藩。时逾三年。延不赴任。前经吏部奏参降旨革职。兹据贾洪诏奏称、系因滇省回踞。未能前进。请将该员与林鸿年留营襄办。均照所请留营差委。至部选路南州知州文鸿盛、前经部议。以到任逾限革职。贾洪诏现委该员署大关厅同知。与定例不符。著另行遴员接署。文鸿盛如才尚可用。即准其暂行留营。一并差委。以观后效。其所陈滇中现为回踞。该员等未敢轻入。尚存自爱之见。与寻常规避有异。亦系实情。嗣后该省部选分发各员。即著照贾洪诏所请。以到该抚行营之日。作为到滇日期。萧浚兰、文鸿盛二员。现准留营。如能奋勉从事。著有劳绩。仍可奏请录用也。另片奏、差委需员。请调尹善廷等赴营。业经降旨照准。惟尹善廷一员。前在皖省军营。办理苗逆事宜。诸多未善。该员到营后。著贾洪诏随时察看。如不得力。即行奏明撤回。本日复据御史张澐卿奏、访闻总兵马如龙、于回众之中。实属稍知大义。现有大举规复迤西之议。请饬川省选派劲旅。交劳崇光督率相机进取。以壮声援等语。马如龙与杜逆构衅。是否激于义愤。抑系专欲遂其吞并之谋。殊属未可深恃。著骆秉章、劳崇光、贾洪诏、确切查明。如马如龙诚心效顺。或可用为前驱之处。惟在该督抚等妥商会办。张澐卿原摺。著钞给阅看。将此由六百里各谕令知之。　　

○以克复福建彰化县城。赏守备郑荣等花翎。举人蔡鸿猷等五品衔蓝翎。余加衔升叙有差。　　

○以陕西石泉茶镇堵剿出力。予守备萧禄等升叙。　　

○以陕西汉中城固两城被贼窜陷。革副将卢又熊、徐邦导、游击王其发、杨发祥、都司白凤鸣、穆怀德、守备颜作栋、张宜华、千总胡尚瀛、童正国、训导鲁炳垲职。与已革知州袁昌鹏均逮问。代理城固县知县张开鉴革职留营。子阵亡护总兵官游击陈天柱祭葬世职如总兵官例。　　

○予浙江杭州等处阵亡副将扈照乾等祭葬世职加等。　　

○予浙江余姚殉难在籍员外郎谢敬祭葬世职如道员例。　　

○缓徵浙江余姚、上虞、新昌、嵊、四县被扰被旱地方下忙钱粮暨石堰场应徵灶课。　　

○丁酉。孝庄文皇后忌辰。遣官祭昭西陵。　　

○谕议政王军机大臣等、阎敬铭奏、查办逆产。迁移灾民情形。请将沿河州县管辖地方。仍循旧制一摺。邹县白莲池逆产。经该抚派员查出一百五十三顷七十余亩。堂邑之甘官屯刘贯庄附近逆产二十六顷八十余亩。又堂邑莘冠馆朝各县逆产六十二顷十亩零。房屋九百九十五闲。观城县逆产十亩。临清州逆产三顷九亩零。据该抚声称、曹单等处强悍贫民。未便移诸兖州荒乱之地等语。所奏不为无见。其黄河以南。东。阿平阴等处。及河北灾民。均因安土重迁。不愿分投迁徙。自系实在情形。著即照所议停止。其邹曲泗滕费五县。未经认领荒田三百三十二顷余亩。著即照该抚所议。以一年为限。如果系逃亡之户。地有原主。于限内回籍认领者。即仍给予耕种。逾限未领。然后入官。惟地方胥吏。于清查叛绝各产时。则侵吞入己。于逃户归籍认领原产时。则多方需索。或虚捏逃户姓名。倩人代领。据为利薮。或地方奸民。任意侵冒。各复情弊。皆所不免。阎敬铭务当严督各该地方官认真经理。不得任听书吏奸民。丛滋弊窦。致令利归中饱。其沂郡所属土匪。及淄川土匪叛产。亦著阎敬铭实力清查。毋任隐漏。前据光禄寺少卿郑锡瀛奏、请查明无主荒地。屯田养兵。并清查叛产。办理屯田各摺片。当经谕令各该省督抚酌量办理。昨据刘蓉奏称、陕省逆回叛产。不下数百万亩。拟于清查后筹办营田。以资军饷。并将叛产绝产分别详查。妥筹举办等语。现在东省白莲池及堂邑等处叛产。并兖郡荒田绝产。是否可以办理屯田之处。著该抚因地制宜。熟筹妥办。总期于国计民生。两有裨益。至僧格林沁所奏黄河南北各州县所辖地方。请以河为分界之处。既据阎敬铭查明事多窒碍。著即仍循旧制。以归简易。该抚仍当督饬沿河各州县。于隔河所辖地方。随时巡查抚绥。毋稍疏忽。将此由六百里谕令知之。　　

○又谕、雷正绾等奏、官军攻克党原等贼巢。立解镇原城围。并陶茂林现已到汧。亟筹进剿各摺片。熙麟奏、遵查甘省近日军情摺。雷正绾之军。攻克王村花所镇贼巢后。泾境已无贼踪。而镇原境内之党原北原。地当冲要。为贼所踞。经雷正绾亲督各军进剿。直薄贼垒。诱贼离巢。总兵成禄、魏添应等、伏兵齐起。奋力剿击。当将两原贼巢埽荡。进扎镇原附城一带摉剿。立解城围。余贼败向平凉遁去。雷正绾以乘此声威。自应直进平凉。而陕之汧陇甘之灵崇等处。贼巢联络不惟泾州空虚。即庆阳亦无屏蔽。且恐贼得回窜邠长。绕至官军后路。必得陶茂林一军。速由凤翔前进。会同剿除秦陇两省毗境贼氛。方可合力以图进取。与熙麟所奏、请饬多隆阿、迅催陶茂林等所部、与雷正绾合筹进剿之意正同。陶茂林现在已将凤回收抚。带领各营到汧进剿。即著雷正绾督率各军。速与陶茂林前后夹击。将汧陇及灵台崇信之贼。痛加剿洗。以清后路。该提督等即当合兵一路。直取平凉。以成破竹之势。甯灵相距。道路虽较辽远。第使官兵迅克平凉。由盐固转战而前。自足以褫奸回之魄。各地方望援孔亟。亦必闻声响应。逆回马化漋分股攻扑中卫地方。系与兰州等处接壤。熙麟务须饬令甘省文武。多派兵勇。严扼中卫。并激励各属官民。悉力备御。严防奸宄窥觎。保全河西三郡。毋致为贼所乘。致剿办更形棘手。张集馨于白集原遗粮。拨出二万石解泾。接济军食。此时自已运到。甘省民力雕残。饷云万难筹画。陕省自潼关。以至长武。东西大路业已肃清。商贾定渐复业。其未遭兵燹各属。亦应尚有积粮。雷正绾等军进剿正当吃紧。庆阳亦缺乏堪虞。仍著张集馨竭力妥筹。源源接济。凤翔回民。虽经陶茂林收抚。其善后事宜。并著张集馨督饬该地方官妥慎筹办。务令各回民革面洗心。各安生业。毋致再生事端。前所调派晋省拨赴定边一军。嗣由山东改拨单县所扎楚勇一千名。即由东省取道汴省。径赴潼关。此时当可到防。讷钦所带直隶一军。亦将可到归绥以图进取。雷正绾务当乘此迅速合军。鼓勇直前。以拯陇急而纾西顾。熙麟密摺一件。另封原禀二件。均留中备览。将此由六百里谕知熙麟、雷正绾、并传谕张集馨知之。　　

○又谕、熙麟奏、直隶山西调派来甘兵勇。请由各该省自行筹给粮饷军火等语。甘省地瘠民贫。自军兴以来。悉索敝赋。库款一空。若各省援军云集。粮饷军火。各该省不自宽为筹备。必至停兵待饷。贻误事机。直隶讷钦一军。业已起程。由归朔一路进发。并经叠谕刘长佑、沈桂芬、将该营粮饷军火。源源接济。不得有误师行。惟此军行抵归绥一带后。自应侦探贼情。进趋甯夏。力筹会剿。届时此军去直愈远。千里运粮。尤恐缓不济急。著沈桂芬于讷钦一军。懔遵前旨。将粮饷军火。随时解运。刘长佑亦当于讷钦之军。竭力筹济。如以道路辽远。即由山西转拨。以期迅速。至山东所拨刘汉秀一军。径赴陕省定边。原系换替晋省应拨援甘之勇。山东去甘愈远。输挽尤属不易。此军粮饷军火。著一并责成沈桂芬源源接济。随时委解。本日刘长佑奏保直隶剿匪出力各员单内。除业将遮克敦布原保人员未经注明劳绩者扣除毋庸给奖外。其余所请。亦均未免失之过优。此次姑准所请。嗣后该督于应办事宜。务须核实办理。将此由六百里各谕令知之。　　

○命礼部右侍郎吴存义提督浙江学政。　　

○以直隶官军捦斩首逆张玉怀等出力。赏道员刘策先、守备常开运、巴图鲁名号。参将汤继扬、知州刘秉琳等花翎。委参领戴绷阿等蓝翎。余加衔升叙开复有差。　　

○予直隶永年肥乡等处阵亡员弁参领噶拉炳阿等暨绅民妇女五千九百一员名口分别旌恤如例。　　

○蠲免山东邹滕费三县。暨屯坐各卫被扰地方新旧钱漕。并缓徵滕县同治三年上忙钱粮。　　

○戊戌。谕议政王军机大臣等、阿克敦布等奏、遵奉谕旨。派佐领伊什贡布等、前往绥远归化二城侦探。并派佐领额勒洪额等在大境门轮流稽查。现在甯夏及黄河两岸回匪盘踞。并无北窜声息。绥远等处回民。均各安业。沿河口岸。及毗连甘省之蒙古地方。早已设防。复安设坐探。派兵分扎。又派佐领伊勒当阿等、赴绥远归化二城接探。并张家口稽查保甲。察哈尔训练兵丁各等情。蒙古地方设防。土著回民。现虽安静。仍应严防外匪潜来句结。著阿克敦布、廉至、督饬派出之佐领等、认真侦探。随时驰报。不得有名无实。张家口稽查保甲。察哈尔训练官兵。仍须实力奉行。毋稍疏懈。并随时知照绥远归化两城。彼此联络声势。以固边防。蒙古民人。素性嗜利。恐甯夏逆回。设计与之句通。该将军等务须剀切晓谕蒙古民人。勿贪该逆回之利。致为所愚。其毗连甘省之蒙古地方。据称早已设兵防堵。恐不可恃。切须加意侦探。德勒克多尔济等前奏、遵旨设探逻察。挑派官兵策应。俟讷钦之师驰抵甯夏。即将所调两盟蒙古官兵一千名。作为前队。相机继进。务当懔遵前旨。认真操防巡察。不得以有讷钦援师可恃。遂于本境防军。稍形松懈。将此由四百里各谕令知之。　　

○以内阁学士殷兆镛署礼部右侍郎。　　

○以工部尚书李棠阶、都察院左都御史全庆、充经筵讲官。　　

○上以岁暮裕祭太庙。自是日始斋戒三日。　　

○己亥。谕内阁、本日据仓场衙门并查仓御史瑞亨奏、请将放米逾限之仓监督德赓、张茂昭、交部照例议处等语、赓赓、张茂昭、著与放米逾限之禄米、南新、旧太、北新、富新、各仓监督。一并先行交部议处。其余放米未完五仓。均著勒限于年内一律赶放全完。毋再玩泄。至嗣后分旗按限递放。及应如何责成各该员自行关领。或仿照甲米章程。汇总由该佐领亲身关领之处。著八旗都统会同妥议具奏。　　

○又谕、前因前任御史孟传金奏参冀州知州丁学易、及署知州裴姓、有纵役讳盗。性耽安逸。以致民团破败各款。当经谕令直隶总督查明具奏。兹据刘长佑奏、丁学易在任一年。平日官声尚好。惟上年七八月闲。因患目疾。未能与绅董接见。面商团务。致招物议。丁学易请假调治。代理州事裴福德联络绅团。拏获土匪。尚属认真。迨十一月闲贼偪冀州。裴福德督团接仗。力保危城。实无性耽安逸及纵役讳盗情事各等语。前任冀州知州丁学易、因目病微恙。辄将团练要务。延阁不办。实属未惬舆情。该员前经崇厚奏请勒令休致。因其被参有案。降旨先行革职审办。现既查明尚无实在劣迹。著免其提审。仍勒令休致。代理州事裴福德被参各情。既无其事。即著无庸置议。　　

○又谕、僧格林沁等奏、查验颍亳等处圩寨。捦斩苗党捻首多名。皖北渐就肃清一摺。僧格林沁一军。自歼除苗逆。蒙城解围后。派令恒龄等带队分往颍亳等处。清理圩寨。先后拏获匪犯冉广诗、王际组、王应豆、并通苗之练总王金奎、朱鑫即朱品三、方金镛、吴琪树、吴正谊、并其妻刘氏、一律骈诛、复攻毁姚得洸围寨。将该犯捦斩。摉拏著名捻首葛大牛、侯豹儿、与邹焕林一并正法。其苗逆之妻徐氏、逆子连生、及苗希年等、从逆叛党。概行诛戮。皖北一带现就肃清。洵足以快人心而申天讨。所有各该处善后事宜。即著该地方官认真讲求。妥为办理。　　

○又谕、前因李巨忠所部勇队。与陈国瑞所部。在下蔡寿州互斗。致提督朱元兴、杜宜魁被戕。曾经谕令僧格林沁秉公查办。兹据僧格林沁等奏称、查明启衅原委。分别惩办。并将投诚苗党定拟等语。苗沛霖族侄苗金开被捦后。经陈国瑞带赴寿州等处。收复城关。并劝令踞守寿州之李万春、踞守正阳关之朱万漋投诚。原可贷其一死。及因提督朱元兴等四五人未戴官帽。欲进寿城辄行互斗。将该提督等杀毙。业经僧格林沁将苗金开、及李万春、朱万漋、一并正法。实属罪有应得。至降众邵徵详虽经随同官军收复城关。劝令苗党归正。惟以二品职官。甘为苗逆主使。究属不顾廉耻。张士端因献出怀远县城。曾经赏给游击虚衔。乃投诚后。复任令苗党苏会云逃走。其为有意疏纵。已可概见。花翎副将邵徵详、游击衔张士端、均著即行革职。发往黑龙江交该将军严加管束。方长华前曾保至五品花翎。被苗逆偪胁。派守颍上县城。闻苗党被官军击败。旋即捦斩苗党多人。献出县城。尚属情有可原。著革职免其置议。副将康锦文带领苗金开收复寿州。于该犯等滋事之时。不能弹压。致有杀害职官之事。亦难辞咎。康锦文著即行革职。仍留吴棠军营差遣。以观后效。　　

○又谕唐训方奏、参劾劣员。以肃吏治一摺。代理颍上县知县侯补府经历张祖溶、贪庸不职。难期造就。如县用候补县丞徐璜、居心刻薄。候选县丞吴仁荣、品行卑污。均著革职。捐升道员候补知府赵季辅、前署州任内。经徵地漕等银。短交银七千余两。迄今数载。尚未清交。实属任意抗延。赵季辅著先行革职。饬令藩司勒限两个月。将该员交代核算清楚。如有亏那情事。即著从严参办。以重库款。　　

○谕议政王军机大臣等、僧格林沁等奏、查验颍亳等处圩寨。捦获捻首苗党多名。皖北渐就肃清。张之万奏、西路击贼获胜。商令苏克金移营夹击。并诱捦捻首正法。进围鲍寨各摺片。颍亳等处圩寨。经僧格林沁派恒龄等前往查验。并攻毁姚得洸贼围。捦获著名捻首葛大牛、候豹儿、并拏获苗党王金奎等犯正法。所办均属妥协。皖北一带。渐就肃清。现在有无匪党藏匿。僧格林沁仍饬各路实力摉捕。以期一律廓清。不留遗孽。所有发往黑龙江之邵徵详、张士端、著僧格林沁交地方官即行起解。苏克金一军。经该大臣派令带领马队。赴豫驻扎鲁山。据张之万奏、恐贼匪东窜。商令该副都统移扎南召左近。以利抄击。据苏克金覆称、该逆盘踞山中。难期蒇事。现饬南召县并添派官兵侦探。该副都统整队以待。一有确信。即便进兵等语。著僧格林沁檄令苏克金择要扼扎。如该匪出窜。即会同豫军实力夹击。毋稍观望。张曜现扎板山坪。若马队由张曜营垒之南前进。马步相辅面行。先破白土冈。进偪李清店。可以制其要害。著张之万飞檄色尔固善等取道南召镇平。与张曜会合。饬吴再升、葛承霖、分股扼扎。诱贼出险。与苏克金马队痛歼丑类。以靖地方。知府刘成忠、参将王文行等军。计捦捻首黄梅寒、鲍憬潮二名正法。并将悍党三四百名追捕斩戮。所办甚妥。现在余逆尚踞鲍寨。著毛昶熙督饬各营力图攻拔。即乘胜进剿谈家围。以期节节埽荡。此次攻破余寨。捦斩黄鲍二逆出力各员。著张之万等先行存记。俟汝郡肃清。汇案保奖。张之万另片奏、副将黄贵诚、由信阳带兵追贼至吴家店。因口粮缺乏。未能前进。请将该副将摘顶等语。黄贵诚追贼未能向前。实属不知缓急。著摘去顶带。以示薄惩。已谕知官文等派兵会合夹击。著张之万仍责令黄贵诚实力追剿。不准稍存畛域之见。将此由六百里各谕令知之。　　

○又谕、僧格林沁等奏、蒙亳一带贼氛甫灭。请于适中之地。增设文武。酌添防兵。以资控制等语。安徽蒙亳。东西相距二百余里。河南永城县。与安徽颍州府。亦南北相距二百里左右。数年以来。苗捻构乱。经官军剿洗后。元凶授首。裹胁逃散。其闲平原旷野。地广人稀。加以素习强悍。寇盗易滋。雉河集为蒙亳永宿颍适中之地。相距均在百里以外。该大臣拟请添设重镇。或酌设州县各官。以资治理。所筹甚中窾要。著曾国藩、乔松年、审度时势。酌量情形。遴选职分较大武员。统带数营。驻扎该处。以资弹压。庶可清理伏莽。永消反侧。其办理善后各事宜。尤属刻不容缓。应如何酌设州县各缺以专责成之处。并著详细筹商。妥议章程具奏。唐训方现已以藩司降补。所有前存临淮之钦差大臣关防一颗。著乔松年于到任后。派员亲赍赴京恭缴。以昭慎重。将此各谕令知之。
  </div>
  <div class="pagination">
   <a href="清实录同治朝实录_page141.html">
    上一页
   </a>
   <span>
    ...
   </span>
   <a href="清实录同治朝实录_page137.html">
    137
   </a>
   <a href="清实录同治朝实录_page138.html">
    138
   </a>
   <a href="清实录同治朝实录_page139.html">
    139
   </a>
   <a href="清实录同治朝实录_page140.html">
    140
   </a>
   <a href="清实录同治朝实录_page141.html">
    141
   </a>
   <span class="current-page">
    142
   </span>
   <a href="清实录同治朝实录_page143.html">
    143
   </a>
   <a href="清实录同治朝实录_page144.html">
    144
   </a>
   <a href="清实录同治朝实录_page145.html">
    145
   </a>
   <a href="清实录同治朝实录_page146.html">
    146
   </a>
   <a href="清实录同治朝实录_page147.html">
    147
   </a>
   <span>
    ...
   </span>
   <a href="清实录同治朝实录_page143.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
