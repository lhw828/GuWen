<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 421 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 421 页/共 848 页
  </h1>
  <div class="content">
   ○丁卯。上诣绮春园问皇太后安。　　

○孝慎皇后梓宫前月祭。遣官行礼。　　

○谕内阁、富俊奏、秋审招册斩罪情实人犯。情轻法重一摺。据称河南省秋审册内。李喜行窃拒伤事主身死一案。该犯行窃刘全贞镰刀。并未用强。刘全真瞥见追捕。该犯弃赃逃走。经刘全真追及。将该犯揪住。用拳叠殴。该犯负痛情急。用头向撞。适伤刘全真脐肚倒地。移时殒命。在该犯冀图挣脱。初无致死事主之心。可否改为缓决等语。秋谳大典。大学士九卿会审。原期详慎研求。折衷至当。轻重各得其平。李喜一犯。既因行窃起衅。及事主追捕。复因该犯撞伤殒命。刑部为执法衙门。例有明条。自应照例定拟。该部拟照窃盗弃赃逃走。被事主追逐拒捕。因而杀人者斩例。拟斩监候。秋后处决。援引定例。实与案情符合。如可宽其一线。朕临时自有权衡。所有李喜一犯。仍著照刑部原议办理。富俊所奏。著毋庸议。　　

○四川总督鄂山覆奏、遵旨详查杨芳于四月二十八日。统领汉屯官兵前赴峨边。因夷匪藏匿深山腰峒。督令兵勇设法攻破。并节次拏获首逆桑树格等数名。迨移师十二地。夷人率众乞降。杨芳详加开导。所有倡乱夷匪十余名。先行设法羁縻。令其运粮修路。以为招服曲曲鸟等支夷之计。嗣杨芳戡定曲曲鸟后。随时倡乱各夷匪骈诛。至曲曲鸟石圈子等处夷匪。杨芳督兵进攻。歼杀甚多。该夷众始行乞降。杨芳密查滋事夷匪一百二十余人。招抚后将该夷匪等传至大坪军营正法。其间阻雨阻水。造桥修路。不无少延时日。实非有意濡滞。前后奏报。亦无不实情弊。现在带兵由新建桥前赴越巂之猓猓沟、查办滋事各案。并摉捕大树堡一带逸匪。遵即饬催该提督速筹竣事。至吴杰所奏、除汉奸、清地界、改官制数条。诚为善后要务。统俟筹办善后章程。再行参酌议奏。又杨芳所保各员。查原任彭水县巡检朱维垣、本非四川省官员。既□□二免□宁县知县魏煜等劳绩。较之此次派委供办粮饷。清查夷地户口各员。辛勤究有未逮。容将文武各员。详加确查。再行核实具奏。报闻。　　

○礼部议准、河南巡抚杨国桢疏报、采访舞阳县贞节妇女袁氏等四十一口。请建总坊旌表。从之。　　

○免调赴福建台湾中途撤回贵州兵应缴赏装银。官弁原领俸赏行装、及兵丁借项。分年扣缴。　　

○给贵州都江、下江、古州、独山、四厅州被。水衙署兵民房屋修费。加赈都江、古州、两厅灾民一月。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。九月。戊辰朔。礼部议准、贵州巡抚嵩溥疏报、采访铜仁县贞节妇女万杨氏等六口。请建总坊旌表。从之。　　

○己巳。以奉移孝慎皇后梓宫于田村。行启奠礼。上至观德殿奠酒。　　

○还宫。　　

○申刻、复至观德殿奠酒。　　

○谕军机大臣等、张井奏、洪湖涨水见消。堰盱石工平稳。黄河两岸各工。镶修稳固。并筹办各事宜一摺。据称外南厅御黄坝内外塘河。因伏秋汛内。灌放重运漕艘、及铜铅船只。彼时黄水盛涨。挟沙甚重。受淤一丈余尺。回空恐有浅滞。即于船只过竣。将临清临黄两坝堵合。开放涵洞。洩乾塘水。核实估挑。派员趱办。勒限月内完工。如果黄水再消。湖水尚大。即可启坝通漕等语。本年回空军船。时日已迫。现在衔尾南下。一经抵坝。必须连樯放渡。方可无误遄行。黄水自秋分后。业已递消。顺黄坝志桩。现存三丈六尺三寸。瞬届霜降安澜。势必日益消落。所有估挑塘河处所。此时自已赶办完竣。回空军船到彼。谅无阻滞。著麟庆体察情形。如果清高于黄。即当启坝放行。不特军船得以迅速归次。河身淤垫日高。藉此清水畅出。挟溜攻沙。正可刷深通畅。该署河督总当通盘筹画。务使河漕两利。如能启坝。最为善策。近年例塘灌运。祇一时权宜之计。究非正办。断不可年复一年。因循迁就。致失事机也。又据另摺奏称、运河厅宿汛西岸。未估长堤坡脚。间有民人偷种菜蔬之处。实属有干例禁。现将失于防范之该汛把总蒋永、协防刘鹤年、撤任查办等语。沿河堤堰。最关紧要。即未估坡脚。亦岂容偷种菜蔬。若不严行禁止。设止章程。随时防范。小民趋利若骛。恐禁止于一时。日后又复偷种。渐次开垦。或至沿及堤身。于防殊有关系。著麟庆详查明确。妥议章程具奏。又据另片奏、苇荡两营。十一年所采柴束。比较定额。互有增减等语。苇荡左右两营。每年估采柴束。本有定额。据称十一年分左营荡地润泽。所采增多。右营地高滩老。历被旱伤。竟至短绌。芦苇为工程必需之物。麟庆到任后、务须核实照额收足。不准受人欺蔽。该署河督身膺重寄。莅任伊始。一切无所用其回护。总当随事随时。留心查访。破除情面。杜绝弊端。务令河湖顺轨。永庆安澜。方为不负委任。勉之慎之。将此谕令知之。　　

○以大理寺少卿张岳崧、为詹事府詹事。　　

○旌表守正捐躯甘肃岷州民妇苏许氏女代花子。　　

○礼部议准、安徽巡抚邓廷桢疏报、采访含山县孝子汪洪庆等六名。贞节妇女蒋罗氏等八百五十口。山东巡抚钟祥疏报、邹平县李田氏等二百七十六口。河南巡抚杨国桢疏报、浚县王周氏等二百五十五口。各请建总坊旌表。从之。　　

○庚午。孝慎皇后梓宫奉移田村。上至观德殿奠酒目送。　　

○幸圆明园。　　

○遣官祭都城隍之神。　　

○谕内阁、贵庆奏、湖北三帮军船少米。请在天津道库借银买补一摺。本年易州等处陵米。经仓场衙门派拨湖北三帮前往兑卸。该帮军船三十九只。共少米一千二百石零。经接办千总蓝名著查出。自应借款购补。著照所请、准其在天津道剥价款内、动银三千九百两。发交帮弁督丁迅速购买足数交卸。除蓝名著甫经任事。应免置议外。其玩误之湖北粮道李源、湖北总运安陆府同知德芳、俱著先行交部分别严加议处。并著该漕督提集旗丁等、严审有无盗蚀情弊。定拟具奏。所借银两。仍著落该道李源、该同知德芳、及已故千总卢朝用家属。照数分赔归款。傥延玩不交。即严参惩办。如回空军艘。稍有阻滞。即将现任重运空运千总一并严办。寻奏、讯据旗丁供称、在次受兑。过淮签盘。均未短少。因沿途起剥。并被水挑晾。以致亏短过多。实无盗蚀情弊。至所借天津道库银两。如照原奏、著落粮道等赔交。转令短米各丁置身事外。恐将来恃为案据。亏缺更多。应令一律分赔。以昭平允。下部议。从之。　　

○辛未。谕内阁、前因户部捐纳房贴写蔡绳祖等、私办假照一案。特派大臣究出首从各犯。立置重典。各该司员等毫无觉察。漫不经心。降旨将革职各员永叙用。降调各员停其升转。本属咎所应得。姑念事隔数年。人数众多。此中不乏人材。若概予废弃。尚觉可惜。因令将降革各员开单呈览。除已故十二员。及德成额另案革职。唐方煦上年在湖南军营著有微劳、已开复原官尽先补用。均毋庸议外。奉天府府尹乌尔恭额、著加恩开复顶带。原任翰林院修撰朱昌颐、著加恩准其捐复主事。其革职之陆以烜等五员。降四级调用之呈麟一员。升三级调用之李韫英等三员。降二级调用之重谦等三十七员。降一级调用之恒景等十四员。国子监降一级调用之荣第等二员。降一级留任之瑞庆一员。俱著加恩准其捐复。补缺后并准其一体升转。此系朕格外从宽。特加旷典。该员等其各知感知惧。激发天良。勉图后效。无负朕澄叙官方、爱惜人才之至意。　　

○缓徵甘肃西宁县被雹村庄新旧额赋。　　

○壬申。上至田村孝慎皇后梓宫前奠酒。　　

○谕内阁、陶澍奏、遵旨审拟被劾游击、列款禀讦该管总兵一摺。此案江西南赣镇中营游击黄廷荣、因军政被劾。率行禀讦该管总兵张佑溪、演戏乘舆徒领操赏三款。经该督讯明、虽皆事出有因。惟于被劾降调之后。列款禀讦。此风断不可长。黄廷荣、著即革职。饬令回籍。南赣镇总兵张佑溪、前因黄廷荣办事迟钝。列入军政劾降。并非挟嫌妄揭。其被讦各款。亦俱逐一究讯明确。并无违例营私情币。张佑溪、著饬令回任。该部知道。　　

○又谕、陶澍奏、委员拏获立会设教要犯。现饬该员在江西省讯办等语。此案江西宜黄县谭坊地方。有土棍邹姓兄弟。宁都州横石地方。有萧都管与邹姓声气相通。朋比为奸。勾结肆扰。不法已极。兹据陶澍奏、委员全行弋获。自应就近讯办。周之琦现已陛见来京。著交桂良、程怀璟、亲提犯证。缉拏夥党。严讯聚匪横行确据。按律定拟具奏。毋稍不实不尽。致干咎戾。　　

○以工部左侍郎松筠、署户部右侍郎兼管钱法堂事务。　　

○江南寿春镇总兵官汤占先、因病解任。以山东沂州协副将果勒明阿、为寿春镇总兵官。　　

○癸酉。谕内阁、奕＜?土八买＞奏、请借俸银。修理伊父庄襄亲王绵课坟荣。绵课前于道光二年借支俸银十万两。尚有未完银二万两。又道光八年罚赔工程银十万两。尚有未完银四万五千两。奕＜?土八买＞于应扣应缴之项。均未完款。兹复率请借支亲王俸银十万两。著不准行。　　

○甲戌。上诣绮春园问皇太后安。　　

○谕内阁、此次病痊补行大考詹事府少詹事史评、著附入二等。仍以少詹事候补。　　

○又谕、前据程祖洛奏、台湾水陆各营所出游击都司备弁各缺。分别遴员开单请补。当交兵部议奏。兹据兵部查明、分别准驳。开单呈览。系属照例办理。惟台湾甫经戡定。水陆营伍。亟资整顿。该督于熟悉风土各员中、择其曾经著绩。及人地实在相需者。酌量奏补。自应稍宽成例。俾之任用得人。所有升补拔补各员弁。均著准其陆续送部引见。澎湖协水师副将员缺。著该督内渡后另行拣补。其军营出力、未经升用各员弁。革准其将内地各营、截至该督回省日止。所出各缺。无应补何项人员。尽归军营出力将弁递行奏请升拔。不积各营往次。此系因台湾地方紧要。营务久形废弛。训练需人。该督所请升拔各员弁。多系军营出力之员。是以格外加恩。概准升补。他省不得援以为例。该督务当严饬该镇、督率将弁认真操练。一洗从前废弛积习。俾水陆兵丁。悉成劲旅。用副朕策励戎行、绥靖海疆至意。　　

○又谕、吴邦庆奏、酌定估抛碎石章程一摺。碎石防护险工。经该河督奏准、四成办料。六成办石。兹请于每年霜降后、查明两岸各厅。应存碎石若干方。抛用若干方。开列工名段落。分别已成未成。造册咨部查核。其已抛未成工段。如往后仍须加抛。准俟抛成后随案声叙。著自本年为始。通饬各工实力遵行。至本年专案办石。据该河督奏、仅有三厅。而现在抛石则系七厅。除已用六千余方外。尚存九千余方。以石核价。计已节省银十万余两。可见碎石一项。如果核实办理。岁料自可归节省。惟此项工程。既可济急。更不宜轻费妄抛。傥非溜势实在险急。总以保堤守埽为正办。该河督务当严密稽查。递年酌减。以期用所当用。储备日宽。缓急有恃。以慎帑项而济要工。该部知道。　　

○拨山东闲款银四千七百三千两有奇。发商生息。备兖州、登州、曹州、三镇标修补营械。从巡抚钟祥请也。　　

○乙亥。谕内阁、杨芳奏、摉剿越巂生熟各夷。三厅县地方一律肃清。撤兵归伍一摺。四川夷匪滋事。清溪、峨边、及曲曲鸟、石圈子等处。叠经剿抚完竣。惟越巂厅属逃匿凶夷、及河外野夷、曾经出巢滋事。必应摉捕净尽。俾各知震慑。永消反侧之萌。经提督杨芳驰抵越巂。督饬将弁。摉获凶贼窝列等二十四名。正法枭示。其著名凶夷。多于河外野夷地方藏匿。该提督查明、野夷中巴姑阿路二支。凶顽最著。该夷巢山险路歧。为众夷出入门户。稔恶熟夷。藉为逋逃渊薮。勾串抢掠。窝藏分肥。当即移营渡河。遍传安分之吉施等十九支头目。先行安抚。巴姑阿路二支。畏罪后到。对众数其罪恶。众夷愿为向导。请兵剿洗。即派参将王玉林等、带兵进剿巴姑。杀贼三十七名。生捦贼目阿别等、及男妇大小多名。飞崖扑河。不计其数。摉出被掳汉民六名。夺获牛羊马匹。分赏出力弁兵。复派副将何占魁等、带兵分路夹击阿路一支。该夷奔窜老林。分投邀截。滚崖跌毙落河甚众。房屋粮畜。焚摉殆尽。杀贼五十余人。生捦男妇七十余人。摉出汉民妇稚十二名口。该头目咇却、曾经率同众百户自行投见。缚献凶夷。尚知畏罪。贷其一死。交土百户严加管束。吉施土百户等、自献凶夷十六名。内呣基则等父子二人、为黑吗溪滋事首犯。并送回汉人十七名。松光林什别一支。该头目患病。亦遣其妻等出巢迎见。极为畏惧。业将所献凶夷。分别正法。暂留兵丁一千五百名。分布弹压。其余汉土官兵。全行撤回归五。此次大加惩创。抚其驯服。诛其犷悍。各夷感慑恩威。不致复行滋事。所办甚好。杨芳、著加恩晋封为一等果勇侯。仍交部从优议叙。升任福建布政使花杰、率同委员。办理安插汉夷户口事宜。业经清查完毕。著加恩赏戴花翎。所有善后章程。著该督等详晰妥议具奏。　　

○丙子。遣官祭历代帝王庙。　　

○谕内阁、杨国桢奏、监禁犯女应否开释一摺。刘春女之父刘帼有、虽曾习教。并未从逆。例不缘坐。将来刘成章就获时。尚有刘崔氏可以质认。该女无须待质。自无庸久系囹圄。刘春女、著即行释放。　　

○丁丑。修浙江东西两塘坦水柴埽各工。从巡抚富呢扬阿请也。　　

○户部议准、广西巡抚祁＜?土贡＞疏报、天保县开垦水田九＜?土韦＞一伯。照例升科。从之。　　

○给江苏上元、江宁、句容、江浦、仪徵、丹徒、六县被水灾民一月口粮。　　

○戊寅。谕内阁、漕粮为天庾正供。节经降旨令有漕各省督抚、早兑早开。克期渡黄。不许延缓。乃本年漕船。迟至六月二十四日。始行全数渡黄。以致回空尾帮。迟至八月二十九日。始催过天津关。疲玩已极。现在节交霜降。水势渐消。著该漕督及沿途督抚严行催趱。昼夜衔尾前行。不准停泊。庶几以速补迟。及早归次。至来年办理新漕。必须迅速兑开。趁黄水未涨之前。赶早完渡。著有漕各省督抚、饬各粮道早兑早开。总令于四月初十日以前。全数趱至清江。克期抵坝。以便渡黄北上。毋许稍有延误。傥仍因循疲玩。漫不经心。致逾期限。必将误漕督抚严行惩处。决不宽贷。将此通谕知之。　　

○又谕、各部院寺衙门应用印钥。皆系笔帖式轮流请送。本年遗失印钥之案。已有四次。实属不成事体。总缘向来处分太轻。致多疏忽。非严定处分章程。不足以惩怠玩。著吏部将遗失印钥钥牌处分。发别从严定议具奏。寻奏、请嗣后将遗失印钥钥牌之员。议以降一级留任。不准抵销。遇有应行升转之缺。概行停其升转。三年无过。方准开复。纂入例册遵行。从之。　　

○以兵部右侍郎龚守正、知武举。工部尚书白镕、为武会试正考官。詹事府少詹事胡达源、为副考官。　　

○己卯。谕军机大臣等、有人陈奏、湖南匪犯曾之馥、及胞弟曾在林、住居湘潭县桃子冲地方。贩私窝盗。劫杀客商。府县案据累累。该犯积财既富。又善挟制官长。在省城窝顿流倡。勾致盐道幕友陈胡子即陈胡子、并邵四、稽文江、门丁傅石柱等、饮酒往来。该幕陈姓声名尤劣。平时常于所属勒荐徒党。擅作威福。该道胡鏻、被其诳惑。颠倒黑白。漫无觉察等语。案关私枭劣幕。朋比为奸。该道废法容奸。如果属实。大干法纪。著讷尔经额遴派明干道府大员。前往湖南。将曾之馥等按名严密查拏。毋稍漏洩风声。致令该犯等远扬。该督即提集人证。严讯确情。分别惩办。不许瞻徇。将此谕令知之。寻奏、讯明曾之馥贩私窝窃。曾在林勒索客商钱文。按律拟军。陈胡子即陈衔、平日安分。查无劣迹。邵四系长沙县幕友。与盐道家丁傅石柱宿倡属实。盐道胡鏻、尚无任听幕友颠倒黑白情事。惟不能禁戢枭匪。并失察家人宿倡。请交部议处。下部议。从之。　　

○礼部奏、十月初十日皇太后圣寿节应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○署正黄旗蒙古都统那彦宝、以年老休致。　　

○庚辰。上御洞明堂。勾到新疆云南贵州广西情实罪犯。停决新疆绞犯二人。云南斩犯六人。绞犯二人。贵州斩犯十八人。绞犯六人。广西斩犯七人。余七十二人予勾。　　

○辛巳。上诣绮春园问皇太后安。
  </div>
  <div class="pagination">
   <a href="清实录道光朝实录_page420.html">
    上一页
   </a>
   <span>
    ...
   </span>
   <a href="清实录道光朝实录_page416.html">
    416
   </a>
   <a href="清实录道光朝实录_page417.html">
    417
   </a>
   <a href="清实录道光朝实录_page418.html">
    418
   </a>
   <a href="清实录道光朝实录_page419.html">
    419
   </a>
   <a href="清实录道光朝实录_page420.html">
    420
   </a>
   <span class="current-page">
    421
   </span>
   <a href="清实录道光朝实录_page422.html">
    422
   </a>
   <a href="清实录道光朝实录_page423.html">
    423
   </a>
   <a href="清实录道光朝实录_page424.html">
    424
   </a>
   <a href="清实录道光朝实录_page425.html">
    425
   </a>
   <a href="清实录道光朝实录_page426.html">
    426
   </a>
   <span>
    ...
   </span>
   <a href="清实录道光朝实录_page422.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
