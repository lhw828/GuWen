<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 303 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 303 页/共 848 页
  </h1>
  <div class="content">
   ○福建布政使程含章因病解任。以服阕布政使魏元烺、为福建布政使。　　

○免云南铜厂民欠无著工本银。　　

○戊申。谕内阁、朕于三月十四日恭奉皇太后启銮。十八日祗谒西陵。礼成后。皇太后于二十一日回绮春园。朕于二十一日驻跸南苑。二十六日回圆明园。所有应行事宜。著各该衙门照例敬谨豫备。　　

○又谕、大阿哥、惠郡王、著于三月初五日住宿南苑行围。二十六日回圆明园。松筠、富僧德、著充总谙达。轮流随从大阿哥等住宿。其应随往之散秩大臣侍卫等。著各该处照例奏派。　　

○又谕、已革署福建福州府粮捕通判闽县知县候补知州张腾、因各任内亏短捐杂银两。闻欲参追。辄敢砌款禀揭。虽所控未至全诬。惟以属员肆行诬讦上司。意图挟制。又以毫无影响之言。污蔑在籍大员名节。此等刁风。断不可长。张腾著发往军台效力赎罪。以示惩儆。闽浙总督孙尔准、福建巡抚韩克均、于司库盈余。未经报部。工程在五百两以上。并不照例具奏。又失察家人得受银两。俱属不合。著交部议处。前任藩司吴荣光、不将兑竣盈余。详请咨部。本任藩司程含章、于五百两以上工程。未经详请具奏。又未将盈余申详报部。均属错误。著与未经详报之历任各藩司。交部查取职名。分别议处。　　

○又谕、山东已革知县陈醇、前在潍县任内亏那库项至一万七千四百四十余两之多。著照部议、发近边充军。不准援减。　　

○又谕、民人杨生发、以所贩引茶图利。向私越开齐之布噜特易换?匹金线。实属违禁。著照部议、发边远充军。布噜特胡达巴尔底、阿布都尔哈里、携带?匹金线。偷越进卡。与杨生发货卖。易换茶叶。俱著发云贵两广烟瘴地方充军。回子阿巴斯。窝藏私货。并从中说合换茶。著改发边远充军。该犯等著各于犯事地方枷号三个月。以昭儆戒。至回疆现当严禁霍罕通商之际。该部将私越该处货物入边。及违禁易茶。酌定专条。著照所议。嗣后商人有携带引茶货物。在喀什噶尔等处。与私越进卡之布噜特等易换货物。或相买卖者。除违禁军器实犯死罪外。余俱照私通土苗互相买卖例。发边远充军。如系私茶。即照私茶与外国人交易例。发烟瘴地方充军。知情容留之歇家。说合之牙保。各与本犯同罪。货物入官。如商人携货私越卡外。及越卡进内交易之布噜特。仍从重照私越开齐奏定章程。发云贵两广烟瘴地方充军。该部即纂入则例。永远遵行。　　

○命盛京兵部侍郎那丹珠、协同将军办理内务府事。盛京刑部侍郎特登额、管理移居宗室事。盛京工部侍郎富呢扬阿、管理宗室觉罗学事。　　

○己酉。上御山高水长。赐王公大臣蒙古王贝勒贝子公额驸台吉及外藩使臣等食。　　

○谕内阁、那彦成奏、请动项采买兵米一摺。山海关驻防应支道光十年本色兵米八千八百石。除奉天省协拨米石外。其余四千四百石。应于永平府属各州县屯米内派拨。据该督奏称、现计不敷拨运米三千石。援案请令各州县领价采买。第现在该府属米价较昂。若照从前成案。每石一两之数采买。实属不敷。如照时价买运。各属米价又多寡不齐。著准其按部价每米一石。给银一两四钱。计买米三千石。共需银四千二百两。在于司库地粮银内动拨。该督即饬永平府领价。酌量所属情形。均匀分派。照数买运。交山海仓收贮支放。所需运脚。仍照例动支屯耗粜价。报部核销。　　

○又谕、刘彬士奏、帮丁扣款繁多。办运竭蹷。请分别扣展一摺。浙江各帮素称疲乏。上年重运起剥。回空阻浅。费用较多。所有应领新运钱粮。若将积欠银米。同时按限扣除。办运未免竭蹷。加恩著照所请。准将各帮原借未扣道库银八万三千九百六十一两零。藩库银六万七千六十六两零。自九年冬运为始。查照原扣年限。先将未归道库银两。按年扣清后。再行接扣原借藩库之款。并历年借欠司道各库银十七万九千二十六两零。自九年冬运为始。各按未扣银数。一律展分十限。暨九年造船公借银三万九千二百四十两。自九年冬运起。分作六年扣清。其历年积欠米四万六千一百九十石零。著自九年冬运为始。查照未交米数。展分十限。按年带交。余米变价项下应扣还县库项两。并著展缓一年。以纾丁力而速漕运。　　

○直隶总督那彦成奏、文安、永清、东安、武清、天津、各县减赋洼地。秋禾有收。请照额徵赋。允之。　　

○江苏巡抚陶澍奏、请以搭运缓漕米石。搭解三成及拨补灾缺兵米外。余米粜变。为挑刘、白茆、孟渎、三河之用。允之。　　

○抚恤日本国遭风难夷如例。　　

○庚戌。谕军机大臣等、寄谕大学士两江总督蒋攸铦、湖广总督嵩孚、江西巡抚吴光悦、河南巡抚杨国桢、两淮盐务。现在弊坏已极。固由历任盐政办理不善。而引滞课亏。亦未必不由于私枭之侵越。上年福森奏、请本年开印后驰赴楚省。会同该督抚设法疏销。朕以江西口岸。现亦滞销。谕令该盐政酌量、便道至江西一并查看。惟淮盐之累。总由引积。而疏引之法。首在缉私。私盐之为害。不独有妨引课。且枭徒聚集。扰害地方。尤为可恶。淮盐引地最广。各口岸私贩众多。该地方官或以事涉盐务。意存畛域。并不实力缉拏。必致枭徒毫无顾忌。愈积愈多。势将何所底止。著各该督抚严饬所属文武员弁认真巡查。遇有大夥私贩。立即严拏惩办。务期奸徒敛迹。盐务日有起色。傥因循不办。以致私枭充斥。惟各该督抚是问。将此各谕令知之。　　

○辛亥。孝穆皇后忌辰。遣官祭殡宫。　　

○壬子。上幸万寿山。　　

○诣绮春园问皇太后安。　　

○赏一等忠勇公庆兴、一等继勇侯倭什讷、委散秩大臣。命庆兴在乾清门行走。以三等襄勇侯恩昌、为三等侍卫。三等承恩公双印、一等延恩侯朱贻坦、为四等侍卫。　　

○癸丑。孝圣宪皇后忌辰。遣官祭泰东陵。　　

○上诣恩慕寺。恩佑寺行礼。　　

○粤海关监督中祥奏、＜?口英＞咭唎商船仍不进口。恃强观望。臣虽职司榷务。裕课为先。而国体所关。亦断不敢稍存迁就。惟有会同督臣相机筹办。以肃功令而杜狡谋。得旨、此事总要同李鸿宾妥商办理。断不准祇图裕课。妄行作主。懔之慎之。　　

○湖南巡抚康绍镛奏、荆右卫屯田被水旗丁吴聪先、应造粮船。请暂停造运。允之。　　

○甲寅。谕内阁、嗣后恭遇常雩及冬至圜丘新正祈谷诸大祀。著太常寺少卿元禄、充赞引官。此外祀典。仍著舒英赞引。元禄充赞引时。遇应用缘貂朝服。准其穿用。　　

○又谕、本年系应行查阅山东河南江苏安徽江西营伍之期。山东著即派讷尔经额。河南著即派杨国桢。江苏安徽江西著即派蒋攸铦。逐一查阅。务各认真简校。如查有训练不精军实不齐者。即将废弛之将弁据实劾参。毋得视为具文。　　

○乙卯。谕内阁、御史王玮庆奏、直省州县交代请饬照定限结报一摺。直省各州县交代不清。皆由仓库多亏。接任之员未肯遽受。遂至不能依限结算。各该上司意存瞻徇。往往于咨部文内倒填出结月日。捏称造册舛错。再三驳查。以为耽延岁月规避处分地步。即或参劾。皆系病休降革之员。查抄监追。多属无著。仍于帑项无补。如该御史所奏。东省亏空。属经查办。比年以来。仍复时有参案。一省如此。各省可知。嗣后著各督抚于州县交代。严行督催。务令遵照定限。盘查清楚。扣明到任及出结日期。即时咨部查照。不得于限外捏称造册舛错。扣除往返驳查日期。借词延宕。其任内一有亏短。立即奏参惩办。如逾限已久。始行揭参者。将该上司照徇隐例议处。决不稍宽。　　

○又谕、阿扬阿奏、长芦山东试用人员。缺少人多。不特候补无期。即轮流差委。一二年亦不能周遍。且差务本属简少。各员在省守候。颇形竭蹷。恳请暂停分发。著照所请、即将长芦山东盐务人员。暂停二三年。俟候补各员稍为疏通。再请拣发。以免壅滞。　　

○谕军机大臣等、御史王玮庆奏、山东州县徵收钱粮。加派钱文。日增日多。请旨饬禁。据称道光八年。琦善查办李肇敏一案。原奏内称黄县徵收钱粮。向来每两折京钱三千四百文。李肇敏因银价昂贵。每两加钱二百文。当即奉旨将该员革职。现在山东银价。约京钱二千七百余文。照黄县所折银数。已多收钱六百余文。乃各州县竟有加至四千有零者。请旨严禁等语。地方官徵收钱粮。必应循照旧章。妥为办理。断不准任意加增。苦累闾阎。若如该御史所奏。屡年加派钱文。日增日多。势将何所底止。现当开徵之时。著讷尔经额严饬所属州县。务须遵照旧章。出示晓谕。俾小民照数完纳。如有格外加派者。一经查出。即著严参惩办。勿许稍涉徇隐。致干咎戾。将此谕令知之。　　

○协办大学士理藩院尚书富俊等奏、审讯多伦讷尔同知裕昆、亏欠税课银两。请将裕昆暂行革职。以便提同税书等审讯。得旨、裕昆著暂行革职。并著那彦成查明已故同知毓芳。有无亏短税课。议令摊捐案据。及裕昆续交道厅库银。是否属实。仍提集多伦厅自前任同知毓芳以后历任交代卷册。及裕昆在任徵收税课号簿。并将经手税书徐树成。徐慎之。办理交代之户房书吏沈瑞、一并解部归案质审。寻刑部奏、裕昆有垫解前任同知毓芳、亏短银二万六千八百两有奇。续交道库银二万四千两。实亏税银六千四百两有奇。请监追。余省释。从之。　　

○丙辰。谕内阁、各省道府州县于应办案件。必须迅速提讯。随案审结。断不准稍有积压。拖累闾阎。前据嵩孚等奏、湖北候补知县唐树义、帮同审办案件。一年之内。讯结一千余起。本日据讷尔经额奏、山东委员审结京控奏咨及本省上控新旧各案六百余起。济南府知府吴振棫、审结案数较多。朕均已分别施恩鼓励。惟各该省积案如此之多。总由地方官延不审结。或听断不公。因而上控。及上控后。并不急为清厘。又致京控。并有将就了结。两造未能输服。旋结旋翻者。且或藉口人证不齐。或以监候待质。咨部展限。耽延时日。致原被告均受拖累。而讼师乘间播弄。情伪百出。乡愚堕其术中。为害尤甚。现在各省祇知于委员审案出力者。奏请鼓励。而积压案件之员。总未据实参奏。殊不足以昭劝惩。著各该督抚严饬所属。于自理词讼及奏咨各案。务须随到随结。遇有因循不办积案过多者。一经查出。即行从严参办。总期功过分明。力除疲玩积习。以清庶狱而肃官常。将此通谕知之。　　

○又谕、彦德奏、调剂换防弁兵一摺。著照所请、乌里雅苏台换防弁兵。准照科布多两班更换之制。本年换防时。留弁兵一半。再届换防时。将此次所留弁兵全行更换。即有留驻把总外委。仍每项不得过三人。兵丁不得过十人。均不得过两班。以符定制。其每届保举之年。乌里雅苏台马兵内。祇准保举外委六员。实缺外委内。有奋勉出力者。准保把总一人。马兵不得越保把总。　　

○又谕、彦德奏、乌里雅苏台地方。可否仍循旧章。额外笔帖式内拣选妥干一员。作为委署主事。帮同理藩院章京办理事务一摺。蒙古事务较繁。理藩院章京。或经出差。竟责成额外笔帖式署理。不足以示郑重。著照所奏、于额外笔帖式内拣选妥干一员。作为委署主事。帮同理藩院章京办理事务。果能胜任。俟理藩院章京缺出。再行请旨奏补主事。　　

○朝鲜国王李玜、遣使表贺万寿冬至元旦三大节。及岁贡方物。赏赉筵宴如例。　　

○以四川成绵龙茂道徐镛、为贵州按察使。　　

○丁巳。谕内阁、玉麟等奏、伊犁岁收哈萨克租马、及各部呈递伯勒克马匹。向交察哈尔、额鲁特两营。入于备差厂牧放。其例毙分数。例与孳生备差之马。按年一律以六厘报销。近年以来。各夷呈纳之马。多系残废。入厂后易于倒毙。该官兵等格于成例。不能溢额报销。赔偿官马。情形日增竭蹷。自应量加调剂。著照所请、嗣后此项马匹。收交该两营另厂物放。续有倒毙。准其每年每百内报销三分。自道光九年为始。另册造报。照新定章程核销。以示体恤。其孳生厂出群备差之马。仍照旧例。按年以六厘报销。勿得牵混。　　

○暹罗国王郑福。遣使表贺回疆厎定。并贡方物。赏赉筵宴如例。　　

○戊午。上诣大高殿行礼。　　

○还宫。　　

○抚恤琉球国遭风难夷如例。　　

○己未。孝仪纯皇后忌辰。遣官祭裕陵。　　

○以拏获福建台湾匪徒。免知县张缙云处分。准凤山县知县徐必观、送部引见。复把总朱国珍职。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。二月。庚申朔。　　

○壬戌。以举行仲春经筵。遣官告祭奉先殿。传心殿。上御文华殿经筵。直讲官长龄、卢荫溥、进讲论语居之无倦行之以忠。讲毕。上宣御论曰。从来制治保邦之要。宅心图事。贵乎明体达用。贯初终。合内外。罔弗归本于一诚也。诚则无息。缉熙宥密。有不敝之精神焉。诚则无妄。正大光明。有不欺之学术焉。此夫子之诏子张。所为必于居与行加之意也。夫为政者。莫不思久安长治。与天下相见以心。顾往往气盛则易衰。愿奢则难副。好大喜功而倦以乘矣。美言小数而忠未著矣。为政不先立乎诚。而欲其成久道。臻大同也得乎。人君正位居体。设诚于内而致行之。日新时宪。至密也。宵衣旰食。至勤也。章志贞教。至切也。推心置腹。至公也。万年不拔之基。务远图不期速效。兆民允怀之治。崇实德不袭虚文。慎修所以思永。中孚所以化邦。万世永赖。四海来格。实心实政。皆一诚之发见而充周也。岂不懿哉。直讲官禧恩。白镕。进讲书经位不期骄禄不期侈恭俭惟德无载尔伪。讲毕。上宣御论曰。建官之制。莫备于周。凡所以勖官守儆官常者。无不详且慎焉。国家设位以辨等。诏禄以酬功。必使盈廷之臣。宣三德而为大夫。严六德而为诸侯。乃见爵非轻予。赏非滥膺。故欲防骄侈之萌。当先懔恭俭之度。诚有非饰貌娇情所得而伪托者。周书之戒卿士。试申其旨。人臣有位于朝。受禄于国。未尝不知寅恭之足尚。节俭之可师。然而气既盈则满假潜形。用既广则奢靡渐启。贵不与骄期而骄自至。富不与侈期而侈自求。骄侈之心胜。德则病矣。而犹欲以训恭俭。则是袭而取之。相率而为伪者也。恶得为恭俭。古之为大臣者。铭三命而滋益恭。耻盈礼而示以俭。其备位也为有恪。其受禄也为不诬。果能允迪厥德。而无毫发之伪于其间。则跻是位必罔以宠利居功。飨是禄必思以淡泊明志。恭以行己。而矜骄之气悉除。俭以养廉。而怙侈之习自远。夫然后可以致君。可以泽民。可以律身。可以寡过。兢兢焉以存诚戒伪为心。而襄赞弼谐。克成一德明良之盛也。庶几有古大臣之风矣。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭文昌帝君庙。　　

○癸亥。谕内阁、蒋攸铦等奏、筹办建闸挑河工程一摺。江苏扬河厅高邮汛车逻、南关、新坝、中霸等四坝。上承山盱坝河减下之水。每当大汛水长。全赖各坝启放宣洩。惟历次放坝。河道受淤较厚。据该督等勘明、请分别兴挑。著照所请、准其将新南中三坝。仿照车逻坝旁。各建耳闸一座。本年先办新坝耳闸。其南中二坝各闸。分年次第兴办。所有每座估需银一万三千余两。共银四万九百余两。著即动用河库钱粮。毋庸专款请拨。所用银两。仍由河工核销。至坝下河道七处。共估银十万五千余两。除总澄子河。菱丝沟、二处暂行缓办外。其余市河、北关河、新河、运盐河、头闸相五处。共需银四万三千余两。该河本系借帑。选举民董领办。此次著照扬河厅属。闲月缓工最小方价。于司库芦课款内借支。责成该州领银雇夫挑办。分六年摊徵还款。工竣、该督等核实验收。所用司库垫款。照例归地方报销。　　

○又谕、奕颢奏、请于盛京将军衙门及五部。添设宗室笔帖式额缺。京师各衙门。除宗人府外。向未设有宗室笔帖式额缺。原因笔帖式职分较小。未便以宗室充补。盛京各衙门。与京师事同一律。该将军请于将军衙门户礼兵刑工五部。各添设宗室笔帖式一缺之处。著不准行。　　

○又谕、奕颢等奏、盛京从前添设委官一百员。与现任职官轮流差遣。尚不敷用。可否再行增添委官五十员。盛京自乾隆二十六年。添设委官一百员以后。事隔数十年。一切差使。并无贻误。现在该处亦未增添别项差使。且翎顶国家之名器。专备奖赏有劳绩之人。兹无故增添许多顶带官员。殊于体制不合。所有奕颢等奏请增添委官之处。著不准行。
  </div>
  <div class="pagination">
   <a href="清实录道光朝实录_page302.html">
    上一页
   </a>
   <span>
    ...
   </span>
   <a href="清实录道光朝实录_page298.html">
    298
   </a>
   <a href="清实录道光朝实录_page299.html">
    299
   </a>
   <a href="清实录道光朝实录_page300.html">
    300
   </a>
   <a href="清实录道光朝实录_page301.html">
    301
   </a>
   <a href="清实录道光朝实录_page302.html">
    302
   </a>
   <span class="current-page">
    303
   </span>
   <a href="清实录道光朝实录_page304.html">
    304
   </a>
   <a href="清实录道光朝实录_page305.html">
    305
   </a>
   <a href="清实录道光朝实录_page306.html">
    306
   </a>
   <a href="清实录道光朝实录_page307.html">
    307
   </a>
   <a href="清实录道光朝实录_page308.html">
    308
   </a>
   <span>
    ...
   </span>
   <a href="清实录道光朝实录_page304.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
