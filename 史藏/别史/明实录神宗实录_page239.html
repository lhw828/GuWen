<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 239 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 239 页/共 367 页</h1>
    <div class="content">　　○刑科给事中张凤翔言近因矿税不忍遽止之故将释罪起废行取三事一并收回命阁臣并拟三旨已而果下行取虽稍迟难臣极知  皇衷之无他就中亦有难径行者故筹度迁延而未决耳臣等职居言责岂愚尽出南企仲下而待企仲之喋喋阻激哉将雨未雨之间使  皇泽之施不下究也不能不令人痛恨矣  皇上但知其越俎市恩而不知其发端盖有自也企仲与南京兵部主事武之望为儿女亲先年同官吏部名位相轧挤之望外黜怏怏至不能堪顷入京给由将企仲一生隐伏刊刻成册遍递长安企仲知为至亲所揭清议必不能容  皇上知之尤不能容与其奸宄露而蒙黜何如借建言而徼誉饬丑犹可不失吾故物耳虽然一企仲何足较乃  皇上将沛之仁为其中阻恐非  皇上之初心也诏狱诸系度刻如年其情可悯臣关职掌久欲上请祗以  皇躬未获全安不敢祖企仲之故智复激  圣怒今幸  圣体复常又不敢不诛其心以成  皇上初发之慈乞暂释诸臣系缓议复职其企仲钓誉饰丑亟行罢斥以为人臣撒泼无耻之戒得旨南企仲无耻可恶革职为民永不许叙用
　　○涿州守备袁宁兴州中屯卫署印指挥陈效忠等各罚俸三月以捕贼无获故也
　　○以狭西河州团卜山斩获功升赏千总宋希尧等有差　　○丁未户部总督仓场右侍郎赵世卿以凤阳巡抚李三才议留江北江南漕米抵河工支用＜锍-釒＞争之曰自河决以来运道梗塞臣为仓储计直欲躬负土石以障洪流岂其一念杞忧日后诸臣愿今太仓匮竭一岁所入不足以当一岁所出窃计二年后六军万姓将必待新漕举炊而又远在数千里外万一水旱不时输纳愆期则数百万生灵束手待毙尚复有京师耶如此景象极可寒心乃欲借留漕米为河工需此不待智者而知其不可矣诏岁漕既难截留河工正需急用有何长策可以计处诿责总漕衙门亦非政体户工二部还详议来
　　○戊申大学士沈一贯以  圣躬万安＜锍-釒＞请  皇上益毖于新愈之后谨调夫寝膳之节申戒左右时进箴儆止声色薄滋味禁嗜欲平喜怒神常恬淡则忧患不能干气常清和则客邪不能袭至于朝廷政务诸司亦自支持惟各处缺员尚未补治河钱粮无从处办此当今最急宜关  皇心又臣前者面奉  圣谕四事但蒙允行取尚有三事未行天下欢忻歌颂之声又为呻吟颦蹙之状殷勤德音实对臣发镂心刻骨臣何敢忘此在  圣心之自回不待臣工之苦口有如积习难于遽舍三事未即并行亦乞次第敷恩后先相望岂但臣民之福实  皇上之福也臣以多病独当大任忧时忧国尝切乱虞窃以愚臣之心仰揆  圣主之心大小虽殊当不甚远如得早了三事复完前美则  皇上一日而与二帝三王并传臣亦得沾荣光矣不报
　　○升四川右参政马朝阳为河南按察使管驿传道事山东副使来三聘为右参政兼佥事管兖西兵巡道事
　　○己酉诏催宗人府攒造  玉牒新册　　○升四川右参政张文燿为按察使
　　○加云南右布政使钟昌太仆寺卿致仕升云南按察使薛梦雷为右布政使从抚按请也
　　○套虏善后之策延绥巡抚孙维城条为六款宁夏巡抚黄嘉善条为八款总督尚书李汶会同以请其延绥六款一本镇款应自三十年始将十九年原题马价俱先一年预解购货以补市赏其欠旧额并新添暂于本镇桩朋银内动支待粮税查补市货务精委廉干通判经历各一员与彼处府佐协办程能最殿一抚赏宣谕必稔识夷情如波罗参将马应时身经虏地口习番言议将应时以原官兼管抚夷俟进马开市后各虏别无要求先行优处如嗜利通夷访实重参一互市夷以马汉以财后缘夷猾混马价为抚赏于是于民易犹多膘壮官易渐次不堪又苦其来多任其牵卖用示羁糜今虏新复款约愿照十六七年卖过马不许多加及割舌啖沙等项须选廉干文武各一员专管查验膘壮堪备骑操方听解道验烙发各营城以补倒死余悉听照马估价付各营城委官领变完日将价交官银数听随多寡勿责其必足少苏接领之累一市赏无定价故虏易要挟市易宴赏在镇城道将足以弹压转堡之赏事属守操力持为难议置立牌面开列赏数押发道将应该道会赏者会赏应自持赴督赏者驰赴监督仍应查照原题进过马匹犒赏毫不复加仍遵守二十四年  明旨一年恭顺方准一年市赏毋得轻听苟且了事严禁军民不许私易将官不许贪功经管官不许扣克及以滥物搪塞一夷人入市华夷毕集难保无虞延镇市厂旧设红山大边闇门外与边里隔一墙基且围墙高不过八九尺环垣薄颓应改创边里外倚边墙上筑围垣如城匝以深池内设抚夷台瓮城即将官厅市地设险庶缓急无虞一套虏市期原在三月今订盟于二十九年七月则三月市期已过姑容于本年十一月初开市限月终或十二月半即完凡上市宴待并临时查给其应进马匹该附宣大军门进  上者附进应留边者留边市完有酋长效劳恭顺者查例题赏其余岁赏不拘此限每岁齐到边来不来不与其进贡马匹务择膘壮不得概收宁夏八款一市银请三十年以后每年照数全发银二万二千四百两至期听镇咨部题发一市期议以二十九年始市期限十月今岁复去岁之赏明岁开今岁之市一年无犯方给一次款市仍照延镇事例遵守一市分冲缓抚夷守备专管清水厂钱粮则中东通判轮管中卫平虏专责路将钱粮则中卫平虏各委通判分管今河东道驻清水河西道驻中卫镇城副总兵驻平虏弹压总兵官移镇玉泉营适中调度抚夷守备改都司职衔便于责成仍照延镇事例赏数抚臣置牌开列押发道将不许滥给一市夷各有支分名数内除来安哈屯故绝应除其已故指挥佥事舍剌乞探正千户脱计部落准舍剌乞探男打儿沙脱计男屋逆贡暂统俟果劾顺再题袭授及各告增男壻二十五名俱应抚赏业与各酋讲明不加马数抚赏量通融处给不出原数及称克太并男阿吉大今住牧西海俟请盟方可复赏或在彼生事亦当议革一镇市易马未有定数骑操倒死累追桩朋分给官军每月扣俸不便兹岁易马以三千五百匹为额验果堪骑操方许分给营堡余听委官估价变卖价随马分数不必取盈滋累一置买市货委官侵鱼以致粗恶夷不愿领輙至耽延议除皮张糖果皮金照前廉委其细叚布疋于四路通判轮委一员再委经历一员移文被处抚按委府佐一员公买应发马价隔年解发以便收买一松山我内地近始恢复恐夷恋故巢不可不过计而防之若阳顺阴逆当出兵捣巢牵其内顾中卫地方旧有宾免市赏当仍令互市盖内连伐彼狡谋外抚歆彼向化要探实相机未可听武弁通事降夷轻动致启难端一该镇邻河套恐虏酋恃款而近边住牧官军既款而不敢驱逐自今有将官纵容虏住牧近边杀掠者轻则惩治重则题参每岁终类查将领有无失事报部处分兵部覆俱如议诏然之曰毋恃款忘战毋贪功轻动
　　○庚戌户部尚书陈蕖以久病求罢先将印务送右侍郎张餋蒙管理诏许其宽假调摄印务张餋蒙管理
　　○辛亥改礼部左侍郎朱国祚为吏部右侍郎兼官经延日讲如故
　　○升保定巡抚汪应蛟为工部右侍郎
　　○论二十七年宁夏二次捷功大学士沈一贯加少傅兼太子太傅荫一子入监读书赏银五十两彩叚四表里兵部尚书田乐加兼太子太傅赏银五十两大红飞鱼一袭户部尚书陈蕖赏银四十两纻丝二表里户部侍郎张餋蒙赏银三十两纻丝一表里原任兵科左给事中桂有根兵科给事中洪瞻祖狭西巡按御史李思孝原任兵部郎中杨应聘张主敬兵部郎中申用＜棥心＞各赏银有差申用懋加五品京堂衔仍管司事总督三边尚书李汶兼支尚书俸赏银五十两大红蟒衣一袭荫一子锦衣卫百户世袭原任宁夏巡抚杨时宁升兵部尚书兼都察院右副都御史仍总督宣大赏银四十两大红飞鱼一袭荫一子指挥佥事世袭原任宁夏总兵杜桐赏银三十两纻丝二表里遇缺起用河西兵粮道按察使王道增准复原职河东兵备道副使王登才升职一级各赏银十五两管粮郎中陈良知管粮通判赵守贞各赏银有差原任征播总兵马孔英宁夏副总兵邓凤原任花马池副总兵萧如蕙各升实职一级原任军门标下中军孙守仁各赏银有差并纪录优用
　　○癸丑升贵州副使洪澄源为右参政分守思仁道
　　○户部右侍郎张餋蒙＜锍-釒＞辞部印言臣乏才多病朝士孰不知之明知臣病不能进部而指为引避明知臣病不能供职而推之管印此臣所未解也托病者听其宽辞真病者委之卧署同在私寓彼此何殊此又臣所未解也臣不敢望人之相恕惟自叹命之不犹伏乞  皇上怜臣真病俯准休致其本部印务原属正卿或别择贤代管诏不允
　　○工部尚书姚继可＜锍-釒＞言河南巡抚曾如春留户部漕折等银两修筑汴堤虽河道计实为漕运计也查先年分黄导淮之工该部曾协济银十二万两则今日之议留正与旧例相合本部之未经咨会者盖缘春汛狂澜横溢  陵运关系匪轻筑堤之役时刻难缓若候会议可否未免各拘己见耽延时日有失事机且堤不筑则河不治河不治则运不通运既不通漕粮自不能飞渡仓廪又何能充实于时即归咎河渠之为害恐亦无及耳以此推之即缓急相济固无不可者但该部既不欲通融而河工又值紧急岂有坐视待困之理备查该省额解钱粮如漕折之外尚有别项堪动者当另设处无损边储设或并无应用钱粮则在总河便宜动用以充堤费俱非臣部所敢遥度者诏是之曰河工紧急钱粮令总河及巡抚设处便宜动用
　　○乙卯礼科都给事中张问达＜锍-釒＞劾李贽壮岁为官晚年削发近又刻藏书焚书卓吾大德等书流行海内惑乱人心以吕不韦李园为智谋以李斯为才力以冯道为吏隐以卓文君为善择佳偶以司马光论桑弘羊欺武帝为可笑以秦始皇为千古一帝以孔子之是非为不足据狂诞悖戾未易枚举大都剌谬不经不可不毁者也尤可恨者寄居麻城肆行不简与无良辈游于庵拉妓女白昼同浴勾引士人妻女入庵讲法至有携衾枕而宿庵观者一境如狂又作观音问一书所谓观音者皆士人妻女也而后生小子喜其猖狂放肆相率煽惑至于明劫人财强搂人妇同于禽兽而不足恤迩来缙绅士大夫亦有捧咒念佛奉僧膜拜手持数珠以为律戒室悬妙像以为皈依不知遵孔子家法而溺意于禅教沙门者往往出矣近闻贽且移至通州通州距都下仅四十里倘一入都门招致蛊惑又为麻城之续望敕礼部檄行通行地方官将李贽解发原籍治罪仍檄行两畿各省将贽刊行诸书并摉简其家未刊者尽行烧毁毋令贻乱于后世道幸甚得旨李贽敢倡乱道惑世诬民便令厂卫五城严拿治罪其书籍已刊未刊者令所在官司尽摉烧毁不许存留如有徒党曲庇私藏该科及各有司访参奏来并治罪已而贽逮至惧罪不食死　　○江西巡按＜锍-釒＞请免通判陈奇可被逮以去冬之景德镇之鼓噪由中使潘相激变不当以不救罪奇可也
　　○狭西道御史汤兆京＜锍-釒＞劾新改吏部侍郎朱国祚蓟辽总督万世德不报
　　○丁巳大学士沈一贯三＜锍-釒＞辞宁夏叙功加官恩荫诏褒嘉特允以成劳谦之羙
　　○升光禄寺少卿杨凤为南京太仆寺少卿云南右参政易以巽为按察使河间长芦运使何继高为江西右参政兼佥事分巡湖西道兼理袁州兵备
　　○户科给事中夏子阳言  陛下优礼大臣每多宽容而大臣輙不顾公家之急惟狥身便之图臣谨据事以陈陈蕖素无经国之远猷谬创开纳之事例既经论摘引罪求去亦其分也  皇上准其宽假讦其辞印则蕖之当去  圣明亦既洞烛之矣该部既有侍郎印务公当管理而自  皇上命之孰非恩宠张餋蒙乃逞愤动气凭怒相加至欲告休求去何耶臣有以得其故矣餋蒙谋升吏部之心已久屡见  皇上不点其怨已深积年所愿欲者不得遂一旦以所拂恶者相加故不觉其发愤悖傲至此耳餋蒙既欲择官而任不屑本部之印纵勉强从命亦无心供职业况陈蕖以餋蒙为引避餋蒙以陈蕖为假病彼此诮让互相推委成何体统即今司属无所禀承部务尽见废阁边饷告急军士嗷嗷万一变起不虞谁任其咎乞亟罢二臣以为旷职委命误国不忠之戒别简用才望庶国计可裕而臣纪亦昭矣诏下吏部知之
　　○戊午大学士沈一贯以病劳请假调理  上悯之曰阁务繁重卿独任政本岂可空虚暂许给假宜善治之稍愈即出佐理以副倚眷遂命御医视疾于家遣中使赍赐猪羊酒米等物
　　○狭西河州莲花寨等处黄河水乾见底
　　○己未与光禄寺卿李用敬祭葬如例
　　○庚申朝鲜国王李昖遣陪臣成泳等二十一员赍表进方物马匹贺  皇太子正位东宫各赉彩叚衣服靴袜
　　○以襄王载尧子翊铭已袭父爵准郧城王载＜土鼎＞回避管理
　　○辛酉大学士沈一贯以讲官进大学衍义讲章将完缮写  大祖宝训进览以便续撰讲章不报
　　○大同巡抚房守士乞回籍餋病许之　　○兵部尚书田乐三＜锍-釒＞辞宁夏叙功加秩优诏允之
　　○刑部尚书萧大亨等以  圣体全安恳乞终沛  皇仁释放禁系诸臣以昭大庆＜锍-釒＞不报
　　明神宗显皇帝实录卷之三百六十九
明神宗显皇帝实录卷之三百七十
　　万历三十年三月癸亥朔  孝肃皇后忌辰遣官往  裕陵行礼
　　○升福建副使俞士章为右参政分守福宁道
　　○户科都给事中姚文尉言采榷之役既罢复施人心惶惶乃诸珰不务宣布德意惟务广置腹心众树爪牙委官参随多亡命无赖掘人冢坏人庐淫人室荡人产劫人财以济溪壑之欲甚至船海通夷威逼杀令如潘相之王四杨荣之张安民陈增之王桐石等李凤之裴宗翰等梁永之杭大贤等其祸可胜道哉今四方事变章交公车莫非税使委官之要孽岌岌乎有河决鱼烂之忧伏乞  圣谕切责诸珰尤甚者如李凤梁永辈撤回其委官干犯法纪如杭大贤等悉挐问正法不报　　○兵部覆议贵州铜仁苖贼告警总兵官李遇文称疾不赴属规避请革其任回卫  上从之仍谕今后总兵官如有托言规避者指名参治
　　○狭西税监梁永委官杭大贤冒称钦差催税领众入渭南县横索无厌逼骂知县徐斗牛致愤卒欧仓吏王兴国馆夫赵应贵娼妇石小城毙之斗牛由进士作令五载有声士民伤之巡抚贾待问＜锍-釒＞讼言其冤有旨梁永同抚按究问刑科都给事中杨应文等言斗牛之冤  皇上业已洞鉴永身犯主使固与大贤同科乌可使俨然任会问之责乎斗牛受  皇上牧民之任大贤得而杀之则天子之为令者胡能一日安民于上而为  皇上抚此元元乎王兴国等蝼螘三命祗供一怒是谁纵之大贤与永信不可一日容于  圣明之世矣望敕该抚按将杭大贤等犯严提正律其梁永免令会问撤回处分庶有以雪沉冤而创巨恶不报
　　○江西巡抚夏良心＜锍-釒＞言中使潘相采木于广信之铜塘此山地连闽浙恐境内绎骚山民煽乱昔年邓茂七叶宗留之难将作乞封禁勿采不报未几大猾陆太等为上饶民噪欧几毙潘相殊愤悒
　　○甲子谕吏部今帑藏空虚边饷告急户部堂官岂得互相嫌疑推委印务半月无著既各借词告病不肯代君分忧大义何在朝廷亦不强留以误军国大事陈蕖张餋蒙都令致仕去即与仓场侍郎赵世卿掌管员缺便会推来
　　○乙丑唐王硕爌以府第灾请补给衮冕皮弁等服许之　　○纳礼部尚书冯琦之言诏  祖宗维世立教尊尚孔子明经取士表章宋儒近来学者不但非毁宋儒渐至诋讥孔子扫灭是非荡弃行简复安得忠孝节义之士为朝廷用祗缘主司误以怜才为心曲牧好奇新进以致如此新进未成之才只宜裁正待举岂得輙加取录以误天下览卿等奏深于世教有禆还开列条款务期必行仙佛原是异术宜在山林独修有好尚者任解官自便去勿与儒术并进以混人心
　　○御史康丕扬＜锍-釒＞劾僧达观狡黠善辩工于笼术动作大气魄以动士大夫如广平太守蒋以忠拜参公然坐受先吏部尚书陆光祖访于五台山盘桓十余日地方官无不俟候抚臣欲行提问彼惧而随光祖归后再至真定从讲益多甚有妻女出拜崇奉茹斋跪进饮食指以五台刻经借取重利复令吴中极无赖之谬慕台者鼓舞人心捐财种福一时收受数盈三万其自南入都也贵人争候倒屣恨迟入见跪伏转相慕效识连中外交结奥援近有一大臣雅负时望身止一子缘其崇信流僧遂即祝发从游父死不奔丧滥觞之极至此况数年以来遍历吴越究其主念总在京师始而由丹阳金坛归于燕继而由五台留都再都于燕终由真定五台卒入于燕意欲何为夫尽人咸可说法何必朝著深山尽可习静安用都门而必恋恋长安与缙绅日为伍者何耶昨逮问李贽往在留都曾与此奴并时倡议而今一经被逮一在漏网恐亦无以服贽心者望并置于法追赃遣解严谕厂卫五城查明党众尽行驱逐不报
　　○丙寅  上怒给事中萧近高御史余懋衡李培申请起用建言诸臣有诏本当拏问重治姑各罚俸一年而追及在前狂妄沽名邹元标等降革有差大学士沈一贯在寓餋病上＜锍-釒＞申救云萧近高等三臣妄言千威罚俸示戒臣何敢言若在邹元标诸臣时移事改惩创已深近旨准其留用今乃追记其过以加之罚回视起用之意不亦大相悬哉此非  皇上本意特为三臣所激不觉移怒至此伏望俯从宽宥则至公至仁之心照然于天下而多口哆口之风亦不禁自息矣得旨朕怒南企仲于君父有恙之时輙敢妄言狂肆无上今乃唆使两衙门新进官不论是非擅逞胸臆屡行激扰已从轻处矣卿今在告恳奏降二级者姑各罚俸一年降杂职者各降一级用革职为民者仍留用卿可传示吏部如有再行党救渎激者并重治不宥
　　○升狭西分巡关内道佥事刘余泽为右参议兼佥事调管榆林中路兵备
　　○宴建州左等卫贡夷马哈哈等一百名命侯陈良弼待
　　○丁卯礼部覆大学士高拱嗣男高务观乞赠谥谥并母张氏祭葬议本官器本高明才兼谋断爰从讲幄入赞机廷以辅弼之任而握铨衡则威权不免过重自抟击之余而当枢要则恩怒不免大明然其人实有忧国家之心兼负济天下之具即如处安国亨之罪不烦兵革而夷方自服国体常尊所省兵饷何止数十万又如受那吉之降薄示羁縻而大虏称臣边氓安枕所全生灵何止数百万此皆力为区画卓有主持当其成败利钝之未形不顾毁誉身家而独任仓皇去国寂寞盖棺论者谓其意广而气高间不符于中道要之性刚而机浅总不失为人臣宜加易名之典以劝任事之臣其妻张氏宜与祭一坛合葬诏高拱虽屡被论黜但在阁之日担当受降至今使北虏称臣功不可泯特允所请
　　○蓟辽总督万世德以人言再＜锍-釒＞自白乞骸诏东征乃朕独断战功人所共知万世德累官皆朕亲擢待何公论之明仍用心供职不许畏避再渎
　　○升延绥总兵都督同知麻承恩为大同等处地方挂印总兵湖广偏桥总兵都督同知陈璘为镇守贵州兼提督平清等卫地方总兵从兵部尚书田乐请也
　　○给事中洪瞻祖劾南镇抚司指挥郑朴居停总兵麻承恩家人替钻改调求大同监生吴中彦包揽总兵李遇文重赀进京谋改地方教之告病且朴骗张鲸金宝精琭数十万及文选司郎中妹夫蒋遵箴重装八摃致箴气死席卷已故内相冯贵家赀数万金梁秀以咨荐得升黄明臣以镇戎得转而皆被吓诈者中彦交遍边将绐总督打点银四千两而窃援例跟故御史陈效前出朝鲜同沈惟敬送一羙女于外国绐佥书刘綎金银玉帛马匹千万为投送势要久缩身东院不报致刘綎就路迁延前臣等恭候问安之日中彦妄传山东徐道人说荧惑出端门且入斗一时掩耳避之若沈武选见搜出卖假勘合赵吏部熟察其旧干办升官皆畏彼口未遑究治郑朴已经科道拾遗而部覆不行斥逐正使在位得以招权吴中彦见被抚按提关而遵官曲为庇护故私入京得以通贿惟  皇上亟敕五城厂卫缉获处治仍乞申饬本部贵州苖讧内迫宜如抚臣原奏就近推补以解燃眉而大同虏构外深宜选威名宿将数员以资弹压今麻承恩既以夤缘陈璘往在播司亦同綎行贿发觉今后会推必精选举之名庶究安攘之实诏下兵部看奏令厂卫五城严缉挟骗钻谋之奸是时陈璘东西积有战功故  上不入瞻祖之言
　　○己巳兵部尚书田乐讼言官疑指部事因详张守愚推升之本李遇文覆革之由麻承恩陈璘见用之故且曰近者贵州大同有缺臣尚卧病屡旨督臣视事该司郎中申用懋每言不宜久悬臣预令其□确于阁臣科臣俱允可矣瞻祖既闻多说即当与该司□确之时直发其状顾报可以面议而背斥其非宜无乃假此以为攻臣之具乎至于走空棍恶口语交关匿名谤书无日无之科臣扯入臣之部事者盖亦以臣之望轻负累易诬且久病之躯被憎多口留实无益伏乞  皇上准臣休致其两总兵之应否当推与科臣所指郑朴吴中彦各事迹俱听部覆施行诏卿会推无私科臣妄为非议卿何须自明心迹宜安心供职麻承恩陈璘遵前旨用郑朴吴中彦你部便详覆议处来行
　　○庚午贵州分守贵宁道左参议张文奇以不及降一级调用从巡按御史劾也
　　○给故阳武侯薛钲男薛濂诰券
　　○蠲赈宣镇被灾地方
　　○户部署部事侍郎赵世卿言九边待哺既急帑乏更无可处请借太仆寺马价一百万分救饥馁  上从之谕俟后充足照数补还你部仍多方催徵节省接挤将来
　　○原任四川副使分巡下川南道王贻德因播酋杨应龙侵犯内地募兵申报稽迟值杨酋破綦江为抚按所劾有旨逮系法司鞫之再三不服行抚按查勘回称底册所间募兵数目食粮月日与贻德原投册相同且綦江原属川东地方贻德所辖并无失事情似可矜刑部拟将贻德纳赎完日咨送吏部量调地方以责后效得允
　　○辛未兵部详覆南镇抚司佥书郑朴吏部历事监生吴中彦挟骗情真法难轻贷诏郑朴革任回籍听长房承袭吴中彦令锦衣卫拏送镇抚司拷问锦衣卫近要衙门如何各官倾险成风京师神棍日繁篾法乱政倚托势要至于转送行游四方虽驱捕屡旨亦成虚设今后缉事衙门务严加访拏有功照例升赏嘱托容庇者科道官指实参处
　　○癸酉户科给事中宋一韩＜锍-釒＞言广东巡抚御史李时华所劾税监李凤赃私狼籍悖逆挑祸宜亟撤回京治罪不报
　　○倭奴之两遣橘智正胁款于朝鲜也总督万世德有不过对马一岛寻盟请成非关日本复讐雪耻之议兵科给事中孙善继驳之言此实畴昔之故智固不可以区区一岛之倭而易视者设中国以此缓朝鲜朝鲜复以此自缓恐互相推委坐失事机其究必至于两误宜责成该国自谋自强勿得藉口请裁往返渎奏至今沿海地方天津以至闽广绵亘万有余里彼何处不可犯我何一之可恃所应先事戒备以外警门庭内护堂奥兵部覆议在朝鲜惟当计讲款之可不可而不当计中国之许不许在中国惟当问防海之备不备而不当问朝鲜之款末款请移文沿海各省直抚镇司道等官时时训练兵船修缮险隘整顿器械兴复屯饷及邻近防汛地无事则会哨分防有事则合＜舟宗＞协剿仍仿各边甄别之法每遇雨汛完日听抚按分别举剌以凭黜陟及行经略衙门转行朝鲜国王鼓舞将吏誓守封疆毋得自诿积衰徒长戎心诏嘉纳之
　　○甲戌升四川成都府知府傅光宅为按察司副使驻劄遵义府整饬新设郡县事务
　　○调镇守广西地方总兵李如樟为挂印镇守延绥等处地方总兵
　　○乙亥大学士沈一贯病痊入阁供事
　　○补原任山西按察司副使张修吉为狭西副使分巡关内道
　　○吏部尚书李戴等言臣司属所尝按治者孙心葵等以受财论死姚继圣等以受财置狱已经御史奏闻乃诸奸事发即逃令人不得致诘夫事在衙门臣固虑有遗明奸在左右臣亦防其窃伏今无赖大猾内外通同鸱张鼠伏就擒者什一陆梁者什九乞敕下法司将前后假印假凭咨内有名人犯严为搜索务使书吏不得凭城依社游客无复书伏夜行则五禁以明八柄在握所关于吏治非浅鲜矣诏嘉纳之
　　○襄府枣阳王翊铻于二十九年五月初六日鲁府阳信王寿鋐于三月二十四日各薨逝遣官各往掌丧葬
　　○丙子  武宗毅皇帝忌辰遣官祭  康陵
　　○补荫原任总漕户部右侍郎江一鳞孙江邦琦入国子监读书以先巡抚南赣考满故也
　　○丁丑赐繁昌王厚爃书院额名味道
　　○大学士沈一贯以御马监徐锐有牧马草场宝坻等地方原一千三百余顷被豪民侵垦殆尽要差官往勘之议一再票不称旨上＜锍-釒＞争之曰国家之事无一不经由六部臣在阁中岂能尽知委曲即  皇上至圣至明深居九重亦岂能知其委曲安可遽遣中官往勘哉纵使真知可行亦当经由六部此  祖宗之制也臣不敢紊若不可使六部知之岂可行于天下今年荧惑逆行占为兵戈并起天下大扰臣每忧之望  皇上大更前辙万一起乱  皇上能与一中官共弭乎中外皆  皇上之官柰何偏听而轻以  祖宗之天下尝试也乞将此本留中具见保惜金瓯至意臣不胜惶悚不报
　　○大学士沈一贯言大学衍义讲章本月初六日进完臣前将  太祖高皇帝宝训缮写呈请进讲未蒙俞旨讲官敖文桢莫效论思独朱国祚进通鉴讲章一通经今已八日臣心皇皇恐上无以仰赞缉熙之学而下有惭于左右启沃之职乞赐俞以便遵行不报
　　○给事中胡忻言总河李颐病笃情真宜即允放敕该部就近推用责令刻期任事诏从之
　　○戊寅以  圣躬万安赉问安诸臣各彩叚表里有差
　　○己卯  上以起居复常于  奉先殿行告谢礼  圣母前行谢恩礼因谕知辅臣赐酒饭烧割
　　○礼部请御殿受朝以答天眷以慰人心不报
　　○总督宣大右都御史杨时宁再＜锍-釒＞辞宁夏叙功不允
　　○庚辰大学士沈一贯诣仁德门行庆谢礼赐银一百两纻丝六表里及讲官朱国祚敖文桢各银三十两纻丝二表里正字官马继文包渐林各银十两红叚一疋是日又赐一贯酒饭烧割甜食
　　○荫抚治郧阳右副都御史胡心得孙胡自献入国子监读书以恩诏故也　　○辛巳  上以福王年长宜婚谕内闾传示礼部举行
　　○吏科都给事中桂有根以会推总河员名内有山东巡抚黄克缵上＜锍-釒＞诋其资浅品劣且谓沾化部民李元肃凌压县官冯世臣气死乃缵私其年家子使然云诏下所司
　　○吏部尚书李戴覆巡按御史吴崇礼议国家大务无过漕河往年并设总漕总河二大官不惟繁剧各有攸司抑且艰大期于共济顷因导黄分淮之议所见不同防海备倭之虞为患孔亟遂以诘戎专责之巡抚而以漕运归并之河臣亦一时权宜之计未可以垂久远况昔之漕运河道其要在淮扬故可以一人兼今漕运于东南而可决于西欲以一人之身而东督储西治河虽有知巧亦苦于力之不足矣请覆旧制将总河道衙门专管河务仍驻劄济宁往来督理其总督漕运衙仍兼管凤阳巡抚防海军务驻劄淮安咨行各该部换给敕书以便行事诏曰可
　　○狭西河州黄河水涨将河桥边墩院房屋冲去盖河水自闰二月二十五日流绝见底至是日突涨也
　　○壬午赠原任中极殿大学士高拱为太师荫一子尚宝司丞  
　　○是时珰使与地方为难礼科给事中萧近高＜锍-釒＞全大信云南道御史李培＜锍-釒＞请隆孝思皆以停税释系起废为言其劾狭西税监梁永参随杭大贤逼死县官徐斗牛则有狭西巡抚贾待问科臣杨应文道臣刘九经其参广东税监李凤乾没倍于上供及勾夷起衅等事则有南道臣朱吾弼皆于是月前后交章概不报
　　○甲申卯时日出赤黄照地　　○升户部总督仓场右侍郎赵世卿为户部尚书河南巡抚曾如春为工部右侍郎兼都察院右佥都御史总理河道提督军务四川按察使张恺为都察院右佥都御史巡抚大同地方赞理军务通政司左通政许弘纲为顺天府府尹狭西道监察御史周盘为顺天府府丞
　　○补原任云南按察司佥事伍可受为山东佥事巡察海道
　　○云南腾越州税监委官张安民播虐官民地方激变烧毁厂房安民焚死抚按以闻诏前屡有旨各差人员安静行事张安民既激变致死有何足惜但倡乱之徒宜正法典姑念人众令该抚按同税监访拏真正首恶依律处治其余胁从都免追究
　　○吏部以广东缺副使推武昌知府徐应簧  上曰徐应簧在武昌不能安定乱民无才可知不准用
　　○吏科给事中曹于汴言总督侍郎李颐夙负才名既任风狂无措枢臣田乐罪等陈蕖被弹不宜强辩南京兵部尚书邢玠前在播州苟且卒事纵酋启祸后在朝鲜掩败支吾虚报斩俘巡抚云南陈用宾陷猛廷瑞于刑而括冤积以饱虏死李先著于狱而昌荫嗣以荣身乞并加瘅斥不报
　　○南京吏部等衙门尚书张孟男等上言传谕罢矿税东南士女举手加额不谓  圣心旋以为悔遂致貂珰愈横螘附益恣民心疑贰将必有理之所不能禁莫可谁何者吏科给事中祝世禄御史萧如松等亦各有＜锍-釒＞俱不报
　　○丙戌总督三边尚书李汶＜锍-釒＞辞宁夏叙功录荫不允　　○工科给事中钟兆斗＜锍-釒＞延绥巡抚孙维城搬沙一事令下众哗众哗令止仓皇既定不能暂乱首以申军法恇怯遮饰养成卒悍兵骄之习蓟辽总督万世德请兵一事宜密请朝议以折逆萌乃今日发属国请使之书明日发虏王请兵之扎支吾骇众自匿其隐伏期蔽之私欲全延绥蓟辽将二臣或移腹地或释兵权更饬边臣勿踵故智疆圉幸甚
　　○丁亥升吏部都给事中桂有根为太寺少卿江西道监察御史姚思仁为通政使司右参议礼部仪制清吏司郎中王纪为光禄寺少卿
　　○戊子升左谕德黄汝良为左庶子兼翰林院侍读掌左春坊印信右谕德萧云举为右庶子兼翰林院侍读掌右春坊印信右谕德黄辉为右庶子兼翰林院侍读掌司经局印信左中允陶望龄为左谕德右中允庄天合为右谕德俱兼翰林院讲读翰林院侍读史继偕为左中允侍讲顾天埈为右中允俱兼翰林院编修编修杨继礼为左赞善陈懿典为右赞善俱兼翰林院简讨黄汝良等  东宫讲读俱如旧
　　○升直隶宁国府知府张明德为广东副使整饬南韶兵巡山东济南府知府沈烝为副使浙衢州府知府张尧文为山东副使
　　○己丑蓟辽总督万世德以给事中钟兆斗论其逗师辽左攘积釜山妄通虏王请兵之＜锍-釒＞以骇众听均属不职上＜锍-釒＞辩之曰臣边人也记往年虏王夫妇诸凡请祈事体但有干系俱抄达阁部兵科知会以见虏情日者顺义王与擦汉儿部虏讐杀因有借兵之书且引天兵救援朝鲜例臣循往套亦抄达阁部兵科使知虏中有此衅变而边臣作用后来有所证据云耳原非孔亟虏情可以奏报上闻者况虏王驻牧原在宣大就中机宜操纵宣大总督主之臣虽有书不过听宣大当事处分一言足矣就中有何欺隐而藉口支吾乎往臣经理朝鲜度辽之时值虏内讧臣自前屯即披甲乘马杂于行间与虏相望而驰至杏山虏复内犯臣督官兵挫前锋辽兵望风奔溃兹一战也辽人至今称之谓臣逗师辽左无论不足以服臣且不足以服辽人矣大都臣孙踪远裔年来谬从戎马之场以  皇上宠灵所至荡灭何敢贪天为功唯是承乏塞上久逾涯分伏乞赐罢  上报闻令仍供职
　　○庚寅原任大学士申时行王锡爵王家屏因  上以册立  皇太子册封  诸王上  圣母徽号遣官存问各遣子孙赍＜锍-釒＞陈谢  上各优诏报闻与家屏子王湛初为中书舍人时行孙申承芳锡爵孙王鸣虞为试中书舍人
　　○礼部礼科各储教宜亟择日命讲请  上曰知之矣候旨行
　　○兵部尚书田乐＜锍-釒＞言日者巡视中城御史张似渠捉获麻承训家人遂以移祸于臣臣不知其事之始未止据理陈奏并乞罢斥未蒙俞允复闻镇抚打问各犯麻承勋张国将俱革后无荐部中从来无起用之例麻承宗守备仅一年黄中顺游击仅二年部中从来无超升之例所不可为贿者臣无所事辩惟是审供内有云脱逃王鸣凤对脱逃冯荣说前缺已被承恩谋去等语总兵缺出惟臣□之阁臣该司郎中□之科臣数日即推榆林至京师二千余里彼安能预知而预谋之承训咫尺京师携重资差多仆尚不能谋而承恩于隔远谋之诚不知其解矣此之冷语盖欲起  皇上疑窦为陷臣地耳仰祈  皇上哀悯久病无用之躯放归田里以平言者之气仍敕镇抚司虚心研审庶麻承恩之有无钻谋臣部可以立见不然以此暗昧难明之人脱逃无据之言加臣臣即死九泉亦蒙不白之冤矣得旨麻承训等钻求事情已经打问明白与卿无累何得以冷语过为介意卿既不甘诬辱愤激苦切求去便依所奏准驰驿致仕回籍以待召用麻承恩已有旨留用矣
　　○辛卯命辅臣撰述琉璃河桥碑文
　　明神宗显皇帝实录卷之三百七十

明神宗显皇帝实录卷之三百七十一
　　万历三十年四月壬辰朔孟夏时享  太庙遣官恭代
　　○  上命  东宫于初九日如常讲学
　　○癸巳大学士沈一贯言广东税额委实太重不可以经久行税使李凤委实太虐不可以一朝居如蒙  皇上允按臣之请减其额数德意甚盛若不然则止将李凤取回面命李敬代之亦是羙事李敬为人忠实必能仰体足国裕财之心安邦弭乱之意既收徵采之益且释南顾之忧此两利之策也惟  上断而行之
　　○戎政尚书王世扬因科臣宋一韩论其跛蹩不堪上＜锍-釒＞乞归不允
　　○甲午总督三边尚书李汶因言官论其冒宁夏功赏上＜锍-釒＞自白乞骸诏以其发踪功多不允辞
</div>
    <div class="pagination">
<a href="明实录神宗实录_page238.html">上一页</a><span>...</span><a href="明实录神宗实录_page234.html">234</a><a href="明实录神宗实录_page235.html">235</a><a href="明实录神宗实录_page236.html">236</a><a href="明实录神宗实录_page237.html">237</a><a href="明实录神宗实录_page238.html">238</a><span class="current-page">239</span><a href="明实录神宗实录_page240.html">240</a><a href="明实录神宗实录_page241.html">241</a><a href="明实录神宗实录_page242.html">242</a><a href="明实录神宗实录_page243.html">243</a><a href="明实录神宗实录_page244.html">244</a><span>...</span><a href="明实录神宗实录_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
