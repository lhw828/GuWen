<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 749 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 749 页/共 1860 页
  </h1>
  <div class="content">
   ○谕军机大臣等、据硕色查奏、黄州府属广济蠹书周锡琏等、轮充粮库总书。加派私徵一案。内称乾隆二十年六月内、县民夏廷佐等、在前任巡抚张若震任内控告。批发黄州府查讯。该府知府李珌审详。并非长徵。分别拟以枷责。随经张若震批结等语。此案现据该督等究讯。私徵属实。历任知县。均有分肥情弊。李珌系该管知府。虽已于本案题参革职。但从前巡抚批发查审时。自当彻底根究。据实详揭。乃以并非长徵。朦胧详覆。转将控告民人枷责。而此后仍任该县等加派私徵。是李珌既讳饰于前。复徇纵于后。其罪尤无可逭。著该督等审明情节从重治罪。可将此传谕硕色知之。　　

○是日、驻跸默尔根乌里雅苏台大营。　　

○丁亥。上行围。　　

○谕、去岁擒剿叛贼阿睦尔撒纳、进兵至哈萨克。西路以达勒当阿为将军。北路以哈达哈为将军。伊等既抵哈萨克。未能擒获阿睦尔撒纳。而哈萨克之阿布赉、复致兔脱。理应从重治罪。朕意伊等未必有心误事。不过为贼所愚。路远迟误之所致耳。是以降旨、将伊等微劳抵罪。免其处分。后经询问自军营回之侍卫官员。则咸称达勒当阿领兵追赶阿睦尔撒纳、相距一二里。逆贼不及驮载。反遣人谓哈萨克即欲擒献阿睦尔撒纳、惟待其汗阿布赉至。即便送至。乃达勒当阿堕贼奸计。俟其擒献。并未督兵追捕。且下令不许众兵前进。直至逆贼捆载脱逃后。方遣兵追赶。哈达哈则路遇哈萨克阿布赉、既经后队官兵呈报。并不勒兵追捕。至阿布赉逃去。始尾随追赶一次以塞其责。众奏佥同。达勒当阿、哈达哈、俱系擢用为将军之人。似此怠玩偾事。不可不治其罪。因将伊等公爵革去。降秩示谴。今讯问拏获逆贼阿睦尔撒纳之侄达什车凌、及宰桑乌巴什、供称、阿睦尔撒纳于去岁九月尽间。自败走地方潜回。又据尼玛供称、去岁大兵追及阿睦尔撒纳、我催促打仗。将军等未允。等候阿布赉擒献。是以阿睦尔撒纳得以脱逃。彼时如尽力前进。即可擒获。再阿布赉对面安营。亦并不奋勇打仗。一味迟延。直至阿布赉逃去。始行追赶。旋即彻兵。其急于彻兵一事。亦系将军等商量办理等语。供词与自军营回之侍卫官员所奏、俱属吻合。观此、则伊二人不惟不能用朕奋勇之官兵。反为逆贼等所轻视矣。达勒当阿、哈达哈、俱勋旧子孙。为朕股肱。受恩承袭公爵。且身为将军。带兵追剿逆贼。既遇贼首阿睦尔撒纳、哈萨克汗阿布赉。反堕贼术中。因循观望。失误事机。坐致逆贼兔脱。实出于情理之外。且去年由哈萨克彻兵时。据达勒当阿、哈达哈奏称、我兵所抵之伊什勒椿集。距逆贼阿睦尔撒纳逃窜所至之地。速行亦需月余。贼去既远。时亦寒冷。是以九月初间。自伊什勒椿集彻兵。行走五十余日。至巴颜鄂拉迤南之哈萨拉克地方等语。今据拏获之达什车凌、及宰桑乌巴什供称、阿睦尔撒纳闻大兵彻回。由伊逃窜所至之地。于九月尽间起身前来。经过伊什勒椿集。行走二十余日。至巴颜鄂拉。又行走十五日。抵哈萨拉克迤东之额布根塔尔珲地方。共计行走五十日等语。使逆贼逃窜所至之地。距我兵所到伊什勒椿集地方。果如达勒当阿哈达哈所奏。有月余程途。则阿睦尔撒纳由伊败窜所至之地。过哈萨拉克。返至额布根塔尔珲地方。即尽力速行。亦必需两三月余。方可能到。且逆贼性极诡诈。亦断不肯贸然而行。必已实知我兵彻回之信。方行起身。我军由伊什勒椿集彻后。与阿睦尔撒纳相距月余程途。迨伊差人探听得实。再由哈萨拉克、至额布根塔尔珲地方。又必需三四月之期矣。乃我兵则于九月初间、由伊什勒椿集彻回。行走五十余日。始抵哈萨拉克。而逆贼阿睦尔撒纳、即自伊所逃窜相隔月余之地。九月尽间起身而来。既经哈萨拉克、复至额布根塔尔珲。亦祇行走五十余日。何以如此之速。岂能飞来耶。以此推之。伊等所奏、逆贼阿睦尔撒纳逃窜所至之地。与我兵所至之伊什勒椿集。谓有一月程途者。其被贼所欺。愈觉显然。今观此事前后情节。去岁逆贼阿睦尔撒纳逃窜所至之地。初不甚远。当时伊等如果奋力前进。必可就擒。何至疎脱。费如许力乎。观阿睦尔撒纳、今岁春间即到额林哈毕尔噶地方。此即达勒当阿、哈达哈、每事因循。惟图速回之明证也。况今岁哈萨克阿布赉、遇我兵三十余名。一战即降。则去岁伊等稍肯奋勉。直前逼之。想阿布赉亦必投诚。早将逆贼擒献矣。观哈萨克阿布赉今岁之投诚。又去岁达勒当阿、哈达哈、不曾用力之明证也。尔伊等两路兵丁会合后。理宜联为一体。诸事商办。而伊等竟于初见之次日。即分营行走。至第三日。即议及彻兵。有是理乎。且伊等即能和衷。尽力擒拏。尚未卜能将逆贼擒获与否。而乃各分彼此。岂能获贼耶。且如逆贼阿睦尔撒纳免脱后。我兵追逐。达勒当阿、哈达哈、俱系将军。若肯亲行。岂不胜于诸参赞大臣。乃伊二人并不前往。止遣阿里衮一人。领兵追逐。不知用伊等为将军。所司何事。达勒当阿、哈达哈、如此种种贻误军情。若不将伊等治罪。则国家之赏罚何在。而后此谁复出力报效耶。此于用人之道。所关甚大。法难宽宥。本当以军法从事。但达勒当阿、本一糊涂无能之人。为贼所愚。而哈达哈、每图安逸。遇事因循。不肯奋勉。俱尚非出于有心。若果有心致贼逃窜。朕必将伊等从重治罪。以正典刑。然既误用于前。复姑容于后。此即朕之咎也。伊等身为将军。且系勋旧子孙。似此坐失机宜。玷辱满洲。更何颜面靦列班联。达勒当阿、哈达哈、俱著革职。发往热河、披甲效力行走。　　

○是日、驻跸鄂尔楚克哈达大营。　　

○戊子。上行围。　　

○以故云南景东府土知府陶淳弟澄、袭职。　　

○旌表逼嫁捐躯之湖北蕲州民岳国章妻陈氏。　　

○是日、驻跸珠尔罕乌里雅苏和罗大营。　　

○己丑。上诣皇太后行幄问安。　　

○行围。　　

○谕、豫省今岁被灾较重。前经降旨、将被灾各州县应徵漕项、地丁、银米。分别蠲缓。其地本高阜、未经被水者。原应照数输纳。不在应缓之例。但念此等地亩。虽无积水淹浸。而与灾地毗连。收成自属歉薄。民力未免拮据。著加恩将该省被水州县内、分出之未被灾地亩本年应徵漕项、及地丁银两。一体缓至次年麦熟后徵收。俾小民得以从容完纳。以示优恤至意。该部即遵谕行。　　

○谕军机大臣等、据河东盐政那俊奏、解州村民。聚众盗挖硝地堰工一案。内称该州知州张镇、大有回避之意。且巡役佥供有一二百人。现报拏获任曰用等二十一人。供情亦与所访迥别。恳请钦差来州专审等语。此案前据蒋洲摺奏云。已札知塔永宁办理。今那俊奏请钦差专审。自可不必。但地方奸徒。恃众逞强不法。不可不尽法惩究。著将那俊原摺钞寄塔永宁、令其将此案情节。据实研讯。务得确情。所有案内人犯。逐一严行究治。以儆刁风。不可稍存瞻顾。并传谕那俊知之。寻塔永宁奏、臣于查勘后。即饬河东道、切实究讯。兹据报称、实因村民所种硝池两岸滩地。被积水淹浸。转瞬布种冬麦之候。任曰用因与曹文山等商定。纠约村民。乘夜挖堰洩水。意在以邻为壑。不料水涌乘风。致下游七郎、卓刀、二堰。连决数口。冲及盐池禁墙。实非有意欲冲坏盐池等情。是否确实。容臣亲提讯究。严加定拟。得旨、偷挖放水。下流自然必致冲坏禁墙。岂得云无意。汝初到任。若以此事取誉于民。则大非擢用之意。慎之戒之。严办据实奏来。汝一生有福无福。能承受恩泽与否。皆在此举。观汝初到任。即有此市惠之念。恐汝器小易盈。甚悔用汝之错也。　　

○又谕、据御史阎循琦奏、抚恤事宜一摺。颇为切中情弊。但若将各款条悉明降谕旨。其本属不肖者。未必因此而遽生畏惮。而本无此弊者。或转因此启其舞弊之端。是本欲止奸而适以导奸矣。已将该御史摺钞寄各督抚、令其留心体察。不必明降谕旨。著在京总理大学士、传谕该御史知之。　　

○又谕、据御史阎循琦奏、抚赈事宜一摺。其所称折给银两奸吏家人。或轻戥短发。及贫民得银。易钱买米。市侩牟利。不免高擡钱价。改用重戥。并富户囤积钱文。不令流通等弊。所指俱系切中。此等弊窦。惟该督抚等留心体察。董率有方。乃可杜绝。朕本欲明降谕旨饬禁。但恐转启奸吏刁民种种不肖之心。著将该御史摺钞寄各督抚、令其悉心体察实力厘剔务绝弊端庶俾灾黎得沾实惠。其勿视为具文也。寻山东巡抚鹤年奏、东省赈项已饬地方官概易钱。协同委员按户亲给并将应赈钱数。先期大书。实贴村庄仍令道、府等官不时往来抽查又河南巡抚胡宝瑔奏、亦易钱给发报闻　　

○是日驻跸博罗莫林大营。翼日如之　　

○是月安徽巡抚高晋奏安省各属常平仓粮除陆续买补外。尚存粜价未买谷二十五万一千余石。应乘时买补查上年酌定徽州府属山多田少。所产不敷民食。准赴邻境购买在案应照此例、价脚并算、每石以一两二钱为率。以节年存贮粜价牵算。不足一两二钱。照例以近年平粜盈余。通融拨补得旨、甚好　　

○河南巡抚胡宝瑔奏、豫省往年春月粜借。通省不下百万石。今岁被灾六十一州县。所需更多。除将截留漕粮、及江楚米。另派被灾州县外。所有本省仓粟。臣等筹其多寡。豫运灾地接济。目前内河小港通舟者。即乘时拨运。除被水州县、原有仓谷万石以上者。无庸协拨外。共派动常、漕、二仓粟十万石。稻谷四万石。碾米分运。脚费照例给领。得旨、如所议行。　　

○河南布政使刘慥奏、归德府属夏、永、商、虞、考、五县赈务。臣随同钦差三泰等。暨抚臣胡宝瑔、公同监放。俱于八月十五日以前散毕。计五县应赈大小贫民。共一百四十九万七千五百余口。给过一月口粮银、二十三万二千两有奇。此后尚有常例应给抚恤之口粮。及分别加赈之月分。并酌借牛具、耔种。现在悉心查办。至汲、淇、浚、滑、四县。及陈、许、开、归、彰、卫、怀、汝、等属。被灾较重。当查明先给修费、口粮。仍照例抚恤。现亦次第将竣。如被灾尚轻者。向例加赈月分无多。若一概先给。严冬转虞拮据。当令地方官确查。将抚恤一月之银。移于冬初放给。随后接续加赈。始不虑其空乏。报闻。　　

○钦差侍郎裘曰修、梦麟、升任山东巡抚鹤年等奏、查微山湖积水为患济、金鱼、等村庄久淹。湖河通连。运河又复盛涨。全赖支河分疏。兹勘得峄县伊家河、旧有水沟形迹。宽一二丈。深一二尺不等。相度形势。及入运处所。其河身段落。自韩庄迤西开起至江南梁旺城入运。计程六十九里。一万二千五百五十余丈。河头高于河尾一丈九尺四寸。河面宽八丈底宽四丈。深一丈二三四尺不等其河尾入运之处。挑宽十丈。使湖水畅流河头建滚水石坝一座金门宽十一丈有余并酌建石桥。以通驿路。此实微山湖宣洩扼要之区。今速行挑浚。与荆山、湖口三路争流。直注八闸之外。积水自能消涸。现已定议、于九月初七日兴工。得旨、如所议行。　　

○鹤年又奏、挑浚伊家河。应用夫三万余名。必须派员分投督率。拟仿照垫道之法。责成就近之州、县卫、分段承挑。共计二十七段。地势高下、段落难易不一。或一段分委数员。或一员承挑数段。应用州、县、二十员。同知、通判、四员。少者一二里。多者不过三四里。夫役、于各该处雇募。立夫头分队管束。该员等往来稽查。于地方公务。仍可随时办理。其同知、通判、所开段落。令就近之兰、峄、二县雇夫。交该员督办。并饬台庄、沙沟、二营将备。分界巡防。勒限六十日竣工。得旨、好。　　

○陕西巡抚明德奏、由陕赴西路军营。有南路边路之分。其边路马匹不敷。于本年三月内、奏准添设在案。南路驿站。东自晋省接壤之潼关起。西至甘省接壤之长武止。共十一站。相距自七十里、至九十里不等。设马自四十匹、至九十二匹不等。站长马少者。尤难支应。查陕省自兴平县起。至四川交界止。共二十一驿。相距道里。俱不甚相悬。而设马自三十七匹、至五十八匹不等。似可酌量抽拨。应请将此二十一驿内、除兴平、凤翔、宝鸡、河东、草凉、青桥、大安、黄坝、宁羌、九驿稍远者。毋庸议外。其余十二驿。画一各存马三十七匹。共抽马八十八匹。又自省城赴边路一带。每驿设马八九匹不等。独三原现设十五匹。又四处僻路。止各设二三匹至五匹不等。独高陵、富平、大荔、朝邑、泾阳、各七匹至十九匹不等。均属冗多。请将三原县、画一留马九匹。高陵等五县、各五匹共抽马四十匹统计共抽马一百二十八匹。于咸宁长安二县各添十六匹乾、永、邠、长、四州县各添二十四匹则各驿与醴泉一例设足六十四匹。劳逸适均。得旨、好。如所议行　　

○甘肃巡抚吴达善奏甘省安西提标各营兵每年应支本色粮。向例按距肃远近折价。自赴肃州买运。本年安西等卫风灾。粮价甚昂。折价实属不敷。请照乾隆九年、雅尔图奏准之例。将安西提标各协、营、本年冬季兵粮。于附近各本卫仓、每马兵一名。借给一月粮二石。步兵、一石五斗。余令通融买食。其动缺粮、俟价平时。饬各卫按数买补。用过价银若干、在各该营应领季饷内扣还归款。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十五


大清高宗法天隆运至诚先觉体元立极敷文奋武孝慈神圣纯皇帝实录卷之五百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。九月。庚寅朔。上行围。　　

○赐扈从王公大臣及蒙古王公台吉兵丁等食。　　

○辛卯。上行围。　　

○除江苏宿迁县骆马湖水沈滩地、八十四顷有奇额赋。　　

○是日、驻跸库库英图大营。　　

○壬辰。上诣皇太后行幄问安。　　

○行围。　　

○谕军机大臣等、据兆惠奏称、副都统爱隆阿等、剿杀纳木奇等贼众一千余。将在军官兵。分别功次具报等语。此次官兵等进剿贼众。颇属奋勉。著加恩将骁骑校拉玛锡、授为三等侍卫。领催额勒济图、授为蓝翎侍卫。厄鲁特三等侍卫达尔汉、授为二等侍卫。赐号哈什哈巴图鲁。赏银一百两。其余有功官兵。及阵亡得伤者。俱著查明报部。照例议叙议恤。　　

○又谕曰、兆惠奏称、现在驻兵巴雅尔郭勒。候遣往哈萨克使臣回营。并富德处所探阿睦尔撒纳确信。或分兵过博罗塔拉。与永贵会合。或前赴成衮扎布军营等语。是兆惠之兵。尚需守候。不能即往额林哈毕尔噶。恐咨行成衮扎布后。舒赫德即藉此不往伊犁。则进剿贼人。责当谁属。著传谕成衮扎布、舒赫德、速领兵前抵伊犁。务将巴图尔乌巴什、哈萨克锡喇、昂吉岱、鄂哲特等。严行查拏。以期地方宁谧。毋得藉端推诿。即著作速回奏。　　

○又谕曰。兆惠所奏、唐喀禄等咨报、选兵三百名。交瑚尔起、令其进剿。其余兵即行彻回等语。唐喀禄等、系特派擒剿哈萨克锡喇之人。今到塔尔巴哈台等处。已得贼人信息。辄将兵彻回。殊属乖谬。伊等即谓马疲粮竭。或赴兆惠军营。或雅尔哈善所驻济尔哈朗军营。俱可接济。岂伊等自以为北路之兵。遂不相联络耶。唐喀禄、著交部严加议处。车木楚克扎布、从宽免其交议。至唐喀禄等彻回。兆惠已经具奏。而伊尚未奏到者。是又必自分彼此。仍由北路具奏。以致迟滞耳。伊等既经彻兵。此旨亦不必速递。著纳木扎勒暂存。俟唐喀禄到日交发。　　

○又谕曰、哈萨克使臣等、由北路前来。将至行在。若照常由西路遣回。正届我彻兵之期。沿途恐有疏失。著由乌里雅苏台。过索勒毕、乌拉克沁岭。自额尔齐斯、塔尔巴哈台。送至古尔班察尔。回伊游牧。派散秩大臣和硕齐、侍卫富锡勒、穆伦保等、带索伦兵一百名。厄鲁特兵一百名。沿途伴送使臣。搜剿玛哈沁等。可传谕成衮扎布等、交科布多驻劄大臣。派索伦兵豫备。厄鲁特兵、著和硕齐先往拣派。其马驼牲只。及整装银两。俱照例赏给。　　

○又谕、昨询问尼玛、现在藏匿之绰罗斯台吉等。据供、尚有昂吉岱、萨木丕勒诺尔布、特古斯孟克、尼玛、诺颜哈什哈纳喀达等五人。著传谕成衮扎布等、进剿哈萨克锡喇等贼众时。将尼玛所供五人。留心查拏解京。此外如有绰罗斯之人。亦照此办理。　　

○是日、驻跸萨勒巴尔哈达大营。　　

○癸巳。上行围。　　

○遣官祭历代帝王庙。　　

○遣官祭都城隍之神。　　

○定边将军成衮扎布等奏、臣等带兵接应明瑞。派副都统由屯、侍卫老格等、分路剿杀玛哈沁。据由屯等报称、克哷特种地贼人。闻我兵过巴罕纳喇特岭。即逃向哈什。八月初八日。追至图尔根河。遇贼力战。剿杀收楞额博索库勒等、一百余人。收其妻子器械。营长伊灵阿、索音达尔、剿杀塔里雅图口贼百余人。察克玛河口贼四十余人。侍卫老格报称、于济尔哈朗河。剿杀乌噜特七户四十余人。于博多美和罗。剿杀克哷特一百五十余人。收其马驼牛只。又遣取明瑞信息之侍卫海林泰、于库哲图地方。遇贼二十人。杀贼三人。夺马四十匹。臣等仍令海林泰带兵一百名。巡查乌纳哈特岭各台站。又明瑞等咨报、行至特克斯。因马匹疲乏暂驻。口粮已罄。搜取绰和尔所种地亩。剿杀玛哈沁三百余人。侍卫济塞布、追获绰和尔五十余人。收其牛羊。询问贼人所守阿圭雅斯营垒。俱已弃去。或往察罕乌苏。或往沙喇伯勒等语。臣等即寻踪前往堵截。又准兆惠咨称、巴图尔乌巴什、已往沙喇伯勒等语。沙喇伯勒距特克斯程期半月。或阿巴噶斯、哈丹贼人。及绰和尔、乌喇特、昂吉岱等贼。俱与巴图尔乌巴什会合。臣等竭力前往办理。谕军机大臣等、据成衮扎布等所奏、绰和尔等贼人。与巴图尔乌巴什等。在沙喇伯勒会合。必至滋生事端。自当奋勉剿杀。何得以官兵马力为词。伊等从前于克哷特、乌噜特等鄂拓克人众。若早为殄灭。收其牲只。因进剿巴图尔乌巴什。计已奏功。乃惟务姑息安抚。以致贼众会合。始觉办理之难。其何所归咎。且明瑞等虽经进剿。总未追及贼人。成衮扎布等、何以并无一语参奏。赏罚不明。谁肯用命。著伊等回奏。　　

○是日、驻跸布呼图大营。翼日如之。　　

○甲午。上御行殿。哈萨克阿布赉使臣亨集噶尔、乌穆尔泰、都楞、阿兰扎、阿布赉之弟阿布勒比斯使臣塔纳锡、伯克奈、赍表入觐行礼。赐使臣等、及扈从王大臣等宴。　　

○谕、今岁上下两江淮、扬、徐、海、凤、颍、泗、等各属。秋禾被水成灾。现经照例先行抚恤一月口粮。银米兼赈。其折赈定例。每米一石。折银一两。但念该处积歉之后。粮价未免稍昂。若照例折给。恐贫民不敷买食。著加恩将各属应给正赈折价。每石增给银二钱。俾得谋食宽裕。以示格外轸恤至意。　　

○谕军机大臣等、昨据雅尔哈善等奏称、阿巴噶斯、哈丹游牧贼众。逃往乌固勒扎、登努勒台等处。已调副都统三格等、接应侍卫讷呼德等语。朕谕以贼众必会合一处。须协力剿除。亦已传谕成衮扎布等矣。此际三格等、曾否将阿巴噶斯、哈丹贼众。追及剿除。及先后派出官兵剿贼情形。著雅尔哈善等确查具奏。　　

○乙未。上诣皇太后行幄问安。
  </div>
  <div class="pagination">
   <a href="清实录乾隆朝实录_page748.html">
    上一页
   </a>
   <span>
    ...
   </span>
   <a href="清实录乾隆朝实录_page744.html">
    744
   </a>
   <a href="清实录乾隆朝实录_page745.html">
    745
   </a>
   <a href="清实录乾隆朝实录_page746.html">
    746
   </a>
   <a href="清实录乾隆朝实录_page747.html">
    747
   </a>
   <a href="清实录乾隆朝实录_page748.html">
    748
   </a>
   <span class="current-page">
    749
   </span>
   <a href="清实录乾隆朝实录_page750.html">
    750
   </a>
   <a href="清实录乾隆朝实录_page751.html">
    751
   </a>
   <a href="清实录乾隆朝实录_page752.html">
    752
   </a>
   <a href="清实录乾隆朝实录_page753.html">
    753
   </a>
   <a href="清实录乾隆朝实录_page754.html">
    754
   </a>
   <span>
    ...
   </span>
   <a href="清实录乾隆朝实录_page750.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
