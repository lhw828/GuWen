<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1077 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1077 页/共 1860 页
  </h1>
  <div class="content">
   ○又谕、昨经降旨鄂宁在永昌将至一年。深知彼处情形。俟伊与阿里衮。舒赫德、查办逃兵后。即行来京。候朕问明彼处情形。再令前往。但本年秋冬。尚须搜查附近普洱地方隐匿贼匪。永昌不可无人。鄂宁著早行起程。能于九月内回滇。方为允协。再昨阿里衮等奏称、审讯侍卫茂汉之事。朕曾降旨。木邦绿营兵。动即逃散。甚属可恶。将首先逃避者查出办理。著鄂宁。阿里衮等。将如何办理之处。一面具奏。一面来京。如人数众多。一时不能查明。不如缓办。鄂宁即行来京。阿里衮、舒赫德、在彼留心查察。俟鄂宁来京。朕面加训谕。回滇后再与阿里衮。舒赫德。会同办理。此时且勿洩露。并传谕舒赫德、阿里衮、知之　　

○吏部带领京察保送一等之户部郎中阿敏达等、五十九员引见。得旨、阿敏达、申保、兴泰、秦雄飞、查虞昌、宁舞立、西成、永来、博清额、灵毓、王曾翼、陆燿、李庆棻、陈孝泳、长际泰、崧柱、明兴、萨尔图、普琏、富惠、文爣、萨尔楚、穆精安、金培、伊里纳、惠龄、高大德、七十五、观音保、雯志、萨连、鄂奇善、富明、本忠、固世衡、富森布、巴哈布、书瑸、富昇、观音保、五尔泰、墨尔更额、沈清任、哈琳、郎图、富琦、汪献芝、图桑阿、运泰、智常、德克进布、隆保、觉罗诚光、兴顺、伍林泰、兴安、玛兴阿、觉罗奉和、宝山、俱准其一等加一级　　

○以大理寺卿景福、通政使张若溎、俱为左副都御史　　

○以镶蓝旗护军统领富廉、为镶蓝旗汉军都统　　

○丙寅。上诣畅春园、问皇太后安　　

○幸静宜园驻跸。至庚午皆如之　　

○谕、圆时园绿营兵丁。差务较繁。看守之处亦多。著加恩添给一百名。以供差遣。所有添派事宜。著该管大臣照例办理　　

○谕军机大臣等、今日良卿奏到各摺。有陈奏地方公务。而未书写臣字者。殊于体制未合。嗣后该抚除请安谢恩等摺外。凡陈奏地方事件。俱著书写臣字。可将此传谕知之　　

○吏部等部议准、陕甘总督吴达善奏称、安西府属之渊泉县。地洼潮鹻。城垣易于坍塌。查有相距旧城二里之郭壁地方。地高无鹻。水泉味淡。且距苏勒河不远。县城移建于此。既可免潮鹻之虞。又于口外派兵合作。亦属相宜。从之　　

○丁卯。谕军机大臣等、前据阿里衮奏、九龙江外。现有贼匪滋扰。当经降旨阿里衮等。俟秋冬瘴退时。酌量机宜。将普洱以外零星贼匪。先期剿灭。今据阿里衮奏到。据该处镇将等禀报。有探事兵目。路遇自贼营逃回夷人。询系眼见莽子约有三四百人。其余是猛勇、整欠、猛迭、蛮狃、蛮累、犭□罢夷、共有八九百人。听得说官兵很多。伊等伤损二百余人。连夜逃往猛混等语。猛混距九龙江不远。岂可令贼匪在彼盘踞。且此等乌合之众。屡在土司边界。敢于侵扰。若不大示惩创。恐伊等玩视肆行。罔知畏惧。至此辈系召散余党。其势必与缅贼狼狈为奸。纵令近边侵轶。是尤当先翦其羽翼。以壮我声威。计京兵前后赴滇者。几及六千余人。又有西安新选之厄鲁特兵。皆系得力之人。征剿缅匪。今年已暂缓进兵。若集我劲旅。以除么＜?麻骨＞小丑。自非难事。阿里衮可遵照前旨。至期统兵前往。相机妥办。至整欠土司叭先捧。久经内附。且为土司中出力之人。伊现在何往。何以整欠犭□罢夷。亦有随贼之事。其猛勇、猛迭、蛮狃、蛮累、各处。前此曾否内附。有无土司管理。并著阿里衮、鄂宁、一并查明。即速奏覆。可将此传谕知之　　

○又谕、蛮暮新街一带。闻向为缅夷贸易处所。沿江而下。并有缅夷税口。则其地交易之货必多。但彼处所恃以通商者何物。其仰给内地。必于欲得者何物。除与中国交易外。复有何处行商。往彼货贩。前此腾越州等处民人往来贸易。习为常事。必能备知其详。今自用兵以来。各关隘久已禁人外出。新街等处。是否尚有货市。或关口间有奸民偷越。或边外土司潜赴经商。或缅夷界外。别种番夷往彼市易。抑或市集改徒他处。此等皆宜询访而知。且缅匪既藉货物抽税。连年货税不通。蕞尔边夷。岂能不稍形缺乏。各土司等。讵竟茫无见闻。似亦无难广为体核。得其底里。此皆督抚等所当随时留心探察。据实奏闻者。再近边各土司。素以耕种为业。去岁曾向彼购易米粮。此次行军后。各该土境。是否仍安耕作。今岁若往彼采买。能否照前供应。又大山土司久请内附。昨明瑞至彼。亦曾供馈军粮。极为恭顺。前谕鄂宁酌加赏赉。曾否办及该土司近日动静若何。我大兵退出后。该土司曾否遣人前来。复申前说。其木邦土司瓮团。现在作何下落。俱未见阿里衮等奏及。著传谕阿里衮、鄂宁、将以上各情形。逐一确查。即行切实覆奏。寻奏、查缅夷仰给内地者。钢铁、锣锅、绸、缎、氊、布、磁器、烟、茶等物。至黄丝、针线之类。需用尤亟。彼处所产珀、玉、棉花、牙、角盐、鱼、为内地商民所取资。往来俱有税口。自用兵以来。概行禁止。臣等严加防范。商民俱不敢偷越。至该土司等。或有潜往商贩。亦所不免。自新街蛮暮一带。经兵火后。已成废墟。近亦无人到彼。惟缅夷地界荒裔。或通海洋。或通西藏。番夷贸易。自必尚有市肆。但内地货贩。久经断绝。缅夷必不能不形缺乏。至近边土司。每岁秋成。俱有余粮。足供采买。今岁又雨泽应时。可望丰收。必敷购买。其大山土司。前据差探木邦消息之姚阔海等回称、我兵彻回后、缅贼将大山寨子残毁。该土司兄弟。俱无下落。报闻　　

○又谕、前经降旨。著良卿、调补广东巡抚。钟音、调补福建巡抚。钱度、升授贵州巡抚。并谕令良卿、俟钱度到黔。再赴粤东。钟音亦俟良卿到粤。再赴新任。今思良卿现在贵州办理兵差。且有募选兵丁事务。一切难以遽易生手。良卿仍应留黔抚之任。所有广东巡抚员缺。应即著钱度调补。第滇省军饷事宜。钱度经手办理有年。此时宫兆麟。新任藩司。一切恐未能谙悉。著传谕阿里衮、鄂宁、酌量该处情形。如必需钱度始终承办。即以巡抚衔。仍留管理布政使事务。亦无不可。俟军务告竣。再赴升任。阿里衮奉到此旨。即与鄂宁妥商覆奏。候朕再降谕旨。并谕良卿知之　　

○又谕、据阿里衮奏称、从前金川兵。铸造九卿大铜炮。甚属得力。此项炮。分节易驼。即遇狭窄处所。亦可携行。现咨阿尔泰、选挑从前造炮匠役。派监造官一同前往等语。但金川用兵以来。业经二十余年。从前造炮匠役。尚难必其有无。著传谕阿尔泰、四川如有从前炮匠。即照阿里衮所奏。将匠役、监造官、一并遣往。如无旧时匠役。及现在照式能造者。阿尔泰速行奏闻。将京内有善铸造者派往。并传谕阿里衮知之　　

○署贵州巡抚良卿奏、尚书舒赫德。至贵阳省城。询及募兵事。查抚标贵阳三营。及提镇协各标。应募入伍充操者。情殊踊跃。且多系精壮之人。现已可得五千名。统俟滇省知会调拨。先将现在新兵送往。再有不敷。另行续募。商之舒赫德。据称意见相同。俟到滇后催查兵数。会商檄调。得旨嘉奖　　

○戊辰。军机大臣等议覆、奉天将军明福奏称、奉天地方。于乾隆二十五年起。留银三十五万两。作本生息。现在既经停止。自应以次收彻。但其中如布钱估衣杂货粮石等局。及当铺。皆易清结。请以一年为限。惟官兵旗民铺户人等借欠之项。多寡贫富不齐。一时难以归结。请限年归款等语。查所定限期。三年至五年。均属太宽。请交与该将军等。再行察核妥议。又称、生息银既停。其兵丁红白赏项。请于旗地租银内动拨。查旗民余地。每年共徵银十一万两有零。除常用外。每年尚余银七万余两。应如所奏。即于此项内拨用。又称、广宁县修理桥道。向有生息之项。应请一例彻除等语。但该处桥道。工程经费。作何办理。亦请交与该将军等悉心筹酌。得旨、依议速行　　

○吏部议准、调任江苏巡抚明德等奏称、查江苏直隶通州。向有海门一县。明季裁归通州管辖。现因屡涨沙洲。其东南与崇明接壤。两处居民。争抢沙地。通州、崇明、均碍难断理。应如所奏。将苏州海防同知。裁改海门同知。移设沙洲适中之地。凡通州、崇明、新涨各沙。归并海门同知管理。其通州狼山司巡检。准其改为海门厅照磨。兼管司狱事务。其原设之通州沙务州同。即裁。崇明县原设之半洋巡检。准其移驻豹貔镇。新设海门同知。海门厅照磨二缺。俱定为要缺。准其在外拣选调补。从之　　

○命兵部尚书陆宗楷。兼管国子监事务　　

○己巳。谕军机大臣等、阿思哈奏、驻防兵丁出缺挑补。所有马械。往往私相顶售。流弊无穷。请于马价项下。借给月饷银内扣还等语。马械为兵丁所必需。乃豫省积习。竟至新旧顶售。重利倍偿。辗转受困不已。实为兵累。今若借支官项。令其扣清办理。则挑补新甲。既按月出利。而旧甲之家。又得有现给整银。自属两便。但弓刀等项。所值无几。若借给银五十两。未免过多。今为量酌调剂。即予以四十两。已足敷用。该抚可即遵照办理。将此传谕知之　　

○护理山东巡抚布政使梁翥鸿疏报、乾隆二十七年。新城、潍县、二县。劝垦水地。共一十二顷二十一亩有奇　　

○庚午。谕军机大臣等、今日彰宝奏到。沿途雨水情形一摺。据称、运河水势较小。昨稽璜奏勘河工摺内。亦有今岁运河水小之语。今春雨水未闻缺少。何以运河水势不能畅足。自系去岁秋冬。未能潴蓄得宜所致。从前李宏。李清时等。总督河东时。经理妥协。运河并无浅阻。今岁因何顿不如前。著传谕嵇璜。嗣后务须如法豫为筹办。毋致河水稍有欠缺。并将该处运河。因何水浅。及近日情形若何。即速详晰据实奏闻　　

○蠲免安徽安庆、池州、太平、庐州、凤阳、泗州、和州、七府州属。乾隆三十二年、水灾额赋　　

○辛未。上诣畅春园。问皇太后安　　

○回圆明园　　

○谕军机大臣等、据阿里衮等奏、大山土司瓦喇之侄阿陇。因伊父罗旺育特。随在军营行走。阿陇于小路相失。同都司哈廷标。来至永昌。现在给与养赡俟进兵时带往。酌量交还等语。所办非是昨以大山土司久经投诚。极为恭顺。未知迩日情形若何。已降旨询问阿里衮等。查明速奏。今其侄阿陇。因在军营迷道随回兵来至永昌。若即时将伊护送归巢。示以天朝恩德或可因此得彼处虚实。自是极好机会。况彼处无人前来。尚当遣人往探消息岂有其亲属来投。转为羁留不遣之理可谓不善办事著传谕阿里衮等即于贵州兵丁内。选派妥干能事之人。及沙练犭□罢夷内之熟悉路径者。约四五十人。令哈廷标带领将阿陇送回大山。途中设遇贼匪。止须绕道相避不可与之接仗。总期令彼遄归该境。至阿陇起程时。可谕以该土司屡次迎导大军。馈送粮食。诚悃可嘉。特加恩赏给瓦喇二品顶带。并酌量赏赉缎疋等物。以示奖励。使外夷益感国恩。弥思报效。并使其闻知现在厚集八旗劲旅。克期进剿。且不妨铺张声势。听伊回至该境传播。壮我军威。但不必告以进兵时日路径既以固大山内向之心即使缅贼闻之益令贼众怀疑。闻风震慑宣谕阿陇时。阿里衮等。务督令通事人等详悉开示使彼明晰感悦哈廷标所带兵众等。前往大山如能得缅匪的确信息。及彼处实在情形。回至永昌告禀阿里衮等。即可据以奏闻。并将探信之人。量加优赏。此旨到时。若瘴气已盛。阿陇或以幼稚。惮于冒暑远行。亦不必相强。姑暂行留住。加意抚恤。俟秋深再行遣送。可将此次所降之旨。详谕阿陇。俾知感慰。或另得妥便。将阿陇不愿触瘴回程。及加恩之处。先行传谕瓦喇。于事亦为有益。再哈廷标可任此事否。若不能。另派贤员妥当晓事者往。著将此详谕知之。寻奏、查大山土司。外似恭顺。察其心尚不免首鼠两端。即其两次遣人馈粮。共不及二百名。闻其馈送缅粮食较多。是其实在倾心向化与否。及现在作何光景。自应乘伊侄阿陇迷道。随来永昌之机会。即为遣人护送加巢。藉以探听虚实。但闻大山寨子。已被缅匪残毁。该土司瓦喇。及阿陇之父罗旺育特。俱无下落。臣等酌商。暂留阿陇在永昌。俟得大山确信。再送回阿陇。并遵旨查办一切。得旨、览　　

○又谕、据舒赫德奏称、贵州大路。俱系山岭。行走甚难。计出境有一千数百里。大兵经过。较别省宿处甚多。所用夫马。有七分出自苗民。去年送兵三千。今年又复加倍。贵州经过地方甚多。几有数月之程。请降旨良卿等。将出马苗民。如何鼓励施恩之处。请旨办理于事更属有益等语。去岁用兵以来。贵州苗民办理送兵夫马。应付无误。甚可轸念。自应加恩以示鼓励。著寄信良卿、喀宁阿、此等苗民。应如何施恩奖励之处。即速定议具奏。寻奏、苗民办理送兵夫马。每马请于正雇定价外。加赏银三两。每夫脚价外。添给仓米一升。应差之日。再加赏银二分。报闻　　

○又谕、据阿里衮等奏称、将审拟随额勒登额队伍先行妄动之绿营兵萧贵、周世宾、徐洪、正法外。其该都司瑚图礼。游击什德。守备聘义等。请交部严加议处等语。瑚图礼等俱系督兵之员。不能严朿所属。致令妄动。甚属无能。不必交部。即著革职。留于彼处效力行走　　

○兵部议准、陕甘总督吴达善奏称、查安西提标。额设中、左、右、城守、四营。每营各设兵一千。共四千名。中左二营。每营额设千总二。把总四。中营原设经制外委六。又添拨告驻经制外委一。左营原设经制外委五。又添拨告驻经制外委一。至右营。及城守营。额兵均系一千。右营设千总二。把总四。经制外委四。城守营。止设千总一。把总二。经制外委四。较中左二营。未能画一。应如所奏。照中左二营之例。右营添经制外委二。城守营添千总一。把总二。经制外委二。于内地偏僻各营裁拨。安西提标中营。裁拨经制外委一。固原镇属之阶州营。裁拨千总一。凉州镇属之镇番营。宁夏镇之兴武营。各裁拨把总一。延绥镇标中营。兴汉镇属之旧县关营。西宁镇属之河州协。各裁拨工制外委一。以上共七员。添入安西提标右营。及城守营。以符营制。从之　　

○壬申。谕、昨于正大光明殿。考试满洲由别衙门升用翰詹等官。既阅其文。又验其人材。分别等次。一等觉罗巴彦学、一员。二等恒济、哈靖阿、二员。三等觉罗德成格、德昌、观文、觉罗吉善、博通阿、五员。四等鹤龄、一员。不入等兆毅、一员。侍讲觉罗巴彦学、左中允恒济、俱著升授侍读学士。侍读学士观文、著降为左中允。侍读学士博通阿、著降为侍讲。侍讲学士竟罗德成格、侍讲德昌、右赞善觉罗吉善、均著罚俸一年。左赞善鹤龄、著休致。侍读兆毅、著革职　　

○又谕、昨于正大光明殿。考试翰詹等官。朕亲加详阅。按其文字优劣。分别等次。一等吴省钦、褚廷璋。张曾敞、三员。二等宋锐、胡高望、彭冠、蒋雍植、金士松、曹仁虎、孙效曾、朱筠、秦承恩、彭绍观、朱棻元、唐淮、王大鹤、韦谦恒、谢启昆、纪昀、张焘、饶学曙、十八员。三等袁鉴、邹奕孝、卜祚光、嵇承谦、沈士骏、葛正华、易文基、黄义尊、蒋良骐、萧芝、李孔扬、福明安、国柱、励守谦、孟生蕙、熊为霖、汪上林、陈兰森、丁荣祚、刘焯、张翯、柯瑾、陈于畴、徐光文、李铎、胡翘元、刘经传、路斯道、祥庆、陈圣时三十员。四等祝德麟、龚骖文陈淦、张世渌、周位庚、汪存宽、于宗瑛、郭洁雪格、卢珏、蒋鸣鹿、戈岱、吴鼎、胜格、明山、十五员。不入等德昌、博棣、二员编修吴省钦、升授侍读。编修褚廷璋、升授侍讲。少詹事张曾敞、著赏缎四疋。编修宋铣、升授洗马。编修胡高望、升授侍读。编修彭冠、升授中允。编修金士松、升授侍读。编修孙效曾、升授侍讲。赞善朱筠、升授侍读学士。编修秦承恩、彭绍观。均升授赞善。编修韦谦恒。升授庶子、其二等未升用者。著记名于应升处题奏。侍读熊为霖。赞善路斯道、均降为编修。侍讲柯瑾、中允陈圣时、均降为检讨。编修汪上林、刘焯、检讨陈于畴、李铎、均著以知县用。洗马福明安、侍讲学士国柱、均著罚俸一年。检讨易文基、萧芝。编修孟生蕙。陈兰森。均著休致。侍读陈淦。降为编修。洗马卢珏。降为检讨。侍读胜格。明山。均降为检讨。侍讲雪格、吴鼎、编修张世渌。郭洁。检讨龚骖文、周位庚、于宗瑛、蒋鸣鹿、均著休致。其四等之未经降调休致者。均著罚俸一年。不入等之庶子德昌、中允博棣、俱著革职　　

○京察本年满汉各官、年老有疾官九员。才力不及官三员。分别处分如例　　

○直隶总督方观承疏报、乾隆三十三年、顺天永平、保定、天津、宣化、遵化等六府州。并热河道属、共垦田、三百五十二顷八十一亩有奇　　

○四川总督阿尔泰疏报、乾隆三十二年、南部、巴州、荣县、广安、清溪、屏山、马边、达州、新宁、九厅州县、补首中下田、地、一百四十三顷三十三亩有奇。富顺、屏山、马边、奉节、天全、达州、太平、酉阳、八厅州县、共垦中下田、一十七顷九十六亩有奇。上中地、一百三十顷八十二亩有奇。

大清高宗法天隆运至诚先觉体元立极敷文奋武孝慈神圣纯皇帝实录卷之八百八　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。四月。癸酉。谕军机大臣等、昨据舒赫德奏、黔省招募兵丁一事。因该处粮价较滇省稍平。赴募者恐到滇后。所得名粮。不敷籴买口食之用。未免裹足不前。自属该省实在情形。因思新挑充伍。必自步兵始。而步兵每月饷银有限。设遇谷贵之时。买食原属不敷。若马粮月给较厚。便可无虞歉少。闻黔兵在军营者。比他处绿旗兵颇为得力。而现在滇省兵丁。恇怯性成。实系不堪驱策。与其虚糜帑项。以赡此无用之辈。何如汰除妄费。厚给黔兵。以收实济乎。著传谕良卿。晓谕应募兵丁。如伊等有情愿赴滇。永充该省额兵者。即准其顶食马粮。人情自必踊跃乐赴。其如何挑募前往顶补之处。良卿可就近咨商阿里衮等。妥协经理。至黔省自去岁及今派赴滇省兵丁内。并著阿里衮等遍为询问。如将来军务告竣。有愿留滇补伍者。亦并给以马粮。俾得生计充裕。所有现在派往之厄鲁特。亦著支食马粮。以示体恤。阿里衮。舒赫德。鄂宁等。奉到此旨。可与前谕将满洲兵丁抵补滇兵额缺粮饷之处。一并通融筹办。并将如何办理情形。详悉奏闻。寻良卿奏、臣奉谕后。即传集标兵。面加询问。无不欢欣愿往。现在招募新兵。据提标、四镇、九协、二十四营、陆续开报。挑选年力精壮者。已足五千名之数。以备调滇充补。其贵州本省所缺额名。容陆续募补。报闻　　

○吏部带领京察保送一等之兵部郎中赋泰等、五十五员引见。得旨、赋泰、色钦、东书、边廷抡、福安、色尔布、恒临、钱策、福德、德成、善泰、德平、根长、那继福、盛保、尚安、硕克、额尔克图、苏忠阿、保缓、书鲁、穆精阿、博尔敦、依兰泰、觉罗阿扬阿、觉罗阿尔赛、阜起、福德、李师敏、王昶、朱岐、范家相、杜玉林、荣柱、周际清、觉罗德麟、图山布、书德、鄂谟、伊萨布、觉罗福祝、灶神保、觉罗德成、书英额、素诚额、景禄、觉罗巴彦泰、克兴额、巴哈、慈保、果勒明阿、李锦、保成、发哈、申大年、俱准其一等加一级　　

○吏部议准、两江总督高晋奏称、原驻洙泾镇金山县知县、典史。仍旧移驻衙城。金山卫同知、巡检、衙署。改为知县、典史、衙署。监狱、县库、及教官衙署。将洙泾旧料。酌量移建。该县漕仓。仍留洙泾。金山海防同知、并金华司巡检。俱移驻洙泾镇。其洙泾镇之知县、典史、衙署。即为同知巡检居住。金山卫城、分隶华亭县之地方。归并金山县管辖。从之　　

○云贵总督暂管巡抚鄂宁奏、滇省旧铜厂。硐深矿薄。其新开子厂甚少。更兼办理军务之际。牛马不敷。油、米、炭等、杂项。到厂价昂费倍。厂民竭蹷。请每铜百斤、增价银六钱。以舒厂力。俟大功告成之后。仍照旧定章程办理。得旨。著照所请行　　

○甲戌。孝端文皇后忌辰。遣官祭昭陵　　

○乙亥。吏部带领京察保送一等之工部郎中农起等、五十一员引见。得旨、农起、福重、萨穆哈、裕义、姚翀、克兴额、和隆武、玉琳、德沾、萨泰、伯起图、丙忠、觉罗佛德、诺穆浑、留保住、佛禄、阿林、巴海、萨音博尔克图、太平阿、阿喇布坦、伊昌阿、富庆、隆昌、专泰、永明、查星阿、赛尚阿、兴隆、白绍、觉罗扎进泰、素尔讷、赵锳、纪复亨、王懿德、富勒敏、觉罗敦岱、噶勒炳阿、阿隆安、齐珉、官泰、福永、图章、佛尔庆额、伍云珠、舒启善、俱准其一等加一级。巴克唐阿、恩成、伊禄、八格、图桑阿俱著改为二等　　

○军机大臣等议奏、据奉天将军明福奏覆、前奉谕议裁战船。查奉天现在止存赶缯船六只。每年操演。须四只驾驶。二只镇守。又历年以三只防海。三只巡海。不能裁汰等语。查奉天濒临大洋。非船身稍大。难以涉历风涛。所有战船六只。应如所请。照旧存留。从之　　

○丙子。上诣畅春园、问皇太后安　　

○谕曰、良卿前已降旨。调补广东巡抚。但伊在黔。现在有承办赴滇兵差事务。未便遽易生手。著仍留贵州巡抚之任。其广东巡抚。著候旨行。钱度即速来京请训　　

○又谕、朕前以谭五格之罪。视额勒登额较轻。因降旨将伊提京审讯。再行治罪。昨据阿里衮奏称、谭五格曾与额勒登额商议。欲由腾越州行走。是谭五格显系畏缩不前。欲回内地。情殊可恶。谭五格之子。亦著拏交刑部监禁　　

○谕军机大臣等、前经降旨。将钱度调补广东巡抚。并谕令该督抚等。如钱度任内经手事件。必须伊始终料理。即以巡抚衔。留滇办事。俟军务告竣。再赴新任。至哈国兴、亦曾令俟五福到后来京。今舒赫德、鄂宁奏、令伊二人设法招致缅匪。所见大谬。虽已传谕停止。但伊二人在彼。尚恐稍狃于鄙陋之见。著传谕阿里衮等、令钱度、哈国兴、即速起程来京　　

○又谕、昨降旨令安泰、前往喀什噶尔、更换伊勒图。伊勒图前往伊犁。更换阿桂。伊勒图不必候安泰。即赴伊犁。阿桂俟伊勒图到时。速行来京。将此并传谕伊勒图知之　　

○尚书参赞大臣舒赫德、云贵总督暂管巡抚鄂宁奏、查访宫里雁之妻子。询问久住孟艮地方之郭荣礼、周通等、并称宫里雁之妻囊占。其子小宫里雁。自乾隆二十七年。焚烧孟连后。居住孟艮之景戛坝。后因莽匪蹂躏孟艮。移住三岛山外之猛叭山。三十一年。囊占带领头目百十余户。赴孟艮华总兵营投诚。三十二年。缅匪窜入孟艮。囊占仍奔回猛叭山。又称、囊占已嫁鬼家遂冻四腊。其子仍称宫里雁等语。是其人必尚在边外。得旨、另有旨谕。谕军机大臣等、舒赫德、鄂宁等、另摺所奏。招服宫里雁之妻囊占一事。亦可不必。闻普洱边外贼众。侵扰土司地界时。即有鬼家党羽在内。果尔。自不便轻宥。且此等残败余孽。本属不成事体。而其与缅匪是合是分。亦难轻信。此时无庸招抚。俟秋间应办猛混等处贼匪时。一并随宜等办。将此传谕阿里衮等知之
  </div>
  <div class="pagination">
   <a href="清实录乾隆朝实录_page1076.html">
    上一页
   </a>
   <span>
    ...
   </span>
   <a href="清实录乾隆朝实录_page1072.html">
    1072
   </a>
   <a href="清实录乾隆朝实录_page1073.html">
    1073
   </a>
   <a href="清实录乾隆朝实录_page1074.html">
    1074
   </a>
   <a href="清实录乾隆朝实录_page1075.html">
    1075
   </a>
   <a href="清实录乾隆朝实录_page1076.html">
    1076
   </a>
   <span class="current-page">
    1077
   </span>
   <a href="清实录乾隆朝实录_page1078.html">
    1078
   </a>
   <a href="清实录乾隆朝实录_page1079.html">
    1079
   </a>
   <a href="清实录乾隆朝实录_page1080.html">
    1080
   </a>
   <a href="清实录乾隆朝实录_page1081.html">
    1081
   </a>
   <a href="清实录乾隆朝实录_page1082.html">
    1082
   </a>
   <span>
    ...
   </span>
   <a href="清实录乾隆朝实录_page1078.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
