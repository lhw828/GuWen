<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1657 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1657 页/共 1860 页
  </h1>
  <div class="content">
   ○旌表守正被戕直隶深州民韩灵妻信氏。　　

○甲辰。谕、前因浙江温州、黄岩、福建海坛、汀州、各镇总兵缺出。曾经降旨。令福康安于军营打仗出力副将人员。酌量奏请补放。今据福康安奏、副将格绷额、谢廷选、丁朝雄、随营打仗。及收复海口。防守要隘。均各出力。俱堪胜专阃之任。此外军营副将内。并无堪胜总兵之人等语。谢廷选、著补授浙江温州镇总兵。格绷额、补授福建汀州镇总兵。丁朝雄、补授福建海坛镇总兵。以示鼓励。其浙江黄岩镇总兵员缺。著王柄署理。俟服阕之日。再行实授。　　

○又谕、据琅玕奏、副都统职衔黑龙江总管特尔敦辙。行抵桐庐县。染患伤寒病症。医治不效。在舟次病故等语。特尔敦辙、派往台湾剿捕逆匪。尚属出力。业经加恩赏给副都统职衔。今自闽回京。于途次病故。殊属可悯。著加恩赏银二百两。以示轸恤。　　

○谕军机大臣等、据舒常等覆奏查办楚岸盐务情形一摺。内称、川盐来路。总由宜昌府属巴东归州一带界卡外。买食川盐。近因查出囤私案犯。当即申明例禁。出示晓谕。现札宜昌镇会同该府。多派兵役侦缉。并委干员不时访察等语。前因两淮盐引。多在汉口分销。商人等在彼。一切匣费日渐繁重。而川省私贩充斥。该督等平日并不饬属认真巡缉。是以降旨。令舒常等实力整顿。其查缉私盐。固属该督等分内应办之事。但该商等引盐积滞。总由在楚行销。浮费繁重。地方道府州县。往往藉口为商缉私。任意勒索。而督抚等沿习陋规。收受商人公费。恐亦在所不免。即如舒常等、前此参奏归州囤私一案。据刘鳌供出。有向来派出巡缉委官。俱量送盘费。伊与委员励世求等。因同乡旧识。送银一百五十两等语。可见该省盐务繁费。实有其事。而商人等出费日重。成本愈亏。以致获利无多。不能源源转运。该督等接奉前旨。自应将向来相沿浮费。严查饬禁。实力整顿。俾商人可以节省繁费。行销畅速。方于鹾务有裨。今乃仅以申明禁例。派委缉私为辞。敷衍塞责。止系有名无实。而于该省浮费繁重之处。并未据实查明。立法严办。试思川省私盐。即有越界销售者。亦不过在川楚邻近一带。私行销售。焉能越至武昌。岂派员查缉。即可谓之实心整顿。出示严禁。止属具文。若仅巡缉川私。而武昌一带淮商私贩。仍照常充斥。楚岸鹾务。又焉能有起色。乃舒常等、竟以此等空言搪塞。并不认真查办。实属昧良文过。大不是矣。舒常、姜晟、俱著传旨严行申饬。仍著将该省相沿繁费。如何立法查办。严行裁革之处。据实具奏。毋得再涉颟顸。致干咎戾。　　

○乙巳。复宗人府等衙门带领引见例。谕、向来宗人府、国子监等衙门。遇有引见之人。俱系由本衙门自行带领。上年宗人府。因有觉罗教习进士恽鹏。期满带领引见。并不查明向例。率行请用主事。经吏部查出错误参奏。并请嗣后将各项期满教习。俱咨送吏部查例办理。带领引见。毋庸本衙门自行带领。固为防弊起见。但念该衙门虽有兼管王大臣。其余堂官。职分较小而习练日久。将来即可备卿贰之选。若遇有应行引见人员。俱归吏部带领。则该堂官等、无由随时瞻对。非朕取才鉴别之意。嗣后宗人府、内务府、国子监、景山、咸安宫等学。应行引见教习。仍著该堂官自行带领。惟将应以何项请用之处。先期向吏部查核。候部查覆到日。再行遵照办理。倘有不合定例。办理错误者。即著吏部据实参奏。又钦天监衙门应行引见人员。向随吏部带领。此后亦著该堂官自行带领。并一体先期向吏部查核。如此既可以杜绝弊端。而该衙门等堂官。随时接觐。亦可观其材器。量加鉴别。以备任使。　　

○又谕、此次剿捕台湾逆匪。所有派出带兵之巴图鲁侍卫等。打仗杀贼。甚为奋勉。虽止系内地奸民滋事。非从前平定准噶尔回部金川可比。但数旬之间。生擒南北两路逆首。台湾全郡荡平。办理甚为迅速。除军营出力人员。业经降旨加恩分别升用外。今特尔敦辙、虽已赏给副都统职衔。但在途病故。殊堪悯惜。其巴图鲁侍卫等。著福康安详悉查明。如有似此实在出力。劳绩懋著者。据实具奏。候朕降旨。交部查明伊等所得功牌。酌量议给世职。以示鼓励勤劳。有加无已至意。　　

○丙午。上御演武厅。阅健锐营操。　　

○谕、此次剿捕台湾逆匪。大功迅速完竣。其带兵出力之巴图鲁侍卫等。昨已降旨。交福康安查明劳绩懋著者。奏明交部。查照功牌。酌给世职。此内鄂辉、舒亮、普尔普三人。俱系大员。奋勉出力。朕所素知。即著军机大臣会同该部。查明鄂辉等三人。节次打仗劳绩。查照应得功牌。酌量议给世职。以示酬庸延赏至意。　　

○钦差协办大学士陕甘总督办理将军事务公福康安奏、拏获传授林爽文入天地会之严烟一犯。据供天地会名目。闻起自川省朱鼎元、及李姓人不知名字。两家留下一个洪字暗号。呼为洪二房在广东传会者。是万和尚、俗名涂喜。又有赵明德、陈丕、陈彪三人。从广东到福建漳州诏安县云霄地方。在张姓绰号破脸狗家居住于四十一年到平和县劝令入会等语。除札会李侍尧、孙士毅、严密查拏外。查台湾天地会名目起自内地。辗转相传。又有一种游手匪徒。名为罗汉脚。附从抢窃。南北两路庄民义民中。多有曾经入会者。若于人心甫定之后。复行追究。易滋疑惧。惟有密查首先传会之人。以杜其流。并责成地方官。嗣后凡有拜盟结会。即非天地会名目。必严惩示警。谕军机大臣曰、会匪结盟滋事。自应确查严禁台湾现当人心甫定之时。且据福康安奏义民中即有曾经入会者。若再追究从前。纷纷查办。实未免易滋疑惧。至所供万和尚、赵明德等犯。为粤闽二省首先传教之犯。必当严拏务获。但内地辗转根查。又恐启告讦讹诈之端。李侍尧、孙士毅、惟当不动声色。饬属密访严查。以期就获。不必过甚。致有株连。然亦不得视为寻常缉捕具文。致要犯潜踪漏网。至福康安、现在所办台湾善后事宜。头绪繁多。若诸务完竣。能于七月间内渡。即应起程。于万寿前赴热河瞻觐。如一时未能办竣。闻海洋风信。九月内向俱停止开渡。福康安不妨在彼多驻几时。万不可冒险开行。即过九月。俟风色顺利。再行起程。亦未为迟。　　

○丁未。谕、台湾逆匪滋事。其始不过无藉匪徒。邀集夥党。倡立会名。尚无聚众谋逆之事。前年闽省办理杨光勋械斗夺犯一案。该省文武各员。如果将该犯等倡会起衅缘由。彻底究办。并将案内党夥。悉数查拏。则会匪根株早已净绝。何至任其日久复相煽聚。乃当日承办各员。惟思将就完结。并未将逃逸匪犯。实力缉拏。而于该犯等设立添弟会名目。朕彼时即意其为将天地二字改为添弟。存化大为小之见。今查出果然。是其姑息养奸。以致匪犯等潜滋萌蘖。复起事端。剿捕经年。方克蒇事该处地方文武。养痈贻患。其罪实无可辞。节经谕令福康安等、确查逆匪滋事根由。据实具奏。兹据福康安等查奏、从前办理杨光勋一案时。署彰化令刘亨基。以杨光勋业被拏获。希图即邀议叙。又以逃逸匪犯、系诸罗之人。心存推诿。不复严行查缉。致逸犯等逃至大里杙藏匿。而柴大纪、永福、会审此案。率据属员详报完结。并不从严究办。亦未将刘亨基等参办。及李永祺赴台湾审办时。仅提出余犯覆审一过。亦祇就案完案。未经严切根究。其将天地会名目改为添弟会一节。询之永福。虽据称原案文禀。俱系添弟字样。并非擅改。但以监司大员。办理要案。颟顸完结。又柴大纪贪纵营私。永福近在同城。又有奏事之责。并不参奏。亦未据实揭报该省督抚。该道于堵御贼匪。固为出力。但核其贻误地方之罪。究属功不掩过。请将永福革职。送交刑部治罪。臬司李永祺于覆审时。不即严切根究。殊属徇纵。请一并革职。留于台湾效力赎罪。该抚徐嗣曾、平时漫无觉察。并请交部严加议处等语。此案地方官贻误酿变各缘由。已据福康安等查核明确。除柴大纪业经革职。交福康安审明定拟治罪。刘亨基、唐镒、董启埏、俞峻各员。俱被贼戕害。先据李侍尧查明该员在任声名。分别办理外。永福、著革职拏交刑部治罪。该员如有子嗣。亦著解交刑部一并治罪。李永祺、著革职留于台湾。交与该抚徐嗣曾、委令办理城工报销等事。效力赎罪。徐嗣曾系该省巡抚。咎实难辞。并著交部严加议处。所有福建按察使员缺。著伊辙布补授。台湾道员缺。著王右弼补授。　　

○谕军机大臣等、据兰第锡等奏南粮帮船行走情形一摺。内称、南粮各船。已入台庄者十三帮。已过济宁者七帮。卫河上游。据报长、水五寸。自系西北一带得雨之故。可期续得甘霖。水势益加增长等语。卫河水长。自因上游河北彰德、怀庆、卫辉所属。业经得有雨泽。故能水势加增。但何以尚未据毕沅奏报。著传谕该抚。即查明彰德、怀庆、卫辉三府属。于何日得有雨泽。及分寸若干。农田是否沾足之处据实迅速具奏。　　

○转礼部右侍郎朱圭、为左侍郎。实授刘跃云、为礼部右侍郎。　　

○以大理寺少卿李台、为太仆寺卿。　　

○以编修翟槐、为云南乡试正考官。户部主事张德懋、为副考官。检讨德生、为贵州乡试正考官。礼部主事李奕畴、为副考官。　　

○升任安徽巡抚书麟疏报、阜阳县垦复荒地七十四顷五十六亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二



	大清高宗法天隆运至诚先觉体元立极敷文奋武孝慈神圣纯皇帝实录卷之一千三百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。四月。戊申上还圆明园。　　

○谕、京城自三月二十日得有透雨后。迄今将及一月。近日虽经陆续得雨。前后计算不过三四寸。未得优沾深透。现届大田播种之时。民间情殷望泽。朕心甚切焦劳。著该部查明向例。敬谨设坛祈祷。以期普被甘膏。　　

○又谕、据福康安等奏、凯旋官兵分起渡洋。内福州驻防一起官兵。在鹿仔港更换大船。候风放洋。有领催苏楞额等、乘坐哨船。已至港口。未上大船。陡起风暴。漂至大洋。正在危险。忽有异鸟飞集船头。船户等谓得神佑。必可无虞。漂流两日夜。幸不覆溺。适于黑水洋遇见他船。兵丁等获救过船。军装搬运甫竟。见原坐哨船下、有数丈大鱼浮出水面。原船登时沉没等语。此次派往台湾剿捕官兵。及运送钱粮铅药等项。渡洋多获平稳。前此福康安自崇武澳放洋。前抵鹿仔港。千里洋面。一昼夜即已遄达。皆仰赖天后助顺。灵应垂庥。实深钦感。节经降旨。交李侍尧等、修葺天后庙宇。并亲书联额二分。于厦门、兴化、两处悬挂。以昭灵贶。兹福康安等奏、福州驻防官兵内渡船只。在港口被风。遇危获安。叠徵灵异。览奏为之额手。现在兵船陆续内渡者尚多。据福康安等奏、海洋三四月间。风力平和。四月前尽可全数彻竣。仰荷灵祇默佑。官兵安稳遄归。允宜增益鸿称。褒崇封号。著于天后旧有封号上。加增显神赞顺四字。用答神庥而隆妥侑。并再书匾额一面。交福康安等、于沿海口岓庙宇。应悬处所。敬谨悬挂。至此项被漂船只。虽遇救援无虞。但因公冒险。殊堪怜念。著照前次凯旋兵丁漂泊粤境之例。每名赏给银二两。以示格外体恤。　　

○御书匾曰、佑济昭灵。　　

○改四川梁黄、大定、白鸡、白鹿、勒折、虎落、多押竹、昔日坝八寨熟苗。编入茂州八里民户管辖。从前任四川总督保宁请也。　　

○己酉。孝端文皇后忌辰。遣官祭昭陵。　　

○谕、前因台湾被贼戕害各员内。有平日居官尚称廉谨。亦有在任贪声素著者。节经谕令福康安、李侍尧、查访明确。奏明分别办理。嗣据李侍尧查明。孙景燧、刘亨基、程峻、董启埏、唐镒数员。虽在任久暂不同。声名俱属狼籍。是以降旨将各该员家产。查抄入官。以备抵补军需之用。兹据孙士毅等查奏、唐镒家本贫苦。委署诸罗县事。为时未久。即寄回银二千数百两之多。若非在任时肆意贪婪。何从得此多赀。况昨据福康安奏到。亦称董启埏、刘亨基、唐镒、声名平常。与李侍尧所查。均属符合可见此次台湾逆匪滋事。不但由于营伍废弛。竟系该府厅知县等、侵贪敛怨。以致酿成巨案。地方官吏。如果素无劣迹。猝被贼害。尚当予之恤典。是以长庚、俞峻各员。据福康安等、奏其居官尚好。皆即交部优恤。若唐镒等赃私累累。骩法酿变。此而因其被贼戕害。遂尔不惩其贪。则伊等家属。仍得坐拥丰饶。无以示儆。将来接任各员。必仍相率效尤。复萌贪纵故智。不久而又别滋事端。非所以儆官邪而靖海疆也。今当此彻底查办之后。该地方官务当各矢清慎。砥砺廉隅。时时循思天理。凛遵国法。倘不知儆畏。惟事贪黩。则唐镒等、即其前车之鉴。　　

○谕军机大臣等、据富纲奏报春深彻汛一摺。内称杉木笼、干崖、三台山等处。彻汛后照例酌留弁兵。分布巡防。必得大员统领。仍令龙陵协副将苏尔相、管领巡查。毋庸更换等语。缅地水土恶劣。内地官兵向不服习。且数年来相安无事。固不值又事更张。亦不可竟存大意。漫不经心。但杉木笼等处边关。最为紧要。苏尔相虽在缅甸多年。于边防情形。较为熟悉。究恐日久生懈。现在虽已彻汛。著传谕富纲。务宜时刻留心查察。不可有意生衅。亦不可稍存大意。以致贻误边防。其内地民人偷出外夷者。最应严查。或似台湾地方文武、日久因循。酿成巨案。恐该督不能当其咎也。　　

○又谕、昨海兰察到京。据奏福康安、李侍尧二人。俱会抱恙数日。仍力疾办事。旋即痊愈等语。沿海地方。水土气候。与内地不同。福康安在彼不能服习。李侍尧又已年老。伊二人俱偶经抱恙。虽已痊愈。朕心深为廑念。现今大功告成。不过善后事宜。著传谕福康安、李侍尧。务须加意调摄。不可过于劳瘁。其寻常细事。毋庸力疾办理。或致精力就乏。于要务转不能周到。惟当随时善自调护。以副朕体恤委任之意。　　

○钦差协办大学士陕甘总督办理将军事务公福康安奏、遵旨查明首先拏获林爽文之人。缘义民首高振、在老衢崎地方。躧探逆犯踪迹。即告知侍卫翁果尔海围拏。并亲获林跃兴一犯。业经奏赏蓝翎。并给千总职衔。得旨、高振探明逆首踪迹。首先下手拏获。又拏获贼目林跃兴一名。实为出力可嘉。著福康安将义民首高振。同前此曾中立、黄奠邦等一并给咨送部引见。　　

○庚戌。谕、向来山东河营汛弁。有俸满保送分别营卫升用之例。而北河额设千总。向无此例。未免偏枯。嗣后北河额设千总。已届俸满。如果有防汛实心。奋勉出力者。著照山东河营汛弁之例。照例分别等第。送部带领引见。　　

○谕军机大臣等、昨因直隶顺德、大名、广平三府属。及豫省河北三府。雨泽短缺。已降旨询问刘峨、毕沅。该二省短雨处所。曾否得沾＜雨澍＞雨。近日京城虽屡有微雨飘洒。但云气浓厚。自北而南。近畿及豫省河北一带。是否一律得有雨泽。朕心深为廑注。著该督等、将曾否得雨深透。农田有无妨碍之处。即行迅速据实覆奏。再近据毕沅奏大河以南各属。节次雨泽优沾。麦秋可望有收。而山东省。昨亦据长麟奏、兖州府属之峄县台庄地方。麦石充盈。市集云辏。是豫省河北、及东省泰安以北州县。虽尚在盼泽。而大河迤南、暨兖沂登莱各府属。俱经得有透雨。二麦自必丰稔。该处价值定属平减。现在京城得雨尚未深透。而春寒日长。麦收无望。将来市价不免昂贵。不可不多方筹备。以资接济。著传谕毕沅、长麟。除河南省所有麦石、约计足敷接济河北三府属。山东省麦石、足敷接济泰安以北各府属外。该抚等各于该省酌量情形。如麦石实在充裕。价值及运京之费。每石约二三两可以办理。即动项各采买数万石。或插帮行走。或附于漕船之后。陆续运京。即抵京稍迟。亦属无妨。著该抚等、将是否可以如此办理之处。迅速据实覆奏。　　

○又谕、据长麟奏、济南、东昌各属。十二日各得雨一二寸不等。因晴久土乾。未能播种。若日内甘霖大沛。尚可赶种秋禾。现饬属诚求等语。济南各属。系缺雨地方。今得雨未透。仍未能播种。长麟身为巡抚。自应躬亲诚求。何得以饬属了事。且一切绸缪之计若何。亦未据奏及。著传谕该抚。即速亲自率属。虔诚祈祷。并将缺雨各处。曾否续霈甘霖。及秋禾能否赶种。倘有成灾处所。如何豫行筹办之处。迅速据实覆奏。勿得稍存讳饰。　　

○又谕、据刘峨、长麟奏、德州境内程家庄等处。间段古浅。均须起拨。现雇民船。分设五站。轮畨起拨。至南粮出闸后。装载尤重。请调杨村官拨船四百五十只。押赴德州。照东省现办章程。按站分设。以备起拨等语。亦祗可如所奏办理。看此情形。东省拨船竟不可少。著传谕浦霖、何裕城等、于江西、湖南、即先动项。各造拨船一百只。务于冬底春初。派员送到东省。以期应用。所有拨船工料价值。及运送之费。俱罚令长麟按。数赔缴。其拨船解到后。应如何分交沿河州县收管。暨酌给经费之处。并著长麟、按照直省原定章程。妥议具奏。　　

○漕运总督毓奇奏、杨村至通州一带。古浅处多。请增设二汛。加募浅夫二百名。添备刮板十副。令原设游巡千总督管。旧有通济库红拨银二千余两。停给旗丁。作为此项经费。下部议行。　　

○蠲免江苏清河、安东、山阳、阜宁、盐城、甘泉、兴化、泰州、宝应、铜山、丰县、沛县、萧县、邳州、宿迁、睢宁、海州、沭阳十八州县。淮安、大河、扬州、徐州、镇江五卫、乾隆五十二年水灾额赋有差。其勘不成灾之桃源、高邮、东台、江都、砀山五州县。并予缓徵。　　

○辛亥。谕曰、阿桂等议覆、尚安奏乌噜木齐所属酌减新增地粮一摺。请将从前清丈余地。增额徵粮。如何定议缘由。令永铎会同尚安详议。覆奏到日。再行核议。固属核实办理。苐念乌噜木齐所属地方。远在边陲。惟在广为招垦。耕种地亩。日辟日广。则交纳粮石。自可日渐加增。若新增余地。不准量为酌减。一律按则徵粮。小民不能得有赢余。或至裹足不前。惮于承种。则新疆地亩。转致闲旷。亦非所以轸恤边黎之意。且永铎系原办之人。今若令其再行会议。恐不免心存回护。所有尚安奏乌噜木齐前次查丈多垦余地。应徵新粮。著照所请准减一半。毋庸再行会议。俾民户易于交纳。以示朕加惠边黎至意。　　

○谕军机大臣等、据刘峨奏报得雨情形一摺。内称、顺天等府属之蓟州等州县。于四月十一二等日。各得雨自一二寸至五六寸不等。查近京各属、并永平一带。今春雨水尚属频沾。兹又得此滋培。二麦可冀有收等语。本年直省各属雨泽短少。且春间气候寒冷。为日较长。麦田难资长发。现在又未得透雨。二麦恐难望有收。看来该督所奏。竟未免有讳饰之意。直省宣化、及正定、顺德、广平各府属。前已节降谕旨。将应徵新旧钱粮。分别缓徵。但现在麦秋失望。恐市集粮价日渐昂贵。该督自应察看情形。或应出借仓谷。或减价平粜。以济民食。何以并未思及。著刘峨、即将缺雨各属。现在如何酌筹接济之处。即行据实覆奏。　　

○壬子。谕、据李世杰等奏、四川屯守备阿忠布木。于本年二月十三日因病身故等语。阿忠布木、曾在军营带兵打仗出力。此次剿捕台湾逆匪。调派屯练兵丁时。该屯弁因年老未能亲往。派令伊子斯丹巴、拉尔结、带兵前往。打仗杀贼。甚为奋勉出力。特谕令李世杰等。赏给阿忠布木缎匹荷包。以昭优奖。今该屯弁因病身故。殊堪悯恻。伊次子斯丹巴。三子拉尔结。自台湾凯旋彻回。将次回川。所有伊长子阿结。现在京蓝翎侍卫上行走。即著赏给驿马。回寨治丧。并著李世杰、于川省藩库内。赏给银壹百两。以示轸恤。所有阿忠布木别思满屯守备一缺。即著照伊从前所请。令伊第三子拉尔结承袭。　　

○谕军机大臣等、本日召见巡查归化城差竣回京之员外郎福泰。据称、山西大同一带。上年因旱歉收。本年又复缺雨。至四月初间。尚未得有雨泽。地土乾燥。不能播种。民人口食无资。卖鬻子女者甚多。并有逃往口外觅食者。口外地方。因就食者多。粮价昂贵等语。山西大同一带。地土瘠薄。上年被旱成灾。今岁又复缺雨。现据福泰奏称、四月间尚未能播种。是麦收已属无望。而该处民人。竟至有卖鬻子女。并往口外觅食者。明兴何以并未奏及。前因大同各属。上年收成歉薄。业经降旨展赈。酌借口粮。并将本年应徵新粮。缓至秋后开徵。但加赈银米、及借给口粮。计二月内早经散放完竣。今该处似此乾旱。民情拮据。明兴自早应酌筹接济。或将仓谷减价出粜。或酌动官项。派员于所属就近地方粮贱之处采买运至大同一带。减价平粜。庶小民口食有资。何以并未想及。竟坐视其流离失所耶。著传谕明兴、即亲往大同。将各属被灾情形。及应如何赈恤抚绥。并出口民人究有若干之处。迅速据实覆奏。毋令地方拦回。以为讳饰。致干咎戾。　　

○癸丑。上诣黑龙潭祈雨。　　

○谕、据刘峨奏、顺天等府属四十九州县。本年春夏以来。雨泽短缺。麦收歉薄。大田亦多未布种。小民生计。不无竭蹷等语。本年顺天等府属。春膏稍缺。入夏后雨泽又未能一律普沾。二麦难望有收。大田亦多未种。若将新旧钱粮。同时并徵。民力未免拮据所有顺天府属之大城、文安、保定、武清、宝坻、蓟州、保定府属之清苑、唐县、博野、望都、完县、祁州、束鹿、河间府属之河间、任邱、献县、交河、阜城、景州、东光、吴桥、宁津、肃宁、故城、天津府属之静海、青县、南皮、沧州、盐山、庆云、正定府属之正定、井陉、新乐、行唐、晋州、无极、藁城、冀州、并所属之南宫、新河、枣强、赵州、并所属之隆平、宁晋、深州。并所属之武强、饶阳、定州、并所属之曲阳等、四十九州县。并宣化府属之延庆、赤城、龙门三州县。应徵节年新旧钱粮、仓谷旗租。及万全等州县。上年因灾赏借之口粮。俱著加恩。一体缓至秋成后。再行徵收。如并无节欠粮租者。准其将本年新粮一体缓徵。俾民间生计益资宽裕。以副朕轸念民依。有加无已至意。该督即遵谕行。　　

○谕军机大臣等、京师自三月二十日。得有＜雨澍＞雨以后。迄今未经续霈甘膏。农民望泽甚殷。本日朕亲诣黑龙潭、虔诚祈祷。见道旁畦麦。一律青葱。看来二麦尚可有收。此乃农民汲井灌田勤加戽溉。随时滋长。因思直省地方。小民耕田力作。自当于阡陌之旁。多浚井泉。既可以资汲饮。而遇缺雨时。又可藉沾灌溉。兼通地脉。实为一举两得。著刘峨、于该省所属地方。派员分往履勘。酌量情形。劝令农民于田亩之外。广为开凿。俾泉源深浚。井食不穷。未始非滋培疏通之一法。除就近传知顺天府尹外。将此谕令知之。　　

○又谕、据毕沅奏河北现在情形。并豫买麦石一摺。内称、河北卫辉、怀庆、彰德三府属。得雨未能沾足。已饬河北道察看情形。将仓谷分别粜借。今接奉谕旨。拟于附近水次。动项采买十万石。暂为存贮。现在河北一带。麦收牵算可得五分有余。如该处需粮接济。再行运往减价平粜。倘即日获霈优霖。无须协济。即以此项麦石。留为拨补缺额仓谷等语。前因京城得雨尚未深透。春寒日长。麦收无望。恐将来市价不免昂贵。曾经降旨。令该抚酌量情形。除所有麦石足敷接济河北三府属外。如麦石实在充裕。即采买数万石。陆续运京。以资接济。此旨该抚自尚未接到。京师现在虽未得雨。麦收失望。但上年尚有平粜存仓之麦四万余石。先经降旨早已平粜。计可粜至七月。此外尚有河南本年额运麦四万六千石。将来运到。自可源源接济。不虑市价增昂。所有豫省现在采买麦十万石。著毕沅察看情形。如河北续获甘霖。无须协济。或即留本省拨补缺额仓谷。如尚有多余麦石。再行运京备用。俱无不可。不必拘泥前旨办理。再山东省、前亦有旨。令将本省麦石、足敷泰安以北各府接济外。一体采买麦数万石运京。但前因东省兖沂登莱各府。麦收较稔。已令该抚先行采买。运至缺雨处所。减价平粜。经长麟覆奏。业已遵照办理。今思东省迤南各属。麦收虽属丰稔。民间自有盖藏。但该省亦系歉收之后。今岁泰安以北。雨水短缺。现在采买本省麦石。接济缺两处所。恐该省麦石、已未必能有赢余。若因有续降之旨。复行采买运京。或致粮贱之处因采买过多市价转致加增。于民食仍属无益。况京师现存及续运麦石足敷平粜接济之需。并著传谕长麟、详加察看。如本省之有余。止足敷接济本省之不足。则采买运京。本非急需之事。亦不必拘泥前旨办理也。　　

○甲寅上御勤政殿听政。　　

○谕、据宗人府奏、永玮所遗公爵。照例降袭。作为未入八分公。请将应袭人员。带领引见。此系照例办理。但永玮在将军任内多年一切事务。黾勉出力。著加恩令伊子绵佐、再袭奉恩辅国公一次。以示朕体恤宗室至意。　　

○又谕曰、鄂尔多斯游牧。迩来饥旱相仍。伤损畜产。属下人等。生计未免拮据。著加恩即照什当巴拜、色旺喇什所请。均准借给王贝子俸银十年。以资畜牧。各将属下人等、约束抚养。勿令妄费。　　

○补行山西省、乾隆五十二年大计。卓异官十员。才力不及官三员。浮躁官一员。年老官九员。有疾官三员。分别议叙处分如例。　　

○乙卯。谕曰、绰克托现已年老。精神渐觉衰颓。户部事务繁剧。恐照应未能周到。吏部司分较少。且绰克托在吏部年久。尚为熟谙。福康安到京后。仍回陕甘总督之任。吏部尚书乏员。著绰克托署理。不必办理户部事务。至户部现有和珅管理。其尚书侍郎内有董诰、诺穆亲、蒋赐棨、汪承霈、不为乏人。嗣后每遇朕启銮巡幸时。和珅、董诰、皆当扈跸前往。户部尚书乏人。则著金简兼署。
  </div>
  <div class="pagination">
   <a href="清实录乾隆朝实录_page1656.html">
    上一页
   </a>
   <span>
    ...
   </span>
   <a href="清实录乾隆朝实录_page1652.html">
    1652
   </a>
   <a href="清实录乾隆朝实录_page1653.html">
    1653
   </a>
   <a href="清实录乾隆朝实录_page1654.html">
    1654
   </a>
   <a href="清实录乾隆朝实录_page1655.html">
    1655
   </a>
   <a href="清实录乾隆朝实录_page1656.html">
    1656
   </a>
   <span class="current-page">
    1657
   </span>
   <a href="清实录乾隆朝实录_page1658.html">
    1658
   </a>
   <a href="清实录乾隆朝实录_page1659.html">
    1659
   </a>
   <a href="清实录乾隆朝实录_page1660.html">
    1660
   </a>
   <a href="清实录乾隆朝实录_page1661.html">
    1661
   </a>
   <a href="清实录乾隆朝实录_page1662.html">
    1662
   </a>
   <span>
    ...
   </span>
   <a href="清实录乾隆朝实录_page1658.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
