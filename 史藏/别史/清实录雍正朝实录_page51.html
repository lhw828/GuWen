<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 51 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 51 页/共 216 页</h1>
    <div class="content">○裁江西掌印都司一员　　

○己卯。谕大学士等。近来年羹尧、妄举胡期恒为巡抚。妄参金南瑛等员。骚扰南坪寨番民。词意支饰。含糊具奏。又将青海蒙古饥馑、隐匿不报。此等事件。不可枚举。年羹尧从前不至于此。或系自恃己功、故为怠玩。或系诛戮过多、致此昏愦。如此之人、安可仍居川陕总督之任。朕观年羹尧、于兵丁尚能操练。著调补浙江杭州将军。川陕总督印务、著奋威将军甘肃提督兼理巡抚事岳钟琪、速赴西安署理。其抚远大将军印、著赍送来京。奋威将军印、如无用处。亦著赍送来京　　

○调陕西西安巡抚石文焯、为陕西甘肃巡抚。以西安布政使图理琛、署西安巡抚。升河南布政使杨文乾、为广东巡抚。西安按察使黄焜、为河南布政使司布政使。江西粮道费金吾、为西安按察使司按察使　　

○以陕西宁夏总兵官王嵩、署陕西甘州提督　　

○吏部题。一等精奇尼哈番音德、已袭二等公爵。其一等精奇尼哈番、应令故二等公额亦都之曾孙封阿达承袭。从之　　

○礼部疏奏、直省督抚将军提镇、题奏事件本式、会典原有定例。理应画一。今直省题奏。同属一事。任意参差。与例不合。嗣后一切钱粮、刑名兵马、及地方民务所关公事、皆用有印题本。其本身事件、俱用奏本。不准用印。如有违式者。通政使司查参。交部议处。从之　　

○遣内阁学士众佛保、副都统查史等、往准噶尔、敕谕准噶尔台吉策妄阿喇布坦。前岁台吉遣使根顿陈奏。情词恭顺。朕实嘉之。曾遣使答谕。今览尔使博洛胡尔哈赍奏、及口奏之词。知尔仰副朕上□日。欲永息兵戈。共修和好。兴教逸民。出自诚心。朕甚欣悦。顾欲修和好。不可不计久远。议定疆界、以杜争端。乃垂久远之道也。朕去岁遣使与尔定议疆界。大概以阿尔泰山岭为界。原未实指地名。今尔奏称以唐奴山阴之克木可穆齐克地方为词。又有哈噶斯地方、系喀尔喀厄鲁特之界。哲尔格西拉胡鲁苏地方、系会集之所。哈济尔地方、系索林齐居住等语。此尔但陈奏其故。并未执意争求。应无庸议外。今姑以科布多乌阑古木等处言之。喀尔喀厄鲁特未构兵时。原混杂住牧。今喀尔喀西境、直抵阿尔泰山岭。筑城种地。自唐奴山阴之克木可穆齐克、至博木地方。见有车零旺布博贝吴梁海居住。今定疆界。自红郭垒、至阿尔泰哈道里岭。此千里内、所有巴斯库斯索罗斯、毕汉、哈屯阿尔古特阿尔、坦脑儿等处。为尔疆界。自哈道里、以及克木之博木地方。为我疆界。自哈道里以南、由山岭至额尔齐斯。西边自厄隆古布拉罕哈布塔克拜塔克、直抵乌阑乌苏罗卜脑儿噶斯地方。即系沙碛。应自克里野以南、定为我国疆界。朕为元后。统一寰宇。尔所请可行。无不俞允。岂为蕞尔废地、致启争论。不过欲明疆界。永结和好耳。再尔又奏称、尔使臣贸易之人。若由内地往来。途远劳苦。请由喀尔喀地方行走。朕今照尔所请。但人数不可过三百耳。嗣后惟当不渝前好。以信为本。普济苍生。尔其思之。特谕　　

○庚辰。谕盛京将军、满汉大臣、大凌河副都统、众城守尉等。迩来盛京诸事隳废。风俗日流日下。朕前祭陵时。见盛京城内、酒肆几及千家。平素但以演戏饮酒为事。稍有能干者、俱于人参内谋利。官员等、亦不以公务为事。衙门内行走者甚少。其聚会往来、不过彼此相请、食祭肉嬉戏而己。司官竟有终年不一至衙门者。堂官亦置若罔闻。坐台之人。看守边口。俱系关东人。伊等虽有押送罪人之差。而当兵者全无当兵之实。为官者亦无为官之道。朕深知此等陋习。虽降谕上□日数次。竟不悛改。因将将军大臣内、不及者革退。另简尔等补授。尔等虽系新任。但能留心细访。即便知之。应将盛京陋习、极力整饬。令其悛改。复还满州旧日俭朴风俗。勤学骑射武艺。若有恶乱之人、即加重处。以儆其余。将军大臣、其钦遵朕上□日。与下属官员、同心协力。各自黾勉。力改从前陋习。再、盛京地方。乃本朝创业之地。关系甚重。尔等将聚集恶乱之人、不时稽查。应逐去者、作速逐出境外。大臣等若仍相推诿。不实心效力。朕访闻治罪之时。勿复怨悔　　

○命江南江宁将军雍吉纳来京。升浙江杭州古翼副都统董吉那、为江南江宁将军　　

○以镶白旗汉军副都统博第、兼理镶黄旗蒙古副都统。升一等侍卫满泰、为正红旗汉军副都统　　

○兵部议覆。云贵总督高其倬条奏苗疆事宜。一、定广顽苗。已经擒获。请于西孟地方、拨定广营千总一员。兵一百名。驻劄弹压。又定广一带、路通广西泗城土府。请于青藤、断杉树二处。设立塘汛。护卫行人。一、广顺州所属之长寨、者贡、同笋、蕉山。安顺府所属之十三枝。普定县所属之五枝。及白老虎等处苗民。宜添设官兵弹压。查大定一镇。所防仅一州之地。请改为一协。只留左右二营。以左营兼管中营。带兵一千名。防守大定。裁去中营游击一缺。移中营守备一员。千把总各一员。兵四百五十名。分防长寨等处。移把总一员。带兵五十名。分防羊城＜屯土＞。统归定广副将管辖。再于平远协、分千总一员。带兵一百名。防守白老虎一带地方。至都匀府属之独山州。境接广西之南丹土州。苗俗尤为顽劣。应于通省抽兵二百名。移都匀守备一员。带领驻防。一、黔省境接川楚。奸棍顽苗。互相勾结。贩卖人口一事。最为地方之害。请嗣后定例、地方官于一年之内、有能拏获积棍顽苗者。计人数分别议叙。傥不能查缉、为别处官弁拏获者。亦计人数降革。至窝藏护送、及牵合之人。亦分别严加惩治。其外省客民、有买贫民子女者。令报官用印。亦不许买至四五人。违者仍照兴贩例治罪。一、黔省与楚蜀滇粤接壤。多民苗互相讎杀抢劫之事。请嗣后定例、夷人越界、未曾为非者。仍拏送本省如系越境偷抢、及助人仇杀者。即在拏获之省、审明发落。又黔省有拏白放黑之习。如被人劫杀、力不能报复。将无干之家、夺其人口牛马、丢插冤单、令为报复。如不能代其报复、则勒索银两取赎请嗣后定例、照应得之罪、加一等究拟。一、土司贫苦。往往将所管有粮之田。作为无粮之土。卖与绅衿商民。以致完纳无资。每至派累苗户。请敕令查核清楚。令各买田之人、照例输纳。又各土司下设立权目人等、应令报明有司。凡有事发。一并缉捕惩治。一、黔省地气潮湿。仓米易致霉烂。请嗣后将兵米合计、共存三年之蓄。余者于青黄不接之时、量行减价平粜、以济民食。著为定例。以上六条。均应如所请。又奏称、黎平一府、与楚省五开卫、同在一城。民苗杂处。分隶两省。事权不一。请将五开卫、改为一县。归黎平管理。铜鼓卫、亦归并五开。则中间古州八万等苗区。皆属于黔省。一切措办、呼应得灵。查铜鼓五开二卫、归黔归楚。从前两省督抚、各执一词。应令妥议画一具题再议。得上□日、高其倬为人谨慎。办事精细。伊所奏之事。谅无错误。五开铜鼓二卫、著照所奏、归黔省管辖。余依议　　

○辛巳。云贵总督高其倬题、云南蒙化土知府左嘉谟故。请以其子左麟哥承袭。下部知之　　

○壬午。谕兵部。丁寿、著授为前锋统领。同将军穆克登、前往军营　　

○升内税学士福敏、为吏部右侍郎。内阁学士查嗣庭、为礼部左侍郎　　

○癸未。上召诸王、贝勒、公、大学士、九卿、及工部官员等入。谕曰。朕向见工部所制器械、类多粗率。是以即位之后。特降谕上□日。此后细小工作、该部即行置办。若工作稍大、及紧要物件、俱先行奏明。造成之后。奏请差人验看。前因制造兵丁帐房错误。朕曾降谕上□日。今制办阿尔泰兵丁军器、关系紧要。朕意其必尽心办理。昨制成奏请验看。朕著夸岱来保查阅。据二人回奏、刀刃无钢。盔有裂缝。甲系市买粗铁所造。朕询问廉亲王、伊即具摺认罪。情愿赔补。夫军器所关至重。朕既屡降谕上□日。伊又奏请验看。而所制之物、并不坚利若此。其居心尚可问乎。朕与廉亲王允禩、分属君臣。谊属兄弟。今观允禩之于朕。则情如水火。势如敌国。朕嗣登大位。念皇考付托之重。凡用人行政、朝乾夕惕、务求至当。而廉亲王允禩、处心积虑、必欲自居于是。而以不是归之于朕。朕自返无愧。何必与之较论。但朕之是非。有关皇考之得失。不得不谆谆辩白也。廉亲王允禩、若肯实心任事、部务皆所优为。论其才具操守、诸大臣无出其右者。而其心术之险诈、诸大臣亦无与之比者。此惟皇考暨朕躬深悉之。向因允禩乳母之夫雅齐布、获罪正法一案。皇考朱批谕朕众兄弟。有朕与允禩父子之义已绝之上□日。允禩曾向朕再三哀恳云、若将此上□日宣示。则允禩实不可以为人矣。朕彼时因将此上□日封固、交内阁收贮。是朕之所以矜全允禩者如是。允禩全不知感恩悔过。专务沽取名誉。邀结党与希图败坏政事。实为国法所不宥。当日朕召允禵来京。允禩奏云、皇上如此加恩、允禵必然悦服。及允禵到京。狂悖妄为。允禩又云、此我未获先寄书信于中途晓示之也。观此等言语、则允禵在伊指使之中。允禵在京日久。允禩何竟无一言规劝、令其改过乎。朕于诸王大臣前、降上□日训诲允禩。视诸王大臣之意、颇有以允禩为屈抑者。允禩罪案甚多。朕俱曲加宽宥。并未治罪。有何屈抑之处。尔工部官员等、受皇考数十年教养之恩。当念君臣大义。为朕竭力尽心、以图报称。忽因允禩之甘言诡计、为其所惑。允禩故为小心谨畏。于属员则作噢咻体恤之状。其心实欲败坏事务。且知朕必能察出、将众人治罪、以彰朕之苛刻。俾众人感伊而归怨于朕。其居心大抵如此。尔诸王大臣、果能悉知允禩之非。则其党与自然解散。允禩果能自知其非、幡然改过、尽为弟为臣之道。则朕既得其是。允禩亦归于是。岂非朕之深愿乎。过而能改。则无过矣。朕仍望其改悔　　

○又谕大学士九卿等。前日李钟峨奏称、翰林为储材重地。自康熙四十五年至六十年七科、每省俱有庶吉士。查雍正元年癸卯科、汉军、及河南、四川进士、无馆选者。雍正二年甲辰科、蒙古、及山西、河南、陕西、四川、广东、湖南、广西、云南、贵州进士、俱无馆选者。请广储才之路等语。朕即位之后。以培养人材、最重翰林。故加意详慎。隆科多曾奏称圣祖时、馆选、每省俱有庶吉士。所以朕于雍正元年癸卯科馆选时、试其文义。观其人品。于僻远省分之人、亦酌量选取。又每谕教习之臣、尽心训迪。迨后历经简择、及考试文章、其中惟江浙人文义、实较各省为优。因将各省人员、分用于内外各衙门。而江浙人留馆独多。雍正二年甲辰科馆选、亦详加考试。朕因以文义优者、选为庶吉士。于是山西河南等省进士、遂多不得与选。盖翰林职司文章。若以文义不及者处之、则用违其才。而其人或有他长、及无以自见矣。朕凡于用人行政、无不审慎筹画。务求当理。而选择翰林、更为留意。实欲使人人勿枉其材。各效所长。庶国家得收器使之效。岂计及于各省翰林之多寡有无也。今览李钟峨所奏、是必外人有此议论。故遂以入告。朕甚嘉之。大凡国家政事、朕有不及见闻者。若臣下不言、朕何由而知。朕正欲尔等尽心陈奏。朕因得以察其所奏之是否。是则改而从之。否则亦可以朕意宣示尔等。使天下之人、晓然共白。不致妄生议论。嗣后馆选庶吉士、或应考试文义选取。或应每省额选几人或应分为南北两院。向来教习、止派满汉各一员。今若按省分各选庶吉士、或亦按省分各设教习可乎。至各省未得馆选之进士中、或有文义可充翰林之选者。尔等确有所知、即行举出。毋使人有逸才之论。尔大学士会同九卿详议具奏。寻议、皇上振兴文教。储养英才。因人器使。馆选之法、尽善尽美。更无遗逸之才。李钟峨条奏、应无庸议。从之　　

○谕内务府。今年京城附近地方。虽雨水露足。然山东河南两省、尚未得雨。进膳肴馐、宜为撤减。著每日只用菜蔬二器。饼饵二器。满菜二器。用榼盛贮进御。余物一概不用　　

○授故奉恩将军宁静子瑞昌、为奉恩将军　　

○甲申。孝端文皇后忌辰。遣官祭昭陵　　

○乙酉。上孝思纯笃。追慕圣祖仁皇帝。敬建恩佑寺告成。亲诣行礼　　

○谕户部。朕抚育烝黎。务期休养宽裕。俾咸臻安阜。故于各省雨旸节候、时时咨访体察。无刻少释于怀。近闻河南、山东春雨稍缺。朕心深切轸念。著将河南省历年民欠钱粮、宽作五年带徵。山东省历年民欠钱粮、宽作八年带徵。俾闾阎纳赋舒徐。以副朕勤恤民隐至意　　

○户部议覆。署山西巡抚伊都立、参奏原任川陕总督年羹尧。擅给盐商印票。增引十万道。既非部颁之引。无从稽核。且将应行收贮正课、并不请拨。擅自动用。又差咸宁知县严士俊、于山西拏获私茶。越境提人。将茶变价五万两。又擅罚茶犯王钦庵等、银九万两。私令赎罪。随保题严士俟为河东运同。假捏商名。私占盐窝。招摇生事。应特遣大臣前往确审。得上□日。遣吏部左侍郎史贻直、刑部右侍郎高其佩、前往审理　　

○增广西省各学取进文童额数。全州、郁林州、横州、新宁州、宾州、五州、临桂、苍梧、怀集、宣化、上林、五县、向系大学。照府学额各取进二十名。灵川、兴安、灌阳、桂平、贵县、隆安、武缘、永淳八县、向系中学。升为大学。各取进十五名。平南县、向系小学。升为中学。取进十二名　　

○丙戌。谕漕运总督河道总督、直隶总督、山东巡抚等。自三月以来。山东雨泽稍缺。恐运河浅涸、粮艘不免阻滞。目今京师雨泽及时。若山东一带亦得雨如此、河水自可畅流。应速饬沿河文武官弁、协力催趱漕船。勿致稽延生事。今年有新换水手之粮船。傥借称新充、不能撑驾、希图延挨时日。该管官查明严究。并将押运官员题参。毋致纵玩。总漕张大有、今岁来京与否、亦著预先奏闻　　

○以翰林院侍讲学士张照、充日讲起居注官　　

○旌表山东单县烈妇、苏大魁妻王氏。拒奸被刃。矢死不污。给银建坊、入祠致祭如例　　

○丁亥。命贵州巡抚毛文铨、来京陛见。以贵州威宁总兵官石礼哈、署理贵州巡抚。贵州定广副将刘业浚、署理贵州威宁总兵官。升云南督标中军副将南天祥、为云南开化总兵官　　

○以镶蓝旗汉军副都统金以坦、署正红旗汉军都统　　

○戊子。谕直省督抚等。为政首重安民。安民必先察吏。迩年有司、不能仰体圣祖仁皇帝宽仁德意。吏治渐致废弛。朕即位以来。严加训诫。整饬官方。欲其洁己爱民。奉公尽职。在朕并非苛刻。亦非偏私。乃有庸懦无能之督抚。间有参劾。每向人云、我若不参。恐非上意。又恐他人参劾、于我不便。以此等语解释于众。似觉参劾为迎合朕意、而出于不得己者。即如浙闽总督满保、参劾知府何国栋。似属迎合。朕察其无贪污之迹。仍准留任。则朕无成心可知矣。前满保曾奏浙闽属吏、已劾多员。若再题参、恐至无人办事。魏廷珍巡抚湖南时、亦曾奏称属员参劾过半。容再查奏等语。夫属员之去留。惟视居官之优劣。岂论参劾之多寡。朕心总出于至公。尔督抚等、安得以庸鄙之见。偏私之心。妄为窥测乎。又闻外间议论云、朝廷惩盗臣而重聚敛之臣。此语尤为荒诞。自朕临御以来。蠲免旧欠钱粮、不下千百万两。江南苏松之浮粮、江西南昌之浮粮、共免额徵银五十余万。此皆惟正之供。尚且大沛恩膏、特行豁免。见今各省督抚大吏、将诸项名色、私派陋规、裁革甚多。莫非推惠于民。尚得谓之聚敛乎。至若亏空侵蚀、以及贪婪枉法之辈。蠹国殃民。有干法纪。既宽其诛。已属格外。若又不严追完项。一任贪吏优游自得。国法安在耶。此明系朋党匪人、怀私捏造悖谬之语、以惑众听。殊属可恨。故特谕众知之。愿尔内外大小臣工、深知朕心。凡事秉公据理。不可稍存迎合之见。则庶政皆得其宜。而吏治民生、均有攸赖矣　　

○谕振武将军穆克登。喀尔喀地方、驻兵年久。每年由京城运送军粮。路途遥远。一时不及。恐兵丁至于乏食。鄂尔昆图拉一带、甚为宽阔。若开垦屯田。实为永远之计。尔会同喀尔喀副将军等、确议具奏　　

○以正蓝旗蒙古副都统常色礼、署镶白旗古都统　　

○己丑。谕大学士等。朕从前将御前侍卫、拣发年羹尧处。特欲其效力军前。遇有紧要事务、备其驱策。并非供伊之随从也。乃伊将朕拣发之侍卫、不用于公务。俱留伊左右使令。带至西安。以侍卫摆对、前引后随。又令侍卫为伊坠镫。是诚何心。向年圣祖时、富宁安、傅尔丹处、皆有拣发侍卫。从未闻将军等、将侍卫作奴隶使令也。督抚并无跪接大将军之例。伊去年来京陛见。又未带有大将军敕印。而途中令总督李维钧、巡抚范时捷等跪接伊系征巢

□刀青海将军。青海之叛逆王台吉等、则可令其下跪。至并无罪犯蒙古王等、亦令下跪。阿宝、系扎萨克郡王、本朝之额附。亦竟令其下跪。伊如此僭越无知。是诚何心。著年羹尧明白回奏　　

○以都察院左都御史蔡珽、兼理正白旗汉军都统　　

○先是、云贵总督高其倬奏言、云南开化府、与交阯接壤。有内地旧境、失入交阯。今因开铜矿。经布政使李卫详报。臣随委开化总兵冯允中勘查。今查出都龙厂之对过铅厂山下一百二十九里、又南狼猛康南丁等三四十寨、皆被交阯占去。伏查云南通志、载开化府南二百四十里至交阯赌咒河为界。今交阯呼为安边河是也。后明季因其地旷远、将塘汛移入内地。另指铅厂山下一小溪、强名为赌咒河。已失去一百二十里。本朝康熙二十二年、铅厂山下小溪内斜路村六寨、复入于交阯。以见在之马伯汛为界。较明季又失去四十里。若论旧界、应将二百四十里之境、彻底取回。臣见在移咨安南国王。交阯之都龙南丹二厂、皆在此内。交阯倚为大利。必支吾抗拒、捏辞渎陈。为此详奏。得上□日。览奏、交阯旧界、有远近互异等情。朕思柔远之道。分疆与睦邻论、则睦邻为美。畏威与怀德较、则怀德为上。据云都龙南丹等处、在明季已为安南所有。是侵占非始于我朝也。安南自我朝以来。累世恭顺。深属可嘉。方当奖励是务。宁与争尺寸之地。况系明季久失之区乎。其地果有利耶。则天朝岂宜与小邦争利。如无利耶。则又何必与之争。朕居心惟以大公至正为期。视中外皆赤子。且两地接壤连境、最易生衅。尤须善处以绥怀之。非徒安彼民、正所以安吾民耳。即以小溪为界、庸何伤。贪利幸功之举。皆不可为训。悉朕此意、斟酌行之。至是、安南国王黎维祹奏称、臣国渭川州、向与云南开化府接壤。以赌咒河为界。河之西、归开化府。河之东、归渭川州聚龙社。忽接云贵总督移咨臣国、聚龙斜路村等六寨、皆系开化府属内地。向为都龙土目占侵。至今四十余年。合行清立疆界。臣已具文回覆。随有开化总镇、亲来斜路村之鞍马山、去赌呢河一百二十里。就立界牌。设立房屋。分兵防守。臣备录情由、谨具奏闻。得上□日。此事王未奏之先。云贵总督高其倬、方差员勘界之时即已摺奏矣。朕念安南累世恭顺。王能恪继职守可嘉。且此地乃弃自明朝。安南之民、住居既久。安土重迁。恐有流离之苦。朕心存柔远。中外一视。甚为不忍。已批谕将斜路村等处人员撤回。别议立界之地。务期允当。谅兹时所批已到。必另有料理矣。王但自共厥职、以绥尔民。静候可也　　

○庚寅。调镶黄旗满洲副都统常在、为正蓝旗蒙古副都统。升一等侍卫宗室诺穆珠、为镶黄旗满洲副都统　　

○议叙平定西藏功。一等精奇尼哈番那穆渣布、加一拖沙喇哈番。二等精奇尼哈番多尔济、加一拖沙喇哈番。归并为一等精奇尼哈番。三等阿达哈哈番卓尔和、觉罗佛保、俱加一拖沙喇哈番。归并为二等阿达哈哈番。拜他喇布勒哈番格勒尔图、刘保、宝色、董吉纳、俱加一拖沙喇哈番世职。章京纳孙泰、德成、查代、法喀、席兰泰、乌云宝、雅起纳、阿尔善、戴寿、俱授为拖沙喇哈番世职。故署护军参领傅达里、章京常寿、朱其布、护军校哲库纳、俱给一拖沙喇哈番。令其子承袭　　

○辛卯。命协理大学士吏部尚书田从典、为文华殿大学士。兼吏部尚书　　

○以顺承郡王锡保、管理正黄旗汉军都统　　

○正蓝旗护军统领署本旗满洲都统阿林保、缘事革职。以镶白旗护军统领济星、署理正蓝旗满洲都统　　

○壬辰。免直隶霸州东安等六州县、梁城一所、本年分水灾额赋有差　　

○癸巳。升太常寺卿汪漋、为内阁学士兼礼部侍郎　　

○甲午。调正白旗蒙古副都统觉罗傅森、为浙江杭州左翼汉军副都统　　

○礼部议覆。翰林院侍讲学士张照条奏、圣谕广训一书。乃我皇上仰体圣祖仁皇帝觉世牖民之心、而推广其义。请令各省学臣转颁各州县教官。俾童蒙即加诵读。县府考覆试时、令其背录一条。方准录取。又国子监祭酒张廷璐奏、请敕各直省将军提镇、转饬所属将弁。每月朔望、齐集兵丁、宣读听讲。均应如所请。从之　　

○乙未。兵部议覆。云贵总督高其倬疏称、云南苗猓、平时踞元江新平之间。官兵巢□刀捕。则遁入威远普洱茶山等处。广袤二三千里。难以控制。请将威远土州、改土归流。设抚夷清饷同知一员。经历一员。盐井大使二员。于猛班设巡检一员。分理民事。再添设普威一营。置参将一员。驻劄普洱。守备二员。一驻威远。一驻茶山。千总四员。把总八员。兵丁一千二百名。分汛防守。至贼苗巢穴根株、全在元江协新?营所辖之地。而旧制、新?止属临元、不属元江。故两界遇事、易于推卸。请将新?营、归元江管辖。仍令临元统辖。又猓夷有讨保之习。勒索银两。骚扰地方。请于九龙江口夷人出入之处。设立防汛。照山海关例、给以印票。并将所属村寨、编立里甲户口。以凭稽察。其夷人子弟、有志读书者。准其于元江附考。元江府入学额数、应加取二名。田亩照地肥瘠、酌定额赋。土地可辟者、见今开垦。照定例、水田六年、旱田十年升科。至于土官方普二姓、纠众骚扰。所有二姓土巡检。承袭之处。应永远停止。均应如所请。从之　　

○丙申。议政王大臣等遵上□日议覆。奋威将军兵钟琪摺奏、查大将军年羹尧条奏内称、青海与内地之人、每年定于二八月贸易两次。择定那拉萨拉地方、为交易之所。经议政大臣、议改四季交易。已觉宽容。今查亲王察罕丹津、公拉查卜等诸台吉部落。居住黄河之东。切近河州。去松潘亦不甚远。向来原在河州松潘两处贸易。今若止令在于那拉萨拉一处。恐不足供黄河东西两翼蒙古易卖。莫若仍令在河州松潘贸易。终觉稳便。河州定于土门关附近之双城堡。松潘定于黄胜关之西河口。此二处地方、俱有城堡房屋。地方宽阔。水草俱好。利于互市。可为永久。再查郡王额尔得尼厄尔克托克托奈、郡王色卜腾扎尔等诸台吉部落。住牧黄河西边。相近西宁。请将贸易之地。移在西宁口外丹噶尔寺。至蒙古贸易。全藉牲畜。每在六月以后。请每年不定限期。仍听不时贸易。则蒙古商贩、均获利益矣。查岳钟琪所奏。甚属周详。应如所请。从之　　

○复设国子监旧裁满助教四员。从国子监祭酒宗室伊尔登请也　　

大清世宗敬天昌运建中表正文武英明宽仁信毅大孝至诚宪皇帝实录卷之三十一



大清世宗敬天昌运建中表正文武英明宽仁信毅大孝至诚宪皇帝实录卷之三十二　　

</div>
    <div class="pagination">
<a href="清实录雍正朝实录_page50.html">上一页</a><span>...</span><a href="清实录雍正朝实录_page46.html">46</a><a href="清实录雍正朝实录_page47.html">47</a><a href="清实录雍正朝实录_page48.html">48</a><a href="清实录雍正朝实录_page49.html">49</a><a href="清实录雍正朝实录_page50.html">50</a><span class="current-page">51</span><a href="清实录雍正朝实录_page52.html">52</a><a href="清实录雍正朝实录_page53.html">53</a><a href="清实录雍正朝实录_page54.html">54</a><a href="清实录雍正朝实录_page55.html">55</a><a href="清实录雍正朝实录_page56.html">56</a><span>...</span><a href="清实录雍正朝实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
