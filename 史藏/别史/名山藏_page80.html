<!DOCTYPE html>
<html>
<head>
    <meta charset="UTF-8">
    <title>名山藏 - 第 80 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 80 页/共 112 页</h1>
    <div class="content">　　程本立 
　　陈思贤 
　　楼琏 
　　刘政 
　　储福 
　　樵夫 
　　宋味古 
　　杨本 
　　郑华 
　　颜瓌 
　　王彬 
　　陈植 
　　徐辉祖 
　　梅殷 
　　耿璇 
　　彭与明 
　　程济 
　　暨上人 
　　鲁家佣 
　　釜者 
　　冯翁　梁田玉　叶御史　梁良玉　何申　宋和　郭节　梁良用　梁中节 

　　○齐泰 

　　兵部尚书齐泰者初名德溧水人太常卿黄子澄者名湜以字行分宜人也洪武末年雷震谨身殿上祷于郊择九年亡过者从泰以礼部主事与而子澄以进士及第选东宫伴读上并重此两人久之泰繇兵部郎中进为侍郎而子澄为太常寺少卿上阅□□边将齐泰尽能举其名边方要害几所甲兵几何泰出简袖中甚悉上奇之以为兵部尚书及大渐受顾命辅太孙太孙即位为建文君以泰顾命子澄旧学信之使参机务凡止诸王母会葬高帝王属三护卫不得节制他文武吏有罪国辄除其说皆自泰子澄发之周齐湘代岷相继煽动泰与子澄请徙周代二王于边降齐岷为庶人责讨湘王王惧焚死成祖时在燕邸威形出五王上齐湘之辞连燕燕王亦削让泰与子澄日夜谋剪燕矣燕王见五王者不得自全又闻密诏且见收乃以高皇帝训起兵檄天下索诛奸臣于朝坐泰子澄为首建文君使耿炳文李景隆等先后南出皆泰子澄居中调度景隆数败燕兵日振建文君则阳逐泰子澄谢燕阴使居中如故燕固疑之不罢兵而盛康捷东昌建文君喜召还之巳燕兵急则又窜逐籍其家谢燕燕谓帝终不明诛泰子澄益治兵如故居亡何燕渡淮泰子澄捧诏四出募兵而王即位皇帝下令有擒奸臣者爵三级为从者二级首擒叛逆者二级为从者一级所悬捕凡二十九年兵部尚书齐泰太常卿黄子澄礼部尚书陈廸文学博士方孝孺副都御史练子宁礼部侍郎 

　　○黄观 

　　黄观大理少卿胡闰寺丞邹瑾户部尚书王钝侍郎郭任卢逈刑部尚书侯泰暴昭工部尚书郑赐侍郎黄福吏部尚书张紞侍郎茅大芳给事中陈继之御史董镛曾凤韶王度高翔魏冕谢升前御史尹昌隆宗人府经历宋征卓敬修撰王叔英户部主事巨敬子澄至苏约其知府姚善勤王闻都城破乃谋入番求兵道见获而齐泰募兵广德辱其白马欲更出他郡马劳辱汗亦为人所得土皆族诛之籍其妻女姊媳教坊群乱以教坊子弟仅泰一子六岁得给配子澄一子变姓名为田经以免其后二十九人者王钝郑赐黄福尹昌隆张紞服罪见宥余皆诛又其后增奸臣名合前五十人而徐辉祖葛诚周是修姚善铁铉等为之首仁宗即位曰方孝孺诸臣忠臣也其婘属发教坊工匠军伍为奴功臣家今有存者悉赦归给还其田上泰子归其一女在教坊时韶舞陈仪阴畜以姝子至是嫁良家而田经亦复其故姓 

　　○陈廸 

　　陈廸字景道宣城人祖宥贤以功为抚州守御百户廸幼倜傥有志操洪武闲辟郡学训导为郡太守草表贺万寿太祖览而异之久之荐通经除翰林院编修累迁侍讲出参议山东捕蝗弭盗东人德焉久之丁内艰夺情为云南右布政使时普定曲靖乌撒乌蒙诸蛮乱廸用土兵击破之建文君即位征入礼部尚书授特进荣禄大夫会水旱廸请命法司择廉厚吏分诣郡国审核狱囚所在招抚逃亡免其赋皆见施行加太子太保予兼俸辞靖难师起受诏督军储过其家门不入及闻变赴京成祖责问之嫚骂不屈遂收其子凤山等六人同日弃市凤山临刑而泣廸怒叱之骂成祖成祖使胹六人者鼻舌尝廸曰悦口否廸曰是忠臣孝子之肉云胡不悦爽人口者其有在矣遂俱矺死姻戚连坐亡筭廸死人从衣带中得其诗及五噫之词苍头来保拾廸骨归葬计家桥姻戚之连坐者掘而投诸湍成化闲宁国通判陈纪具衣冠重葬之碧泉山郡人私谥曰靖献 

　　○方孝孺 

　　方孝孺孝希直一字希古台宁海人师事宋濂尊上其学两荐入官太祖读其文奇之与之宴使觇之岸然自异太祖曰老其才可以遗嗣君以为蜀献王教授献王恭俭好儒尊重孝孺甚表之曰正学建文君改官制翰林增文学博士一人以通经博古者充之孝孺自侍讲学士任其官为特选一时诏命猷议无不倚孝孺孝孺之平生杰然必为君子也贱文章而贵道德耻刑法而尊教化虑无不发明圣学敷陈王道当是时天下皆以孟轲韩愈复生孝孺亦自以遭遇时君当世无二奋然谓三代仁义礼乐为必可师田必可井闾必可比刑必可措何其勇也哉呜呼天生用也之才亦艰矣通今之士多循好古之士多迂故夫时平可以兴治世急可以拨乱求之不穷者命世之豪杰也以孝孺之自持如彼其高遇主如彼其信令遵高皇帝之遗修明其政教惇厚其德泽其君虚巳而听之凭以高皇帝余烈可以成化惜乎好古太坚求治太悦欲以一人之身挽回数千年之世道而皆必自巳出余读其所著深虑治要官政民政诸篇大要谓善治民者以仁义礼乐为榖粟庆赏刑诛为盐醢常使民闻吾法之不可犯而不使见吾法之可畏则巳尔信斯言也诚捄时之良药矣易名号改官秩其事不足以兴政教顾亦狭小前人而纷更高皇帝之制先王之道仁义礼乐莫大乎亲亲在廷诸臣可以得建文君者莫孝孺若也而刻削太骤至于骨肉嫌猜坐生萧墙之祸尚晏然讲周官之法谋及行闲割地而始穷又何踈耶抑天之所废虽有善者无如之何哉建文君既亡孝孺斩衰夜哭成祖待以不死不屈系之狱使其徒廖镛廖铭说之叱曰小子从予几年所矣犹不知义之是非成祖欲草诏使出之孝孺持服入见拊膺擗足成祖降榻劳曰先生母自苦予初心欲辅成王如周公耳孝孺曰成王安在成祖曰彼自焚孝孺曰独无其遗孤成祖曰国有长君社稷福也孝孺曰独无其介弟成祖曰先生休矣吾家事耳趣为我草诏孝孺大书云云掷其笔曰死即死耳成祖曰即死甚善吾固能族人孝孺曰族至三赤矣成祖曰吾能金遂命裂其口至两耳复锢之狱大收其朋友门生每收一人辄示孝孺孝孺益不顾乃尽杀之然后出磔之市临刑为绝命词曰天降乱离兮孰知其繇奸臣得计兮谋国用犹忠臣发愤兮血泪交流以此殉君兮抑又何求凡刑七日乃亡宗族亲戚朋友为孝孺诛者千有余人古今成仁之祸烈未加此也呜呼成祖威武宏达求士如饥渴令孝孺与三杨蹇夏诸人树勋当时固将列彝鼎勒景锺又令稍掩刚懻以存堂陛之词亦可及身而止死者垤于市矣犹然轰雷霆赴水火如枕席其心有所必然也孝孺死浙东之仕于朝者以身殉建文君独多于天下故夫行有劝而德有风孔子曰志士仁人其斯人欤其斯人欤 

　　○练子宁 

　　练子宁名安以字行临江新淦人其先居淦东东山父僖徙三洲上善为诗洪武闲以起居注直言忤旨谪广德州同知后迁临汀镇安二府通判卒于官子宁游淦庠与金幼孜相善相谓曰子异日必为良臣我当为忠臣洪武十八年以进士入对上发策曰朕稽右名世者惟敬事而畏人神趋事以历知涉难以立志日运不息岁运不虽布寝食未尝忘其所以繇是大辅人君福臻黎庶朕统一华夷官遵古制律效旧章孜孜求贤数用弗当其有能者委以心腹多面从而志异纯德君子优以禄位但能敷古于事朿手中才下士廉耻无知身命弗顾造罪渊深永不克巳彰君之恶若非真贤至圣亦莫不被其所惑若此无巳奈何为治尔诸文士虽在建学之秋未博乎庶典但能条陈可否则知利钝既承朕命悉乃心力志根名世在斯始举子宁对曰陛下以得人之难询草茅之陋谋之可谓广求之可谓功矣臣不知陛下果能听之与抑姑试之与虽然君以名求臣以实应好言以招祸触讳以亡身非臣敢恤也陛下所谓敬事而畏神人此唐虞三代命官之语也陛下临御十有八载孜孜求贤至于数用弗当虽臣亦疑之夫人君之道在知人知人之职在任事君有知人之明臣有任事之责故唐虞用人必敷奏以言而后明试以功必明试以功而后车服以庸未尝造次任之也陛下孜孜求贤而数用弗当者亦察之不详用之太骤之过也陛下擢用天下之士责望非不深委任非不专然迄无报国之效何耶狥名而不求实之故也古之用人者必其人之足当是任而后用之不疑今则不然以小善而遽进之以小过而遽戮之且天下之材生之甚难成之尤难陛下既知生之成之为难又忍以区区小故而即付之刀锯斧钺之地哉汉武以英武之资朝奏暮召小不如意诛戮随之以有限之才纵之无穷庂诛若此无巳奈何为治陛下兴天下之学辙育天下之贤才而教之之术未尽故士之成就者未至也臣愿陛下选师立教求胡瑗之法立治经治事之科岁考其成则成德至矣能详于始则可略于终能劳于先则可逸于后陛下命臣以志根名世自斯举始是欲臣以古人自期也臣报陛下请服膺敬事畏神人一语至于阿曲求恩逢迎将顺非臣所学也策奏帝览而善之擢第一甲第二赐进士及第授翰林院修撰子宁性资英迈至是益以名节自砥文学行谊一时推重其居母丧力行古礼服阕除翰林院升副都御史工部侍郎建文初与方孝孺特见信用升吏部左侍郎进贤退不肖多所建白寻迁左副都御史会御史府成改御史大夫靖难师起李景隆出师亡功召还子宁从朝班中执景隆数其观望请诛之不听子宁愤激叩首臣备员执法不能为陛下除卖国奸臣有余罪即陛下赦景隆必母赦臣因大哭请死建文君为罢朝燕王既渡淮靖江府直史萧用道衡府纪善周是修上书指斥当事误国下群臣议当事者盛气诟两人子宁曰国事至此尚禁人言乎诸公第勉之而巳成祖即位缚入见语倨强不止使断其舌子宁探舌■〈亡上皿下〉大书殿砖不逊■〈亡上皿下〉入于砖有隐隐色遂命族其家姻党被诛者百五十一人戍塞者三百七十一人女琼琼入浣衣局宣德中赦出子宁死百余年胡议割淦三州为峡江县峡淦人争祀子宁至贻书相訽临江太守乃使二县并置子宁祠子宁有后在长乐天启中叙忠臣之裔官其孙孙梦子宁来语汝勿做他家官亡何其孙死 

　　○黄观 

　　黄观字澜伯一字尚宾贵池人学于元黄冔洪武二十四年以会试第一对策大廷太祖览而嘉之复擢第一繇翰林历尚宝司卿礼部侍郎革除闲增侍中员次尚书以观为之仍掌尚宝事观与方孝孺并为建文君所亲靖难兵起属观草诏告天下及渡淮衔命征兵上游诸郡舟抵安庆闻金川门不守叹曰吾妻素贞其死矣夫招魂而祭之至建德闻曰宫巳焚失帝新皇帝帝三日矣观谓舟人曰罗剎之矶湍棹可鼓也至矶服朝衣东向再拜投湍死舟人捞之得其棕珠系成祖捕观急人以其帽系献成祖疑观或尚在族其家逮其姻党百余人而观妻翁氏城破时果死翁氏者池口人成祖登极而问玺曰尚玺者谁也巳知为观命执其妻子得翁使象人妻之象人将翁至家出市酒脯欲与成婚翁携其二女及家属十许入自湛通济门河 

　　○胡闰 

　　胡闰字松友鄱阳人尝题诗鄱君庙太祖征汉时见而奇之问知为闰召立帐前久之官都督府经历建文中以直谅著名迁右补阙寻进大理少卿数与齐泰等图圉燕壬午七月不屈诛一子论死二子戍边妻配象人女郡奴录教妨煎墨污面誓不辱后遇赦归贫无依止闾里兢资遗焉曰其父忠年五十六终尚处子乡人私谥曰贞姑万历十二人摁诏至风自县庭卷入云中久之仍坠故处人谓闰英爽尚存 

　　○邹瑾 

　　邹瑾吉永丰人为大理寺丞监察御史魏冕瑾甥也瑾议论磊落而冕劲直有声靖难兵至城下都督徐增寿私谋开门应燕瑾冕与同官十八人者捽增寿于朝大呼请戮声闻禁中宫之焚也或谓冕迎附冕厉声曰使吾二人改其臣操以事明君必所不庸不如死也乃皆自杀 

　　○郭任 

　　郭任丹徒人或曰定远人廉慎有吏才仕户部侍郎治粟足军兴不屈诛子二一坐死一戍广西三女给配于象人 

　　○卢逈 

　　卢逈或曰珙僊居人喜饮酒歌诗不屑曲谨以户部侍郎不屈长讴而就刑 

　　○侯泰 

　　侯泰南和人以邢部尚书转饷淮济诸郡至高邮被执不屈文皇即位诛弟敬祖子玘皆坐死妻配象奴子京儿系狱不知其所终 

　　○暴昭 

　　暴昭潞州人洪武初繇国子生授大理寺司务耿介有峻节历官清俭布衣麻履而巳建文初以北平参政防燕又以刑部侍郎充采访使于北平又以刑部尚书领平燕布政司于真定成祖即位昭出亡被执及见则大骂命诛之拔齿截肢不巳也断首乃绝 

　　○茅大方 

　　茅大方名誧以字行泰兴人博学能诗为人敦大和雅不谄不亢辟典教本邑以考绩入对高庙悦之擢秦府长史勉之董仲舒曰亦王相累官副都御史寓诗淮南守将忠义激烈闻者壮之壬午八月与其子顺童道寿同日弃市久之幼男文生亦论死有孙二人俱死狱中 

　　○陈继之 

　　陈继之莆田人为户科给事中多所建白内难平不服诛父母充发充军道死妻子配象仆 

　　○董镛 

　　董镛不知何许人为监察御史时时誓其同官诸将所不与燕力战者露劾之靖难后坐逆党死家徙边 

　　○曾凤韶 

　　曾凤韶庐陵人为监察御史燕王入觐繇辇道不拜凤韶廷言殿上宜展君臣礼宫中乃叙亲亲朝班肃然建文君欲使燕亡往者凤韶请行至燕燕军不纳用风筝致诏靖难后凤韶方在家召复为御史不赴寻加侍郎又不赴为愤词刺血书襟曰死或有知可以不媿吾乡文天祥矣因属其妻李氏子公望敛我必以襟母易也遂自刎年二十九李氏亦遂死 

　　○王度 

　　王度字子中归善人以明经荐监察御史弹劾不避权贵与齐泰黄子澄等调度兵食东昌小河之捷并用度策壬午戍贺县坐出不逊语夷族 

　　○高翔 

　　高翔朝邑人文学矜名节洪武中以明经征监察御史多所论奏成祖召翔翔丧服入见大哭遂族之没其产发其先墓杂烧以犬马骨扬其灰加赋给产家曰令世世怒翔也 

　　○宋征 

　　宋征不知何许人为宗人府经历上疏请削有罪藩王籍诸王皆怒耿炳文李景隆战数败征谓其有贰心屡与卢振谢升牛景先请诛之靖难后缚主不屈死并杀其孥而振升景先亦皆死 

　　○卓敬 

</div>
    <div class="pagination">
<a href="名山藏_page79.html">上一页</a><span>...</span><a href="名山藏_page75.html">75</a><a href="名山藏_page76.html">76</a><a href="名山藏_page77.html">77</a><a href="名山藏_page78.html">78</a><a href="名山藏_page79.html">79</a><span class="current-page">80</span><a href="名山藏_page81.html">81</a><a href="名山藏_page82.html">82</a><a href="名山藏_page83.html">83</a><a href="名山藏_page84.html">84</a><a href="名山藏_page85.html">85</a><span>...</span><a href="名山藏_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
