<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 417 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 417 页/共 848 页</h1>
    <div class="content">
○以助剿台湾逆匪。加在籍提督王得禄太子少保。　　

○辛未。谕内阁、昨据御史赵敦诗奏、各部司员、遇堂官生辰递送如意。当降旨令该御史据实指出。兹据奏称、道光十一年三月、在户部山东司、见有卖玉器安姓、持如意数柄求售。当向查问。据称尚书禧恩生日。有司官要买如意、备送寿礼。迨五月初间、见安姓复持如意进署。闻系侍郎李宗昉之父生日。户部司官、多在伊宅递送如意。禧恩等是否收受。无从得知。其安姓住址、在正阳门外珠宝市。事阅二年。移居与否。现未查悉等语。著禧恩李宗昉明白回奏。　　

○又谕、本年八月初十日。著停止行礼筵宴。王公百官、俱著穿蟒袍补服一日。　　

○壬申。谕内阁、本月初一日。太庙孟秋时享。鸿胪寺堂官。除有事不到、及例不陪祀之员外。吉勒章阿、叶绍本、均应敬谨将事。兹据奏、是日该二员将职名投递后趋入。业已上祭。未能陪祀。实属迟误。吉勒章阿、叶绍本、著先行交部严加议处。　　

○癸酉。谕内阁、昇寅等奏、此次太庙孟秋时享。东班监礼之御史。并未将陪祀不到人员参奏。请先行交部察议。御史费开绶、帅方蔚、既见东班陪祀之员、祇有受庆一人。理宜据实参奏。乃该御史并未详查陈奏。殊有不合。著先行交部议处。　　

○又谕、吴邦庆奏、工需紧要。请酌减银数。循例添拨。以资修防一摺。东河伏秋大汛。向准添拨防险银两。兹据该河督奏称、豫省埽工林立。例拨银两。支发早完。伏汛甫过。秋汛方长。不得不豫筹储备。请在河南藩库、添拨银二十五万两。以资接济。著准其照数动拨。该河督务当督率工员、核实估办。事事亲查。以期用无枉费。仍俟霜降后、将用过角数核明、据实奏报。如有余存。奏明归还原款。此项添拨防险工需。虽经减至二十五万两。国家经费有常。总宜酌量情形。可减即减。嗣后尤当实力撙节。不得动援成案。岁以为常。任听工员浮冒。务期工归实用。帑不虚糜。以重度支而昭核实。　　

○又谕、上年台湾逆匪张丙等滋事。该道平庆、统辖全台。未能先事豫防。早为查办。以致酿成巨案。已难辞失察之咎。且该道系加按察使衔。例有奏事之责。乃于刘廷斌废弛营务。并不据实举劾。贻误地方。实属有乖职守。兹据吏部遵旨严议。请将该道平庆、照例革职。实属咎所应得。惟念平庆、前在台湾道任内。据程祖洛察看操守清廉。官声尚好。且逆匪滋事。该员守御郡城亦有微劳。平庆、著加恩以六部主事用。　　

○谕军机大臣等、卢坤奏、粤东省交代仓库情形一摺。据称粤理省各州县、虽不甚允裕。较之亏累省分。尚觉差胜。仓库银谷。自从前勒限弥补清完后。并无续亏。每年额解钱粮。随时提解。并无未解部款。其摊捐一项。按照向定章程。以缺分之优劣。定银数之多寡。并有丝毫不捐者。虽未明立调剂之法。已隐寓调剂之道。可以毋庸议减。仓谷亦随时结报。依限买补。均系实贮在仓。尚无私行碾动。虚悬无著之事。前给事中握克精额所奏各情弊。原难保其必无。若竟通行清查。恐不肖州县、虚报亏空。转滋流弊等语。自系实在情形。著该督等、严饬藩司。将各州县钱粮、随时依限提解。如有违延。撒任查办。仍以交代为盘查。照例著落该管道府、及监盘官、督同接手之员、秉公稽核。如有亏短。捐款则扣留在省勒追。正款则据实参办。傥有将亏短银谷流摊折交等情。一经发觉。除交接各员参办外。并将知情之道府、及监盘官、严参究治。务须实力稽查。不可视为具文。以期力杜亏缺。剔除积弊。并严饬道府州县、毋得阳奉阴违。有名无实。各自顾惜考成。知所儆惧。不致扶同徇隐。庶仓亦均归实贮。将此谕令知之。　　

○抚恤贵州古州、兴义、都江、下江、四厅县被水灾民。　　

○甲戌。上诣绮春园问皇太后安。　　

○谕军机大臣等、据吴杰奏、四川夷匪滋事。经前任提臣桂涵进剿。连获胜仗。生捦首犯杨文斌等。清溪一路肃清。迨新任提臣杨芳到营。首逆马林、业已就捦。越巂夷巢、旋即焚毁。仅余峨边一虎。地势较窄。叛夷不过数支。又无土司从逆。易于得手。该处一交夏令。大雨时行。难于登陟。兼之河水盛涨。济渡尤难。杨芳驰抵峨边。即宜防其窜入山巢。立时扑灭。乃迄今三月、尚未竣功。必系余匪逃入山巢。水潦已降。不能深入。恐杨芳贻误事机。又不敢以实在情形陈奏。迁延濡滞。糜饷老师。于边务所关匪细等语。著鄂山严密详查。杨芳现在进兵何处。所剿何夷。前后奏报、有无捏饰。将实在情形、确切具奏。并妥速筹画。务令克期告竣。又据称剿抚兼施之法。必剿以惩反侧。而后可抚以安善良。川省将弁积习。畏难苟安。专事招抚。若未剿而抚。良莠不分。兵至则相率投诚。兵退则复萌故智。上年十二月征调各兵。于本年二月初五日始行到齐。夷匪习知情形。故一时蜂起焚掠。使我兵猝不及防。今既厚集兵力。必须大振军威。且夷匪中济恶逆犯。恐不止马林等数人。亟应确切访查。芟除务尽。俾各夷震慑。兵撤之后。不致再滋事端。又称善后之最要者。一曰除汉奸。游手无业之民。潜居夷地。野夷抢人勒赎。聚众焚掠。避枪炮。拒官兵。皆汉奸教之。现在汉奸杨文斌等、业已惩办。恐此外尚有其人。必应逐一拏办。凡住居夷地之汉民。即属善良。亦递回原籍。责成土司土舍、各谕所部。毋许容留一汉民。熟夷如有不遵。惟土司等是问。并饬营汛弁兵、严加逻守。绝汉民潜入之路。一曰清地界。汉民耕种夷地有年。熟夷见地土渐腴。思欲夺回耕种。是此次肇衅之由。地界一日不清。熟夷觊觎之心、一日不息。必应逐一消厘汉民所种夷地。强占者勒令退给。佃种者饬予赎还。如垦荒已久。搭棚造屋。已成村落。未便迁移。应即断为汉界。毋许汉民再行进占。总须划清界址。汉民不得进耕夷地。夷人不得觊觎汉田。则争端永息。又称越巂厅民夷杂处。设抚民通判一员弹压。但官非抚夷。熟夷皆受隶于土司。该通判并无专责。营汛员弁、又均非所辖。每遇重大夷案。督拏巨匪。呼应不灵。应改为抚夷通判。自千把总外委以下。均受节制。庶事权归一。可专责成。以上各条。著鄂山一并详查。是否可行。妥议覆奏。又另片奏、杨芳所保文员。冕宁县知县魏煜、南充县主簿蔡成辂、官声素好。在军营出力。众见共闻。至原任彭水县巡检朱维垣、系应回原籍候选之人。并非川省官员。该员逗留在川游幕。不知何时潜往军营。夤缘求进。免选巡检本班。以府经历县丞尽先选用。未免过优。恐杨芳受人怂恿。首列声望素孚之魏煜等。即将未维垣厕入其内。并此外所保文武员弁。未必尽归确实。著鄂山确切查明。如有冒滥。著严行甄汰。另行核实具奏。将此谕令知之。　　

○以故云南定远县土主簿李纯子本善、袭职。　　

○乙亥。谕内阁、前据御史赵敦诗奏、请禁奔竞以维气节。据称各部院司员、谒见堂官。多有屈膝请安。其遇堂官生辰喜庆等事。递送如意。即有公正堂官。碍于觌面。不斥其非。当即明降谕旨。申明旧定仪注。司员谒见堂官。祇应侍立回堂。毋许屈膝请安。并令该御史将递送如意者何人。受者何人。公正堂官何人。据实陈奏。即据奏称、道光十一年三月、在户部山东司、见有卖玉器安姓、持如意数柄求售。询系尚书禧恩生日。司官要买如意、备送寿礼。迨至五月初间、复见安姓持如意进署。闻系侍郎李宗昉之父生日。户部司官、多在伊宅递送如意等语。一面令禧恩李宗昉明白回奏。一面饬步军统领衙眠查传安姓。并令军机大臣询问该御史。据伊亲笔登覆、买递如意何人。实不能记忆清楚。如前任户部郎中今升山西大山府知府珠澜、户部候补郎中黄立诚、外间传说递送如意。旋据禧恩李宗昉先后覆奏、均无收受司员如意之事。复令军机大臣传到该御史。复详加询问。婉言开导。并将卖玉器之安姓令其识认。据安姓供称、道光十一年、曾在户部卖售如意。该御史向伊询问。信口答应、尚书禧恩生日将近。想来必有司官购买如意。该御史称亦相同。询以何人曾买安姓如意。是否向禧恩呈递。该御史则称并未目击。复据安姓供称、卖买姓名物件。俱登赈簿。遍加查核。既无珠澜黄立诚买过如意。并无伊二人姓氏列入簿内。该御史乃称珠澜黄立诚递送如意。及李宗昉之父生日。司官在伊宅递送如意。均系风闻。俱与安姓无涉。复询以户部司员甚多。何以独指珠澜黄立诚。据称伊与珠澜曾同在福建司行走。见向卖玉器人评论如意价值。又见卖玉器人往广东司售卖。询系黄立诚需买。至买过与否。无由得知。亦不知此外再有何人买过如意。询以卖玉器人既非安姓。何系姓名。则又不能指出。是该御史以毫无指证之事。捕风捉影。妄登奏牍。及再三询问。一味含混其词。牵拉支离。终无指实。朕用人行政。惟知一秉大公。事事务归确实。禧恩、李宗昉、身列一二品大员。于君父之前。谅不敢一字含混。自蹈欺饰。如果该御史确有指证。不难再传人证。严行究诘。乃仅以安姓信口问答之词。遽登白简。岂能凭此臆说。加罪臣工耶。赵敦诗著交部严加议处。　　

○丙子。上御勤政殿听政。　　

○谕内阁、前据御史赵敦诗奏参司员呈递堂官如意之事。经军机大臣查询。该御史毫无实据。禧恩李宗昉回奏、俱无人呈递如意。珠澜内立诚亦无买如意实据。已降旨将该御史交部严加议处矣。朕思禧恩、李宗昉、俱列一二品大员。于君父之前。谅不敢一字欺饰。自取罪戾。是以深信不疑。而在廷诸臣。交际往来。亦不能保其必无。实不可不防其渐。朕勤求上理。惟日孜孜。常思躬行节俭。为天下先。十数年来兢业常如一日。屏纤华则弗御。却绮丽而勿珍。一切服食起居。崇俭乎。尚奢乎。上有好者下必甚。宜其知所向往矣。嗣后各部院大臣。总宜各知自爱。正已率属。涤虑洗心。平日以公事为重。勿尚酬应虚文。懔四知于影衾。严一介于瓜李。方为不负委任。其各部院寺司官。亦当勤慎趋公。勿事奔竞夤缘。以维气节。庶几大法小廉。各扬其职。吏治蒸蒸日上。朕实有厚望焉。将此通谕知之。　　

○又谕、前据御史赵敦诗奏称、在户部山东司时。见有卖玉器安姓、持如意数柄、来司求售等语。朕思部院各衙门。为办公处所。理宜整齐严肃。岂容闲杂人等、溷迹署内。近来稽查疏懈。竟有携带货物、来署售卖之事。各该衙门办理公务。遇有紧要事件。即书吏皂役人等、尚须严密关防。虑有疏漏。若此等闲人、任其出入署内。或有假充卖物。探听消息。甚至遗失稿件。此等弊窦。均所不免。不可不严行查禁。嗣后著责成六部司务厅、及各该衙门厅员等、督饬门役、随时认真查察。毋许再有买卖人等、阑入署内。并著每月月终、将并无闲杂人等入署之处。出具切结。办一存稿呈堂书画。以备稽核。经此次训诫之后。傥仍玩视。致有前项弊端。一经发觉。定将该厅员等从重惩处。不稍宽贷。　　

○又谕、宝兴等奏、请将垦荒租息、分拨给赏。以资津贴一摺。乌拉凉水泉开垦荒地。据该将军等查明、共七万三千九百余晌。著准其自二道河以东。拨出二万晌。以七成赏给乌拉总管衙门。三成赏给协领衙门。招佃收租。以为该两营津贴官差、奖赏兵丁之费。其余五万三千余晌。著作为官荒。将来吉林如需拨用。再行三明办理。该将军等即责成该营。随时严查。傥有私行侵占。惟该总管协领等是问。　　

○调户部右侍郎何淩汉、为吏部右侍郎。仍兼署户部右侍郎、管钱法堂事务。礼部左侍郎桂龄、为户部左侍郎。转礼部右侍郎陈用光、为左侍郎。以内阁学士陈嵩庆、为礼部右侍郎。　　

○以大理寺少卿卓秉恬、为太常寺卿。　　

○以因病告替贵州独山州丰宁下司土官杨盛名子治平、甘肃西宁府洞巴族百长卓特巴色布腾子扎希敦住布、故洞巴族百长噶尔楚克子却什群纳木加立、噶尔麻纳木札尔子恭布旺加尔、苏鲁克族百户索诺木春比尔子彭错克拉布坦、各袭职。　　

○丁丑。谕内阁、御史金应麟奏、请查禁铜船迟延积弊一摺。各省运员、领运铜斤。必须依限趱行。方可无误鼓铸。近年运京铜斤。不能源源接济。叠经降旨饬催。并令沿途各督抚、查明参奏。若如该御史所称、运员雇船装运。有全不给价。或减半给价者。辄向船户言明、任其在途逗留。讹诈商船。以偿运费。并令家丁帮同恐吓。从中分肥。凡铜船停泊处所。横篙系缆。阻碍商船。甚至将铜板掷置。指为抢去。或捏称撞损船板。勒令赔偿。商人畏之如虎。致有铜天王名号。更有不法水手。四出偷盗。商民等目睹真赃。不敢理论。迨州县偶经查询。运员即以铜斤被窃为词。反向讹诈。船户水手人等、恃有运员包庇。明目张胆。横行不法。似此种种弊端。不独獶害商民。且任意迟延。屡催罔应。必致鼓铸逾限。所关匪细。向来铜船经过地方。责成藩臬大员、实力查催。本不应任其迟滞。致滋弊窦。嗣后各督抚、遇有铜船经过该省地方。严饬藩臬两司、认真稽查。如有前项情弊。立即从严惩办。毋稍徇纵。经此次谆谕之后。该藩臬两司、傥不能破除积习。任意姑容。一经发觉。除将该运员等严行究办外。并将该藩臬一并惩处不贷。将此通谕知之。　　

○又谕、御史周开麒奏、五城近日保举过多。请防滥冒一摺。五城捕务。关系紧要。曾经降旨、令将各坊官拏获邻境逃犯奏请议叙者、必须确查本任有无承缉要案。随案声明。若无承缉未获之案。方准送部引见。近日五城屡以司坊官拏获邻境要犯奏请鼓励。且有一员而叠邀荐剡者。各该员本任缉捕、自必勤能。方有余力留心邻境。若如该御史所奏、查核五城缉捕之案。报获寥寥。间有缉获。不过赃物细微。藉以塞责。其赃数较多。情节较重者。迄无侦获。是各坊官本任缉捕、疏纵甚多。岂有才优于事、越境留心之理。即使果能越境留心。而职任废弛。即不得称为能事。似此本任之案。不能弋获。而拏获邻境要犯数名。即可侥幸保举。滥邀甄叙。若司坊各官、相率效尤。舍己芸人。于本任职司、转多旷废。殊非整饬捕务之道。嗣后五城御史、务当恪遵前旨。凡有拏获邻境要犯之员。必确核本任缉捕、并无未获之案。方准酌请鼓励。仍于摺内随案声明。傥将本任缉捕、漏不叙入。即系违例保奏。著该部概行议驳。并将该御史议处。以昭核实而杜冒滥。　　

○又谕、本月初一日。太庙孟秋时享。应行陪祀各员。除查明到班之奕泽、潘锡恩、受庆、续龄、图善、叶志诜、宗室顺平外。其内廷行走、并例不陪祀、及文武衙门是日值日进班出班、亦无庸议。其余应行陪祀不到人员。著吏部兵部都察院衙门、查取职名。照例议处。　　

○又谕、此次太庙孟秋时享。应行陪祀人员。到者甚少。据礼部奏称、派员查收职名。在门外接收七十二条。多系遣人投递。殊属不成事体。嗣后应如何查核之处。著宗人府、吏部、礼部、兵部、都察院、鸿胪寺、会同妥议章程具奏。寻奏、宗室世职章京、由宗人府于章京笔帖式内各派一员。文职、吏部派满汉司官各一员。武职、兵部派满汉司官各一员。礼部派满汉司官各一员。都察院派满汉御史各一员。率笔帖式二人。各携查斋名册。查收职名。凡应行陪祀之员。一体亲身投递。如遣人投递者。概不接收。鸿胪寺堂官、不必拘定向例东班陪祀。应分班在两边稽查。鸣赞序班等、如有不到。即行参办。次日礼部将所收职名数目、造册分送吏兵二部核对。王公世职章京、仍由宗人府缮单具奏。如查有陪祀不到者。即行参奏。若接收职名之员。瞻徇情面。不据实呈明者。亦一并参劾。至陪祀各员、如于祭日有病服等事。一面呈明查收职名各官。一面呈报本衙门。以备稽核。若查明捏词藉饰者。即照陪祀不到例参处。从之。　　

○谕军机大臣等、有人奏安徽六安州、有曾任云南寻甸州知州陈心一、捐纳出身。行止卑污。自告病回里后。与本州门丁胥役。私行往来。遇事生风。藉端讹诈。前任知州孙灵府与之订交。该员以馈送孙灵府为名。私敛富户银两。自五六百两、至数十两不等。遂致孙灵府不协舆情。经该省上司以才力不及劾参。陈心一与土棍熊姓、声势相等。不相和协。熊姓有奸通民妇之案。陈心一使人诬告熊姓抢夺妇女。已据案犯供明。而地方官以该员曾任州牧。碍于情面。并未根究等语。案关劣绅把持乡曲。出入衙门。如果属实。大干法纪。著陶澍、邓廷桢、明查暗访。如陈心一实有私敛银两馈送孙灵府之事。务令水落石出。从重惩办。以儆官邪。毋存化大为小之见。其熊姓犯奸一案。并著亲提人证卷宗。秉公严讯。务得确情。毋稍徇纵。将此各谕令知之。寻奏、查陈心一自告病后。在州署附近开设钱店。该州门丁胥役。时常在彼处交易。又每逢年节。进州署拜谒。以图体面。并无敛钱情事。素与监生熊耕易不相能。熊耕易因妇抢民妇张氏。被本夫控告。疑为陈心一主使。是以迭控不休。现已讯明。照例办理。陈心一以告病知州。开设钱店。实属行止卑行。应请革职。下部议。从之。　　

○戊寅。孝懿仁皇后忌辰。遣官祭景陵。　　

○谕内阁、奕颢等奏、请将偷打鹿茸拒捕各犯。解部严审一摺。此案贼犯张碌等、约会七十余人。议定越边偷打鹿茸。经佐领胡孙布、乌新泰、瞥见追缉。胆敢纠众抗拒官兵。殴伤职官。实属胆大恶极。该防守尉等督兵拏获。所办甚好。张碌、丁悦良、范成、于大、四犯。著即解交盛京刑部。严审明确。照例加等定拟具奏。该将军等、即严饬该地方官等驰赴各处。务将案内行凶要犯、及夥犯、按名严缉务。获。归案审办。毋任一名漏网。又另片奏、广宁防守尉伊克精额、佐领胡孙布、两月之间。拏获偷砍木植人犯十七案。私行鸟枪人犯六案。现又拏获偷打鹿茸人犯张碌等四名。尚属奋勉。伊克精额、胡孙布、著加恩交部议叙。以示鼓励。　　

○谕军机大臣等、长清奏、驰抵喀什噶尔。察看地方情形。并办理游民滋扰一摺。览奏俱悉。前此无业游民滋扰。经长清委员查办。所有为害匪徒。全行拏办。并将前次失察之官弁、分别责惩示儆。现在地方安静。贸易如常。深慰廑注。长清现无应办事件。即可回叶尔羌本任。惟喀什噶尔、地处极边。为外夷出入门户。一切兴贩商贾云集。最为冲繁紧要之区。奸民奸回、易于溷迹。今虽查办清楚。仍须不时密探卡外情形。务期确实。以防不虞。而大要尤在操防。并饬西朗阿、周悦。胜、不时教练。总须营伍整齐。技艺精熟。以期慎固边疆。有备无患。长清系叶尔羌参赞大臣。有总理八城之责。非特喀什噶尔、叶尔羌、应行操防。即英吉沙尔、和阗、巴尔楚克、乌什、阿克苏、库车、喀喇沙尔等处。均须责令办事大臣、及领队大臣等、勤加操演。刁斗相闻。首尾相应。以壮声威。庶几士尽干城。人思敌忾。断不可稍形疏懈。如有训练不精。即著长清据实严参。傥意存徇隐。此数城中、但有一城废弛。经朕访闻。不特将该城办事大臣、及领队等、严行治罪。并将长清一并严惩。决不宽贷。懔之慎之。将此谕令知之。　　

○乙卯。旌表守正捐躯安徽宿州民吴作义妻杨氏。　　

○礼部议准、山东巡抚钟祥疏报、采访济宁州贞节妇女孙赵氏等二百九十四口。请建总坊旌表。从之。　　

○修直隶保定府西关外吴家湾泊岸。从总督琦善请也。　　

○庚辰。谕内阁、恩铭等奏、江苏省江淮兴武等帮米色不纯。亲往查看情形一摺。本年江苏二进漕粮。未经起卸之兴武四等三帮。及业已起卸之江淮头等七帮。米色多欠洁净。该仓场侍郎查明、为数太多。不能遽请先行搭放。会同抽查御史监督等、查出夹杂灰黯之米、共一千七百八十六石。虽未发蒸霉变。均系灰土未净。中途遇雨。未及苫盖所致。已将承办理纪责惩。并饬各仓监督、将新收之米、五日挑晾一次。现饬坐粮厅、认真查验米色。并据查明、本年江苏省苏州松江两属、米色较次。询系上年雨水过多。受兑时不无潮嫩。以致形色灰黯。本年兑运新漕在迩。著漕运总督、有漕各省督抚、严饬各粮道。务须认真督率查验。米色有不乾洁者。先行斥驳。不得恃有筛晾交纳。复滥行兑收。如有此等情弊。即将该管粮道参处。以重仓储。　　

○又谕、户工宝泉宝源二局。鼓铸钱文。据该侍郎等、援照成案。请采买商铜。以裕鼓铸。著照所请、准其在于部库借支银六万八千两。户局暂行采买铜三十万斤。工局暂行采买铜十五万斤。俾资配铸。此项银两。由各该局、牌仰五城招商。验明铜斤成色。分别公平兑收。陆续由部库支领发给。仍令滇省将前运员沉溺铜七十余万斤。划出四十五万斤。无庸再行买补。其现在所用价银。在于运员等名下、查照定例。将应行著追归款者、即行著追报拨。应行核数豁免者、即行作正开销。造册报部查核。　　

○辛巳。上诣绮春园问皇太后安。　　

○谕内阁、瑚松额等驰奏、台湾逆匪荡平一摺。览奏欣慰之至。此案台匪滋事。始于十二年闰九月。当严冬寒烈之时。海上文报迟滞。所调官兵、或候风久泊。或遭风漂散。不能及时登岸。自瑚松额、程祖洛、先后渡台。人心镇定。督同马济胜等、摉捕余匪。和衷共济。将帅用命。复出示晓谕。散其胁从党羽。又捦获大股首并贼目多名。分别办理。全台安堵。于本年五月、全功告竣。各庄仍复旧业。官兵陆续凯撤归伍。迅速蒇功。实堪嘉尚。瑚松额、著施恩赏加太子少保衔。程祖洛、著施恩赏戴花翎。仍各交部从优议叙。以示奖励。　　

○谕军机大臣等、本日据瑚松额等驰奏、台湾逆匪荡平。余犯尽数惩办。览奏欣慰之至。已明降谕旨、施恩将瑚松额加太子少保衔。交部从优议叙矣。此时全台居民。各归各庄。安堵如常。官兵亦陆续配渡。凯撤回营。该将军现无应办之事。即由鹿仔港内渡。所有钦差关防。著交魏元烺派委妥员、赴京恭缴。该将军前已简调成都将军。现在四川剿办夷匪。曲曲鸟石圈子处所、尚未竣事。杨芳驻师立利湾。鄂山亦赴清溪越巂等处。会筹善后事宜。省垣现无大员。该将军接奉此旨。著即驰驿迅速前赴四川省城。接印任事。将此由四百里谕令知之。　　

○又谕、本日据瑚松额等驰奏、台湾逆匪荡平。览奏欣慰之至。已明降谕旨、将程祖洛赏戴花翎。并交部从优议叙矣。现在台郡业已安堵。各庄仍复旧业。官兵陆续凯撤回营。惟尚有未获要犯张成黄七二名。著该督严饬所属文武。迅速躧捕。务获惩办。毋任漏网。并著该督自行体察。如无应办事件。即一面具奏。一面渡台顺省。将此谕令知之。　　

○以珑任成都将军那彦宝、署正黄旗蒙古都统。　　

○以剿办台湾逆匪出力。赏知府周彦、黄绥诰、同知许原清、骁骑校辅元、协领特依顺、千总顾德铭、花翎。知县张锡纯等蓝翎。余升补议叙有差。准投营效力已革总兵官孙得发、留闽以游击补用。　　

○以台匪滋事。战守无方。革休致都司周进龙职。遣戌新疆。并革守备陈福龙等职。　　

○以捐修四川中江县文庙。予监生胡志大等议叙有差。　　

○补行道光十二年军政。广东广西卓异官十四员。不谨官一员。罢软官四员。年老官六员。有疾官五员。才力不及官四员。浮躁官一员。分别议叙处分如例。　　

○赏借顺承郡王春山、俸银五万两。修理祖茔。　　

○壬午。予故都统衔休致副都统色尔棍、祭葬。赏银二百两治丧。谥勇壮。　　

○癸未。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭大行皇后梓宫前祭奠。　　

○遣官祭端慧皇太子园寝。　　

○谕内阁、前降旨于本月十六日大考翰詹。兹据翰林院奏、编修严良训、呈请病假。投结后即启程回籍。虽在未经降旨考试之前。究属不合。严良训著交部议处。又据奏、少詹事史评、侍讲学士福保、右赞善福禄、现俱患病。委验属实。应俟病痊之日、奏请补考。该员等现既不能随同考试。一切差使。俱无庸伊等充当。遇有应行升转缺出。著吏部即将该员等扣除。如六个月后、各员内尚有病未痊愈。不能补考。著吏部即行开缺。以杜规避。　　
</div>
    <div class="pagination">
<a href="清实录道光朝实录_page416.html">上一页</a><span>...</span><a href="清实录道光朝实录_page412.html">412</a><a href="清实录道光朝实录_page413.html">413</a><a href="清实录道光朝实录_page414.html">414</a><a href="清实录道光朝实录_page415.html">415</a><a href="清实录道光朝实录_page416.html">416</a><span class="current-page">417</span><a href="清实录道光朝实录_page418.html">418</a><a href="清实录道光朝实录_page419.html">419</a><a href="清实录道光朝实录_page420.html">420</a><a href="清实录道光朝实录_page421.html">421</a><a href="清实录道光朝实录_page422.html">422</a><span>...</span><a href="清实录道光朝实录_page418.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
