<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1145 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1145 页/共 1860 页
  </h1>
  <div class="content">
   ○谕军机大臣等、前因近畿一带雨泽稀少稀少低洼处所。恐有蝗蝻萌动。不可不豫为防制曾降旨杨廷璋等、留心体察。今据达翎阿奏称、中塘洼地方。微有蝻子蠢动。现在上紧扑捕等语。上年直属天津附近地方。冬雪既少今年入夏以来。虽节次得有雨泽入土未能深透日来时令炎蒸。天津沮洳之地其势尤易滋长已传谕达翎阿。令其实力扑捕。无任稍有蔓延。其余直隶所属洼下之区不可不悉心防范。著传谕杨廷璋。即督饬所属上紧查办。遇有萌生之处。及时扑灭。务期根株净尽。不得少留遗孽。亦不得徒为奉行故事。但令焚烧苇荡。遽尔塞责。转致生翅远扬。贻害地方也将此传谕知之。　　

○又谕、前因萨载奏、拏获拐犯张起贵等、于船上搜出残疾男女幼孩。其党犯多系浙江嘉兴湖州人等语。此等生折割凶恶匪徒。自应穷究根株。毋任稍有漏网。当经传谕熊学鹏等、实力查办今据奏到在浙按照案犯住址姓名。获有吴天林等到案审讯。供词与江苏吴江县所报情形节节互异。派委道府。押犯前往苏州。会同江苏按察使严审。如有应行会审之处。即亲往会同查办等语。此案如经两省抚臣。会同集犯审讯自可得其实情。但萨载熊学鹏原奏。既迥不相符。即将来会审得实。究恐不免分畛域之嫌因思高晋平日为人。秉公持正。朕所稔知。况于此等重案。岂能意存偏向。该犯等、如果实系采生折割。固不肯纵恶殃民。转为邻省封疆。稍存回护之见。如系该犯等初供。实在并无指实。又岂肯以苏抚谊属同官。竟为强加煅炼。致令无辜平民。身罹重辟之理。且经高晋审明。朕亦得信案情之更无枉纵。著将此案。即交与高晋。会同该抚萨载、熊学鹏、虚衷推勘。详确定拟具奏。熊学鹏摺。并寄高晋阅看　　

○又谕、昨岁征剿缅匪。选派八旗劲旅。厚集冞入。乃其地水土恶劣。官兵在彼。多染疾病。难以久留。因传谕彻兵。旨未到而缅酋适有差人诣军营投诚之说。亦遂就事完事。原不必于缅匪之果奉表纳贡也。但彼既禀受教约。其被留之人。自应即行送还。因其日久不至。恐贼匪见我去冬退兵急遽。明示之弱。而浑觉遣归。断不能不洩我军中虚实。未必不心生反悔。曾谕阿桂、彰宝。檄谕缅酋。催其速行送还被留之人。乃老官屯头目诺尔塔于未奉檄谕之前。辄敢致书将军等、索取木邦蛮暮各土司。且将我赍檄之都司。拘留在彼。而所递书词。肆行狂吠。其反覆已属显然。窥其意。不过自恃险远。且深知我军行拮据。欲以此激我用兵。而彼得以逸待劳。坐乘便利。自不可堕其术中。且师出无名。亦不值复有征调。此时且宜处以镇静。惟严饬边防。无稍疏懈。或于冬间瘴退时。就云贵兵丁中。选派精锐。前往袭击掩杀。稍可振我军威。但彼处绿营将弁。率系懦怯无能。不足胜带兵之任。现在选派侍卫等、前往滇省。以备巡边及统兵之用。俱随时陆续起程。著各该督抚、于伊等经过各省时。止须按寻常出差之例。不动声色。由驿应付。不必照上年官兵经行。大为豫备。至现在缅事未竣。滇省文报往来。尚关紧要。并著各督抚、转饬各驿站。照前上紧递送。毋稍迟误。其原派稽查驿站各大员。并留心妥协查核。毋涉张皇。将此密谕各督抚知之　　

○又谕、办理缅匪一事。实为阿桂所误。已另降旨严饬。令其明白回奏矣。昨据奏到。诺尔塔缅字回书。敢肆狂吠。并将所遣之苏尔相拘绊。实为可恨。看来贼匪诡诈百出。既窥。见我去岁彻兵时急遽光景。又浑觉到彼。告知军营一切情形。深知中国军行之难。而彼以逸待劳。利于我往以乘我之敝。现在诺丙塔之敢于如此无状。显欲激我用兵。岂宜堕其狡计。夫用拴贵于知彼知已。去岁以我八旗劲旅。厚集兵力。尚且不能有成。总由该处水土恶劣。为地势所限。今所存不过滇省绿营怯懦无用之兵。即黔兵稍为得力。其视我满洲索伦。百不当一。若冒昧轻进。徒致损伤。而于边务毫无裨益。似此显而易见之事。阿桂等岂有不知。乃彰宝昨奏、即请带兵进剿。而阿桂亦有来年大举之说。若以口头语聊且塞责。已非出于诚心。所谓色厉内荏。深足嗤鄙。若此等机。且尚不能了然于心。又安望伊等之筹画妥善乎。看来诺尔塔。竟是一狡黠多计之人。且能为且王子实心筹画。而阿桂彰宝为国家大臣。经理边情。其识见转出边徼匪目之下。宁不自愧。是彼虽属边僻么＜?麻骨＞。尚知上下同心。自操定算。而我大臣等、惟图自便苟安。全不肯发谋出虑。非惟智不若人。即天良亦澌灭殆尽。思之实为愤懑。至诺尔塔敢于如此无礼。明系轻视我大臣等之懵无知识。不能察其底里。彼未必不以此自鸣得意。竟宜直为揭破。使知鬼蜮隐情。难揜我大臣等之料度。可稍挫其奸谋。诺尔塔此后若再递狂悖书词。即不妨告以尔敢于抗词肆诞。不过自恃险远。激我疲劳兵力。尔得坐乘便利。此等伎俩。不能欺我三尺童子。本将军。总督。岂能为尔朦蔽。堕尔术中。且堂堂天朝。以威信抚驭外夷。既已许尔王子投诚。岂肯师出无名。复事征剿惟严饬我边备。观尔动静。尔若敢作不靖。近我边境。我兵炮矢之威。尔所深知。无难令鼠辈尽为虀粉。则是尔自取灭亡。尔自度之。如此方不致为贼匪所轻。亦料敌制胜之一端也。为今之计。自宜且处以镇静。视冬间瘴退时。选派精锐数千。乘其不备。往彼袭击。剿戮其人。蹂躏其地。但绿营将领。懦弱不堪。统率亦属无益。自宜派我侍卫等、往彼带兵前进。现已另行详晰传谕。至阿桂。彰宝。同驻永昌。虎踞。铜壁。各关隘。防守侦逻。自应加意严密。其普洱边外九龙江一带。向来贼匪出没之所。而召散又潜窜其地。不可不一体慎防。今雅郎阿所统满兵。又已彻回。彰宝今秋。又不能复照前议。亲往巡阅整顿。此时虽有总兵喀木齐布。在彼驻守。恐未能经理合宜。而兵力亦恐未甚充足。阿桂、彰宝、并宜悉心妥酌。先事豫防。毋致稍有疏懈。其如何筹备之处。仍速行详晰妥议具奏。再昨日诺尔塔书词内。有得的兵丁二百多。三百有余。要送下阿瓦等语。所言甚不明晰。细察其意。似非指从前被留之人。而我去岁未出弁兵。止报有福建水师八十余人。其数又不相合。或系滇省绿营兵丁内。尚有未出之人。而领兵将弁。未经呈报。亦未可定。并著阿桂。彰宝。确查具奏　　

○又谕、前谕令舒赫德来京。询明朕无招降缅匪之语。今缅匪于投诚后改悔。并将赍檄之人暂留。皆由阿桂哈国兴。心存苟且完事。贻误至此。询明舒赫德之事。无甚紧要。伊尚能办理回务。著不必来京。仍赴乌什办事。将此传谕舒赫德知之　　

○又谕、前令增海。前往乌什。暂署参赞大臣印务。今另有差遣伊之处。革劄谕增海。即驰驿来京　　

○是日起。上以夏至祭地于方泽。斋戒三日　　

○壬寅。谕据军机大臣、将询问彻兵时出结画押之侍卫鄂宁等、各情节具奏。鄂宁等系领兵侍卫。理宜奋勇直前。彻兵与否。不得妄与。乃因将军问及。即冒昧出结彻兵。此不过欲速行回京。岂得遂其私意。鄂宁。鄂兰。明仁。翘苏勒。额森特。哈清阿。著驰驿仍赴云南。交与阿桂、彰宝。差遣委用。伊等六人。著分为三队。隔五日一队赴程　　

○谕军机大臣等、据杨廷璋奏、磁州捕役。拏获新疆逃犯栗牛子一案。此等匪犯。一经就获。审讯明确。即应立寘典刑。今该督既将该犯提至省城。审明在配脱逃确情。何以摺内不即声明请王命。委大员监视正法。岂该督未知定例耶。抑俟奏摺批回。始行办理耶。又供单内称、该犯潜回家内。甫经一夜。次日即被捕役拏获。甲地等并不知情容隐等语。该犯既已回家。岂能掩人耳目。如果甲地等毫无闻见。捕役何由躧知。杨廷璋何以未见及此。惟凭胥吏等、率意叙供。据以入告耶。著传谕该督。再行详晰覆奏。至同逃之郑二。高大。郭秃子。林三等、栗牛子供称不知去向。但各犯原籍何处。亦应向栗牛子讯明此等逃遣人犯。久必潜回本籍。如原系直省人民即应在伊原籍。上紧严缉。除现交刑部。逐一确查行文勒缉外。并著该督查明原行逃犯各案如有郑二等姓名。即饬属迅速严拏毋行漏网。将此传谕知之　　

○又谕、现在缅匪一事。自当处以镇静。诺尔塔敢于如此无礼实欲激我用兵。断不可堕其狡计。昨降谕旨甚明。惟于今冬选派精锐。往彼袭击剿杀。以申我军威。亦断不可少但绿营将领。怯懦无能若令其带兵。恐于事未能有益。现令鄂宁等仍往云南。听候差委阿桂等可豫为悉心筹度俟秋末冬初瘴退时。拣派贵州兵之精壮者及昭通镇所留得用之兵二三千人令侍卫等统领前往出其不意。或破彼附近小砦。剿戮贼众或取彼田禾。蹂躏其地使彼猝不及防。庶足示之惩创。阿桂等总以悉心妥筹。核其时日不先不后方于事有济切不可稍愆期候。坐失机宜。若现在留驻永昌等处之绿营兵丁。不敷选派。或须挑用贵州之兵不妨将需用若干之处。咨黔省如数慎选即令前赴永昌军营俾得稍为休息以备秋冬应用至贸易一节不足制缅匪死命。前已详悉传谕但各关隘稽查防诘不可稍有懈弛阿桂等务须严饬守口官弁若此时缅匪或带有货物诡称入关交易即当立时擒获差委妥员解京审究。设缅匪藉称贸易为名潜随贼众或二三百。或千余人。希图窜入内地滋事更当就近速派弁兵出关邀击。歼殪丑徒不得稍有轻纵。绿营兵虽素多恇怯。岂竟毫无愧励之心如我兵攻围贼众负固力守暗施枪炮尚可云彼易而我难势不相敌若贼人来至近边不过蜂屯蚁聚。并无木栅可凭与之交锋接仗。劳逸主客之间。我操胜势又何畏于彼而不奋勇掩杀乎。若彼来近边筑栅则断其粮路亦不必攻栅而贼自困矣。且守边杀贼尤防戍士卒分所当然又非不惜其身命责令攻坚陷险。若漫地剿战再不知努力自奋。则平日彦养若辈何为。即令伊等自揣。亦何至甘不如人。徒受退缩之愆而不思励勇直前得功受赏乎。阿桂等教练伊等时亦当明晰开导。使之激发天良。共效敌忾。以收实用。将此传谕阿桂、彰宝知之　　

○又谕、昨以普洱边外九龙江一带为向来贼匪出没之所。且召散潜窜彼处。恐其乘间滋事已谕令阿桂彰宝留心防备。并令将作何经理之处妥议具奏矣。普洱离永昌甚远。自彻兵以后仅有总兵驻守。喀木齐布初莅其地。恐于边防事宜未能深悉。难以独当一面。因思孙尔桂在滇年久谙习边情。且曾随从进剿军务亦经阅历。是以降旨令与喀木齐布对调。阿桂等奉到谕旨。可即饬孙尔桂。速赴普洱。一切防剿机宜。悉心部署。毋致稍有疏懈。其喀木齐布曾充健锐营营总人颇勇往。今将伊调至永昌阿桂彰宝均在永昌可以就近指示。俟秋冬之间。选派精锐前往缅境袭击即可令其带兵行走当为得力。至唐扆衡。任普洱府有年。熟悉该处边外情形去岁曾亲往九龙江等处巡查。尚属能事因调为迤南道。俾益得驾轻就熟阿桂等可谕知该道对调之故令其即赴新任。与孙尔桂协力妥办期于边防有益。所有现在留驻兵丁是否精壮足用。或尚须添备之处。仍著阿桂彰宝会筹详核。即行据实速奏寻阿桂等奏防范九龙江一带。查普洱各营兵。除分驻外。存城祇一千余名。秋冬沿边派驻。力难充足。应添兵一千名与边外土练一千五百名。给粮同驻相机堵剿报闻　　

○吏部议准、署江苏巡抚萨载疏称、苏州、扬州、二府同知。现未管辖军卫其关防清军二字应删另铸颁给从之　　

○以云南永顺镇总兵孙尔桂。普洱镇总兵喀木齐布对调。　　

○癸卯谕曰、李侍尧等奏、守备杨春榜。在参将王希曾衙门。自戮毙命一案审有王希曾于署水师营参将时。修办箭道工程估多发少。侵用银两各缘由王希曾支吾不认请将王希曾。及估报不实之守备林子彰革职究审等语。王希曾。林子彰。俱著革职交该督抚与案内有名犯证。一并严究拟具奏　　

○谕军机大臣等、据李侍尧等奏、参将王希曾。于守备杨春榜在衙门自戮身死一案究出王希曾。有冒销工程情由支吾不认。已降旨将王希曾等、革职发审矣。此案该督初次奏到时。仅请将王希曾解任。委员查讯。当经降旨饬谕。并令该督亲行提讯。务得实情该。督此次具摺时。虽尚未接奉前旨、但案内疑窦未明自应深究既向陈连等讯出王希曾于。署理水师营参将任内详修箭道等、工有估多发少情弊。杨春榜护印。仍照原估报销嗣经新任查出。杨春榜谒见言及恐后受累各情节。是杨春榜轻生之由。已经究有端绪。而王希曾狡不承认。即一面参奏。一面将伊革职。速行根究各种确情。庶彼失其护符早为吐露。可迅望案情水落石出。乃必俟奏闻得旨。始行革审坐致迁延时日难保其中不别生串供掩饰诸弊。殊属非是况定例参劾副参以下等官。一经拜摺即当立时摘印看守。李侍尧久任封疆。何竟昧于此例乎至。总督统辖通省营务。所属总拴内设访有赃私实据。必须速究者。尚可随参随审附摺声明。朕亦不以为非。何有于一参将而郑重纡回若此乎。李侍尧初非不晓事之人。乃近日办事。每多舛误。岂亦渐染见官习气。不肯实力任事耶李侍尧著传旨申饬　　

○又谕、本日德保奏到。广东省本年三月分粮价单内接扣处并未黏连。经朕于摺内抹出该抚初任封疆。诸事纵未谙习似此陈奏事件自当加意检点。何至漫不经心若此。将此饬谕知之　　

○又谕曰。吴达善等。及宫兆麟奏、古州党堆寨苗人聚众不法。拒伤兵役即前往该处相机剿捕等语。所办尚为迅速此等匪苗滋事。自应即时擒捕。立寘重典以示惩儆。今宫兆麟一闻禀报。即亲往该处。督同该镇协拏吴达善等。亦已同往会商妥办。自能措置合宜。顽苗敢于抗拒。其罪自不容诛但野性犷愚。易生惊畏。若办理稍有不善致各寨闻风勾结。合力救死。其势转难解散。此时止宜就党堆一寨。纠众伤人各犯严行拏获立寘重典以警其余。设敢负固不服。不妨即为剿洗。此外各寨宜晓谕抚辑。俾知官法所及止治顽梗生事之徒其守分良苗概不株累以安其心自皆怀德畏威。不敢轻动即间有一二附近党堆无知苗众。随声逐队原可无庸彻底根求。正合胁从罔治之道。非若内地民人纠众附和之案必当穷其党羽。毋任漏网也吴达善等平日尚属晓事自当就该处实在情形妥协筹办。一切机宜皆须随时措置。朕亦难为悬定指示。总之办理此事有应擒捕者。速宜就获。毋稍稽延有应抚谕者处以镇静毋使疑骇。设或苗众竟敢自作不靖彼此勾连渐成事端。则又当用兵剿荡勿稍姑息。不得因有此旨。妄生揣度遂思化大为小。化有为无迁就完事也。至起衅之由。尽归罪于龚学海亦未必然。总由良卿数年来吏治废弛败坏已极。如安顺刁民控告桐梓奸徒聚众之案。不一而足。良卿实死有余辜。但龚学海办理不善之处。俟本案办完亦当查究看来龚学海系尚气好事。不知大体之人即如丹江兵米一案。不禀上司。遽揭部科其心已可概见。总因降官之后。急欲有以自见冀图复用龚学海过于求细滋衅之语。系魏涵晖在省据伊子魏传曾所禀。其言自出于公论。非由同官等之事后诿过也但龚学海系魏涵晖正属。平日见其举动即应早为提策或申报上司乃竟听其任意妄行。是魏涵晖之不能驾驭属僚亦难辞咎。并著于结案后查明参奏至现在办理情形若何。仍即速行奏闻将此传谕吴达善等并宫兆麟知之　　

○甲辰夏至祭地于方泽。上亲诣行礼　　

○诣畅春园、问皇太后安　　

○幸圆明园　　

○谕曰、永德不胜满洲副都统之任著仍留为正蓝旗蒙古副都统华山所遗正白旗蒙古副都统员缺仍著常保住署理。俟蒙古副都统缺出即行补授多敏著调补正蓝旗满洲副都统所遗荆州副都统员缺著保定府城守尉舒明阿补授舒明阿所遗保定府城守尉员缺著河南城守尉福森布调补　　

○又谕曰、兴兆著革去护军统领特通额著革去副都统。在散秩大臣上行走　　

○乙巳。谕曰叶相德。前在福建将备任内擒拏匪犯蔡荣祖一案颇为勇往奋勉是以加恩录用。不数年间擢至提督。昨岁派令带领舟师赴滇协剿。冀能感激竭诚策励弁兵。力图报效嗣闻其在军营病故。特予恩赉优恤。原念伊为国宣劳。虽非临阵捐躯亦当厚其饰终之典。俾众人共知激劝也及军营侍卫等回京。询悉闽省水师兵丁进征时。种种恇怯无能。甚至一闻枪炮辄行股栗窜伏该提督职司。统领。目击众兵如此不堪。竟不知董导约束。申严纪律。以警其余。是其器满自盈。不改绿营恶习。惟事逐队随行全未实心出力。大学士傅恒回京。亦奏其若在必当参处。军行赏罚务期核实使叶相德尚在且当重治其罪。岂宜复令滥邀优典所有叶相德病故以后。一切加恩议恤之处著概行追还不必给予　　

○谕军机大臣等、据雅德等奏审拟李明忠。控告孔吉善强买房地一案虽审系李明忠所争房地已据孔吉善拨还。李明忠情仍不甘捏砌重款肆行告讦此等刁。健之风。固不可长。但此案事关已革侯马兰泰家人。且该犯所控有馈送知州吏目礼物等款。干连地方有司。如止据该管府尹审断完结。恐不足以服其心著交与盛京将军恒禄。刑部侍郎朝铨。会同该府尹等、将案内应讯人犯。再行研讯确情定拟具奏　　

○是月。署浙江巡抚熊学鹏奏称、玉环地方垦地日广。额收谷至二万一千余石。除支给兵丁。尚余一万五千四百石。向系余谷易银解司但其地阻海。不通商贩遇歉岁即须借粜请嗣后余谷。毋庸易银尽贮常平仓。俟足五万石后再照旧办理得旨允行　　

○署贵州提督李国柱奏、党堆寨苗人聚众不法闻信后。即带领营弁十六兵五百驰往查办得旨嘉奖　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十九


大清高宗法天隆运至诚先觉体元立极敷文奋武孝慈神圣纯皇帝实录卷之八百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。闰五月。丙午朔。谕、据常钧奏、赏给主事职衔发往哈喇沙尔之鄂岱、世昌。办事俱满三年。鄂岱情愿再留一班效力。应如所请。世昌照原奏、期满声请更换等语。鄂岱在哈喇沙尔期满。呈请再留效力。准其再留一班。世昌系与鄂岱、一体由废员施恩之人。亦应如鄂岱、再留效力三年　　

○谕军机大臣等、古州党堆寨苗人聚众不法一案。昨已详悉传谕、令吴达善等。妥协办理。匪苗纠众拒捕。法难轻宥。且寨内伤人首党各犯。应即严拏务获。立寘重典。以警其余。此外各寨。总宜镇静抚辑。毋使惊扰。致成滋蔓之势。胁从罔治。最为此案紧要关键。吴达善等到彼。自当遵照前旨。随宜措置。相机妥协。昨阅奏到龚学海禀词内。有苗民私置镖枪。及于下江对面高山。施放鸟枪等语。镖枪为苗民习用。原毋庸禁其制造。至鸟枪乃应禁军器。民间尚不许私藏。岂有听犷悍野苗。寨中备用之理。若向来竟未议及。则立法实为疎漏。如系例应查禁。何以容其寨内存留。藉为抗拒利器。古州镇将。及该地方官。平日所司何事。并著吴达善等。于结案后查明。分别参奏。顷据李国柱。亦奏及此事。并称准宫兆麟札知。即前赴下江党堆寨。会同办理等语。前因喀宁阿奏、李国柱自去冬以来。时常抱病。艰于动履。因降旨令其来京陛见。其员缺令拜凌阿补授。但拜凌阿于未奉旨之前。已自黔起程。来京陛见贵州提督员缺。未便虚悬。且古州现有查办匪苗之事。或临时尚需调派兵丁。亦未可定。今李国柱虽往该处。究未知其精力若何。若病已全愈。办事如常。即令其在彼协同经理。事竣后。仍可俟拜凌阿回黔。交印起程。傥病势未能就痊。徒令勉强暂留。亦属有名无实。转恐贻误要务。自应令其即行来京。所有提督事务。竟交吴达善暂行管理。于事更为有益。湖广督篆。现有梁国治署理。吴达善在黔稍需时日。俟拜凌阿到贵州后。再行交代。回伊本任。亦无不可。著传谕吴达善、宫兆麟、留心考看。据实酌办奏闻。其现在办理苗寨情形若何。仍即速行具奏　　

○丁未。上诣畅春园、问皇太后安　　

○谕、豫省地丁钱粮本年届轮免之期。业经全行蠲免。俾闾阎共享乐利。第念正赋固已蠲除。此外尚有随漕并船料等项银两。不在应蠲之例。但零星徵取。小民输纳既难。且仍不免追呼之事。著再加恩。将该省本年额徵漕项银一十一万八千余两。又归德府属之商邱宁陵。永城。鹿邑。虞城。夏邑等六县。本年地丁项下。改解山东船料银一千六百八十七两零。俱缓至次年徵收。所有应行需用给解之项。即令该抚酌量借项动拨。仍俟来年补徵后归还。该部即遵谕行　　

○又谕曰。吴达善等奏、节据镇营各员。禀报苗寨情形一摺。看来该处寨平各寨苗头。既情愿引路剿捕匪犯。是党堆寨逆苗负嵎滋事。不过相连诸小寨。为地不及百里。人烟不满千户。此外各寨。并无附从党恶情形。不至成猖獗之势。自应仍遵前旨、严捕抗拒伤人各要犯。立寘重典。以示惩儆。并抚谕附近诸苗寨。俾知此次办理。止擒戮纠众抗官首党各犯。其余胁从罔治。则各寨苗人。自不致惊疑生畏。潜相联络。滋蔓难图。吴达善等。务须相度机宜。妥协经理。毋稍贻误。至阅程国相禀词内称、苗头老跌等护送弓兵林廷相经由寨平等五寨至下江等语各寨既不党附逆苗。何以逆苗等竟能越过各寨。于十三日辄至下江对城苏洞地方。放枪拒捕。即其地犬牙相错。亦不应肆行无忌若此著吴达善等。查明具奏。再吴达善等前奏称、古州道魏涵晖据伊子魏传曾书禀。有龚学海差人往苗寨查察。以致逆苗抗拒伤人之语。似其事由龚学海激成。且因其言出自魏涵晖之子。自属公论。因谕令吴达善等。于苗案办竣后。查明参奏。今阅土舍欧韵清供词。因党堆寨苗民老约等三人。擅自称王。党根寨苗女迫根。能吃银钺。随禀报古州理苗府等语。龚学海一经闻报。即差人前往。访查虚实。乃属分所应办。不得谓其喜事激变。且苗疆分设厅员驻守。原应时刻留心。于一切弹压稽查。皆其专责。今因此一办使逆苗不法情状。得早败露。不致经久蔓延是龚学海在彼尚知实力任事。若当土舍禀报时。置之不问一味姑息养痈直至酿成大事。其罪转无可逭。魏涵晖本系庸碌无能之人。任古州道已经数载。党堆逆苗。敢于如此不法。其顽梗谅非一日。魏涵晖平时之毫无整顿。已可概见。今因龚学海甫任同知。即举发此事。未免心生憎嫉。因有前日之禀。其过在魏涵晖。而不在龚学海也朕于臣工功面。总期核实。以示激劝赏罚一秉大公。著吴达善等。于办理苗寨事竣。另行秉公确查具奏。毋得稍存成见。至现在剿捕情形若何。仍即速行奏闻　　

○谕军机大臣等、据永德奏、豫省除归德。南阳。汝宁。陈州。所属地方。陆续得雨外。其余各属自五月以来。均未得雨。现在设坛祈祷等语。看来豫省迤北一带。望雨甚殷。前据杨廷璋奏、惟保定、正定、未得透雨。其顺德、广平、大名、三府属。四月间雨泽沾足。大田普遍耕种。今正定以北。既未获优霖。河南又急于盼泽。三府适当其中。岂能独为优渥。前此所言似未足深信或该道府禀报。稍存粉饰。或彼时该处得雨分寸原属较优。此后是否继沾膏＜?雨澍＞已茁之苗。能否如期长发。未据续奏。其秋成可望与否尚难悬定。至现未得雨各属。情景自更为迫切今节令已过夏至。若得即滋甘霪。原可赶种大田。设再愆期十日半月。秋禾即难艺植。高田即不免成灾。自当分别筹办抚恤赈济诸事。俾民食得资接济。但现在未届其时。惟宜处以镇静。若稍涉张皇。恐愚民无知。或致藉端高擡粮价。转非所以爱之。此时惟上紧查捕蝗蝻。最为切要。至于循例祈祷。为民请命。自不可不尽心。即现在京师盼雨甚殷。朕实日夜焦劳亦惟盼优渥速沾以苏农亩耳著传谕杨廷璋、将直隶各属雨水农田情形。据实迅速具奏以慰轸念　　

○又谕曰、永德奏、归德、南阳、汝宁、陈州、四府。及陕光二州所属地方。陆续得雨。其余各属。自五月以来。均未得有雨泽。省城亦经半月余不雨。现在设坛祈祷等语。已于摺内批示矣。河北三府。春雨既已短少。虽于四月间。稍得沾膏。究未深透。此时又复望泽。即已种之地亦恐难于长发。而开封。河南。两府。现在亦俱望雨犹为轸念。此时节过夏至。农田待泽尤殷。若得早渥优霖。秋禾尚可赶种。设再愆期十日半月。高田即恐不免成灾。至期亦惟实力查勘分别酌筹抚恤赈借。俾民食不至拮据。但尚未届其时自宜处以镇静。傥稍涉张皇。恐愚民无知。或致藉端高擡粮价。转非所以爱之设旱象已成。亦不可稍存粉饰至于天气久晴。积水之区。炎蒸易滋蚺孽。现在直隶天津宝坻。低洼处所俱有蝻子萌生。豫省亦多沮洳之地向易潜滋。著永德及早留心确查。若稍有萌动。即速上紧扑捕。毋使蔓延滋患。其所称延津等四县。秋苗被风伤损自应酌借耔种。俾得乘时赶种晚禾。以资接济至现在各处曾否得有透雨。农田光景若。何仍即行查明。据实迅速覆奏。寻奏开封河南。两府得雨深透。通省大半沾足。早禾勃发晚地已耕。现在尚无蝗蝻傥有萌生。即党扑捕得旨、欣慰览之　　

○戊申。谕曰、喀宁阿自擢用巡抚以来。办事时形竭蹷。竟系一无能为之人。因照部议革任。但竟予罢斥。转得遂其安闲。伊曾任刑部司员。于刑名尚为熟习。著加恩以刑部员外郎用。仍带革职留任。其刑部侍郎员缺。著迈拉逊补授。仍兼总管内务府大臣事务　　

○又谕、此次云南军营官兵。应行议赏议恤之案。著兵部会同军机大臣、查核办理　　

○又是。此次云南阵亡病故兵丁殊堪悯恻。虽经施恩赏赉。其眷属生计不无拮据著加恩查其子嗣。已及岁者。即挑补马甲其未及岁者无论大小。俱挑养育兵。俟及岁时亦即挑补马甲　　

○又谕曰兴兆所遗正白旗护军统领员缺著多敏补授。仍兼正蓝旗满洲副都统　　

○谕军机大臣等、京师于初三日戌刻。获有雨泽。竟夜稠密。现在雨尚未止。且云气浓厚。雨势必宽。近畿地面。自应均获优霖。著传谕杨廷璋、将保定省城。是否普沾渥泽。入土几何。即速覆奏。及各属能否深透。并天津蓟州各处所有蝗蝻。曾否扑灭净尽。一并查明奏闻。寻奏、保定省城。连日得雨。入土盈尺。极为沾渥。正定。天津。河间。三府。遵化。深。冀。易定。赵。六州。均得雨数寸。及尺余不等、禾苗茁发。顺德。广平。二府。得雨分数稍减。禾亦滋长。各处现有平粜接济。粮价未昂。天津中堂洼。并玉田。蓟州。武清等处。蝗蝻俱已扑灭。报闻　　

○调镶红旗满洲副都统修龄。为正红旗汉军副都统。以西藏办事大臣托云。为镶红旗满洲副都统　　

○己酉。谕军机大臣等、前据裘曰修等奏称、于本月初一日。自京起程。分道前往蓟州宝坻。一带。扑捕蝗蝻。迄今已逾数日。裘曰修等到彼。自必上紧督办。日内曾否扑灭净尽。著裘曰修等、即速覆奏。再京城于初三日戌刻得渥甘霖竟夜稠密。现在雨尚未止。且云气浓密看来势甚周广。想近畿州县。自应一律均沾。并著传谕裘曰修等。将该处得雨情形。及入土尺寸曾否深透之处。一并据实速奏　　

○吏部等部议准署云南巡抚明德疏称、请裁东川府汤丹通判该厂铜务。委员专司。刑名归会泽县管理。从之　　

○实授柏琨。为内阁学士。兼礼部侍郎　　

○旌表守正捐躯之山东范县民李羊妻王氏　　

○庚戌。上诣畅春园、问皇太后安　　

○谕、向来旗丁余米。准在通州变卖。以资日用现在各省粮艘。陆续抵通。若旗丁于兑足正供之外。尚有多余米石。情愿出售者。仍著加恩。准其在通州粜卖。旗丁等既所乐从。而地方粮食益充。于市价民食。均为有益该部遵谕速行
  </div>
  <div class="pagination">
   <a href="清实录乾隆朝实录_page1144.html">
    上一页
   </a>
   <span>
    ...
   </span>
   <a href="清实录乾隆朝实录_page1140.html">
    1140
   </a>
   <a href="清实录乾隆朝实录_page1141.html">
    1141
   </a>
   <a href="清实录乾隆朝实录_page1142.html">
    1142
   </a>
   <a href="清实录乾隆朝实录_page1143.html">
    1143
   </a>
   <a href="清实录乾隆朝实录_page1144.html">
    1144
   </a>
   <span class="current-page">
    1145
   </span>
   <a href="清实录乾隆朝实录_page1146.html">
    1146
   </a>
   <a href="清实录乾隆朝实录_page1147.html">
    1147
   </a>
   <a href="清实录乾隆朝实录_page1148.html">
    1148
   </a>
   <a href="清实录乾隆朝实录_page1149.html">
    1149
   </a>
   <a href="清实录乾隆朝实录_page1150.html">
    1150
   </a>
   <span>
    ...
   </span>
   <a href="清实录乾隆朝实录_page1146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
