<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 337 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 337 页/共 1860 页</h1>
    <div class="content">
○庚午。上诣畅春园、问皇太后安。　　

○吏部奏、降调官员。无论优劣。定例俱应出具考语。给咨送部。今各省或注考。或不注考。应再通行各直省。凡知县以上降调官。悉照定例。分别出具考语。以便查核办理。从之。　　

○是月。直隶总督高斌奏覆、奉到硕色奏摺。令臣会商办理。查直省夏麦少雨。甫觉歉收。即蒙皇上先事豫筹。命豫东两省抚臣。买麦接济。兹豫抚硕色酌办、将九年借出豫备之麦十万余石。徵还备用。又拟添拨仓谷。合麦共三十万石。接济直隶。见在直省仓储。除足额外。尚余四十万石。麦收虽歉。而秋禾己种。米价不昂。豫省米谷。可省运送。惟将阳武等县。徵存备用之麦。拨十万石。由运河运直。己足备粜借之用。得旨。所奏俱悉。京师目下甚觉望雨。畿辅光景如何。速奏以慰朕怀。寻据奏覆、直属永平、天津、河间、顺德、广平、大名等府。及深、冀、赵、遵化州属。得雨俱各沾足。惟宣化、顺天、保定府、及定、易州属。尚未普遍。得旨。览。此时有成灾光景否耶。若至成灾。始为绸缪之计。则迟矣。　　

○又奏、京师至保定一带。不过间段缺雨。正定属、缺雨之处稍宽。若伏前得雨。不至成灾。得旨。昨虽得二寸许雨泽。尚欠沾足。朕怀不敢稍宽也。　　

○两江总督尹继善等奏覆、京师所议钱法各款。外省可否仿照办理。令督抚分别陈奏。查江省民间需用铜器甚少。省城内外。设炉打造铺户。大小止三十六家。其他州县。更属寥寥。查察销毁制钱之弊甚易。可毋庸归并铜铺。且本省钱文不多。每岁青黄不接时。出粜常平仓谷。所收钱俱照时价。随发铺户。易银贮库。并无聚积一处久贮者。亦毋庸议。至设立经纪。官为稽查。江省原无钱行名目。亦未设经纪。民间称便。前因钱价昂贵。令各铺户交易。五钱以上者用银。其不及者。银钱听用。日逐所收钱文。听钱铺易去兑换。不许滥挂钱幌。久经通饬遵行。又粮店收买杂粮。禁止使钱。查省会粮食行铺。收买杂粮。向系用银。取其赴他处置货轻便。外邑亦然。第恐乡愚不识银色。或竟用钱。亦所不免。业经饬属出示严禁。又严禁兴贩囤积。江省地居腹内。洋船不通。且东西南路均隔山。往来系用竹舆手车。搬运不易。各处价值低昂。所差无几。扣算运费。并无厚利。商民断不肯为此无益之举。虽本境铺户。贸易多用钱文。然朝入暮出。势难囤积。均可毋庸查禁。惟是毁钱之弊。难保必无。应责成文武员弁。督率兵役。协同保甲。留心查察。有私毁者。按律治罪。且现奉部议。禁止兴贩囤积。及杂粮等店。多用钱文。加以本省源源鼓铸。钱价可望平减。民用亦便。得旨。此事固宜详察妥办。然迟至今。始行覆奏。可见汝有怠心矣。慎之。　　

○江南河道总督白钟山奏、柳株为河工要料。必须豫筹种植。现在黄河两岸。丈出侵隐官地一千五百三十四顷零。各营汛兵。每年有应栽额柳。力难兼顾。应俟农功毕后。遴委效力干员。会同文武汛官。于丈出官地内。募夫栽植。所需工价。公项内、酌量节省发办。不必请动钱粮。得旨。所奏俱悉。但论裕料可耳。必以节省为见。亦属过中。　　

○又奏、黄运湖河水势长发。及各处工程。修护平稳情形。得旨。览奏欣慰朕怀。秋汛踵至。更宜加之意也。　　

○署湖广总督鄂弥达等奏、据汉川、潜江、天门、监利、沔阳、五州县。报称汉水骤长。各堤垸均有冲溃。田禾间亦被淹。枝江、当阳、水势较大。被灾略重。当饬水利道员。星往查勘。将被水居民。分别赈恤。并饬修理城垛堤塍稳固。得旨。所奏俱悉。虽属偏灾。彼受灾之民。则已拮据矣。惟应加意抚恤可耳。　　

○又奏覆、广东抚臣策楞奏办常平仓谷一摺。令直省督抚查奏。除南省办理情形。业经抚臣蒋溥会奏外。楚北枕山傍水。仓贮所在。濒临江岸者。潮湿易侵。僻处山坳者。霉变堪虞。若使舍旧粜新。折耗益多。该州县岂肯自为贻累。势不能移新作旧。至仓谷交代之例。旧官夏秋离任。新谷尚未登场。将价银交新任买补。若旧官冬间离任。仍令旧官采买。如有亏缺。该管道府分赔。亦难容隐虚捏。惟仓贮廒口。虽编列字号数目汇报。而买贮年分。实未开载。应如策楞所奏。造具清册。注明年分通报。得旨。知道了。妥办则仍在汝等不时稽察也。　　

○河南巡抚硕色奏、邓州、新野、秋禾间有淹损。于借给耔种补种外。复按户口大小。酌借仓谷接济。得旨。是。被灾处所。加意抚绥之。　　

○河东河道总督完颜伟奏、豫东二省黄河水势。伏汛以来。时长时消。各汛土埽工程。俱修筑坚实。惟武陟汛坝工。商邱五堡堤工。耿家寨埽工。胡家屯堤工。近因河势坐湾。顶冲著溜。业经相度情形。修防平隐。秋汛在即。督率文武员弁。先事豫筹。以期有备无患。得旨。所奏俱悉。今年秋汛。恐有过大处。宜加意防之。　　

○山西巡抚阿里衮奏、二麦秋禾。并各属得雨情形。内称阳曲、祁县、应州、大同、阳高、繁峙、崞县、七处。从前缺雨。于五六月俱得雨二三寸不等。均已沾足。得旨。二三寸雨泽。焉得谓之沾足。此见不可存于胸中。又称太原、汾州、朔平、等属。得雨尚未深透。现在分饬祈祷。如有被旱情形。即豫为筹画。得旨。是。应早为妥协办理。以免临时周章。　　

○甘肃巡抚黄廷桂奏、巩昌府属岷州之林家族。于四月二十三日。山水陡发。冲坏民房三间。淹毙小孩一口。陇西、宁远、西宁、等县。俱于五月十七日。被雹伤禾。秦州之丰盛川等处。亦于是日被水被雹。现在饬属确勘分数。酌借银两。令买耔翻耕。并查明被灾户口。动支仓粮接济。应徵钱粮。暂行停缓。得旨。所奏被灾州县。加意抚绥之。　　

○又奏、宁夏府属惠农一渠。上引黄流。下通六墩、昌润、二渠。昌润渠下梢。即系埂外闲田。原隶宝丰县属。因河决县废而地亦荒。除安插民人垦熟旱地二十三万五千三百余亩外。尚有未垦荒土二十七八万亩。欲使地无忧旱。必须接引惠农渠水下注。方为有益。当即委员分工办理。上下修浚。俾渠水流通到梢。处处均敷引滩。废地得此水源。招垦更易。丰收可望。得旨。所奏若能详酌妥办。则有益之嘉举也。　　

○四川巡抚纪山奏、瞻对顽番不法。派拨汉土官兵。分路进剿。现在贼番闻风畏惧。悔罪投诚。乘此克期前进。计日可奏肤功。得旨。彼如果诚心悔罪投命。自不可逞我兵势。玉石俱焚。但不可听其延挨。反堕彼计。应为一劳永逸之谋耳。可告之督提等。　　

○又奏、上中郭罗克地方。有尚堪开垦地土。约计可播耔种二百零五石。畜牧亦易孳生。现在穷番共三百二十一户。各行作保。请借牛本耔种。通计需银二千九百四十九两零。即于盐茶耗羡内动给办理。报闻。　　

○又奏、拏获逆犯夏如春余党。人数既多。人心易惑。现因缉拏逆犯家属。居民惊惶。已有挈家逃窜之事。亟宜剀切晓谕。以安其心。得旨。甚是。此办理之所以难也。惟张广泗解此。故黔中屡获此等逆犯。而亦无愚民惊惶之事。今川省甫缉数犯。即有此事。则办理不善。未曾先事绸缪之失在汝。语云。经一事。长一智。此后勉之。诸凡留心。　　

○两广总督策楞奏、粤东山多田少。产米不敷民食。现在查勘高、雷、廉、一带闲旷之地。约八万余亩。皆可垦种。详议劝垦规条。以垂久远。得旨。好。知道了。　　

○又奏、粤海关地方窎远。口岸繁多。差派稽税之人。弊端百出。请于补放监督时。在现任将军副都统内。特命一员。协同办理。得旨。已命准泰兼理。若另派一人。恐其掣肘。至用旗员之处。于彼去时。即有旨令其与汝商办矣。　　

○又奏、承审广西布政使唐绥祖一案。原参各款。系那用公项。及收受属员馈送等情。但唐绥祖因公那用公项。虽系详明办理。究未报部。固有应得之罪。而抚臣托庸之原参。立意措词。未免涉于刻核。至续参赃款。属员首禀者居多。而原首之梧州府戴肇名。所供亦与原首不尽相符。俟提齐人证。讯取确供后。再行具题。得旨。是。朕早即疑唐绥祖未必至此。盖彼乃一伶俐人。岂有不知利害者。但托庸向日。于彼并无交涉。何至有过于苛求之事。此又朕所不解者。据实奏来。又批、此奏嘉悦之外。无可批谕。秉公办理可也。寻据奏覆、参革广西藩司唐绥祖。与抚臣托庸。有无夙嫌。留心体察。殊不可得。嗣有西省武弁、赴东考验。询悉唐绥祖素有担当。僚属多怨而忌之。上年托庸赴任。值唐绥祖在京陛见。即有乘间媒孽其短。以钱粮耸人听闻者。托庸初任封疆。意在整顿吏治。且见那动款项。为钱粮所关。是以不及细查从前奏明之案。遽为题参。后知原参各款。大半因公。又改归督臣承审。疑而增惧。未免有意搜求。以实原参。适有降调梧州府知府戴肇名、原任泗城府知府刘暐泽、从而迎合傅会。为之出首。并查出参革宾州知州阮维璋、河池州知州朱红、侵欺得赃各款。一并续参。现在并案审理。外省习气。督抚到任。每亟图参劾一二属员。以博整顿之名。审后半属子虚。始知被人愚弄。托庸办理此事。未免涉于习俗之见。臣细核供情。或事属有因。而己甚其说。或并无其事。而实出挟嫌。俟核实各供时。将所首与所供不符之员。另疏题参。并案严审。唐绥祖果有应得之罪。必不敢丝毫徇隐。而挟嫌诬揭之赃私。亦不敢为之附会。惟有祗遵前谕。秉公办理得旨。皆公论。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十三


大清高宗法天隆运至诚先觉体元立极敷文奋武孝慈神圣纯皇帝实录卷之二百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。秋七月。辛未朔。享太庙。遣恒亲王弘晊、恭代行礼。　　

○谕曰。阿克敦、所办事件繁多。其协办步军统领衙门刑名事务。著雅尔图管理。　　

○又谕、甘肃宁夏、宁朔、平罗、三县、于乾隆三年地震之后。借给牛价银两。以资耕种。分作四年带徵。又经展限。其力能完纳者。已如数还项。尚有未完万余。皆系无力贫民。若与本年额赋、及带徵之项。一并输纳。未免拮据。著该部查明。加恩豁免。以纾民力。该部即遵谕行。　　

○吏部议准、前署广东巡抚策楞疏称、广州府、为边海要地。各属捕务、向系佛山同知、及广粮通判、兼辖。今府属香山县之前山寨、添驻海防同知。所有香山、顺德、东莞、番禺、等四县、均属相连。其捕务应改归海防同知就近管理。至南海、增城、龙门、从化、花县、等五县捕务。归佛山同知兼辖。新安、新会、新宁、三水、清远、等五县捕务。归广粮通判兼辖。凡盗案疎防、及提比经捕。俱照各管地方查参办理。从之。　　

○又议准、四川巡抚纪山奏称、宁远府属冕宁县县丞一员。分驻瓦尾。距县城甚近。一切民猓事件。俱赴县控诉。并无县丞办理之事。查冕山、离县一百七十里。路当孔道。汉番杂居。请将冕宁县原驻瓦尾县丞改驻冕山。遇命盗案件。即令验勘。至冕山旧设游击一员。今已裁汰。其衙署即作县丞衙署。从之。　　

○壬申。上御勤政殿听政。　　

○谕军机大臣等、朕闻浙江嘉善县地方。汛兵查获一匪类船只。拐有幼女同行。口称系伊亲戚。该县知县公出。经典史盘诘。此幼女乃系江南松江府娄县拐带前来。手足俱用药损坏。两目不能远视。该犯曾经煮食幼童四人。乃幼女所亲见。船内盘出人首许多。闻其术有师傅授。已行二十余年。其船从宁波等处而来。此犯审出之后。随经嘉善百姓。登时击毙等语。此等异常凶恶之犯。自应穷究根底。查拏党羽。按律治罪。明正典刑。以快人心。以申国法。岂一死足以蔽其辜。今听百姓登时击毙。草率完结。安知众百姓之中。不有匪贼夥党在内。欲其速死以灭口耶。可寄信询问常安。此事办理未妥。务将根底穷究。夥党查出。永除将来之患。不得听有司之希图省事。苟且结案也。著常安具摺回奏。　　

○以翰林院侍读学士陈邦彦、充日讲起居注官。　　

○癸酉。谕军机大臣等、直隶地方。今年雨泽不匀。有得雨沾足之州县。亦有未能沾足之州县。今八月开徵之期将届。可寄信与高斌。令其悉心体察。或有雨少歉收。应行缓徵者。一一确查分别奏闻。候朕降旨。若将来有成灾应行蠲免之处。亦陆续奏闻请旨。寻奏直属文安等一百一十二州、县、卫、厅夏麦被旱被雹情形。前经奏报在案。至各处秋禾。除顺天府之东西南三路同知、并永平、保定、二府、及遵、易、定、三州、所属各州县。俱经得雨透足。可望有秋。毋庸置议外。其宛平、大兴、昌平、通州、景州、故城、阜城、交河、吴桥、东光、宁津、庆云、盐山、沧州、南皮、藁城、栾城、晋州、赞皇、灵寿、元氏、邢台、沙河、南和、广宗、钜鹿、唐山、内邱、任县、平乡、永年、成安、邯郸、肥乡、曲周、广平、鸡泽、威县、清和、磁州、开州、元城、大名、魏县、南乐、清丰、东明、长垣、宣化、延庆、保安、怀安、西宁、蔚州、蔚县、赤城、龙门、怀来、枣强、衡水、南宫、新河、武邑、赵州、并所属之柏乡、隆平、高邑、临城、宁晋、武强、等七十州县、延庆卫、热河、喀喇河屯、八沟、四旗、张家口、等五厅。有六月内未经得雨者。亦有得雨未能透足者。虽经补种晚禾。恐收成不无歉薄。内除景州、故城、阜城、交河、吴桥、东光、庆云、盐山、沧州、南皮、武邑、武强、等十二州县、俱系乾隆八年被灾最重之区。所有本年应徵钱粮。业于上年奉旨缓徵外。其余六十四州、县、卫、厅、当八月开徵之期。亦应暂行缓徵。俟秋后勘明是否成灾。将应行蠲免之处。陆续奏闻。分别办理。惟庆云县旱象已成。急宜豫为安顿。现饬该管道府、亲赴查勘。拨运漕米。以备赈借之用。得旨。所奏俱悉。如所议行。又批、毕竟将来恐如庆云成灾光景者。有几州县耶。详查速奏。以慰朕怀。　　

○户部议覆、漕运总督顾琮奏称、帮船重运赴北。沿途起剥过浅。费用繁多。丁力竭蹷。每将回空食米。全起过坝。及催趱回空。食米必缺。虽有应领余米。并扣存回空之银。仍不敷用。查向例粮船回、过东省时。准带梨枣六十石。以资舵水之用。迩年首进回空。较从前甚早。行抵东省。尚无梨枣市卖。丁舵人等、徒有准带之名。而无沾恩之实。请嗣后准带核桃、瓜子、柿饼、芝麻、等物六十石。应如所请。令回空各帮、通融酌买。俾归次有资。从之。　　

○以广西右江道周人骥、为湖南按察使。　　

○甲戌。刑部议覆、浙江按察使万国宣奏称、命案拟抵人犯。向有孤丁留养之例。然多于成招后供称孤丁。不无捏报漏网。请嗣后于相验时。即令该犯报明是否孤身。祖父母、父母、若干年岁。有无笃疾。叙入初报文内。有应侍情节者。附疏声请等语。查例载留养一条。原属法外施仁。若因此舞弊卸罪。殊非防奸之道。应如所请。但到案之初。或该犯原有兄弟子侄。成招时已经死亡。又或祖父母、父母、于初报时。尚未七十。亦无疾病。成招时已成老疾。亦不得拘泥初供。不为援例留养。应行令直省一体遵行。从之。　　

○乙亥。上诣畅春园、问皇太后安。　　

○户部议覆署两淮盐政吉庆奏称、盐引疏销。必须豫筹接济。现在办运之乙丑纲盐。江西湖广口岸。销售疏畅。恐将来民食不敷。请豫提丁卯引目备用等语。查乾隆八九年、癸亥甲子二纲。因额引不敷。豫提己巳戊辰纲引运销。今乙丑纲既称行销畅旺。自应照例豫提引目带运。但原定额引。自庚申纲起、至己巳纲止。分作十年带销。目下已带完九纲。止存丙寅一纲。将来带完之后。更无带运引目。应令该署盐政、将如何酌增新引之处。先期核议具题。从之。　　

○又议准、闽浙总督马尔泰疏称、闽省各州县、原派养廉。多不敷用。前经督臣那苏图、奏请酌给盐规银办公。查盐规一项。计银一万零八十四两。原议各州县酌留之数。自四十八两起、至二百两止。共计五千七百四十四两。今量行核减。止给四千九百六十四两。至西河、浦下、二处委员。仍照原定二百两拨补。余银解贮道库归公。从之。　　

○兵部尚书班第等奏、各处驻防官兵。原为防卫地方而设。至山海关、热河、古北口、张家口、天津、小八城、等处。又因沿边关隘重地。是以添驻满兵。该管各员、自应加意整饬。今一年之内。各处报逃之案。竟有二百五十余起之多。查定例旗兵潜逃。一年自首者免罪。各该驻防处、于该犯销逃之后。因披甲已经补人。又为咨报该旗。循例留京。以致不肖之徒。竟藉潜逃为留京之计。请饬各省驻防将军、都统、副都统、及城守尉、防守尉、总管、副总管等、严加约束。如有逃犯。虽准自首免罪。仍即发回原处当差。不准留京。再各处逃兵、该管官无失察处分。未足示儆。请嗣后失察逃兵之佐领、防御、骁骑校等。照绿旗营兵私逃、专管官失察之例。罚俸一年。其协领、参领、城守尉、防守尉、总管、副总管等、照兼辖官失察之例。罚俸六个月。得旨、所奏是。依议。　　

○太仆寺卿乔学尹、以老疾乞休。得旨、乔学尹年齿虽老。尚可胜京员之任。今以衰病具摺求退。何不奏请于藩司任内。而陈乞于补授京职之时。殊属不合。不准辞。著饬行。　　

○以吏部侍郎宗室德沛、刑部尚书汪由敦、教习庶吉士。　　

○丙子。谕军机大臣等、据新柱奏称、笔帖式奇宠额、伊轮、二员。委管税务。办理妥协。今伊二人笔帖式之任将满。俱应循例回京。惟是税务殷繁。接办乏人。仰恳将该二员暂留笔帖式之任。管理税务等语。朕已降旨允行。但掣得外省笔帖式之员。向俱畏难不愿前往。今因经理税务。而使之久于其任。则不可。此二员暂准办理二三年。照例更换。令其来京。尔等可寄信与新柱知之。　　

○兵部议准、署湖广总督鄂弥达奏称、楚北荆门一营。汛地辽阔。前因新堤、地属荒野。移拨该营守备、带兵分防。其荆门营务。仅责成千总微弁。每多贻误。查新堤近日民户殷繁。原设驻劄之通判。兼辖把总一员。兵六十名。今再拨千总一员。带兵四十名。尽足防守。请将守备彻回荆门。并余兵六十八名带回。从之。　　

○工部议准、河东河道总督完颜伟等、议覆前任山东布政使包括、条奏东省挑河泉夫。酌减工食。就近改募一摺。查山东有泉十七州县。向设泉夫七百八十四名。春夏秋三季、在本境疏泉栽柳。冬月调赴济宁。协挑运河。裹粮远役。既属艰难。而又素非习谙挑河之人。倩代赔累。势所不免。请将距河窎远之泰安、平阴、莱芜、肥城、新泰、宁阳、泗水、曲阜、邹县、滋阳、蒙阴、等十一县协挑泉夫五百七十四名。改令近河各州县代为募雇。其泉夫每名额支工食银十两。每年扣减六两。汇解河库。转发沿河州县就近代募。余银四两。照旧支给泉夫。止令专司本地疏泉栽柳。免其挑河。至近河之滕县、峄县、鱼台、济宁、汶上、东平、等六州县、泉夫二百十名。仍令协挑。无庸扣银另募。从之。　　

○旌表守正捐躯之贵州普安州民任记珍妻冯氏。　　

○丁丑。谕、会典开载。康熙年间。选拔庶常后。有选派讲读修撰编检数员。为小教习之例。教习汉庶吉士诗文四六。今科庶吉士著掌院张廷玉、阿克敦、教习庶吉士之大臣德沛、汪由敦、于现任讲读修撰编检内。选派数员为小教习。　　

○谕军机大臣等、前高斌遵旨议称、于到通未入仓之米粮内。拨二万石。运往密云、古北口、二处存贮。以为备用。盖因彼时雨泽未降。恐田禾歉收。豫为此接济之策。今闻伊欲于十日内办完。车户殊费周章等语。况雨泽普降。秋成可望。不知密云古北等处。尚须豫备否。或可不运。或仍应运送。或道路泥泞。可以从容运往。即寄信与高斌。令其酌量地方情形。具奏办理。寻奏、密云、古北、二处。原议拨贮通米二万石。以备接济。今酌量办理。止运一万石。即存贮密云。不必运往古北。并令从容拨运。不必加紧儧赶。得旨。如所请行。　　

○戊寅。总理三陵事务多罗贝勒允祁奏。臣奉命管理陵寝事务。召见时、谕令敬谨安静。不可妄生事端。臣受任以来。一切典礼事件。惟与同事之公大臣及各官员商酌办理。乃公禄庆、信用长禄。因臣前有参奏长禄之事。遂生猜忌。后见臣委任鹤山。又屡言此人甚不可用。每遇鹤山承办事件。有意苛求。似此意见参差。于公事恐多贻误。请解臣总理之任。并特派大臣。将臣所办事务。逐一查明。如有不合之处。即交部严加议处。得旨、据此已忘朕之谕旨矣。有何重权。汝等如此相争。殊为可笑。　　

</div>
    <div class="pagination">
<a href="清实录乾隆朝实录_page336.html">上一页</a><span>...</span><a href="清实录乾隆朝实录_page332.html">332</a><a href="清实录乾隆朝实录_page333.html">333</a><a href="清实录乾隆朝实录_page334.html">334</a><a href="清实录乾隆朝实录_page335.html">335</a><a href="清实录乾隆朝实录_page336.html">336</a><span class="current-page">337</span><a href="清实录乾隆朝实录_page338.html">338</a><a href="清实录乾隆朝实录_page339.html">339</a><a href="清实录乾隆朝实录_page340.html">340</a><a href="清实录乾隆朝实录_page341.html">341</a><a href="清实录乾隆朝实录_page342.html">342</a><span>...</span><a href="清实录乾隆朝实录_page338.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
