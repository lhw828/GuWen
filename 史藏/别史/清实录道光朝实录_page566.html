<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 566 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 566 页/共 848 页</h1>
    <div class="content">○谕内阁、富呢扬阿奏、审拟知县查出淹禁犯妇。妄禀消弭一摺。陕西西乡县犯妇白蒲氏、系道光十四年恩诏免罪应放之犯。该前县胡廷瑞奉到部文。不即释放。以致淹禁多年。实属错误。历任知县及各上司失于稽察。亦属疏忽。均著交部分别议处。现任知县汪荆川、禀请为前任弥缝处分。本有应得之咎。惟此案淹禁犯妇。究由该县查出。著加恩免其议处。　　

○浙江巡抚乌尔恭额奏、续获鸦片烟犯。并铲除台州府属罂粟花苗。得旨、严行查缉。万勿生怠。至栽种罂粟花。尤属可恶。必当刻即严禁。实力铲除。勉之又勉。　　

○以驱逐哈萨克并承办军台事务出力。予科布多额外笔帖式济尔哈椿优叙。赏杜尔伯特蒙古官兵等行装银。　　

○戊申。上诣大高殿行礼。时应宫拈香。　　

○还宫。　　

○谕内阁、前据御史狄听奏、湖北德安府知府方长庆、设立盐局。藉端科派各款。当降旨交该督等查明具奏。兹据伍长华奏、该员方长庆于所属随州地方设立盐局。并建留养局。劝捐书院膏火。均系因公起见。并无藉端科敛。扰累闾阎情弊。亦无与州书徐锡龄交若友朋。赏戴金顶情事。惟于徐锡龄需索票钱被控饬讯后。不加察究。复令总理盐局。咎有应得。著交部议处。　　

○以次辛祈谷于上帝。自是日始。斋戒三日。　　

○己酉。谕军机大臣等、有人奏广西梧州府知府刘锡方、前因办理鸦片烟迟缓。经梁章钜奏请摘去顶带。闻得该府家丁张三即张汉三、系安徽人。得贿私放。每烟土一包。得洋银一圆。即保送过关等语。梧州为两广咽喉。如果查拏严密。奸贩自无从入境。乃桂林浔州等府拏获烟土甚多。该府全无觉察。其为管关家丁得财卖放。已可概见。该府犹以宽限时日为请。难保无知情故纵等弊。刘锡方著即撤任。交邓廷桢迅将张汉三拏获到案。确切严讯。务得实情。如刘锡方实有知情纵容家丁情事。即行据实严参。重治其罪。以期惩一儆百。当此查办吃紧之时。该督惟当破除情面。和盘托出。断不准意存迁就。致有不实不尽。将此谕令知之。　　

○庚戌。上诣南郊斋宫斋宿。　　

○两江总督陶澍等奏、拏获商船舵水郑阿钹等藏带鸦片烟土四千余两。提省审办。得旨、一律严拏。若再迟疑观望。则大□委任矣。　　

○缓徵江苏上元、江宁、句容、江浦、六合、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、铜山、丰、萧、砀山、宿迁、睢宁、海、沭阳、赣榆、二十七州县及大河、扬州、淮安、徐州、四卫积欠额赋。　　

○浚江苏丹徒、丹阳、二县运河。从巡抚陈銮请也。　　

○辛亥。祈谷于上帝。上亲诣行礼。　　

○幸圆明园。　　

○诣绮春园问皇太后安。　　

○御奉三无私殿。赐皇子亲藩等宴。　　

○壬子。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○癸丑。上御正大光明殿。赐大学士尚书等宴。　　

○甲寅。谕内阁、御史陈光亨奏、请饬禁内外臣僚竞认师生一摺。所言甚是。乡会试考官凭文取士。中式者感其识拔。谊等师生。尚属礼缘义起。然在官言官。在朝言朝。断不可以私废公。至新进士殿试朝考。一经馆选。即与阅卷官认师生。已属非是。若京察一等大计卓异者。概与堂官上司认师生。是身荷简擢之恩。心感保举之力。受爵公朝。拜恩私室。甚非国家考绩求贤之义。至近来外省风气。州县辄与府道认师生。府道辄与督抚认师生。是以势利为结纳。拜门下者品已不端。难保不恃门生之情面。专事情托。假上司之声势。相与招摇。种种夤缘。皆由此起。又安望其持正秉公。各尽职守耶。嗣后内外臣工。总当守分励品。断不准藉师生称谓。以为攀援干进之阶。至部院大臣。及各省督抚等。尤当正己率属。以人事君。遇有藉端干谒者。即行面为屏斥。概不准因逊词卑礼。稍事姑容。庶属吏共知敦品。以杜奔竞而肃官方。将此通谕知之。　　

○乙卯。谕内阁、此后常雩冬至大祀。俱进内西天门。由斋宫前。走三座门。至原降辇处降辇。　　

○丙辰。上御山高水长。赐王公大臣蒙古王贝勒贝子公台吉及外藩使臣等食。　　

○谕内阁、朕因盛京为根本重地。现当查禁鸦片烟之际。恐该处亦渐梁恶习。屡经降旨饬令耆英等认真查办。净绝根株。兹据奏查禁情形。尚属妥协。惟须核实办理。不可徒托空言。此等藐法之人。无论宗室觉罗官员兵丁。一经拏获。即当按律惩治。其沿海一带无业闽人。私行潜住。自当妥为驱逐。如有违禁贩卖情事。必应派员查拏治罪。不得仅以驱逐了事。吉林与奉天接壤。该处傥有吸食贩卖各弊。总系奉天摉查未净。以致浸灌充斥。咎有攸归。日后别经发觉。朕惟耆英等是问。断不轻恕也。据奏该处地方官向来不肯实力查究。互相隐讳。反以查拏为多事。此种劣员。实属可恶。著留心察看。如再有因循讳饰不肖劣员。即行据实严参。至所称饬令该佐领协领等各具印结。每月呈报。此系将就了事。该员等恃有结报。反得阳奉阴违。互相掩饰。吸食之人。亦恃有结报。益无忌惮。而该上司亦凭一纸申报。深信不疑。遂致相率视为具文。日形弛懈。所见甚属迂谬。著传旨严行申饬。现在耆英于沿海一带。派员查明无业闽人。是否驱逐。有无违禁贩卖。如何惩办。其派员分赴威远堡、运河渡口等处。曾否缉获前往吉林贩烟之人。著一并详晰具奏。毋得空言搪塞。致干咎戾。寻奏、现陆续拏获兴贩烟土无业闽人十七名。又于威远堡、浑河渡口等处。拏获携带烟膏烟枪坐车出边之宋有学一名。均移咨刑部会同审办。得旨、一力勉之。断不可存畏难姑息之见。　　

○谕军机大臣等、有人奏、江宁布政使唐鉴、前经呈报伊女孝行。由部覆准。竟于江宁省城外天界寺相近地方。托上元县绅士汪邺楼、督工建立专祠。以致愚民聚会烧香。男女混杂。又该藩司胞弟唐紫玖、现住省城之寿星桥。恐开不肖属员夤缘钻刺之弊。现在陶澍患病请假。稿件系藩司代行。而唐鉴亦系病躯。终年不去药饵。于地方公事。恐有废弛等语。各省孝子节妇。准予旌奖者。例应在本籍建坊。若如所奏、该藩司于任所为伊女建祠。已属违例。又致愚民聚会烧香。该藩司岂毫无觉察。至伊弟唐紫玖、是否住居省城。有无倚势招摇劣迹。唐鉴是否患病。现代陶澍办理稿案。有无废弛之处。著汤金钊等于浙江审案事竣后。顺赴江宁。逐款查明。如有前项情弊。据实参办。将此谕令知之。　　

○又谕、寄谕江宁织造福泰。有人奏、江宁布政使唐鉴、前经呈报伊女孝行。由部覆准。竟于江宁省城外建立专祠。又该藩司胞弟唐紫玖、现住省城之寿星桥。恐开属员夤缘钻刺之弊。现在陶澍请假。稿件系藩司代行。唐鉴亦系病躯。公事恐有废弛等语。福泰近在同城。见闻确切。著逐款据实覆奏。毋许稍有瞻徇。　　

○丁巳。上诣绮春园问皇太后安。　　

○以督销淮北票盐出力。予运判童濂等升补有差。　　

○戊午。孝穆皇后忌辰。遣官祭陵寝。　　

○谕内阁、户部奏、江西省嘉庆四年清查案内原亏仓库两项。尚未完银七万五百余两。节经展缓。迄今限满。仍未据报归补。著该抚查明前项未完银两。迅即饬催埽数解部。毋得再有延宕。以重帑项。　　

○以伊犁参赞大臣关福、署将军。　　

○己未。谕内阁、桂良奏、拏获兴贩鸦片烟土人犯一摺。鸦片烟来自外洋。流毒内地。豫省亦复沾染恶习。现据该抚督属严拏获到兴贩烟土人犯三十六名。计烟一万四千六百余两。并据民间陆续首缴烟三千一百余两。查拏尚好。所有现获各犯。著该抚即行分案审拟。该省系四达之区。兴贩往来。从此经过者。自必不少。该抚仍当督属加意严拏。随时认真查究。有犯必惩。务期力除恶习。勿使稍有疏懈。断不可藉称该省不通海口。一奏塞责了事。　　

○又谕、桂良奏、候补佐杂人员被控贩卖吸食鸦片等语。此案河南候补布政司都事萧巽元、已据烟贩何五供指吸烟。自行承认。乃以候补县丞温观洪、候补从九品叶林桂、候补未入流郑绍康、均系贩卖烟土吸食鸦片之人。禀请查办。现经藩臬两司提同质讯。萧巽元供系吏目罗清滉向伊告知。职官吸食鸦片。已干例禁。若竟辗转贩卖。尤出情理之外。虽据温观洪等极口呼冤。难保非该员等商同狡赖。且即谓萧巽元挟嫌妄指。又何至与温观洪等三人。皆有嫌怨。不可不彻底根究。著该抚传到罗清滉确切根追。是否系萧巽元挟讎诬陷。抑系温观洪等实有贩烟吸食情事。务令指出实据。从严惩办。断不准听其狡展。迁就了事。致有不实不尽。寻奏、讯明温观洪等委无贩土吸烟情事。萧巽元照例反坐。应杖九十徒二年。下部议。从之。　　

○以已革奉恩辅国公奕颢侄载岱、袭爵。　　

○改铸湖广督标左右两营游击关防。从署总督伍长华请也。　　

○庚申。孝圣宪皇后忌辰。遣官祭泰东陵。上诣恩慕寺。恩佑寺。行礼。　　

○谕内阁、本年轮应查阅直隶山西陕西甘肃四川营伍之期。直隶著即派琦善、山西著即派申启贤、陕西甘肃著即派瑚松额、四川著即派宝兴、逐一查阅。务当认真简校。如查有训练不精。军实不齐者。即将废弛之将弁。据实参劾。毋得视为具文。　　

○辛酉。上诣黑龙潭神祠拈香。　　

○谕内阁、贺长龄奏、查禁私种罂粟花情形等语。黔省民苗杂处。多有栽种罂粟。熬膏售卖之事。外省奸商。每于栽种出土之初。亲来看估。豫付银两。乡愚惟利是图。甘蹈法网。不可不实力查禁。严行惩办。现据郎岱、普定、清镇、贵筑、各厅县。先后查明民苗私种者。或数亩十数亩不等。此外各州县地方栽种牟利者。尚不知有几。著该抚严饬所属地方官认真体访。但有私种罂粟之处。即行亲身密往查验。立予拔毁治罪。并将地亩入官。其不行举报之乡约地保。一律重惩。毋稍宽纵。至禁绝私栽。尤须严拏奸贩。并著该抚饬属不时亲自下乡。于向来栽种地方。密布耳目。设法掩拏。从重惩治。断不准透漏风声。或假手胥役人等。以致匪徒闻风潜匿。庶可杜去路而断来源。　　

○又谕、贺长龄奏、续获开馆兴贩吸食鸦片烟各犯一摺。鸦片烟流毒日深一日。黔省又复传染。可恶之至。现据该抚查明粤东贩烟之奸商。东南从古州入境。东北从铜仁入境。饬属设法查拏。报获开馆贩烟窝留吸食各起。并起获烟土烟膏烟枪烟具等件。查缉尚好。现当查办吃紧之时。该抚既经探明来源。著即严饬古州厅、及铜仁府县、实力摉查。严防偷漏。总期有犯必获。力除此患。断不准以奸弊滋多。查办费手。任听该员等因难诿卸。以致除害不尽。勉之慎之。　　

○壬戌。谕内阁、前据大学士会同军机大臣议奏、京员拣发河工学习章程。声明实缺不得其人。即候补亦准一体保送。当经照议准行。此次保送河工学习人员内王家勋、夏子龄、庄志谦、三员。均系额外主事。与原议章程不符。吏部礼部兵部各堂官。著交吏部都察院议处。嗣后各衙门保送河工人员。仍著遵照原议。先尽实缺人员拣选。如不得其人。方准以候补各员一体保送。概不准以额外行走未经奏留之员。率行保举。以符定制。　　

○又谕、前因哈萨克伊扎噶土等擅入卡伦。纠众滋事。经官兵拏获首犯三名。本应概予诛戮。以昭炯戒。因念该哈萨克等冥顽弗灵。不值与之深校。且我朝抚驭外藩。必应宽以济猛。或可启其归化向善之心。特降旨令将伊扎噶土、伊满、胡班拜等三名。贷其一死。加恩释放。伊扎噶土等宜何如感激朕恩。知悔知惧。本日据毓书奏、伊满、胡班拜二犯。伏地碰头。自认糊涂。尚为驯顺。惟伊扎噶土仍恃凶顽。立而不跪。且身□党卧狱门。不受刑具。其押解在途时。并敢逞其刁野。辱詈官兵。种种情形。实属可恶。是其自外生成。法无可贷。伊扎噶土、著即行正法。伊满、胡班拜二犯。仍暂行监禁。俟固庆到任后。遵照前旨。一并释放。并著该大臣即将伊扎噶土桀骜性成。孽由自取。无福仰承恩宥之处。晓谕各哈萨克。俾知天朝驭下。仁至义尽。各宜激发天良。安分守业。毋得妄生觊觎。自罹刑诛。用示朕诰诫矜全之至意。　　

○乌噜木齐都统廉敬覆奏、体察开垦口外荒地情形。开垦荒田。全藉渠水灌溉。必须先筹引水浇田之策。现据阜康县知县周淳详报可垦地一千七百余亩。吐鲁番同知宝瑛详报都冈湖地方可垦地二千五百余亩。牙木什迤南可垦地八百余亩。升任奇台县知县成瑞详报东尔吉等处可垦地三千余亩。均饬招户认垦。引水浇灌。核实办理。报闻。　　

○以礼部尚书奎照气体不充。命回本衙门办事。无庸在军机大臣上行走。　　

○命保送河工内阁中书陈韶、翰林院编修曹联桂、发往南河差遣委用。户部员外郎汪喜孙、工部主事徐启山、发往东河差遣委用。　　

○癸亥。上诣绮春园问皇太后安。　　

○谕内阁、向来御前大臣、军机大臣总管内务府大臣、遇有公事应随时具奏之件。俱准其将奏摺径交内奏事呈递。其余各部院堂官奏摺。均由外奏事转交内奏事呈递。立法周备。原以示限制而昭慎重。本日据载铨等参奏、户部侍郎联顺于陈奏摺件。并未由外奏事经过。率交内奏事呈递。实属有违定制。联顺著交部议处。　　

○又谕、向来回子伯克。每年朝觐。九班轮流。四川土司。三年朝觐。两班轮流。在该伯克土司等输忱展觐。不敢告劳。惟念万里驰驱。载涂雨雪。朕俯怀况瘁。为期未免过勤。著加恩自道光十九年起。回子伯克年班。改为间二年朝觐。仍照旧九班轮流。第一班著于道光二十一年来京。第二班著于二十四年来京。此后照此办理。四川土司年班。改为间五年朝觐一次。仍照旧班轮流。第一班著于道光二十四年来京。第二班著于三十年来京。此后均照此办理。用示朕怀柔远服、体恤优加至意。该衙门即遵谕行。　　

○朝鲜国王李焕、遣使表贺万寿冬至元旦三大节。进贡方物。赏赉筵宴如例。　　

○琉球国王尚育、遣使表贡方物。赏赉筵宴如例。　　

○以御前侍卫扎勒罕泰、署正黄旗护军统领。　　

</div>
    <div class="pagination">
<a href="清实录道光朝实录_page565.html">上一页</a><span>...</span><a href="清实录道光朝实录_page561.html">561</a><a href="清实录道光朝实录_page562.html">562</a><a href="清实录道光朝实录_page563.html">563</a><a href="清实录道光朝实录_page564.html">564</a><a href="清实录道光朝实录_page565.html">565</a><span class="current-page">566</span><a href="清实录道光朝实录_page567.html">567</a><a href="清实录道光朝实录_page568.html">568</a><a href="清实录道光朝实录_page569.html">569</a><a href="清实录道光朝实录_page570.html">570</a><a href="清实录道光朝实录_page571.html">571</a><span>...</span><a href="清实录道光朝实录_page567.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
