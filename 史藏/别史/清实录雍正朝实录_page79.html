<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 79 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 79 页/共 216 页
  </h1>
  <div class="content">
   雍正四年。丙午。十二月。戊午朔。四川巡抚法敏疏言、建昌所属苗猓、种类不一。冕山贼蛮金格、关寿、阿租等、狂悖不法。从前并未歼其□□儿首。因调汉土官兵、分路进巢□刀。而金格等潜匿山箐。兹又添兵深入梁山搜捕。除各处调来土兵、量给口粮外。查官兵内地行走。无支给口粮之例。但官兵深入。崇山峻岭。购米维艰。与出口无异。请暂照松潘戍守兵丁之例。支给口粮。于官兵应领米折银内。陆续扣还。得旨、向来官兵凡在内地行走者。例不给与口粮。朕思内地亦有远近之分。行走不无迟速之别。宜酌加恩泽。以奖勤劳。今建昌官兵、因进巢□刀贼蛮。已经深入梁山。此地旧称险远。并非内地可比。而贼徒金格等、潜匿荒僻之区。尚未授首。现在官兵各处搜巢□刀。奋勇效力。甚属可嘉。查前岁进巢□刀南坪时。官兵俱经给与口粮。今进巢□刀梁山官兵。著照南坪之例。一体支给口粮。以示朕抚恤兵丁之至意　　

○己未。升江南狼山总兵官王绍绪、为广东提督　　

○庚申。康亲王崇安等、奏请将大逆不道之阿其那、塞思黑妻子正法。得旨、阿其那、塞思黑、心怀不轨。乱我国家。大奸大恶。不忠不孝。造背主逆天之大罪。诸王大臣、遵依国法。请将阿其那、塞思黑妻子、按律正法。理所当然。从来史册中。反叛篡逆之人则有之。而未叛之先。即公然敢与君上抗拒。大逆不道。无人臣礼。如阿其那、塞思黑、年羹尧者。实自古未闻也。但阿其那、塞思黑之大逆不道虽著。而反叛之事迹未彰。其妻子从宽免其正法。塞思黑之妻、逐回其家。严加禁锢。阿其那、塞思黑之眷属。交与内务府总管、给与住居养赡。四保、既系过继尼雅哈母之人。著仍留伊家　　

○升福建福州副将郭祺、为江南狼山总兵官　　

○旌表直隶烈妇、深泽县赵元吉妻宋氏。夫亡守节。盗劫自刎。安州马树屏妻吕氏。夫亡誓死。投缳就义。各给银建坊。入祠致祭如例　　

○辛酉。户部议覆、仓场侍郎托时疏言、各省改兑米石。例进通仓。今通州大西、中南两仓、存贮米□夋粟米石。足支数十年。廒座不敷。新粮多系露囤。请自雍正五年为始。将改兑米□夋米、全进京仓。粟米亦拨京仓十万石。于京仓甲米内。全放米□夋米一季。通仓、除王俸外。其余官俸、亦照甲米例。一季全放米□夋米。虽米□夋米较之粳米价贱。而较之粟米价贵。若将粳粟以米□夋代放。实无偏累。嗣后每隔一年。将米

□夋米代放一季。至米□夋米开放将完。仍照例给发粳粟米□夋三色。应如所请。从之　　

○又议覆、河南巡抚田文镜疏言、豫省丁银。请均匀摊入地粮之内。一例征收。嗣后遇有报垦升科。以及遇闰之年。将丁银随年另行均派摊入。至太康等十二州县。旧系按地收丁。但轻重不等。请与各属、一体按粮均摊。皆以雍正五年为始。照数徵收。俱应如所请。从之　　

○刑部遵旨议定。私刨人参人犯。若仍发往黑龙江等处。与伊等犯罪之处相近。嗣后偷参发遣之犯。系满洲、蒙古。发往江宁等处。有满兵驻防省城当差。系汉人、汉军、发往广西、云南等烟瘴地方当差。从之　　

○署湖广总督福敏摺奏。江夏、沔阳等州县。被水歉收。遵旨煮赈。但雨雪连绵。老幼颇难赴厂食粥。即丁壮就食。亦觉路远。南方地暖。腊月可以佣工种麦。每日往返。有妨生业。臣遵煮赈之法。少为变通。行令各州县。确查人口数目。老弱丁壮。一体给米。俟来春赈毕。造册报部。奉上谕。变通救济。总期灾黎得沾实惠。以慰朕饥溺之怀　　

○壬戌。免湖北澧州本年分水灾额赋有差　　

○癸亥。孝惠章皇后忌辰。遣官祭孝东陵　　

○升宗人府府丞唐执玉、为礼部左侍郎　　

○吏部议覆、礼科给事中杨尔德条奏。请严吏员冒籍冒姓之禁。应如所请。嗣后各衙门考取书办。投充之初。查取该役本籍本姓亲供。行文原籍地方官、取具印甘各结。方准著役。至年满考职时。令各衙门咨明并无假姓冒籍字样。方准收考。若有冒籍、冒名等弊、事发者。除本员照例治罪外。其不能稽查之该管官、照失察例处分。从之　　

○户部议覆、川陕总督岳钟琪疏言、陕甘两属应徵丁银。请摊于地亩徵收。以雍正五年为始。著为定例。其有以卫改县、未经载丁。及原有丁银者。按其额赋。均载丁银。至陆续开垦、及现今新开渠闸屯垦之处。亦照此粮额、一例增载。再、川省地方。多系以粮载丁。间有数州县以人载丁之处。亦应查改画一。俱应如所请。从之　　

○两广总督孔毓珣题。广西太平府罗阳土知县黄世瑸故。请以其兄黄世瑾承袭。下部知之　　

○甲子。浙江道监察御史谢济世参奏。河南巡抚田文镜、营私负国。贪虐不法十罪。得旨、田文镜秉公持正。实心办事。乃天下督抚中所罕见者。贪赃坏法之事。朕可以保其必无。而谢济世于天下督抚中。独参田文镜。朕不知其何心。从前圣祖皇帝见科道官员、朋比作奸。互结党羽。潜通声气。网利徇私。屡降谕旨切责。至再至三。朕即位以来。令满汉文武诸臣、及科道等官。皆用密摺奏事。盖欲明目达聪。尽去壅蔽。以收实效也。而科道等官所密陈者。未见有禆益政治之事。是以停止密摺。令其专用本章。犹恐恶习尚存。颓风不改。谆谆训诫。往复周详。诚以欲正人心。端风俗。必自科道始。科道无私。方能弹劾人之有私者。若自恃为言官。胸怀诡诈。听人指使。颠倒是非。扰乱国政。实大有害于人心世道。为国法之所断不可容。朕岂不知诛戮谏官、史书所戒。然审其缓急。权其轻重。诛戮谏官之过小。而酿成人心世道之害大也。古人云、礼义不愆。何恤于人言。朕为天下主。岂恤此区区之小节。而忘经国之远图哉。谢济世、若不严刑讯问。则鬼蜮之伎俩。得行于光天化日之下。人心何由正。风俗何由端乎。著将谢济世革职。令大学士、九卿、詹事、科道等严讯。务将其中实情、审出具奏　　

○浙江总督李卫、查奏李维钧家产。得旨、李卫清查李维钧家产。不徇情面。洵属可嘉。但参奏李维钧婢妾一节。未免过刻。不合大体。此事不必议覆。凡大臣审理公务。只当就事论事。不必于事外苛索。攻发人之阴私。朕尝见好发人之阴私者。往往因己身行事、有愧于心。故意揭人之过。以掩己之短。如年羹尧、素性贪婪。往往以贪婪之名、加之于人。朕以忠厚之道教天下。著将此训谕李卫知之　　

○免江南江宁右卫本年分水灾额赋有差　　

○乙丑。刑部等衙门遵旨审奏。谢济世参劾田文镜各款。自认风闻无据。显系听人指使。要结朋党。扰乱是非。谢济世、应拟斩立决。疏入。上召入大学士、九卿、翰林、詹事、科道等。谕曰。科道乃朝廷耳目之官。果能秉公持正。据实敷陈。方合天下之公是公非。而于朝廷政事、有所裨益。昨日谢济世参劾田文镜贪赃坏法等事。今日朕特面询尔等满汉大小臣工。佥云、田文镜并无贪婪之事。谢济世所参各款皆虚。可见公道在人。难于掩蔽矣。夫身为言官。背公怀私。朋比结党。将造作并无实据之浮言。转相买嘱。怂涌纠弹。以洩私忿而报宿怨。令无知狂悖之人。愚弄指使。借风闻言事之名。以酬报私恩小惠。则颠倒是非。扰乱国政。其有害于人心风俗者不浅。我圣祖仁皇帝神明天纵。深知其弊。屡颁谕旨。严加训诫。停止风闻言事。盖以人君图治。固贵于明目达聪。而无稽之言勿听。弗询之谋勿庸。则访闻不确者、尚不可采。而况于构党倾陷。此风岂可长哉。朕在藩邸时。从不识田文镜之面。并不知其姓名。因雍正元年、年羹尧来京陛见时。言山西年岁歉收。宜早为赈恤。朕因降旨与巡抚德音、令其查奏。而德音回奏。称山西去年收成甚好。道途亦无饥民。实无可赈济之处。时适田文镜告祭华山回京复命。将山西通省荒歉情形。激切敷陈。备极周详。朕以田文镜系告祭之员。经过山西地方。闾阎疾苦。非伊责任。乃目击民瘼。直言无隐。深属可嘉。若非忠国爱民之人。何能如此。因遂令田文镜往山西。任赈济之事。田文镜到彼。尽心竭力。办理甚妥。即以田文镜为山西布政使。令其与诺岷、料理山西一应未清案件。二人秉公和衷。将积年亏空、及地方宿弊。剔除清理。吏治整顿一新。嗣因河南诸事废弛。故将田文镜调为河南布政使。旋即用为河南巡抚。朕之所以擢用田文镜、原委如此。及为巡抚后。三年以来。整饬河工。堤岸坚固。河汛安澜。年岁丰稔。绅衿畏法。正已率属。地方宁谧。而每事秉公洁已。谢绝私交。实为巡抚中之第一。李绂自广西来京陛见时。即奏田文镜参劾黄振国、汪諴、邵言纶。甚为冤抑。张球居官声名甚劣。田文镜并不纠参。且言黄振国、此时已为田文镜监毙灭口矣。未几、黄振国已从河南解赴来京。依然无恙。朕不知李绂受何人意指。而捏造此不稽之言。敢于冒昧陈奏也。至田文镜所参黄振国各案。皆系田文镜自行奏请、遣大臣前往审理。朕因差侍郎海寿、史贻直到豫。将各案重审。皆已究讯明白、定拟具奏。其张球一案。田文镜早经认过请罪。部议亦于张球讳盗案内将田文镜处分。夫督抚统辖通省。地方甚广。属员甚众。其居心办事、安能尽保其无过。田文镜始而误信张球为可用。既而察其不肖。即据实参奏。亦可以解其从前误用之愆。若必追究已往。借端苛责。则督抚大吏、将何道而始能免于指摘乎。至汪諴、邵言纶、皆系庸劣不堪之人。田文镜参处。并无冤抑。乃谢济世所言黄振国、张球、邵言纶、汪諴等事。与从前李绂自广西来京陛见时所奏。一一吻合。朕思封疆大臣、能为朝廷实心任事。即为国之栋梁。朕之股肱。若不为保护而任人倾陷。则朕何颜对天下封疆大臣乎。况从前特颁谕旨言天下巡抚中、实心任事。不避嫌怨。为国为民者。惟田文镜、李卫、杨文乾三人。今谢济世听人指使。将田文镜纠参。显与朕之明旨相悖。且田文镜并不可谓之权要。亦断不能加以贪污之名。而谢济世为此参奏者。其意不过欲使天下督抚、皆因循苟且。庸碌偷安。邀众人之虚誉。保一己之身家。而不为国家实心效力。以快其党锢之私心。此种结党营私。排挤倾陷之恶习。不可不严加惩治。是以令内阁九卿等、公同研究。务得实情。今内阁九卿等、审问谢济世时。将伊所奏田文镜各款。逐一究讯。谢济世皆茫无凭据。俯首无词。则其受人指使。情弊显然。谢济世既自命为报效国家之人。著革职。令往阿尔泰军前效力赎罪。此案亦免深究。前朕曾降谕旨。凡天下官员、有被上司参劾冤抑者。许令赴都察院控诉。若黄振国、汪諴、邵言纶、关敶、被参果属冤抑。何不遵旨赴都察院辩理。乃黄振国、汪諴、邵言纶、暗结党援。将本身所犯之罪。巧为掩餙。钻营李绂密奏。今又指使谢济世挺身陈奏。关敶以行贿被劾。乃不安本分。嘱托佟镇、寄信隆科多。在朕前称扬其善。以图侥幸。在黄振国挟势婪赃。狂妄不法。已罹重罪。而汪諴、邵言纶、关敶等处分。不过罢官。何至要结党与。请托权要。必欲更翻前案。报复私讐。实为法所难容。是以将黄振国、汪諴、置之重典。邵言纶、关敶、发遣边卫充军。朕素性不嗜杀人。但此奸恶之风。不得不惩一以儆百。实为人心风俗计也。半月以前。朕面谕九卿翰詹科道。戒以构党营私。徇情请托。言之可谓谆切矣。今尚有无理妄奏。如谢济世者。可见此风、一时难于悛改。而朕之所以姑宽谢济世者。盖以不教而杀。实所不忍。教而不久。朕亦不忍即加诛也。尔等诸臣、皆由科甲出身。将来为督抚。为学政。果能公忠体国。朕必当加恩保护。断不使萋斐之人。得行其倾陷之计。倘怀私挟诈。颠倒是非。朕亦决不姑贷。凡此构党排陷之风。朕必加整顿者。乃正所以为尔等诸臣之身家子孙、保全久远之计。若诸臣果能遵朕训旨。凡事秉公持正。合乎公是公非。则上下一心。君臣合德。永享昇平之福。岂不美与。诸臣当共勉之　　

○丙寅。上命皇四子弘历庄亲王允禄、视马武疾。谕曰。马武抱病危笃。闻之深为凄恻。马武事我皇考五十余年。朝夕侍奉。不离左右。恪恭谨慎。事事能仰体圣心。每当盛暑严寒。随从勤劳。并无几微倦怠之色。朕幼龄时。伊抱扶服事。备极小心。其情事宛然如昨。伊为人虽未读书。而侍从皇考数十年如一日。其功甚大。朕追念皇考。凡系昔年侍从之人、皆加恩眷。况马武乃年齿最高。效力最久。圣眷最渥之人。是以朕闻其病势沉重。悲伤垂涕。不能自已。屡次降旨、欲亲身前往看视。诸大臣合辞劝阻。至再至三。不得遂朕之愿。朕尚望其痊可。倘伊病果不起。著照伯爵、赐与恤典。赏银一千两。并给与世袭阿达哈哈番。以示朕优眷老臣之至意　　

○免江南宣城等三县、本年分水灾额赋有差　　

○丁卯。谕户部。今岁江南、秋雨稍多。其江安所属被水州县。已令该督抚转饬有司、确查赈恤。务使小民得所。但闻入冬以后。时有阴雨。积水未消。春麦未能及时耕种。恐交春米价渐昂。而青黄不接之时。更须预为筹及。况苏松户口繁多。民间食米、多取给于外贩。尤当早为留意。查江安粮道、有存贮还漕一项。约计二万八千余石。安庆、庐州、凤阳、淮安四府。各有分贮留漕之项。共计九万余石。此米原为地方备用而设。迄今年月已久。未必实贮在仓。应差京官一员、前往确查。并会同江南督抚、作何分别留运平粜之法。以济民食。但江南地广人稠。需米之处。此数未必敷用。必设法多贮。方觉宽裕。其应作何采买运送备用之处。著九卿速议具奏。寻议、江南现被水灾。需用米榖、倍于他省。应令该督抚动帑委员。赴产米地方采买运送。以济民食。或恐采买稽迟。请暂照河工事例。将所捐银两、改为本色米榖。每银一两、收米一石。或榖二石。米榖之数。少于常平。则易于急公。邻省之人。亦准其赴捐。悉令收买商贩米石。不论米□夋籼红白、俱准收纳。分别府州县之大小。酌量应捐米榖之多寡。捐足之日。即行停止。得旨、依议。苏、松、常、镇四府。地广人稠。需米甚多。而四府所属漕兑、共一百四十余万石。居七省漕粮三分之一。今州县既有被水之区。恐小民输纳匪易。著将成灾五分以上之地亩漕粮。缓徵一半。约计将及二十万石。俾闾阎既宽正额之输将。而地方又有多余之米粟。则编户穷黎。当不虑其乏食矣。其缓徵一半漕米。著于雍正五年秋收后带徵完纳。其不成灾之地亩。仍照额徵之数。准其红白兼收。著将此速谕该督抚遵行　　

○以工部左侍郎史贻直、署理吏部左侍郎　　

○以内阁学士德新、何国宗、吴襄、俱充经筵讲官　　

○调直隶古北口提督宋可进为陕西甘州提督。以原任陕西甘州参将加总兵衔郭成功、署直隶古北口提督　　

○兵部议覆。原任山西总督管理巡抚事伊都立等疏言、太原、大同、二镇汛防。请各酌道路冲僻。安置汛兵多寡。其道路村庄失事。汛兵、照疎防老瓜贼例治罪。俱应如所请。得旨、依议。此内汛兵照例治罪之处。著通行直隶各省一体遵行　　

○署湖广总督福敏等摺奏。请将通省州县各官、酌调繁简。次第调换。以便盘查仓库钱粮。奉上谕。湖广一省。旧无调繁调简之例。即他省亦未经通行。朕践阼以来。督抚诸臣、往往密为奏请。此举若出于至公。原属美政。倘涉于私比。则其弊不可胜言矣。所以朕不轻开此例。即一时权宜行之。惟视督抚之公私何如。而斟酌于其间耳。朕意调繁、自必皆勤干之员。至于调简、或亦偶有抱屈者。然大都姑容狥庇之举居多。地方繁简、固有不同。即就极简州县而论。莫不皆有刑名钱榖之责。其阘茸劣员。安可任其旷官贻误乎。若不过仅短于才。而无荡检踰闲之处。宜勒令退休。系科甲出身者。或题请改教。即如月选各官引见时。朕观其人虽似不及。但岂得以语言相貌。一见而定其优劣。遂将无过之人、即行斥革。是以姑且补授。令其莅任。是在尔等督抚大吏、秉公衡鉴。明试以功也。朕反覆思维。吏治须严为甄别。若系庸材。断宜沙汰。试思一人之荣辱得失。较之国计民生。轻重何啻倍蓰。向来姑容陋习。近于妇人之仁。欲以此沽宽厚之虚名。实不知乖激扬之大典也。地方惟良吏难得。果系有为有守之员。遇因公窐误参劾。仍不妨另为题留。设遇丁报艰事故。揆其情理。如非孤子。或亦可在任守制。给假数月。俾得尽其子道。然后赴任。倘该员报本念切。坚欲奔赴。则不必强。或具本题请、于服满之日。仍补本省。遇缺即用。如此、方为鼓励人材之道。今尔楚省牧令中。察有精勤能干之员、而在僻地者。用违其才。诚为可惜。尔等题请调繁可也。至于才短而任冲繁之地。欲为调简者。当仰遵朕谕。加意斟酌而行。均将与例不符情节。备细声明题奏。又所奏次第调换、盘查仓库之说。似可不必。倘或不肖有司、彼此互相容隐。反致尔等难于稽察矣。亦何益之有　　

○安徽巡抚魏廷珍疏报。宿州、潜山、泗州卫等十四州县卫、开垦雍正三年分田地一百九十八顷有奇。并庐江等三县、开垦本年分田地五百五十顷有奇。下部知之　　

○戊辰。实授陈时夏、为江南江苏巡抚　　

○陕西西安左翼副都统董象台、右翼副都统金无极、俱缘事降调。升一等侍卫明白、为陕西西安左翼汉军副都统。直隶通州副将赛都、为陕西西安右翼汉军副都统　　

○免江南南陵等四县、本年分水灾额赋有差　　

○己巳。上命皇四子弘历怡亲王允祥、庄亲王允禄、及左翼四旗部院大臣、一等侍卫、往奠故内大臣马武茶酒　　

○户部遵旨议覆、大学士朱轼、条奏营田事例四款。一、自营已田者。照田亩多寡。给与九品以上、五品以下顶带。以示优旌。一、效力营田者。应酌量工程难易。顷亩多寡。分别录用。一、窐误降调革职之员、效力营田者。准开复。一、流徒以上人犯、效力营田者。准减等。俱应如所请。从之　　

○免江南邳州、宿迁等四州县卫、本年分被水及雹灾额赋有差　　

○辛未。免江南睢宁县本年分水灾额赋有差　　

○旌表广西宣化县烈女、李文高女李氏。强奸不从。被殴殒命。给银建坊。入祠致祭如例　　

○壬申。云贵总督鄂尔泰疏言、黔省狆苗□□儿悍。长寨等一带尤甚。焚毁劫掳。视为惯常。所劫男女、又有川贩沿途接应。故□□儿焰日炽。臣委调官兵进巢□刀。□□儿苗川贩窝党、现经擒获。阵斩首级九颗。所获器械什物无算。攻破者三十六寨。投诚者二十一寨。招抚苗民五百余户。三千余口。又查出熟田五千八百余亩。熟地一万四千五百余亩。荒地九千六百余亩。各造清册。臣随遵旨审理安插。地方宁谧。得旨、数百年以来。狆苗□□儿悍不法。扰害平民。今鄂尔泰、石礼哈、马会伯、率领弁兵。前往巢□刀抚。成功甚速。地方俱已宁谧。永无苗人骚扰之患。甚属可嘉。著将鄂尔泰等、从优议叙。在事官员兵丁、俱著照军功例议叙。如有用兵之时、退缩不前者。著严察议奏　　

○甲戌。户部遵旨议覆。两浙盐商、输银积贮。应照两淮盐义仓之例。于杭州府地方建仓。买米积贮。随时平粜。从之　　

○乙亥。吏部奏。大学士富宁安、蒙恩赐爵三等侯。照例请将从前所得拜他喇布勒哈番。归并授为一等侯。世袭罔替。从之　　

○九卿遵旨议覆。部员奉差督学。员缺另行铨补。其加衔、照庶吉士散馆授职之例。该员系二甲进士出身者。加以编修职衔。系三甲同进士出身者。加以检讨职衔。一体称为学院。任满、仍候本部员缺补用。从之　　

○丙子。谕都察院、及五城御史等。制钱乃日用之所必需。务使充足流通。始便民间之用。国家开局。年年鼓铸。而京师钱文不见加增。外省地方亦未流布。是必有销毁制钱。制造器皿。以致钱文短少。钱价日昂。朕念切民生。屡降谕旨。而钱价仍未平减。是以禁用黄铜器皿。凡民间所有。俱给价令其交官。以资鼓铸。此悉心筹画。专为民间资生便用起见。并非朕有需用铜斤之处。而广收民间之铜器于内府也。似此有益于民间之事。即当踊跃急公。欣然交纳。使钱文赢余。日用赡足。尚何待于上官稽查催迫耶。况铜器交官。皆如数领受价值。又何乐而不为。且民间器皿。非必定需黄铜制造。其在有力之家。则白铜红铜、皆非难得之物。而无力之家如木盆磁器。价廉工省。亦未尝不适于用。非若钱文为人人所万不可缺者。与其将黄铜器皿、藏匿于家。将来限满三年。犯禁获罪。何如彼此相劝。早为交纳。既得价值。而又受钱价减省之利益乎。著将此旨通行晓谕。其咸体朕意　　

○丁丑。谕刑部。从来监毙人犯。多由狱官疎忽。一任禁卒凌逼所致。若使本犯有应死之罪。又当别论。其军流以下轻罪之人。瘐毙在狱。甚属可悯。嗣后监毙不应死之轻犯、与应死之重犯。其处分似应分别轻重。著为定例。其犯轻罪之人、在狱患病者。应否保释调治。再、督抚题报监毙人犯本内。务将本犯情罪病故缘由声明。无令朦混。著九卿一并议奏　　

○刑部遵旨议覆。贡监生员。非本身钱粮。包揽催收入己。拖欠国课者。应行黜革。仍照数著落清完。其包揽别户钱粮。虽无拖欠。但身为衿监。包揽钱粮。即干法纪。亦应黜革。至里民纳粮。不行自封投柜。听人揽纳者。照不应重律处分。仍追出包与之数完官。该管官不行查出。罚俸一年。从之　　

○戊寅。谕多罗顺承郡王锡保等。正黄旗满洲副都统宗室鄂齐、自委任之后。竭力行走。此番差往西藏。办事明白。著将伊父鄂飞未袭辅国公爵。给与鄂齐承袭　　

○升光禄寺卿浙江观风整俗使王国栋、为宗人府府丞。仍留观风整俗使任。以礼部左侍郎唐执玉、署理光禄寺卿事　　

○升直隶大名副将李佛保、为湖广镇筸总兵官　　

○内阁等衙门议覆、云贵总督鄂尔泰疏言、流官固宜重其职守。土司尤宜严其处分。应分为三途。盗由苗寨、专责土司。盗起内地、责在文员。盗自外来、责在武职。查土司等官、世受厚恩。理宜谨遵法度。约束苗猓。乃日久藐视。并不实心管摄。遇有杀人劫掳之事。知情故纵。受贿隐藏。若不严定考成。势必益无忌惮。嗣后除命盗案件、照例处分外。如有故纵苗猓、扰害土民者。该督抚即将该土司奏请革职。另行承袭。至有养盗殃民者。题参严拏治罪。倘能严行约束。擒拏盗贼。奏明加级。以示鼓励。至于文武官弁、均有地方之责。嗣后盗起内城。则以文员为专责官。武职为兼管官。照例分别降调。若盗自外来。则以武职为专责官。以文员为兼管官。亦照例治罪。再、清盗之源。莫善于保甲。云贵苗民杂处。户多畸零。将零户编甲。独户迁移附近。以便稽查之处。行令该督悉心筹画。饬令该地方官、善为奉行。安置得法。又设立捕快汛兵。原以稽查匪类。嗣后督缉盗贼、逾限不获。将捕快与快头、一并责比治罪。至塘兵有酗酒赌博、及偷窃等事。按律加倍治罪。若文官纵捕殃民。武弁不整饬塘汛。即题参从重议处。并行令云南、贵州、四川、广西、湖南五省、一并遵行。从之　　

○吏部遵旨议覆。各省恩拔副榜贡生内、已就教职者。应令各省学臣、于岁科两考事竣。会同巡抚、与挨贡一体验看。造册送部铨选。年老者、以原品休致。从之　　

○户部议覆、仓场侍郎托时等条奏。旗丁押运到通。每省每帮、各有一人常住通州。谓之守候旗丁。于销算时。卖补买补。交通各书吏、需索分肥。弊端皆由此起。请嗣后凡漕粮抵通之时。令本帮运官、造具旗丁花名清册。投送坐粮厅。候粮米交清。照册所开丁船名姓。立押回南。如有一丁潜住营私者。即将押空官弁、照疎纵例治罪。再、各仓坐粮厅、将三升八合折价给丁之项。应行给价者、不即给价。应准抵欠者、不即准抵。勒索延迟。于销算时。始准卖补买补。希图分肥。或经仓场察出。或被旗丁首告。仓场立即题参。如应行南追给者。坐粮厅取具完欠各丁互结。行文各省粮道。于欠丁名下追银给还。取具有余帮丁收领申报。如各省粮道、或有勒掯情弊。亦令总漕查参。俱应如所请。从之
  </div>
  <div class="pagination">
   <a href="清实录雍正朝实录_page78.html">
    上一页
   </a>
   <span>
    ...
   </span>
   <a href="清实录雍正朝实录_page74.html">
    74
   </a>
   <a href="清实录雍正朝实录_page75.html">
    75
   </a>
   <a href="清实录雍正朝实录_page76.html">
    76
   </a>
   <a href="清实录雍正朝实录_page77.html">
    77
   </a>
   <a href="清实录雍正朝实录_page78.html">
    78
   </a>
   <span class="current-page">
    79
   </span>
   <a href="清实录雍正朝实录_page80.html">
    80
   </a>
   <a href="清实录雍正朝实录_page81.html">
    81
   </a>
   <a href="清实录雍正朝实录_page82.html">
    82
   </a>
   <a href="清实录雍正朝实录_page83.html">
    83
   </a>
   <a href="清实录雍正朝实录_page84.html">
    84
   </a>
   <span>
    ...
   </span>
   <a href="清实录雍正朝实录_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
