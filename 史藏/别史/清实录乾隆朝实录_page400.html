<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 400 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 400 页/共 1860 页</h1>
    <div class="content">○又谕、据将军阿兰泰奏、所给拉林居住满洲等牛二千只。今仅存五百余只。且俱疲瘦。其所住房屋圯坏。及被水灾烧者。三分内几及一分。至所给地一千顷。去年只耕种六百三十余顷。其余俱已荒芜等语。从前补放巴尔品为拉林副都统时。原因初移驻满洲。令伊竭尽心力。加谨管理。今该将军阿兰泰所奏。则巴尔品在拉林时。并未以此为事、尽心办理。惟曲徇所属。博取好人之称。且伊立心。只欲回京。诸事俱因循苟且。以致如许牛只倒毙。房屋塌毁。地亩荒芜。巴尔品著交部严察议奏。　　

○谕曰、那兰保著调补热河副都统。巴尔品著革职。赏给副都统衔。自备资斧。前往军营效力三年。再行请旨。　　

○丁亥。上诣畅春园问皇太后安。　　

○谕曰、内阁学士沉德潜。现在暂假回籍。俟来京之日。在阿哥书房行走。　　

○又谕、览蕴著、纳尔泰、自陈本内。俱荐举增寿保一人。而鼐满岱、介福、自陈本内。又俱荐举德通一人。伊等俱系同城居住之员。彼此岂无知闻。若似此商酌荐举。成何体制。蕴著、纳尔泰、鼐满岱、介福、俱著交部察议。　　

○又谕曰、王河乃侵盗国课之要犯。理宜留心稽察看守。今在监身故。明系伊自知侵帑、难免重罪。愿甘毕命、以逃国法。该管官不行查察。则平素上司之疎忽可知。著大学士传旨申饬鄂昌。　　

○又谕、直隶水利。关系綦重。是以皇考特命怡贤亲王、及大学士朱轼等督修。欲营水田以备不齐。后以南北地利异宜。难臻绩效。朕于乾隆九年、复准言臣条奏。特命大学士高斌、协办大学士吏部尚书刘于义、相度经理。今据奏顺天、保定、河间、天津等府。及顺德、广平、大名、赵州等处。各工俱先后告竣。高斌、刘于义屡次亲诣工所。往返勤劳。及在事员弁。皆著交部议叙。但兴举大工。必期实有成效。可垂之久远。方为有益。朕为畿辅生民、永图利赖。是以不得已开捐。期于去水之害。收水之利。如淫潦泛溢。疏浚之而使有所归。则涸出者皆成沃壤。而受水之区。即可得灌溉之益。今用项至七十余万。然何处积害已除。何处实效已著。曾未详悉确查具奏。至筹画善后良图。亦非仅付之地方有司。即可保守永远弗堕者。其目今如何成效。日后作何保固之处。著军机大臣会同高斌、刘于义、详查议奏。　　

○谕军机大臣等。朕因周学健素能实心任事。是以简任河道总督。但河工关系至重。而治河自古为难。非胸有全河。不能得其要领。非数十年留心试验。确见情形。因势利导。亦不能万全无弊。较之办理诸务、可用心思。智力测度经营者、迥不相同。周学健办事。不患其因循。而患其太急。不患其畏怯。而患其太猛。己于前此奏摺。并令高斌传谕内、详悉开示。今观近日所奏数摺。仍未免喜于兴作。而议论亦复纷烦。古人处大事。必镇定安详。以轻举为戒。是以不露声色、而动必有成。故书曰。虑善以动。孔子曰。临事而惧。其不敢自逞意见、尝试为之者。正所以善其事也。高斌现在南河。可再传谕周学健、令其虚衷审慎。一切与高斌详晰熟筹。俟洞悉原委。徐图绩效。以称委任。并谕高斌知之。　　

○以宗人府府丞杨嗣璟、为礼部右侍郎。　　

○己丑。上御勤政殿听政。　　

○谕、京师自立春以来。谷雨前后、虽常得雨泽。但未沾足。今已隔旬余。正禾稼发生之际。而风日炎燥。农功望泽甚殷。朕心深为忧惕。宜申虔祷。著该部查照定例。敬谨举行。　　

○是月。奉天将军达勒当阿奏。查朝鲜小马。殊不堪用。本朝自盛京开基以来。不准卖与朝鲜大马。相沿百有余年。边口照例严查。本年三月、朝鲜使人跟役。在京买马四十匹。雇旗人引路越边。经栅子章京德里善闻知。会同凤凰城弁兵、连夜追及。将人马一并拏获。伏思大马不准带往朝鲜。中有深意。今朝鲜来使跟役。由京买去马内。既有牝牡。至彼便可滋生大马。请饬交京城左右翼税局。嗣后不准将大马卖与朝鲜来使跟役人等。仍饬山海关一带。并盛京边口弁兵、严加查拏。得旨。所奏甚是。知道了。　　

○直隶总督那苏图、奏报大名府属得雨情形。得旨。此奏雨泽颇周之语。殊不可必。近日风燥日烈。又觉望霖。保定一带光景如何。　　

○又奏报保定、天津、及赵、冀、深等府州一带。得雨已周。惟正、顺、广、三府。间有未沾足处。得旨。览奏俱悉。其有觉旱成灾之处。加意抚恤绸缪。不可以一隅视之度外也。　　

○新授直隶按察使辰垣、奏请进京请训。得旨。可不必来。直隶诸员。于朕巡行所历。随便皆可进见。至汝向在刑部。刑名是汝驾轻就熟之事。更何用朕训。惟不自满假。视若不足。以实心行实政。则可胜任而愉快矣。　　

○两江总督协办河务尹继善议覆、据苏松水师营总兵官胡贵、条奏水师各事宜。一、请陆路将弁愿改外海水师者。先应出洋演试。查定例、外海水师、误用陆路内河者。准其改调。原欲收人才之实用。若不加试验。何从得悉。应如所奏、嗣后陆路将备、欲改外海水师者。发海营演习。如果去得。方准改调。一、请令该镇中奇二营游击。一体出洋巡哨。查外海水师。重在熟悉洋面。若不亲临。情形何从得悉。今胡贵请将奇营游击、与左右两营轮班出巡。亦应如所奏行。至所称中营游击。不拘春秋两哨。出巡一次。遇有失事。请免处分。盖因中营经管兵马钱粮。与别营不同。但身膺外海之任。应与各营一体轮巡。其出巡之月。中营事务。即委别营代办。亦不致稽误。惟是从前出洋、止左右两营。自二月至九月。分春秋二班。今轮巡既有四营。若仍分春秋两班。是每员俱二年轮巡一次。仍难熟悉。请将四营之游守。自二月起、九月止、分为四班。一年一周。每班两月。亦不至过劳。其川沙、吴淞、二营之将备四员、亦如之。至于十月至正月。西北风狂。例不出巡。但海洋紧要。不可不时刻留心。今计四个月共一百二十日。应令镇标四营。暨川吴二营。每营分管二十日。遇失事、各按分管之期查参。再内洋一切分汛事宜。亦当一并厘定。查苏镇标营。西与福山、西南与刘河、东南与川吴二营对峙。各就汛内洋面分管。悉以中流为界。又川吴二营。彼此推诿之胡港口黄浦。迤东至杨家嘴一带洋面。亦各就川吴附近地界划分。东南属川沙。西北属吴淞。并以中流为界。其汇头百里洋面。虽与南汇营陆汛相对。但该营专管陆路。难兼水师。今计程、南至川沙。北至苏镇。西至吴淞。五十里至百里不等。均非本汛洋面。难专责一营管辖。应作苏镇四营、暨川吴两营公汛。每年每营分管两月。更替出洋游巡。得旨。如卿所议行。　　

○漕运总督顾琮密奏。江西省永新帮漕船三十四只。行至鄱湖。忽遭风险。击破十九只。淹毙男妇十九名口。郭仲宁等十二船全行漂没。应照例豁免。其余除刘汪等二船、幸阁浅打捞。亏折无几。尚可饬丁买补。至周梁等五船。每船仅存水米二三十石。五十余石不等。与豁免之例未符。但均系贫丁。若令赔补。每船须银千余两。力有不能。可否邀恩一例请豁。得旨。漕项向例甚严。定法者必有深意也。汝但照例办理。俟不能时。于具题外、据实摺奏乞恩尚可。今乃先为此言。岂非市恩邀誉。汝此病何不能稍改耶。　　

○湖广总督塞楞额、湖北巡抚陈宏谋奏、楚省积储未足。请将本省人民。停止在部捐监。专收本色。以实仓储。得旨。楚省不似江省灾伤之余。艰于储蓄也。总之部臣利于在内。督抚利于在外。朕惟酌中行之。至汝等此奏。实在不可行之列也。　　

○山东巡抚阿里衮遵旨覆奏、四月初一日、得甘霖四寸。麦苗改观。至初七八、得有透雨。秋田大有禆益。得旨。览奏俱悉。初一初七之雨。何不亟行奏闻。朕盼雨念切焦劳。急欲慰望之意。汝尚不知乎。　　

○河南巡抚硕色遵旨覆奏、豫省被灾处。已饬安顿抚绥。四月初七八复得透雨。秋禾遍插。现无失所。至各属二麦。省南可望六七分收成。省北虽稍减。然去年秋稔。今转瞬即得新麦接济。民食有资。得旨。览此奏。稍慰朕怀。　　

○又奏报各属觉旱情形。得旨。此奏略迟。自汝有望雨之奏。朕日夜待之。既称旱象己著。则一切政务。更应先事务筹。虑之以周详。为之以安静。不遗不滥。虽云救荒无善政。而思过半矣。　　

○新授山西布政使朱一蜚、奏请进京请训。得旨。汝系常领朕训之人。何必复来。速赴任所。常体朕训而扩充之。则得矣。若求其更切于汝而勖者。亦惟四字。曰毋用聪明。　　

○甘肃巡抚黄廷桂奏覆、前奉朱批、责臣以汝无取悦之心是也。此四字未经奏明。且有遁辞。窃臣向有利害刻薄、到处与人不和之名。是以督臣庆复、始而疑臣。久而复有人言不可信之语。讵意又有指臣授意属员、供应繁盛者。臣性急口快。不为众情所喜。顾蒙皇上特达之知。委以封疆。何所畏惧。而欲用术行私。结人欢心。惟有钦遵训旨。有则改之。无则加勉而已。得旨。汝总以不善交结。不肯逢迎自居。此即汝巧处也。此八字非惟汝可自保。朕亦保汝。前谕用术行私四字。汝总未言明。此即遁词也。何妨明谕汝。盖汝之意供应丰盛。朕心知之。知而庆复必获罪。或调进京。则总督非汝而谁。此汝之本意。屡次询问。而汝总指东话西。越情见乎辞矣。　　

○四川巡抚纪山、奏谢擡入正黄旗满洲恩。得旨。既知感激。则当尽心封疆政务。察吏安民。而夷考所行。又不过循分供职。实难称为副朕望也。勉之戒之。　　

○四川提督武绳谟奏。大金川地处万山之中。土司莎罗奔、奸恶梗化。小金川各处地土人民。均被夺掠。速宜捣穴犁巢。以杜诸番效尤。土兵狡诈。向背无常。应多派汉兵。始能擒剿首恶。得旨。此奏据实直陈。可嘉之至。余俟旨而行。　　

○云南巡抚兼管总督张允随、奏报密饬官兵豫备协剿川属逆酋事宜。得旨。此可谓以封疆为念。知轻重之见也。但滇川途远。只于交接处所堵御可矣。驱驰行间。未必藉此得力也。　　

○又奏谢授云贵总督恩。得旨。览奏俱悉。云贵总督。旧制甚有深意。盖所以联二省之脉络。即所以固极边之藩篱。于政务暇时。时一巡阅。于封疆营制。均不无补也。　　

○新授云南巡抚图勒炳阿奏谢。得旨。诸事咨之张允随而行。不自满假。设诚学习。何患不胜任耶。　　

○新调川陕总督张广泗奏谢。得旨。览奏俱悉。目下精于戎行。能运筹制胜者。朕以为莫过于卿。此去必能攘外安内。成一劳永逸之图。朕惟待肤功之早成耳。　　

○又奏陈各路禀报、川省自泸州以下。啯噜抢夺之案甚多。又有邪教遗孽。奔窜各路。恣行劫掠。及大金川土酋凶恶不法。侵蚀邻封。拒伤官兵各情形。得旨。览。川省既有此等不靖之事。今皆为卿职分内应办之责矣。然目下总以大金川为首图。俟大金川之功成。以次及之可也。　　

○新授贵州巡抚孙绍武奏谢。得旨。览。但弗满盈。诸事向前。秉公奋勉。何职不可胜耶。汝今虽为巡抚。然总督远在滇省。一切苗疆之事。亦应留心。不可推诿也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十九



大清高宗法天隆运至诚先觉体元立极敷文奋武孝慈神圣纯皇帝实录卷之二百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。五月。庚寅朔。以通政使德通、为都察院左副都御史。　　

○以右翼前锋统领兼都统衔阿岱、兼管满洲火器营大臣事务。　　

○以固伦额驸色布腾巴勒珠尔、管理正红旗蒙古都统事务。　　

○辛卯。上诣畅春园问皇太后安。　　

○谕军机大臣等。山东沂州府兰山县。上年被灾之后。朕已加恩借给口粮。今春又加赈一月。目今赈期已过。闻该处虽得雨。而牛具耔种、俱力有不能。此际即官为借给。亦已过时。诚恐秋成无望。朕心深为轸念。可传谕阿里衮、察看现在情形。应如何加恩抚恤接济。俾穷民得沾实惠。不致失所之处。速行详悉查办。一面料理。一面奏闻。寻奏、兰山县现在连得雨泽。麦收实有八分。秋禾亦俱畅茂。间有被雹之处。并无损伤。民情宁怗。无庸再行抚恤。得旨。览奏稍慰。　　

○又谕曰、河南巡抚硕色奏、偃师县民、因出借仓谷。棍徒拥至县署、拾砖掷伤典史头面一案。虽据拏获首恶五犯。而已获复逃之二人。竟未问及。又称近城观看、一时人多拥挤、将轿伞挤坏。且称并未久聚抗固、与山陕光棍聚众罢市、抗官塞署有间等语。此案乡民聚众。多至百有余人。奸徒因得乘机煽诱。该抚乃谓观看拥挤。明系存化大事为小事之意。为随从附和之众。借端漏网。且迩来各省屡有此事。若非痛为惩创。则远近闻风。奸徒何由知儆。山陕光棍之条。正为此设。乃以并未久聚抗固。曲为开脱。成何政体。即其所称将知县暂缓纠劾之处。亦因见朕谕旨。为此观望之辞。非谓事理必当如是也。偃师并非歉收之地。借谷亦非求赈可比。而恃众不法。闹署殴官。语云。涓涓不绝。将成江河。萌芽不剪。将寻斧柯。硕色身任封疆。不能加意整理。仍复为凶徒开豁。殊属宽纵。可传谕严行申饬。　　

○调广东巡抚准泰、驰驿来京。以总督策楞、兼管巡抚印务。　　

○调甘肃凉州镇总兵哈尚德、为云南临元镇总兵官。临元镇总兵徐启新、为甘肃凉州镇总兵官。　　

○壬辰。孝诚仁皇后忌辰。遣官祭景陵。　　

○军机大臣等奏。甘肃所需营马。原由金塔寺出口、往喀尔喀等处采买。乾隆七年。肃州镇臣遣人赴额尔得尼昭附近买马。额驸策凌恐滋事。报部禁止。嗣经总督庆复、议以每年定限给票。不得滥往。并指明地方。甘肃各营。由金塔寺口外行走。安西各营。由布隆吉尔西喇呼鲁苏行走。在北路喀尔喀蒙古库伦恰克图一带购买。部议覆准。今安西提督李绳武奏、买马弁兵经过图古里克。遇准噶尔脱出蒙古孟克一名等语。查买马弁兵。擅赴图古里克。其地在哈密卡外。逼近准夷。应严加防范。除甘肃各营出金塔寺口者。仍不得至哈密卡外。其安西各营。即在附近西宁一带采买。不得远至喀尔喀。其图古里克一带。及哈密卡外行走之处。严行禁止。从之。　　

○癸巳。谕军机大臣等。山东兖州、济南泰安。一带。得雨。均未沾足。际此青黄不接之时。闻各该处米麦杂粮价。日渐增长。以粟米而论。每仓石市价自一两四五钱、至一两七八钱不等。其余麦豆价值。可以类推。虽各处减价平粜。价仍昂贵。夫米麦为民食所需。今市价日渐昂贵。恐小民买食艰难。况目下未得透雨。将来麦收或致歉薄。皆应豫为筹画。不知阿里衮现在如何办理。可传谕询问令其将该地方实在情形、及如何办理之处、详悉奏闻寻奏、济泰兖等府属。自本月初八以来。均得透雨。济南府属。除德州、德州卫、二处被旱。余有六分以上收成。泰安府属。除泰安县被旱。余约有七分收成。兖州府属除邹县、鱼台、济宁、汶上、四处被雹。金乡、济宁、嘉祥三处被旱。余有六分以上收成。早谷高粱现俱畅茂。而近省一带。麦地俱在翻犁播种。晚秋可期丰稔。米豆等价平减。被灾之所已分饬履亩确勘。现在照例筹办。得旨。览奏俱悉。　　

○又谕、三月内潘思榘题参署灵璧县知县潘璋藉赈营私一本。已降旨令该督严审究拟向来各省。此等案件有一面具摺奏闻。一面题参者。亦有但题参而不摺奏者。但关系赈恤事宜于具摺之便。亦应奏闻。可传询潘思榘何以未曾具奏。其他散赈各属民情若何。亦应留心查察奏闻。始勤终怠人之常情。其令慎之。寻奏。臣题参潘璋时。恐弊侵在官不止灵璧一处。饬道府彻底清查。实则具结。虚即揭参。拟俟覆到时、汇总奏闻。至灾黎叠荷恩赈。咸庆生全。现在二麦丰稔。民气舒和。地方宁谧。得旨。览奏俱悉。诸事无不应留心。封疆之责。常存自视若不足之念。则得矣。　　

○甲午。上诣畅春园问皇太后安。　　

○谕军机大臣等。四川提督武绳谟奏称、莎罗奔占踞章谷。攻取孔隅。直至牛厂一带。欲图进炉。游击罗于朝、带兵抵御。金酋伏兵冲突。土兵遇贼漫散。致被杀伤。又称绰斯甲、瓦寺、等土司。俱有姻亲。其派调土兵。诚恐临敌观望。向背叵测。莎罗奔系受印土司。辄敢自称为王。大肆猖獗。似应多派汉兵。始能擒剿首恶等语。从前纪山奏报莎罗奔猖獗情形。亦大略相似。而武绳谟奏、该酋欲图进炉。纪山则谓恐其侵炉。遣兵防范。至自称为王之语。纪山摺内、并未奏及。夫蛮众鸱张。侵轶内地。或与官兵抵拒。偶有伤害。正如搏虎捕蛇。反被毒噬。尚属有因。至于私立名号。煽胁党与。恣行不法。其蓄心尤为可恶。武绳谟初莅川省。据称得自访闻。可传谕庆复、张广泗、是否确实。如果有此事。纪山身任封疆。岂不闻知。何以不行陈奏。是否不欲张大、其辞。著庆复、张广泗一并问明。至武绳谟所称、土兵向背叵测。应多派汉兵。始能擒剿之语。似亦有见。以蛮攻蛮。虽属制御土司之道。而情形各有不同。观前此罗于朝所带土兵四百名。中途遇伏。不战四散。即土兵不可倚信之明验。可传谕庆复、张广泗、令悉此意。以便斟酌派调。再从前曾降旨庆复、张广泗、或同驻雅州。令武绳谟总统前进。或用宋宗璋、许应虎、为统领。武绳谟专办提督事务。不必前往。俱听庆复、张广泗商酌调度。今据武绳谟奏称、酌带官兵。请商督臣、相机剿堵。其应否令其前赴军营之处。仍著庆复、张广泗、遵照前旨。相度机宜。随时调度。殄灭群丑。迅奏肤功。并传谕纪山武绳谟知之。寻庆复张广泗奏、臣等遵旨询抚臣纪山、据咨称莎罗奔狂悖不法。煽胁邻封。及打革布什咱正地。又犯西炉等处。后经发兵防御。该酋退守。并未进炉。再查金川亦未私立名号。惟拏获贼番审讯时。或有自称其主为金川王爷者。武绳谟所奏、不为无因。究系愚番供辞。未敢据以为实。至土兵原不可倚信。臣等前已另派川兵二千名、分布两路。并调黔兵贴防矣。报闻。　　

</div>
    <div class="pagination">
<a href="清实录乾隆朝实录_page399.html">上一页</a><span>...</span><a href="清实录乾隆朝实录_page395.html">395</a><a href="清实录乾隆朝实录_page396.html">396</a><a href="清实录乾隆朝实录_page397.html">397</a><a href="清实录乾隆朝实录_page398.html">398</a><a href="清实录乾隆朝实录_page399.html">399</a><span class="current-page">400</span><a href="清实录乾隆朝实录_page401.html">401</a><a href="清实录乾隆朝实录_page402.html">402</a><a href="清实录乾隆朝实录_page403.html">403</a><a href="清实录乾隆朝实录_page404.html">404</a><a href="清实录乾隆朝实录_page405.html">405</a><span>...</span><a href="清实录乾隆朝实录_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
