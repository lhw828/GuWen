<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 351 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 351 页/共 1860 页</h1>
    <div class="content">
○又谕、九卿所议钱永兴、致死胞兄一案。大学士陈世倌奏称。钱永兴、十世单传。兄弟二人。一死一抵。宗祀断绝。情殊可悯。应否改为应斩监候等语。朕思从前所办弟殴胞兄致死之案。许其存留承祀。原属法外之仁。但必其情罪甚轻。实无干犯抵格情形。而邂逅致死者。方许酌量拟议请旨。则罪当而恩不滥施。若但因家无次丁。不论罪案之重轻。概准承祀。则将来独子有犯。皆不得治罪。借如独子不孝父母。致殴其父母。父母亲告。亦得谓延其宗祀。而竟置之不问乎。盖承祀之条。所以重绝人之嗣。而此等凶恶之徒。弗念天显。于情理万无可恕。国家宽大之恩。本不为若辈而设。即令殄绝宗祀。亦彼自绝于天。而非国法之绝之也。况伊古以来。史册所载。圣贤卿相。无后者不一而足。海内良善之人。亦不能使之人人有后。而独于罹捍重辟之辈。转辗委曲。废国家一定之法律。为之请命。独何心哉即以彼一家而言。其兄之无罪而死者。既无后矣。厥弟逞凶应死。反必为之立后。于情亦殊为不平。如钱永兴、十世单传。至伊始有兄弟两人。实亦形影相吊。苟稍有天良。念先世嗣续之重。不特弟不可干犯其兄。兄亦当友爱其弟。今使钱永兴所犯、即属殴死乃弟。亦不可不绳之以法。而况殴兄致死。尚何一线之可原哉。若谓活一二凶恶之命。即为阴德。此所见与妇人女子何异。就使果有阴德。而戴德者、不过一二凶恶应死之犯。将来愚不肖相率效尤。身陷大戮。皆斯言实阶之厉。流祸之与种德。果孰轻而孰重耶。朕于刑名重案。慎之又慎。必求其生而不得。方置之典刑。而于情罪重大者。不敢违道以干誉。至于伦常所在。关系天理民彝。饬纪明刑。岂可任情姑息。总之因物付物。不设一毫成心。未尝有意从宽。亦未尝有意从严。钦哉惟恤。所望诸臣、共襄明允之治。尝闻皋陶曰杀之三。尧曰宥之三。皋陶不专指刑官。凡议狱者。皆有皋陶之责。若下有宥之三之皋陶。则为君者、亦不得不为杀之三之帝尧矣。此案已照九卿所议完结。因大学士陈世倌之奏。宣谕此旨。使中外司刑者共知之。　　

○又谕、今年上下两江。有被灾之州县。朕心甚为轸念。屡颁谕旨。令该督抚加意赈恤。无使乏食。其室庐坍塌、无所栖止者。官给盖房银两。未免不敷。亦令加意料理。顷尹继善奏称、旧例官给修房之费。上江、瓦房每间四钱。草房三钱。次贫者、各减一钱。下江、瓦房每间七钱五分。草房四钱五分等语。朕思时届三冬。小民被水之后。不复宁居。寒苦可悯。著于瓦房草房定例之外。每间加增银二钱。俾穷民力量有余。及时缮完屋宇。以昭朕格外加恩之意。民灶亦一例加增。该部即遵谕行。　　

○又谕、朕闻吕炽、在直隶学政之任。所用夫马。多于往时之学臣。有应发价者。俱不发价。以致每州县、赔垫银四五十两之多。且馈送食物等件。亦多收受。朕得之传闻者如此。可密寄信那苏图。令其确查、据实具奏。寻奏。直隶学政。按试诸郡。所有夫马车辆。向系沿途州县、雇备接替。应给价者。该学政自行发价。亦有不发者。学政吕炽、往来需用大车。自十余辆至二十辆不等。俱先行发价。经各州县缴还。未曾复给。其车数与往时相彷。惟州县各赔垫银二三十两不等。至考时日用食物。向即各州县匀摊供应。并不发价。吕炽照旧而行。计每日费银十余两。又今秋考竣发案后。有正定、顺德、等属新生。公制扁对。悬挂察院。并送杯缎靴帽等礼仪。亦曾收受。至在任声名。俱称关防严密。取士公平。得旨。以后仍应不时留心查访。若有甚不妥处。即行奏闻。　　

○驻藏副都统傅清奏、遵旨饬令郡王颇罗鼐。于今年卡隘处、派素所深信之人。远出侦察准噶尔踪迹。十月初三日。据颇罗鼐呈称。本年三月二十日。派深信之萨嘉达克齐、博尔博等三十名。探望准噶尔做善事回巢踪迹。据伊等回告。越过阿哈雅克卡座。到噶斯路上。探得准噶尔人等回巢。路上人畜。多有死伤。情形甚属艰窘。又据颇罗鼐呈称、拉达克汗策卜登、那木扎尔等寄信内称。从前叶尔羌人等。每年到我所属地方贸易。自准噶尔熬茶以来。一年有余。不见有人来此贸易。因遣二人、前往萨纳珠口探信。据伊等回告。探得准噶尔部内。墨得格齐巴图鲁宰桑等。出痘死者十三人。其属下出痘死者甚众。噶尔丹策零畏惧。向从前夺取哈萨克游牧之北地方藏避。又、准噶尔所属吉尔吉尔、头目二人不和。内头目甘班图伯克、杀死一头目。并据其地。修造萨瓦尔格里雅城。截夺往来买卖人等。后噶尔丹策零、避痘回巢。派兵三千名。进征吉尔吉尔、萨瓦尔格里雅城。将吉尔吉尔之甘班图伯克杀死。属下人等。俱带至厄鲁特地方居住。又、噶尔丹策零。遣宰桑数人。向查汗萨瓦尔部落讲和。其现在信用之大宰桑二名。一系巴图尔之子拉沁。一系策零敦多卜之子扎克巴。又有阿木宾禅汗。强暴有力。占据四处部落。所属有阿卜都尔噶里木部落。中途又有博洛尔汗部落。博洛尔汗部落内无汗。系哈屯楚哈尔办事。噶尔丹策零、在阿卜都尔噶里木。看视行兵之路。遣回子巴克达呼雅逊都喇呼沙、巴勒宾等四十人前往。彼处人猜疑。杀死三十三人。惟七人遁归。噶尔丹策零愈怒。派厄鲁特兵二万四千。哈萨克兵四千。吉尔吉尔兵二千。令伊族台吉策卜登图拉尔、满积图拉尔、衮都尔图拉尔、于今年正月内起程前往。但闻阿卜都尔噶里木汗。力量充足。兵丁强健。胜负未知如何。报闻。　　

○户部议覆、福州将军新柱奏称、福州驻防官员。遇有丧事。请照在京旗员例。借四个月钱粮。查各省驻防。均无借支俸银之事。所请应无庸议。得旨。看来在京八旗官员。遇有丧事。准借四个月俸银料理。甚属有益。福州驻防官员。著照将军新柱所请。准其借给。其坐扣之处。亦照京师一体办理。至各省驻防官员。亦照此施行。若藩库相隔遥远。或将该处存贮别项银两。或将钱粮衙门存贮银两。即行动拨借给。余依议。　　

○调绥远城副都统舒明、为右卫副都统。正蓝旗蒙古副都统布延图、为绥远城副都统。以原任正白旗护军统领殷扎纳、为正蓝旗蒙古副都统。　　

○安徽布政使李学裕故。调贵州布政使陈德荣、为安徽布政使。以吏部郎中爱必达、为贵州布政使。　　

○丙子。谕军机大臣等、通仓拨运宣化等处米石。需用车辆甚多。遂致百物腾贵。已降旨直督。分别缓急。饬属善为办理。朕思此项米石。已运过一万有余。其未运粮石。尚须陆续挽运。仍恐车户闻风不前。查通州至宣化、一带附近州县。驿递皆设有站车。过往差使。近亦无多。可以通融酌拨。协济递运。庶车户不致畏避。商贩可以流通。更为妥便。可寄信与那苏图。令其筹酌经理。　　

○吏部议覆、江苏巡抚陈大受奏称、发冢之案。开棺见尸者。例有明条。止见棺椁者。并未定有承缉处分。恐遇开棺见尸之案。不肖有司。捏称止见棺椁。不行通报勒缉。请嗣后发冢见棺椁之案。亦照开棺见尸例。通报缉凶。应如所请。发冢见棺。地方官隐匿不报。照讳窃案例议处。承缉不力。照逃窃察访不力例、罚俸一年。人犯照案缉拏。至承缉发冢案犯。向未分别扣限咨参。请嗣后开棺见尸者。地方官初参。照命案缉凶。扣限六个月。止见棺椁者。照不行查访逃窃。扣限六个月。咨部查议。从之。　　

○户部议准、四川巡抚纪山疏称、乐山、犍为、彭水、西充、等四县灶民。开淘盐井十六眼。产盐二十一万四千三百六十斤。应配水引二十张。陆引二百十六张。自本年始。共徵税银一百二十两有奇。从之。　　

○以四川故金川寺土司汤鹏之子泽旺、袭职。故红卜苴土百户刁安氏无子。以其夫侄刁维藩、袭职。　　

○丁丑。申命各省督抚详慎谳狱。谕、秋审为民命攸关。最宜加意详慎。必使情罪相符。始足以成信谳而昭法纪。朕于直省招册。必加详览。一秉虚公。以求其情理之当。是以刑部推勘。及九卿等会核。有各持意见。未能协中者。亦必据理裁断。以归平允。至外省督抚。屡经降旨训谕。上年复将九卿等改拟各案内、情迹显然者。略举一二。再加训饬。伊等果能平情剖断。悉心推究。自必情与罪协。无畸轻畸重之处。则九卿覆勘。何至改正甚多。今阅直省秋审册内。经九卿等更改者。多至二百六十五案。其改拟情实各案内。如广西之莫蒂清、杨付服、湖广之杨国凤、傅和尚、江苏之陈豪、袁生、阚兴仪、盛云祥、河南之牛四、刘文、马氏、山东之刘坤、王四、马五、等案。或蓄意谋杀。立毙人命。或纵奸轮奸。败伦济恶。或因窃起衅。害命毙役。或逞凶追戳。连殴致毙。种种残忍凶恶重囚。必应明正典刑。以彰国法。乃竟入于缓决。又改拟缓决各案内。如湖广之张德显、彭东日、曾世英、江苏之郭兆珍、河南之孙黑、山西之李国升、等案。俱系叠殴多伤。有心犯法。情无可原。而概列入矜减。殊属宽纵。至于情罪稍轻。自宜斟酌矜缓。以示法外之仁。又或失于推勘。应缓决而置情实。应矜减而置缓决。比比而是。夫律设大法。固不可过严而失之滥。礼顺人情。亦不可过宽而流于纵。是以易称明慎。书庆咸中。惟在扶植良善。警戢凶暴。使凛然知法令之难犯也。各督抚等、宜仰体钦恤之心。于刑名事件。详晰定拟。若仅视为具文。则大非朕慎重民命。明刑弼教之本意矣。著该部再行传谕申饬之。　　

○吏部议准、云南总督兼管巡抚事张允随疏称、姚安府属新开安丰井、所设大使。请铸给安丰井大使字样条记。从之。　　

○户部议准、四川巡抚纪山疏称、进剿瞻对。应行筹备各事宜。一、官兵借支行装。并驮马鞍屉银。总兵、照雍正九年、西征例支给。副、参、游、守、都司、千把、外委、马步兵等。均照雍正八年、进剿瞻对例支给。惟驮炮马匹。此次应每炮一位。添马二匹。弁员跟役。照乾隆八年、出师郭罗克例。跟役三名。合给驮马一匹。鞍屉一副。一、奉派瓦寺木坪等处土兵。每名赏银五两。月给家口坐粮银九钱。米三斗。每斗折银八分五厘。其远在瞻对以西之冷宗鼐、德尔格土兵。移令领兵总统。汇具总领。即于粮务处、就近支给。汉土兵丁。百名赏牛一只。折银三两。二十名赏羊一只。折银五钱。官兵盐菜口粮。照雍正八年例支给。一、粮饷宜筹备。查雅炉二仓。现贮米七千八百余石。需米孔急。即于雅属就近办运。可稍缓者。于通水次之嘉、眉、二府州属。或动碾仓谷。或发银采买六七千石。转运接济。炒面、于上下木鸦渣坝鲁密等处采买。司库存银不敷。即借用贮备司库银。俟安庆、江西、湖广、等三省协川军需银解到日、归还。一、办运军米。宜按程准销折耗。给发脚价。分南北二路。先各运米二千石。南路交中渡收贮。北路交子龙收贮。并令总统、于粮运要道。酌留官兵护守。一、打箭炉、为出口总汇。请添委佐杂一员。听差外委兵十五名。运粮解饷兵三十名。通译二名。斗级仓夫二名。里塘、巴塘、章谷、甘孜、各设正粮务官一员。里塘、添拨协办杂职一员。德格地方。设正粮务官一员。子龙、设办粮外委二名。总理粮务。派委干练大员。驻炉督办。并拨给弁兵十五名。以备差遣。一、打箭炉至德格。应按道途远近。酌设随营军台。每台安马六匹。蛮夫四名。自炉之折多塘、至巴塘、添设汉塘。每塘安马四匹。蛮夫二名。自里塘至擦马所。安设蛮塘。每塘安马五匹。共拨土兵二百名。一、章谷、甘孜、春科、德格、四渡。每渡造渡船二只。设管船外委一名。兵丁四名。通事一名。水手四名。龙察坝、建立桥梁。设管桥外委一名。兵丁四名。中渡、原设渡船四只。自换用蛮水手后。撑驾未熟。请仍调内地水手四名帮渡。拨外委二名。兵丁八名管理。并设护运粮饷兵三十名。得旨。依议速行。　　

○又议准、山西巡抚阿里衮疏称、大同、阳高、天镇、马邑、定襄、应州、浑源、怀仁、山阴、灵邱、广灵、朔州、崞县、太原、榆次、平定、辽州、榆社、等十八州县先后被旱、被霜、被雹。成灾户口。查明照例赈恤。本年钱粮。并春借仓谷。暂行停徵。俟勘明成灾顷亩分数。分别题请蠲缓。现种二麦、乏耔种者。酌量借给。明秋免息还仓。应需赈济粮石。动碾仓谷。不敷、于邻邑酌拨。酌量情形。银米兼赈。得旨。依议速行。　　

○又议准、甘肃巡抚黄廷桂疏请、将向无额设孤贫之平罗县。照中卫孤贫例。额设二十名。每名月支口粮三斗。并建养济院房六间。从之。　　

○御史沈廷芳奏、恩蠲钱粮之年。凡州县祭祀牲牷、驿站草料、孤贫养赡、暨廪给役食等项。须赴藩库领给。请敕下督抚。转饬藩司。及时给发。不得扣克留难。致州县藉口短给。贻累小民。如州县有别项库贮应解银两。准即借支抵兑。得旨。著照所请行。该部知道。　　

○贵州总督兼管巡抚事张广泗奏、夏如春等结党谋逆之案。黔省应缉人犯。黔西州、九十二名。已故二名。初获六十三名。续获二十四名。贵筑县、二十二名。现获二十一名。绥阳县、二十七名。现获二十六名。修文县、四十四名。全获。余未获数名。饬文武各官。上紧躧缉。并即提取各犯。逐名细鞫。除刘金榜、吴大桂、二名。无辜拖累。确讯省释外。余虽所犯情罪。轻重不同。并无诬枉。此外亦无另有党羽。至夏如春、供出在川夥党八十余名。经该省文武官弁查缉。未获人犯。亦祗数名。得旨。欣悦览之。卿自能办此事也。西南保障。卿实堪当。至于苗疆。更无出卿右者。因思无人学习。恐新手难继其后。今用爱必达、为贵州布政使。此人以朕视之。甚可造就。卿其尽心指示作成之。即将来别有用卿处。亦有人当此岩疆方面矣。　　

○盛京户部侍郎双喜、年老休致。调盛京工部侍郎蕴著、为盛京户部侍郎。以镶白旗汉军副都统鼐满岱、为盛京工部侍郎。　　

○湖北巡抚晏斯盛、母老请养。以兵部侍郎开泰、为湖北巡抚。国子监祭酒鄂容安、署兵部侍郎。　　

○戊寅。上诣皇太后宫问安。　　

○大学士等议覆、甘肃提督永常奏称、肃州镇属之金塔寺口。北通喀尔喀蒙古等处。从前西安、甘肃、一带营马。俱就近由此口赴买。嗣缘署肃镇黄正位。借名采买马驼。差人前往贸易。经总督马尔泰、奏议革职。后虽有蒙古商人。持票入口交易。马少价昂。缺马时、需赴归化城等处采买。道路遥远。请严立章程。仍准肃州等处兵民。每岁出口。交易一次。应如所请。并令该督、将如何定限给票。指明地方。不致滋扰之处。妥议请旨。从之。　　

○吏部议覆、山东巡抚喀尔吉善奏称、沿海之乐安、诸城、掖县、昌邑、胶州、即墨、蓬莱、莱阳、宁海、文登、等十州县缺。现值海宇宁谧。所有该员三年保题之例。应请停止。三年内、政绩卓越者。仍准确核保题。否则停其报满。与内地州县。一体较俸升转。应如所请。并行文江南、浙江、广东、福建、等省督抚。凡沿海各缺。均照议准山东例。画一办理。从之。　　

○户部议准、漕运总督顾琮疏称、派兑江宁府属漕粮之江淮九帮。兴武二帮。内有船六十三只。应兑句容、六合、漕粮。与在上元、江宁、兑漕之船。每年不能一同开行。运随各官。势难兼顾。请嗣后轮年派兑。如江淮九帮。轮兑句六、漕粮之年。缺船三只如数拨兴武二帮额船。归江淮九帮受兑。即属江淮九帮随运官管押。兴武二帮。轮兑之年。缺船十一只。亦照江淮九帮例。拨兑管押。从之。　　

○又议准、顾琮疏称、淮安四帮水次。原在宿迁之皂河。距夏镇、视大河卫前帮较近。今淮安四帮。调兑赣邑漕粮。竟令该帮于回空时。留八船住泊夏镇。俟该帮全帮、重运兑竣。开行到镇日。交兑归帮。从之。　　

○又议准、甘肃巡抚黄廷桂疏称、靖远、安定、会宁、等县。夏禾被旱。并无秋田者。勘明被灾地亩分数。分别极次贫民。照例赈借。其钱粮按灾分蠲缓。旧借耔种口粮。宽至丁卯秋后。分年带徵。尚有秋田者。除借给一月口粮外。应否再行赈借、并蠲缓之处。俟秋成确勘办理。得旨。依议速行。　　

○己卯。军机大臣等、议覆驻藏副都统傅清奏请、更定驻藏办事大臣、章京、笔帖式、换班成例。查哈密、瓜州、西宁、办事大臣章京笔帖式。均系三年一换。其驻西藏办事大臣章京笔帖式等。令错综更换者。原为新旧相参、易于办事起见。今该副都统、既称藏内事务。可随到随办。无庸交代娴习。且错综更换。必须拨兵护送。转多劳费。应如所请。嗣后驻藏大臣章京笔帖式等。皆酌量于绿营换班之期。三年一换。更替之大臣等。自成都带领换班官兵至藏。清查交代后。旧驻大臣等。带领原驻官兵。同回内地。不必错综更换。从之。　　

○吏部等部议准、甘肃巡抚黄廷桂等疏称、甘州府经历。向无衙署。请将甘城旧有公议府一所改建。从之。　　

○户部议覆、陕西巡抚陈宏谋奏称、陕省银少钱多。而钱价亦贵。民间交纳钱粮。率多用钱。不止一钱以下。方收钱文。前督尹继善、酌定通照时价收纳。现值恩免钱粮。止徵耗羡。据御史范廷楷奏准、完耗银一分。收钱九文。准之陕省各处钱价。每两尚多收钱数十文百余文不等。请仍按各处时价扣算。查徵收钱粮。云南省、数在一二钱内者。准纳制钱。照各属时价折收。愿完银者听。二钱以外。不准收钱。陕省应徵耗羡等银。令该督照云南例办理。从之。　　

○刑部题、已革西安布政使帅念祖。多收税粮。已于审后完缴。请照例减等发落。得旨。依议。帅念祖、著发往军台效力。　　

○庚辰。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕大学士等、现在驻藏官员。经军机处、于议覆傅青摺内。令换班官兵。于丁卯年九月、自成都起程。前往更换。朕已降旨准行。可寄信询问纪山。换班官兵。据彼地情形。应于何时自成都起程。沿途行走有益。令其具摺奏闻。寻奏。换班官兵。自成都起程。约计两月余。方能到藏。从前每于四月前往。正值暑雨。沿途高山峻岭。泥泞难行。若于九月起程。塞外早寒。霜雪颇大。且乌拉牛只。时值疲瘦。难于跋涉。应于七月内、自成都起程。约九月内抵藏。沿途行走。较为有益。报闻。　　

○户部议准、云南总督兼管巡抚事张允随疏称、威远、宁洱、思茅、镇沅、分驻各兵岁需米。惟威远足供三年。无庸采买。宁洱、思茅、镇沅、俱不敷二年支放。请支发司库收存阿迷等州县、抵条长折米价。并库贮正款等项银。采买备放。从之。　　

○又议准、贵州总督兼管巡抚事张广泗疏称、天柱县属之相公塘、东海洞、二厂。自乾隆七年十月开采。至八年十二月。俱三七抽课。撒散在内。九年二月。始奉部覆、四六抽课。外抽撒散三分。所有未奉部覆前、已抽之课。请免其补抽。仍照原题、三七抽课造报。从之。　　

○礼部议覆、两广总督策楞疏报、暹罗国、遣商船带贡乐国生生丹药五千丸。查南北燥湿。水土各异。所进药丸。令该督交还赍回。赍贡夷商。量为犒赏。至附带贡品商船。所有商货梁头。与专差陪臣入贡例有间。仍令照例徵税。从之。　　

○辛巳。户部议覆、河南布政使赵城奏称、捐贮谷石。原议本处捐收足额。即令生俊赴邻近州县报捐。但有谷之家。运谷需费。粜银而往。则他县籴谷。又多未便。请凡额满之处。听便、仍于本地捐收。逾额谷至千石。即于青黄不接时。出粜以济民食。应如所请。并令将粜卖逾额谷价。存贮府库。俟秋成谷价平减。酌发采买。以备邻封水旱。如所属内。额未满而谷价平。即将逾额粜贮银。转给未满额之州县。买谷补贮。从之。　　

○工部等部议准、直隶总督那苏图疏称、遵化州、马兰镇、龙洞口、等处。新添马守兵。应建营房。经前督高斌、题准予建。但有应行续添各款。从前未经估报。请一并估计兴修。从之。　　

○以镶黄旗护军统领乌俫、为镶白旗汉军副都统。　　

○赈贷广西思恩、兴业、等县旱灾贫民。并分别蠲缓本年钱粮。　　

○壬午。命西北两路将军大臣等、筹备防范事宜。谕军机大臣等、据安西提督李绳武奏称、昨据由准噶尔、脱回之吐鲁番回民海底里。禀称噶尔丹策零。于今年九月内。业已病故。彼于各处卡伦。俱添兵防守等语。应寄信密谕西北两路将军大臣等。噶尔丹策零病故之信。伊虽未遣使具奏。而固我边境。防范豫备之处。断不可忽。至于乘伊有丧之际。发兵征讨。此事朕断不为。但恐伊部落内。彼此心离。易生变乱。或潜至边境。偷夺牲畜。或有意投入我境。窥伺情形。均未可定。惟当示以大义。固守边疆。严谨卡伦。一切应行豫备之处。令将军大臣。悉心筹画。妥协办理。豫为防范。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十二


大清高宗法天隆运至诚先觉体元立极敷文奋武孝慈神圣纯皇帝实录卷之二百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。十一月。癸未。以册封纯贵妃、娴贵妃、愉妃、令嫔、遣官祭告太庙后殿。奉先殿。　　

○上御乾清门听政。　　

○诣皇太后宫问安。　　

○吏部带领原任湖北汉川县革职知县曹运等引见。得旨。曹运著以教职用。俞泰龙著以县佐贰用。看来曹运人甚平常。晏斯盛出具考语。以为资性质直。才堪办事。其瞻徇之习。往往如此。著饬行。　　

</div>
    <div class="pagination">
<a href="清实录乾隆朝实录_page350.html">上一页</a><span>...</span><a href="清实录乾隆朝实录_page346.html">346</a><a href="清实录乾隆朝实录_page347.html">347</a><a href="清实录乾隆朝实录_page348.html">348</a><a href="清实录乾隆朝实录_page349.html">349</a><a href="清实录乾隆朝实录_page350.html">350</a><span class="current-page">351</span><a href="清实录乾隆朝实录_page352.html">352</a><a href="清实录乾隆朝实录_page353.html">353</a><a href="清实录乾隆朝实录_page354.html">354</a><a href="清实录乾隆朝实录_page355.html">355</a><a href="清实录乾隆朝实录_page356.html">356</a><span>...</span><a href="清实录乾隆朝实录_page352.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
