<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 548 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 548 页/共 1860 页
  </h1>
  <div class="content">
   ○壬戌。谕乾隆十三年调赴川省之贵州余丁三百三十二名。支领安家口粮银米。该部照例不准报销。朕念此项虽属余丁。但已至军前。曾经效力。所有应追之安家银两、口粮米石。俱加恩免其追缴。　　

○又谕、据永贵摺奏。杭、嘉、湖、三府属县。均得大雨沾濡。可冀有秋。惟浙东八府。自前月下旬。至今尚未得透雨。浙东各属商贩罕通。民间日食。急需接济。江南、福建、二省。与温、台、宁、处、四府接壤。恳令彼此通商。暂驰海禁等语。前因该省温台等属。需米平粜。即令拨运闽谷数万石。并于江省稍近州县常平仓谷。碾米运往接济。续又以浙省现资平粜。谕令楚省酌拨谷石。碾米协济。以备赈粜之用。今浙东府属。雨泽愆期。该抚豫筹民食。请弛海禁。著照所请。江闽二省。运米商贩、赴浙属之温、台、宁、处、四府。暂开海禁。仍令该抚饬属给予印票。沿途实力稽查。严禁奸商等借端偷买透漏。其浙省各关口。并著加恩免徵米税。以示招徕。务俾商贩流通。米粮充裕该部遵谕速行。　　

○癸亥。工部议准、调任两江总督黄廷桂疏称。桃源县、陆家坝堤工。滨临洪泽大湖。自乾隆十一年以后。汛水涨发。日渐冲刷。急需修筑。并于迎湖深洼顶冲之处。估镶防风。以资捍御。从之。　　

○四川中羊峝郎塞土目竹坝笑故。以其孙仲住袭职又羊峝顿塞土目革甲故。以其孙阿亚袭职。　　

○甲子。上诣畅春园、问皇太后安。　　

○调福建水师提督林君升、为广东提督。以台湾镇总兵官李有用、为福建水师堤督。调金门镇总兵陈谢勇、为台湾镇总兵。　　

○准噶尔部人布图逊布林特石斯来降。命赏给安插如例。　　

○是月。江南河道总督高斌奏报。伏汛已过。黄运湖河各工平稳情形。得旨。览奏欣慰。闻今年水颇大。此际正宜加谨防护也。　　

○江南寿春镇总兵王进泰奏报查阅营伍情形。得旨。览奏俱悉。如此实心奋勉。方不负任使殊属可嘉也。　　

○安徽巡抚张师载奏报各属雨水情形。并到工日期。得旨。欣慰览之。可谓实心任事。甚可嘉也。　　

○江西布政使王兴吾奏。江西去年收成原不十分丰稔。本年五月以后。米价渐增。详准拨运丰城等七县之谷。合省城南新、二县仓谷。碾米平粜。每日以五百石为度。目下早谷登场。价渐平减。人情安帖。得旨。此事所奏颇迟。看汝谨慎自守则有余。而察吏安民诸务。则未见奋勉也。慎之。　　

○浙江巡抚永贵奏。本年闰五月内。有金华府刁民方自新等。于初五日鬨闹公堂。挟制罢市一案。据该道府督同该县。陆续拏获人犯二十余名。内有生员四人。已据解到严审。又太平县乡民请粜鬨闹一案。亦访获滋事刁徒吴阿宗十余人。据府禀。讯系该县役明知故纵属实。不日亦可解至省。又前月二十五日。风闻处州府遂昌县。亦有刁民鬨闹塞署罢市之事。随委员前往查拏。据禀缉获叶和生等二十四名。内亦有生员二名。监生一名。究出起意聚众之武生毛严。一并拏获。解省未到。又金华府汤溪县。衢州府江山县。皆有鬨闹米厂之事。获有刁民刘三元。及武生郑一元等十数名。以上各案。虽情罪轻重不同。但开仓出粜。原为宁谧地方。如果道府牧令。实力奉行。何致劣衿奸棍。屡屡滋事。此等玩法刁徒。必应严惩。而办理不善之地方官。亦未便以恐长民刁。稍存姑息。现在人犯将次解到。臣当督同两司。审明定拟。并将畏无能之文武各员。一并查参。得旨。是。应严处以警刁风。　　

○浙江定海镇总兵陈鸣夏奏报出汛、并所属被灾各情形。得旨。览。既成旱灾。则安静地方为要。一切汝宜勉之。　　

○闽浙总督喀尔吉善等奏。浦城、江山、二县。为闽浙连界要地。江邑棚民。常年口食。取给附近各村。本月初间。据枫岭、浦城、二处文武禀报。渔梁九牧。通衢村落。日有江邑棚民。向富户勒买米谷。兼索酒食挑运而去。臣等查衢郡米贵已甚。江山县地当孔道。往来商贾。需食殷繁。以致各山场棚民。无米可买。远赴浦邑纷纷购籴。衢郡虽拨有省米一万石。仅可在城市分厂接济。廿八都一带。离县窎远。并无水路可通。若不设法调剂。恐异籍穷民。因而滋事。查浦城县仓贮谷七万余石。现饬拨出一万石。碾米平粜。以资各处棚民。并过往商贾人等需用。其粜出价银。除运费并厂用外。余解回浦邑。于秋后买补还仓。报闻。　　

○又奏、闽省环山滨海。地窄人稠。本地所产米谷。每不敷民间日食。渐省所议通商采买二事。均属难行。苐温台一带。积歉之后。又值旱灾。即弛禁招商。一时难望接济。惟有一面于台郡各厅县备贮项下。陆续拨运。一面先于厦门厅仓。并邻近之兴化、莆田、各仓。先拨四万石。由厦门雇募商船。委员押赴温台。其所拨台谷。俟收买后。即就近归还厦门。并兴化莆田各仓。得旨。如所议行。　　

○又奏、本年五月间。省城钱价。库平银每两仅易钱八百一二十文。较常时短至三四十文。将节年积存局钱。二万二千余串内。酌拨数千串。平价出易。照折中价值。每库平一两。换给局钱八百五十文。发给钱铺。每两准扣辛工钱十文。以八百四十文出易。易银归入司库钱本项。报闻。　　

○河南巡抚鄂容安奏。丹、沁、水溢之地。河内、武陟、二邑。所坍房屋。各至一二千间。豫省从前之例。极贫每户给银一两。次贫五钱。不论瓦房草屋间数。概以户计。未免有名无实。且抚恤贫民。尤非查造户口。定期散给者比。若凭乡地呈报。不无混淆滋弊。是以臣带同文武亲勘。查所坍何项房间。不分极贫次贫。草房给银五钱。瓦房一两。至借给口粮耔种。俱按地亩户口多寡定数。得旨。所奏办理赈恤事宜。实足慰朕。勉之。　　

○山东巡抚准泰奏报。秋禾雨水情形。得旨。览奏被水之处颇多。而汝又视若无事。恐汝有讳饰之事也。　　

○陕西巡抚陈宏谋奏报各属被水被雹情形。得旨。览。详查妥办。使沾实惠。　　

○安西提督李绳武奏。驻防哈密兵。每年冬间。卡座减彻。屯田事竣。俱归城堡操练。其技艺纯熟兵。向于粮员收贮银牌内。领取五钱至一钱重银牌一千五百面。分别奖赏。今前项银牌赏竣。可否仍照例领取。得旨。照例赏给。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十三




大清高宗法天隆运至诚先觉体元立极敷文奋武孝慈神圣纯皇帝实录卷之三百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。秋。七月。乙丑朔享太庙。遣諴亲王允秘、恭代行礼。　　

○礼部奏、祈谷坛扁额。旧书大飨殿字。门名亦同。谨按大飨之名。礼经皆指季秋报祀而言。与孟春祈谷有异。请别定尊名。以昭盛典。得旨。改大飨殿为祈年殿。门为祈年门。　　

○福建水师提督张天骏、以年老解任。　　

○丙寅。上御勤政殿听政。　　

○谕、浙东温处等邵。米价昂贵。降旨加意抚绥。已据该督抚等前后奏准、拨运邻省仓谷。陆续平粜。并招徕商贩。特免商税。俾米石流通。民食充裕。但思穷黎待哺孔殷。外来商米。虽已云集。而山村僻壤。市贩未必尽敷。本地有谷之家。或能以任恤为心。共出所余。照官价一体平粜。更足以助官粜之所不及。虽零星积聚。岂能如官仓足给众人之求。然随乡分粜。于民食亦殊有济。在富民推其赢羡。嘉惠桑梓。孰无此心。惟是刁悍乘机。或短予价值。或冒领告贷。甚或倡众抢夺。种种不法。遂致富民闻风相戒。以为善不可为。兹特谕各该督抚、凡遇地方水旱。米价腾涌。即应明切晓谕、以天时水旱不齐。偶值偏灾。无不飞章入告。立即随时筹画。而姓惟当安分奉法。静候施恩。若借端生事。转罹罪愆。有负国家子惠德意。其能敦任恤而出粮平粜者。地方官为之主持。实力稽查。遇有强横滋事棍徒。速即严行惩处。务令奸匪敛迹。富民无所顾忌。源源出粜。则穷黎受惠多矣。所有平粜富民。计其所粜之数。照乐善好施之例。扰加议叙。以示奖励。该部即遵谕行。　　

○又谕曰、尚书孙嘉淦、以所著诗经补注。间日进览。于兴观群怨之旨。颇有发明。朕亦时折其中。从此荟萃成编。足备葩经一解。孙嘉淦请开馆纂修。朕以为无事更张。现在军机大臣等、逐日有进呈繙译五经四书。其平定金川方略。亦将次告竣。著就此馆局。以傅恒、来保、孙嘉淦、充正总裁官。舒赫德、纳延泰、汪由敦、刘纶、充副总裁官。或需用纂修人员。令孙嘉淦举素所知一二人。奏闻充补。则几务之余。可资佩文。而以次成书。亦可以诏来学。寻奏、以赞善金甡、检讨陈兆仑、充纂修官。　　

○又谕、朕此次行围。在京吏部事务。著大学士来保兼管。户部侍郎事务。著兵部侍郎汪由敦兼管。　　

○丁卯。上至静安庄、孝贤皇后梓宫前奠酒。　　

○临奠定安亲王。　　

○谕军机大臣等、据潘思榘奏报地方情形一摺。内称、前报被水之宁化、清流、两县仓谷。值此异涨。无处摊晒。浸坏颇多。现在盘量等语。谷石虽经遭水。必无漂失。恐该县平日、原有霉澜及亏缺短少等弊。乘此水灾。统归之被水淹没。无从详悉查验为辞。著传谕该督抚、令其加意稽察。委员实力盘量查验。无得以浸坏颇多一语。托辞掩饰。现在各省。多因米价腾长。仰藉平粜。州县仓储所蓄。粒粒皆穷黎口中物。督抚宜时刻留心督察。先事绸缪。不可仅较簿籍之多寡。而不问斗石之虚实也。又奏称福浙联界之浦城、福鼎、等县。饬属听浙民赴买。碾米于交界处平粜。并安插就食男妇。俟收成资送回籍等语。办理殊为合宜。惟饬所属。行之以实。则灾黎受惠多矣。浙东忧旱孔亟。正在筹画接济。昨降旨劝富民出谷平粜闽中米贵之地。亦所当行。近日雨水若何。得雨后、即速奏闻。寻奏、现得雨沾足。田禾丰稔。宁化、清流、仓谷。业委道府确盘。实系淹浸。兼有漂流。至劝富民出谷平粜。亦经饬属、听民照时价发卖。毋依官仓减价。致殷户未能踊跃。如有愿照官仓减价者。并饬属详请嘉奖。其宁化清流、及续经被水之福安、寿宁、等县业经遵旨加意赈恤。得旨、览奏稍慰。　　

○户部议覆、甘肃布政使杨应琚奏称、哈密驻防官兵二千一百余员名。岁需口粮麦五千余石。该处仓储。止存一万四千余石。仅敷三年之用。前准督臣尹继善请、采买备用。所购无多。现柳沟、沙州、两卫。均有节年余麦。请拨二万五千石。以本年秋始。于每岁农隙时。节次运交哈密。脚价照口外运粮之例。应如所请。准如数酌拨至脚价一项。从前口外运粮。系军需急迫。现应酌减。饬督臣妥议具奏。从之。　　

○戊辰。上诣畅春园、问皇太后安。　　

○户部议覆、闽浙总督喀尔吉善、浙江巡抚永贵、奏称、浙省杭、嘉、湖、三府。收漕公费浩繁。雍正六年原定、每石收钱自八文、至二十一文不等。因州县办公不敷。前请分别加耗二升三升。以为修仓铺垫、人工饭食之用。嗣部议、以加耗过多。且恐启大升量收之弊。不若照江苏省、每石加漕费钱四十八文。至五十二文之例。于原定钱数外量加。今请将前议仁和、钱塘、海宁、富阳、余杭、安吉、归安、乌程、长兴、德清、武康、等十一州县。每石加耗二升者。改收钱二十文。嘉兴、秀水、嘉善、海盐、平湖、石门、等六县。每石加耗三升者。改收钱三十文。桐乡、原定额钱二十一文者。加收钱五十一文。较江省尚属有减无增。官民亦得两便。应如所请。令督抚饬属示谕。俾民间照数纳钱。不得额外浮收。从之。　　

○己巳。谕曰、镶黄旗蒙古都统、参奏公兼佐领苏巴什礼、擅将伊佐领下、十岁以上女子使用。坐扣伊佐领下人钱粮。又将六月应放钱粮。全行坐扣等语。苏巴什礼、补授公爵兼佐领。并著在乾清门行走。特因额驸策凌、效力国家。故施恩至此。伊当奋勉图报。乃愚鲁不堪。素日既习于怠惰。今又种种狂谬。深负朕恩。苏巴什礼著革职。派侍卫一员。押送军营。交与将军成衮扎布等、严加管束。不许出城。伊之公爵。系特恩赏赐。本非世袭。但朕思额驸策凌、效力国家。著将公爵佐领、赏与伊弟吹济多尔济、吹济多尔济现在年幼。其佐领事务。著侍郎玉保代办。俟伊长成管理。再、八旗似此赏给公主之佐领。交与军机大臣查明。嗣后按例办理。原摺并发。并著钞寄成衮扎布知之。　　

○庚午。谕、此次升殿行礼时。遇雨沾湿衣帽之大臣官员等。著加恩各赏给本俸半年。如有罚俸案件。即准以此抵销。御前大臣侍卫。乾清门侍卫。亦著照此赏给。　　

○军机大臣等议奏、臣等遵旨将民间禁用铜器一事。与总督尹继善、悉心酌议。窃思制钱日用所需。欲钱法流通。市价平减。必先使铜无耗。民间贩铜有限。用器无穷。其出于私毁明甚。今请铜器之现在民间者。仍听民用。不必收买。以致抑勒交官之弊。惟此后毋许复造。铜器铺、及工匠等、悉令改业。已成器者。定限变卖。至未经成器、及民间废铜。愿缴者。州县设局。就铜之高低。定价之多寡。随到随收。第从前但禁黄铜。奸匠将诸铜搀和染色。制钱仍可销毁。且红铜加以倭铜。即成黄铜。弊端未绝。并请无论黄红白铜。概禁制器。从之。　　

○又议覆、大学士江南河道总督、兼管两江总督事务高斌奏、外省米贵缘由。请停趸买之令一摺。据称、比年江西、湖广、安徽产米之区。米价较前加贵。由官为采买。数盈千万。以致市价骤昂。转病本地民食。请将动项委员趸买一事长远停止。查发帑趸买。诚不免市价渐增。然必著例停止。恐缓急无以接济。应令督抚因时制宜。如可稍缓。不妨暂存库项。倘需米孔亟。则择米多价贱处。委员照时价采买。价长即停。并禁牙侩借端居奇。又称、常平仓定例。每年存七粜三。若遇偏灾。破例多粜。或拨协邻省邻邑赈济。秋成后、听州县分头买补。数少则易足。地分则势涣。庶于大局市价无碍。应如所请办理。又称、水旱赈恤。可以照例折银。如须本折兼赈。而常平仓谷不敷。有漕省分。抑恳量予截留。倘该省灾多熟少。请照恩例折徵。免输本色。留纳官之米。流通民间。远胜别筹。查抚恤灾黎。自应确按情形办理。若路远米少。百姓得银难购。自当专赈本色。如不过一隅。则照例兼赈本折。或专徵折色。在百姓既可自行买食。而留此仓储。可备别项接济。至截留折徵。皆出格外殊恩。如遇偏灾。援为定例。积年计算。通仓正额必亏。有关国计甚钜。应无庸议。从之。　　

○吏部议覆、江西巡抚舒辂奏称、江西省佐杂四十缺。请以繁简、酌定外补部选。如宁州吏目。玉山分驻楚盘要口、贵溪分驻江浒、余干分驻瑞洪镇、等县丞南昌、新建、两县典史。宁州八叠岭、南昌三江、新昌大姑岭、清江县清江镇、上饶八房场、玉山太平桥、广丰洋口司、铅山石佛寨、浮梁姚村镇、星子青山、渚溪、二司、都昌周溪司、兴国衣锦司、定南下历司、等巡检。以上二十缺。以要缺注册。在外拣补。其宁州州同。分宜、广昌、玉山、乐平、宁都、等县典史。宁州排埠塘、武宁高坪司、新昌黄冈洞、万载铁山东、莲花厅黄陂司、吉水富田司、安福萝塘司、广昌白水镇、上饶郑家坊、德兴白沙司、万年石头街、德化大姑塘、城子镇、等巡检。莲花厅照磨。以上二十缺。以简缺注册。改归部选。应如所请。从之。　　

○以奉恩将军弘晌、为镶蓝旗汉军副都统。　　

○命陕西固原提督豆斌、来京陛见。调甘肃提督齐大勇、为固原提督。江南京口将军李绳武、为甘肃提督。　　

○予故镶黄旗满洲参赞大臣副都统衔穆克登额、祭葬如例。　　

○豁免船厂所属乌喇、伊尔扪、等驿。及伊屯边门、伊尔扪台、西尔哈台、等处。乾隆十五年。被水漂没义仓谷、二千一百石有奇。　　

○辛未。谕、今岁恭逢圣母皇太后万寿大庆。八旗及在京文武大臣官员内。所有官项。并罚俸应行坐扣者。俱著加恩展限一季。　　

○定题留人员五年予升例。谕曰、江苏巡抚王师奏称、元和县知县王名标、签升贵州永宁州知州。该员操守谨饬。才具干练。恳将王名标以升衔暂留元和县任。遇有江省相当知州缺出。酌量题补等语。元和省会首邑。王名标人地相宜。以升衔仍留原任。于理尚属可行。但既留任。遇相当知州缺出。即行题补。又须离任。仍于该地方未有禆益。转启规避之端。朕思守令久于其任。可以励官方而收实效。既准予升衔。已合古增秩进阶之义。嗣后知县签升。外省督抚奏留本任者。俟留任五年后。遇有相当之知州缺出题补。如首郡知府。升任道员。该督抚题留者视此。著为例。王名标、即照此例行。
  </div>
  <div class="pagination">
   <a href="清实录乾隆朝实录_page547.html">
    上一页
   </a>
   <span>
    ...
   </span>
   <a href="清实录乾隆朝实录_page543.html">
    543
   </a>
   <a href="清实录乾隆朝实录_page544.html">
    544
   </a>
   <a href="清实录乾隆朝实录_page545.html">
    545
   </a>
   <a href="清实录乾隆朝实录_page546.html">
    546
   </a>
   <a href="清实录乾隆朝实录_page547.html">
    547
   </a>
   <span class="current-page">
    548
   </span>
   <a href="清实录乾隆朝实录_page549.html">
    549
   </a>
   <a href="清实录乾隆朝实录_page550.html">
    550
   </a>
   <a href="清实录乾隆朝实录_page551.html">
    551
   </a>
   <a href="清实录乾隆朝实录_page552.html">
    552
   </a>
   <a href="清实录乾隆朝实录_page553.html">
    553
   </a>
   <span>
    ...
   </span>
   <a href="清实录乾隆朝实录_page549.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
