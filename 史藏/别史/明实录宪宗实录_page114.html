<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 114 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 114 页/共 152 页</h1>
    <div class="content">　　○赐故保定侯梁傅子宗岁支米一百石从其祖母张氏奏请优给也
　　○乙卯太监怀恩传奉  圣旨鸿胪寺右少卿贾斌升本寺卿左寺丞齐佑左少卿右寺丞孙绳左寺丞序班陈宗右寺丞
　　○旌表孝子吴本清等五人节妇王氏等二人本清直隶怀宁县生员父疾吁天愿以身代母患风疾扶掖无忌既没庐于墓侧有甘泉芝草之异罗贵河南长葛县人任训导母没庐于墓侧寝苫枕块者三年有二蛇绕庐双鹊巢树萧盛阳武县举人母没甫七岁悲痛几绝后父与继母没庐于墓侧手植柏树成林周玺湖广江夏县人母没庐于墓侧有慈乌入庐猛虎绕墓赵穟狭西泾阳县人任驿丞亲没庐墓时有乌鹊旋绕狐兔依居俱表其门曰孝行王氏直隶滑县人陈让妻张氏太仓卫举人周敬妻二人皆夫亡守节无玷俱表其门曰贞节
　　○都察院左副都御史张王□赞卒王□赞字宗器湖广孝感县人正统戊辰进士授工部主事历郎中升太原知府丁父忧改宁波进广东布政司参政浙江布政使擢右副都御史巡抚四川母病乞归省闻卜守制起赞画松潘军务既班师乃归终丧进户部侍郎辞弗就服阕升左副都御史总督漕运兼巡抚凤阳诸府至是卒讣闻赐葬祭王□赞在部属有时名守宁波尝条奏中官之监市舶者不法事声称籍然在广浙二藩名日益损在四川处置多乖方民多怨之播州宣慰杨辉以所嬖庶长子友不得袭欲为之所乃谋称夭坝干生苗乱乞举兵克平增置官司控之王□赞为之请立安宁宣抚司以友为宣抚其实夭坝干初未有乱亦非克平也松潘之役贪功起衅张大鲜实总督漕运率多依违迁就汲汲惟恐失之王□赞通敏有才干遇事优为但有市心不为君子所与
　　○丙辰太监李荣传奉  圣旨上林苑监左监副李孜省升通政司右通政仍管监事开化县县丞刘珣器太仆寺丞冠带人匠张荣营缮所副儒士刘钟鸿胪寺主簿听选官李应序班乐舞生王福广太常寺协律郎陈惟泰王日敬俱司乐文思院副使朱伟陈溥大使人匠孙政何清韩景阳俱文思院副使儒士颜珏孙景与冠带中书科照例食粮
　　○丁巳朝鲜国王李娎遣陪臣尹弼□等来朝贡方物谢恩赐宴并金织衣彩叚等物有差
　　○戊午给太常寺少卿丁永中先任寺丞敕命永中任寺丞未满三载迁少卿例不得敕命永中以为请从之
　　○命故燕山右卫带俸都指挥同知施旺子玉袭父原职指挥同知
　　○己未命锦衣卫带俸都指挥佥事李铨守备山海关
　　○庚申擢进士陈震为南京户科给事中罗鉴南京刑科给事中震管理黄册
　　○辛酉祭太岁风云雷雨岳镇海渎山川等神
　　○太监覃昌传奉  圣旨赞礼郎崔志端杨遇清升太常寺寺丞管事
　　○安南国王黎灏遣陪臣阮文质等奉表笺来朝贡金银器及方物赐宴并衣服彩叚等物有差仍以文锦彩叚付使臣归赐其王
　　○命定西侯蒋琬侄骢袭叔祖雄职为指挥使雄父定西侯贵生三子长义次雄次谦谦庶出义生三子长琬次琰骢琰之子也初雄从父累立战功历升指挥使征麓川时陷于贼无子庶弟谦袭职谦卒骢自陈宜为雄后请袭其职兵部言据之伦序琬宜后雄今琬既袭祖侯爵又令骢袭雄职此系重职例不许袭诏可至是琬复申奏云谦以庶弟袭兄职不闻重职之议今骢以嫡孙承祖官未为不可特允袭焉
　　○直隶真定县儒学教谕俞正已以上言历法为礼部尚书周洪谟等所劾命锦衣卫执治之正已言历象授时乃敬天勤民之急务后世历法失传汉唐以来造历者莫有定议愈精愈密而愈多差由不得古人随时损益之常法也我朝  列圣相继于前代宿弊一扫无余但于历法之差未曾改正臣窃以经传所载日月天行之常度本历元以步筭又以阴阳亏盈之理求之以验今历谨详定成化十四年戊戌十一月初一日己丑子正初刻合朔冬至日月与天同会于斗宿七度至三十三年丁巳十一月初一日戊辰酉正初刻合朔冬至日月与天复同会于斗宿七度所谓气朔分齐是为一章者也今将一章十有九年七闰之数冬至月朔闰月节气年月日时逐一开坐编成一册上进请敕该部精加考订仍行钦天监从宜造历颁布天下诏以历法已尝稽定今奏有差所司其看详以闻礼部尚书周洪谟等会钦天监掌监事太常寺卿童轩集历科官生与正已参考讲论竟日不能决洪谟等因奏正已止据邵子皇极经世书及历代天文志推筭气朔又祖述前代术家评论岁差之意言古今历法俱各有差曾不知历代以来历官考之象纬验之咎影随时修改以与天合则虽当差而可使无差今正已胶泥所闻轻率妄议请下法司治罪有旨正已不谙事体妄议历数锦衣卫其执治之既而轩亦奏云比诣礼部公同正已讲论历法看得所进册内每月俱以大小编排秪有合朔并无弦望之日于本年六月后作闰六月臣等办论本年若闰六月即今八月当作七月观数日以来气候岂七月令乎且其言成化十四年戊戌为章尽之年当闰十月而不置闰故冬至差一十二日则知今历冬至合朔闰月三者皆差惟历日乃正朔之书借使置闰或差则寒暑反易农桑庶务尽失其候矣我  太祖高皇帝奄有天下肆命监正元统等参考历代四十四家历法以洪武十七年甲子为历元造大统历颁行天下  英宗睿皇帝又置玑衡简仪圭表等器于观象台迨今循用已久本监所筭日月交食日时方位及所躔宿度观之于天测之于器未始有不验者间有刻数先后之殊所食分秒之异盖由星土之有南北地形之有高下故耳使果如正已言戊戌年当置闰而不置闰冬至差一十二日则晦朔弦望既差而递年本监所筭日月交食日时并所躔宿度俱差无疑矣今何为尽验乎况戊戌置闰溯而上之无不差者又其言天地之间有自然之冬至有自然之朔望有自然之闰月非人力私智所得而损益是又不知天有自然之运而人有自然之数以自然之数求自然之天则虽千载之日至可坐而致也今正已自以已意创为八十七年之约法每月大小相间编排有合朔而无弦望止是以区区小智强合于天与前之所言自相矛盾矣窃见礼部奏词未曾深言本官妄议历法之非恐彼心怀不服请敕法司将臣所奏明正其罪以警将来得旨亦付锦衣卫盖历法重事人多不讲正已所奏引援证据凡数千言虽与历家不尽合然亦苦心力而为之部监官不用其言可也罪之则甚矣
　　○壬戌安化王秩炵奏臣曾孙台濎台溍年及成人乞如例授职及赐冠服事下礼部议谓亲王长孙旧无授封事例近奉诏书内开亲王有长孙者授以世孙给一品冠服郡王有长孙者授以长孙给二品冠服今安化王曾孙台溍既该封为奉国将军其长曾孙台濎宜如世孙长孙事例降等定与冠服通行各王府以为定式从之
　　○翰林院编修董越服阕复任
　　○癸亥顺天府府尹杜谦奏请较定权量以给民用从之
　　○金星昼见于巳
　　○夜月犯六诸王星○乙丑实授南京试监察御史黄荧何瀞为监察御史荧广东道瀞湖广道
　　○降钦天监监正张瑄为监副初瑄学烧炼养砂方于方士王经经学天文于瑄瑄示以观象玩占诸书互相授受为锦衣卫官校所缉诏收治之得实状故降之
　　○户部尚书翁世资奏遣官勘过五军中军营牧马草场在蓟州西花乡地方总一千一百四十余顷欲行总兵官英国公张懋照旧牧马及召人承佃每亩岁徵子粒以备买补马匹置办军裴之用从之
　　○丙寅升太仆寺卿杨穟从二品俸以九年任满也
　　○戊辰建州卫都督完者秃遣甫忽答等十八人来朝贡马初建州夷人剽掠朝鲜使臣方物诏守臣遣译穷诘之至是其酋完者秃遣使贡马十匹且求入朝谢罪辽东守臣奏其事且言连年用兵苦于供馈加之北虏近边屡有警报乞容其朝贡使得自亲庶边患少息  上命兵部参酌之兵部言远臣畏威慕义不战而屈机不可失况甫忽答等先已入境势难中止请从守  所议诏许之已而赐敕遣还谓朝廷设立三卫令世修职贡抚待之恩未尝不厚近者虏酋伏当加不思报效乃敢紏众犯边不得已命将出师问罪剿杀今尔等乃能格心向化贡马服罪已悉宥不问仍加赏宴兹特令赍敕晓谕完者秃并其部下俾依期朝贡勿生疑虑其省之念之
　　○己巳注布政司右参政孙中于河南管河中为户部郎中从太监汪直督大同军饷预威宁海子功命升参政至是始铨注之
　　○庚午调云南按察司佥事萧奎于贵州初奎为员外郎管神木厂尝忤中官至是其人言于  上以奎不宜提调学校故调之
　　○赐徽府军校月粮全支一年以王奏军校月粮止六斗食用不足乞如崇府事例全支故也
　　○辛未晓刻月当晦不晦
　　○擢行人李琨武清李孟晊王琰汤鼐太常寺博士何钧知县许斌向翀柯忠张鼐钱承德戈瑄朱王□赞刘＜矢见＞刘王□赞曹英李复贞为试监察御史行人陈嵩黎鼎知县朱守恕刘恺张贯蹇霆为南京试监察御史知县孙安张凤骞太仆寺丞
　　○先是真宁王邃垿欲袭庆王爵诬奏庆王邃塀尝杀兄婢有娠者不当为嗣由是邃塀同母妃孟氏俱讦奏邃垿事下镇守宁夏内官暨巡抚佥都御史贾俊等按之得其状乃府中良医林輗交构其事而长史辈不能辅正遂致兴讼都察院以具狱覆奏有旨真宁王诬奏人命庆康王妃孟氏及庆王各奏事不实俱宥之林輗交构兴讼发河南卫充军余人解京重鞫后真宁王奏讦不已以其烦扰下敕切责之
　　明宪宗纯皇帝实录卷之二百十八终
大明宪宗纯皇帝实录卷之二百十九
　　成化十七年九月壬申朔礼部奏自今诸夷朝贡乞令大小通事审译精当方与赏赉以革伪妄报可
　　○满剌加国使臣端亚妈剌的那查等奏成化五年本国使臣微者然那入贡还至当洋被风漂至安南国微者然那与其傔从俱为其国所杀其余黥为官奴而幼者皆为所害又言安南据占城城池欲并吞满剌加之地本国以皆为王臣未敢兴兵与战适安南使臣亦来朝端亚妈剌的那查乞与廷辨兵部尚书陈钺以为此已往事不必深校宜戒其将来  上乃因安南使臣还谕其王黎灏曰尔国与满剌加俱奉正朔宜修睦结好藩屏王室岂可自恃富强以干国典以贪天祸满剌加使臣所奏朝廷虽未轻信尔亦宜省躬思咎畏天守法自保其国复谕满剌加使臣曰自古圣王之驭四夷不追咎于既往安南果复侵陵尔国宜训练士马以御之
　　○癸酉给修京城官军一万人口粮月二斗盐一斤
　　○甲戌录故通政龚全安孙诏为国子监生以全安正统十四年死于王事也
　　○乙亥  孝恭章皇后忌辰  奉先殿行祭礼遣驸马都尉王增祭  景陵
　　○赐鴈门偏头宁武三关守隘夜巡官军七百九人衣鞋
　　○丙子命通政司右通政边镛复任提督誊黄以丁忧服阕也
　　○户部奏长芦运司官盐为雨水所淹及屡为人所盗共一十三万七千五百六十余引其盐折大布三千九百七十疋亦皆被灾无徵已经巡盐御史林符勘实俱合免追从之○戊寅调监察御史于大节为云南鹤庆军民府推官先是京师地震大节巡按湖广上＜锍-釒＞言事词颇切直留中不报而蜜谕吏部调外任
　　○有自虏中回者得虏马三十余匹命赏彩叚四表里仍诏自今自虏回带马十匹以上者赏如例
　　○己卯升翰林院编修□良臣为侍讲以九年任满也
　　○户部奏内库银数少而成造各王府宝册及妆奁之类用金尤多请移文各布政司并直隶有司先以在库之金起角□羊及查各库所积银数量取其半每金一两以银七两易之并行浙江福建云南三布政司闸办银课亦各以其半易金奏入  上俱可之惟闸办银不许易金
　　○三月二十三日山西代州草场火焚草二百二十二万八千束有奇至五月十一日又焚六万九千束事闻户部劾奏参将支玉按察司副使蔡麟并指挥知州各官罪请巡按御史逮治提督鴈门等关都御史何乔新请令停俸督补纵火之人报可
　　○重阳节赐百官宴于午门
　　○辛巳命大同总兵官左都督范瑾管中府事罢分守怀来参将周贤以太监汪直言瑾衰惫贤罢软故也
　　○壬午太监怀恩传奉  圣旨调通政司右通政王昶为太仆寺少卿鸿胪寺少卿翟瑛为尚宝司少卿升尚宝司少卿李璋为本司卿昶因李孜省升通政到任以其杂流颇不加礼貌孜省进密帖于内瑛因宣读欠明故调之
　　○升礼部员外郎陈谟为云南按察司佥事提调云南贵州学校○甲申遣恭顺侯吴鉴阳武侯薛伦应城伯孙继先武平伯陈能为正使吏部郎中吴珉户部郎中吕昇兵部郎中朱绅刑部郎中林和为副使持节册封德王庶次子祐木□寻为济宁王晋府阳曲王庶长子镇国将军钟鍑为阳曲王夫人侯氏进阳曲王妃云丘简靖王长子钟鋋为云丘王南城兵马副指挥张腾女为唐府淅阳王妃河南南阳卫千户杨节女为文城王妃山西马邑县仓大使曲理女为新野王妃湖广蕲州卫指挥苑谦女为荆府都昌王妃
　　○命四川都指挥刘昇指挥使陶亨分守雅州越嶲地方时四川巡抚都御史孙仁等议雅黎二州并越嶲一带獐懒坡相公岭为襟喉要路番汉杂处夷罗纵横宜设官分守雅州碉门紫石至大度河令刘昇守之越隽至大度河令陶亨守之事下兵部覆奏诏可
　　○丙戌赐宛平大兴二县养济院孤老贫人五千九百七人布各一疋
　　○命云南都指挥佥事把福子忠代父职指挥使
　　○丁亥户部尚书翁世资奏是岁天旱河流浅涩以致漕运违期今欲如常例晒米上仓恐岁暮河冻有误明年漕运乞免湖广江西浙江所运米摊晒每石加米四升以充折耗从之
　　○巡关监察御史蒋昺言方今京军边卒多老弱不精胡寇出没不可不预为之傋宜合京卫及西北三边辽东军士汰其老弱以渐解补务使人人精壮河南班操官军别立营所使便于徵调腾骧等卫勇士定为两班分番直宿专于拱护十二团营把总等官各统一营总督者宜以时通阅有警则命本营之将将本营之兵使兵将相识恩威素服选阅之典五年一行宜著为令又言隆庆卫当要冲每遇军兴疲于接递京师以北大同迤南俱宜添设递运所又言西北三边虏数侵犯粮储既少内帑渐虚若或用兵恐供需不继今各边并居庸等关预备仓场见贮麦豆久必腐烂不过七年次第支尽其后收纳宜折银及招募有草之家令其上纳照数给直其袭荫指挥等官当十年一选中有老疾罢软者改调腹里卫所勿使妄费边储凡天下有司该徵盐钞并给引税契堂食钱钞各宜定与则例折银事故有司官皂隶银亦照京官扣除收贮各召人中盐或劝借富民每岁角□羊部以给诸边见储边粮并请差官查盘以杜侵欺之弊更请敕中外文武臣寮讲求实边长策以为经久之计又言致仕大臣乞谕吏部并各处巡按御史访其素行超卓者京官三品以上在外布按二司正官各视见任品级就于本处量给禄米三分之一皂隶四人为恬退者之劝奏至  上曰防边事皆行边储乃户部专理大臣致仕朝廷未尝不以为意昺泛言烦扰锦衣卫其鞫治之时昺以数事分数遣人连奏缉事官校闻其所奏甚多不知其何事也乃踪迹之适昺已还京潜住而不朝见遂就其家执之坐奏事不实当赎徒还职有旨昺难居风宪免赎罪送吏部降二级调边任遂调为四川建昌卫知事或昺素为学士刘珝所厚而王越恶之故及于祸时珝与越已反目矣
　　○庚寅析四川铜梁遂宁二县地为安居县仍隶重庆府其地乃□贾聚集之处去县远数遭贼寇焚劫至是分铜梁县六里遂宁县一里合为一县
　　○辛卯给乌思藏诸番王及长河西鱼通宁远等宣慰司敕书勘合礼部奏乌思藏地方在长河西之西长河西在松潘越嶲之南三处地界相连易于混淆难以辨别乌思藏大乘法王阐化辅教赞善番王旧例三年差人一朝贡彼因道险少来而长河西番僧往往伪作印信番书以冒赏赐乞立为定制除大乘法王无地土外阐教等四王人各赐敕一道勘合二十道该贡之年道经四川狭西比号既同仍有王印奏本方许放入其长河西鱼通宁远等处朵干及董卜韩胡诸宣慰司亦各给勘合六十道其入贡道经四川比号验放一如例若该贡之年偶值道梗不通后不许补贡其四川松茂州土着番僧来朝者边官亦照例验放不许过多从之○监察御史刘乔照刷在京五府六部各衙门文卷自成化十二年正月起至成化十五年十二月终其间文卷埋没稽迟违错者总计七千七百二十四宗经该官员太子太傅英国公张懋等三千二百五人埋没者郎中刘澄等二千二百十六人稽迟违错者郎中曾鉴等二百三人并请逮治有旨付都察院知之
　　○壬辰占城古来遣王孙哈那巴等奉表贡象虎及方物来请封赐金织衣彩叚等物有差
　　○癸巳兵部尚书陈越奏安南国僻在西南万里之外与云南两广接壤永乐间王师克伐郡县其地其后守臣失驭随复陷没今又转肆凭陵东吞占城西并老挝残破八百伪敕车里宣慰司杀满剌加使臣不可不为之虑先年有边人还自安南称其国欲犯云南以其王母谏而止都御史王恕亦称安南遣人伪为□人来觇虗实又闻有江西人王姓者亡命为伪御史为之画策督兵累次侵扰未必非此人之谋占城使臣亦言安南治战船三千欲袭海南不可不为之备  上曰朕视安南礼绝外国每有违拒亦优容之而彼外示恭谨中怀桀黠迹其所为盖有不可揜者兵法曰毋恃其不来恃吾有以备之宜申命云南两广守臣严越境亡命之禁彼若有犯当整兵御之
　　○甲午巡抚陕西右副都御史阮勤奏陕西救荒事宜一陕西六年役满吏典纳米一百二十石者免办事考试就拨京考二百二十石者免京考冠带办事一百三十石于本衙门或附近衙门拨补三考满日赴部免考冠带办事其三年役满者纳米一百石免办事就拨京考一军职并小旗指挥纳米十五石千户卫镇抚各十二石百户所镇抚各十石免其赴京比试总旗八石小旗五石免其赴都司并枪官员年踰二十不比试者照例纳米九石赎罪一各处民人舍余人等纳米一百石者授以冠带一百二十石者授以正九品一百四十石者正八品一百六十石者正七品俱散官无米依时价折银一考察各属阴阳医学僧道官有老疾及不谨者黜退别选阴阳医生僧道照例纳米补缺一考退生员多不愿充吏者廪膳纳米六十石增广三十石许为民一潼关卫今后但有盘获违禁叚疋等物俱角□羊陕西布政司易银发属籴粮赈济户部为覆奏俱从之
　　○乙未命故锦衣卫指挥同知□英子祚袭职祚祖喜初以善画供事内府累升至指挥同知仍命世袭至是兵部以其无军功为请诏特准袭
　　○丙申赐崇王见泽庶长子名曰祐桓○升监察御史胡敬南京刑部员外郎黄荣南京监察御史王王□赞陈壮刑部员外郎洪廷臣俱为按察司佥事敬荣浙江王□赞陕西廷臣湖广北江西
　　○丁酉诏谕安南国王黎灏还占城地时占城国古来遣使奏云天顺五年四月内交阯兴兵侵本国虏国王毁城池掠宝印而去王弟盘罗茶悦逃居佛灵山成化六年奏请印乞封天使到而盘罗茶悦已先为交阯所擒矣臣与兄斋亚麻勿庵潜窜山林后交人畏惧天朝自遣人寻访本国子孙拨还地土自邦都郎至占腊地界五处立斋亚麻勿庵为王未几斋亚麻勿庵死今臣当嗣位而不敢专擅乞遣天使仍赐宝印封以为王特谕交人退还本国全境之地二十七处四府一州二十二县东至东海南至占腊西至黎人山北至阿木喇补凡三千五百余里仰祈  天恩为小国作主命会官议之兵部尚书陈钺英国公张懋吏部尚书尹旻等议占城被安南侵夺已久朝廷尝为之戒谕安南止还其地五处今古来不远万里来诉若不俯从所请无以慰远人仰望之心宜遣近臣有威望善辞令者二人使安南谕其王使悉还占城故地诏不必遣官及安南使臣还乃敕灏曰朕奉  天子民薄海内外咸图安辑俾各得所以溥一视之仁矧尔安南与占城二国自秦汉而下皆中国郡县距京师非远曩者占城奏尔兴兵虏其国王杀其人民夺其城池土地朕甚恻然两降敕令尔归所获以敦大义而尔复奏云虏获男妇已发回本国又云境土既定岂可侵争朕信之不疑今占城古来差人请封询其所以始知其地俱被尔国占据其退还者不过五之一尔审若此则是尔阴遂吞并之谋阳窃睦邻之名敦大义者果若是耶朕所以谆谆敕尔者非私厚占城也欲尔体朕一视之仁睦邻恤民为两国生灵福耳尔犹若罔闻知独不观尔先世与占城报复往迹乎明鉴伊迩尔国者老尚悉其详当审思之古称有道之国以德不以力尔自受封以来不但侵夺占城近又杀满剌加进贡使臣黥其从人为奴邻封构怨控诉交至尔自以为福否邪夫畏  天保国事大恤小贤哲者所为尔何不此之图也敕至宜念辅车之势笃邻好之谊尽还占城故地世守宗祀不至陨绝不惟两国生灵免罹兵祸而尔令闻垂诸简册子孙世享休泽于无穷矣其深体之毋贻后悔
　　○诛强贼刘通等六人于市通本直棣镇海卫军成化十五年犯罪亡命因聚众夺民船往来江湖中贩盐为盗剽掠杀人南京佥都御史白昂奉命巡江逐捕久不得因遣人诱致之通等亦饥困遂与其党束身自归于昂收其器一千六十件械通等二十一人送京师法司当通凌迟处死余悉当斩有旨通等聚众劫杀拒敌官军当依律治罪但力穷投首俱减等通当斩命不必覆奏首恶五人皆绞余系狱拟罪有差
　　○戊戌升吏部主事元守直为通政司右参议鸿胪寺鸣赞张俊为本寺左寺丞
　　○己亥太监李荣传奉  圣旨升文思院副使张喜为大使授司设监人匠陆阿原等十七人为副使
　　○庚子哈密卫都督罕慎遣使臣都纲约家等土鲁番使臣赤儿米即等各来朝贡马驼赐宴并衣服彩叚等物有差
　　○建州等卫女直都指挥李革当等各来朝贡马及貂皮赐宴并衣服彩叚等物有差
　　○辛丑赐德王两淮批验所余盐一千引
　　○以明日十月朝遣驸马都尉周景杨伟分祭  长陵  献陵  景陵  裕陵游泰祭  景皇帝陵寝
　　○遣内官祭  恭让章皇后陵寝
大明宪宗纯皇帝实录卷之二百二十
　　成化十七年冬十月壬寅朔享  太庙
　　○遣内官祭司井之神
　　○癸卯朝鲜国王李娎遣陪臣韩致亨等奉表贡马及方物来朝贺  万寿圣节
　　○赐海外诸国及西域番王敕先是外夷朝贡者于所过驿传需索无厌至是礼部奏请因其使回降敕谕其国王敕曰日者海外诸国并西域番王等遣使臣朝贡沿途多索船马夹带货物装载私盐收买人口酗酒逞凶骚扰驿递非违礼法事非一端所经官司累章陈奏欲依国法治之则念其远人欲不治之则中国之人被其虐害今特降敕开谕继今以后王遣使臣必选晓知大体谨守礼法者量带傔从严加戒饬小心安分毋作非为以尽奉使之礼以申纳款之忱俾奉使者得以保全供应者得免烦扰岂不彼此两全哉
　　○以河南钧州税课局课钞赐徽王供岁用从王请也
　　○总督漕运左副都御史张王□赞言宋儒胡瑗扬州府如皋县人布衣时与孙明复石守道读书泰山明圣人体用之学以经术教授苏湖当时取其学规行于太学所著有资圣集景祐乐议口义中庸角□羊春秋口义言行录皆有益后学仰惟  圣朝崇重儒术凡前代诸儒有功吾道者悉已列之从祀如瑗者独在所遗是缺典也乞下礼官考瑗功行或升从祀或建专祠祭于本土为当事下礼部知之
　　○命哈密卫故指挥同知亦思马因子迷剌力袭为凉州卫指挥同知
　　○甲辰赐周府临湍王同钧庶长子名曰安氵□□免
　　○免浙江乌程归安德清三县被灾田粮十分之六户部因奏四方报灾间有不实皆由所司因循姑息之弊请自今如  仁宗圣旨事例俱令巡按御史都布按三司及府州卫所掌印官会勘以闻庶不妨国赋从之
　　○乙巳实授试监察御史刘凤翔刘铭为南京监察御史凤翔四川道铭广西道
　　○改河南兑运京储及真定保定德州易州等处仓粮之半为折徵是岁河南额运粮六十五万一千石所司以频年水旱乞宽省户部奏定京储每石折银六钱德州临清二仓每石折银五钱其余折徵者有差从之
　　○户部会议漕运并巡抚官所奏事宜一各处运粮浅船每岁浙江湖广芜湖三处抽分厂支银一万二千两修造但船多银少用度不足是以军士逃窜有妨漕运自今岁宜增银五千两永为定例一兑运军粮所司欲依先年事例每石加耗米七升但今诸处水旱相仍民困已极宜照旧不必增一常州府岁运上供细米到有常期近因多载私货以致阻浅宜行巡抚官禁约一近例以江南马不堪征操每匹徵银十两而不堪之马仍复印记令民饲餋即有倒死责其偿补是以一马之故而两扰于民请自今既徵银者其马与民一河南旧设三道分理庶务而河南一道所辖二府五十六州县相距千二百里分司官每岁不能遍历以致政务淹滞请以河南府十四州县并汝州属县四仍为河南道开封府四十二州县割为大梁道庶巡历可周而公事易办一陕西徽州水陆四通□贾辏集宜设税课局一所以司徵税一云南路南州铜坑往往为奸民窃发煎卖以资交阯兵器请移文所司封闭免其课岁仍给旨意榜文禁约有犯者发烟瘴地面充军一云南嵩明州所属杨林县编户止一里去州仅三十里宜归并于州一迩来武官继嗣者或同姓之人夤缘幸袭或异姓之子冒托宗支以致冗食无穷请移文天下禁其弊一四川地连湖广荆襄狭西汉中贵州永宁等处其间深山旷野流民尚多宜于夔州重庆保宁顺庆四府增设按察副使一员专治流民一四川松潘茂州俱有总兵参将分守惟小河以下直抵龙州石泉诸处蛮夷出没其间而守将久缺宜仍设左参将一员协守其地一天下郡县皆设惠民药局以济贫病至于边军尤宜加恤今陕西甘肃等十余卫所医药俱缺疾疫无所疗治请敕所司各立医学一所选精通医术者教军余子弟习业一屯田所系甚重通者军官犯法多将屯军私役妄差乃以屯地别召人承佃图利以致子粒频年不完请通行禁治议入  上命兑军耗米每石准加二升常州府供应米船遇洪闸发人拽送云南铜货私贩出边境者论以死家属发烟瘴地面充军四川流民只令分巡分守官抚治副使不必增设余皆准议
　　○南京礼部右侍郎李本乞以子文昌为国子监生许之
　　○己酉严辽东马市之禁先是陈钺为都御史巡抚辽东奏开马市于开原广宁二处朵颜诸夷每月两市后通事刘海姚安稍侵年之诸夷怀怨寇广宁不复来市至是钺为兵部尚书惧罪及已乃奏言初立马市非资外夷马以为中国之用盖以结朵颜之心撤海西之党今宜申严禁例每为市令参将及布按司官一人监之有侵刻者重罪之庶无激变之患诏可仍令巡按御史治刘海姚安之罪以闻
　　○癸丑南京掌后府事宣城伯卫颍以老角□羊兵政许之
　　○甲寅太监怀恩传奉圣旨进封庆云伯周寿为庆云侯升锦衣卫指挥使周或为都督同知千户周忠为指挥佥事舍人周整周海周让周成周刚周礼为锦衣卫百户俱世袭彧世袭指挥使
　　○太监李荣传奉  圣旨升僧录司右阐教周吉祥为右善世左觉义慧玄右讲经右觉义德庆净颐俱左觉义
　　○升守备马营堡指挥使张澄为都指挥佥事其下升赏有差初参将吴俨少监崔荣之被虏围也澄率兵往援至北山梁沟遇虏力战败之时官军所在被围澄且战且进沿道攻角□羊指挥刘贵及千户韩俊之围始救荣俨溃围而还兵部言澄冲锋冒矢屡解虏围其功可嘉宜进官一级其部下七百人同心戮力宜加赏俨部下多力战而死宜厚恤其家诏可
　　○乙卯  皇太后圣旦  上率皇太子上寿毕命妇朝贺赐百官宴于午门
　　○丙辰使占城国行人司右司副张瑾有罪下狱先是瑾与给事中冯义同奉命赍敕印封占城国王孤斋亚麻勿庵为王多挟私货以图市利至广东闻斋亚麻勿庵已死而其弟古来遣哈那巴等来请封虑空还失利亟至占城占城人言王孙请封之后即为古来所杀而安南已以伪敕立其国人曰提婆苔者权掌国事瑾等不俟奏报輙以印币授提婆苔封之为王得其赂黄金百余两又经满剌加国尽货其私物以归义至海洋病死瑾具其事且纳伪敕于朝礼部劾瑾专擅封立当正典刑命下锦衣卫狱鞫治始得其状法司比依大臣专擅选官罪坐斩时占城哈那巴在馆礼部译问之云古来实王弟斋亚麻勿庵之死以病不以杀而所谓提婆苔者亦不知其为谁乃命哈那巴等暂回广东令有司以礼优待俟提婆苔谢恩使至并审其情伪别处之
　　○夜月食
　　○丁巳命忻城伯赵溥掌南京后府事
　　○戊午巡按广西监察御史戴中奏蛮贼屡寇梧州慱白藤县杀虏人畜甚众因劾参将马义及指挥丁瑞等不饬武备之罪兵部并劾副总兵白玉诏夺玉俸三月义等逮问已而中又奏广西猺獞方公强等共五十余处所虏人口财畜动以千计劾失机守备都指挥梁泰等二十八人兵部并劾太监顾恒都御史朱英平乡伯陈政都督白玉副参将欧盘之罪诏玉既夺俸仍记罪磐泰逮问恒英政姑宥之
　　○己未  诚孝昭皇后忌辰  奉先殿行祭礼遣驸马都尉周景祭  献陵
　　○大理寺卿田景旸以忧去任
　　○壬戌赐太子太保吏部尚书兼谨身殿大学士万安诰命授从一品散官勋阶
　　○太监覃昌传奉圣旨升道录司右至灵邓常恩为太常寺乡右正一雷普明寺丞右至灵毛守玄博士法师成复亨乐舞生赵继宗协律郎锦衣卫正千户杨辂本卫指挥佥事所镇抚杨辉百户武功中卫百户陈全锦衣卫副千户通政司经历何瑾锦衣卫百户文思院副使张广等七人俱锦衣卫所镇抚带俸冠带儒士王軏等七人鸿胪寺序班廪膳生员徐祥儒士黄本道等八人俱与冠带中书科食粮三年照例出身人匠阙璋等二十三人俱文思院副使仍旧办事左演法郭道诚左正一道士蔡宗珵卢道庆俱右玄义
　　○巡抚河南右都御史孙洪奏河南被灾奉旨赈过饥民户六十一万二千八百口一百四十二万五千一百七十
　　○甲子命降夷宋哈答哈里不花广宁安置建州女直宋哈答与其弟哈里不花来降巡抚辽东都御史王宗彝等奏宜留之辽东以启东夷向化之心其先次降夷宋款赤八安置广东者亦乞令还京兵部尚书陈钺以为制驭夷狄有经有权正统景泰间来降者悉处之辽东所以诱其归附其后降者颇多分送两广所以离其党与此诚抚驭之良法防微之深意今王师破建州宋哈答等首慕化来归若置之两广则无以慰彼初心感其族类宜处之辽东给与赏赐令为通事诸夷闻风将相率而来降矣诏从之命取宋款赤八还京
　　○乙丑免河南去年秋粮子粒十八万三千七百余石以水灾故也○丁卯以灾伤免山西是岁秋粮十万五千三百余石
</div>
    <div class="pagination">
<a href="明实录宪宗实录_page113.html">上一页</a><span>...</span><a href="明实录宪宗实录_page109.html">109</a><a href="明实录宪宗实录_page110.html">110</a><a href="明实录宪宗实录_page111.html">111</a><a href="明实录宪宗实录_page112.html">112</a><a href="明实录宪宗实录_page113.html">113</a><span class="current-page">114</span><a href="明实录宪宗实录_page115.html">115</a><a href="明实录宪宗实录_page116.html">116</a><a href="明实录宪宗实录_page117.html">117</a><a href="明实录宪宗实录_page118.html">118</a><a href="明实录宪宗实录_page119.html">119</a><span>...</span><a href="明实录宪宗实录_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
