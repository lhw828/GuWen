<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 817 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 817 页/共 1860 页</h1>
    <div class="content">
○辛未。谕据方观承奏、永定河四工漫口。已经合龙。该处现在引水归槽。工程完竣。其村庄涸出之处。一经过水。土脉更肥民间正当及时补种秋麦。以收地利著方观承将固安、永清、霸州等所有被水村庄内、查明有地无力之户按亩酌借仓谷。俾得易换耔种。乘时力作。用示抚恤。　　

○又谕、据方观承奏七月初七等日。节次大雨。漳卫、河水长发。大名、顺德、所属之邯郸、鸡泽、等州县内、间有被淹村庄。又南运河之南皮县东岸及吴桥县正对德州卫第六屯、二处堤岸。均有漫溢。现在督率查勘办理。直属今年夏初亢旱。旋得透雨。晚田禾稼。及时播种。正可望有秋。今忽有此、洼下之区积水自多殊为可惜所有堤埝民田。尤宜加意防护。南皮、吴桥、运河漫口。关系紧要。现据该督亲赴勘办。著迅速设法堵闭。俾近河居民。不致漫水伤稼。其漳、卫、诸河。附近被水各处。据奏委按察使乔光烈等、星赴勘办。有应疏浚堵筑者。务令悉心相度。加紧筹办。被水民田内、有应分别抚绥借赈者。俱著一面办理。一面奏闻。以副朕轸念之意。　　

○谕军机大臣等、舒赫德等奏称、准兆惠咨、来投之多伦回人等。暂令于阿克苏、赛哩木、库车、等处过冬。来春或在库尔勒、拜、哈喇沙尔居住。或迁往伊犁。交臣等筹办。但此等回人。以迁徙为常。性习与各城有异。若与阿克苏等回人杂处。恐滋生事端。请乘势即移往哈喇沙尔等空旷之地。课以耕种。交书山就近办理等语。所奏自属可行。然未免稍存推诿之见。朕命舒赫德在阿克苏办事。特以擒获逆酋官兵奏凯后留伊抚辑回部数年俟屯田驻防。诸事就绪。再行更替。自巴里坤以外。一切事件。孰非其所当经理。即有转行派委者。仍宜总统察核。若谓承办有人。遂与已无涉。则断不可。此等回人。既发往哈喇沙尔等处。书山应就近办理。仍与舒赫德、会同商酌俱著传谕知之　　

○又谕朕前降旨令永贵回京特因伊在军营年久熟悉彼处情形。来京时、可明白询问。今永贵接奉此旨。奏请暂留阿克苏协同舒赫德办事。朕思叶尔羌喀什噶尔二城。俱已归降逆贼霍集占等计日可擒阿克苏之事。有舒赫德、足资办理。永贵仍著遵旨回京伊起身时如霍集占业已就擒。可将彼处如何耕种情形。及沿途屯田处所留心查看来京具奏或逆贼尚未擒获。我兵如何前往追捕之处。亦著记明。回京具奏　　

○又谕曰亲王达瓦齐曾为厄鲁特台吉。被获献俘朕念系外藩。宥罪锡爵。伊自受恩以来。随侍禁近。一意抒忱奋勉。为人尚属朴诚。今闻溘逝深为轸恻著赏给治丧银一千两。伊子罗布扎仍准其袭封郡王。　　

○又谕曰、杭州将军、萨勒哈岱病故。所遗员缺。著福禄捕授。福禄现在军营。其未到以前。暂令副都统伊灵阿署理。一切寻常案件。自可承办。若遇紧要事件该抚庄有恭近在同城。务当留心妥办。毋致遗误。　　

○贷直隶南皮、沧州、吴桥、东光等、四州县。本年水灾饥民耔种。　　

○壬申。谕军机大臣等庄有恭奏、归安县武举汤御龙呈首逆书一本现在分头察访造书人犯并一面提讯汤御龙根究踪迹等语。此案该府县等、既称汤御龙胞叔曾于采生折割案内拟遣而汤御龙又学拳棒。则平日非安静之人。或与匪徒往还自当迅速根究。无难得其端绪且逆书字系套板。则民间坊肆。何处藏有活板。皆可按字详求实迹。非如钞本之易于灭迹抵赖也。著传谕庄有恭、即将此书来历、并案内情节。逐一密速严究。务使造书首犯、及雕刻刷印之恶党。悉就弋获。以正国法。毋致稍有漏网。　　

○癸酉。谕、现在军营副都统甚多。而在旗办事大臣转少。其员缺、均应派人署理。正黄旗满洲副都统齐努浑员缺。著苏章阿署理。正黄旗汉军副都统丰安员缺。著德保署理。正白旗蒙古副都统由屯员缺。著万福署理。正红旗满洲副都统伊柱员缺。著安泰署理。正红旗蒙古副都统扎隆阿员缺。著和庆署理。镶白旗满洲副都统丰讷亨员缺。著德云署理。镶白旗汉军副都统明瑞员缺。著永瑞署理。镶红旗蒙古副都统阿桂员缺。著伊勒图署理。正蓝旗满洲副都统莽古赉员缺。著敦柱署理。　　

○户部议准、总督管理甘肃巡抚吴达善疏称、武威县民地二顷二十五亩有奇。买作凉州满兵茔地。请自二十三年为始。豁除额赋。从之。　　

○盛京户部侍郎赫赫、为正红旗汉军副都统。给事中常福、为盛京户部侍郎。　　

○甲戌。谕军机大臣等、昨据阿里衮奏称、领兵追袭霍集占等。询问逃来之回人克伯克等告称、霍集占现在往追抢掠沙喇斯游牧之布噜特等。布拉呢敦在沙尔呼勒、休息马匹等语。阿里衮与逆贼相距五六站。兆惠前已派明瑞、速往堵截。宜即行知会。以便夹攻。再明瑞经过之地。多属外夷。伊等曾否助贼。或有陆续归附者。俱著详查具奏。　　

○又谕、据李侍尧奏、李永标在监督任内。尚无因官办克扣。及自买货物、全不酬价之事。惟访闻该家人、每遇洋船进口。置买绒呢羽纱等项。顺带至京售卖。以图重利。而此地又不以实价给发。各行未免赔累等语。观此、则李永标平日之不能遵守榷政。徇纵滋弊。已属显然。监督专司关务。非督抚公务殷繁。一时耳目难周者可比。若家人渔利不法。不为整顿。则所办更有何事。而可以寻常失察家人之罪、为之开脱乎。看来海关积习。番商因货居奇。固所不免。然洋船货到。多系发行分售。其中官买者、原属无几。且内地何所不有。与其多购之洋船。而番商得乘机挟制。其下又因缘为奸。不如嗣后量从减办。尤为正本清源之计也。此时司榷者、办理不善。家人种种生事。以致行商短扣。累及番商。朝廷体制。惟当执法惩治司事之人。以明宪典。断不得迁就含糊。草草完局。至此案番商三处呈控。核其情节。必有内地奸牙。为之唆使。亦不可不严行根究。按法治罪。以绝衅端。著传谕新柱、朝铨、李侍尧等悉心研鞫。务将短价需索情由。彻底究审。固不得仅援失察之条。为李永标宽纵。而奸牙从中挑构者。亦当审明重治示儆。不得谓咎有所归。遂稍存姑息。其李永标徇纵情事。已有实迹。伊任内家产。即应严查入官。将此一并谕令知之。　　

○乙亥。谕军机大臣等、兆惠奏称、前因抚定叶尔羌。奏请起程。而追贼更关紧要。且布噜特人等、陆续投见者甚多。请暂留英吉沙尔。令额敏和卓、先往叶尔羌等语。办理甚合机宜。此时富德、阿里衮、巴禄、明瑞等、应已追及逆贼。其接济口粮。招徕降众。仍须兆惠督率办理。投见之布噜特等、有应加鼓励者。即传旨赏赉。或须通使。即酌派侍卫等前往。如愿入觐。亦照从前哈萨克、布噜特之例。伴送来京。庶巴达克山、安集延等处。闻风向化。又所奏安集延人等、愿协力擒贼。更为可喜一得各路捷音。即速奏闻。　　

○又谕曰、富德等奏称、办理赏给叶尔羌阿布都里野木、克理雅喇克等、翎顶缎疋荷包。及擢授阿奇木、伊什罕等伯克。酌定贡赋。咨明兆惠查办等语。富德所请抚赏诸事。俱合机宜。可传谕兆惠、将擢授阿奇木等伯克。照喀什噶尔例办理。其酌定贡赋之处。伊即令额敏和卓前往叶尔羌。即著详悉查办。定议具奏。　　

○又谕、现在叶尔羌、喀什噶尔、业经平定。富德等奏报事件。由叶尔羌直抵阿克苏。甚为便捷。其叶尔羌至和阗台站。著即行裁彻。惟和阗至阿克苏一路。尚应酌留。著传谕舒赫德、福禄等、遵照办理。　　

○命以御制双义诗勒石叶尔羌。谕军机大臣等、据富德等奏称、前至叶尔羌。经过兆惠、纳木扎勒等、领兵剿贼之处。阵亡官兵。骸骨暴露。随委达勒当阿、鄂博什等、瘗埋祭奠等语。富德所办甚是。官兵等为国捐躯。深可悯恻。亲制诗章。以示轸念。可缮写清、汉、蒙古、回部字。发与兆惠。令其勒石冢前。永昭表忠崇节之至意。并传谕富德知之。　　

○又谕曰、太仆寺卿国柱、于伊兄国栋之子文英。冒昧递名乡试。乃称礼部查奏人内。并无伊名。文英又患病。不知考试与否。是以未行检奏。今经该旗查参。始知具摺请罪等语。国柱、系内廷行走之人。朕从前所降谕旨伊岂不知。乃与兄子递名冒考之时。并未自行陈奏。经朕将不行检奏之福延、僧保住等、治罪。伊犹隐忍不奏。希图幸免。看来旗人读书侥幸恶习。大率如此。甚属不堪。国柱、著革去卿衔。仍在批本处、效力行走。　　

○丙子。谕军机大臣等、据舒赫德奏称、阿克苏伊什罕伯克颇拉特、商伯克呢雅斯、揭报副总管噶匝纳齐伯克巴巴克、专擅委用。又徵收粮石。将交官之项。侵蚀入己。且伊等阴结党援。互相唆调。恐致滋事等语。噶匝纳齐伯克巴巴克、新经归附。朕加恩授为副总管。自应感激奋勉。乃肆意妄行如此。本当从重治罪。姑念伊等向化之初。尚未深悉中国法度。且上年驻劄大兵。伊等亦曾效力。著革去职衔。免其治罪。同妻子押解进京。所遗员缺。俟阿奇木伯克鄂对回任。与舒赫德会商。拣选补授。并著晓示回众知之。　　

○兵部议准、山东兖州镇总兵素保奏称、兖州镇标右营所辖界河汛守备。驻劄界河。管理训练巡查。又兼管标下右营中军。办理兵马钱粮等事。查该汛距兖州、往返二百余里。势难兼顾。请将右营标下千总一员。改为中军千总。办理一切公务。其界河守备。专驻汛地巡防。从之。　　

○补行广东省乾隆二十二年分军政。罢软官一员。年老官二员。有疾官一员。才力不及官一员。分别处分如例。　　

○丁丑。谕军机大臣等、据庄有恭奏、汤御龙首缴逆书一案。已将正犯沈大章、及被诱送书之王安民等、拏获到案。现在审讯等语。办理迅速。甚属可嘉。此等匪徒。既经弋获。务须详细研究。有无羽党。一一得实。俾无漏网。始足以昭国宪。正犯沈大章、自知罪重。不肯将逆情尽露。该抚不专事刑求。亦属甚是。但遽称逆书板片。毁灭无存。此语尚难凭信。该犯逆书。若止为此一本。何必费力雕刻。既已雕刻。岂一时即肯毁灭。即令此板毁灭。其刷印传播者。必不止此一本。此时彻底根查。尚可搜获。毋任其狡供饰词。草率完结。著将此传谕庄有恭知之。寻奏、沈大章因诈害造谋。实无同谋羽党。所编逆书。讯系随刻随刷随毁。实止一本。并无传播之处。得旨、览奏俱悉。　　

○又谕曰、御史观成、参奏居住东安县所属地上营旗人张钧科、私造酒麴、囤积麦石一摺。造酒等事。例应查禁。此摺著寄鄂弥达、将张钧科私造酒麴等事。照例审办。但观成参奏摺内所知过细反觉可疑。或彼此挟嫌。或勒索不遂。均未可定鄂弥达将此一并询查具奏。　　

○陕甘总督杨应琚、奏、西陲平定。幅员广大。陕西甘肃。非一总督所能兼理。请将西安总督、改为川陕总督。四川总督、改为四川巡抚。甘肃巡抚、改为甘肃总督、管巡抚事。川督中军副将、改为川抚中军参将。甘抚中军参将、改为甘督中军副将。固原提标、归川陕总督统辖。提属之庆阳各协营、并河州镇属标营、均归甘肃提督统辖。固原提督、听两省总督节制。陕省官兵、听甘肃总督调遣。至安西提镇标营。应酌量移驻改设。请将安西提督、及本标五营。移驻巴里坤。应驻之兵。即以巴里坤、哈密、驻防。及提属凯旋兵内留驻。不敷、再拨。其哈密原驻官兵、请彻。以靖逆副将军司、移驻哈密。布隆吉游击、移驻靖逆。安西都司、移驻布隆吉。瓜州参将、移驻安西。瓜州留千总一员。兵一百名驻劄。靖逆额兵八百名内、彻二百名。瓜州额兵六百名内、彻三百名。并千、把、外委、随靖逆之副将都司。移驻哈密。其靖逆留兵六百名。即令靖逆游击管辖。瓜州余兵三百名。并安西城守营额兵五百名。归安西参将管辖。均听巴里坤提督节制。移驻之副、参、游、都、守、等官。俱作为题缺。安西、柳沟、沙州、靖逆、赤金、五卫裁汰。于安西设一府。安西、柳沟、二卫。改设一县。并驻安西。靖逆、赤金、二卫。改设一县。驻靖逆。沙州卫、改设一县。驻沙州。设一经历。一教授。随知府驻安西。设三典史。三训导。随知县分驻三县。安西道、移驻哈密。安西同知、移驻巴里坤。靖逆通判、移驻哈密。俱令管理粮饷。兼办地方事务。归安西道统属。其训导三员。于文县、徽县、镇远县、移改。得旨、开泰、著补放川陕总督。仍驻劄四川。令其往来西安。稽察一应事务。杨应琚、著补放甘肃总督。陕西提镇营务。并听甘肃总督节制。其甘肃提镇营务。川陕总督、不必节制。余依议。　　

○是月。直隶总督方观承奏、直属自七月初旬。得雨沾透。禾稼可望丰收。近因虸蚄发生。如顺天、永平各属。及保定府属之清苑、定兴、新城、安肃、高阳。河间府属之任邱等处。晚谷多被损伤。得旨、可惜多稼。不免有羙中不足之叹。　　

○又奏、据江苏抚臣咨称、淮徐等处麦价平减。现就所贮麦内、拨五万石运直。臣即委员在清河、景州、天津、一带水次接收。酌拨各属平粜。再江省粟谷。亦有余存。并可乘贱增购。于九十月内、碾米运直。或来春开冻后。陆续接运亦可。得旨、速行咨商办理。究以冻前运至为妥。　　

○钦差侍郎裘曰修、内阁学士海明奏、江省运河东岸。查有刘老涧、系宣洩运河涨水。归入六塘河之路。而支流又入骆马湖。恐水势容纳不及。因札饬河道王鸿勋、将刘老涧堵闭。其柳园头、王家沟、系宣洩湖水入运之路。开放后、湖水渐落。六塘河以下、工程平稳。臣等即从韩庄入山东。运河东西堤、俱各坚固。至南阳镇、从陆路行抵鱼台。折入江南之丰县、沛县。查南阳、昭阳、微山、三湖。涨水消落。田禾并无受灾之处。臣等又从沛县至黄河北岸新堤。一路查勘。至徐州府城。臣裘曰修、偕副考官前赴江宁。顺道查视宿州、灵璧等处。新开各河。臣海明、仍往东省运河。查办各工。至德州、陆路北上。得旨、览奏俱悉。至今岁过霖之后。或者又生新工。有可斟酌者。亦未可知。裘曰修虽往考试。海明、尔宜留心。顺便妥查办理。　　

○钦差内阁学士海明、江南河道总督白钟山等、议覆漕运总督杨锡绂、条奏骆马湖蓄水济运各事宜一摺。查邳、宿、一带运河。本无来源。全藉东省蒙、沂、诸山。水发下注。一由荆山桥、出彭家河入运。一由卢口、出徐塘口入运。一由骆马湖、出柳园头、王家沟、入运。现今上下运河。水势虽属充裕。然河水大小无常。应相机豫为调剂。如漕臣奏称、每年四月。粮艘北上后。将骆马湖尾闾全开。俟七月间山水已过。即行堵闭等语。查骆马湖、上受沂河来水。汇注于湖。设有柳园头、王家沟、等闸。于春间开放济运。其湖之尾闾。向在九十月堵闭。未免过洩。今已七月中旬。应令该管厅营、探量水势平缓。即坚闭蓄水。以待来年重运。又奏称、秋后水落。存蓄无多。请于冬月、在柳园头以下、运河之中。筑拦水草霸。使山东闸河来水。全归入湖等语。查江省运河。原赖东省闸河之水。倘秋汛后、湖水无多。应于柳园头迤下。挑筑草坝。俾上源之水。归湖存蓄。俟重运经临时。启放浮送。又奏称、每岁粮艘。经过徐塘口。应设法引入沂水接济等语。查徐塘口之水。本系卢口分流。自卢口滚坝改窄之后。沂水半归骆马湖。半出徐塘口。若沂水不旺。则流入徐塘口者自微。查骆马湖迤北。有隅头湖。亦系引沂水达运。应将该处坝门。于秋汛后堵闭。使蓄水充足。于新运更属有益。得旨、如所议行。　　

○江南河道总督白钟山、安徽巡抚高晋奏、黄河北岸新堤、六十余里。内有自大谷山、至苏家山二里许。未经接筑。查该处旧有闸坝。年久沙淤。设遇盛涨漫滩。恐土底易于刷深。无以节制黄流。请于两山空档处、筑碎石滚坝。以资束流攻沙之益。得旨、好。如所议行。　　

○总督管江苏巡抚陈宏谋奏、江宁、淮安、扬州、海州、徐州、等府州属。雨多水涨。田禾间被淹浸。实由湖水正旺。兼上游大雨。汇入洪湖。下游通江之路。又值初秋。江潮北涌。漫入运河。已将宝应东岸各小闸。全行下板。其运河水涨。将惠济等闸下板。使清水全归黄河。腾出运河。以纳湖水得旨、其有成偏灾者。亦应妥为抚恤。　　

○浙江提督倪鸿范奏、沿海岛澳。每有奸艘潜匿。扰害商船。臣严饬出洋官兵。梭织巡哨。极力搜捕。至绍兴、嘉兴、湖州、等处。支河港＜氵义＞。尤易藏奸。臣令每营拣选目兵数十名。酌派干弁。督率领缉。并核其获贼之有无。量为赏罚。得旨、所言甚得要矣。实力行之。　　

○福建按察使史奕昂奏、闽省民俗强悍。械斗时闻。前经通饬各属。查禁民间私制鸟枪竹铳各火器。令自首免罪。现在首缴甚多。臣思竹铳久则朽蛀。应行销毁。其鸟枪尚可适用者。酌留数杆。分给各州县民壮人役等备用。余同竹铳解交军器局。改造各项军器。得旨、知道了。吾邱寿王传。不曾熟读。　　

○湖南布政使许松佶奏、湖南十三府州属。及苗疆三厅。地方辽阔。统计仓谷、不过一百四十余万石。未为充裕。本年秋收丰稔。请动用帑银。分作一二年。采买谷二三十万石。分贮附近水次各州县备用。得旨、自系应行者。但不致价涌可耳。　　

○河东河道总督张师载、河南巡抚胡宝瑔奏、本年卫河水弱。漕运经行浅滞。查卫河全赖泉源。而山泉诸水。向分三路入卫。一曰小丹河。乃卫河迤西之支流。一曰百泉。乃卫河发源之正派。一曰洹河。乃卫河迤北之分支。值雨少之年。泉流不旺。全在人功筹济。查清化镇、有九道堰。上承上清下清等渠之水。归入小丹河。引丹归卫。以济漕运。但丹河尾闾。与沁河毗连。水势直趋沁河。则丹河源少流弱。应于竹络坝下、附近沁河之处。筑建土坝。使水汇注丹河。不得旁洩。倘遇盛涨。即任其漫坝归沁。亦不致溢浸民田。百泉在辉县之西。旧设仁、义、礼、智、信、五闸。今仁、义、两闸已废。改建斗门三座。亦照迤下三闸。中为官渠。旁为民渠。向例于重运抵临时。封闭民间渠闸。使官渠之水。畅洩入卫。五月后、民田需水。二日济运。一日灌田。互相启闭。六七月间。听民自便。应令河北道、督率厅汛各官。仍旧开闭。毋许民间私为启洩。洹河发源于青龙河。遇水暴涨。每易沙淤。不能畅流入卫。应饬地方官弁。随时疏浚。得旨、甚好。　　

○河东河道总督张师载奏、运河自入秋后。涨势甚险。当将八里庙滚坝、及平水之闸。一时开放。上游赵、沙、各河入运之水旋消。其中段之府、洸、各河。系在济宁以南。已将东岸之吴家沟开放。洩入独山湖。并将济宁迤西府河入运之处。水口暂为堵闭。使水全注马场湖、以减其势。至下游之彭口山河。涨发汹涌。然由引渠各单闸、分注微湖。足资宣洩。各工俱防护稳固。得旨、览奏俱悉。　　

○山西巡抚塔永宁奏、晋省自忻、代、以北。至口外各协厅。与省之东南各郡。得雨沾足。秋田可望有收。惟近省各属缺雨。恐收成不免歉薄。至直豫二省飞蝗。延入晋境平定、乐平、等州县。已饬属扑捕净尽。得旨、览奏俱悉。蝗虽捕净。蝻子何无一语言及。　　

○陕甘总督杨应琚奏、甘省被灾各属。虽现经筹办赈抚。但积歉之余。乏食者多。非以工寓赈。未能源源接济。查狄道、河州、靖远、静宁、环县、平番等、六州县。皆系灾区。而城垣亦甚坍塌。请乘时兴修。俾灾民得资养赡。其同时被灾之皋兰、金乡、盐茶厅、等处。及连城、红城、等土寨贫民。亦可前往附近各州邑佣作。得旨、如所请行。　　

○又奏、回部底定。官兵即日凯旋。约于秋杪可至辟展等处。而口外天气早寒。皮衣在所必需。现饬军需局分檄甘、凉、宁、西、等府产皮之处。赶紧制备。解送辟展办事大臣收贮。俟官兵过此。分别散给。得旨、好。　　

○又奏、甘省肃州居民。向藉杂木杂草。以供炊爨。迩年商贾辐辏。需用尤多。砍伐殆尽。居民远赴北山樵采。往返辄数百里。查肃州东北乡鸳鸯池一带。出产石炭。且距城仅七十余里。应请酌借工本。招商开采。得旨、如所议行。　　

○四川总督开泰、提督岳钟璜奏、中瞻对土司俄木丁。被兄子四朗工布谋杀。臣等委员前往查办。据俄木丁之妻、称有下瞻对土司班滚主使。而班滚坚不承认。未便深求。止令擒献四朗工布、质讯完结。其俄木丁之子俄木扎什、安置官寨。俟取具图结。另请承袭。至金川与革布什咱构衅一案。臣等派员前往金川。见莎罗奔、郎卡、词甚恭顺。臣等思该酋最为狡黠。应外示羁縻。一面令绰斯甲布、党坝、小金川、革布什咱等。密为防范。俟其有隙。相机办理。得旨、不过如此而已。　　

○云南巡抚刘藻奏、维西协不敷兵米。向于丽江、鹤庆、剑川、三府州额粮内轮拨。查丽江府属巨甸、塔城、桥头、茨科、石鼓等五村。俱有通维道路。自二站半至五站不等。而各该村年徵额米。系里民运交府仓。由府转运维西。统计十二三站。徒多劳费。嗣后。请令径运维西。每年节省脚银。即备修理运道之用。但此项米、若令纳户赍交维西。不免往返守候。应于开徵时、委员赴该处徵收雇送。得旨、好。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十三


大清高宗法天隆运至诚先觉体元立极敷文奋武孝慈神圣纯皇帝实录卷之五百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。八月。戊寅朔。祭大社大稷。遣裕亲王广禄、恭代行礼。　　

○己卯。上诣皇太后行宫问安。　　

○谕、据参赞大臣毅勇公明瑞奏称、追剿逆回于霍斯库鲁克岭。贼众六千余。负嵎固守。时我兵到队者九百人。整阵奋勇鏖战。经历三时。贼众大败。寻复恃其马力。前来抗拒。我兵直前击剿。贼众越岭逃窜。此次打仗。我兵阵斩逆贼五百余人。生擒男妇三十余名。受伤遁走者无算。计获驼马牲畜百余只等语。览奏、我师以寡敌众。力战败贼。实属奋勇效力。朕心甚为嘉悦。明瑞、著交部从优议叙。所有在伊队内之大臣侍卫官兵等、并著明瑞查明。造册送部议叙。　　

</div>
    <div class="pagination">
<a href="清实录乾隆朝实录_page816.html">上一页</a><span>...</span><a href="清实录乾隆朝实录_page812.html">812</a><a href="清实录乾隆朝实录_page813.html">813</a><a href="清实录乾隆朝实录_page814.html">814</a><a href="清实录乾隆朝实录_page815.html">815</a><a href="清实录乾隆朝实录_page816.html">816</a><span class="current-page">817</span><a href="清实录乾隆朝实录_page818.html">818</a><a href="清实录乾隆朝实录_page819.html">819</a><a href="清实录乾隆朝实录_page820.html">820</a><a href="清实录乾隆朝实录_page821.html">821</a><a href="清实录乾隆朝实录_page822.html">822</a><span>...</span><a href="清实录乾隆朝实录_page818.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
