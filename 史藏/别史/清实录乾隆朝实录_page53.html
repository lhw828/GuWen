<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 53 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 53 页/共 1860 页</h1>
    <div class="content">○户部议覆、署湖广总督史贻直疏言、武昌厂关。向系武昌府同知经管。但同知一官。任事太久。交代无期。诚恐从中掩旧那新。转成亏空。而守口家人。又得与关书巡役。日久情熟。勾通舞弊。请照各省之例。于就近道府厅员内。拣选谙练之员经管。毋庸专委武昌府同知。仍于一年限满。具题考核。应如所请。从之。　　

○兵部议准、署两广总督广东巡抚杨永斌疏请、酌添船汛。广海寨属上川之三洲湾。下川之大担湾。各添设四橹桨船一只。将香山协拨防狐狸迳汛目兵五十名。抽出三十名。于广海寨拨兵十四名。共四十四名。分配两船。游巡大担湾。于广海寨附近水汛。派千总一员经管。外委千总一员专防。三洲湾、派把总一员经管。外委把总一员专防。即将狐狸迳汛兵五十名。改归广海寨充额。所需配船。及狐狸迳汛目兵。统于广海寨照数酌拨。至香山之狐狸迳汛属地方。亦改归广海之都斛汛弁。就近管辖。并请将广海寨属添设四橹桨船二只。共需银二百二十两有奇。于乾隆元年地丁银内支给。从之。　　

○浩齐特扎萨克郡王车凌拉布坦故。遣官致祭如例。　　

○辛酉。上诣皇太后宫问安。　　

○谕总理事务王大臣。据刘于义奏称、西宁镇有原调援剿彻回官兵二百三十九员名。于雍正十二年。并乾隆元年。节次派拨出口。所有原领俸赏银两。似应准其抵算。又大通镇彻回未经续派兵丁七十七名。领过赏银一千七百两。前曾另行派调。将赏银追给顶派各兵。查顶替之兵。远役塞外。俱经制办行装费用。可否加恩免其追缴等语。征兵借支银两。前已降旨尽予豁免。今西宁大通官兵应追银两。著照刘于义所请。一体加恩。免其追缴。　　

○铸给直隶保定府分驻易州理事通判关防。从总督李卫请也。　　

○壬戌。工部议覆河东河道总督白钟山疏请、修筑黄河南岸虞城县汛、王家楼迤西彭家集一带堤埽。共长二百八十八丈。估银六千九百两有奇。应如所请。从之。　　

○癸亥。上诣皇太后宫问安。　　

○甲子。遣官祭先医之神。　　

○上御养心殿。召入总理事务王大臣九卿等、谕曰。前据御史薛馧、条奏各款。内有限田一条。颇有关系。是以交与总理事务王大臣阅看。今据王大臣等议称、限田之说。种种扰乱。为害甚大。断不可行。而薛馧以此悖谬之说。见之章奏。理应交部察议等语。朕念切求言。若因此加以处分。恐阻人进言之路。且伊所敷陈者。尚有直戆之气。近理之语。即如养德性、谨好尚、二条。虽寻常阔之谈。众人所习闻。而朕十二三岁时所熟悉之论。君德修明。惟在躬行实践。不徒尚喋喋讲论之虚文。然使此等之言。时闻朕耳。以补朕之遗忘。亦未为不可。至所称起居册档。不应进呈御览等语。则自皇祖皇考以及朕躬。从未披览记注不知出于何人之讹传也。盖人君政事言动。万国观瞻。若有阙失。岂能禁人之不书。倘自信无他。又何必观其记载当时唐太宗索观记注。朕方以为非。岂肯躬自蹈之乎。又称法司衙门办理特交之事。必引重律一条。朕办事以来。详阅刑部本章。亦并无此弊。薛馧职司言责。分宜进言。虽限于识见。自呈固陋。然言不必其有当。意犹本乎抒诚。著从宽免其察议。又今日御史舒赫德奏称、近来九卿。多有委靡习气不实心办事。即如周琬一件。九卿中无一人能断此事者又称雷霆雨露。均属天恩。又称九卿应时常接见。以察其居心行事。激浊扬清等语。当日皇考时时召见九卿。谆切训诲。反覆周详。至十三年之久。而能祗承圣训。深知黾勉者。能有几人。且错会圣意。自以为揣摩得当。而失之毫厘。谬以千里者。不知其凡几也。朕自分学力识见。不逮皇考之万一。即使朕时常召见谆谆告诫。又不能免训诲过切。启众人以非礼待臣工之讥。诚不若九卿追思皇考之遗训。各自奋勉之为愈也。况朕未尝不接对九卿。诸臣之居心行事。岂惟悉其梗概。亦能察其所安。其中能矢念公忠。才识明达。可为国家栋梁。时勤咨访。大有禆于政治。为朕所深服者。尚未见其人也。尔等九卿。惟当夙夜黾勉。厚自期待为国家可倚赖之人。慎勿自轻自弃。以贻小臣等之訾议。是则朕心所切望者。至于御史等所称。既惇大成裕。必兼明作有功等语。其意以惇大成裕。明作有功。分为两事不知惇大非宽纵之谓。明作非严刻之谓。要惟不竞不絿。无怠无荒大中至正。庶可几郅隆之上理。我君臣其共勉之。　　

○乙丑。谕履亲王允祹、庄亲王允禄、果亲王允礼、皇考世宗宪皇帝。临御十三年。所降谕旨。所行政事。现在恭修实录。敬谨叙入。但皇考前在藩邸时事迹。并无记载。我皇考、与皇祖圣祖仁皇帝、世祖章皇帝、不同。皇祖圣祖仁皇帝、世祖章皇帝皆自冲龄即位。临御以前。并无应行恭纪之事。皇考即位之时。年已四十有五。从前恭侍皇祖。承欢慈颜。恪遵庭训。仰蒙皇祖恩勤教育。及处朕伯叔之间。诸事如何措置之处。理宜详载。以备将来纂修国史。叙入皇考本纪雍正七年。皇考曾于养心殿。连日召见诸王公文武大臣。官员等面谕以皇考所行所历之事。时朕与和亲王亦预闻焉。其后皇考屡向朕弟兄降旨。欲将自幼阅历之事俟闲暇之时。再行详悉。告谕。而竟未果现在大臣中经阅其事者甚少。即或有人虽及其时。而于关系内廷之事。亦无从得知。惟有诸叔父。皆及其时。经阅其事。履亲王庄亲王、果亲王、尔三人尚其思绎。各据所见所闻所记者。恭录呈览。候朕笔削更定后。再交大学士等纂入国史皇考本纪。　　

○工部议准、办理归化城事务副都统瞻岱疏称、归化城建城。周一千九百六十丈。高二丈四尺。底宽三丈五尺。顶宽二丈三尺。将军副都统官员等、瓦房三千八十三间。土房一千六百五十三间。兵丁土房一万二千间。铺面房一千五百三十间。共估银一百二十四万一千九百两有奇。请敕户部解发。再归化城都统衙门。现存偿还商人在军营交纳银两。又买马余剩银共一十一万五千一百两有奇。请就近移作城工之用。从之。　　

○厄鲁特贝勒职衔贝子多尔济色布腾故、以其子叁都普袭爵。　　

○是日起。上以祭社稷坛。斋戒三日。　　

○丙寅。谕总理事务王大臣。外省藩臬。所以佐督抚理一省钱粮刑名之事。责至重也。必得才守均优之人。方克胜任。其中尚有未曾引见者居多。著吏部通行传谕。除由京补授、及已经召见者。无庸赴京外。其未经来京之员。著该督抚酌量。何时令其陛见。藩臬不必同来。以致旷废政务。　　

○安南国王黎维祜故。嗣子黎维祎、遣陪臣阮仲常、武晖、武惟宰等、进本告哀。附贡方物。下部知之。　　

○丁卯。祭先师孔子。遣諴亲王允秘行礼。　　

○谕总理事务王大臣。军营拨给兵丁官驼马匹。值寒冬风雪之时。不无倒毙。兵丁赔补。未免苦累。今特加恩。凡在军营兵丁拴养马驼。每年每百匹。准倒四匹。遇有行走之处。每百匹内。准倒八匹。其倒毙驼马。著动公项补给开销。仍交该管将军、大臣等。饬令兵丁。加谨牧放。毋得恃有此恩。以致驼马过于伤损。　　

○吏部奏、外官因亲老改近地者。到任后、停其升转保题。俟伊丁忧服阕。坐补原缺。再论俸升转。得旨。铨选官员。呈称亲老、请改近。省者渐多。尔部不得不定例。以杜借名规避之弊。但奏称俟将来坐补原缺后。再行论俸升转。似觉稍偏。朕意请改近省人员。将来坐补原缺后。若在任三年无过。准其通算前俸升转。尔部照此办理。　　

○户部议准、陕西巡抚硕色、遵旨议覆、侍讲学士杨椿条奏、陕省匠价一项。历年已久。有子孙改业。仍输旧课。有丁倒户绝。里甲代赔。请将每年额徵匠价银二千九百两有奇。在于额徵民粮内均摊。从之。　　

○又议准山东巡抚岳浚疏报、蒲台县清丈地亩。丈明成熟各则大粮等顷田地。共五千三百六十四顷五十三亩有奇。应徵银二万七千三百两有奇。米三千二百三十一石三斗七升零。其丈明瘠薄并荒田地。共四百四十二顷四十亩有奇。内除下下则内。增出地亩粮额扣算折抵外。所有实在缺额银一千九百两有奇。米二百一十六石二斗五升零。均请豁免从之。　　

○礼部议覆、河南学政张考疏称、南召另立学宫。儒童进学十二名。廪增各二十名。南阳县儒童应照原额裁去六名。存十五名。廪增、各裁去十名。各存二十名。应如所请从之。　　

○是日、吏部带领营田效力事竣之革职原署户部员外郎秦峤引见。得旨。秦峤、系钻营奔竞革职发往营田效力之人。且现有应追核减银二千余两未完。乃陈时夏先于上年二月内题请开复部议以工程未销、不准今又以工程完竣。奏请开复。甚属不合。秦峤、不准开复。仍发往直隶营田。效力赎罪。陈时夏著交部察议。　　

○戊辰。祭大社、大稷、上亲诣行礼。　　

○诣皇太后宫问安。　　

○己巳。孝康章皇后忌辰。遣官祭孝陵。　　

○谕总理事务王大臣。前日果亲王奏请随往泰陵。已降谕旨。临期酌量。今见王气体尚弱。途间往返。未免劳顿。且此番留京王大臣甚少。果亲王、著仍留总理事务处。提督鄂善、现在京城。著协同大学士徐本、办理稽查事务。　　

○又谕、朕登极诏书内。赦罪各款。本以昭法外之仁。所冀有司实力奉行。查明案件。即予奏闻省释。俾得早沐殊恩。及今已届二年。又屡经申饬。乃外省尚有未经归结之案。更或关提待质。究诘不已株连淹系。奉行诸多未善若非有心罗织。即属任意迟延。殊有收眚灾肆赦之旨。该部即行申饬各督抚。令其作速查明。通行省释。毋得仍前怠缓。如尚有波累等弊。定将奉行不力之该有司严加议处。　　

○又谕、近日发往台站之高起李禧等。皆系身获重罪。特发往台站效力赎罪之人。非坐台笔帖式等可比。乃将此等罪人。亦照笔帖式等例。止令坐台。不令赡养蒙古。皆该管上司冒昧办理之处。著交与总管台站之五十四。查明此等、发往效力罪人。凡伊等台站所有蒙古应得钱粮。动官项支给将数目咨行该部。向伊等名下。著追交官。并自伊等到台日扣算。行令该旗著追赔补。　　

○又谕、朕闻四川地方。冬春以来。雨泽稀少。且有牛瘟之厄。乃杨馝并未具摺奏闻。不知伊如何筹画料理以惠济穷民。尔等可即寄信询问之。　　

○兵部议覆、山西巡抚觉罗石麟疏请、于蒲州平垣潞泽泽州抚标。共添拨兵七百七十五名。以资操防。并将太原营守兵一百名拨补抚标差操。其太原营所遗一百名缺。改为步兵。即以新兵拨补。并将额外营兵原建营房内除添拨抚标之裁兵原住营房。仍令居住外其余营房。查明抚标太原营兵向系赁房居住者。陆续拨给。以为栖止。其原建备弁房屋。仍留为公署。免其估变。应如所请。从之。　　

○庚午上御乾清门听政。　　

○诣皇太后宫问安。　　

○户部议覆苏州巡抚邵基疏言江省各属编徵岁贡坊仪旗扁等银。各就该处额编酌给偏枯不均请照举人盘费之例。将通省额编银两。合计各府州县学出贡名数匀派支给。应如所请。并通行直省督抚。一体遵照办理。从之　　

○世宗宪皇帝上谕告成。议叙果亲王允礼、纪录二次。都统公丰盛额散秩大臣伯马哈达都统罗密加二级内阁侍读学士德通、编修肇敏加一级。余加级有差。　　

○命兵部尚书公讷亲、仍兼管镶黄旗满洲都统事务。　　

○命内大臣都统公奇通阿、兼管火器营大臣事。　　

○以固山贝子弘普、为銮仪卫掌卫事。　　

○调浙江黄岩镇总兵吴进义、为江南寿春镇总兵。　　

○辛未。遣官祭关帝庙。　　

○总理事务王大臣、九卿奏、遵旨审讯李长泰、首告周琬等受贿一案。周琬实无受贿听嘱情弊。都察院前拟将周琬交部严加议处。似觉过重。再查都察院。先将钱七用刑夹讯。而看内未将刑讯缘由声明。周琬应照例开复。李长泰及番役张栋、史二等原拟遣流。均系按律定罪。无庸再议。都察院、应交部察议。得旨。周琬一案。特交与总理事务王大臣、及九卿查议。务得实情。今览所奏。仍属含糊。不中肯綮。朕念此案。尚系细事。无庸展转稽延。特降旨完结都察院不必交议。周琬著革职。余依议。　　

○户部议覆直隶总督李卫疏请河间府经历司、徵收河间等州县屯米。于乾隆元年为始。改归河间等各州县。就近徵收。贮仓备用。其残废兵丁、口粮二分。归于河间县徵收屯米内支放。原颁仓大使印信缴部销毁应如所请。从之。　　

○缓徵江苏睢宁县元年额赋十分之四。　　

○旌表守正捐躯江苏长洲县民高八妻潘氏。山阳县民朱永寿妻吴氏。　　

○壬申。厄鲁特贝子沙弼多尔济故以其侄贡楚克降等袭封镇国公。　　

○癸酉。上诣奉先殿行礼。　　

○诣皇太后宫问安。　　

○减浙江温台。二卫屯田科则谕总理事务王大臣。朕因外省军田粮额轻重不等。年来留心访察闻浙江温州卫现徵屯田三百一十二顷。每亩额徵银一钱七分零台州卫、现徵屯田二百二十顷。每亩额徵银一钱四分零比本地民田较重。丁民输纳未免艰难。查杭州前右二卫科则。均系一钱二分八厘。温台二卫屯田。著照此例画一徵收。永著为例。俾沿海丁民。受减赋之益该部即遵谕行。　　

○礼部议奏、朝鲜国王李昑恭进三节、及年贡礼物。移准外余剩礼物。令于今年进贡礼物内移准。又表贺上世宗宪皇帝尊谥孝敬宪皇后尊谥礼物、及颁恩诏谢恩礼物。应照例停其收受。交总管内务府存留。准作年贡。从之。　　

○兵部议覆、云南总督尹继善疏请寻沾营新兵二百名、永远增添。再招兵十名。并原额兵七百九十名。以足一千名之数。东川营新兵三百名。永远增添。并原额兵一千二百名。以足一千五百名之数。所添兵丁。共五百一十名。照例以马一步九入伍应如所请。从之　　

</div>
    <div class="pagination">
<a href="清实录乾隆朝实录_page52.html">上一页</a><span>...</span><a href="清实录乾隆朝实录_page48.html">48</a><a href="清实录乾隆朝实录_page49.html">49</a><a href="清实录乾隆朝实录_page50.html">50</a><a href="清实录乾隆朝实录_page51.html">51</a><a href="清实录乾隆朝实录_page52.html">52</a><span class="current-page">53</span><a href="清实录乾隆朝实录_page54.html">54</a><a href="清实录乾隆朝实录_page55.html">55</a><a href="清实录乾隆朝实录_page56.html">56</a><a href="清实录乾隆朝实录_page57.html">57</a><a href="清实录乾隆朝实录_page58.html">58</a><span>...</span><a href="清实录乾隆朝实录_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
