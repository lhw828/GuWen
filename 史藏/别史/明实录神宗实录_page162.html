<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 162 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 162 页/共 367 页</h1>
    <div class="content">　　○锦州游击柏朝翠出边采木被达贼设伏诱追中箭死杀官军三百有奇督抚蹇达等＜锍-釒＞闻兵部谓朝翠闻警疾驰挺身出塞与拥兵坐视不同若但功过相准恐无以劝边臣至本道鲍希颜不能申禁于先而徒以启衅归咎罚治何辞  上命巡按御史勘奏夺希颜俸二月
　　○阅视辽东科臣侯先春奏称马市权贵把持害军蠹国今后入市夷马务令官买官给巡抚郝杰亦以为言兵部覆如二臣奏有将领富□私买私卖一马者治以重法报可　　○辛巳升刑部右侍郎赵参鲁为左侍郎左副都御史傅孟春为刑部右侍郎
　　○升左给事中李汝华章尚学李周策薛三才刘为楫刘弘宝为都给事中汝华吏科尚学户科周策礼科三才兵科为楫刑科弘宝工科
　　○升分守阶文参将陆贤充协守洮岷副总兵
　　○壬午改兵部右侍郎陈有年为吏部右侍郎
　　○福建道御史贾希夷等以宁夏兵变异常请循  先朝故事命重臣往诛有罪贷无罪兵部谓边卒干犯关系安危处置得宜则片言可定不然虽杀数万人无益也嘉靖二年大同军乱杀巡抚张文锦遣侍郎李昆赦赏之几赏叛矣主事汪秦力言不可已而叛卒果胁巡抚蔡天佑复遣侍郎胡王□赞往讨幸得完事此初变失策也十二年再乱杀总兵李瑾胁巡抚潘仿请赦总督刘源清帅师讨之清及总兵郤永贪功嗜杀以致叛卒讹言洗城煽虏入犯杀掳无筭始罢二臣遣侍郎张王□赞往累年而后定此再变失策也今宁变与嘉靖大同等臣言渠魁必歼以鉴李昆曲赦之失亦言胁从罔治以杜源清洗城之讹至督臣魏学曾威望素隆机宜晓畅且四镇皆属节制果亲诣其地谕令擒献首恶余悉不问将单骑可降如终抗拒立调四镇兵剿之若别遣重臣不惟学曾掣肘恐乱兵转相煽惑复谓洗城如嘉靖间岂计之得乎  上从其言仍命兵部凡遇条陈宜酌行止无概为覆题致摇观听
　　○癸未户部言潞王食盐两淮距卫辉道远恐官旗藉差生事奏改长芦运司宜行长芦巡盐御史查照景王例岁给如额仍行南京兵部照拨运船若引目则止为各□贸易设各王府所无不得滥请  上是其言
　　○乙酉升四川参政武尚耕为本省按察使河南参政甘一骥为贵州按察使工部员外郎黄廷宝为云南普安道分巡佥事刑部郎中陈良栋为广东罗定道练兵佥事
　　○原任顺天府府尹孙一正卒一正狭西渭南人起家户部历知府藩臬以府尹回籍予祭葬如例
　　○逆贼刘东旸等以白牌传示各城将领令各回避哱承恩攻中卫参将熊国臣先逃所过多望风靡者独平虏参将萧如薰孤城拒贼坚守不下督臣魏学曾以闻兵部覆言今日事以九边纪纲为重一隅休戚为轻将官不用命者副总先戴死罪杀贼参游知府以下悉听军法从事不得拘拘请上致误军机宣大督臣及各抚镇官各宜预备兵马行粮以应缓急闻调即当星驰  上曰哱贼世受厚恩前令擒凶自赎乃夷性难变輙敢率兵攻掠罪恶又在刘东旸上矣魏学曾兵到首谕斩承恩头许以侯伯延世各贼互相擒献亦俱赦罪议赏天朝全盛岂容小丑横行各镇文武诸臣协力剿贼其调遣一听督臣便宜不必请旨萧如薰升副总兵管事营军破格赏赉余如兵部言
　　○丁亥江西道御史曾砺奏太宰职掌人物顷推左都御史李世达兵部尚书石星  圣意留世达表率谓兵部不可顷刻缺人再推工部尚书曾同亨刑部尚书孙丕扬南京兵部尚书孙鑨皆夙负时名然同亨见辱武弁丕扬未即起家鑨又远在留都莫若改世达吏部于孙丕扬陈有年择一人以掌院事  上谓委任大臣当听朝廷裁夺曾砺逞臆擅议徒以属官市恩罪应重究姑降级调外用
　　○朝鲜陪臣尹又新等谢恩回国赐宴如例
　　○戊子改南京兵部尚书参赞机务孙鑨为吏部尚书
　　○授一甲一名翁正春翰林院修撰二名史继阶三名顾天埈俱翰林院编修
　　○己丑兵部题宁夏乱卒恣横首虑勾连松虏顷平虏城萧如薰坚守不下则虏不敢径入河东矣贺兰水草极艰宾免部落住牧颇远闻虏中冬春大雪头畜多□□员目今马尚未肥宜分兵守要害仍谕黄台吉等受我厚恩遇贼勾连即当缚献庄秃赖土昧或窥延绥乘虚入犯皆不可不预防乃若黄河水高宁夏城数丈决坝灌之贼当立死亟遣劲兵先据大灞以渥胜机仍绝其饷道则一城坐困必有斩贼出应者是在督臣力任而已诏如议行
　　明神宗显皇帝实录卷之二百四十六
明神宗显皇帝实录卷之二百四十七
　　万历二十年四月庚寅朔孟夏时享  太庙遣公徐文璧恭代
　　○以苏松常镇四府灾所属应解凤阳淮安滁州等仓粮蠲免带徵有差
　　○遣宁远伯李成梁督选宣大山西兵往宁夏从御史梅国桢涂杰荐也复以兵部尚书石星言起原任副使蔡可贤及解饷职方司主事赵梦麟俱赴督臣魏学曾军门赞画
　　○总督漕运兵部侍郎陈于陛以御史王明论其浚河失策具＜锍-釒＞乞罢工部言会勘河工于陛与总河尚书舒应龙俱属首事大臣以国事为急岂可因言求退负任使宜命与盐臣虚心共济无拘小嫌从之○壬辰定常朝班次尚宝卿少卿列翰林讲读下司丞列修撰编简下时尚宝少卿周弘禴等奏朝班宜序品级欲以司丞先史官修撰焦竑等备考旧章及历奉  累朝特旨引证甚详会廷试赐宴史官与司丞寺丞论位次不决御史黄钟以闻礼部覆奏历科恩荣宴登科录俱史官在司丞寺丞之上得旨如议
　　○发马价银三万命兵部主事刑云路赍往延镇赏恤有功及阵亡官军以明安等部入犯斩其名酋俘馘五百从兵部赏不逾时奏也
　　○癸巳工部尚书曾同亨以会推被言乞罢  上嘉其清慎忠勤慰留之
　　○巡按陕西御史李本固竣差以病请  上曰御史差竣輙多请告不复命政体谓何下所司查奏
　　○甲午升刑科给事中许弘纲兵科给事中王德完吏科给事中吴之望史孟麟韩学信为右给事中弘纲吏科德完户科之望礼科孟麟兵科学信刑科
　　○升提督操江南京右副都御史蔡国珍为左副都御史协理院事
　　○命总督蓟辽右都御史兼兵部右侍郎蹇达协理京营戎政
　　○兵部言宁卒叛乱扑灭未期宜首严军法斩西路逃将熊国臣祭游击梁琦守备马承光恤其家事宁升袭  上从其言熊国臣下御史逮问
　　○丙申河南巡抚吴自新奏陈州卫军以新行条鞭工食未给适本州署印同知赵贞明阅兵行法紏众鼓噪拥至教场括给数千金始散兵科给事中王德完谓宁兵借克减以诬死者而生者灰心假激变以鼓一边而九边攘臂陈军又乘机噪挟矣夫人主鞭笞万国天下震慑而莫敢越者以能制其死命也今顺者缺饷噪者得金跋扈者无惩操练者有罚倒持太阿岂所以震慑天下乎窃谓宁卒当枭示元恶百余人陈军亦当枭示十数使在在股栗莫敢藉口庶中外可息肩也又言条鞭利贫不利富利军不利官故武弁百计阻挠之创制在法行法在人闻陈州指挥青若水善拊士能定变宜委以责成功又别选才干县正履亩清查使条鞭必行则帝泽流而军心萃矣＜锍-釒＞下所司
　　○丁酉改南京工部尚书衷贞吉为南京兵部尚书参赞机务升总督仓场右都御史温纯为南京吏部尚书顺天府府尹王体复为右副都御史巡抚贵州起原任南京户部右侍郎顾餋谦为兵部右侍郎兼右佥都御史总督蓟辽保定军务
　　○逆虏庄秃赖等部落入犯先攻鹿台寺守备刘泗都司萧如蕙拒之次攻赵家山等寨如蕙泗等复率兵迎敌游守李绍祖等赴援虏众颇有杀伤遁去而我兵所被杀伤过当总督魏学曾延绥巡抚贾仁元以闻章下所司
　　○庆府管事镇原王神宣□隹等再＜锍-釒＞为首恶刘东旸许朝哱承恩等乞赐官爵仍乞敕本道随府以巡抚任事词甚悖盖东旸等实胁之非王意也下兵部
　　○戊戌命吏部左侍郎兼东阁大学士张位即日入阁办事
　　○靖江府辅国将军任晟奏称靖江王履焘薨无嗣晟为亲叔例当继统礼部覆查相符请候遣官册封报闻
　　○河南巡抚吴自新奏陈州军噪指挥李承教侵费条银实致之管班陈王道嗾众幸祸而陈州署印同知赵贞明指挥徐时中汪延龄与有责焉兵巡佥事杨有仁似宜免究兵部覆如自新言惟以有仁职专训练任弁侵渔不得无罪贞明阅操行法与鼓噪不相蒙  上谓噪军激变有因实干法纪命巡抚官即擒首恶正罪李承教陈王道俱下巡按御史逮问承教从重究以惩武弁贪恣者杨有仁调用徐时中汪延龄并夺俸原赵贞明无罪宥之
　　○己亥铸四川清军兼督粮储及宁夏河东兵粮道各关防
　　○升固原游击郭有光为永昌参将
　　○总理河道工部尚书潘季驯奏臣领河事凡四任矣壮老于斯朝暮于期耳闻目击稽往验来总之水性不可拂河防不可弛地形不可强治理不可凿人欲弃旧以更新而臣谓故道必不可失也人欲支分以杀势而臣谓浊流必不可分也去秋霖霪水涨物议遂腾宁知涨必有消乎谨述人言之惑众病河者详解于后一谓黄河暴涨何不多浚支渠以杀之臣曰分流诚能杀势然可行于清水耳黄水沙居其六分则势缓沙停河不两行自古记之藉势行沙合之所以杀之也又议水涨暂开决口水落复塞岂曰无见但塞决难而费浩筑减水石坝于桃源坝与地平水浮则洩与开决无异而水不能啮石更无塞决之费不须另开矣一谓旧河沙垫底高不若别觅新河为得臣曰沙易停亦易刷即一河中溜处深缓处浅水合沙刷必无俱垫之理此浅彼深亦无防运之事倘果底高则冬春水落当胶舟矣全弃故道即使得地凿河力能阔二百丈深三四丈如故河否况数年而新者亦旧岂旧淤而新不淤乎禹治水曰＜锍-釒＞瀹决排亦第去其壅塞耳徐邳故泗沂道也禹贡导淮东会泗沂宋神宗时河决澶州合南清河会于淮南清即泗沂行之六七百年谓非黄河故道不可矣一谓禹治水以道而今治水以障臣曰逆水性以壑邻谓之障顺水性以闲其溢谓之防水涨无堤必泛溢不循軓堤者正导之以入于海也禹贡九泽既陂四海会同何尝不以堤哉或疑水愈高则堤愈增不知水虽涨亦止丈许且无旬日不消者则堤之高不过踰丈而已一谓昔年徐吕二洪怪石浮水面湍激如雷今皆无声得非沙掩臣曰二洪体甚高沙能掩之是无徐州矣徐洪为主事郭昇吕洪为主事陈洪范铲石志记具存其时黄河决而二洪涸实天假以成诸臣之功也若云石平而水不能刷沙则河长几二千里岂尽二洪激水所刷也甚谓诸臣冤耳一谓海口沙塞以致河蓄不流臣曰黄河万里别无分洩滔滔迅溜何尝少停大约伏秋长多消少冬春长少消多上源雨多则长雨霁则消今海口塞则消于何往耶臣委勘亲阅并无淤梗一谓黄高于徐淮高于泗可不谓之所乎臣曰自开归以至安东地皆卑于河不独徐泗汤迁亳仲丁迁嚣亶甲迁相祖乙迁耿盘庚迁殷以避黄也岂不惮烦宋景祐中泗州张守曾筑护城堤三丈三尺以捍淮矣河之不能使卑如是去国之臣心犹在河亦自尽其犬马之忱而已工部言季驯久熟河事极源委析利害言当不谬但运道民生所关宜行勘河科臣张贞观及督河抚按舒应龙陈于陛等从公勘议以闻毋徒两可调停以误大计从之
　　○庚子大学士张位遵旨入阁办事
　　○升狭西按察使李颐为河南右布政使
　　○壬寅  孝懿庄皇后忌辰遣阳武侯薛钲祭  昭陵
　　○大学士赵志皋题同官张位同知经筵日讲及提调纂修玉牒一体供事
　　○总督三边尚书魏学曾题官兵剿叛夺回城堡斩获凶丁至玉泉营距镇城不百里而近土文秀哱云迎战内有达虏数百广武等堡达虏阑入颇多询之谓哱王子有约虏所称哱王子即哱拜也拜以降虏骁勇先任诸抚臣加授总兵招结亡命千余人捣巢輙捷遂为一镇雄兵且题其子哱承恩为都司轩横自负目中久无抚镇初犹借激变之名令东旸许朝倡逆佯为不与今且公然勾虏称王子自干天讨臣已权示赏格乞敕将领一心务扫妖氛仍发马价给赏庶几戡定有期奉旨承恩父子恣逆勾虏罪在不赦督臣宜率将领并剿有能擒献哱贼与世封套虏谕令出边毋得助逆再发马价五万犒师
　　○癸卯升徽州府知府卫承芳为浙江兵备副使归德府知府陈祹为河南兵备副使原任浙江按察使万象春复除陕西按察使
　　○甲辰以大理寺左少卿朱鸿谟为提督操江右佥都御史起大理寺卿贾三近为兵部右侍郎升南京大理寺卿沈节甫为南京刑部右侍郎
　　○命李如松以原官提督陕西军务充总兵官着即赴镇督臣魏学曾赴灵州就近调度抚臣朱正色刻期过河督率将领剿贼从兵部言也仍命石星居中料理不必亲行
　　○总督三边尚书魏学曾奏宁兵初以激变为名实是谋为叛逆阳以刘许为首实是哱拜主谋贼过鸣沙为官兵擒斩气稍阻夺回城堡渐近镇城不谓勾虏鸱张外有强援以故招之不从剿之不易非调选宣大骁兵助战恐无以剪灭此也  上命宣大督抚即选骁兵六七千择勇将星夜督赴宁夏助讨督臣务责将领杀贼毋令披猖
　　○兵部题宁贼扑灭未期副总兵李蕡实非应变材原任大同总兵谪戍麻贵奉命讨贼闻已抵镇贵素骁勇多壮丁宜令戴罪暂管副总兵事以代蕡实顺义王等既擒史酋仅足赎罪谕令照俺答故事约束松套诸虏勿得应贼方与定款亦一策也  上曰叛丁罪恶滔天诸虏不念抚赏恩輙来助贼法当讨顺义王果如擒史酋故事约束套虏出边永不为逆开市且有厚赏魏学曾督兵已久不能预探虏情阻其内牧殊负委任着率诸将戮力剿贼毋缓军中事五日一奏麻贵戴罪管副总兵事俱如部议行
　　○乙巳起原任参政于达补陕西布政司右参政升工部郎中李端为贵州布政司右参议
　　○南京右副都御史邵仲禄卒于官礼部言其清介端方自榷税而掌铨苞苴独绝历京兆而开府擘画殊多实以死勤事者命与祭葬如例赠兵部左侍郎
　　○以神机八营佐击周一乾为神机七营参将　　○兵部覆科臣王德完题称杨应龙罪在嗜杀非叛也宜令解职听袭待以不死主谋冯时熙李斌等宜服上刑归附之众宜酌量安插改属请行川贵抚按勒限勘奏从之
　　○浙江道御史梅国桢题宁夏之变臣知祸必不小故两＜锍-釒＞谓迟一日则祸深一日今果勾虏为援势且蔓延矣非近据灵州则远袭潼关恐终非魏学曾所能定也若听其迁延不决臣徒抱赤心当别图以死报  陛下耳  上命国桢即同李如松前往监军并纪功次
　　○丙午大学士赵志皋张位言御史梅国桢愤宁变未平有请缨自往意已奉旨令往监军而兵部所开知兵司属杨于庭复蒙钦点恐两遣行事未便乞收成命升右给事许弘纲张贞观王德完吴之望史孟麟韩学信为左给事中弘纲吏科贞观户科德完礼科之望兵科孟麟刑科学信工科
　　○升浙江右参政徐大任为南京鸿胪寺卿广西副使许孚远为通政司右通政起原任太常寺卿赵世卿为顺天府府尹
　　○兵部题宁变关九边安危势方岌岌别遣重臣经略缓不及也甘肃巡抚叶梦熊毅然以讨贼为己任臣等心甚壮之相距不远官命以原官赴宁镇  上曰梦熊杀贼自任忠义可嘉着以原官提兵星驰同魏学曾朱正色一心并力克期剿灭其从征文武官员兵粮悉听兼理调度
　　○丁未兵部言京营协理戎政需人蓟辽总督蹇达已奉召命起原任侍郎顾餋谦代之餋谦未至则达不得代也赵彦赉库贮济边银八万两给讨叛边兵行粮　　○初科臣王德完极论都督李如松父子不宜更叨兵权于是如松自言忧危畏讥之身当戡乱定变之任万一指摘再及无论心分气索且不知死所矣  上以如松素称勇敢命竭力讨贼不必疑虑固辞
　　○诏发行军犒赏银二十万赏从征宁夏军丁每名二两其中军千把总等官听总督酌给余备临阵先登斩获等用
　　○命陕西巡抚沉思孝移驻下马关为魏学曾声援保定山西河南抚按官各防守潼关
　　○戊申擢陕西按察使田乐为都察院右佥都御史巡抚甘肃地方赞理军务
　　○铸给李如松讨逆军务关防
　　○御史梅国桢条上监军灭贼事宜一假威令如古遣将拔佩刀赐之以诛将士不用命者二勿拘文法使得戎服督战三凡有谋勇自效者悉听收用四李成梁老成多算宜即同赴军中资其调度不必以父子避嫌五些须利钝勿遽忧喜进止迟速勿輙督催六纪功惟列某官献计某将破阵某军获贼至于擒斩名数听按臣勘报  上曰御史职司紏察须与督抚将领议行成梁着随后去
　　○己酉礼尚书李长春等题国家敦睦宗亲令甲昭垂已久万历十年要例尤详沈王珵尧奏称王弟珵垲珵埏俱例前进封者之子孙乞封郡爵随经礼科参驳本部止与案候今复申奏若准补封是法不当得者皆可觊觎例不许援者皆可渎扰何以信藩国而垂宪万世辅导官不能谏阻渎奏宜下巡按御史提问奉旨王以例前请封二弟奏词迫切特念懿亲准封郡王礼部再执以为不可  上曰特恩原不为例着遵前旨行
　　○诏大同参将孙仁昌平游击赵梦麟宣府坐营颇贵听李如松委用都司李如樟等仍听委押兵马赴镇
　　○镇守辽东总兵官宁远伯李成梁以科臣王德完拒虎进狼之劾及御史龚文选责成策励之疑乞免督兵宁镇诏赴京候遣不准辞
　　○庚戌升巡抚山东右副都御史宋应昌为大理寺卿巡抚应天右副都御史宋仕为南京大理寺卿原任右参议刘弘道复除福建左参议
　　○辛亥起原任顺天府丞张文熙补太仆寺少卿管京营事
　　○诏三边督抚委司道有司买运粮料刍束以备军需
　　○壬子起原任云南左布政徐作补山西左布政使升湖广按察使刘浑成为浙江右布政使陕西左布政使吕鸣珂为南京太仆寺卿云南右布政使文作为广西左布政使
　　○原任浙江巡抚右副都御史邬琏卒命与祭葬如例　　○发原任参将杨缙永戍边卫缙先犯失机罪应斩叙功准赎乃赎管城工侵盗刑部覆议从之
　　○癸丑升尚宝司丞赵崇善为本司少卿户部郎中李际春为陕西布政司右参议
　　○兵部奏宁贼与虏合尽烧城外粮草我军无所得食督臣魏学曾初误听其缓兵之计蔓延至此今新抚朱正色宜督兵渡河叶梦熊宜速赴协剿如或推诿科道官指名参奏务乘虏马未肥克期灭贼可也诏学曾速会梦熊正色率各将官相机剿贼不得迟延取罪
　　○甲寅升左给事中许弘纲为都给事中许子伟王建中张辅之吴鸿功罗栋郭士吉为右给事中弘纲兵科子伟吏科建中户科辅之礼科鸿功兵科士吉工科
　　○升山西副使冯子履为河南右参政江西副使王俨为广东右参政袁州府知府郑一麟为福建副使户部郎中李洙叙州府知府唐守钦俱云南副使兵部郎中吴嶙为福建参议宝庆府知府李茂德为山东盐运司运使高州府知府张邦伊为陕西苑马寺少卿
　　○升左佥都御史孙矿为右副都御史巡抚山东提督营田军务
　　○升湖广按察使侯世卿为云南右布政使江西副使张一坤为本省右参政原任右参政金学曾复补湖广左参政
　　○大学士赵志皋等以热审请宥李材留中
　　○兵科左给事中吴之望言宣大督臣萧大亨题扯酋东归缚叛酋史二官儿及用事头目叩关献俘乞复市赏夫扯酋助火真犯岷巩戕杀将吏蹂躏生灵  皇上震怒命将出师乃始挟妇东归擒叛自赎姑许十九年以后款贡足矣何更以十八年请乎然而御虏操纵不可胶柱鼓也向我犹得全力制虏今宁夏倡乱而松焰已张延绥构兵而套恨入骨若于缚叛献俘者处之失策万一豺狼易心将无汉过先也善御夷者在贰其心一旦贪财物而剪腹心彼缚叛来投我我相机以应是虏常入制驭中也即复赏似无不可惟是吉妹之首未授安兔之怨未平套虏怀讐松虏首鼠可不熟计宜稍赏以酬前功仍留市以责后效操我朝三暮四之术携彼联翮并栖之心在当事臣工酌之兵部覆议上请  上曰虏王擒获叛夷忠顺可嘉准复二年市赏给悬购银以示恩信效劳各虏赐银币升职有差余听督抚官犒赏仍谕约束诸部无得扰边取罪文武有功员役叙赉史酋等验实具奏不必械送京师
　　○发马价银三千给监军御史梅国桢督军李如松沿途犒赏　　○遣翰林院修撰焦竑等官册韩王庶子璟渭为固原王上饶王嫡长子载塙袭封上饶王继夫人皮氏进封王妃沈丘王嫡长子朝耇袭封沈丘王夫人王氏进封王妃颖川王庶孙朝壑袭封颖川王嘉祥王常泩选兵马副指挥孙伯承女孙氏清平王常□□大岁□选兵马副指挥张国山女张氏俱封为王妃靖江王庶子辅国将军任晟进封靖江王荣阳王庶子镇国将军翊铬进封荣阳王
　　○丙辰兵部题督臣魏学曾揭称叛贼勾虏迎战官兵屡挫贼锋贼首哱云中箭濒死副总兵王通血战被伤会切尽酋妇传谕部落不许助逆于是逆贼挟庆府三王求罢兵势虽稍缩恐狡谋守险蔓乃难图乞颁敕谕诛首恶宥胁从使城中士庶晓然知朝廷意酋妇效顺去逆请加抚赏至萧如薰以千余卒破虏方张射贼云而夺其魄即古名将何加焉尤宜特加赏劳以示鼓舞  上曰学曾督兵讨逆斩获数多如薰孤城摧敌李煦王通牛维忠临阵奋勇各赏银币有差余着督臣分别赉恤明旨屡颁何无援叛自赎也着严督将领会兵征剿无论首从亦无得别有顾忌致误军机
　　○戊午以端阳令节赐辅臣赵志皋张位金书黄红符金艾叶各二讲官韩世能等银书黄符金艾叶各一
　　○升陕西右布政李春光为左布政使
　　明神宗显皇帝实录卷之二百四十七
明神宗显皇帝实录卷之二百四十八
　　万历二十年五月庚申朔礼部言十五夜月食该监推算差一日宜究奉旨救护改正行监官李钦等各罚俸二月
　　○壬戌进士熊应占乞旌庶祖母李氏孀节奉旨表扬重典陈乞非例着礼部通行各抚按官核实奏闻无滥
　　○升四川都司杨威为湖广分守镇筸参将
　　○巡抚南赣右佥都御史王敬民＜锍-釒＞辩御史李时华所论通贿选司及攻排李植江东之事乞放归田里吏部言其素行清谨未宜去命仍供职不允辞
　　○原任御史陈勖复补河南道邓炼复补福建道原任左参政徐三畏复补狭西分巡西宁道原任副使郑继之起补江西副使原任参议杨楫起补狭西固原兵备原任按察使徐汝阳复补湖广按察使　　○兵部言经略尚书郑雒所领马价四十万经阅视科臣李汝华及部道各官查报锱铢不爽则无重利啖虏东归之事明甚卜酋被创奔逃火真渡河远遁虏王八九万骑出边秋毫无犯今遵谕执献史酋操纵在我谓非雒有成筭不可即阅臣亦谓甘肃流虏渐稀军民乐业矣雒老成威望虏所素服多事之日柰何久投林麓灰边臣任事心乎  上曰郑雒既非媚虏且有安边经略功着遇缺起用
　　○甲子以端阳令节赐辅臣上尊珍馔
　　○户部题军需半藉盐饷国初引有定数纳有常期今宁卒煽乱徵兵诛讨费饷不赀议添开盐引量减价值一年及将新开事例并移该镇援纳职级照议本色输运以备刍粟即计日廓清亦可资经营之费也从之
　　○阅叙延绥甘肃固原三镇文武官八事修举功贾仁元升右副都御史石槚房守士杨时宁张纲各升俸一级鲁光祖加副总兵李绍祖升参将李杜复副使职张思忠徐三畏王藻以原官起用仍与朱正色张臣等各赉银币有差
　　○丙寅  孝宗敬皇帝忌辰遣官祭  泰陵
　　○诏发库贮济边银十万两给补甘肃镇经略借支及备召军之用从兵部覆议抚臣叶梦熊奏也
　　○丁卯大学士今给假省亲王锡爵四恳收回召命以终一日之餋  上曰卿＜锍-釒＞终餋屡旨慰留原为边鄙未宁特资匡济今叛贼勾虏披猖柰何坐视且闻卿母已痊何不为朕一出姑待事平归餋乎行人何崇业着敦促上道以慰眷怀
　　○总督尚书魏学曾奏官兵大战贼败入城勇丁高盖等三名乘胜扑入杀贼颇多后兵不继竟死于贼乞先行恤录以劝来者及原任甘肃游击徐龙虽经阅臣论劾提问访其在任挫扯力克夷使事甚伟且咸称其为骁勇才又如见监李材云南之事诚未悉颠末但素有谋略曾经备倭缓急安危之秋苟可巩边陲而慰宵旰固当破格用之耳兵部覆请奉旨高盖等奋勇杀身可悯先给祭以慰忠魂仍各赏优恤银一百两赠荫作速议奏徐龙着赴军前戴罪杀贼
　　○命蓟镇义院口等十五关提调俱改守备职衔管事以重抚夷要冲
　　○己巳以虏酋不他失礼那木儿台吉擒逆效顺升职示优仍赐敕文各一道
　　○朝鲜国王咨称倭船数百直犯釜山焚烧房屋势甚猖獗兵部以闻诏辽东山东沿海省直督抚道镇等官严加整练防御无致疏虞
　　○辛未  仁宗昭皇帝忌辰遣侯郑惟忠祭献陵
　　○礼部题原参举人王兆河等七名到部已齐请于朝堂覆试以服人心从之
</div>
    <div class="pagination">
<a href="明实录神宗实录_page161.html">上一页</a><span>...</span><a href="明实录神宗实录_page157.html">157</a><a href="明实录神宗实录_page158.html">158</a><a href="明实录神宗实录_page159.html">159</a><a href="明实录神宗实录_page160.html">160</a><a href="明实录神宗实录_page161.html">161</a><span class="current-page">162</span><a href="明实录神宗实录_page163.html">163</a><a href="明实录神宗实录_page164.html">164</a><a href="明实录神宗实录_page165.html">165</a><a href="明实录神宗实录_page166.html">166</a><a href="明实录神宗实录_page167.html">167</a><span>...</span><a href="明实录神宗实录_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
