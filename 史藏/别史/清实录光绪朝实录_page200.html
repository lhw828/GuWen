<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 200 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 200 页/共 1316 页</h1>
    <div class="content">
帮总纂官王同愈恭辑监修总裁世恭阅五月二十六日正总裁那恭阅六月十四日专司藳本陆恭覆阅壬子十月十九日　　

徐恭阅一签九月十一日　　

荣月日副总裁唐月日　　

宗室宝恭阅六月初六日

　　

郭恭阅一签七月初二日　　

熙月日初校修改上卷贰拾玖签尚其源恭校陈恭阅八月二十八日覆校修改上卷贰拾签刘翼经详校宗室麒月日总校修改上卷叁拾陆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百十五　　

光绪六年。庚辰。秋七月。丁卯朔。享太庙。遣庄亲王载勋恭代行礼。　　

○上诣钟粹宫、问慈安端裕康庆昭和庄敬皇太后安。长春宫、问慈禧端佑康颐昭豫庄诚皇太后安。至丙申皆如之。　　

○谕军机大臣等。铭安等奏。吉林防务紧要。请将宋庆一军豫筹咨调一摺。前因总理各国事务衙门奏。俄国意在启衅。请添兵防守山海关一带等情。当经谕令曾国荃督办该处海防事宜。宋庆所扎营口各营。均归节制调遣。缘近日各路新闻电报。均有俄国派员来华。以兵挟制。并调拨兵船。约八九月将封辽海之信。山海关一带防务。未可稍松。宋庆所部兵力尚恐不敷。是以添调刘连捷、刘维桢、郭宝昌、等营。以资厚集。现在珲春、甯古塔、三姓等处。均有俄国轮船驶往。并于伯力地方。添修衙署兵房。添设总督。其窥伺松花江之意。显然可见。吉林地方紧要。自应豫筹布置。以备不虞。刻下宋庆一军。势难移调。铭安、吴大澂、惟当就地募练。妥筹布置。随时侦探。实力防守。不可稍有疏虞。该处枪炮铜帽火药等件。需用甚殷。著李鸿章、岐元、转饬沿途迅速解到。毋稍迟误。宋庆各营。应如何豫筹调派。著曾国荃懔遵前旨。与李鸿章、岐元、妥密筹商。以期缓急可恃。曾国荃未到防以前。宋庆一军。著李鸿章、岐元、酌度情形。择要扼扎。将此由五百里密谕李鸿章、曾国荃、岐元、铭安。并传谕吴大澂知之。洋务　　

○吉林将军铭安等奏。珲春起练马步队。甯古塔副都统德平阿前往训练。又奏、三姓城东松花江下游要隘。设立水关。以资扼守。并报闻。随手

摺包

　　

○塔尔巴哈台参赞大臣锡纶奏。拟添募防兵。请饬部拨有著之款又奏、索伦营官兵俸饷。请饬部筹拨。并下部议。随手摺包　　

○又奏、大同防兵分别撤留。并加增口分。报闻。随手摺包　　

○戊辰。谕军机大臣等、御史邵曰濂奏。浙江嘉兴县。有著名枪匪崔大有。即崔锦成。于咸丰年闲。聚集匪徒。私造枪船数十号。屡有劫案。继复充当伪官。无恶不作。旋以冒入投诚案内。幸逃法网。仍复怙恶不悛。经前抚臣梅启照。饬属解省讯办。该匪狡展百端。希冀赎罪。现在浙江省伏莽尚多。皆其羽翼。若再轻纵。恐为地方后患等语。著谭钟麟迅将崔大有被控各案。确切讯明。即行按律惩办。毋稍宽纵。原片著钞给阅看。将此谕令知之。现月　　

○又谕、御史黄元善奏。俄国兵船来华。请饬李鸿章将天津海口严加防范。洋人恫喝。不为所动。分界通商事宜。宜持定见。又御史邵曰濂奏。请饬李鸿章酌派曹克忠倡办天津团练。以助声威。各等语。著李鸿章相度情形。斟酌办理。原摺片著钞给阅看。将此谕令知之。洋务　　

○又谕。刘坤一奏。查明精于医理之官绅。由驿覆奏一摺。所有现在湖南原籍之前刑部尚书郑敦谨、在江苏原籍之前湖北巡抚潘霨、著刘坤一、李瀚章、吴元炳、李明墀、催令该尚书等迅速来京。又署湖北盐法道程春藻。并著李瀚章、彭祖贤、饬令该员克日进京。均由内务府大臣遵照前旨办理。将此由四百里各谕令知之。现月　　

○又谕。刘坤一奏。遵保精习医理各员一摺。所有前内阁学士周寿昌。著吏部传知前赴内务府。由总管内务府大臣等。遵照前旨办理。现月　　

○江甯将军穆腾阿等奏。驻防设立考试章程。著有成效。请将阅卷主讲之举人胡壬源等奖励。允之。随手摺包　　

○己巳。谕军机大臣等。乾清宫暂行供奉之穆宗毅皇帝圣容。著于此次恭送玉牒赴盛京尊藏时。敬谨同送至盛京。应行豫备事宜。著由内务府行知各该衙门办理。现月　　

○予御贼阵亡湖北黄陂县知县张翼优恤。随手摺包　　

○旌表山西忻州孝女赵氏。随手摺包　　

○庚午。谕军机大臣等。有人奏、浙省清查荒熟。办理失宜恐酿事变一摺。据称谭钟麟查办荒熟田亩。过于操切。颁发告示。有所短之数。归于成熟田地摊赔之语。道员王荫樾。委查嘉兴荒田。并不履勘情形。惟逼勒庄书。多认分数。该抚现将逼认之结。发县徵粮。此外各属。概不查勘。势将勒荒为熟。激成事变等语。该省清查荒熟。必应详加履勘。核实办理。方足以昭平允。若如所奏。委员并不查勘。逼勒具结。各认分数。势必摊荒作熟。贻累民生著谭钟麟遴选妥员。认真查勘。是荒是熟。务须确切分明。不致民闲有所藉口。道员王荫樾如果办理不善。即著据实□□□尔□奏。毋稍徇隐。原摺著钞给阅看。将此谕令知之。寻奏。遵旨覆陈浙省查办荒熟情形。道员王荫樾请免置议。得旨。仍著该抚认真清查。总期有裨国课无累民生。方为妥善。现月　　

○又谕。岐元奏、详查奉天沿海要口。拟将宋庆各营。分队驻扎一摺。奉天所属各海口。经岐元与宋庆查勘形势。以金州熊岳盖平为最要。拟将该提督步队三营驻扎金州。与北洋水师。互联声势。其余马步六营。分扎熊岳盖平。为居中策应之师等语。宋庆一事。前有旨归曾国荃节制调遣。原以山海关逼近京畿。关系紧要。该军现驻锦州。相距较近。便于策应。兹据该将军所奏分扎金州等处。亦为择要扼防起见。第于山海关。又恐不能兼顾。著俟曾国荃到防后。与李鸿章、岐元、酌度缓急情形。详细筹商。妥为布置。将此由五百里各密谕知之。洋务　　

○盛京将军岐元等奏。围场设官等事。请仍照原拟章程兴办。得旨。围场设官添兵等事。系属创始。该将军等所奏。自为因时制宜起见。均著照所议办理。惟当认真经理。毋致日久视为具文。随手　　

○又奏、围场添设各官。酌定缺分。分别补放。下部知之。随手　　

○库伦办事大臣奕榕等奏。图车两部落防兵。布置驻扎情形。得旨。所有调到蒙古官兵。著即督饬带队各员。认真操练。务使缓急可用。不得有名无实。随手摺包　　

○抚恤朝鲜国遭风难民。如例。随手摺包　　

○辛未。谕内阁。溥楙等奏。应修要工。请派大员查勘一摺。昌西陵隆恩殿等处。暨慕陵内务府衙署等工。均有渗漏等情形。著派孙诒经。将应修各工。敬谨查勘。奏明办理。现月　　

○谕军机大臣等。左宗棠等奏。军饷告匮。请旨催解一摺。据称光绪五年分。西征军饷各省关欠解银一百九十余万两。本年截至四月分止。欠解银一百十余万两。致应调之军。应办之事。均以饷项维艰。无从筹措等语。新疆善后各事。暨采运经费关内外征防各军薪粮等项。需用浩繁。现在筹备防务。待饷尤殷。著该将军督抚监督。将五年分欠解西征饷银。无论如何为难。赶紧补解。一面将本年新饷陆续提前早解。毋得稍事延缓。致误要需。将此由五百里。谕知穆图善、刘坤一、何璟、李瀚章、张树声、丁宝桢、吴元炳、裕禄、李文敏、谭钟麟、勒方锜、曾国荃、涂宗瀛、彭祖贤、李明墀、裕宽。并传谕葆亨、俊启、知之。剿捕　　

○壬申。谕内阁。本月二十八日。朕亲诣皇史宬行礼。著先于皇史宬殿内。设香案一。香炉一香盒一亲自拈香行礼。毋庸派人递香。御前大臣御前侍卫随入殿门内。乾清门侍卫俱在殿门外。至实录馆总裁及礼部各员。均毋庸随征。现月　　

○谕军机大臣等。因俄国议约不易转圜。闻有派兵来华藉端挟制。并调拨兵船。约八九月闲。将封辽海之信。当经谕令李鸿章等。妥慎防范。并令曾国荃督办山海关一带海防事宜。以期周密。因思沿海地方辽阔。防不胜防。非有大枝劲旅。居中扼扎。相机策应。不足壮濒海之声援。为京圻之翊卫。湖南提督鲍超。久历戎行。声望素著。即著于湖北、湖南等处。选募得力勇丁万人。克日成军。由该提督统带。乘坐轮船北上。限八月以前驶到。此军到后。应于天津山海关两处适中之地。择要驻扎。著李鸿章、曾国荃、鲍超、会商妥筹。奏明办理。鲍超新募之军。应需军火枪械等件。著李明墀于湖南机器局。所存洋枪洋炮尽数拨给。其余军火。并著酌量调拨。以资应用。所有该军起行。应需饷项。即著李瀚章、彭祖贤、李明墀、在部拨边防经费项下。如数支给。俾利遄行。到防后月需饷银。著户部筹给应用。将此由六百里各密谕知之。洋务　　

○又谕。左宗棠现已行抵哈密。关外军务。谅经布置周详。现在时事孔亟。俄人意在启衅。正须老于兵事之大臣。以备朝廷顾问。左宗棠著来京陛见。一面慎举贤员。堪以督办关外一切事宜者。奏明请旨。俾资接替。此外带兵各员中。有才略过人。堪膺艰钜。秉性忠勇。缓急足恃者。并著胪列保荐。用备任使。将此由五百里谕令知之。洋务　　

○两江总督刘坤一奏。覆陈江南兵饷及沿江防务。得旨。所有应行布置事宜。仍著随时相机。妥慎筹办。随手摺包　　

○癸酉。谕内阁。前有旨将崇厚暂免斩监候罪名。仍行监禁。谕令曾纪泽将应议条约。妥慎办理。兹据总理各国事务衙门。接到曾纪泽电报。现在商办一切。恳为代奏施恩等语。崇厚著加恩即行开释。洋务　　

○甲戌。谕军机大臣等。金顺奏。西路近日情形。并拟诱致白彦虎。暨请将领队大臣留营各摺片。据称提督方春发等。所统各营。驻扎精河。均已到防。俄人添兵分扎伊犁等处。并于各山口盘查往来行人甚严等语。现在事机未定。该处防务。固不可稍涉疏虞。惟衅端不可自我而开。该将军当约束兵勇。毋得进越边界。滋生事端。一面不动声色。密筹防备。候旨遵行。白彦虎素极狡狯。俄人又盘查甚严诱致一节。殊未切中事情。恐于事非徒无益。该将军务当加意慎重毋稍轻率。傥白彦虎率众窜入边境。自当剿戮。若狃于诱致之说。转致别生枝节。有妨大局。惟该将军是问。萨陵阿著准其留营。乌鲁木齐领队大臣。即著咨行恭镗拣员奏请署理。将此由六百里密谕知之。洋务　　

○山东巡抚周恒祺奏。筹办海防情形。得旨。东省海防紧要。该抚拟募勇丁四千余人。以备分布。著即督饬统带各员。认真操练。务期一律整齐。藉资守御。随手摺包　　

○伊犁将军金顺奏。已故提督龙得胜。请归宗并请优恤。允之。随手摺

包　　

○予故副都统色楞泰优恤如例。随手摺包　　

○乙亥。孝静成皇后忌辰。遣官祭慕东陵。　　

○以神灵显应。颁广西南甯府城隍庙扁额。曰神明所保。现月　　

○谕内阁。铭安等奏。吉林厅长春厅文童闹考。分别讯办饬拏各摺片。吉林厅文童永福等。于厅官考试点名进场后。藉端嚷闹。永福胆敢扭坏龙门铁锁。与双喜成林等。一齐闯出。因众童并未出号。恐仍扃门考试。复商同返回。逼令全行散考。长春厅文童赫选三等。因该厅覆试争挑堂号。辄敢聚众鬨堂肆闹。开门出场。均属目无法纪。吉林甫经设立考棚。尤宜首端士习。岂容不法之徒。任意滋闹。此风断不可长。永福、双喜、成林。均著照所拟杖一百流三千里。虽系旗人。情节较重。即行实发。不准折枷。以警效尤。赫选三、万鹤亭、程龙榜、王竹林、王玉麟等。著该将军等饬令地方官按名严拏。务获究办。并著晓谕士子。务宜各知自爱。嗣后傥有不守场规。藉端滋闹情事即著照例从重惩办。现月　　

○丙子。孝懿仁皇后忌辰。遣官祭景陵。　　

○谕内阁。刘长佑等奏。遵旨察看镇府各员。据实覆陈一摺。云南普洱镇总兵左启龙、永昌府知府周庆榕、临安府知府许廷桂、均著开缺送部引见。现月　　

○以剿办云南各属蛮夷土教等匪出力。予同知刘有志等优奖。赏副将尹光祥巴图鲁名号。都司韩亮等花翎。知县姜永康等蓝翎。余升叙加衔有差。

随手摺包

</div>
    <div class="pagination">
<a href="清实录光绪朝实录_page199.html">上一页</a><span>...</span><a href="清实录光绪朝实录_page195.html">195</a><a href="清实录光绪朝实录_page196.html">196</a><a href="清实录光绪朝实录_page197.html">197</a><a href="清实录光绪朝实录_page198.html">198</a><a href="清实录光绪朝实录_page199.html">199</a><span class="current-page">200</span><a href="清实录光绪朝实录_page201.html">201</a><a href="清实录光绪朝实录_page202.html">202</a><a href="清实录光绪朝实录_page203.html">203</a><a href="清实录光绪朝实录_page204.html">204</a><a href="清实录光绪朝实录_page205.html">205</a><span>...</span><a href="清实录光绪朝实录_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
