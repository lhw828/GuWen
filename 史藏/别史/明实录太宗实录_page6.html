<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 6 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 6 页/共 95 页</h1>
    <div class="content">　　○升四川行都司都指挥同知程达为前军都督佥事仍命掌四川行都司事镇守城池整肃兵备建昌等卫指挥使汪让为湖广都指挥使唐琮为江西都指挥使徐谅为四川都指挥使徐鉴为四川徐都司都指挥使火旺为河南都指挥使调河南都指挥使葛进掌宁夏卫事
　　○癸亥晋王济熺来朝赐书谕曰吾与尔父皆  皇考妣所生自少友爱深厚尔为  皇考妣长孙钟爱尤笃今尔父虽逝吾岂不知体  皇考妣之心为心乎正图与尔共享富贵且西北重镇资尔控驭尔居国年久令誉已著抚安藩屏方有望焉时曹国公李景隆数言其过  上虽不信而济熺闻之内怀忧畏故慰安之景隆昭德王济熿妃父云
　　○袭封衍圣公孔鉴卒讣闻辍朝一日遣行人亢诚赐祭鉴先圣五十八代孙也
　　○复设建阳卫杭州前卫
　　○甲子命西平侯沐晟镇守云南云南都司属卫听其节制敕晟曰昔我  皇考太祖高皇帝当扰攘之时年二十余尚未有子尔父英才八岁父母俱殁于兵茕茕来依  皇考皇妣怜之抚育为子既有朕兄弟  皇考以沐氏不可无后命复本姓承其宗祀屡从征伐积有功劳封西平侯云南既定出镇十有余年朝廷无西南之忧所以累增产业冀延子孙永保富贵尔父卒追封黔宁王以尔兄春嗣侯爵春卒无子命尔嗣之历观群臣受恩深厚未有过尔父子者也间者尔为小人所惑干犯岷王朕念  皇考皇妣教育尔父之恩及尔父佐命开疆之功不忍寘尔于法姑宥不问仍令镇守云南尔当深思  皇考皇妣再造之大德迪尔父之行以图厥终尔其念哉
　　○实授兵科试给事中龚鐩为本科给事中
　　○升金吾左卫千户梁得为本卫指挥同知
　　○上初以北平军饷不继欲出狱囚输米赎罪以给之且省馈运之劳命法司议至是法司议奏除十恶人命强盗及笞罪不赎外其杂犯死罪输米六十石流罪三等俱四十石徒罪一年十石一年半十三石二年十六石二年半二十石三年二十五石杖罪五等六十者四石七十以上每等加五斗输毕释之从之
　　○时江西庐陵县民有啸聚劫掠者江西三司奏请发兵讨之  上曰此无能为患而官军一出必伤及善良但遣一使持敕谕之可也遂遣行人许子谟赍敕谕曰昔我  太祖高皇帝开基创业首得江西资其供给以定天下三十余年屡加恩泽民皆乐生近建文信任匪人改更成法致兵祸连岁军需百费皆出于民科歛诛求日甚一日有司又不能抚恤棰楚横加嗟怨盈路民不聊生无所控诉致有潜避山林保全性命皆出于不得已也念其所自亦可矜悯朕即位之后一切罪犯悉赦不问今为天下主谨守成法嘉与百姓共乐治平独尔等未复本业因而劫掠郡臣奏请调兵剿捕朕恐兵戈所加误及善良有所不忍故特差行人赍敕谕尔宥尔之罪其即各复原业永为太平之民如执迷不悛发兵讨罪后悔无及仍敕都督韩观往招抚之
　　○夜金星入角宿有星如鸡子大青白色有光出牛宿西北行入天市东垣内一小星随之
　　○丙寅昭德王济熿来朝
　　○升宁国卫指挥同知蔡本为浙江都指挥使羽林前卫千户高政为本卫指挥佥事锦衣卫散骑舍人翁岩为旗手卫指挥佥事
　　○增设湖广蓝山县大桥巡检司左右副巡检各一员广东阳山县西岸星子二巡检司琼州府苗山莲塘二巡检司广西柳州府忻城县长安巡检司副巡检各一员
　　○初  上以征讨将士久效勤劳命礼部以  太祖高皇帝升赏条例参酌行之至是奏定赏格奇功领队将校升二级指挥赏银五十两彩币八表里钞六百贯千户卫镇抚仪卫正副银三十五两彩币六表里钞五百贯百户所镇抚典仗银二十五两彩币四表里钞四百贯总旗银十八两绢三匹绵布四匹绵花五斤钞三百贯小旗银十五两绢三匹绵布四匹绵花五斤钞三百贯随伍指挥千百户旗军银十三两绢三匹绵布四匹绵花五斤钞二百五十贯头功领队将校升一级指挥赏银二十两彩币六表里钞四百贯千户卫镇抚仪卫正副银十五两彩币四表里钞三百贯百户所镇抚典仗银十三两彩币三表里钞二百五十贯总旗银十二两绢三匹绵布四匹绵花五斤钞二百五十贯小旗银十两绢三匹绵布四匹绵花五斤钞二百贯随伍指挥千百户旗军银八两绢二匹绵布四匹绵花五斤钞百五十贯次功领队指挥赏银十五两彩币四表里钞三百贯千户卫镇抚仪卫正副银十三两彩币三表里钞二百五十贯百户所镇抚典仗银十二两彩币二表里钞二百五十贯总旗银七两绢三匹绵布四匹绵花五斤钞二百贯小旗银五两绢二匹绵布四匹绵花五斤钞百五十贯随伍指挥千百户旗军银四两绢二匹绵布四匹绵花五斤钞百贯
　　○上于宫中得建文时群臣所上封事千余通披览一二有干犯者命翰林院侍读解缙等遍阅关系军马钱粮数目则留余有干犯者悉焚之既而从容问缙等曰尔等宜皆有之众稽首未对脩撰李贯进曰臣实无之  上曰尔以独无为贤耶食其禄则思任其事当国家危急之际在近侍独无一言可乎朕非恶夫尽心于建文者但恶导诱建文坏  祖法乱政经耳尔等前日事彼则忠于彼今日事朕当忠于朕不必曲自遮蔽也
　　○丁卯赐都指挥使蔡本钞百锭并赐其下有差盖禽杀武进等县强贼马阿保等本等预有劳云
　　○戊辰夜月犯天囷有星如鸡子大赤色尾迹有光出五车南行入参宿左肩火星犯太微西垣上将星
　　○己巳  上谓兵部左侍郎刘俊等曰乃者随朕靖难及守城官军逃叛藏匿已获者悉伏法矣未获者令随处自首赴京立功赎罪其榜示之
　　○调都指挥佥事淩云为辽东都司都指挥佥事起福建行都司致仕都指挥同知郭青为福建都指挥同知
　　○辽东都司言缘边胡寇窃发不时骑士乏马操备辽东行太仆寺旧所易朝鲜马二千六百余匹请以给军士从之
　　○庚午敕宁夏总兵官左都督何福曰钦天监言火星犯上将尔为将御边宜慎之毋忽
　　○命右军都督陈晖旗手卫指挥李忠往江西参赞都督韩观军事
　　○改河南按察司佥事张成之为湖广按察司佥事
　　○赐镇守狭西都督王英钞二百锭
　　○夜月犯毕宿南第二星
　　○辛未封周王橚第二女为兰阳郡主擢徐茂先为中奉大夫宗人府仪宾以郡主配之茂先中山武宁王达之孙勋卫添福之子也
　　○壬申命昭德王济熿居平阳
　　○代王桂及其世子逊煓辞归赐钞七千锭其从官赐钞有差
　　○命礼部铸靖江王金宝制如郡王之印礼部言旧制郡王册用银镀金其上印亦用银  上以  太祖高皇帝尝与靖江王金册故授王亦以金宝
　　○癸酉夜有星如鸡子大青白色有光出东南云中东南行至近浊
　　○甲戌祭太岁风云雷雨岳镇海渎山川等神
　　○遣官祭旗纛
　　○  皇第二子高煦还北平赐钞万锭其从官指挥王麒等人赐钞五锭
　　○夜火星入太微垣右掖门
　　○乙亥赐齐王榑钞一万锭
　　○调都指挥佥事李凯于山东都司
　　○夜有星如盏大赤色有光出西北云中东北行至近浊
　　○丙子命指挥施文守泗州整肃兵备抚安人民
　　○升前燕府长史金忠为工部右侍郎户部郎中陈宗问为河南布政司右参政兵部员外郎崔仕先为右参议户部郎中邓肃为江西布政司右参政吏部郎中刘思忠为浙江布政司右参政礼部郎中郝鹏为湖广布政司左参政刑部主事周渊铭为四川布政司左参议各赐钞三十锭
　　○初用曹国公李景隆兵部尚书茹瑺言命吏部定靖江王府官制至是吏部言  祖训内亲王府例设文职官三十一员教授无定员郡王府未有定制今拟靖江王府长史依亲王府例设置其余官属止设纪善伴读审理典宝奉祠典乐典仪典膳良医工正仓大使各一员引礼舍人二员又  祖训内凡郡王子授镇国将军孙授辅国将军靖江王子比正支郡王宜递减一等授辅国将军其官属止设伴读  上命辅国将军各设教授一员余如所拟于是改靖江王府咨议所为长史司
　　○工部右侍郎黄福言旧制应天太平镇江宁国广德五府州例免税粮但每岁农隙召其丁夫役京师一月今当如例徵赴京  上曰五府州兴王之地  先帝时特加优恤近年兵兴烦于供给今方遂宁息未宜劳之可蠲今年之役
　　○丁丑以即位遣使赍诏谕和林瓦剌等处诸部酋长
　　○户部奏今直隶淮安及北平永平河间诸郡避兵流移复业者凡七万一千三百余户诏所司善加抚绥
　　○戊寅升水军右卫指挥佥事宣信为前军都督佥事福建行都司都指挥佥事郭忠为本司都指挥同知羽林前卫千户邢忠为本卫指挥同知金吾左卫千户刘贵为金吾前卫指挥佥事
　　○己卯以广西柳州等处蛮民啸聚劫掠遣礼部员外郎李宗辅等赍敕往赦其罪谕令复业如执迷不悛调兵剿除
○夜有三星如鸡子大其一青白色有光出外屏西南行入垒壁阵其一赤色有光出内屏东南行至近浊其一赤色尾迹有光出紫微西蕃外北行至近浊


明太宗文皇帝实录卷之十二上
　　洪武三十五年九月辛巳朔肃王楧来朝
　　○命户部郎中李昶抚安北平郡县
　　○夜有星如鸡子大青白色有光出土司空旁西南行至云中火星犯右执法
　　○壬午蜀王椿来朝
　　○秦王尚炳至
　　○癸未晋王济熺辞归赐钞五千锭其从官赐钞有差
　　○赐中军将校指挥岳冬驴车兴等九百六十有一人钞各六十锭彩币表里各三千百户朱旺李平等万五千四百十有九人钞亦各六十锭彩币表里各二
　　○驸马都尉王宁奏旧有赐田及自置田建文中尽没官乞复之  上从之仍命户部以其所入租准禄米
　　○湖广布政司左参政郭璲右参政王麟按察司副使闻良辅佥事陈晟蒋宾兴邬脩张敏俱以罪降为行人
　　○夜金星入氐宿
　　○甲申封秦愍王第四子尚火□舟为兴平王第五子尚灴为永寿王第六子尚炌为安定王改封晋恭王第三子昭德王济熿为平阳王封恭王第七子济熇为广昌王
　　○升赏奉天靖难诸将封都督佥事丘福为奉天靖难推诚宣力武臣特进荣禄大夫右柱国中军都督府左都督淇国公食禄二千五百石子孙世世承袭赏银四百两彩币四十表里钞四千贯都督佥事朱能为奉天靖难推诚宣力武臣特进荣禄大夫右柱国左军都督府左都督成国公食禄二千二百石子孙世世承袭赏银四百两彩币四十表里钞四千贯都督佥事张武为奉天靖难推诚宣力武臣特进荣禄大夫柱国中军都督府都督同知成阳侯食禄千五百石子孙世世承袭赏银三百五十两彩币三十表里钞三千贯都督佥事陈圭为奉天靖难推诚宣力武臣特进荣禄大夫柱国后军都督府都督同知泰宁侯食禄千二百石子孙世世承袭赏银三百五十两彩币三十表里钞三千贯都督佥事郑亨为奉天靖难推诚宣力武臣特进荣禄大夫柱国中军都督府左都督武安侯食禄千五百石子孙世世承袭赏银三百五十两彩币三十表里钞三千贯都督佥事孟善为奉天靖难推诚宣力武臣特进荣禄大夫柱国右军都督府都督同知保定侯食禄千二百石子孙世世承袭赏银三百五十两彩币三十表里钞三千贯都督佥事火真为奉天靖难推诚宣力武臣特进荣禄大夫柱国中军都督府都督佥事同安侯食禄千五百石子孙世世承袭赏银三百五十两彩币三十表里钞三千贯右都督顾成为奉天翊运推诚宣力武臣特进荣禄大夫柱国后军都督府右都督镇远侯食禄千五百石子孙世世承袭赏银三百五十两彩币三十表里钞三千贯都督佥事王忠为奉天靖难推诚宣力武臣特进荣禄大夫柱国右军都督府都督同知靖安侯食禄一千石子孙世世承袭赏银三百五十两彩币三十表里钞三千贯都指挥使王聪为奉天靖难推诚宣力武臣特进荣禄大夫柱国中军都督府都督佥事武城侯食禄千五百石子孙世世承袭赏银三百五十两彩币三十表里钞三千贯都督佥事徐忠为奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世世承袭赏银三百五十两彩币三十表里钞三千贯都督佥事张信为奉天靖难推诚宣力武臣特进荣禄大夫柱国隆平侯食禄一千石子孙世袭隆平伯赏银三百五十两彩币三十表里钞三千贯都督佥事李远为奉天靖难推诚宣力武臣特进荣禄大夫柱国中军都督府都督同知安平侯食禄一千石子孙世袭安平伯赏银三百五十两彩币三十表里钞三千贯都督佥事郭亮为奉天靖难推诚宣力武臣特进荣禄大夫柱国左军都督府都督同知成安侯食禄千二百石子孙世袭成安伯赏银三百五十两彩币三十表里钞三千贯都督佥事房宽为思恩侯食禄八百石子孙世袭指挥使赏银三百两彩币二十表里钞二千五百贯都指挥使徐祥为奉天翊卫宣力武臣特进荣禄大夫柱国兴安伯食禄千石子孙世世承袭赏银三百两彩币二十表里钞二千五百贯都督佥事徐理为奉天翊卫宣力武臣特进荣禄大夫柱国武康伯食禄一千石子孙世世承袭赏银三百两彩币二十表里钞二千五百贯都指挥同知李浚为奉天翊卫宣力武臣特进荣禄大夫柱国襄城伯食禄一千石子孙世世承袭赏银三百五两彩币二十表里钞二千五百贯都指挥同知张辅为奉天翊卫宣力武臣特进荣禄大夫柱国信安伯食禄一千石子孙世世承袭赏银三百五十两彩币三十表里钞三千贯都督佥事唐云为奉天翊卫宣力武臣特进荣禄大夫柱国新昌伯食禄一千石子孙世袭指挥使赏银三百两彩币二十表里钞二千五百贯故都指挥同知谭渊男谭忠为特进荣禄大夫柱国新宁伯食禄一千石子孙世世承袭赏银三百五十两彩币三十表里钞三千贯都指挥佥事孙岩为奉天翊卫宣力武臣特进荣禄大夫柱国应城伯食禄一千石子孙世世承袭赏银三百五十两彩币三十表里钞三千贯都指挥佥事房胜为奉天翊卫宣力武臣特进荣禄大夫柱国富昌伯食禄一千石子孙世袭指挥使赏银三百五十两彩币三十表里钞三千贯都指挥使赵彝为奉天翊卫宣力武臣特进荣禄大夫柱国忻城伯食禄一千石子孙世世承袭赏银三百两彩币二十表里钞二千五百贯都督佥事陈旭为奉天翊卫宣力武臣特进荣禄大夫柱国云阳伯食禄一千石子孙世世承袭赏银三百两彩币二十表里钞二千五百贯都督佥事刘才为奉天翊卫宣力武臣特进荣禄大夫柱国广恩伯食禄九百石子孙世袭指挥同知赏银二百五十两彩币十六表里钞二千贯以曹国公李景隆尚书茹瑺都督同知王佐都督佥事陈瑄有默相事机之功加封景隆为奉天辅运推诚宣力武臣特进光禄大夫左柱国太子太师曹国公增禄一千石通前四千石子孙世世承袭赏银四百两彩币四十表里钞四千贯瑺为奉天翊运守正文臣特进荣禄大夫柱国太子少保兼兵部尚书忠诚伯食禄一千石以终本身赏银三百两彩币二十表里钞二千五百贯佐为奉天翊运宣力武臣特进荣禄大夫柱国中军都督府都督同知顺昌伯食禄一千石子孙世袭指挥使赏银三百两彩币二十表里钞二千五百贯瑄为奉天翊运宣力武臣特进荣禄大夫柱国右军都督府都督佥事平江伯食禄一千石子孙世袭指挥使赏银三百两彩币二十表里钞二千五百贯以谷王护卫指挥佥事张兴仪卫正张成等受王成筭佐成奇功升兴为骠骑将军都督佥事赏银二百五十两彩币十六表里钞二千贯成为骠骑将军都指挥使赏银二百两彩币十二表里钞千五百贯其余将士人等论功高下一体升赏又以驸马都尉王宁不附权势以罹诬陷几致陨身宜用褒显封奉天辅运推诚效义武臣特进光禄大夫柱国驸马都尉永春侯食禄一千石子孙世世承袭赏银三百五十两彩币三十表里钞三千贯各赐冠服给诰券升赏毕  上谕之曰人君秉至公行爵赏无容私意今以天下之财赏天下之功虽赐赉有限而爵禄无穷然继今能益懋公勤朕不吝于报赉尔等勉之又曰尔等前劳朕或知有未尽论报之际轻重失宜其即面陈必使归于至当若不自陈而退有后言或至怨怼甚不可也又曰今天下已定君臣相与共保富贵朕不可居安忘危尔等亦不可恃功骄惰但常念前劳图保名节斯福泽延于子孙功名播于永远矣
　　○追封故都督同知张玉奉天靖难推诚宣力武臣特进荣禄大夫右柱国荣国公谥忠显玉字世美河南开封祥符人仕元为枢密院知院洪武乙丑归附戊辰从征捕鱼儿海哈剌哈之地以功授济南卫副千户又从追剿鞑军粉红帖木儿抵延安延川升安庆卫指挥佥事同官以严见惮庚午从征永顺散茅等洞辛未从征迤北抵鸦寒山归调燕山左护卫癸酉复从征迤北至黑松林戊寅七月  上举兵靖难玉所进计议悉合  上意遂领兵攻夺九门抚顺讨逆三日始定玉言今都指挥马宣  蓟州宜早图之不然将为后患且蓟为东鄙之望蓟平余可传檄而定  上从之即命玉与朱能等率兵以往既至都指挥马宣镇抚曾浚等闭城坚守反复喻之不下玉拥众急攻宣率兵出拒玉遣精锐冲入其阵执而杀之并杀浚复执毛指挥玉知其可用释之不杀送诣北平而抚辑其军民乃引兵徇遵化遵化守将以城降复往永平密云至则军民望风输款己卯升都指挥同知掌中营兵玉进言曰雄鄚在迩今守者潘杨二都督挟恃诈力不下请攻之  上是其计遂生禽二人时长兴侯耿炳文率兵二十万至真定玉请往觇之遥见其军士散漫无统纪且有败气驰报曰彼无能为力赞  上往攻俘斩无数余皆奔溃继安陆侯吴杰引兵来战玉率众大败之追奔四十余里斩获甚众永平被围引兵从  上救之敌见军容整肃遽角□羊去从攻大宁破之既归中道闻李景隆率众次坝上而以精锐围北平城玉请先攻其营然后归援  上从之径捣其营大战景隆兵不能支遂退即率众至城下城中亦出兵内外夹攻斩戮殆尽遂移军收广昌下蔚州进取大同斩其首将而还闻景隆收溃卒益以新军号百万连营而来玉言兵贵神速先事者胜请驻白沟河以逸待劳必能决胜  上然其言率众至白沟河越三日景隆兵至玉率精骑驰击之斩馘无筭景隆收余众退玉乘胜追击所向披靡归数月从  上攻沧州破之生禽其大将徐凯进攻东昌玉勇往赴敌遂战殁年五十有八  上闻恸悼之至是论诸将功赏而恩命首被云
　　○追封故后军都督佥事陈亨奉天靖难推诚宣力武臣特进荣禄大夫柱国泾国公谥襄敏故都指挥使谭渊奉天靖难推诚宣力武臣特进荣禄大夫柱国崇安侯谥壮节亨凤阳寿州人勇敢善骑射从  太祖高皇帝渡江讨张士诚平陈友谅从大将军定中原累积军功自天策卫百户累升燕山左卫世袭指挥同知又从颍国公征北二十五年命署北平行都司事升后军都督佥事仍掌北平行都司从  上平内难鏖战坝上乘胜而南至白沟与敌战奋击冲阵斩获无筭以疾卒渊滁州清流人有膂力引两石弓发无不中洪武中以军功任燕山右护卫副千户从  上靖内难戮力尽心战真定及坝上驰骑突阵多所斩获至夹河与敌搏战所乘马蹶遂死之至是亦先追封焉
　　○升吏部左侍郎蹇义本部尚书改右侍郎陈洽左侍郎升户部左侍郎夏原吉本部尚书改右侍郎古朴左侍郎升兵部左侍郎刘俊本部尚书改右侍郎方宾左侍郎礼部右侍郎宋礼本部左侍郎工部右侍郎黄福本部左侍郎升大理寺左少卿薛嵓本寺卿左寺丞袁复右少卿行人李文郁为通政司左参议
　　○狭西按察司佥事林嘉猷坐方孝孺之党诛
　　○丁亥遣使以即位诏谕安南暹罗爪哇琉球日本西洋苏门答剌占城诸国  上谕礼部臣曰  太祖高皇帝时诸番国遣使来朝一皆遇之以诚其以土物来市易者悉听其便或有不知避忌而误干宪条皆宽宥之以怀远人今四海一家正当广示无外诸国有输诚来贡者听尔其谕之使明知朕意
　　○戊子升都指挥使刘江为中军都督佥事朱荣为左军都督佥事马荣纪清俱为右军都督佥事都指挥同知朱崇为后军都督同知何浚薛脱欢许成俱为左军都督佥事高成为右军都督佥事谭深为前军都督佥事吴庸为山东都指挥使薛脱火赤为辽东都指挥使陈胜为狭西都指挥使买驴为广西都指挥使王真为四川都指挥使沈遇为江西都指挥使沈滨为福建都指挥使马聚为北平都指挥使童信为北平行都司都指挥使都指挥佥事陈懋为中军右都督曹得山青俱为中军都督佥事张钦为右军都督佥事寗士文刘保华聚俱为前军都督佥事谭青王端俱为后军都督佥事马瑛为浙江都指挥使金玉为河南都指挥使朱英为四川行都司都指挥使陈旺为贵州都指挥使曹隆为云南都指挥使王哈剌把都为湖广都指挥使徐泰为福建都指挥使徐善为狭西行都司都指挥使马旺为山西都指挥使欧阳青为山西行都司都指挥使杜真施文林祥俱为浙江都指挥同知刘聚印原童蔡福毛八丹俱为山东都指挥同知麻子帖木吕毅马羽齐安吕得俱为辽东都指挥同知吕得昇萧授滕安陈贤高冕俱为河南都指挥同知吴玉蒋忠赵忠俱为狭西都指挥同知蔡斌程宽钱安俱为狭西行都司都指挥同知王友柳升吴升丑丑俱为都指挥同知掌中都留守司事刘秉谦孙翥吴福俱为四川都指挥同知于全王玉王贵冀英俱为四川行都司都指挥同知李任陈全吴浩俱为贵州都指挥同知王綍方敬王正刘鉴俱为云南都指挥同知钱义胡原王成俱为广西都指挥同知金铭胡俊周长俱为湖广都指挥同知郭赟张麟李文俱为江西都指挥同知陈翼王俶艾忠俱为福建都指挥同知鲁麟郑铭□荣俱为福建行都司都指挥同知王忠申英卯那海夏曲伦台俱为北平都指挥同知董磻骆七十八史勇俱为北平行都司都指挥同知姜清张璲俱为辽东都指挥同知曹英张礼张成俱为山西都指挥同知江浩冯三保侯忠俱为山西行都司都指挥同知  上顾群臣谕曰诸将从朕举义多历艰危今内难肃清论功行赏富贵方自此始夫国家于功臣固当保全而帝王用人岂可独遗勋旧汉贾复吴汉才堪辅相光武徒欲保全之而弗用朕所不取夫君臣不能保全者常始于不相信苟不相信虽父子将为秦越况君臣乎吾报之厚而待之诚常见其善不见其不善惟其才而任之保功用人可以两得群臣顿首称善
　　○命五军都督府移文各都司令卫所屯田如旧制卫指挥一人所千户一人专提调都指挥督察之岁终上其所入之数以课勤怠
　　○都督同知韩观奏江西庐陵县民逃聚山林者闻命悉复业赐敕奖谕观曰人君代天子民惟体上天好生之心安养斯民使各得其所而已数年以来民苦于兵加之赋歛烦苛穷迫无告间者江西庐陵县民有不得已畏死逃聚山林者有司不原其本心輙请发兵剿捕朕心有所不忍故遣行人赍敕谕令复业犹虑民之不明知朕心也又遣卿以大臣谕之民闻卿以朕命至皆欢然来归不劳寸兵而危者以安忧者以喜以是观之民岂乐于为非者哉卿斯行于国于民咸有所利朕甚嘉之今特遣人以羊酒彩币劳卿至可领也
　　○谷王橞请营宫殿于长沙府  上以天下初定虑劳民费财令择卫府廨舍修理居之
　　○使臣有还自东南夷者言诸番夷多遁居海岛中国军民无赖者潜与相结为寇  上遣使赍敕谕之敕曰好善恶不善人之同情有不得已而为不善者亦非本心往者尔等或避罪谴或苦饥困流落诸番与之杂处遂同为劫掠苟图全活巡海官军既不能矜情招抚更加侵害尔等虽有悔悟之心无由自遂朕甚悯焉今特遣人赍敕往谕凡番国之人即各还本土欲来朝者当加赐赉遣还中国之人逃匿在彼者咸赦前过俾复本业永为良民若仍恃险远执迷不悛则命将发兵悉行剿戮悔将无及
○户部言天下仓粮宜撙节以备国用各处都司官俸旧全支米者宜米钞中半兼支河南浙江江西山东山西五布政司按察司及王府官旧全支米者亦如之湖广福建广东广西狭西北平四川云南八布政司按察司官俸米钞兼支及各府州县诸司官俸全支钞者仍令如故从之


明太宗文皇帝实录卷之十二下
　　洪武三十五年九月己丑庆王＜木旃＞来朝
　　○敕辽王植曰  皇考太祖高皇帝封建诸王藩屏  宗社传序万年与国同久建文中信任奸回以残骨肉朕于其时迫于危祸不得已而起兵赖天地祖宗之灵克平内难建文之陨自绝于天朕为诸王臣民推戴以君主天下方欲与诸弟聚处同天伦之乐而贤弟以辽地荒远经涉海洋馈运为难固请改国荆州且以广宁重镇就留三护卫于彼以益边防欲于荆州别给一卫备使令言之再三郤而复至谦约之诚溢于言表去众就寡厌远怀迩手足之情何忍违抑今勉从所请建国荆州而仍旧封号军卫已令兵部改拨用称吾弟之意特报知之
　　○改太平府试推官袁纲苏州府试推官徐道正前镇平军民指挥司试经历冯本清前开封军民指挥司试经历陈常俱为监察御史升典牧署正陈善为尚宝司丞前北平按察司经历沈镒为本司佥事镒建文中坐累被谪至是召还而升用之
　　○庚寅皇第三子高燧来朝
　　○秦王尚炳辞归赐钞二万锭其从官赐钞有差
　　○周世子有燉自云南来朝赐钞二万锭
　　○召广泽王允熥怀恩王允熞
　　○辛卯赐在京官员军民钞币先是  上以新即位在京文武群臣军民人等宜有赐赉命礼部议之礼部议奏武职自侯至都督各钞二百锭彩币五表里指挥钞八十锭二表里千户卫镇抚各钞五十锭一表里百户所镇抚各钞三十锭一表里旗军校尉将军力士屯军恩军养羊习匠幼军人钞五锭致仕优给并同见任文职二品钞百锭彩币三表里三品四品钞八十锭二表里五品钞五十锭六品七品钞三十锭八品九品钞二十五锭俱一表里杂职钞二十锭监生吏典知印办事人材天文生医者府学生员人钞四锭坊厢民匠僧道医人乐工厨子膳夫皂隶人钞三锭从之
　　○谪工部右侍郎张显宗等戍兴州显宗建文中自国子监祭酒升工部右侍郎往江西招集丁壮募民出粟  上既即位显宗及江西布政使杨琏按察使房安佥事吕升并为军卒执告其罪  上释不诛谪戍兴州
　　○夜月犯垒壁阵东第五星
　　○壬辰升府军卫指挥佥事詹忠为本卫指挥同知
　　○赐镇远侯顾成钞六百锭
　　○制诰之宝成赐中书舍人刘彦铭钞三十锭胡椒四斤
　　○狭西行都司奏回回可古思于宁夏市马请官市之以资边用  上从之命有司偿其直上马每匹给绢四匹布六匹中马绢三匹布五匹下马绢二匹布四匹驹绢一匹布三匹军民私市者禁之
　　○工部尚书严震直卒震直湖州乌程人洪武庚午以贤良举初授布政司左参议之职受事于户部寻实授户部郎中壬申升工部试右侍郎明年升本部尚书坐事降监察御史寻升都察院右都御史丁丑复坐事降御史未几复为工部尚书震直资貌魁伟而寡学无识善附权要  上颇薄之
　　○晓刻火星犯左执法
　　○癸巳册汀州卫指挥佥事吴广女为顺阳王有烜妃
　　○赐翰林侍读角□羊缙等七员金织罗衣各一袭
　　○甲午升扬州卫指挥佥事李政为贵州都司指挥佥事旌其以全城归附也
　　○上谓刑部都察院臣曰前敕法司令囚人入米赎罪以省转输之劳近闻有贫不能致米者往往忧戚死期欲生之乃速之死非朕本意自今凡人命十恶死罪强盗伤人者依律处决其余死罪及流罪令挈家赴北平种田流罪三年死罪五年后录为良民其徒罪令煎盐杖罪输役如故自愿纳米赎罪者听仍选徒罪以下罢黜官假以职名俾督民耕种三年有成绩实授无成仍坐原罪
　　○定功臣死罪减禄例免三死者初犯减其禄二十之七再犯减其十之七三犯尽夺免二死者初犯减禄十之五再犯尽夺免一死者一犯尽夺
　　○定武官军士赎罪例凡武官犯死罪情轻者夺俸三年流罪二年徒罪一年杖罪当罢职者夺俸六月当降等者三月军士及其户丁杂犯死罪发北平卫所屯田
　　○乙未命户部申明木铎教民之令召京民耆老谕之曰我  太祖高皇帝开创洪业仿古为治三十余年海宇宁谥民咸乐生尚虑教化未洽游食者众自京师至于天下郡县皆尝置木铎及见丁着业牌令民每日传递以知警励勤于生理毋犯宪章良法美意可传万世建文中信用小人更改旧制京民被其虐害逋逃相继数年之间风俗靡然朕今嗣承大统嘉与万姓同乐太平尔等其谨遵成宪安分守法永为良民毋作不靖以干国典苟或违之将自罹殃咎不可逭矣仍命户部行天下咸遵守之
　　○遣使赍诏抚谕兀良哈大小头目
　　○命右军都督同知韩观佩征南将军印充总兵官往广西整肃兵备镇守城池而节制广西广东二都司赐敕谕观曰广西蛮民易叛难服杀之愈多而愈不治  太祖高皇帝灼见其情故以德抚之至必不得已而后用兵所以蛮民悦服边境晏然今朕嗣位谨遵成宪卿往镇之宜务德为本毋专务杀戮庶副朕法祖柔远之意赐观钞四十锭
</div>
    <div class="pagination">
<a href="明实录太宗实录_page5.html">上一页</a><a href="明实录太宗实录.html">1</a><a href="明实录太宗实录_page2.html">2</a><a href="明实录太宗实录_page3.html">3</a><a href="明实录太宗实录_page4.html">4</a><a href="明实录太宗实录_page5.html">5</a><span class="current-page">6</span><a href="明实录太宗实录_page7.html">7</a><a href="明实录太宗实录_page8.html">8</a><a href="明实录太宗实录_page9.html">9</a><a href="明实录太宗实录_page10.html">10</a><a href="明实录太宗实录_page11.html">11</a><span>...</span><a href="明实录太宗实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
