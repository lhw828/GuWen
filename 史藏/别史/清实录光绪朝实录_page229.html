<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 229 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 229 页/共 1316 页</h1>
    <div class="content">
宗室宝恭阅一签六月十一日

　　

郭恭阅七月初三日　　

陈恭阅一签九月二十三日初校修改上卷叁拾玖签朱翰章恭校熙月日覆校修改上卷肆签徐承锦详校宗室麒月日总校修改上卷伍拾柒签田智枚总校蒙古总裁恩月日

大清德宗同天崇运大中至正经文纬武仁孝睿智端俭宽勤景皇帝实录卷之一百三十　　

光绪七年。辛巳。五月。壬戌朔。上诣长春宫。问慈禧端佑康颐昭豫庄诚皇太后安。至庚寅皆如之。　　

○谕军机大臣等。刘锦棠奏。张曜所统嵩武一军。原额马队二营。步队十二营。旋经＜闲＞汰步勇二营。现仍改设马队二营。与原额马步十四营之数相符。该军月饷。请自光绪七年正月为始。仍由河南省每月按原定额饷。拨解三万七千两零等语。张曜一军。现在移防喀什噶尔。需饷甚殷。著涂宗瀛督饬藩司。按照原定额饷。每月拨解三万七千两零。以资应用。毋稍迟缓。将此由四百里谕令知之。现月　　

○督办新疆军务通政使刘锦棠奏、请将新疆命盗案件。暂依军法就地审结。免予解勘。从之。摺包　　

○广西巡抚庆裕奏官军击散越南凭嘉等处积匪。得旨。仍著督饬各营。择要设防。相机援剿。以固边圉而绥藩服。摺包　　

○甲子。孝诚仁皇后忌辰。遣官祭景陵。　　

○山西巡抚卫荣光奏查明山西平定州知州孔广培被□□□尔□侵吞仓谷积压誊黄等款。均无其事。请免置议。署高平县知县陈学富。因失验命案。请照例议处。从之。摺包　　

○予前任户部右侍郎宜振恤典如例。现月　　

○乙丑。黑龙江将军定安等奏呼兰副都统衙门请添笔帖式等缺。从之。摺包　　

○丙寅。上以端阳节。诣观德殿。大行慈安端裕康庆昭和庄敬皇太后几筵前供奠。内记注　　

○惇亲王奕誴等奏查勘普祥峪定东陵。应修神路等工大略情形。报闻。摺包　　

○丁卯。谕内阁。刑部奏各省命盗案件。办理迟逾。酌拟稽查章程。请旨饬办一摺。各省办理命盗案件。本有定限。其承审迟延者。分别议处。定例綦严。近来各州县往往藉端延宕。任意耽误。甚至捏词扣展。延阁数年。积压蒙混。弊端百出。殊非慎重刑章之道。自应汇总稽查。以期周密。著各直省督抚等。自此次奉旨之日起。先将现在各州县详报未结命盗案件。造册咨部。嗣后命盗等案。例应题咨之件。著于各州县通报之后。由该督抚等汇齐造册。按月报部一次。毋得视为具文。如查有迟逾等弊。该部立即严□□□尔□。以儆玩泄。现月　　

○先是黑龙江将军定安奏请于呼伦贝尔设副都统。下部议准。至是以萨克慎为呼伦贝尔副都统。明发　　

○己巳。浙江巡抚谭钟麟奏提督黄少春请假回籍葬亲。得旨。黄少春著赏假五个月回籍。假满即回署任。所有水陆防营。著张其光等认真训练。毋稍疏懈。摺包　　

○两江总督刘坤一奏川省盐引斤两过重。尽占淮销引地。请饬部减川配淮。下户部议。摺包　　

○又奏制造小兵轮船经费。拟由南洋及沿江各省凑解。下所司议。摺

包　　

○以短徵漕米。革浙江德清县知县程国钧职。摺包　　

○予积劳病故。江南狼山镇总兵王吉优恤。摺包　　

○庚午。谕内阁。冯誉骥奏□□□尔□庸劣各员等语。陕西留坝厅同知宋兟。性情乖张。玩视公事。候补同知方清泰。猥鄙性成。遇事欺罔。平利县知县冯学成。行为贪鄙。不洽舆情。商南县知县王有容。多方牟利。罔顾声名。米脂县知县谢定南。利心未净。人亦阘茸。前署蓝田县事候补知县朱运还。诸事欺饰。习染颇深。前署同官县事候补知县杨达震。嗜利营私。罔知忌惮。宜川县典史江煊。小有才能。居心险诈。均著即行革职。米脂县训导刘世法。年力衰迈。疏于训迪。著勒令休致。澄城县知县陈驷门。秉性宽懦。驭下无方。雒南县知县伊允桢。才欠明决。闇于听断。惟系进士出身。文理尚优。均著以教职选用。现月　　

○又谕。冯誉骥奏知府短于才识。办公竭蹶。难胜外任。请开缺送部引见等语。陕西汉中府知府龄椿。著开缺送部引见。现月　　

○谕军机大臣等。左宗棠奏禁食鸦片。请先增洋药土烟税捐。以收实效一摺。鸦片流毒中国。为害甚深。近因民闲吸食愈多。销路愈广。于国计民生。大有妨碍。朝廷轸念时艰。何难申明禁令。齐之以刑。惟虑陷溺既久。兴贩吸食之徒日众。空文禁制。既属徒法难行。而讼狱滋繁。又将别增扰累。左宗棠所奏拟加徵税厘。□□□尔□用罚惩遗意。冀可渐挽颓风。不为无见。各省原定洋药厘捐。本较洋税为事。乃总计所收厘金。竟远不及进口之税。是承办各员。奉行不力。减成折收。任令奸商隐匿偷漏。巡役包庇分肥所致。情弊显然。现照左宗棠所拟。每洋药百斤。统税厘合计。共徵银一百五十两。内地土烟价值较低。税厘准照洋药推算徵收。亦尚平允。此项系取之于吸食鸦片之人。与华洋各商并无干涉。著南北洋大臣。福州将军。各直省督抚。粤海关监督。将各关口及各地方情形。详细体察。将稽查徵收章程。悉心妥议。于一月内覆奏。候旨定夺。此事务在必行。该大臣等。当熟筹办法。期于大局有裨。实为至要。原摺均著钞给阅看。将此由五百里谕知南北洋大臣。福州将军。各直省督抚。并传谕粤海关监督知之。洋务档　　

○两广总督张树声奏广东盐务疲敝。私枭日炽。拟援照成案。分别整顿。从之。摺包　　

○以查无下落。革陕西肤施县知县康立赓职。　　

○上以恭上大行慈安端裕康庆昭和庄敬皇太后尊谥。告祭天地太庙后殿奉先殿社稷。自是日始。斋戒三日。　　

○辛未。上诣观德殿。大行慈安端裕康庆昭和庄敬皇太后几筵前。行月祭礼。内记注　　

○以神灵显应。颁直隶遵化州城隍庙扁额曰玉烛扬明乌龙泉龙神庙扁额曰云飞应序。龙潭龙神庙扁额曰佐天育物。　　

○以强取银两。殴伤职官。革直隶副将周惟政职。　　

○旌表直隶节孝贞烈妇女徐胡氏等一百十三口。摺包　　

○旌表节孝妇安徽合肥县余大伦妻王氏。　　

○壬申。谕内阁、杜瑞联奏、特□□□尔□滥刑毙命之知县。请革职严审一摺。云南江川县知县文伦。于提讯县民李九高、普万金、王玉印、控告夫马一案。辄即妄加刑责。致李九高等三名。均因伤重毙命。犹捏报病故。冀图讳饰。实属任性妄为。滥刑酷虐。文伦著先行革职。交该督抚严审定拟。从重惩办。嗣后各直省问刑官员。于承审案件。务当悉心推鞫。俾得实情。傥敢任意刑求。玩视民命。定当执法严惩。决不宽贷。现月　　

○癸酉。以恭上大行慈安端裕康庆昭和庄敬皇太后尊谥。前期一日。遣官告祭天地太庙后殿奉先殿社稷。　　

○谕内阁。巡视东城御史荣桂等奏特□□□尔□捏禀蒙保之坊官。请严加议处。并将保案撤销一摺。南城吏目候选正指挥张士传。于拏获抢劫西恒兴钱铺首犯杨二一案。辄敢捏禀蒙保。希图邀准。实属胆大妄为。张士传著交部严加议处。以示惩儆。并将前次保案一并撤销。现月　　

○总理各国事务衙门奏请裁撤出洋肄业局。将学生撤回。量材器使。从之。摺包　　

○山海关副都统谦德奏边地紧要。请添练闲散兵丁。得旨。山海关防务。前已有旨谕令李鸿章妥筹兼顾。所请添练闲散之处。著毋庸议。摺

包　　

○以记名总兵杨明海为江南狼山镇总兵官。现月　　

○甲戌。上诣太和门。恭阅大行慈安端裕康庆昭和庄敬皇太后尊谥册宝毕。诣观德殿大行慈安端裕康庆昭和庄敬皇太后几筵前行礼。恭献册宝。册文曰。臣闻轩神舜知。资后德以佐昌期。嫄庙娀台。表母仪而熙鸿号。述坤元之盛媺。彤管奚殚。举萃格之缛仪。瑶华用勒。钦惟皇妣大行慈安端裕康庆昭和庄敬皇太后。方祗协撰。羲曜齐辉。毓华阀以钟灵。正璇宫而赞治。仁心绥福。宽宏则樛木赓诗。阴教端型。雍肃则籧筐式礼。萱闱训政。正投艰遗大之年。椒殿殚勤。有旋乾转坤之量。举与错用人惟己。除大憝而朝列清。肃与温稽古同天。歼渠魁而胁从赦。逾汉明德之德。抑幸泽以黜浮华。迈宋宣仁之仁。御讲筵而论治道。埽群寇如霆疾。措九州于磐安。北燮南谐。慰文考未终之志。朝箴夕诲。成穆宗耆定之勋。俯眷冲人。俾承洪绪。濯龙视膳。欢然合万国以尊亲。长乐闻钟。盛矣备两朝之孝养。祷旸闵雨。无一夫失所而后安。内辑外柔。虽四海永清而罔懈。徽音静穆。功在宗社而忘其功。厚德谦冲。圣合经权而不自圣。二十载宵衣旰食。率土知恩。七年来顾复劬劳。昊天罔极。犹忆金泥绚采。演十字之徽称。默期宝算延洪。享亿龄之纯祜。何意登遐之忽遘。徒令攀慕以无从。当殷礼之肇称。考周书之上谥。推薄海蒙庥之治本。孝与慈所以使民。体先皇锡号之初心。贞而安斯能应地。通于神明。光于四海。惟爱敬居百行之原。河以天苞。洛以地符。惟正固启上元之运。博咨百尔。祗告三灵。谨奉册宝上尊谥曰孝贞慈安裕庆和敬仪天祚圣显皇后。于戏。三春皆莫报之慈晖。万叶有难忘之闿泽。金瓯永奠。繄惟立鳌极之娲皇。琬牒长新。敢拟颂燕天之文母。式扬懿范。益祚丕基。谨言。　　

○遣官祭关帝庙。　　

○吉林将军铭安奏、遵筹吉林、三姓、甯古塔、珲春、等处防务。现计防军实有九千人。当督饬将领。尽心搜讨。惟各处距省窎远。将军恐难兼顾。现蒙派三品卿衔吴大澂。督办甯古塔等处防务。嗣后遇有筹防屯垦事宜。自当商搉筹办。随时具奏。报闻。摺包　　

○以玩纵要犯。酿成重案。革江西余干县知县黄政懋职。摺包　　

○乙亥。以恭上孝贞慈安裕庆和敬仪天祚圣显皇后尊谥礼成。颁诏天下。诏曰。朕惟谊隆报本。徽音丕焕于瑶图。礼重尊名。圣善聿光乎璆册。溯诒谋于椒禁。骏惠洪延。用锡福于芸生。鸿称懋举。综稽往牒。上勰崇章。钦惟皇妣孝贞显皇后。绥履居尊。承乾合撰佐重华之内治。淑慎其仪。绵累叶之嘉祥。克昌厥后。洁粢致敬。九庙馨升。衣练昭型。六宫化洽。当文考垂裳之日。聿赞鸿猷。洎穆宗御极之年。弥怀燕翼。勖昕宵以听政。同忧乐以宜民。御讲幄而礼儒臣。圣学深资乎懿训。靖中原而筹方略。庙谟悉禀自慈宸。整饬戎行。涣号壮风云之色。廓清海宇。销兵腾日月之光。欣禹甸之昇平。庆丰绥于黎庶。迓尧门之福祉。笃眷佑于苍穹。玉烛长调。金瓯巩固。朕自惟冲幼。备荷恩勤。粤七年黼扆重临。益廑保泰持盈之念。虽十字徽称叠晋。难酬戴高履厚之心。方期景驻云松。侍康舆而介福。讵意怆深风木。骖仙驭以升遐。溯遗诰之周详。望紫掖而弥增攀慕。胪先型之美善。酎黄流而莫罄推崇。是用谨择良辰。恪遵成宪。礼仪具举。咨议佥同。祗告天地宗庙社稷。于光绪七年五月十三日。率诸王贝勒文武群臣。恭奉册宝。上尊谥曰孝贞慈安裕庆和敬仪天祚圣显皇后。升彝熙号。千秋扬彤史之芬。锡类推仁。百福衍黄图之庆。于戏。缅慈范于璇闱。永切钦承之志。炳崇规于玉检。允符懿媺之归。殷礼聿成。覃旋特沛。布告天下。咸使闻知。　　

○谕内阁。继格毕道远奏请饬慎选漕粮米色一摺。此次江苏海运漕粮米色。未能纯洁。前据该抚奏明。饬令仓场侍郎通融验收。在该省偶遇旸雨失时。原不能不量加体恤。俾小民便于输将。惟米质柔嫩。不堪久储。傥各州县暨委员等。因有通融验收之案。并不认真拣选。辄请援案兑收。殊非慎重仓庾之道。著该抚严饬粮道。暨有漕各州县。并收米委员等。嗣后兑运漕粮。务当详细查验。慎选一律乾圆洁净之米。傥有藉词影射情弊。即行据实严参。现月　　

○谕军机大臣等。刘长佑等奏官兵击退江州蛮匪。及剿捕云州土匪等语。四川西昌县属黑蛮簸箕力甫。胆敢纠匪偷渡金沙江各村。焚毁抢虏下江各处黑蛮。并迭次渡江围攻地方。虏掠人口。经刘长佑等。饬令该处文武率兵堵剿。擒斩多名。匪众尚屯聚未散。亟应速为剿抚。以靖边疆。著丁宝桢、刘长佑、杜瑞联、各饬所属镇府。妥为筹办。毋任句结蔓延。西昌县黑蛮虏去民人财物。并著饬令地方官。即饬该营土司查出勒令归还。严禁出巢滋扰。云州土匪。已经刘长佑等剿办完竣。仍著该督抚等。随时防范。毋稍疏虞。将此各谕令知之。现月　　

○又谕。刑部奏请饬催犯供送部等语。已革通判赵清韶案内。供出之金余庭、蒲人玉、二犯。前经谕令周恒祺严拏务获。录供送部。迄今两月有余。何以尚未送到。著周恒祺懔遵前旨。迅将该二犯讯取详细供词。送部核办。毋得再行迟延。将此谕令知之。现月　　

○又谕。鲍超所部步队二十一营。马队六营。驻扎乐亭一带。现在防务稍松。自应量为裁减。以节饷需。著该提督于所部各营内即行裁撤步队十一营。马队二营。派员分起管带回籍。妥为遣散该勇丁籍隶湖广。程途较远。自当仍由轮船行走。较为便捷。著李鸿章、刘坤一、即行豫备。知照鲍超。饬令各营陆续起程。应需轮船经费。即著李鸿章筹款应付。此项遣撤勇丁。著鲍超责成统带各官。严加约束。毋任沿途逗遛。俟到籍后。并著李瀚章、彭祖贤、李明墀、督饬地方官。一体弹压照料。毋令滋生事端。所撤各营月饷。应如何核给之处。著户部妥筹办理。其军火器械。著李鸿章派员点收。存储备用。至现留之马步各营。仍著鲍超督饬认真操防。毋稍懈弛。将此由五百里各谕令知之。洋务　　
</div>
    <div class="pagination">
<a href="清实录光绪朝实录_page228.html">上一页</a><span>...</span><a href="清实录光绪朝实录_page224.html">224</a><a href="清实录光绪朝实录_page225.html">225</a><a href="清实录光绪朝实录_page226.html">226</a><a href="清实录光绪朝实录_page227.html">227</a><a href="清实录光绪朝实录_page228.html">228</a><span class="current-page">229</span><a href="清实录光绪朝实录_page230.html">230</a><a href="清实录光绪朝实录_page231.html">231</a><a href="清实录光绪朝实录_page232.html">232</a><a href="清实录光绪朝实录_page233.html">233</a><a href="清实录光绪朝实录_page234.html">234</a><span>...</span><a href="清实录光绪朝实录_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
