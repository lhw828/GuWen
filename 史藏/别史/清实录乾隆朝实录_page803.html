<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 803 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 803 页/共 1860 页</h1>
    <div class="content">○又谕、前兆惠等被围。富德奋勉应援。至和阗被围亦急。何以未闻往救。若谓兵力不足。则兆惠一军。尚能与贼相拒。况两队会合。转患其弱耶。若谓马力不足。则既可回抵阿克苏。何难就近赴援和阗、因粮以守耶。富德此时曾否领兵往援。著作速奏闻。至兆惠曾为贼困。其望援甚切可知。以身经艰阻之事。而于他人则置之度外。何以为情。然朕亦不追既往。惟促富德速援。兆惠亦酌量策应。贼如闻风溃散。即以进攻叶尔羌等城为要。如和阗已为贼据。则伊等俱不必前往。惟据实奏闻。候朕核定功罪可耳。　　

○又谕、闻侍卫拜达尔、于雅哈托和鼐之战。愤骂同行。身先陷阵。众始竞进。似此奋勉。将军大臣等自当嘉奖录叙。乃未见举出陈奏。惟保列逢迎趋避之员。何以服人心而作士气。拜达尔现在何处。曾否著有劳绩。可传谕兆惠等、查明因便具奏。寻奏、三等侍卫拜达尔、原在雅尔哈善军营。去秋随臣等至叶尔羌。以英峨奇盘山之战。同璊绰勒图等为前锋。遇贼阵亡。去年六月间。雅哈托和鼐之战。拜达尔领巴图鲁兵二十名冲阵。侍卫噶布舒等、欲俟大队同进。拜达尔激骂同行。不许退后。亦经保列头等。得旨、拜达尔已加恩优恤。给与世职矣。　　

○又谕曰、兆惠等奏称、随纳木扎勒等、进剿阵亡之侍卫官员十人。兵一百五十余名。又得伤兵六十余名。分别列单进呈。造册送部等语。前据爱隆阿奏报、侍卫奎玛岱阵亡。比即加恩、照奇彻布之例。给与世职。此次查奏之三等侍卫章武、著照奎玛岱例。蓝翎侍卫班泰、照三等侍卫例。俱给与世职。吉林参领古尔特、喀喇沁台站四品参领锡喇布、俱交部照例议恤。索伦骁骑校署参领喀尔玛勒图、领催署参领玛提木保、察哈尔骁骑校署防尉阿穆呼朗、护军校署防尉齐旺扎布、前锋署护军校纳们、俱著照现署职衔议恤。阵亡兵丁等、著交部照例议恤。至得伤兵丁。从前舒赫德曾奏报途遇脱出兵丁四名。此六十余名。曾否与援兵相遇。及得脱情形。著兆惠查明具奏。　　

○又谕曰、兆惠、富德等奏称、现在办理进剿官兵行装盐菜等项。需银四五十万两。咨行定长等以驼只随数运送。而定长等行查兵数。且必候辟展驼只膘壮。再咨行永贵等、将阿克苏应办米石布疋各数覆到。始行办理。恐误军行等语。定长等外任习气。办事每多推诿。固属见小。而兆惠等办理进剿。亦甚拘泥。查先后解送军营备用银两。将及三十万。自足应用。朕于军行之费。非有吝惜。但以官兵所需计之。如衣装布疋。虽在内地购买。一时亦难得数十万。则回城所出有限可知。至赏给银两。即暂时存贮。候功成再行补给。亦于伊等生计有益。此时官兵等。若购买回人之物。无裨实用者。尚应禁止。岂可任其糜费。且伊等从前所奏捉生询问。及拘执霍集占等所遣回人。一切情形。何以未见奏及。又布噜特兵丁。应否调用。哈萨克锡喇、投入回部与否。兆惠等进剿时。务宜留心办理。不可徒托空言。其办送兵丁之乾清门侍卫敦察、即著在军营行走。　　

○又谕、据德舒议奏、采买阿克苏、库车等城回子马匹。及伊等所捐马匹皮袄折银散给等事一摺。将舒赫德永贵往来咨商之语。尽皆入奏。殊觉烦琐。而德舒奏事。又列永贵之名。此沿外任汉习。殊属拘泥。办事惟在各抒己见。承当办理。何用繁文琐琐为耶。且伊等所定马价。比别项折价较少。回子等贪黩性成。若因价少致彼觖望。转觉于事无益。我大臣以此伎俩办事。伊等未必心服。如回子等虑及成例。今因办理贼匪。始于该处采买各项。若平定后。除进贡外毫无购买之事。何虑因此为例。况由内地解往马一匹。米一石。何等糜费。自以酌量多给为是。著寄信舒赫德、永贵、德舒此项马匹口粮物件。俱照现定价值。量行增给。嗣后买换诸物。即稍多费银两俱可。惟期于事有济。　　

○定边将军兆惠奏、被围情形。臣等自十月十三日结营固守后。贼亦掘沟筑垒。二十二日决水灌营。即派兵掘渠。引入下流。兼资饮用。贼又掘沟潜伏。以苇埽自蔽。欲行偷劫。俱经击退。贼所立台。四面有护身垛口。施放赞巴喇特鸟枪。我军即立高台相对。至十一月初十日。官兵等乘懈攻夺。贼始不敢登犯。十一日贼遣吐鲁番回人。及我哨探得伤厄鲁特、随将军纳木扎勒得伤察哈尔、三人来告。霍集占抗拒时。布拉呢敦本不知情。今奉书请和。愿助口粮。并求亲信人同行入觐。臣拘留来人。将从前颁发布拉呢敦、令擒送霍集占、阿布都克哷木之谕。令对阵回人捧去。次日贼仍申前说。臣遣额敏和卓所属回人传示。尔等小丑。何敢以和好为词。大兵来问霍集占叛逆罪。尚不悔悟求生。计日兵马云集。髫齓不留。贼计穷、复施放枪炮。即行抵敌。并遣人逼近贼营。诱擒生口。贼不敢出。是月十六日。十二月初九日。两次派兵四百名。分两翼焚烧贼营。生擒三人。夺取军器牛只。正月初八日。闻数十里外枪炮声。知援兵至。是夜选兵千名。造云梯冲出焚烧贼垒。伤死千余人。生擒五十五人。夺军器无数。贼人退避。惟远驻贼骑防守。此次固守军营。仰赖圣主威福。上天神佑。灵迹甚多。即如臣等安营处。哈喇乌苏在其北。戈壁在其东南。而我兵于深林中驻劄。伐木给用。溃围时尚余二百余株。初忧乏水。以贼引水灌营获济。后随地掘井。泉即涌出。至正月初旬。井水忽涸。营中拾贼人枪炮铅丸万亿。每斫一木。即坠落无数。而我兵伤损甚少。至舒赫德所奏、得米百六十窖。马驼千余只。虽属传闻。但掘堑安营时。曾获回人埋藏米谷二十余处。每处不过一二石。报闻。　　

○乙酉。谕军机大臣等、据步军统领衙门。拏获偷马贼犯张八等一案。所偷马骡。俱系转交古北口营兵崔五、代为售卖。请一并拘拏严行审讯等语。营兵窝藏匪窃。大干法纪。不可不严加整治。著传谕吴进义、将兵丁崔五、金回子、法回子三犯。速行遴选干练弁役。严行扭解拏送刑部。毋任中途兔脱。至该管官弁。平日何以毫无觉察。吴进义著明白回奏。寻奏、查明兵丁崔俊、金世瑞、法兴三人。从前俱曾买过骡马。不无知情窝匪情事。除解部听候严讯外。所有失察之处。请敕部议处。得旨、姑恕此次。以后留心查察可也。　　

○又谕、从前富德领兵往援兆惠。彼时虽未即往援和阗。但富德频年颇顾颜面。从不退缩。谅亦随即前往。特与兆惠同进时。富德固难显然往援耳。至分队后伊必带兵径往。所奏待马之说。亦必且待且行。断无不前之理。更无转回阿克苏之理。如既回阿克苏。何又称待马接应瑚尔起、巴图济尔噶勒乎。前后所奏。不甚明晰。著寄信询问。和阗地方。去叶尔羌甚近。米粮充足。伊等与其回至阿克苏。不若就近即往和阗。取彼米谷、以为军粮。便宜远甚也。伊等身临其境。岂有不知。此旨到彼。富德如已往援则已。倘至阿克苏时。富德尚未前往。即现乏马匹。亦必速带步兵赶往。并将何时起程。现在和阗光景。即速奏闻。　　

○又谕、著寄信与达勒当阿、哈达哈、伊等于何时由巴里坤起行。大约何时可抵阿克苏。现值春草萌生。天气逐渐和暖。正应趱行早到。但惟知遄行。不顾马力疲乏。于进兵又属无益。又不可徐徐牧放而行。致误时日。可留心黾勉为之。其何时可抵阿克苏。奉到此旨。即速奏闻。　　

○又谕曰、达清阿病故、著赏银二百两治丧。　　

○丙戌。谕军机大臣等、富德等援出将军兆惠之后。并未稍留。即回阿克苏。又不复往援和阗。朕心深为不慊。已降旨询问将军大臣矣。兆惠等被围三月。援出之后。理宜存住数日。确勘贼匪情形。再定进退。方合机宜。岂将军大臣。竟无一人计及此乎。明瑞虽非参赞大臣。亦系满洲世仆。非额敏和卓可比。尽可抒其所见。提醒将军。不识曾向将军等言及否。彼时可有人议及往援和阗否。如已议及。何人欲往。何人不欲往。著明瑞只将此一事据实先行奏闻。朕巳降旨遍询领队大臣等、令各具奏。明瑞毋得稍有隐饰。　　

○丁亥。上耕耤。诣先农坛行礼。更服至耤田所。躬耕三推。复加一推。御观耕台。命怡亲王弘晓、裕亲王广禄、和亲王弘昼、各五推。吏部左侍郎董邦达、户部左侍郎吉庆、礼部尚书嵇璜、兵部右侍郎如松、署刑部右侍郎鄂弼、工部左侍郎钱维城、左副都御史赫庆、通政使孙灏、大理寺卿王会汾、各九推毕。顺天府府尹。率农夫终亩。赏赉耆老农夫如例。　　

○谕军机大臣等、据佟琳、张师载奏、微山湖口闸。前因漕臣杨锡绂札称、江南运河水势充足。东省宜豫为撙节。遂将湖口闸先下底板四块。并将张河等处减水单闸。照旧堵闭。今于二月间、复接杨锡绂札称、运河水势尚须接济。仍将湖口闸。并减水各单闸。仍前开放畅流等语。所办甚协事理。此由杨锡绂留心豫为调剂。随时咨商东省河臣。相机启闭。俾得漕运流通转输。若地方大吏。遇事皆能如此不分畛域。于公务何患不济。著将此旨。并佟琳等奏摺。传谕杨锡绂存记。入于交代。即定为章程永远遵行。　　

○戊子。上诣畅春园、问皇太后安。　　

○幸圆明园。　　

○谕、江南乡试。向系安徽江苏巡抚轮次入场监临。今高晋现管理河工。分驻徐州。计八月入闱之期。适当秋汛。未便暂离工所。所有本年江南监临事务著陈宏谋办理。　　

○谕军机大臣等、适据舒赫德奏、伯克霍集斯、有往乌什办马之举。伊果系抒诚效力。或虚应故事。俱当察看酌量赏赉。至前谕富德、由特穆尔图诺尔。进取喀什噶尔。未免太远。若乌什有相通之路。则更便易。亦询之霍集斯、酌量办理。一面奏闻。　　

○参赞大臣舒赫德奏、从前准噶尔苦累回人。多取贡赋。年来霍集占、惟用威力。挟制各城。以致地方凋敝。今伊等捐输粮石。仍给以值。回众欢感。查回人旧制。徵收粮石。系十分取一。载在经教。至阿克苏城。及旧汗公地。收获时则系平分。又霍集占从伊犁同来回众。垦种之地。俱已闲旷昨因驻兵需粮。回人等交米二千四百石。颇属黾勉。若将霍集占地亩。均给贫人。除公地照旧徵收。其余地亩。俱十分取一。伊等愈为乐业。已传集阿克苏、赛哩木、沙雅尔办事人等晓示。俱各情愿遵行。惟库车甚为残破。似应另议。乌什现有贝勒品级伯克霍集斯、往办马匹。请行文令其酌定。将来平定叶尔羌、喀什噶尔、再行定议办理。从之。　　

○以察哈尔总管端济布、为镶红旗满洲副都统。　　

○旌表守正捐躯之山东即墨县民董仁鉴妻袁氏。江苏上元县民张立先妻徐氏。　　

○己丑。清明节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕曰、乌勒登、著补放头等侍卫。同副都统齐努浑、赴北路军营。作为参赞大臣带兵。并各赏整装银一百两。令其驰驿前往。　　

○谕军机大臣等、吴达善奏称、续调满洲索伦等兵五百名。并应需马匹。当即于甘、凉、肃、等处餧养马内。挑选一千匹起解等语。所奏与现在办理军务情形。均未得其肯綮。从前节次解送之马。约计已及二万匹。陆续赶赴阿克苏。其所调征兵。如达什达瓦、及西安满兵。皆系劲旅。足资应用。至此次续调兵马。无论解到军营。必逾进剿之期。即能如期解往。而为数无几。军营得此不为有余。少此亦未见不足。究何裨益。况甘省频年办理军需。收成复多歉薄。此时正当令其耕种休息。若当民力拮据之时。复事增添购办。虽所用不致浩繁。而民情倍为累苦。所谓强弩之末也。昨经降旨。如展赈期已至七月。此时闾阎生计若何。正当加意体察。据实具奏。以慰朕西顾殷怀。一切更宜加意拊循。镇静办理。若黄廷桂在时。熟谙事机。更不作此措置。所有兵丁马匹。已经调解者。自无庸置议。该督务体朕意。于权衡缓急轻重之间。熟筹妥办。惟将现在马匹。加意饲餧。勿徒牵合应付。转致民间滋扰可耳。又另摺所奏、续拨银两、交五吉转解阿克苏一事。从前拨解军营银已及三十万两。谅亦足敷征兵整理行装之需。若以所请续解之项。留给将来凯旋兵丁、立业资生。尤沾实惠。若尽数拨解。无论边地货物有限。未必需此多银置买。且阿克苏虽经归附。究属回地。亦未便以内地如许帑项。散用于彼处。此中正当留心筹酌。并非为撙节赏项起见。该督宁不知之。至哈密驼只。现资挽运军粮。亦不宜转拨解饷。已有旨传谕五吉、令其停止办理。将此详谕吴达善知之。　　

○又谕曰、吴达善奏、据定长等咨称、兆惠调取辟展等处、存留索伦、察哈尔、兵五百名。应拨马一千匹。于二月二十八日出口。又拨银三十余万。由哈密解送军营等语。办理军需。当筹实济。不宜徒张虚数。现在阿克苏等处。会集官兵。陆续趱送马驼。量已足用。此时调取兵马。已不及进剿之期。于内地徒增烦扰。且兆惠等所办。如咨取赏银四五十万。多未妥协。阿克苏非内地都会可比。岂必需用如许银两。致官兵人等。任意糜费。向来职贡诸国。出产金银。往来禁止越界。今即擒获霍集占、尽平回部。亦仍系外藩。岂可以中国财货。耗费于回地而不知惜。已谕吴达善、此次兵马出口后。无庸再为调拨。其已拨之三十万两。五吉接收后。仍存贮哈密。以所办驼只运送口粮。尚属切要。俱著传谕知之。　　

○庚寅。谕军机大臣等、京师现在麦价稍昂。民间日食所需。宜加调剂。河南产麦素多。上年收成丰稔。积麦之家。转有艰于求售者。现在冬春之交。雨雪应时沾足。价值自必平减。著传谕胡宝瑔、于各属内酌量麦多价平之处。动项采买。或十万石。或五万石。由运河送至通仓。转运京师。以资平粜。该抚其遴委干员。妥协办理。毋任吏胥滋弊。转于本地民食有妨可耳。　　

○又谕曰、定长奏称、准巴禄咨送奏稿。请将哈喇沙尔、至库车一路台站。移向伊拉里克、珠勒都斯、至赛哩木安设。水草较好。但旧设台站。现运口粮。亦未便遽行裁彻等语。经军机处议、以旧台行走一年。既已熟习。现在粮运络绎。只应酌量添补马驼。若两地俱设。转觉烦费。应无庸议。著传谕定长遵行。至巴禄昨请办理台站。今既不必迁移。即可前赴军营。其巡察台站、添补马驼之处。交与定长办理。　　

○辛卯。孝贤皇后忌辰。遣官祭陵寝。　　

○谕、著户部拨银五万两。派户部司官一员。理藩院司官一员。解交喀尔喀王桑寨多尔济、以备采买驼马之用。　　

○又谕曰、镶黄旗察哈尔总管员缺。著郎中富鼐补授。其正蓝旗察哈尔总管员缺。交将军兆惠、于现在军营之察哈尔侍卫官员、及京中头等侍卫内。拣选一员保奏补授。　　

○谕军机大臣等、成衮扎布等奏称、遵旨派调副将军车布登扎布等所领官兵。除军营满洲、喀尔喀、绿营兵九百名。仍留备用外。酌派三十三卡兵二百。扎哈沁兵二百。喀尔喀游牧兵六百。共一千名。赏给整装银两。于四月起程。其应补给马驼。或折给银两。另行具奏等语。此次出兵。特于搜捕玛哈沁之便。堵截逆回霍集占等逃路。现在布延图有兵三百。著即派入数内。将喀尔喀兵减半发往。闻塔尔巴哈台、博罗呼济尔。俱可通俄罗斯。著车布登扎布等、分兵两队堵截。今派出副都统齐努浑、头等侍卫乌勒登。俱授为参赞大臣前往。著车布登扎布、福禄、齐努浑、为一队。车木楚克扎布、乌勒登、为一队。彼此声息相通。互为策应。贼人自难兔脱。布延图兵既经派出。著扎隆阿、德尔素、即为领队大臣。分作两队行走。扎哈沁公扎木襌、亦著在领队大臣上行走。照例赏给整装银两。至伊等军营办给马驼不易。适据桑寨多尔济奏、于库抡购得马三千余匹。驼三百只。即传谕令其送马二千匹。驼一百只。至乌里雅苏台。车布登扎布等、此行不必太速。亦不可过缓。值此青草萌生。伊等将马驼派给官兵。沿途加意牧养。应机奋勉。　　

○又谕曰、桑寨多尔济、所购库抡马驼。先选膘壮之马二千匹。驼一百只。送至乌里雅苏台。其余送往索约勒济等牧群内、牧养豫备。至现在马驼价值。较前稍昂。可酌量增加。已谕该部发银五万两。交伊收领。给价有余。即照所奏于恰克图购办马匹。其喀尔喀游牧不必采买。　　

○壬辰上诣畅春园、问皇太后安。　　

○谕曰、杨应琚现在浙江。著速行来京。有交办事件。其闽、浙总督印务。著杨廷璋暂行护理。浙江巡抚印务。著明山暂行护理。　　

○谕军机大臣等、前据方观承奏报、保定省城。于二月二十三日。得有雨泽。入土二寸五分。及今已经半月。通省各属。曾否续沐甘霖。均得沾透。当此东作方兴之际。农民待泽孔殷。应不时速行查奏、以慰朕怀。再前因京师麦价稍昂。已传谕胡宝瑔、令于豫省产麦丰收之地。酌量采买运京平粜。将来舟至直境时。应作何派员经理接运送京之处。著方观承一面移咨会商。一面将办理情形具奏所有传寄胡宝瑔谕旨。并钞寄阅看。寻奏、通省各属。自二月二十三四日得雨后。惟顺天府属之蓟州、密云等处。及广平、大名、天津各属。得雨雪一二寸不等。古北口外八沟、塔子沟一带。得雪五六寸。余皆不成分寸。保定省城。半月来天气常阴。每因风散。核查各府州季报。惟正、顺、广、大、四属。上年秋麦满种。今春雨雪频沾。麦苗甚旺。目下惟望甘霖普被。不独二麦有收。大田亦可早种。至豫省买麦运京一事。遵即咨商河南抚臣胡宝瑔、是否在卫辉府属之道口楚旺等镇一带采买。抑在河南附近黄运河、地方采买。并直隶派员经理接运送京之处。妥议办理。另行具奏。得旨、数日以来。风霾甚盛。恐成旱象。朕实忧虑不宁。想保定较此为稍优乎。然南来之人。皆云直隶觉旱也。　　

○又谕、昨经降旨令该抚于豫省丰收之处。采买麦石运京平粜。业已传谕方观承、令其于到直境时。作何派员经理接运之处。会商该抚妥协办理。著再传谕胡宝瑔、即行采买。并将酌筹办运情形。一面奏闻。寻奏、查开、归、彰、卫、怀、陈、六府属。现有常平漕仓。贮麦共六万余石。文到即可起运。此外再采买三万余石以足数。均令赶赴卫河兑漕水次听拨。现定分为三运。委通判二员为总运。每运以佐杂二员管押。另委河北道吴虎炳、率彰、卫、二府督办。并令豫省原船直抵通州。直隶委员由通运京。得旨嘉奖。　　

○又谕曰、兆惠、富德等、前奏俘获人口颇多。而未闻询问情形。曾屡谕令其具奏。伊等合兵回转时。沿途所有村堡。亦岂未遇一人。且休息月余。与其闲住。不若酌遣兵丁。捉生询问。兆惠等当于索伦兵内。选精壮者四五百名。办给马匹。分为两队。前后行走侦探。贼人若设有卡。即行拏获询问。若全无防守。则其力竭可知。即以大兵陆续前进。掠其村堡。则耕作之人。必畏避入城。倘遇大队贼人。即或不能剿杀。而见我兵分队行走。亦虑有后应。不敢前进。即可捉生回营。旋行释放。给以檄文。谕其但能俘献霍集占。余人皆可不问。贼众未有不动心者。我兵彻后。贼即再欲耕作。而惊扰之下。亦已失时。必至坐困。即使贼人豫作准备。示弱相诱。而我兵亦即彻回。自不堕彼术中。朕亦不加谴责也。且索伦精兵至四五百人。贼亦断不敢偪。若派兵前往。著富德、爱隆阿、由屯带领。富德如往和阗。伊二人亦可分队前进。但览伊等近日奏报。似不能如此办理。或马匹不足。亦当酌量行止。此旨著遇便传谕知之。　　

○旌表守正被戕之湖北武昌县民汪杰妻马氏。　　

○癸巳。谕军机大臣等、现在降旨、令杨应琚速行来京。闽浙督篆。暂交杨廷璋护理。浙抚印务暂交明山护理矣。朕因西事尚未告竣。军需关系紧要。前黄廷桂在日。办理一切。动合机宜。因念杨应琚久任甘肃。熟悉地方情形。且能实心任事。是以令其作速来京陛见。面聆训诲。并将军需事宜。悉心查阅。以资督率筹办之效。俟到时再降谕旨。先将此传谕该督知之。　　

○又谕曰、兆惠等奏称、两路进兵。以每人给马二匹。及大臣侍卫官员乘骑计之。共需三万匹。今内地办送之马。仅二万三千余匹。而西安满兵。达什达瓦兵丁乘骑。即在其内。其续调马匹。膘分平常者。尚在凉州等处饲秣。查军营兵几及万。马匹全数送到。尚属不敷。若再给西安等兵乘骑。易致疲乏。且续送之马稍迟。亦不能趱送。已行文驻劄哈密等处大臣。及送马大臣等。将所送马匹。仍由珠勒都斯一路趱行。不可欠缺。送马官兵。应令乘骑原马。或于儿骒马内、酌量添补。其西安兵、若已派给马匹。仍彻出解送。令暂住辟展。俟续到马匹办给等语。备剿马匹。自应多为办送。但西安满兵。不惟备剿。亦以押送马匹。若留住辟展。则现在二万余马。非达什达瓦之数百人所能照管。著传谕达勒当阿、哈达哈等。西安满兵。仍令前行。惟每人给马一匹。并匀搭行装。于应得马匹内。能彻出二三千匹更善其达什达瓦兵。若已给马匹。亦照此办理。并传谕哈密、巴里坤、辟展、办事大臣等知之。　　

○又谕曰、兆惠等所奏酌派马匹一摺。殊觉心神恇怯。以逆贼霍集占为大敌。试思贼势果强。焉能两军会合耶。从前伊等进剿回部时。已从准噶尔周行万里。马匹疲乏。是以被围。朕即早为计及。办此二万余马匹。从容解送。其力大胜于前。而贼众创残之余。岂敢仍行抗拒。且内地马匹。果可宽裕购备。自必多为办给。即以治家之道譬之。有余固不妨夸耀。而不足亦未始不可通融。其能者费少而尽合机宜。拙者费多而徒滋虚耗。惟在实心实力。善为运用耳。已传谕送马大臣等。将派给兵丁马匹。量为彻出。仍令照看行走。至若应援和阗。则当如救焚拯溺。又不可以兵马之多寡计。即著传谕知之。　　

○又谕曰、兆惠等奏称、爱隆阿、从叶尔羌收接台站。遇贼人七百余。塔苏尔海巴图鲁三等侍卫占颇图、常在哨探行走。奋勇剿贼得伤。吉林虚衔蓝翎领催图音布、得伤甚多。马中枪毙。前锋哈木图库、是骁骑校哈尔吉纳、奋身救出。俱能连射毙贼。效力可嘉。占颇图、已加恩授为二等侍卫。著交部议叙。图音布、赐号沙拉玛海巴图鲁。哈木图库、赐号克德尔巴图鲁。哈尔吉纳、赐号楚库尔巴图鲁。俱授为蓝翎侍卫。各赏银一百两。仍交部议叙。　　

○旌表守正被戕之山东潍县民赵景全女赵氏。　　

○甲午。上诣畅春园、问皇太后安。　　

○谕军机大臣等、据达勒当阿等奏称、通计马匹出口日期、三月初三日。全抵巴里坤。拟从穆垒至乌噜木齐、塔尔巴哈台、珠勒都斯、过库库努特岭、抵阿克苏。现在送马一万六千匹。以五百匹为一起。共三十二起。以一日八起为率。分派官兵管押等语。伊等办理甚好。昨兆惠等奏报、行文彻出西安满兵马匹。令兵丁留住辟展。朕谕量为抽拨。仍行押送。谅达勒当阿等、亦必据咨办理。看来送马一万六千匹。以兆惠军营所存。及舒赫德等所购回人之马计之。不下二万匹。似不为少。将来进兵时。令兵丁骑步兼行。以纾马力。虽暂觉劳苦。正可见报效之诚。惟宜乘机进取。通融酌办。至此次进剿。昨谕兆惠取叶尔羌。富德取喀什噶尔。今思和阗待缓甚急。富德即宜前往。就近堵截痕都斯坦之路。兆惠自阿克苏、进攻叶尔羌时。能擒获渠魁固善。万一窜至痕都斯坦等处。与富德相遇。自必成擒。或败走至喀什噶尔。兆惠一面追袭。作速行知富德。就近夹攻。似属长策。俱著伊等相机办理。　　

○又谕曰、巴尔品等奏称、罗布藏多尔济、所进羊只。请照鄂尔多斯、每只给银八钱。所有购买牡羊。请照该督所奏。每只给银一两。牝羊山羊、每只仍给银六钱、四钱。牛只照增价给银五两、四两五钱等语。近年因用兵多需牛羊。价值比前较昂。今阿拉善所买羊只。若照巴尔品所奏办给。与蒙古等生计无益。著交巴尔品、富鼐、将罗布藏多尔济所进、及阿拉善地方购买羊只。无论牝牡山羊。俱赏价银一两。从前齐旺班珠尔等所进羊只。虽经降旨增价。每只并未增至一两。今罗布藏多尔济所进羊只。既每只赏银一两。鄂尔多斯人等。亦系蒙古臣仆。自应一体加恩。著交巴尔品等、将从前齐旺班珠尔等采买羊只。亦照此次增价。每只按一两之数补行给与。以示朕体恤蒙古之意。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十二


大清高宗法天隆运至诚先觉体元立极敷文奋武孝慈神圣纯皇帝实录卷之五百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑
</div>
    <div class="pagination">
<a href="清实录乾隆朝实录_page802.html">上一页</a><span>...</span><a href="清实录乾隆朝实录_page798.html">798</a><a href="清实录乾隆朝实录_page799.html">799</a><a href="清实录乾隆朝实录_page800.html">800</a><a href="清实录乾隆朝实录_page801.html">801</a><a href="清实录乾隆朝实录_page802.html">802</a><span class="current-page">803</span><a href="清实录乾隆朝实录_page804.html">804</a><a href="清实录乾隆朝实录_page805.html">805</a><a href="清实录乾隆朝实录_page806.html">806</a><a href="清实录乾隆朝实录_page807.html">807</a><a href="清实录乾隆朝实录_page808.html">808</a><span>...</span><a href="清实录乾隆朝实录_page804.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
