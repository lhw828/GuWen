<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 824 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 824 页/共 1860 页</h1>
    <div class="content">
○军机大臣等议覆、定边左副将军成衮扎布等奏称、喀尔喀四部落积歉之余。民力尚多拮据。查自乾隆十八年起。有交喀尔喀等牧放之马、驼、羊。除军需及宽免倒毙外。应赔尚多。又二十年进兵。及擒青滚杂卜。亦有应赔之项。此时西三部落。将二十一年盗窃各牲只。并代偿车臣汗部落之项。赔补尚未足数。恳宽限二三年。似于蒙古等生计有裨。又查此时北路军营。事件无多。台马足用。请嗣后换班之侍卫官员等、停止派取蒙古马匹。专由台站办理。并各予以限制。均应如所请。至所奏布延图之兵暂行驻劄。各部落互相推诿。请饬交副将军盟长、及乌梁海等。照例均管。查布延图驻兵。现在无事。自应裁彻。但副将军车布登扎布、尚在伊犁堵截逃贼。请俟事彻回。从之。　　

○丁丑。谕曰、将军兆惠、富德等、先后奏报大兵追剿逆贼霍集占、布拉呢敦、抵巴达克山界。其部长素勒坦沙告称、遵将军大人谕。邀击二贼。现已枪毙霍集占。生擒布拉呢敦。所差侍卫萨穆坦、俱经目睹。但回部信奉经典。从无自擒族类。转送与人之例。若竟呈献天朝。恐别部落必来滋事。是以求免等语。已传谕兆惠、富德等、令即克期勒兵向索。且晓譬顺逆。以该部落既知归诚内属。理应献贼自效。即以回部旧俗。不自相戕为词。则已不应有生擒枪毙之举。况虑他日诸部之滋事。较此时天朝大兵之压境。其利害尤为明白易晓。如果该部落即日遵谕献出。则肤功自可告竣。而庸懦无识之徒。或以诸城悉定。各部款降。似此茕茕逋贼。何必更事穷追。致滋劳费。殊不知用兵回部。原非朕之本意。当伊犁平定。准噶尔悉入版图。而东西布噜特、左右哈萨克等。无不倾心向化。何有于花门杂种。而必欲为穷兵黩武之事。实以逆贼兄弟。负恩反噬。不得不明正其罪。以彰挞伐。今叶尔羌、喀什噶尔、均就抚绥。设官定赋。其于回部大局。固已全定。独逆贼兄弟。尚未悬首藁街。此皆从前雅尔哈善、玩寇偾事。于攻围库车时。使已投罗网之逆孽。复得远扬。蹉跎辗转。以至今日。实为此事罪魁。自兆惠、富德、统兵以来。扫其巢穴。分路进剿。屡获全胜。独惜富德等、兵至叶什勒库勒诺尔。其时逆贼疲惫已甚。即谓我军马力稍乏。但乘势精选数百骑。紧蹑其后。即可直抵巴达克山。协同捕获。何至该部落得以藉口。此亦因富德等、俘获众多。其气不无稍懈。而明瑞在京时。朕曾谕以临阵须当慎重。遂致误会。未免少为徘徊耳。然此时大军方驻彼地。不过贾其余勇。即可集事。又何所增其劳费。若意在苟且迁就。遽欲贡謀称贺。谓可息事宁人。则朕断断不为也。如前此阿睦尔撒纳、已伏冥诛。并遣大臣验实。因逆尸究未献出。朕即不肯告庙受贺。以为自欺欺人之计。此内外诸臣所共知者。况堂堂大清。兵力全盛。而回部之赋税。屯田之收获。以及沿途贸易。城仓积贮。储胥充裕。不独内地毫无飞挽馈运之劳。而陕甘两省。蠲赈之恩。有加无已。闾阎初不知有军兴徵发。岂汉唐宋明诸代。疲中国之财力。而不能得地尺寸者可比。今统计用兵。不越五年。而西陲万余里。城无不下。众无不降。此实仰荷上苍福佑。得以奏兹伟绩。而人事之因时顺应。尤不可不善以承之也。我满洲风尚。素称淳朴勇往。而承平日久。八旗子弟。多耽安逸。偶遇军旅之事。转致不能娴习。朕于此举。正欲训诲督率之。俾习勤劳而谙韬略。而诸臣中、或犹有狃于小利近功。不知事机之缓急者。古者无事之时。不废训戎讲武。今以法无可逭之逆酋。当功有必成之事会。且可藉以练我杀敌致果之将材。又何所顾虑。而竟为浮论所惑。急图完局。贻笑方来也。不然。则佳兵之诫。朕念之熟矣。岂尚存好大喜功之见。以耀兵威而勤远略耶。著将此宣谕中外知之。　　

○谕军机大臣等、富德等奏称、伊遣往巴达克山之侍卫等回报、逆贼布拉呢敦兄弟。俱被素勒坦沙擒获。霍集占受伤身死。因回人经典。不便呈献。富德仍致书严索。约日起程等语。看来富德从前若直前追剿。久经俘获。乃坐失机会。朕深为追悔。不知富德等、亦知愧悔否。若非伊等前此曾经效力。朕必重治其罪。今既遣人再索。因敕谕素敕坦沙、并赏伊缎疋。由台站发往。将来二贼如仍未献出。则来年进兵。断不可已。必以获贼为竣事。此次厄鲁特侍卫萨穆坦等、行走甚属奋勉。萨穆坦、著加恩授为二等侍卫。素勒坦和卓、额哷木布尔、额色木、俱赏戴孔雀翎。授为三等侍卫。敦多布、既经奖赏蓝翎。即授为蓝翎侍卫。其随去回人等、著富德酌量赏给。以示鼓励。　　

○又谕、朕敕谕巴达克山素勒坦沙、令将逆贼等擒献。倘稍有欺饰延缓。则来年尚须进兵。兆惠不必往英吉沙尔。仍驻兵叶尔羌。查办新降回众。　　

○又谕曰、同德奏、准定长咨称、从巴里坤运耔种等项驼只。已转雇运往乌噜木齐。归途又转运军营衣物。不必送回原处等语。此等运往辟展驼只。皆系官雇商驼。若节次转运。则商民畏难不前。势必更烦官办。且致贻误。即使偶从转雇。亦必视其情愿与否。不可勉强从事。著传谕定长、同德、知之。　　

○又谕曰、同德奏称、巴里坤所有马匹。择其膘壮者五千匹。在北山前坡牧放。俟至十月收槽之时。加意餧养等语。此项马匹。特为军营需用。已派清馥、同乾清门侍卫等、由去年阿里衮送马之路。缓行送往。同德应即豫备。分起陆续起程。即如阿里衮所送之马。于十月间。由库车一路前进。地气和暖。水草不乏。是以应用无误。若此时不行豫备。待至春来。必不能及。且转不若额林哈毕尔噶之径捷矣。同德竟不知事体缓急。漫以收槽餧养为言。著传谕杨应琚、清馥、五吉、同德等、遵照屡降谕旨办理。并传谕舒常等、亦作速前往。会同行走。　　

○敕谕巴达克山汗素勒坦沙、据将军富德等奏、尔奉将军檄文。擒拏逆贼霍集占、布拉呢敦、具见恭顺。闻霍集占受伤身故。布拉呢敦现在拘禁。尔复遣鄂穆尔拜、同侍卫等前来。以尔等经典擒获派噶木巴尔子孙。不便呈献。致别部落兴戎。将军大臣等、以霍集占等罪恶。再行晓示。若不呈献。即日进兵。朕为天下共主。内外一体。咸加抚育。况尔慕化归诚。深用嘉悦。惟是霍集占兄弟、前为准噶尔拘禁。因大兵平定伊犁。释其囚絷。俾居故地。自应感激图报。乃负恩背义。反将所遣大臣官兵。尽行戕害。是以兴师问罪。复敢聚党抗命。肆虐无辜。强夺妇女。与尔等经教。大相背戾。众怨沸腾。今年大兵进剿。叶尔羌、喀什噶尔等城。咸思归附。二贼恐被缚献。先率其党与。跳身远遁。然逆徒数万。直抵巴达克山。虽不敢抗我军威。实足据尔土地。我大兵抚定各城。即行追袭。剿杀无算。乞降者万余人。仅存余孽。以入尔境。将军大臣等、非不能穷追直入。实体朕好生之心。不忍扰害无罪部落。朕亦屡谕将军等、暂停师旅。故逆贼等未即就擒。今尔乃以阿珲摩罗离心、及别部落启衅为词。此等情事纵实。尚属未然。今大兵压境。即暂时休息。来年必兵马云集。斯时又谁能相助。此中利害之重轻。自宜熟计。至我大国兵力。尔等当亦闻知。即平定准噶尔、由于传说。若收服叶尔羌、喀什噶尔、逆贼数万众。望风奔窜。乃尔等目睹者。尔素勒坦沙、宜中有定见。勿惑人言。将霍集占之尸。与布拉呢敦、送至军前。朕必厚加恩赏。但尔如果已剿擒霍集占等、又何惜而不献。其为尔部落留养。饰词以对。情节显然此等语、将军大臣。尚不受尔欺。矧敢于朕前支饰耶。此时惟悔悟缚献。则前事皆可不论。今因降敕。赐尔蟒缎、色缎、各二端。尔其深思熟计。以享无穷之福。特谕。　　

○命内阁侍读学士龚学海、左春坊左中允边继祖、在尚书房行走。　　

○赈贷山东海丰、利津、沾化、乐安、平度、胶州、高密、即墨、冠县、临清、馆陶、夏津、武城、恩县、等十四州县、德州、临清、二卫。永阜、永利、官台、王家冈等、四场。本年水灾饥民。并予缓徵。　　

○是月。直隶总督方观承奏、永定河南岸三工之长安城草坝。桩朽土裂。难洩盛涨。仰蒙指示。令于三工四工之间。添建减水坝座。臣详加相度。查三工宿字八号北村地方。西距金门闸二十里。堤内外、地势相等。河身距堤。远近适合。应筑草坝一座。金门宽十六丈。其减下之水。应循堤外东西旧埝。开挑引河。会入金门闸减河。长七百九十五丈。堤外引河。占用旗民地亩。即于附近河滩淤地内、照数拨补。并展挖东西牤牛减河。得旨、如所议行。　　

○又奏、滹沱河向由束鹿、衡水、会入滏河。今改从晋州南徙。由冀州、宁晋、入滏。距冲水旧处。东西相隔四十里。臣由改流之晋州张岔口、沿河五十五里。至宁晋之营上村入滏处所。详勘新河条直宽深。势甚安顺。缘此处系康熙年间、滹沱旧道。改流之时。淤去河通。非于平地另有冲啮。致碍田庐。其张岔口迤东河身南北二股。分合共长四十余里。俱淤成平陆。断非人力所能挑挖。毋庸浚复。得旨、好。　　

○又奏、江苏拨运麦十万石。遵旨限于冻前到直。查顺、广、大名、一带偏灾。宜筹来春粜助。拟于清河县之油坊镇、拨贮五万石。其余分贮景州之安陵、交河之泊镇、吴桥之连镇、等处。听候酌拨。得旨、好。山东又有运通之麦。如此豫筹。明年庶不至麦贵也。　　

○江南河道总督白钟山奏、运河厅属王家沟五孔石闸。塌卸难修。应于该处上下。另择土坚地方。照式移建。里河厅属惠济越闸、及通济、福兴、正越四闸。身欹槽脱。底成深塘。急应估修。得旨、如所议行。又批、盖因无工可做耳。然既称关系运道。自无不准修者。须查察。毋令太冒销滋弊可耳。　　

○江南寿春镇总兵齐斌奏、行伍出身之武弁。于义理律例。不能周知。往往违犯禁约。致遭斥废。请自将备至分防之员。每人颁给中枢政考一部。得旨、所见甚迂。惟在汝等大员。实力董率。若如汝所云。即人给一部。其如束之高阁何。　　

○署江西巡抚阿思哈奏、新喻县北乡民人符姓家。掘地获古钟大小十一口。古色斑斓。似非近代之物。钟面篆文。不能辨识。或系朝庙乐器。民间不便收藏。合行恭进。得旨、览。　　

○浙江巡抚庄有恭奏、海宁县塘坦最要工程。业经奏明办理。兹查海宁绕城一带、桩石残缺之六十五丈。应行议修。曹殿以西、向未建坦之八十二丈。应行议建。请归前案。一并乘时赶修。以防春汛。翁家埠至老盐仓、一带柴塘。当此江海全趋北大亹之时。诚为紧要。但老沙尚宽二千余丈。似可无虞。应否拆修。俟明春酌议。又东防同知所属之韩家池。有柴塘四百六十一丈。附近外沙。日见汕刷。渐为回溜浸逼。酌拨柴薪六十万斤。分贮该处。以备不虞。得旨、诸凡甚妥。如所议行。　　

○又奏、御史吴鹏南条奏、责成大吏兴修水土之政一摺。准部行令各督抚、经画酌议。查水之大利有五。曰江、海、湖、渠、泉。他省得其二三。而浙省实兼数利。沿江滨海临湖之地。欲收水之利。必先去水之害。于是塘以御风潮。圩以遏淫潦。闸以蓄淡御咸。＜豆斗＞以引灌宣洩。金、衢、严、三郡。又各有山泉溪涧。灌注成渠。堰坝塘荡。无不具备。其塘堤各工。任之在官。圩岸＜豆斗＞门。任之在民。章程井然。长相遵守。经理之规。至纤至悉。更有详于该御史之所奏者。至于古迹可循。宜加修复。非所语于江海之变迁。新流可引。宜与疏通。非所论于湖渠之交错。此又各有情形。难相附会者也。惟如仁和钱塘之上中市、三河垸、区塘、苕溪塘。海盐之白洋河、汤家铺、庙泾河。长兴之东西南溇港。永嘉之七都新洲陟门。九都水湫、三十四都黄田浦陡门。实应修举。以收已然之利。再杭州之临平湖。绍兴之夏盖湖。有关田畴大利。数十年来。积渐就湮。以致湖身日窄。概行刬复。恐难施工。应如何设法疏挑。或实不能浚复、另议召佃垦种。容再体勘办理。得旨、如所议行。　　

○湖南巡抚马钤奏、宝南局现存余钱二万串。遵旨委员解甘济用。查宝南局炉二十座。余铜甚多。铅锡亦广。若将每炉加卯鼓铸。一年可另得钱八万四千余串。陆续解甘。似有裨益。得旨、甚好。如此方见急公。勉为之。　　

○河东河道总督张师载奏、济宁至韩庄运河。长三百余里。汶、泗、府、洸、诸河。及各处山泉。在在灌注。遇雨发水。势极浩大。自南阳以上、至济宁百余里。河无旁洩之路。今虽将师庄至石佛旧堤加高。仍宜豫筹分洩。查□束林闸上东岸之外。即独山湖北头。该处有吴家沟。向通湖水。应于此处添洩水口一道。水大则开。由沟入湖。水小则闭。以济运行。得旨、俱妥。　　

○又奏、临清板闸下汶卫合流之处。应顺崖建挑水草坝一道。顺流外挑。助汶敌卫。一遇盛涨。卫河挑溜北行。庶不致倒灌入闸。至武城之甲马营。德州之西方庵二处。因对面西岸。淤出滩嘴。逼溜向东。以致坍刷。现虽议修埽工。仍应将淤嘴挑切。以顺水势。得旨、好。　　

○又奏、黄河南岸仪考厅属之仪封十三堡。大河离堤。原千余丈。迨后溜靠南岸。刷塌河崖。去冬自北岸折注。大溜直射堤根。坍存老崖。仅二十余丈。臣确勘情形。于十三堡对岸。自汪家营至李家庄。开挑分溜引渠一千七百余丈。赶紧竣工。本年伏秋汛发。大溜旁洩。不致直注坝前。老崖外、更挂新淤。河渐北徙。以坐湾入袖险工。引渠分势。堤工得保平稳。得旨、甚好。　　

○河南巡抚胡宝瑔奏、卫辉府通判一缺。改归河工。不能兼管盐务。查长芦河东盐包。行彰、怀、卫、及山西之潞、泽、等属者。由汲县西关起车。行开、归、陈、许、等属者。由延津县过河分道。请将北路引盐。归汲县稽查验放。南路引盐。归延津县给票查缉。毋庸该通判兼管。得旨、如所议行。　　

○山西巡抚塔永宁奏、山西通省常平积储。出借在民、及连年灾区、停缓徵收者。不下二十余万。亟宜筹备补额。请将民借仓谷。无论高粮、荍麦、＜麻木＞子。悉按市价。折算粟谷徵收。明岁出借时。即照折收之数。按谷数给领。秋成以粟谷还仓。得旨、如所议行。此系权宜。不可为例。　　

○甘肃总督杨应琚奏、甘肃靖远县城。建设黄河南岸。向于西北近河处。筑石土□拜以资保护。近年河流南徙。直逼县城。西北石土□拜。漂没无存。形势颇险。请于向设石土□拜处、建筑挑水坝座。并于大溜北首。开挖引河。以杀水势。明春再行兴工修城。得旨、亟应修筑者。　　

○又奏、将军富德等、追剿逆酋霍集占兄弟。业经挑马万匹。陆续解往。计一切军械火器。均需驼运。若俟军营调取。恐致贻误。现在筹备挑选。约可得健驼一千一二百只。拟于解马出关之后。即行尾随前往。一并解送叶尔羌等处、以济军行。得旨、甚好。　　

○又奏、驻守叶尔羌病故、及沿途病故之绿营兵丁。前奉旨查明伊等子弟。令其充补名粮。惟此项故兵。原有马步之分。今其子弟若以马粮顶补。难任差操。应请概以步粮顶食。至于单丁独户。顶补无人。其亲老妻弱。糊口无策者。请照金川故兵之例。给守粮半分。以资养赡。得旨、如所议行。　　

○总督管甘肃巡抚吴达善奏、兰、巩、平、庆、等属。现议折给赈银。但灾重之区。仍宜筹备本色。查成县仓粮。可拨四万石。该邑距西和县、一百九十里。虽属山路。骡马驮载。尚易筹办。至由西和县转运灾重之皋平等邑。车辆通行。挽输甚便。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十七



大清高宗法天隆运至诚先觉体元立极敷文奋武孝慈神圣纯皇帝实录卷之五百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。冬。十月。戊寅朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○颁乾隆二十五年时宪书。　　

○顺天府行乡饮酒礼。　　

○谕、陕省西安各府属之咸阳等十州县。今夏得雨稍迟。收成歉薄。虽于例并不成灾。而民力不无竭蹶。所有怀远、清涧、米脂、吴堡、四县。本年应徵未完地丁钱粮草束。及带徵旧欠。并常社仓粮耔种等项。俱著加恩缓至明年秋收后徵收。其咸阳、醴泉、同官、韩城、商州、雒南、六州县。新旧民欠钱粮仓谷。缓至明年麦熟后徵收。以纾民力。至沿边之肤施、靖边、保安、安塞、延长、甘泉、绥德、七州县。所有上年缓徵新旧钱粮仓谷。例应本年徵收。但该处连年收成未能丰稔。应加意抚绥。以资休养。著再加恩将该州县除本年照例徵收外。其带徵之钱粮仓谷。再缓一年。于明岁麦熟秋成后。分别带徵。示朕优加体恤至意。该部遵谕速行。　　

○谕军机大臣等、据钟音奏、发遣巴里坤人犯。在途脱逃之王忝等五名。先后拏获。应请旨即行正法。其疎防各犯之地方官。移咨甘省查参等语。已有旨交钟音、将该犯等照例即行正法矣。此等罪犯。皆系积匪猾贼。发遣巴里坤。已属宽典。乃敢藐法脱逃。其罪更无可逭。现在特因甘省地方岁收歉薄。是以暂为停遣。将来仍应照例举行。地方各官、自应严加约束防范。毋使兔脱。何至沿途逃遁者、罪犯累累。虽现在五犯、已经就获。其余未获各犯。务须星速缉拏。勿使迁延漏网。其获犯各官、固当分别议叙。而疎防各犯员弁、尤应逐一严查。请参议处。杨应琚、吴达善、因何并未查奏及此。俱著明白回奏。　　

○又谕、据杨应琚奏称、拣选军营马一万匹。陆续解交清馥、转送军营等语。从前杨应琚奏送头起马匹之时。即谕、清馥如尚未回抵巴里坤。著五吉、舒常等、一同解送。今此项马匹。已全数抵巴里坤。著遵照前旨。加意护送。务期妥协济用。　　

○陕甘总督杨应琚奏、库车等处回人。素习耕织。从前服属准噶尔。岁纳布疋。后因荒乱相仍。将棉子食尽。查陕省西安、同州、两府。俱产棉。每亩种子十斤。可收净花二十余觔。棉子一百二十余觔。请先以二十亩计算。将棉子二百斤。解至库车散给。俾及时布种。来年即以所得、分散各城。二三年后。可望种植日广。报闻。　　

○己卯。上御乾清门听政。　　

○谕军机大臣等、舒赫德奏、伊前往叶尔羌办事。将钦差大臣关防带往。其阿克苏、应请给以关防。至叶尔羌、距内地甚远。奏报事件。宜加慎密。请赏给奏匣等语。阿克苏、为回城要地。已派阿桂驻劄办事。著该部赍送钦差大臣关防一颗。以昭信守。其赏给叶尔羌奏匣。亦照所请行。　　

○又谕、回人额尔克和卓额色尹、鄂拓兰珠和卓玛木特、俱系派噶木巴尔后裔。著加恩封额色尹公爵。授玛木特为扎萨克头等台吉。护送伊等前来之奖赏蓝翎克什克巴图鲁乌克什勒图、著授为蓝翎侍卫。与蓝翎侍卫额勒济图、俱赏银五十两。　　

○庚辰。上御懋勤殿。勾到江西、安徽、江苏、情实罪犯。停决江苏绞犯一人。余九十七人、予勾。　　

○谕军机大臣等、新柱等奏、查审＜口英＞咭唎商人具呈讦控一案。详细究诘。其中果有代作呈词之四川人刘亚匾。现今供认相符等语。刘亚匾、为外夷商谋砌款。情罪确凿。即当明正典刑。不得以杖毙完结。而夷商洪任辉、潜倩内地奸民。挟词干禁。质讯得实。亦应重示惩创。俾识天朝节制。著传谕李侍尧、一面提出刘亚匾。并传集在广洋商。及该处保商人等。一面密传洪任辉。毋令先期闻信潜逸。当众传宣谕旨。以该商从前所告情节。在监督等、既审有办理不善之处。即按法秉公处治。念尔外夷无知。虽各处呈控。尚无别情。可以从宽曲宥。现在审出勾串内地奸民。代为列款。希冀违例别通海口。则情罪难以宽贷。绳以国法。虽罪不至死。亦当窜处远方。因系夷人。不便他遣。姑从宽在澳门圈禁三年。满日逐回本国。不许逗遛生事。论内地物产富饶。岂需远洋些微不急之货。特以尔等自愿懋迁柔远之仁。原所不禁。今尔不能安分奉法。向后即准他商贸易。尔亦不许前来。该督等传谕毕。将刘亚匾、即行正法示众。俾内地棍徒。知所儆惧。而夷商等、共识朝廷威德。诡计固难幸售。榷政益以肃清。庶执法平情。均归允协。将此详悉传谕朝铨等知之。　　

○又谕、据清馥奏称、遣往搜捕玛哈沁之都司张遇奇、察哈尔骁骑校阿喇布坦、已于喀喇莽鼐探得贼踪。并未亲行追袭。但遣马甲富海、索伦马甲噶勒保、领兵八名前往。伊等遇贼。又未报知。及张遇奇等闻信往追。见有男妇四十余人。反被贼诳诱。借给马匹。以致逃去。请将张遇奇、阿喇布坦、交部严加议处。富海、噶勒保、重责百鞭等语。清馥系领兵追贼之人。既未亲身前往。又不将疎懈官兵。从重办理。更属姑息。著传旨申饬。至追剿贼人。若非勇往直前。则将来效尤成习。各顾身命。安望擒获。张遇奇、阿喇布坦、俱著革职。留军营效力赎罪。富海、噶勒保、著即正法示众。　　

○命御前侍卫安泰、护送叶尔羌军营马匹。　　

○辛巳。谕军机大臣等、据永贵奏称、搜捕玛哈沁等、至阿勒坦和硕山岭。虽有贼踪。计逃去已十余日。雪盛不能前进。请俟来春。选兵千余名。前往追袭等语。初阅永贵等请罪之词。意谓又生一事。及览竟、方知为山岭雪盛。彻兵暂回耳。伊从前闻德舒被害。即请追贼复仇。颇为勇往。今半途而返。甚属无谓若若谓雪大难行。玛哈沁等、又岂能飞越耶。伊等马力稍乏。亦事之所有。但必待来年。且将贻人姗笑。况朕所谕、来年大兵凯旋。仍严搜逸贼。并非指此等戕害德舒之贼。亟应诛戮。以纾众愤者。当此初冬雪积未厚。尚可前行。贼若越岭。必藏匿乌噜木齐、额林哈毕尔噶等处。自无庸于库车等处搜索。此时永贵应与努三会合。既有善于向导之人。且贼众见久无追兵。未免弛懈。猝然相遇。势可擒获。著传谕永贵、即于阿克苏兵内。选精锐者三百名。带至乌噜木齐。现在解送军营马千余匹。若途中相遇。即每人选给三匹。余者仍行送往。是马匹既足。而存贮粮石。又可接济。务期尽剿贼众。为德舒复仇。办理既竣。即同努三来京。著纳世通、留库车办事。　　
</div>
    <div class="pagination">
<a href="清实录乾隆朝实录_page823.html">上一页</a><span>...</span><a href="清实录乾隆朝实录_page819.html">819</a><a href="清实录乾隆朝实录_page820.html">820</a><a href="清实录乾隆朝实录_page821.html">821</a><a href="清实录乾隆朝实录_page822.html">822</a><a href="清实录乾隆朝实录_page823.html">823</a><span class="current-page">824</span><a href="清实录乾隆朝实录_page825.html">825</a><a href="清实录乾隆朝实录_page826.html">826</a><a href="清实录乾隆朝实录_page827.html">827</a><a href="清实录乾隆朝实录_page828.html">828</a><a href="清实录乾隆朝实录_page829.html">829</a><span>...</span><a href="清实录乾隆朝实录_page825.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
