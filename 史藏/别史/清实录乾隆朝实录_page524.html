<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 524 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 524 页/共 1860 页</h1>
    <div class="content">○谕军机大臣等、近因查办废员。询据原署福建按察使王廷诤被参原由。称系武平县塞署一案。其中案情反覆。生死出入相悬。若果如所言。则冤抑已甚。但亦系一面之词。虽久经结案。然地方必有公论。且其事亦非年远无稽。总督喀尔吉善现在赴浙办差。可将王廷诤原供说帖、钞寄巡抚潘思榘。会同将军新柱。将此案原审及改供翻案各情节。逐一秉公彻底确查。务得实情。其王奠洲向为人若何。平日居乡若何。现在情形若何。一面严查原案。一面密行察访。据实具奏。此案原非新柱、藩思榘等、所办。与伊等毫无干涉。正可虚公办理。况地方果有奇冤。亦不可不为昭雪。倘有心回护原审原参。稍存含混之见。断不能逃朕洞鉴。是转以事外之人。自罹罪戾矣。慎之。喀尔吉善虽在浙办差。究系伊地方之事。如果冤抑。虽死者不可复生。而正犯不可容其漏网。亦当留心密查。其新柱、藩思榘、如何体访。是否实在虚公查察。并据实奏闻。毋得扶同朦混。王廷诤原供、一并钞寄该督阅看。寻新柱、藩思榘、会奏、查原案。武平县知县严文谟。误认自缢之邓美生未死。混将尸亲歇家夹责。致启衅端。又因众人不服。闹堂塞署。遂将有嫌之生监王奠洲等、买嘱扳诬。酷刑锻炼。指为首犯。被参拟流。罪由自取。王廷诤先为监司。继为臬司。并不推鞫率转。复固执己见。将无据之王奠洲、定为首犯。经前抚臣周学健参革。洵为不枉。再查闹堂之日。王奠洲在乡送殡。保结确凿。其非首犯无疑。再访得王奠洲现已病故。平日家道殷实。亦非安静守分之人。祇因从前该县派民买谷。诸衿监皆允。惟王奠洲不允。致与该县有隙。拖入重案。质之省会舆论。俱属相符。并非冤抑。报闻。　　

○总理行营王大臣和硕庄亲王允禄等疏言、明春皇上南巡江浙。所有应行豫备事宜。查水路随从官兵。必宜酌减。除大臣等、应中途留住、及随从、已钦派外。侍卫仍派三班。统于六班内选足。兵丁派八旗六百名。健锐营四百名。但此次兵丁。中途应行减派。其江浙一路。又俱乘船。健锐兵久不操练。恐致生疎。应停派。至江南登舟时。各处官员人等量减。但取差使无误。余俱留住河北。其前锋护军等兵。减派五百名。合之江宁迎驾兵二百名。足敷差使。其章京拟派四十员。虎枪侍卫兵丁内拣选四十员。俱先支两月路费。途中计日补给。应骑官马人等。仍于京中全数给发。随驾大臣官员。明年春季俸银。俱于今冬先放。皇上登舟后。随行之王大臣官员驼马。不必过河。令与留驻之官兵。一体留住。仍著总管大臣、加意管束静候。留住官兵之马。及随往江浙江人等官马。一体留住饲养。再查江浙旱路应需之马。除御马用船载往。随从人等官马。查照康熙年间例。皆取用于地方。每大臣一员。马五匹。章京侍卫一员。马三匹。护军紧要执事人等。马二匹。余每二人马三匹。于驻防绿营官马驿马内豫备。合计需马六千六百九十余匹。其由徐家渡至直隶厂。由小五台至平山堂、高旻寺。由苏州至灵岩、邓尉、虎邱等处。非紧要差使。俱留于舟次。约须备马四千匹。仍令每十匹外多备一匹。以便添用。至船多亦恐拥挤。拟将派出大臣。或每员给二只。或一只。其侍卫官员等。或二三人一只。或四五人一只。拜唐阿兵丁。或八九人一只。或十数人一只。酌量匀派。除装载物件便民船二十五只外。统计沙飞、马溜船、四百四十只。即可敷用。现在或有豫备余船。各觅生理。不必守候。随行官员人等。在十里以内者、回船住歇。远者、于附近寺院歇店宿歇。不许占住民房。米粮柴草。派地方官招商、于行营左右公平售买。其黑豆令山东巡抚采买。运往沂州一带接济。从之。　　

○吏部议处盛京工部侍郎卞塔海、估报收贮乐器房屋。任意浮开。应比照督抚题报不实、希图冒销例。销去纪录四次。仍降二级调用。从之。　　

○癸丑。上幸静宜图驻跸。　　

○四川总督策楞、提督岳钟琪奏、先据西藏粮务通判常明禀称、珠尔默特那木扎勒告其属下。有我已设计彻回汉兵四百余名。其余若不知机早回。必尽行诛戮等语。又拉里粮务州同董恭禀称、珠尔默特那木扎勒行令、沿途汉土兵民、及文书。俱不许往来出入等语。兹据驻藏外委王廷斌等禀称、殊尔默特那木扎勒潜谋不轨。驻藏傅、拉、二大人。于十月十三日、诱至通司冈衙门接见。遂将伊诛戮。讵逆党卓呢罗卜藏扎什等闻信。即率众数千围署。施放枪炮。周围放火。达赖喇嘛遣众僧救护。不能得入。拉大人被乱刀砍害。傅大人身被枪伤。立即自尽。所有文武官多被难。粮务衙门、被劫库银八万五千余两。十四日、卓呢罗卜藏扎什带兵潜逃。十五日、达赖喇嘛始令珠尔默特那木扎勒之妹夫公班第达、暂理藏王事务。附近喇嘛番众等。俱已归顺。逃难兵民。达赖喇嘛现在养活等语。随又据管领台站游击殷瑞禀称、十月十八等日、达赖喇嘛传令、各塘照旧应付官兵。并探知达赖喇嘛传令、各番不得伤害汉人等语。又据通判常明禀称、十月二十三等日、据公班第达称、逆贼已获过半。余亦不难擒拏。饷银现在查追。已得二万余两。四面紧要路口。亦派人把守等语。又据台站官递到达赖喇嘛、公班第达、奏摺二函。臣等看此情形。珠尔默特那木扎勒伏诛。已属确实。其逆党亦据达赖喇嘛、公班第达、次第查拘。但卓呢罗卜藏扎什等敢率众伤害大臣。不法已极。应即进兵擒戮。且恐余孽未尽。日后又将滋事。臣等酌议、臣岳钟琪驰赴打箭炉。先于提标、建昌镇、调兵三千名出口。再于次近调兵二千。余建昌镇总兵董芳继后。臣策楞再带兵三千。赴打箭炉弹压。相机分别进剿应援。现差干员沿途晓谕番民。并将进兵擒拏逆犯缘由。寄知达赖喇嘛、公班第达、以安藏众之心。再副都统班第、现由青海赴藏。祇带兵役二十名。达赖喇嘛等、或未知赴藏缘由。臣等一并寄知达赖喇嘛等、令遣人接护。报闻。　　

○贷吉林乌喇、宁古塔、伯都讷、拉林、三姓等处、本年分水灾饥民兵丁耔种口粮。　　

○加赈山东峄县、兰山、郯城、平度、昌邑、胶州、高密等七州县、本年分水灾饥民有差。　　

○甲寅。上回圆明园。　　

○谕曰、驻藏都统傅清、左都御史拉布敦、前因珠尔默特那木扎勒潜谋不轨。情迹显著。奏请相机翦除凶逆。朕以伊等孤悬藏地。未可轻举。并令俟班第到彼。察看情形。降旨办理。乃傅清等未及奉到谕旨。以机有可乘。遂尔便宜行事。其逆渠已经授首。而傅清、拉布敦、旋为逆党所害。为国捐躯。深用悯惜。除另颁旨加恩优恤外。其随二人捐躯弁兵。著策楞、岳钟琪、查明照阵亡例优恤。目今藏地、现虽抚辑宁谧。但善后事宜。不可不专遣大臣前往办理。著四川总督策楞、提督岳钟琪、统领官兵赴藏。绥辑地方。搜除逆党。总兵董芳随后统兵策应。尹继善著就近驰驿前往四川。料理一应粮饷军机。侍郎那木扎勒、著赏银一千两整装。即驰驿前往。与班第一同驻藏。该部即遵谕速行。　　

○谕军机大臣等、珠尔默特那木扎勒之事。前经傅清、拉布敦、奏到。朕即虑其所办太险。不可轻发。乃傅清等未久奉到谕旨。即已便宜行事。至于身被戕害。为国捐躯。情殊可悯。除另颁旨加恩优恤外。其随二人捐躯弁兵。著策楞、岳钟琪、查明。照阵亡例交部优恤。卓呢罗卜藏扎什党逆之罪。实不容诛。著传谕策楞、岳钟琪、统领官兵前赴西藏。统兵董芳统兵随后策应。听策楞等调遣。一面安辑藏地。一面搜剿逆党。务尽擒获。并珠尔默特那木扎勒之子。俱应明正典刑。以洩公愤而彰国法。其媳著仍送青海。交与其母。与彼无涉也。又据策楞奏称、派兵八千名。以备进剿。今观藏中大局已定。不过擒拏余党。可令策楞、岳钟琪、带兵三千名。即行速往。董芳统兵二千名。随后策应。其余三千名。豫备派拨应援。可以不必起程。若至彼觉兵势少单。即一面调往。一面奏闻。再策楞、岳钟琪、进藏。务当严密防范。至西藏地方。虽据达赖喇嘛奏称、已经安抚宁静。但经此番举动。人情必致张皇。现在藏地情形若何。速行驰奏。卓呢罗卜藏扎什逆衅已成。恐其势不能已。益致扰动。策楞等俱应豫为筹及再行。打箭炉一带、口内口外各番。向系西藏所属。亦不无惊骇。应明白晓谕、以珠尔默特那木扎勒潜谋不轨。前经驻藏大臣据实奏闻。朕令班第至彼。再会同在藏大臣、降旨办理。乃驻藏大臣等、因其形迹显著。未候旨到。即已便宜行事。虽罪人已经授首。而驻藏大臣、亦不幸为逆党所害。所当兴师问罪。惟务搜除逆党。以安地方。凡非亲信逆党。一无株及。被难民番。优加恤赏。至塘汛番人、将官兵捆缚。本应治罪。但系听从珠尔默特那木扎勒所使。悉置不问。并将此传知达赖喇嘛、令其宣谕远近、安众人之心。至班第达不能救护驻藏大臣。念其势原孤弱。尚属无过。然亦无功可录。但不附逆党。尚知尊向天朝。俟徐加赏赐。策楞、岳钟琪、至藏。可经此意告知。以安彼心而用其力。若如达赖喇嘛所奏、即将班第达立为藏王。将来又成一颇罗鼐。日后伊子又思世袭。专据其地。转滋事端。前经传谕班弟、以藏地应多立头人、分杀其势。正当乘此机会。通盘筹画。务彻始彻终。为万全之计。所谕班第之旨。伊必带往。策楞、岳钟琪、到彼。详悉阅看。斟酌办理。事定后、应留驻官兵若干名。交驻藏大臣统辖。以资弹压。并照旧添设台站一切善后事宜。策楞等随宜调度。详细逐一奏闻。已令尹继善前往料理。一应粮饷军机。俱令其筹办策应。并谕策楞等知之。　　

○又谕曰、卓呢罗卜藏扎什肆行悖逆。已著四川总督策楞、提督岳钟琪、统领官兵前赴西藏。总兵董芳、酌派官兵在后策应。著尹继善就近驰驿前往四川。所有输挽粮饷。接应机宜。及奏报情形等事。尹继善悉心筹办。其陕甘总督印务。或尹继善带往。或交巡抚陈宏谋暂行护理。著尹继善酌定。至西宁一路。切近藏地。从前西藏用兵原与打箭炉两路并进。现在或应酌派官兵、豫为防范。该督等一面奏闻。一面妥协办理。将此一并传谕知之。　　

○又谕曰、达赖喇嘛、公班第达等具奏、青海地通西藏。且有通准噶尔之路。逆匪卓呢罗卜藏扎什等、逃奔准噶尔地方。均未可定。尔等可寄信纪山、令其留心防守。堵御潜通准噶尔之路。巡查卡伦。将西宁番子等、善为约束。其通准噶尔之路。不可稍有疎忽。　　

○又谕、寄信归化城都统众佛保令其由彼驰驿速赴西宁。一到彼处。即将纪山拏交妥员、由驿解赴京师。其青海之番子事务。暂著众佛保署理。俟朕另派之人到时。众佛保再回归化城。　　

○调右卫副都统舒明办理青海番子事务。调正红旗满洲副都统苏瑚济为右卫副都统。　　

○以云南故遮放副宣抚司多量子万灵袭职。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十六


大清高宗法天隆运至诚先觉体元立极敷文奋武孝慈神圣纯皇帝实录卷之三百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。十一月。乙卯。上诣皇太后宫问安。　　

○还宫。　　

○谕、从前西藏之颇罗鼐。甚为实心恭顺。且料理藏中事务。一切甚为安帖。皇考世宗宪皇帝屡次加恩。由台吉封为贝勒。伊实感激我朝恩厚。弥益恪诚。朕即位以后。旋即封为郡王。后因颇罗鼐年力就衰。朕念及将来。询伊二子之中、孰堪为嗣。据伊奏称、长子人软弱。又已出家。次子珠尔默特那木扎勒、人尚强干。能胜弹压。因是令其承袭。迨伊奏事一二次以后。朕于其词意之间。即知其非伊父居心可比。日后必生事端。谕驻藏大臣留心体察。嗣伊摺奏、请彻驻藏官兵。朕以兵数原属无多。若不准其所请。转启疑忌之心。是以即依所请行。著纪山前往驻劄。讵纪山与之设誓和好。即奏事常与同列衔名。朕深责其非体。是纪山不但不能慑服其心。更已堕其术中矣。傅清前经驻藏。为伊等所敬服。遂令前往更换。且虑其势孤。益以拉布敦、协同驻藏。乃珠尔默特那木扎勒心益狡悖。将伊长兄车布登图害。翻以伊兄叛逆诬奏。又伊与达赖喇嘛、素有仇衅。既戕其兄。遂欲计害藏中不顺伊之班第达等。其势将延及达赖喇嘛。独居其地。雄长一方。近遂将塘汛文书禁绝不通。悖逆情形。渐益昭著。傅清、拉布敦、稔知其奸。摺请便宜从事。以绝后患。于今年十月初八日奏到。朕以仅二大臣孤悬绝域。未可轻举。即使便宜办事。亦于国体有关。且非万全之道。批令俟班第更换拉布敦到藏日。会同达赖喇嘛、及藏中大噶隆等、明正其罪。以申国法。庶协天朝体制。乃傅清等、未及接到谕旨。即于十月十三日、传珠尔默特那木札勒到通司冈。加以诛戮。而傅清、拉布敦、旋为伊属下卓呢罗卜藏札什所害。总督策楞奏到。朕深为悯恻。不觉涕零。因思傅清、拉布敦、若静候谕旨遵行。或不至是。但珠尔默特那木札勒反形已露。倘不先加诛戮。傅清等亦必遭其荼毒。则傅清、拉布敦之先几筹画。歼厥渠魁。实属可嘉。非如霍光之诱致楼兰而斩之也。夫临阵捐躯。虽奋不顾身。然尚迫以势所不得不然。如傅清、拉布敦、揆几审势。决计定谋。其心较苦。而其功为尤大。以如此实心为国之大臣。不保其令终。安得不倍加轸悼耶。傅清、拉布敦、著加恩追赠为一等伯。著入贤良祠、昭忠祠、春秋致祭。傅清并入伊家祠从祀。伊等子孙。给与一等子爵。世袭罔替。以示朕褒忠录庸之至意。并将伊二人为国捐躯之大节。明白宣示。使天下共知其不得已之苦心。否则好事喜功者。借此二人为口实。而事外无知之人。又有议其擅开边衅、而仍邀国家如此厚恩者。朕岂肯令是非倒置若此哉。现据达赖喇嘛奏请、立班第达为郡王。亦以藏众不可一日无人统率。为此权宜之计。若如所请。则数年之后。未能保其不滋事衅。朕意欲仿众建而分其势之意。另为筹画措置。虽现在已著策楞等领兵搜讨逆党。将来藏地仍留驻官兵。塘汛文书往来。关系紧要。并噶隆事务。俱应归驻藏大臣管理。呼应方灵。其打箭炉地方。亦应添驻兵丁。以壮声援。一应善后事宜。应如何办理之处。著议政大臣、履亲王、庄亲王、恂郡王、及满汉大学士、尚书、会同军机大臣、定议具奏。前往更换驻藏侍郎那木扎勒、亦著入议。夫开边黩武。朕所不为。而祖宗所有疆宇。不敢少亏尺寸。此番办理。实事势转关一大机会。不得不详审筹画。动出万全。以为边圉久远之计。将此并谕中外知之。　　

○又谕、朕前因绿旗营伍废弛。兵力软弱。皆由将弁不能约束训练所致。是以分用满员。以资钤辖。迩来因简用过多。业将游击以下之缺。量加酌减。今观侍卫、协领、参领等人员内、才具稍优者。皆已陆续外用副、参、等缺。仍属过多。旗员渐少出色之人。而绿旗员缺。亦未免稍偏。朕因材器使。内外原属一体。但随时委用。轻重务在合宜。自应量为调剂。且向来满员内任者。即蓝翎侍卫。亦皆以为荣。初无欣羡外任之意。若乐于外任可以偷安。且多得俸薪。则所见卑鄙已甚。满洲醇朴之风。当不出此。总之操纵在朕。向之多用。绿旗不可叹向隅。今之简用。满洲不可叹阻途。所有分缺简用之处。该部另行具奏。　　

○又谕、现在总管内务府大臣乏人。著倭赫在总管内务府大臣上额外行走。仍著兼管圆明园事务。　　

○谕军机大臣等、前因藏地如有应行进兵之处。令冶大雄先回云南。将该省所有路径。应作何筹办。并会商四川总督策楞等、先事豫备。今驻藏都统傅清、左都御史拉布敦、已于十月十三日、将珠尔默特那木扎勒传至通司冈。即行正法。虽逆党肆行凶悖。竟将驻藏大臣戕害。而渠魁已经授首。藏地宁辑。所有搜剿逆党、及善后事宜。已令策楞、岳钟琪、统兵进藏。妥协料理。滇省现在并无需用筹备徵调之事。著谕冶大雄、令其照常镇静。毋得闻信稍有张皇。致骇众人观听。并谕该督硕色知之。　　

○又谕、寄信众佛保、青海地通西藏。且有赴准噶尔之路。逆贼卓呢罗卜藏札什被迫、逃往准噶尔。皆未可定。所关最要。是以派伊前往彼处办事。即令伊遵朕前旨。速行起程前往。到彼妥为留心。凡通准噶尔之路。应行防范之处。必须严加防范。巡查卡座。青海番子等、妥为约束。仍须不时探讯藏务。不可稍有懈怠。朕现虽派副都统舒明前赴西宁换伊。藏内正当有事。归化城亦无甚事件。众佛保系经练之人。舒明到彼。凡事会伊商办。俟事竣、候旨再回归化城。　　

○命侍郎兆惠赴藏。偕四川总督策楞等、办理善后事宜。　　

○江西南昌镇总兵杨大立。因病解任。以湖北施南协副将王守乾为南昌镇总兵。　　

○缓徵湖北汉川、黄冈、应山等三县、及武昌左卫、本年水灾地亩额赋有差。　　

○丙辰。上以和婉和硕公主受纳徵礼。御保和殿筵宴。　　

○谕曰、侍郎兆惠、现有出差办理事件。舒赫德仍著在军机处行走。　　

○又谕曰、侍郎兆惠、著驰驿速回。凡应办事件。俱交努三办理。　　

○又谕曰、傅清加恩赏给之职。著伊长子明仁承袭。拉布敦赏给之职。著伊子根敦承袭。俱著赏翎。傅清之次子明义、亦著赏翎。　　

○又谕曰、傅清、拉布敦、之家。加恩各赏银一万两。闻拉布敦住房狭小。著总管内务府大臣、于入官房屋内酌量一所、赏其妻子居住。拉布敦之子。尚未长成。伊家并无照应教训之人。著大学士公傅恒、照应教训。令其读书。　　

○谕军机大臣等、西藏经此番举动。正措置转关一大机会。若办理得当。则可保永远宁谧。如其稍有渗漏。则数十年后、又滋事端。朕前传谕班第、以西藏事必当众建而分其势。目今乘此兵威。易于办理。惟在相度机势。计虑久远。方为万全。傅清等虽曾许班第达为藏王。然伊等办理珠尔默特那木扎勒之初。不知班第达曾经与闻否。设先豫闻。必先有成约。如伊果能统所属人众、救护策应。则卓呢罗卜藏扎什未必猖獗至此。乃伊不行救护。而先奔至达赖喇嘛处。其意以傅清等能诛珠尔默特那木扎勒。固为伊除一大患。更可必得藏王。为利甚大。即使不成。而彼悠然事外。毫无痕迹。是卖天朝大臣、而坐收鹬蚌之利。其居心狡狯为何如者。伊若一为藏王。即使恭顺如颇罗鼐。而其子孙亦不可保。此其可虑。岂在珠尔默特那木扎勒下哉。策楞等至藏。细加体访。如其人实无他能。听受约束。即量予爵秩。伊向来本分所有。不必有所增。亦不必有所减。使仍其旧足矣。伊并非有功。何得遽封郡王。当时颇罗鼐、亦由公爵以渐而加。郡王非其本爵也。此处著策楞、岳钟琪、著实留心。若因我二大臣已许彼为王。而今不封伊。因致觖望。即声其不救护驻藏大臣之罪。相机加之显戮。此在策楞等相度事宜。从长熟计。总宜虚公。不设成见。不可草率办理。看来经理善后诸事。非班第所能胜。那木扎勒亦不甚踊跃。若策楞等办有章程。则伊等尚能守而不失耳。至珠尔默特那木札勒之子。必不可留。其所有赀产。岁入必极丰厚。应入官为驻藏大臣公用。足供驻兵千人而有余。至此番统兵进藏。固为搜擒逆党。如能就擒。重治其罪。诚足洩忿。若令远遁准噶尔。则断不可悬师深入穷追。但噶隆事务。于事权极有关系。必须驻藏大臣管理。呼应方灵。即如珠尔默特那木札勒一言而塘汛断绝。班第达一言而塘汛复通。信息往来。惟藏王之言是听。而驻藏大臣毫无把握。如此即驻兵万人。何济于事。策楞、岳钟琪、到彼。目击情形。务须将此事彻底熟筹。得其肯綮。令自我出。方为扼要。将来不但西藏应留兵驻守。即打箭炉为西藏咽喉。亦应添驻重兵。以方今时势言之。国家全盛之力。岂以添兵多费为虞耶。现交议政王大臣会同军机大臣等详悉定议。可并备细传谕策楞、岳钟琪等知之。　　

○又谕、前经降旨方观承、令于岳浚到时。即行传谕、派修唐县城工。岳浚身任巡抚。于属员婪赃之案。漫无觉察。且办理工程。一任承办官恣意冒销。伊亦应有分赔之项。祇令修城自效。原系分所应得。但念伊父岳钟琪、现在领兵进藏。为国家宣力。勤劳可嘉。理应推恩格外。岳浚所有派修城工之处。该督著不必传谕。　　

○调礼部尚书木和蔺为都察院左都御史。以户部侍郎伍龄安为礼部尚书。江苏巡抚雅尔哈善为户部侍郎。仍带革职留任。浙江布政使王师为江苏巡抚。　　

○丁巳。谕曰、策楞现在统兵进藏。四川总督印信。著伊带往。以便调遣。陕甘总督印信。著尹继善带往成都。行川陕总督事。料理军机钱粮、及一切事宜。其陕甘总督衙门事务。著照黄廷桂之例。令鄂昌护理。寻常事件。照例承办。案件重大者。仍行关白尹继善。　　

○又谕、今岁山西大同、朔平、所属州县内、有歉收之处。虽系六分以上。与缓徵之例不符。但该处俱属边郡。若新旧并徵。输将未免拮据。著加恩将大同府属之大同、怀仁、灵邱、广灵、浑源、应州、山阴、天镇、阳高、及朔平府属之马邑等州县、应徵旧欠钱粮米豆。暂缓至明年麦熟后、徵收一半。其余一半。至秋收后徵完。以纾民力。该部即遵谕行。　　

○又谕、工部侍郎那木扎勒、现在奉差驻藏。兵部侍郎雅尔图、著兼理工部侍郎事务。　　

○又谕曰、下五旗大臣、军前效力年久者、原有擡旗之例。原任左都御史拉布敦、除乱以靖地方。以国家之故。忘身效力。特加恩将拉布敦之子、及同在一旗之子弟。俱擡入正黄旗满洲。以示朕酬功旌勋之至意。　　

○谕军机大臣等、珠尔默特那木扎勒凶悖肆恶。恣行无忌。本因向来威权太盛。专制一方。致酿此患。乃朕加恩过重。有以纵之。不可不追悔从前之不早为裁抑。伊固凶暴性成。亦因天朝先事疑其跋扈。致伊益生疑畏。如鸟兽然。人有伤之之意。机心一动。彼必先奋决而起。在傅清等见事势已迫。不可坐受荼毒。思欲先发制人。卓呢罗卜藏扎什之报复加害。出于所料之外。其见事不为不明。就义不为不勇。为国家去一大患。更为有功。然平心论之。却非办事正理。至若虑班第达日后凭藉威势。复生事端。是又以疑珠尔默特那木扎勒之道待之矣。即今于策楞领兵入藏时。声其不行救护大臣之罪。加以显戮。于势甚易。然不光明正大。与傅清、拉布敦、之诛珠尔默特那木扎勒等耳。番众无知。见珠尔默特那木扎勒诱至加诛。并未明正其罪。今又借擒捕逆党之名。图害班第达。天朝举事。如此谲诈。将人人疑畏。何以昭示大信。是以明降谕旨。令达赖喇嘛、班第达、知朕办事之光明正大。以释其疑而安其心。如班第达能遵朕谕旨。奉我约束。是乃实心恭顺之人。仍可委办噶隆事务。永远承受恩典。如其敢行违抗。则师出更为有名。乃至当不易之理。然既有此旨。则我领兵安藏之大臣。益当诸事留心。或彼不服而阻进兵之路。或谬为恭顺。引我兵入至其地。而后别有所图。皆不可不虑及。至珠尔默特那木扎勒叛产。自应钞没。但伊吞并众人财产。致拥厚赀。若概行入官。又似利其所有。番众不无滋议。著策楞等逐一查明。凡伊强占所得。俱著给还本人。珠尔默特车布登、本非叛逆。乃为珠尔默特那木扎勒所诬陷。且私遣人杀害。而以病死捏奏。今既明知其受屈身死。已将伊子仍封以公爵。管理阿里克地方。令班第达传朕谕旨。如卓呢罗卜藏扎什由彼处奔逃。令伊擒捕。其父所有家产。为珠尔默特那木扎勒所钞占者。俱仍给还。珠尔默特那木扎勒自置财产。自应入官。供驻藏大臣之用。所部人众。或应分设头人管辖。统归驻藏大臣节制。及驻劄官兵。安设塘汛。一切事宜。该督等会同驻藏大臣、悉心筹酌妥议具奏。再朕于十月初八日、在开封批发傅清等奏摺谕旨。曾否到藏。并九月十一日、传谕珠尔默特那木扎勒之旨。俱于沿途驿递、详悉查明。查出时、将此二旨令班第达阅看。仍将伊言语情形奏闻。再有玉舒那哈暑番人一种。离藏甚近。或可安插在藏。为驻藏大臣爪牙。或令伊换班赴藏护卫。是否有益。亦著该督妥悉具奏。朕通盘筹酌。必当如此办理。方为理直气壮。得绥服远人正理。番夷以诡诈反覆之心窥测天朝。惟待以不疑。则彼亦不必怀疑贰。王道荡平。无过于此。是以不待议政王大臣等定议。即降旨传谕达赖喇嘛、班第达。著将此旨并钞寄策楞等阅看。　　

○又谕达赖喇嘛、办理噶隆事公班第达、朕向因珠尔默特那木扎勒素不信奉达赖喇嘛。心怀讎隙。是以屡加训饬。岂知因朕谕而彼愈心疑。驻藏大臣傅清等、亦因珠尔默特那木扎勒残暴性成。狂虐日甚。终恐不利于达赖喇嘛。是以奋不顾身。亟翦凶逆。凡此皆以为达赖喇嘛也。今达赖喇嘛肘腋之间。除此隐患。佛地肃清。朕心深慰。及卓呢罗卜藏扎什戕害驻藏大臣。经达赖喇嘛传谕。解散贼党。安抚难民。地方得以宁谧。朕甚嘉之。所有加恩赏赐物件。已交驻藏侍郎那木扎勒赍送到藏。示朕优眷之怀。至珠尔默特那木扎勤。本不应承袭郡王。因念颇罗鼐一生恭顺效力。是以施恩格外。令其袭爵。乃伊自管理藏事以后。肆虐逞威。骄纵日甚。又因朕许其彻回驻藏官兵。伊更自鸣得计。荼毒所部番众。贪淫无忌。且诬奏伊兄车布登叛逆。派遣噶隆、领兵杀害伊兄。屠戮其子、及众头目等。又钞占班第达家产。离其妻分驻后藏。而羁留其子、随侍左右。复阻绝沿途塘汛。计欲尽害官兵。罪恶不可胜数。然朕静而思之。此固由珠尔默特那木扎勒、赋性凶顽。亦因朕之加恩过厚。有以纵之。藏地之人虽怨彼。而以朕所封之王。不敢如何。朕实深为追悔。由今观之。办理噶隆之人。权势不可使太专。是乃朕所加恩。永辑藏地亿众生灵之要道也。傅清等诛珠尔默特那木扎勒时。虽有令班第达管理藏地之语。实未奉朕谕旨。祇因藏地不可一日无人统率。亦欲其即统兵相助。是以从权委办。使班第达果如所约。翦除逆党。能使二大臣无事。藏地宁静。则即如二大臣所言。亦未为不可。今伊既不能救护驻藏大臣。已不为无过。第念其势孤力弱。仅保自全。尚属人之常情。事在已往。姑置勿问。岂可自居其功。承受朕封王之异恩乎。著仍以公爵办理达赖喇嘛噶隆事务。总督策楞等到藏之日。会同达赖喇嘛。于彼处头人内、晓事安分、而番众素所信服者。再采择一人为噶隆。与班第达协同办事。其所属寻常细事。仍听噶隆二人照旧承办。至具摺奏事、及兵备驿递等重务。则令钦差驻藏大臣、会同噶隆二人办理。钤用钦差大臣关防。永为定制。其驻防官兵。安设台站。及一切事宜。著总督策楞、提督岳钟琪、侍郎兆惠、驻藏大臣那木扎勒、班第等、会同达赖喇嘛、及班第达等、悉心筹酌妥议具奏。再珠尔默特那木扎勒、从前曾经诬奏伊兄珠尔默特车布登谋叛。构衅称兵。暗加图害。而以病死捏奏。今事既明白。珠尔默特车布登、本无罪之人。抱屈被害。应为昭雪。著班第达查明伊子。传朕谕旨、复给以公爵。令管辖阿里克地方番众。黾勉效力。如卓呢罗卜藏札什由阿里克一带奔逃。令伊尽力擒拏。伊父向来所有家产赀财。为珠尔默特那木扎勒所钞占者。俱著查明给还。再本年十月初八日封发傅清、拉布敦、之谕旨。又九月十一日传谕珠尔默特那木札勒之谕旨。或因珠尔默特那木扎勒之乱。驿站阻隔。尚未到藏。亦未可知。如己到藏。即著班第达开看办理。如尚未到。著班第达于沿途驿递查出。令其阅看。朕治天下臣民。功过分明。轻重各当。班第达果能实心恭顺。进藏官兵。妥协接应。将来与新设噶隆、同心一意。事事秉公办理。则为国家腹心之臣。可永享昇平之福。承受恩典。用是开诚布公。特颁谕旨。明白晓示。班第达奉到此旨。何以奉行处。即著速奏。并谕藏内番众知之。　　

○户部议准、绥远城将军富昌疏称、朔平府赵家圈佃户、承种地二十一顷五十九亩。助马口庄头、承种地二百四十五顷五十亩。秋麦雹伤。应徵银粮。应分别蠲缓。从之。　　

○命礼部尚书伍龄安、仍兼镶黄旗满洲副都统。　　

○以安徽按察使和其衷为浙江布政使。山东济东道范时绶为安徽按察使。　　

○戊午。上诣皇太后宫问安。　　

○幸瀛台。　　

○谕军机大臣等前经降旨。令班第达管理噶隆事务。再分立噶隆一人、协同办理。原欲使彼此钤制。则事权不至太专。乃安辑藏地之要著。策楞等到藏。或告知达赖喇嘛、令伊秉公举出。或博采舆论。就彼处大族内、为番众素所信服者、择其晓事安分之人。俾任噶隆之事。断不可出自班第达之意。使得树其党羽。将此传谕该督等、令其留心。　　
</div>
    <div class="pagination">
<a href="清实录乾隆朝实录_page523.html">上一页</a><span>...</span><a href="清实录乾隆朝实录_page519.html">519</a><a href="清实录乾隆朝实录_page520.html">520</a><a href="清实录乾隆朝实录_page521.html">521</a><a href="清实录乾隆朝实录_page522.html">522</a><a href="清实录乾隆朝实录_page523.html">523</a><span class="current-page">524</span><a href="清实录乾隆朝实录_page525.html">525</a><a href="清实录乾隆朝实录_page526.html">526</a><a href="清实录乾隆朝实录_page527.html">527</a><a href="清实录乾隆朝实录_page528.html">528</a><a href="清实录乾隆朝实录_page529.html">529</a><span>...</span><a href="清实录乾隆朝实录_page525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
