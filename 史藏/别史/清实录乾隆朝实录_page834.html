<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 834 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 834 页/共 1860 页</h1>
    <div class="content">○丙辰。巴达克山素勒坦沙使臣额穆尔伯克、巴图尔伯克、博罗尔沙呼沙默特使臣沙伯克等、至京。上御乾清宫。额穆尔伯克等行礼。命坐赐茶。召至御座前。亲加慰问。　　

○上幸丰泽园。御大幄次。赐霍罕、巴达克山、齐哩克、博罗尔、诸部使臣宴。二品以上文武大臣皆与。　　

○定边将军兆惠等、函送逆回霍集占首级。并俘酋扪多索丕等至京。兵部率原解官兵。押俘由长安右门入。进天安右门。至太庙街门外。北向跪。告祭大臣进太庙行礼毕。兵部率原解官兵。押俘至社稷街门外。令俘仍向北跪。告祭行礼如仪。　　

○丁巳。上御午门楼。王公百官朝服侍班。铙歌大乐、金鼓全作。兵部堂官、以俘酋扪多索丕等、跪奏请旨。命交刑部。刑部堂官跪领旨。押俘出天安右门。王公百官行庆贺礼。寻命悬霍集占首级于通衢。宥俘酋扪多索丕等。　　

○上幸丰泽园。御大幄次。赐蒙古王贝勒额驸台吉、及霍罕、巴达克山、齐哩克、博罗尔、诸部使臣等宴。　　

○谕军机大臣等、刑部查审察哈尔请领切牌一案。供出兵部武库司书吏茹胜谦。得受赇银。提讯该犯。已于上年十一月内逃走。现据该犯同寓族叔茹济苍供称。茹胜谦伯母胡氏。在镇江府城居住。可以投奔。并伊弟茹元、分发湖南试用吏目。茹胜谦之父茹栻、同在任所。及原籍浙江山阴县桃园村地方。三处皆可踪迹等语。蠹吏因事得赃。一闻发觉。辄冀潜逃漏网。最为恶劣。著传谕各该抚等、立即密饬地方官。严拏务获。解部治罪。毋得仅照寻常通缉之案。虚应故事。俾得迁延兔脱。自取咎戾也。仍即速行奏闻。　　

○戊午。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园　　

○己未上奉皇太后幸山高水长。至乙丑皆如之。　　

○布噜特阿济。比使臣锡喇噶斯等、至京。上御勤政殿。锡喇噶斯等行礼。召至御座前。亲加慰问。　　

○御山高水长大幄次。赐蒙古王贝勒额驸台吉及霍罕、巴达克山、齐哩克、博罗尔、布噜特诸部使臣等宴。　　

○庚申。上奉皇太后幸同乐园。侍早晚膳。至癸酉、皆如之。　　

○御奉三无私殿。赐皇子诸王等宴。　　

○谕军机大臣等、阿里衮久在军营。著派新柱、驰驿前往更换。俟到日、阿里衮将一应事务。明白交代。即驰驿回京。　　

○又谕、据周人骥奏、各省流寓民人。入川者甚多。请设法限制等因一摺。此所谓知其一。不知其二也。国家承平日久。生齿繁庶。小民自量本籍生计难以自资。不得不就他处营生糊口。此乃情理之常。岂有自舍其乡里田庐而乐为远徙者。地方官本无庸强为限制。若其中遇有生事为匪之人。则在随时严行查禁。不得以一二败类潜踪。遂尔因噎废食。今日户口日增。而各省田土不过如此。不能增益。正宜思所以流通。以养无藉贫民。即如现在古北口外。内地民人前往耕种者。不下数十万户。此孰非去其故土者。然口外种地者。衣食渐多饶裕。固难执一而论也。西陲平定。疆宇式廓。辟展、乌噜木齐等处在在屯田。而客民之力作贸易于彼者。日渐加增。将来地利愈开。各省之人。将不招自集。其于惠养生民。甚为有益。若如周人骥所奏。有司设法禁止。不但有拂人性。且恐转滋事端否则徒为增设科条。而日久又成故事。封疆大吏当通达大体。顺民情所便安。随宜体察倘有流为盗贼。如川省啯匪之类。则实力惩治。毋使养奸贻累。既不绝小民觅食之路。又可清闾阎盗贼之源。斯两得之。著将此传谕湖广、江西、四川、各督抚。令其妥协办理。　　

○又谕、据舒赫德奏、奉到办送漠咱帊尔谕旨。拟以公事调来叶尔羌。再行解送。亦行文阿桂、将伊弟呼岱巴勒氐办送。昨据阿桂奏、酌量情形。相机办理。看来此事尚属易办。今又据奏、阿克苏伊什罕伯克颇拉特、密呈回人等联名文书。讦阿奇木伯克鄂对过失。请以颇拉特代任。已面斥掷还等语。回人猜妒挤排。乃其旧习。自当严为杜绝。鄂对果不胜任。亦不当因颇拉特之言。遽行斥革。且鄂对即因此获咎。而颇拉特藉端耸众。希图代任之罪。亦应察究。断无堕其谲计。竟授为阿奇木之理。鄂对现随兆惠来京。俟到日、再行询问办理。俱著传谕知之。　　

○又谕曰、清馥奏称、追捕玛哈沁、至莽堪额尔纪。斗齐已经遁去。获其妻室。及所属毕克、拉扎布等又招服根敦、扎木扬等户口。送往巴里坤质讯。若无为匪情事。请送肃州备赏。其扎木扬与弟特穆尔斗齐属人达什扎布。留为向导。又讯得喇嘛伊什班珠尔、曾劝斗齐逃走。请于巴里坤正法。毕克、拉扎布等。曾盗巴里坤。打牲人等马驼或即正法。或解京备赏等语。喇嘛伊什班珠尔、毕克、拉扎布。情罪可恶。著同德等讯明正法其根敦、扎木扬、所属人口。著与斗齐家口。一并送京。再斗齐之父巴图克哷木、往寻伊子。曾否相遇。清馥亦宜问及。奏内并未声明。此等情节。俱著同德查审具奏。　　

○又谕曰、安泰奏称、奉到巴里坤绿旗兵、可否调往乌噜木齐谕旨。现在乌噜木齐、粮石颇属饶裕。内地所办农器。多在巴里坤。所有兵丁九百名。与其在彼守候。即可调来乌噜木齐屯田等语。乌噜木齐增兵开垦。既有益屯田。而哈萨克贸易往来。昨尚谕派索伦兵数百名。驻劄防范。今增调此项兵丁。更足以壮声威。即照所奏办理。　　

○辛酉。上诣安佑宫行礼。　　

○御正大光明殿。赐朝正外藩、及霍罕、巴达克山、齐哩克、博罗尔、布噜特、诸部使臣等宴。召章嘉呼图克图、科尔沁和硕亲王垂扎布色旺诺尔布、多罗郡王和硕额驸齐默特多尔济、辅国公和硕额驸喇什纳木扎勒、辅国公固山额驸拉里达、敖汉多罗郡王垂济喇什、固山贝子垂济扎勒、喀喇沁多罗郡王喇特纳锡第、翁牛特多罗郡王布达扎布、多罗贝勒朋苏克、鄂尔多斯固山贝子纳木扎勒多尔济、扎噜特镇国公讷逊额尔克图、喀尔喀和硕亲王多罗额驸桑寨多尔济、和硕亲王齐巴克雅喇木丕勒、多罗郡王车布登扎布、德木楚克、车木楚克扎布、多罗贝勒沙克都尔扎布、辅国公三都布多尔济、扎萨克一等台吉齐巴克扎布、厄鲁特多罗郡王罗布藏多尔济、阿噜科尔沁多罗贝勒达克丹等。至御座前。赐酒成礼。　　

○谕、朕于二月初八日启銮。恭谒东陵。礼成。回次圆明园。恭请皇太后安。驻数日。于二十二日启銮。恭诣泰陵祇谒。计回銮时。将军大臣等、正届凯旋。即于旋跸黄新庄次日。前往郊劳。所有应行典礼。该衙门敬谨豫备。　　

○谕军机大臣等、兆惠等奏、前据伯克霍集斯告称、伊从弟厄敏都管、霍什提布、曾通信霍集占。不可留于旧地。因将伊等拏禁库车。应请旨正法。或送内地充赏等语大功告成。厄敏都管等、著从宽免其正法。俟解送京师时。再行请旨。　　

○又谕曰、阿桂奏、伊犁驻防屯田。皆必须办理之事。若酌派回人先往屯田。再添驻官兵。增派回众。即易为力。请早为调拨起程等语。具见勇往任事。适据兆惠、富德、杨应琚等会议。本年屯田。恐已踰期。但可遣兵巡查。已行文各驻劄大臣讫。阿桂若业经准咨停止。则奉到此旨。亦未必能猝办。或伊现在办理有绪。且确见必须屯田。即酌量带兵前往。并传谕舒赫德、杨应琚知之。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四

大清高宗法天隆运至诚先觉体元立极敷文奋武孝慈神圣纯皇帝实录卷之六百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰正月壬戌。上御正大光明殿。赐大学士尚书等宴。　　

○御山高水长大幄次。赐王公大臣、蒙古王贝勒额驸台吉、及霍罕、巴达克山齐哩克博罗尔布噜特、诸部使臣等茶果。　　

○谕军机大臣等在京安插回人内。额色尹、系公品级玛木特、图尔都和卓、系扎萨克。应归理藩院管辖。又乐工匠艺人等。共编一佐领。其佐领、著白和卓补授。归内务府管辖。嗣后续到回人。均入此佐领下。　　

○又谕曰、安泰等奏称、乌噜木齐祇有绿旗兵屯田。其防范哈萨克等。仍须索伦察哈尔兵。请于叶尔羌等处。调取一百名听用等语。朕昨已传谕舒赫德等、酌于回城所驻索伦兵内。抽调三百名。前往乌噜木齐。安泰所请兵数。为数尚少。著传谕伊等、仍遵前旨办理。　　

○癸亥。陕甘总督管理甘肃巡抚事务吴达善奏、甘省常平仓粮。乾隆二十二年以仓斗定额实贮三百六十万石。近值岁歉赈粜。屡有动拨缺额现贮仅一百三十七万五千六百二十二石。猝难筹补。请俟来岁丰收再行设法通融酌办足额。报闻。　　

○乙丑上御山高水长大幄次。赐王公大臣、蒙古王贝勒额驸台吉、及霍罕、巴达克山、齐哩克、博罗尔、布噜特、诸部使臣等茶果。　　

○丙寅。谕军机大臣等、成衮扎布奏、莫尼扎布报称、于恰克图得俄罗斯文书。有哈萨克统众三万分三路侵犯卡座之语。看来此必系俄罗斯虚辞设间。若其事果属确实。伊部落又岂肯通信。然亦不可不豫为准备。著车布登扎布、驰驿至乌里雅苏台。领兵赴布延图防范。若宜前进亦即相机办理。成衮扎布、仍驻劄乌里雅苏台。接济粮饷。此行有兵二千名方妥。除派调索伦兵一千名外。成衮扎布、即将杜尔伯特、扎哈沁、乌梁海兵丁拣选数百名。不足者以喀尔喀兵充补。其马匹牲只口粮。皆筹酌办理。　　

○又谕、乌里雅苏台军营。需兵防守著噶布舒、诺们察驰驿前往选派呼伦贝尔之索伦、达呼尔兵五百名黑龙江、墨尔根、齐齐哈尔、三处之索伦兵五百名。交署将军副都统舒泰、办理马匹牲只、军器口粮。索伦、达呼尔兵。向无俸饷。年来效力军营。甚属黾勉。著加恩照呼伦贝尔官兵例。赏给一半俸饷。其额数著定为二千名。舒泰即晓谕官兵等知之。　　

○丁卯。谕军机大臣等、成衮扎布等奏、杜尔伯特管旗章京车塔尔等、因其汗索诺木衮布懦弱。而哈屯布尼达喇。约束所属颇严。计欲遣回母家。据报差员查讯。俱称哈屯理直应将车塔尔等治罪但伊部落向无定例。请将车塔尔等、革职安插。其汗哈屯家务。交扎奇噜克齐和通、副管旗章京巴颜克什克等办理等语。成衮扎布等所办未免姑息。在伊等以布尼达喇、乃喀尔喀部落之女。若重治车塔尔等。则有徇庇之嫌。殊不知车塔尔为人臣仆。而威胁其汗。欲逐出哈屯。不法已极。自应从重治罪。或念伊等新附。未知礼法。姑从宽典。亦不可存留旧地。致起衅端。可传谕成衮扎布、即将伊等互讦之属人。传齐讯问。将其中不受布尼达喇约束。因而挟嫌设计者。著即解送来京至其互讦供词有车凌乌巴什欲叛之语。谅系捏造。成衮扎布即置若罔闻。方为妥协。其拟派杜尔伯特管旗人员。著照所请行。　　

○又谕曰、纳旺熟悉哈萨克情形。著前往宣谕阿布赉云。我驻劄乌里雅苏台将军等。据报有统众抢掠乌梁海者。自称哈萨克部落。或称、系阿布赉亲身统领。将军等奏请兴师问罪。奉大皇帝谕旨。阿布赉受朕深思。焉敢妄为。其中恐有别情应行查询明确。又据查获俄罗斯管乌斯得衣尼卡头目、寄管雅萨什诺衣头目书札。内称、哈萨克统众三万。渡伊尔得衣什河。将至乌斯得衣尼可将雅萨什诺衣之人引避附近俄罗斯边界等语。其事深属可疑。阿布赉恭顺有加。其属人来乌噜木齐贸易者相继自必不应出此或系俄罗斯诡词设间。俾我加兵哈萨克。以快其意。又虑查讯得实。故捏造此书。使我不疑。情形显然。但哈萨克游牧。从来散处。或彼此妄行抢掠。不令阿布赉知悉亦未可定。阿布赉惟应据实陈奏。自当斟酌办理。此旨即著纳旺详悉传谕。仍赐阿布赉缎四端。　　

○又谕、巴达克山等部落归降。遣使入觐。朕加恩宴赉。不日遣回游牧。应派员护送。其护送巴达克山使人。仍著额勒登额、索勒屯和卓前往。再添派明仁、巴朗同行。护送霍罕使人著伍岱阿布赉三摩罗莫尔瓒前往。添派索诺木车凌、诺尔占同行。俟使人等各抵本界。明仁、额勒登额巴朗索勒屯和卓为一队。赍敕书赐物。前往痕都斯坦。索诺木车凌、伍岱、诺尔占、阿布赉三、摩罗莫尔瓒为一队赍敕书赐物。前往布哈尔颁给各该头目。令其祇受。　　

○戊辰谕、巴里坤办事人员甚少著五吉前往总办其所遗哈密员缺。著书保前往。协同永宁办事。　　

○谕军机大臣等、据清馥奏、搜捕逃贼斗齐等。因雪盛迷踪未获等语清馥前此追贼并未亲身前往。惟委之官兵。致被贼诱去马匹。又借护送军营马匹为名竟回巴里坤。业经部议革职。因伊奉到申饬之旨。复行前往。是以暂令注册。以观后效。今既疎脱首犯。罪不可逭。著革职。交舒赫德差遣效力赎罪。　　

○己巳。谕军机大臣等朕于谒陵礼成。旋跸黄新庄之次日。前往郊劳凯旋之将军大臣等。著传谕方观承、于良乡县南附近四五里许。择宽展处所相度筑台。以便举行祭纛之典。其时回部前来瞻仰者。有四五十人。应于良乡豫备居停房屋。并于所过通衢铺面民房。及香案灯彩。留心部署齐备。以壮观瞻有应需用之处。于存公闲款内拨用一切妥协经理。务令远人共知体制整肃。又不丝毫派及民间。庶为允协。　　

○庚午谕、据爱必达等参奏云南布政使傅靖、性耽安逸。兼嗜麴蘖。一切公务。漫不留心请旨革职等语傅靖由翰林洊升道员。朕南巡时召见以其年力尚壮冀可造就。不次超擢。用至藩司自应感激奋勉。今虽无贪婪劣款。而嗜酒玩误公务。其负恩溺职实出情理之外。傅靖著革职。发往叶尔羌。交与舒赫德令其效力赎罪　　

○谕军机大臣等前据庄有恭奏、浙省台州等帮漕船内。丁力俱极贫疲。请将台州后帮额船酌减九只处州前帮、酌减六只。后帮酌减九只。金华所酌减三只。衢州所酌减四只嘉兴白粮帮、酌减十只。钱粮加给疲丁。米石洒减济运等语。现在交部定议。上年杨锡绂、请将江西漕船加一裁减。经部臣议驳。复询问该督。据称、江西帮船情形。与江浙等省不同。通融裁减。实与办公有益。是以降旨准行。今浙省复以洒减为请。该抚或以江西业经奏准办理。因复援例具奏。抑或减船洒运。仅为优恤贫丁起见。而于漕政果否实有裨益。不致负重妨运之处。著传谕杨锡绂、令其确按情形。逐细妥议具奏。　　

○又谕、据官保、集福奏称、班禅额尔德尼、札商第穆呼图克图。遣使进贡。请由喀木一路。入打箭炉。自成都前来等语。著照所请办理。并令移咨该督。酌量护送。其所遣使人到京时。正值朕万寿节念经之际临时再行赏赉著晓谕班禅额尔德尼、第穆呼图克图、并传谕开泰知之。　　

○参赞大臣舒赫德等奏、查阿克苏出产硝磺。曾派回人十户。采取交纳。又行文阿桂、酌增数户。以供阿克苏乌什驻防兵之用。至叶尔羌所用火药。于沙尔呼勒、托郭斯谦、采磺。以叶尔羌所产之硝配造。其铅子于和什喇布制造。和阗所用火药。于克勒底雅取硝。于塔克取磺配造。其铅子于阿克苏、叶尔羌、采造喀什噶尔、附近产硝。亦由沙尔呼勒取磺配造。于特尔克制造铅子。现在各城驻防兵。共五千三百名。内枪炮手三百余名。一年所需火药约八九千斤。即分派各城回人采办。其如何定价。抵补伊等应交粮石。俟次年办交时酌议具奏。嗣后需用火药铅子。停内地运送。报闻。　　

○以四川按察使顾济美、为云南布政使。调山西按察使永泰、为四川按察使。以山西归绥道索琳、为山西按察使。　　

</div>
    <div class="pagination">
<a href="清实录乾隆朝实录_page833.html">上一页</a><span>...</span><a href="清实录乾隆朝实录_page829.html">829</a><a href="清实录乾隆朝实录_page830.html">830</a><a href="清实录乾隆朝实录_page831.html">831</a><a href="清实录乾隆朝实录_page832.html">832</a><a href="清实录乾隆朝实录_page833.html">833</a><span class="current-page">834</span><a href="清实录乾隆朝实录_page835.html">835</a><a href="清实录乾隆朝实录_page836.html">836</a><a href="清实录乾隆朝实录_page837.html">837</a><a href="清实录乾隆朝实录_page838.html">838</a><a href="清实录乾隆朝实录_page839.html">839</a><span>...</span><a href="清实录乾隆朝实录_page835.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
