<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 54 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 54 页/共 1316 页</h1>
    <div class="content">○以缉盗不力。藉差骚扰。革安徽游击刘继高职。摺包　　

○辛卯。奉移列圣圣容。尊藏敬典阁。念二日摺包　　

○谕军机大臣等。御史林拱枢奏、台地紧要。请饬抚臣东渡筹办。并酌用本地头目、各摺片。前经沈葆桢等奏会筹巡抚兼顾省台情形。拟于冬春驻台。夏秋驻省。当照所请办理。兹据林拱枢奏称。台湾系全省安危。现办抚番开山事宜。系属创始。关系甚重必须重臣亲临调度。方有裨益。著文煜、丁日昌、酌度情形。悉心会商。如果台事紧要。即著丁日昌、前往认真经理。傥目前不必渡台。亦当饬令该镇道等。妥慎筹办。不可稍涉大意。该御史所奏招来开垦。及收用本地头目各节。并著文煜等酌核办理。原摺片均著摘钞给阅看。将此各谕令知之。现月档　　

○又谕。御史林拱枢奏、近畿一带。现办赈济。请酌留赈款。修理河道。以工代赈。并宜筹措款项。藉修农政而拯穷黎等语。该御史所筹办法。是否可行。著李鸿章等体察情形。妥筹具奏。原片著钞给阅看。将此各谕令知之。现月档　　

○又谕。英廉奏、贼匪窜扰军台。拨队防剿、一摺。本年四月闲。回匪扰及达兰图尔根台。英廉带兵前往剿办。该匪已由色勒特河上游南山口。窜逸回巢。乌图布拉克台。亦被零匪抢掠。英廉现拟赴喀喇布拉克等处巡查。以壮声势。玛纳斯回匪。纷出滋扰。往来飘忽。哈萨克复乘闲肆行劫虏。著荣全、英廉、督饬官兵。扼要防堵。遇有贼踪窜近。即行实力剿除。毋任该匪扰掠饱扬。霍伯克萨里一带。著咨会土尔扈特亲王等。派兵一体防范。被扰台站。英廉即行整顿设复。以供支应。将此由四百里各谕令知之。剿捕档　　

○理藩院代奏已故喀喇沁多罗贝勒德木齐札布之子、熙淩阿等。百日孝满谢恩。并请承袭爵职。得旨。德木齐札布所出贝勒之爵。著加恩即以豫保长子乾清门三等侍卫熙淩阿承袭。并挑在乾清门行走。赏戴双眼花翎。以示朕优恤藩服之至意。明发档　　

○理藩院奏。遵议捐输银两之蒙古车臣汗副盟长、车林多尔济。请加奖励。得旨。车臣汁副盟长车林多尔济、著加恩赏戴三眼花翎。以示嘉奖。明

发档

　　

○又奏、遵议捐输银两之蒙古图什业图汗部落、公衔四等台吉、三音巴雅尔。请加奖励。得旨。图什业图汗部落。花翎辅国公衔、四等台吉、三音巴雅尔。著加恩以辅国公衔。世袭罔替。以示嘉奖。明发档　　

○署伊犁将军荣全等奏、二尔扈特札萨克台吉、图普新克什克。妄邀唐古特喇嘛念经治病。阻人查拏。致属下官兵斗殴。得旨。图普新克什克。著交该衙门议处。摺包　　

○壬辰。谕内阁。刘长佑奏、请将调任总兵开缺。暂留云南等语。署云南提督调任广西右江镇总兵杨玉科、现在带兵剿办腾越厅滋事练勇。未能即赴调任。广西右江镇总兵员缺未便久悬。杨玉科著即开缺暂留云南。即将腾越边务。责成该员妥为办理。以期迅速蒇事。现月档　　

○谕军机大臣等。刘长佑奏、腾越练军。句匪踞城。顺甯府城。亦被匪窜扰。现在剿办。并请饬各省筹解饷需一摺。驻防腾越练军苏开先、胆敢句结盏达匪目王道士入城。旋攻破和顺乡。肆行杀虏。署同知周惟巽、被贼锁禁城中。都司周庆安、尚无下落。南甸土城。亦复失守。现在虽经刘长佑派出官军。将和顺乡及南甸土城攻拔。永昌匪徒。亦经分别剿抚。一律肃清。惟苏开先及刘宝玉王道士。仍未弋获。腾城尚未收复。又有顺甯府匪徒胡老义等。乘机抢劫。阑入府城滇省军务。甫就肃清。而散练游民。叠次扰乱。亟宜认真剿办。以靖地方。著刘长佑、潘鼎新、饬令派出各军。实力剿除。迅将腾越、顺甯两城。克期收复。并将苏开先胡老义各逆。就地歼灭。毋任句结。蔓延为患。腾越顺甯两城失守情形。及该处文武下落。并著刘长佑等。查明具奏。阵亡之参将王万镒。著交部从优议恤。滇省军饷支绌。亟应宽为筹拨。以济要需。四川、湖广、浙江、广东、应协该省饷银。著文格、翁同爵、杨昌浚、刘坤一、张兆栋、无论旧欠新拨。速行筹解赴滇。俾资应用。毋稍延缓。将此由五百里谕知刘坤一、刘长佑、翁同爵、文格、杨昌浚、张兆栋、并传谕潘鼎新知之。现月档　　

○癸巳。谕内阁、刘坤一、张兆栋奏、请将庸劣不职、及人地不宜之知县。分别革职勒休另补一摺。广东封川县知县刘祖庆、任性自由。署清远县事试用知县李若昌、营私念重。新甯县知县秦廷英、行止卑污。龙川县知县王炳文、性情狡滑。均著即行革职。鹤山县知县刘书云、才识迂疏。合浦县知县王德溥、公事疲玩。均著勒令休致。河源县知县张济川、龙门县知县王承彦、惠来县知县陈元顼、遂溪县知县白朴、恩平县知县柳应乔、徐闻县知县刘鸿典、长甯县知县孟长春、长乐县知县达才、人地均不相宜。著即开缺另补。另片奏、请将庸劣之候补知府等官。及现行卸任杂职各员。分别勒休降革等语。广东补用知府杨湘、久病未痊。著即勒令休致。饬回原籍。不准逗遛。试用知府辅良、人尚谨饬。惟恇怯性成。难膺方面之任。著降为同知。仍留广东补用。试用运同陆庆松、嗜利钻营。著即行革职。试用同知毓濂、才欠稳练。著降为府经历县丞候选。高要县县丞方奎绰、澄海县鮀浦司巡检桂芳、年力就衰。均著勒令休致。龙川县老龙司巡检张光绶、不自振作。惠来县神泉司巡检吕照、大埔县三河司巡检沈锡祜声名平常。均著革职。卸署澄迈县典史夏朝升、狡诈糊涂。卸任海康县清道司巡检谢恩爵、卸任徐闻县典史周铣、卑污贪鄙。均著革职永不叙用。勒令各回原籍。不准逗遛。现月档　　

○又谕。刘坤一奏、特参庸劣武职各员。请旨分别降革勒休一摺。广东水师提标中军参将黄贤彪、病躯恋栈。操守平常。万州营游击保应熊、善于钻营。委署平镇营都司、督标即补游击周升、素行不堪。阳江镇右营守备黄奇勇、人甚糊涂。均著即行革职。调署增城营参将、抚标中军参将双达、性情疏懒。著以都司降补。题补水师提标后营游击张兆桂、办事颟顸。著以守备降补。化石营都司孟志远、才欠开展。著以千总降补。南韶连镇左营守备谭顺德、右营守备陈礼、俱惰于职守、均著勒令休致。新会营候补守备卢庆酆、约束不严。督标候补守备侯鹏飞、巡缉不力。均著革退标营。不准再行投效。以肃营伍。现月档　　

○恭亲王奕等奏、遵旨刷印列圣御制诗文各集。应刷印若干部。得旨。均刷印一百部。现月档　　

○河东河道总督曾国荃奏、伏汛平稳。报闻。　　

○两广总督刘坤一奏、花翎记名总兵何明立、请留广东督标差遣。允

之。摺包　　

○以礼部右侍郎绵宜为左翼监督。正红旗汉军副都统璟德为右翼监督。

现月　　

○以记名总兵刘玉成为广西右江镇总兵官。现月　　

○以草率定供。滥及无辜。革广西署永福县知县秦赞文职。摺包　　

○予安徽当涂县阵亡殉难绅民魏宗裕等、九十八员名口。官绅职员李春庭等。二十员。团丁六品军功沈文荣等。一百七十六名。分别旌恤如例。月摺

　　

○甲午。谕内阁、鲍源深奏、请将劣员革职等语。山西安邑县知县汪庆恩、性情贪鄙。不协舆情。平陆县典史冠安澜、不知检束。芮城县典史左诚、任性妄为。均著即行革职。以肃吏治。现月档　　

○乙未。谕内阁。正白旗满洲都统奏、请将私自出京。假冒撞骗之马甲。解部惩办一摺。马甲常存、于直隶迁安县地方。冒认地亩。遣抱呈控。旋往拜该县知县。交给地册。并敢黏贴告示。假充钦差。暗访事务。亟应严行讯究。著李鸿章派员。即将常存迅速解交刑部严审。按律惩办。其失察之参领佐领等。著俟刑部定案时。由该部照例办理。现月档　　

○又谕。御史张观准奏、请饬疏通正途部员一摺。著该部议奏。现月档　　

○又谕。张观准奏、内务府银库司员。闻有把持库款情事。遇有应放各项。必讲明使费。有一成二成之说。于开放时坐扣。无使费者。竟至日久不放等语。该衙门应放各款。均关帑项。岂容该司员等。克扣侵渔。著总管内务府大臣、严切查明。即时据实覆奏。毋稍徇隐。现月档　　

○江苏巡抚吴元炳奏、访获九龙山会匪黄绍幅、正法报闻。摺包　　

○予在籍前任刑部尚书庞钟璐、照尚书例赐恤。寻予祭葬。谥文恪。现

月档随手档

　　

○丙申。谕内阁。理藩院奏遵议蒙古郡王处分一摺。哲里木盟帮办盟务宾图郡王西哩巴咱尔。于该旗台吉。迭次行劫。竟敢隐匿窝藏。并派差使。迨拏获到案。犹复行文咨取。意存挟制。实属咎无可逭。西哩巴咱尔、著照理藩院所拟革去帮办哲里木盟务之任。并著革去乾清门行走、御前行走差使。拔去三眼花翎。撤销紫缰。以示严惩。寻理藩院奏、西哩巴咱尔兼管之备兵札萨克、是否一并革职。得旨。著一并革去。现月　　

○丁酉。谕内阁、大学士直隶总督李鸿章、著作为全权大臣。便宜行事。即赴烟台。与英国驻京大臣威妥玛、会商一切事务。现月档　　

○谕军机大臣等。李鸿章奏、接据总税务司赫德、来信钞录呈览、请旨办理一摺。已降旨派李鸿章为全权大臣。与威妥玛会商一切事务。该督熟练洋情。必能操纵合宜。相机开导。以期早就范围。即著懔遵前旨。驰赴烟台。与该使会晤。就总理各国事务衙门前议。参以赫德此次来信。斟酌情形妥为筹定。奏明办理。以免另生枝节。此外如有非理要求。仍当峻拒。不可稍涉迁就。本日寄去谕旨一道。如该使索看凭据。著李鸿章另行恭录。给予阅看。俟事竣后。此旨仍缴还军机处备查。将此由六百里密谕知之。现月　　

○山东巡抚丁宝桢奏、东海关常税短徵。委因税源不旺。请免赔免议。下户部议。　　

○戊戌。文宗显皇帝诞辰。上诣奉先殿。寿皇殿行礼。内起居注　　

○己亥。谕内阁。李文敏奏、被水地方。分别抚恤一摺。本年五月闲。江西南丰县。猝被水灾。冲坍城墙二十余文。官署民房。倒塌甚多。人口损伤不少。小民荡析离居。情殊可悯。著该抚迅速筹拨钱米。妥为抚恤。毋令失所。南昌新建二县城厢。同时被水。田庐亦多淹没。所有各属被灾户口。并著酌量赈抚。其坍卸圩堤。即行筹款兴修。以工代赈。此外丰城、临川等县、被水情形。即著查明具奏。现月档　　

○护理江西巡抚李文敏奏、记名总兵蔡经胜、请留于江西收标效力。允之。摺包　　

○庚子。谕军机大臣等。文煜、丁日昌奏、特参侵蚀潜逃之副将、及通同作弊之总兵、请旨革拏惩处。并筹办漳浦匪徒各摺片。沿海筹办防务。全赖带兵员弁。洁己奉公。认真整顿。乃福建副将丁泰、奉委募带师船。竟敢短额虚冒。克扣勇粮。迨经丁日昌访查。复敢焚船潜逃。总兵戴德祥、以统带之员。转为捏词具报。意图弥缝。若不严行惩办。何以肃行伍而儆官邪。署福甯镇总兵戴德祥、尽先补用副将丁泰、著一并革职拏问。交文煜、丁日昌、严饬所属。即将丁泰拏解到省。提同戴德祥、彻底讯究。按律惩办。戴德祥于所部侵冒勇粮。通同舞弊。尤属居心叵测。著即严行研讯。傥查有瓜分情弊。即行立正典刑。以肃军令。至匪徒造言生事。全在地方文武。严密稽查。随时究办。方不致养痈贻患。漳州民玩官疲。积习已久。亟宜实力整顿。现在龙溪县械斗首犯杨壳、已经缉获。漳浦匪徒。亦著该署督等。责令署漳州镇总兵关镇国、实力筹办。务将械斗恶习。净绝根株。勿贻后患。地方官因循玩忽。即著随时撤参。毋稍迁就。另片奏、请饬江浙运米赴闽。免税放行。等语。已谕令沈葆桢等遵照办理矣。将此由五百里各谕令知之。现

月档

　　

○又谕。沈葆桢等奏、迭擒巨匪。并筹防徐海情形一摺。江苏毗连山东地方。向多幅匪出没。现在海州西乡。有匪首赵庆安、胆敢纠约多人。至山东郯城之奶奶庙。潜谋起事。经该处文武、派队骣往合拏。将赵庆安、及张飞豹、擒获正法。仍著沈葆桢、文彬、吴元炳、督饬所属。认真缉拏余匪。毋使一名漏网。山东武城县良王庙地方。竟有匪徒聚众至二三千人。扰及金乡鱼台。该处与徐州之丰沛砀山。相距甚近。亟应设法兜剿。以遏乱萌。著沈葆桢、文彬、吴元炳、丁宝桢、会商剿办。勿任蔓延。该省地方亢旱。尤恐饥民流为匪徒。并著实力抚绥。以期安辑。此次擒获首匪出力文武。著准其酌保数员。毋许冒滥。将此由五百里各谕令知之。现月档　　

○又谕。文煜等奏、闽省被水较重。亟需商贩运米接济。请饬经过各关。免税放行等语。著沈葆桢、吴元炳、杨昌浚、转饬所辖各关。无论中外船只。凡有运米赴闽者。一概免税放行。俾广招来而资接济。将此由五百里各谕令知之。现月档　　

○又谕。庆春奎昌等奏、军台应付难支。请分路供应一摺。据称军台差务繁重。驼马疲毙。力难支持。必须稍资息养。新疆西北各处军务要差。拟请分路供应。以免贻误。自系实在情形。金顺驻军古城。以及巴里坤、哈密。均距嘉峪关较近。该三处军营要差。若由嘉峪关行走。既免绕道耽延。而北路蒙古军台。亦不致于拥滞。著左宗棠即将金顺军营。并巴里坤、哈密。一切转运要差。悉令由嘉峪关就近行走。通饬所属。妥为照料。此外塔尔巴哈台英廉并荣全军营。暨科布多、乌里雅苏台、库伦一切转运要差。以及北路各项例差。均由察哈尔台站行走。即著庆春奎昌。迅速应付。毋误要需。将此由五百里各谕令知之。剿捕档　　

○福州将军兼署闽浙总督文煜、福建巡抚日昌奏、续查福建省城内外。及上游各县被水情形。现筹赈抚事宜。得旨。著即照所议、督饬地方官。妥为抚恤。认真办理。以苏民困。摺包　　

○安徽巡抚裕禄奏、五河蒙城凤阳等县。飞蝗入境。随时摉捕。得旨。著督饬地方各官。实力摉捕。勿留余孽。摺包　　

○科布多参赞大臣托伦布等奏、科城兵力。未能分拨布伦托海等处。报闻。摺包　　

○库伦办事大臣志刚等奏、留理藩院员外郎惠升、暂缓交卸管理商民事务印篆。报闻。摺包　　

</div>
    <div class="pagination">
<a href="清实录光绪朝实录_page53.html">上一页</a><span>...</span><a href="清实录光绪朝实录_page49.html">49</a><a href="清实录光绪朝实录_page50.html">50</a><a href="清实录光绪朝实录_page51.html">51</a><a href="清实录光绪朝实录_page52.html">52</a><a href="清实录光绪朝实录_page53.html">53</a><span class="current-page">54</span><a href="清实录光绪朝实录_page55.html">55</a><a href="清实录光绪朝实录_page56.html">56</a><a href="清实录光绪朝实录_page57.html">57</a><a href="清实录光绪朝实录_page58.html">58</a><a href="清实录光绪朝实录_page59.html">59</a><span>...</span><a href="清实录光绪朝实录_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
