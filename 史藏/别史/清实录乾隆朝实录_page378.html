<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 378 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 378 页/共 1860 页
  </h1>
  <div class="content">
   ○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫、东岳庙、城隍庙。　　

○诣皇太后宫行礼。　　

○御太和殿。王以下文武各官进表。行庆贺礼　　

○戊寅。上诣皇太后宫。问安。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十二


大清高宗法天隆运至诚先觉体元立极敷文奋武孝慈神圣纯皇帝实录卷之二百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。八月。庚辰。谕曰、硕色参奏河南学政汪士锽、考试童生。声名平常。其取录文童。多系瞻徇情面。拔取搢绅子弟。文气平庸肤浅。考试武童。并不较射马箭。止射步箭一矢。以致物议纷纷。士论不服。汪士锽、著解任。差户部侍郎雅尔图前往。会同该抚硕色、秉公确查。如有应行提审之犯。即著提审。　　

○又谕、山东省东平等州、县、卫。秋禾偶被偏灾。现在降旨赈恤。照例银谷兼赈。惟是折赈银两。向例每谷一石、折银五钱。今被灾较重。谷价必昂。恐灾民所领折价。不敷买食。上年济宁等处。被水赈济。曾降旨每石六钱折给。此次东平等州、县、卫。折赈银两。亦著加恩照前增给。俾灾民从容购买。该部即行文该抚知之。　　

○又谕、今岁江南之淮、徐、海、三属。河湖水涨。所有灾民。俱令照例赈恤。但被灾较重之州县。若照常加赈。恐冬末春初。赈期已满。小民仍不免于困苦。著将被灾较重之邳州、宿迁、桃源、沭阳、沛县、睢宁、清河、安东、阜宁、海州、十州县。令该督抚查明应赈月分。酌量加展。妥协办理。具奏以闻。俾民食得资接济。该部即遵谕速行。　　

○谕军机大臣等、黄中清一犯。系同唐登芳进京传教之人。前令大学士等、传谕该省查拏。嗣据尹继善奏称、王徐氏供、黄中清即兴化居住之王维素、已于乾隆五年身故。今陈大受亦奏该犯已故。饬令取结存案。现据审讯张旻供内、有伊进京时、黄中清说与从前唐登芳寓所、令伊居住。黄中清系王维素之侄。王维素已故。黄中清现在兴化等语。与江省奏报不符。可传谕尹继善、陈大受、将黄中清查拏严审究拟。毋致朦混兔脱。　　

○辛巳。谕曰、逆犯张保太、倡为邪教。煽惑愚民。分布党羽。连结奸徒。潜谋不轨。如云南之张晓。四川之刘奇。贵州之魏斋婆等。皆罪大恶极。逆迹显然。现在拏获正法。胁从之犯。亦分别治罪。此等情同枭獍。孽由自作。实天理之所不容。国法之所难逭。至无知愚民。被诱入教者。若概抵于法。朕心有所不忍。前曾降旨、宽其既往。予以自新。令将图像妖言。赴地方官自首。免其究治。今此案首恶已诛。为从之犯。亦皆拏获。其余各省牵连者颇众。该督抚等、尚在缉捕。未免惊扰。朕念此等、皆系情罪较轻之人。前已令自首。兹特再降谕旨。除实在要犯外、其余一概不必复行查拏。令该督抚遵照办理。并饬地方官明白剀切、通行晓示。俾小民感恩悔悟。悉改前非。各安本业。永享昇平之福。　　

○谕军机大臣等、前据张广泗奏称、妖人张保太、系云南景东府贡生。于康熙二十余年间。即在大理府鸡足山、开堂倡教。法号道岸。释名洪裕。妄称此教、是陕西泾阳县八宝山无生高老祖开派。流传到四十八代祖师杨鹏翼。系云南腾越州已故生员。张保太得受其教。遂自称为四十九代收圆祖师等语。可传谕张允随、杨鹏翼乃始倡邪教之首逆。遗害至今。罪大恶极。应行戮尸毁墓。以灭其迹。免使后来匪犯得以藉口。又复生事。即伊之子孙。亦著该地方官严加管束。仍将办理情由具摺奏闻。寻张允随奏覆、逆贼张保太、罪大恶极。虽监毙不足蔽辜。并查其邪教。系已故杨鹏翼传授。尤为首恶。臣将该二犯埋尸处所、拨兵看守。以便于定案时、戮尸毁墓。至张晓系张保太继子。凡悖逆妖书。多系该犯抄写。刘钧拜刘奇为师。谋为不轨。合依谋大逆不分首从律、皆凌迟处死。杨声等六名。依妄布妖言、煽惑人心、为首律、拟斩立决。余犯按律办理。至杨鹏翼曾孙杨上柱、上进、亦交地方官严行管束。以绝根株。得旨、览奏俱悉。　　

○又谕、朕此次巡幸五台。前经总理行营王大臣议称、扈从官兵。需用薪米草豆甚多。今那苏图、阿里衮、于凡驻跸之处。务须聚集商贩。公平交易。已降旨允行。今巡幸在迩。而直隶、山西、今岁均称丰稔。正当收获之后。粮草充裕。可传谕那苏图、阿里衮、转饬所属。届期于附近营盘处所。多为豫备。俾随从人等。得以便于购买。毋致临期缺乏。　　

○又谕、朕闻山东曹州府属之钜野、菏泽、单县、兖州府属之嘉祥、滕县、峄县、俱经节次被水。秋禾亦多掩损。钜野、滕、单、等县。被灾较重。喀尔吉善从前奏报被水摺内。止有嘉祥、菏泽、钜野、称为收成歉薄。勘不成灾。而单、滕、峄、三县。未经奏及。即钜野亦称并未成灾。与朕所闻钜野灾重之处不符。尔等可传谕询问、令其将实在情形若何。并如何办理之处。据实作速具奏。寻喀尔吉善奏覆、东省各州县被水情形。先经题报在案。其单、滕、二县。又于八月十六日。续行具题。现在照例查办。至钜野、菏泽、嘉祥、虽据各该县具禀。勘不成灾。恐尚未实。是以前奏复请容臣详核分别办理。至续报未经入奏之峄县。亦已委勘。一体查办。报闻。　　

○又谕、据那苏图奏称、宣化各属秋收。约计八九分以上。可分买米五万石。每石不过一两或九钱几分。张独二口外。现在丰收。亦可分买五万石。共足十万之数。连脚运每石不过一两二钱。较之京仓运米十万石。用脚价银三万三千余两。可省糜费。所奏原拨通仓粟米。毋庸再为挽运。请动银十万两。并前经动支司库银二万两。凑为买米之用等语。朕看那苏图所奏。原为节省钱粮起见。但通仓拨运。只需脚价三万余两。若就近采买。转致拨银至十二万两之多。此固系粮运价值、俱在其内。然拨运通米。原系酌其有余。以补不足。且省采买之费。国家酌盈剂虚之道。当如是办理。与商贾懋迁有无者不同。可传谕那苏图、再加筹酌妥议具奏。　　

○大学士等议覆、奉天府府尹苏昌奏请、奉属流寓民人。应否赈恤一摺。查直省灾赈条例。向只农户分别赈恤。自乾隆三年。大学士伯鄂尔泰、议准御史张重光条奏以后。始将无地贫民。一体给赈。若外来流寓。偶然停住者。原不在赈恤之例。奉省流寓民人。盖房租地。多系久居。非暂时托足可比。是以乾隆七年赈案内。户部议准前任府尹霍备所请、一体给赈。今奉天寄居民人。现办清查回籍。伊等既不入籍。又不归家。偶被灾歉。仍与土著一体赈恤。愈开观望逗遛之渐。臣等酌议。除一切游食之徒。不在应赈外。其实在无地贫民。被灾乏食。与其动项赈恤。止济一时。莫若即照资送流民回籍例。酌给路费口粮。俾归故土。得旨、此议是。依议。交达勒当阿、苏昌悉心实力妥办。　　

○以山西冀宁道徐以升、为直隶按察使。　　

○壬午。上诣皇太后宫问安。　　

○幸瀛台。　　

○浙江织造申祺奏、北新关距织造衙署二十余里。请委官一员。驻关料理。得旨允行。　　

○癸未。以举行仲秋经筵。遣官告祭奉先殿、传心殿。　　

○上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官阿克敦、梁诗正、进讲大学自天子以至于庶人。壹是皆以修身为本。讲毕。上宣御论曰。天子庶人。其分虽殊。而修身则无二致。修身者天子之所以为天子。庶人之所以为庶人也。故中庸曰。修身以道修道以仁。仁者人也。此以见身为心之所托。而家国天下之本也。正心以上。皆所以修身。而齐家以下。则举此而措之。亦云有其本、则末不求而自至。如影之随形。响之应声焉非云我之修身。所以为齐家治国平天下也。如以谓为齐家治国平天下。则修身非为己矣。庶人无治平之责者。亦可不修身矣。不知人也、身也、心也、三而一者也。心不可见。以身而见。人亦形名。以身而名。修身要矣。明德新民。其皆以是为宗乎。讲官暨侍班官跪聆毕。兴。直讲官伍龄安、钱陈群、进讲周易天施地生。其益无方。讲毕。上宣御论曰。盖尝观于造化自然之流行。而知天地之大矣。天地之大。未尝自言其益。而其益乃无方焉。一阴一阳之谓道。四时行焉。百物生焉往者屈而来者伸。息复消而消复息。天地何容心哉。而惟是日进无疆之体。健行不息。化育万物。各正性命。何其益之大也。彼惠心而勿问者。固不足称。即心乎爱矣。遐不谓矣。而苟其内无健顺藏用之功。则不足以建知始作成之本。外无丕冒显仁之量。则不足以赞覆帱化育之权。然而天地无心于万物。而万物亦无心于天地。故其益无方焉。圣人有心于万物。而万物亦有心于圣人故其益有量焉。此裁成辅相者、所以倍难于资始资生之无为也。讲官暨侍班官跪聆毕。大学士讷亲等、奏曰。皇上精一执中。绍心传于二帝。阴阳合撰。溥美利于八垠。既本身以徵民。遂参天而两地。臣等幸侍经函。亲聆睿训。不胜钦服。奏毕。诸臣出就拜位。行二跪六叩礼。礼成。上还宫。赐讲官及侍班官宴于协和门。　　

○甲申。谕、康熙二十年七月。我圣祖仁皇帝。驻跸瀛台特召大学士以下、各部院衙门官员、赐宴。命内大臣传谕慰劳。赏赉有差。至今称为盛事。朕临御以来。仰赖上天眷佑。海宇乂安。今岁京师雨旸应候。百谷蕃昌。畿辅共获有秋。各省亦多收获天庥滋至。我君臣应额手庆成。今当秋风荐爽。景物咸和。念兹宗藩瓜瓞。谊属本支。大小臣工。宣猷效力。宜循往典。锡之宴享。以昭君臣一体之意。叶笙簧酒醴之欢。著于瀛台设宴。本月二十七日。宴王公及近支宗亲。二十八日。宴大学士九卿京堂翰詹科道。载考古昔君臣。有赏花钓鱼宴饮赋诗之事。诸臣内或文学侍从。或翰墨素娴者。著入宴赋诗。以效赓扬喜起之风焉。　　

○又谕、浙江处州府。居万山之中。士习强梗。不知礼义。罔识法度。各属尽然。而松阳、青田、为尤甚。此皆因闻见浅陋。锢蔽日深。是以习于愚顽。难以牖迪。惟在地方大吏。加意整饬。而职司文教者。尤宜悉心化导。以挽颓风。著该督抚学政等、实力训迪。开其知识。泽以诗书。化其愚鲁。俾咸知礼法。蒸蒸向善。庶几积习渐除。士风丕振。以无负朝廷教育人材之至意。　　

○命江西道监察御史王应彩、提督河南学政。　　

○乙酉。遣官祭贤良祠。　　

○谕曰、瀛台筵宴王公宗室、文职大臣官员等、应于何处。其如何豫备筵宴赏赉之处。著领侍卫内大臣、会同内务府大臣议奏。并带领御前侍卫、乾清门侍卫等、协同照料。　　

○赈贷山东金乡、阳谷、城武、定陶、聊城、莘县、临清、福山、栖霞、九州县。暨东昌、临清、二卫。被水灾民。并予缓徵。　　

○丙戌。世宗宪皇帝忌辰。遣官祭泰陵。　　

○上诣奉先殿、寿皇殿、行礼。　　

○诣皇太后宫问安。　　

○丁亥。上御乾清门听政。　　

○诣皇太后宫问安。　　

○谕、本月二十七日、在丰泽园崇雅殿。赐王公宗室筵宴。尔等先期豫备。将崇雅殿、现在所有陈设地平屏风移开。摘去窗扇。安设大地平。御座后悬挂软帘。两廊下设乐。殿内两旁。俱设高桌椅座。东西两厢。亦设高桌。院内张二丈四尺行台演剧。再殿内有履亲王、庄亲王、慎郡王、諴亲王、皆朕叔辈。俱于地平上设高桌。较御座地平稍低。此日王公宗室。在朕前长幼列坐。俱行家人礼。二十八日、在瀛台涵元殿。赐满汉大臣等筵宴。著于涵元殿抱厦下。满铺毡毯。设矮桌。张圆明园所用亭子台、演剧设乐。此一日大臣翰林。人数众多。若同在一处。不甚宽展。其经朕点出者。在涵元殿入宴。余俱在崇雅殿内。及两廊设。矮桌列坐。即用二十七日行台演剧。此二日筵宴后。著御前大臣侍卫、带引与宴之人。随处游玩。并至淑清院、流杯亭、赏酒果。再二十七日、在丰泽园宫门颁赏。二十八日、在勤政殿颁赏。　　

○大学士领侍卫内大臣公讷亲等议奏。皇上至五台次日。在菩萨顶庙内。建醮讲经。恩赏官员兵丁饭食。第三日往中台、西台、其五台山罗＜?日侯＞、显通、塔院、殊像、碧山、等五寺。均赏扁额。皇上临谒。俱在大营左右二三里内。实为至便。至东台、南台、北台、古南台等、四处。行走略难。而南台道路尤险。即圣祖仁皇帝临幸时。亦未能一时遍至。请止行幸。再长城陵道路略窄。内务府车辆。装载官物。酌计足用。随至菩萨顶大营外。其余车辆。皆令附近等候。皇上阅正定府兵。应行豫备之处。臣等札寄总督那苏图办理。从之。　　

○命倭赫、仍管理淮安关税务。　　

○戊子。谕曰、康亲王、入于履亲王等座内。一体高座。大阿哥、三阿哥、四阿哥、亦著入宴。　　

○又谕、本月二十七日、赐王公宗室宴。著和亲王、果亲王、大阿哥、三阿哥、四阿哥、与王公宗室行酒。其两厢内、并著和亲王等。率永璧、永瑸、行酒。再不与宴之应封宗室二十人。每人赏官用蟒缎一疋。八丝缎一疋。闲散宗室六十六人。每人赏银五十两。　　

○谕曰、户部尚书梁诗正之兄、庶吉士梁启心。因亲老在家侍养。不能赴京散馆。著加恩授为翰林院编修。　　

○又谕、江南海州、及沭阳、赣榆、二县。频年被水。小民生计艰难。其应徵地漕银米。巳降旨停缓。俟屡丰之后。再行分年带徵。惟是积歉之区。朕心廑念。今岁复遭水患。将来即遇丰收。新粮旧赋并徵。民力仍不免于拮据。著将海州、及沭阳、赣榆、二县。乾隆十年以前。积欠地漕银米。概行豁免。其淮安分司所属。坐落海、赣、二州县之板浦、徐渎、中正、莞渎、临洪、兴庄等、六盐场。乾隆十年以前。未完折价带徵银两。亦一体豁免。俾濒海灾黎。得沾实惠。以纾积困。该部即遵谕行。　　

○谕军机大臣等、浙江巡抚常安所奏、松江下沙等场灶地积欠一摺。内称此项未完。实系被潮坍荒。与寻常旧欠不同。恳请缓徵。惟恐所详未确。又移咨江苏确勘。俟覆到再请蠲免等语。朕已批示知道了。但此项钱粮。如实系坍荒。自应请旨蠲免。今既称恐未确实。咨查江苏。将来查明之后。且应蠲免。此时何必又请先降缓徵之旨。尔等可传谕常安、俟江苏巡抚查勘确实。果系潮坍应豁。即行具奏。候朕再降谕旨。现在如有应行咨部之处。令其咨部办理。　　

○又谕、朕闻淮安关徵收税课。于商民未便。颇有怨言。倭赫管理关务以来。所收税课。未见增多。何以怨声籍籍。此必其办理不善。不能约束家人胥役。于签盘收纳。有过于苛刻需索之处。是以物议沸腾。可传旨申饬。近又降旨。令其接管关务。嗣后务须将家人胥役。严行约束。不得过于苛索。有累商民。如再仍蹈前辙。经朕访闻。必不姑贷。　　

○和硕庄亲王允禄等议奏、本月二十七日筵宴。是日皇上出宫。设卤簿乐悬。王公宗室等、在勤政门外跪迎。驾幸瀛台。在澄怀堂少憩。王公宗室等随入。在崇雅殿丹墀下。左右序立。卤簿亦随入。列于殿外。侍卫在殿内立。设乐以俟。上升座。作中和韶乐。乐止。司仪引王公宗室等、行三跪九叩礼。各复位。行一叩礼。献茶。作丹陛清乐。上用茶。赐王公宗室递饮。行一叩礼。彻茶案。乐止。行礼如初。展席幂。上用膳。作中和清乐。乐止。演戏。毕、彻膳。进酒。复作丹陛清乐。司仪捧卮。王公等进献。饮讫。赐王公宗室酒。行礼如初。宴毕、众序立阶下。行一跪三叩礼。上还澄怀堂。王公宗室等、跪送如前。二十八日筵宴。文职大臣、在涵元殿坐。其余官员、坐于崇雅殿两旁。均照二十七日仪注。得旨、二十七日筵宴。朕升殿时。王公宗室等行礼。宴毕谢恩之处。著皆停止。履亲王、庄亲王、慎郡王、諴亲王、著不必行礼。朕亲行赐饮。宴毕、著派出大臣。带领王公宗室等、至瀛台等处游玩。不必送驾。二十八日、筵宴大臣官员毕。在崇雅殿齐集、亦著派出大臣、带领游玩。不必送驾。其献酒、二十七日、著派和亲王。二十八日、著派尚书来保、余依议。　　

○奉天将军达勒当阿议覆、盛京兵部侍郎敷文奏称、盛京各衙门、及外城。额设满洲笔帖式、共一百三十六缺。向不拘旗分补用。续缘分别考取繙译清字二项。始经侍郎永福、于乾隆元年奏准、按旗均分。乃更定之后。各旗或有人无缺。或有缺无人。现正红旗尚悬六缺。无人可补。而正白旗尚有前次之人、守候无缺。皆因分定旗缺所致。请嗣后补用笔帖式。仍照旧例。不拘旗分。但以考取名次高下。为补缺先后。应如所请。得旨、下部议行。　　

○己丑。上幸瀛台。赐侍卫等宴。
  </div>
  <div class="pagination">
   <a href="清实录乾隆朝实录_page377.html">
    上一页
   </a>
   <span>
    ...
   </span>
   <a href="清实录乾隆朝实录_page373.html">
    373
   </a>
   <a href="清实录乾隆朝实录_page374.html">
    374
   </a>
   <a href="清实录乾隆朝实录_page375.html">
    375
   </a>
   <a href="清实录乾隆朝实录_page376.html">
    376
   </a>
   <a href="清实录乾隆朝实录_page377.html">
    377
   </a>
   <span class="current-page">
    378
   </span>
   <a href="清实录乾隆朝实录_page379.html">
    379
   </a>
   <a href="清实录乾隆朝实录_page380.html">
    380
   </a>
   <a href="清实录乾隆朝实录_page381.html">
    381
   </a>
   <a href="清实录乾隆朝实录_page382.html">
    382
   </a>
   <a href="清实录乾隆朝实录_page383.html">
    383
   </a>
   <span>
    ...
   </span>
   <a href="清实录乾隆朝实录_page379.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
