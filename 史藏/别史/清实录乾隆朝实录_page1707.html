<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1707 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1707 页/共 1860 页</h1>
    <div class="content">
○工部奏、准热河副都统咨、操演子母炮。坐裂毋炮一位。应交造办处拨给。仍将前项旧炮送部。得旨、热河应换炮位。著照例拨给。其损坏旧炮。即交热河工程处。镕销备用。毋庸送部。　　

○以察哈尔部落领队大臣那延、厄鲁特部落领队大臣讷音、对调。　　

○两广总督公福康安疏报、垦筑广东隆澳厂盐田二十四漏。升课如例。　　

○是日起。上以祭社稷坛。斋戒三日。　　

○丙辰。春分。朝日于东郊。上亲诣行礼。　　

○两广总督公福康安奏、查广西各府安插黎维祁等三百七十二名口。遵旨祥加酌核。内将黎维祁、黎维□□安等六十一名口、为一起。其丁迓衡、潘启德、阮廷沛、潘孟贤等一百八名口、分三起解送进京。此外闭阮□□恭。黄廷球、阮贤、阮廷建、黄德邓、黎允俊、闭阮王□允。段旺等二百三名口、安置江南等省。若于此数起内酌留粤西。恐安南壤境毗连。日久仍生事端。自应全数解送编管。又查解京人口。除著名之人。其余各名下。俱有弟兄亲族。可分为数十户。编一佐领。现京城建盖房屋。足资栖止。报闻。　　

○丁巳。祭先师孔子。上亲诣行礼。　　

○谕军机大臣等、昨据福康安奏、汤雄业将安南国王阮光平寄阮宏匡等书信拆阅。系属照例办理。福康安因书已拆阅。有嘱令使臣购买人参之事。未便作为不知。已备参四两。专缮照会。发交汤雄业、委员驰送谅山等语。所办俱好。向来外藩递送书函进口。例由管辖大臣拆阅。今汤雄业在彼驻劄。见阮光平有寄伊陪臣书信。不稍拘泥。照例拆阅。并将原书寄递福康安等转奏。尚为得体。至阮光平因伊母年老。气体稍衰。意欲购觅人参。不敢遽行入告。而又料及所寄书信。必经内地拆阅。希冀奏达后。自必蒙恩赏赉。阮光平殊属巧于用心。福康安即给参四两。俾该国王将母有资。安心入觐。虽与朕意符合。但人参为内地贵重之物。前于孙永清奏到时。朕加恩赏给一斤。福康安又先酌给四两。若似此有求必遂。无所节制。伊转视为泛常无足轻重。福康安亦不可不稍为留意。俾阮光平知人参实非易得。而天朝格外优赉。更可坚其向化之诚也。将此谕令知之。　　

○湖广总督毕沅、湖北巡抚惠龄奏、臣等前奏筑潜江县仙人旧堤。经军机大臣议令覆查。奏明请旨。今查潜江在郧襄下游。汉江之水。建瓴东注。上年夏秋异涨。宣洩不及。倒漾而西。江陵、监利、荆门、俱受淹浸。臣与藩司熟筹。易家拐堤。顶冲迎溜。现已冲成深潭。难以施工。是以将该处让去。修复仙人废堤。以资保障。应恳照臣前奏。酌发修费。迅速办理。工完后、仍于潜江、江陵、监利、荆门等州县。分三年摊徵还款。计此时距汛期已近。现派分段赶筑。勒限四月完竣。报闻。　　

○戊午。祭大社、大稷。上亲诣行礼。　　

○谕曰、梁肯堂奏、武士鋐等未完分赔青龙冈等处漫工银两。请旨分别叩抵等语。此项分赔银两。本应如数追缴。第念武士鋐虽现署守备。究系微末武员。崔见龙孙自祥之子。均属河营末弁。一时无力完交。所有未完银两。著加恩免其追缴。其应得廉俸。俱不准支给。所扣廉俸扺完赔项之后。再准支领。张际望、王可立、业经身故。现无子嗣居官。俱著全行豁免。更不必分赔矣。该部知道。　　

○步军统领衙门奏、湖北广济县民杨漋霏、呈控该县重徵勒折。请派大员往审。得旨、此案著派韩鑅、玉德、驰驿前往。秉公严审定拟具奏。所有随带司员。著一并驰驿。原告民人杨漋霏、著照例解往备质。　　

○己未。上启銮。谒东陵、西陵。巡幸山东。命皇十一子永瑆、皇十五子颙琰、皇十七子永璘、随驾。　　

○谕、朕祗谒两陵。巡幸山东。道经畿甸。当春行庆。首涂所及。宜沛恩膏。著将直隶经过州县。本年应徵地丁钱粮。加恩蠲免十分之三。　　

○又谕、据勒保奏、甘肃固原州监生陈蕣、十世同居。一门男妇大小一百三十余人等语。陈蕣合族同居。业经十世。兄弟欢愉。孙曾蕃衍。洵为盛世休徵。特制诗章。并书扁额以赐。所有应行旌表之处。著该部照例具题。　　

○御制诗曰。去岁肯堂七世报。今春勒保更三加。古杨今许已称盛。昨豫兹甘较匪□□段。弗以多辞欣俗厚。肯称祥即信时嘉。载咨大小长民吏。崇实相将漫瑞夸。　　

○御制扁曰。聚顺延祺。　　

○谕军机大臣等、据长麟奏、滨州举人薛对元、与贡生杜宜丰寻衅。经杜宜丰具控该州。即差役缉获薛宗孟、薛栋等解州审办。薛对元复纠人夺犯。殴伤差役。现将薛宗孟等复行拏获。惟薛对元连夜逃走。赴京会试。已飞咨直隶、并提督衙门、一体查拏务获等语。薛对元身系举人。与杜宜丰寻衅争殴。已属生事。及该州缉获案内人犯。复敢于中途夺犯。擅行释放。殴伤差役。尤为不法。必须严密缉拏务获究办。虽据该犯家属供称、现已潜赴京会试。但该犯自知罪重。窜迹潜逃。岂有将实在踪迹。向人告知之理。或竟系在邻省、及附近地方潜匿。串捏此供。以为诓诿漏网之计。亦未可定。长麟何以未见及此。仅咨直隶一带查拏。致稽疎纵。著传谕绵恩、及顺天府尹、直隶、河南江南、各督抚。一体严拏。缉获后、一面速行解赴山东。一面奏闻。并著长麟严饬所属各州县。实力躧缉。毋任远扬。　　

○是日、驻跸烟郊行宫。　　

○庚申。谕、据那奇泰奏称、发遣奴犯顾越即萧二元、薛文、二人脱逃。已派委弁兵。严行缉拏等语。此等人犯。俱系身罹重罪。免死发遣为奴重犯。该将军等平日。理宜不时留心。严加管朿。毋致脱逃。即或脱逃。如果迅速派委员弁。于本境要隘处所。严行截拏。该犯等甫经逃走。断不能越境远扬。必致拏获。该将军等平日怠玩从事。并未加意严行管朿。及脱逃后。又不速行派人于境内严拏。惟赖咨行邻省原籍。代为捕缉。以致东三省发遣人犯。不时逃窜。现在脱逃发遣为奴人犯顾越即萧二元、薛文二名。著交那奇泰等、即行派委妥干弁兵。于境内各处。严行搜缉务获外。并将此饬谕东三省将军副都统等、各将此等人犯。务须严行管束。遇有脱逃者。即行派委弁兵。于境内邀截严缉。断不可如此怠玩从事。惟藉他处代为缉拏也。　　

○谕军机大臣等、上年据苏凌阿、刘秉恬奏、请挑浚通惠河、大通桥护城河、并修砌朝阳门外卸米泊岸。特派金简、会同估计兴修。即日开工办理。此时早应全竣。朕昨出朝阳门见护城河尚未放水。石砌泊岸。亦未完工。所办均属迟滞。此项工程系上年九月内勘估。迄今已及五月。去冬天气暄和。尚少冱寒凝冻之时。一交春令。土脉已融。原非向年可比。何以直至二月初旬。犹未奏报工竣。著交部议处。现在东豫二省漕船。多已抵通。南粮亦俱衔尾前进。赶紧北上。若抵通后、因等候工程。不能起卸。以致迟误漕运。更属不成事体。昨已面谕苏凌阿、刘秉恬、令其即日回赴工所。勒限迅速督催。自初九日起、限至十三日。将泊岸河道。一律趱完。候朕遣人前往勘视。并著金简、于十四日赶赴南苑旧衙门。将办过工程。详细绘图贴说。并将是否不误漕运之处。据实面奏。其承办护城河、及卸米泊岸迟滞之监督等官。并著金简等查开职名。分别议处。再朕阅所挑河工。竟似乾沟。若不能一律深通。挑河最易滋弊。多致有名无实。著金简等照原估丈尺。酌量再加落深。以利漕运。不得因估计在前。稍存回护。挑竣后、务须逐段查量。届期再行放水。如新旧泊岸。彼时尚未乾透。莫若将河身内挖起泥土。帮培泊岸之旁。既可作护岸之用。又得省运远之费。岂不一举两得。金简何以未见及此。将此由四百里谕令知之。　　

○是日、驻跸白涧行宫。　　

○辛酉谕、朕此次东巡。所有经过直隶地方各营汛兵丁。有派办差务者。俱著查明、赏给两月钱粮。　　

○谕军机大臣等、据湖北学政李长森奏、广济县生员张植藻、私赴李长森原籍家内。面晤伊侄李振镛、批点课文。并呈出诗稿名帖。显有夤缘撞骗情弊。现已行学斥革。并咨明督抚、饬提该犯严审治罪等语。张植藻系湖北生员。胆敢至该省学政原籍家内。呈送诗稿。希图夤缘钻剌。殊属不法。著毕沅等即行提讯该犯。严究办理。因思上年在密云县地方。有遣人投递策论之马晏清一犯。在逃未获。前据李世杰查奏马晏清年貌。据称该犯一名张国安又名张代文。系湖北松滋县人。又称江陵人。在建始县训蒙度日。曾传谕毕沅等严密查拏。迄今未经弋获。该犯屡易姓名。踪迹诡秘。今在李长森家内呈送诗卷之犯。亦系张姓。籍隶湖北。或即系马晏清所冒托。亦未可定。著传谕该督等、向该犯严切讯究。若果即系马晏清。则是自投法网。前案即可完结也。　　

○是日、驻跸隆福寺行宫。　　

○壬戌。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○至孝贤皇后陵酹酒。　　

○孝康章皇后忌辰。遣官祭孝陵。　　

○谕、据全德奏、江西盐价短少缘由。实因省店每遇滞销。势不能不跌价出售。而报官不敷定价。恐干驳诘。又不得不以定价具报。是以报价与卖价多有不同。并非该护道押令虚报。省店亦无影射情弊等语。前因全德具奏、江西销盐价值不符。朕即以出售银数。较报价短少。而于官引课项。并无亏绌。自系该商等通融酌办。其中似无他弊。嗣据书麟、何裕城、查明商人等减价速售。希图广销取利。以致不符定价。具奏参差。所言自属确实。节经传谕该盐政。秉公详查。不可因参奏在前。欲实前言。稍存回护。兹据查明销售价值不符之处。与书麟等所奏相同。并称该护道及省店商人。均无影射情弊。果不出朕之所料。从前全德办理此事。未免过刻。全德著传旨申饬。　　

○是日、驻跸桃花寺行宫。　　

○癸亥。谕、本日惠伦帮轿行走。问伊有无子嗣。据称现有一子名伯枢等语。奎林系朕满洲世仆。与伊子孙起名。自当择取清语。伊孙呼为伯枢。殊近汉习。甚属可厌。朕已令改名伯奇图。遇便著将奎林申饬。　　

○又谕、据奎舒奏、章嘉呼图克图之呼毕勒罕、于本年正月出痘。身体甚为妥善等语。前世章嘉呼图克图、久居京师。广阐黄教。现今呼毕勒罕出世。闻其禀质聪敏。但以未经出痘。不能来京。深为悬念。兹闻出痘妥顺。朕心欣悦。特派乾清门侍卫佛。尔卿额、驰驿前赴西藏。赍朕常佩护身吉祥佛一尊。并御用珍珠记念琥珀数珠一串。表一枚。大荷包一对。小荷包四个。赏与呼毕勒罕作为贺仪。仍将呼毕勒罕出痘妥善之处。晓示噶勒丹锡哷图禅师。通谕诸喇嘛等、俾共欢悦。际此喜庆。不惟嵩祝寺应唪经卷。即各处寺庙。亦宜均为唪诵。著并交噶勒丹锡哷图禅师传行各处寺庙。令其均各唪诵经卷外。仍交该院转饬格勒克那木喀、令伊一闻嘉音。急速整装。赶紧备办应递呼毕勒罕喜仪。自备资斧。前往西宁。致贺呼毕勒罕。不必赶赴行在陛见。　　

○谕军机大臣等、据孙永清奏、安南国王阮光平、接到钦颁国印。并续奉御赐诗章。具表陈谢。并备贡物。遣陪臣赍呈。现在尚未禀报到关。倘为日已迟。不能赶赴行在。即遵旨送京等语。此摺系正月二十九日所发。其时安南贡使。尚未据报进关。则其行抵桂林。自必更须时日。计朕驻跸泰安曲阜时。该国贡使。谅不能赶来觐见。自应遵照前旨。俟回銮后。令其在京瞻仰。但朕于四月十六日回京。不过二旬。即须前往热河。为期已属无多若令该贡使趱行太急。过于劳顿。殊非体恤远人之意。著传谕该抚、于该贡使进关后。约算日期。如能于五月初旬以前抵京。固属甚善。倘不能赶到。即饬令伴送妥员。缓程前进。竟至热河行在瞻觐。不必过于趱程也。　　

○又谕、前据长麟奏、滨州举人薛对元、夺犯殴差。潜逃赴京会试。即传谕绵恩等严密缉拏。兹已将该犯拏获。派员解赴山东归案审办。但绵恩等讯问该犯。据供上年六月间。因与素识之通判侯永萼、及杜宜丰等谈及蒲台镇赶集集场。本在西街。杜宜丰等欲将布市那开。因而口角争殴。杜宜丰赴州具控。本州差役传唤。薛对元同薛宗孟等、到案候审。屡次到州。往返数月。并递过诉呈。未经传讯。因会试场期相近。始行起身赴京等语。查阅长麟原奏。又称薛对元等、与杜宜丰、寻衅争殴。经该州饬差将薛宗孟等拏获。薛对元率人赶去。薛德用铁尺打伤差役赵统。薛对元撕破差役周贵衣服。将薛宗孟等夺去释放。与该犯在京所供情节。全不相符。自因质证无人。希图狡赖。现在该犯业已解赴山东。著传谕长麟、即行提集犯证。详悉究讯。是否该犯所供狡展。抑或另有起衅别情。若果夺犯殴差各情节。审讯得实。则该犯系属举人。非寻常愚民可比。敢如此目无法纪。定拟时必当加倍从重治罪。以示惩儆。将此谕令知之。　　

○实授格绷额为福建汀州镇总兵。　　

○是日、驻跸白涧行宫。　　

○甲子。驻跸烟郊行宫。　　

○乙丑。兵部等部议覆、陕甘总督勒保疏称、陕甘各营。应添库房、药局、马棚等项。经前督臣福康安、通饬筹办。兹查明实在情形。除旧有修补外。计应添督标、固原提标中左右三营、并城守营、平凉城守、及华亭、白水二汛、靖远协、药局三十二间。库房三间。马棚二百五十一间。甘肃提标五营、河州镇标左右二营、循化营、保安营、奇台堡、兰州城守营、洮岷协、巩昌营、秦州营、西固营、库房十九间。药局四十间。马棚一百二十九间。土房及兵丁上宿房五间。宁夏镇属中卫营、广武营、玉泉营、大坝堡、平罗营、花马池营、药局二十一间。马棚十二间。肃州镇属金塔协、嘉峪关营、高台营、布隆吉尔营、药局十二间。马棚三十三间。库房及草料房十二间。西宁镇属贵德营、喇课营、南川营、巴燕戎格营、西宁城守营、威远营、库房及料草房四十一间。药局十七间。马棚二十八间。请动项建盖。从之。　　

○是日、驻跸旧衙门行宫。　　

○丙寅。谕、朕此次巡幸山东。祗谒阙里。覃敷恺泽。允宜首自近畿。著将直隶本年入学各数。大学增额五名。中学增额四名。小学增额三名。该学政其悉心校录。甄萃拔尤。以副朕嘉惠士林至意。　　

○又谕、朕此次巡幸山东。经临畿甸。曾谕令该督抚等、沿途毋事点缀繁文。致滋糜费。祗须就向有行宫座落。略事扫除。其自济宁登舟以后。水营规制。亦悉仍其旧。但途中程站较多。虽无兴建工程。而修葺粘补。究属不无所费。著加恩于长芦、山东、运库内。每省各赏给银二万两。以示体恤。　　

○谕军机大臣等、昨奎舒奏称、噶勒丹锡哷图呼图克图、已由藏至西宁。修理行装。即来京祝嘏等语。噶勒丹锡哷图呼图克图、何时自西宁起程之处。尚未奏到。看来似现在西宁。犹未起程。前此哲布尊丹巴呼图克图、因朕本年八旬万寿奏请来京叩祝。朕已准所请。令其于七月二十二三日前赴热河。现在噶勒丹锡哷图呼图克图、此时尚不必进京。亦应遣赴热河。与哲布尊丹巴呼图克图、一同入宴。著寄信奎舒、转谕噶勒丹锡哷图呼图克图、酌于七月二十二三日可扺热河。量期由西宁起程。　　

○大学士公阿桂等议奏、前江宁将军永庆奏请于江宁京口二处。增设养育兵三百名其每月一两钱粮。经臣等议令该将军查明旗库有无公项。到日核定。今据查该二处并无闲款可以动用请于地丁银内支给应如所请从之。　　

○广西巡抚孙永清奏、现将黎维祁等分起解送进京。其余人户。与督臣福康安熟酌。仍遵前旨分发安置。拟将闭阮恭等、七十一名口、发江南黄德邓等六十八名口、发浙江闭阮王□允段旺等六十三名口发四川俟各起程后间日管押前进。报闻。　　

○是日驻跸黄新庄行宫　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十八



大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
</div>
    <div class="pagination">
<a href="清实录乾隆朝实录_page1706.html">上一页</a><span>...</span><a href="清实录乾隆朝实录_page1702.html">1702</a><a href="清实录乾隆朝实录_page1703.html">1703</a><a href="清实录乾隆朝实录_page1704.html">1704</a><a href="清实录乾隆朝实录_page1705.html">1705</a><a href="清实录乾隆朝实录_page1706.html">1706</a><span class="current-page">1707</span><a href="清实录乾隆朝实录_page1708.html">1708</a><a href="清实录乾隆朝实录_page1709.html">1709</a><a href="清实录乾隆朝实录_page1710.html">1710</a><a href="清实录乾隆朝实录_page1711.html">1711</a><a href="清实录乾隆朝实录_page1712.html">1712</a><span>...</span><a href="清实录乾隆朝实录_page1708.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
