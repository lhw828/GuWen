<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 347 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 347 页/共 1860 页</h1>
    <div class="content">
大清高宗法天隆运至诚先觉体元立极敷文奋武孝慈神圣纯皇帝实录卷之二百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董浩内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑冬。十月。己亥朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○颁乾隆十一年时宪书。　　

○顺天府行乡饮酒礼。御制补笙诗六篇。命工歌之。诗曰。我逝南陔。言陟其岵。昔我行役。瞻望有父。欲养无由。风木何补。我逝南陔。言陟其屺。今我行役。瞻望有母。母也倚闾。归则宁止。南陔有笋。箨实勹之。孱孱孩提。孰噢咻之。慎尔温凊。洁尔旨肴。今尔不养。日月其慆。南陔三章有白者华。不污纤尘。咨尔士兮。宜修其身。不修其身。乃贻羞于二人。有白者华。婉兹静好。咨尔女兮。宜修妇道。不修妇道。乃贻羞于二老。白华匪玉。涅而不缁。白华匪兰。芬乃胜之。我撷白华。载咏载思。白华匪玉。质玉之令。白华匪兰。臭兰之净。我撷白华。载思载咏。白华四章瞻彼阪田。厥黍始华。胝足胼手。嗟嗟我农夫。瞻彼阪田。黍华以秀。胼手胝足。惟勤斯殖茂。华有不秀矣。秀有不实矣。其雨其雨矣。杲杲日出矣。惄予愁之恤矣。华黍三章王庚便便。东西朔南。六符调燮。八风节宣。王庚容容。朔南西东。惟敬与勤。百王道同。王庚廓廓。东西南朔。先忧而忧。后乐而乐。王庚恢恢。南朔东西。皇极孰建。惟德之依。由庚四章涧松童童。蛙黾邻兮。邱草萋萋。荡青云兮。凡百君子。慎乃托身兮。涧松童童。涧则卑兮。邱草萋萋。邱则崎兮。凡百君子。审乃所依兮。有崇者邱。物无不遂。有卓者道。愚无不智。资生育德。永植毋替。崇邱三章在上曰天。在下曰地。君君臣臣。父父子子。在下曰地。在上曰天。父父子子。君君臣臣。由其仪矣。物则熙矣。仪其由矣。物则休矣。

由仪四章

　　

○谕、川省民番杂处。赋粮不一。有徵收米豆杂粮者。有认纳贝母青稞、折徵米石者。其各厅营土司。又有番民认纳夷赋银两。及按例完纳本折贡马等项。俱与应徵地丁无异。朕思该省丙寅年地丁钱粮。业已全数蠲免。而各民番土司所输。因非条粮。不能普沾惠泽。著加恩将丙寅年分宁远、叙州、二府所属州县卫所。建昌镇标各营、应徵米豆。龙安府、茂州、松潘镇营、所属番寨折徵米石。雷波、黄螂、苗民。认纳本色杂粮。建昌镇标会川、会盐、南坪、打箭炉、各厅营、亲抚各土司番民。认纳夷赋银两。各土司完纳本折贡马等项。一例蠲免。以示朕优恤边方之意。该部即遵谕行。　　

○命广西左江镇总兵杨刚、来京陛见。　　

○庚子。谕军机大臣等、有人奏称本年黄河水势。伏秋二汛。异常盛涨。较上年长至二尺有余。徐郡沿河一带工程。竭力抢护。幸保无虞。而南岸一带无堤之处。多皆泛溢淹浸。至阜宁县、陈家浦地方。因堤内多系芦荡灶地。历来未曾下埽。闻于前岁、即已溜逼堤根。河员仅于老堤内、筑越堤一道。以资保护。上年汛水长发。老堤又已坍卸。止存越堤外余地十余丈。本年六月间。虽于上游筑挑水埽坝一道。而老堤未经修筑。至七月上游埽坝冲去。大溜直射越堤。河臣临工。始赶集人夫料物。昼夜儧筑帮戗。然已水深溜急。桩埽不能到底。以致七月间、河溜下注。海潮上涌。漫决二十余丈。黄河直由射阳湖、双洋子、八滩、三路归海。迨至八月。连日大雨。东北风作。潮汐倒灌。不能下洩入海。涨漫横溢。淹浸甚广。陈家浦溃决之口门。竟至二百余丈。惟望秋汛将过。水势渐退。庶可及时堵塞。再闻陈家浦未决之前。工员四次禀请河臣发帑。河臣只给银数百两。以致缓不济急。盖河臣系河员出身。工程熟谙。一切弊窦。皆所深悉。综核太甚。事务不肯担承。于钱粮上尤觉过紧。工员含怨。俱有幸灾乐祸之意等语。此朕得之访闻者。其言实中白钟山之病。夫钱粮固宜节省。但河工关系重大。与别项工程不同。现在南河需费多金。即刻意节省。亦属有限。若冲决一口。不但小民流离可悯。而赈济之费。用帑不赀。较之先事豫防。临时抢护。其所费孰多孰少耶。白钟山祇知慎重钱粮。而不能权其事之轻重。朕所不取。至于河员、虽例用家道殷实之人。然孰是挟赀投效者。若过于综核。恐皆观望退缩。不能与上官一心。于事无益。将此并谕白钟山知之。　　

○又谕、各省办理赈务。情形百出。其侵渔扣克等弊在所不免。所以自古有救荒无善策之语。但其滋弊之处。若督抚精明查察。有司实力奉行。切切以厘剔为念。不使诸弊丛生。则胥吏少一分之侵克。百姓即多受一分之惠泽矣。即如今年宣化一带。被旱成灾。经朕车驾临幸。特遣大臣。前往料理。自觉弊窦稍清。至各省地方辽阔。水旱时有。安能悉遣大臣前往。该督抚身任封疆。赈恤之处。谅亦不能遍历无遗。其有被灾较重者。间一亲至其境。董率稽查。弊端自然减少。闾阎得沾实惠。较之饬属办理。自更有益。著该部传谕各该督抚。嗣后如有灾重地方。该督抚可以亲往者。即行亲往查察。以恤灾黎。此朕勤求民瘼本意也。杨开鼎陈奏赈务积弊摺并发。　　

○御史范宏宾奏、本年九月。户部贵州司档房焚毁。值宿司员。漫不经心。请严加察议。至起火缘由。安知非书吏巧诈营私。故将册籍堆积之所。暗藏米种。焚毁灭迹。应将该司书吏。确究重惩。如系有心。即治以故烧公廨之罪。得旨。如所请行。　　

○辛丑。上御乾清门听政。　　

○谕、雍正十一年。瓜州安插回民。开垦地亩。募雇渠夫。借给牛价口粮。例应分年交纳。因边民寒苦。尚有未经还项银、一千二百余两。历年已久。贫民应当体恤。著照安西等处屯户未完牛价口粮之例。开恩豁免。可即传谕该督抚遵行。　　

○兵部议准、两广总督策楞奏称、碣石镇总兵刘大勋患病。请解任调理。得旨。刘大勋、著照该督所请。准其解任。就近调理。俟病痊之日。送部引见。该部知道。　　

○工部等部议准、陕西巡抚陈宏谋疏称、同官县陈炉镇等处煤井。兼产磺渣。除煤井仍听民自行开采外。其磺渣、令经纪自出工本煎熬。各营并各州县行户。有需用硫磺处。禀明官司。给与印照售买。经纪所领司帖。依酒行例、每年输税银一两。私售者、照例治罪。地方官分别参处。从之。　　

○礼部右侍郎秦蕙田、奏请给假省亲。得旨。准给假、不必开缺。　　

○以正黄旗护军统领法珠纳、为镶蓝旗蒙古副都统。　　

○贵州总督兼管巡抚事张广泗疏报、乾隆九年分。南笼、平越、都匀、镇远、思南、石阡、思州、大定、遵义、定番、开州、永宁、普安、黄平、正安、贵定、龙里、安平、安南、瓮安、湄潭、荔波、施秉、清溪、毕节、桐梓、仁怀、等府州县。陆续报垦水旱田地、共二千八百三亩有奇。　　

○壬寅。谕军机大臣等、那苏图奏八沟建仓一案。云待部覆。及朕问户部何以迟延。据户部查奏云、于上年十二月行查直隶。本年八月。始据总督那苏图咨覆。今复饬查缘由。迄今尚未具题。则是此案、系由该省办理具题迟延。何得以俟部覆为词。可寄信令其知之。　　

○又谕、现在修理九门石路街道沟渠所有各城瓮圈庙内。有应行修补者。著一并修理。其与庙无涉。不应存留房屋。著交伊等查拆办理。　　

○又谕曰、广州将军锡特库副都统马瑞图安华、各缮摺具奏请安。著寄谕伊等。嗣后将军副都统等具奏请安。著同缮一摺。副都统等、如有自行具奏事件。再另缮摺具奏。　　

○兵部议准、闽浙总督马尔泰等疏称。闽省抚标弁兵。原系陆汛。现在分防之罗星、壁头、等塘汛。均属水汛。且与督标驻劄相近。请将抚标之罗星、壁头、中洲、江边、林埔、姑庵、哨门、炮台、各塘汛弁兵。改归督标水师营。照原派弁兵数目。分拨巡防。其督标水师营。原防之埔头、古岐、魁岐、磕坑、朏头、君竹、等六塘兵丁。改归抚标。于魁岐汛、拨弁一员。带兵十名。居中弹压。余照原防兵数派拨。从之。　　

○工部等部议准、江西巡抚塞楞额奏请、修理上年蛟水冲坏之大庾县老新两城、护脚垛口等其。从之。　　

○左都御史杭奕禄、以老病乞休。得旨。卿才品优长。简任风纪。正资料理。著照旧供职。不必以老病求罢。该部知道。　　

○兵部右侍郎开泰奏、八旗拴养马匹。近闻交马领马时。有用银贿嘱等弊。请通饬严禁。违者、与受一并治罪。得旨。这所奏是。　　

○直隶总督那苏图奏、直属被旱之宛平等州县卫厅。内除宛平、大兴、通州、宁津、晋州、灵寿、栾城、邢台、沙河、南和、任县、永年、肥乡、曲周、成安、邯郸、广平、鸡泽、磁州、开州、元城、大名、魏县、南乐、清丰、东明、长垣、枣强、南宫、衡水、新河、赵州、隆平、宁晋、并八沟、四旗、等三十六州县厅。秋收六分至九分不等。新旧钱粮。均应开徵。其节年被灾之景州、故城、阜城、交河、吴桥、东光、庆云、盐山、沧州、南皮、武邑、武强、等十二州县。额徵钱粮。统归八九两年、被灾缓徵案内。分别办理。本年被灾较重之宣化、怀来、保安、延庆、怀安、西宁、赤城、龙门、蔚州、蔚县、万全、并延庆卫、等十二州县卫。新旧钱粮。概行停缓。村庄被灾。复大势歉收之昌平、钜鹿、威县、临城、高邑、密云、等六州县。暨阖境被灾歉收之热河、喀喇河屯、张家口、三厅所属地方。新旧钱粮。亦均请停缓。成灾自数村、至数十村不等之赞皇藁城、元氏、广宗、平乡、唐山、内邱、清河、柏乡、三河、等十州县。被灾村庄新旧钱粮。分别停缓。不被灾村庄。仍照例开徵。得旨。那苏图所奏直隶被灾各州县卫厅。应将新旧钱粮缓徵者。俱著照所请行至赞皇等十州县。被灾村庄。亦准停缓。其不被灾村庄。例应开徵。朕思彼地既有歉收之处其邻近村庄。谅亦难免拮据。著加恩将不被灾村庄。应徵旧粮。亦著缓徵、以纾民力。　　

○命吏部尚书高斌、察看直隶水利。　　

○以镶黄旗汉军参领方天相、为正红旗汉军副都统。　　

○兵部带领保举总兵之湖南副将徐启新等引见。得旨。徐启新、看来汉仗尚好。办事未必去得。著回原任。该提督王无党。保举三人。亦属过多。著饬行。　　

○癸卯。上御太和殿视朝。文武升转各官谢恩。　　

○诣畅春园问皇太后安。　　

○幸圆明园。　　

○谕、今年上江之凤、颍、泗、下江之淮、徐、海、等属。秋被水灾。朕心轸念。切谕该督抚。董率有司。加意抚恤。蠲赈兼施。毋使穷民失所。现在该督抚、遵旨悉心办理。陆续具奏。但恐该省所贮米粮。未必充余。明春青黄不接之时。尚须官米平粜。此时应豫为筹画。况今年南漕输京者甚多。著将明年上江漕粮。截留五万石。下江漕粮。截留十万石。以备将来赈粜之用。该部即行文该督抚遵谕行。　　

○甲辰。户部议覆、升任湖南巡抚蒋溥疏称、江西运补湖南漕米十万石。内除拨运广西四万石。余六万石。上年题明。令江西委员。分运贴近水次之岳州等府县交卸。平粜易银。解交仓谷不敷之安化等府厅县卫。于秋成时。各照一米二谷。买谷十二万石分贮。现在时价不一。通计短银万余。请将各属尚存价银者。秋成后、照时价尽银买贮不敷。原派谷数。于监谷内捐足其已垫买之临湘、沅江、慈利、安乡、永绥、等县厅先将江楚等员、赔补少粜米价。动支拨补。不敷、酌动公项找给。查江西运楚米六万石。原系题明照一米二谷。令各属易谷分贮。何致缺银万计。遽请尽银买贮。复将不敷谷数。于监谷捐足。并动公项、找给已买之县厅。应令该抚杨锡绂仍遵原题。将江西运楚米六万石内。除漂没斛少米九百九十二石。实收米五万九千八石。粜出价银。通融拨给各属。照一米二谷。易谷十一万八千十六石。如价果不敷。准按应追各员少粜价银数目。借支公项八百七十八两有奇。发各属凑买。俟少粜价银追完归款。至漂没斛少之米。应易谷一千九百八十四石。原无粜价可动。应于监谷捐足。从之。　　

○礼部议准、山西巡抚阿里衮疏请、将捐躯殉国之明宁武总兵官谥忠武周遇吉。并妻刘氏。编入祀典。其同时尽节之游击崔云、王前士、吕品贵、王尚慎、张大选、高日光、及生员杨鼎勋、杨鼎枢、幕友廪生贾三光等九人。一体从祀。额设祭祀银十两。即于宁武县民公建祠内。春秋致祭。其银于该县地丁银内编支。从之。　　

○云南总督兼管巡抚事张允随疏报、新平、宁州、文山、会泽、丽江、景东、等府州县。乾隆九年、开垦成熟田共十一顷六十九亩有奇。　　

○蠲缓浑津黑河庄头旱灾租米有差。　　

○乙巳。上御洞明堂。勾到云南、贵州、四川、情实罪犯。停决云南斩犯二人。贵州斩犯三人。绞犯三人。四川斩犯二人。绞犯二人。余七十一人予勾。　　

○谕、向来冬至既届。一应秋决人犯。例不行刑。若远省地方。有奉到文书。在冬至以后者。则留至次年冬至前正法。后因此等人犯。尽属凶恶。罪无可缓。若迟至一年之久。未免别生事端。仍于奉到部文时处决。但思应决诸犯。既无可缓。适值冬至。亦须稍迟。嗣后如有过期接到部文者。著于冬至七日以后。照例处决。该部行文各督抚知之。　　

○又谕、朕览山西情实人犯册内。因赌博酿成人命之案甚多。皆因疎纵赌具赌博所致。该地方官。岂有无处分之理。著刑部查奏。　　

○又谕曰、原任副都统玛熙那、图纳博吉、著兵部遇便带领引见。　　

○吏部议准、河南巡抚硕色疏称、改设之祥符、永城、鹿邑、夏邑、淮宁、等五县县丞员缺俱属紧要。应定为要缺。于通省佐杂内。拣选调用。祥符、永城、鹿邑、夏邑、均定为管粮水利县丞。淮宁、定为水利粮盐县丞。所需衙署。确估、于本年耗羡银内支建。夏邑县丞、移驻该县会亭地方。余俱驻劄县城。从之　　

○丙午。上诣畅春园、问皇太后安。　　

○谕军机大臣等、朕览各省秋审招册。见山西省内。因赌博致死人命者甚多。此皆平时地方官、不严禁赌博之故。若果查拏甚严。必不至于如此。可寄信与阿里衮。令其督率州县官。严行查禁。毋蹈前辙。　　

○又谕、八旗拴养官马。甚关紧要。昨放给随从人员官马。俱有折给银两之弊。此皆由平日并未用心餧养。而该旗监放马匹大员。亦未能立时查出所致。嗣后著交八旗都统等。不时严察。再遇朕各处巡幸。放给官马时。将八旗都统、副都统、衔名。著当月旗汇总具奏。候朕阅看。每旗各派大臣一员监放。　　

○户部议准、四川巡抚纪山疏报、安县、德昌所、应开除田地、共一顷二十五亩有奇。乐至、邛州、大邑、青神、黔江、雷波等州县卫。首垦田地、共十一顷五十五亩有奇。所有额赋。照例分别增除。从之。　　
</div>
    <div class="pagination">
<a href="清实录乾隆朝实录_page346.html">上一页</a><span>...</span><a href="清实录乾隆朝实录_page342.html">342</a><a href="清实录乾隆朝实录_page343.html">343</a><a href="清实录乾隆朝实录_page344.html">344</a><a href="清实录乾隆朝实录_page345.html">345</a><a href="清实录乾隆朝实录_page346.html">346</a><span class="current-page">347</span><a href="清实录乾隆朝实录_page348.html">348</a><a href="清实录乾隆朝实录_page349.html">349</a><a href="清实录乾隆朝实录_page350.html">350</a><a href="清实录乾隆朝实录_page351.html">351</a><a href="清实录乾隆朝实录_page352.html">352</a><span>...</span><a href="清实录乾隆朝实录_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
