<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 664 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 664 页/共 848 页
  </h1>
  <div class="content">
   ○贷江宁京口驻防修理官署兵房俸饷银。　　

○癸亥。上诣绮春园问皇太后安。　　

○谕内阁、牛鉴奏、特参承办官运各员。请革职查办一摺。两淮泰州分司运判许惇诗、淮批验所大使葛方履、承领库款。暂行官运。许惇诗短交库本银五千六百余两。葛方履短交库本银三万五千余两。均未呈缴盈余。经该督饬司勒追。两月有余。该员等仍未将课银呈缴。实属任意延玩。著一并先行革职。交牛鉴督同运司但明伦彻底清查。勒限追回库本。仍令解缴盈余。以清帑项。傥查有侵蚀肥已情弊。即著该督严参究办。前任两淮运司沈拱辰在任有年。未据随时查办。殊属不合。著交部议处。　　

○谕军机大臣等、寄谕两江总督牛鉴。御史黎光曙奏、两淮鹾务。宜暂为变通。请饬妥议一摺。据称两淮鹾务。自淮北改行票盐以来。商贩辐辏。若暂停淮南一年之引。将淮南引地。概准票贩行销。则票资无庸发还。除解足淮南正杂款银外。淍可多得数百万两。于国计不为无补等语。著该督体察情形。通盘筹画。是否可行。妥议其奏。原摺著钞给阅看。将此谕令知之。寻奏、查淮南盐课。较之淮北尤为重大。每年徵收正杂课项。实近年奉拨各款所从出。若将引地概准票贩行销。势必商课停徵。专行票运。万一试行无效。则课款必致虚悬。是徒变成章。仍无裨于实用。该御史所奏。应毋庸议。从之。　　

○以右春坊右庶子王广荫、署日讲起居注官。　　

○甲子。准大通桥车户承买黑豆二万石。津贴车价。　　

○丙寅。谕内阁、经额布等奏、请将佐领等官分别革职解任审办一摺。前任乌拉协领现已降调之郭兴阿、前在协领任内。侵用津贴兵丁地租钱文入己。复于查讯时恃官狡执。实属刁玩。著即革职。乌拉镶白旗佐领瑚松阿。列款讦告后。又复砌词添控。挟制问官。抗不遵讯。著即解任。交该将军等一并归案研审确情。按律定拟具奏。寻奏、讯明郭兴阿侵用分项属实。依例拟流。限内完赃免。百。业已奏请革职。应无庸议。瑚松阿所控尚属得实。但系事后挟制。究属刁玩。已因抗不具供革职。亦无庸议。下部议。寻议、郭兴阿应照监守自盗本律。准徒五年。该将军依例拟流。与律不符。应更正。余如所拟完结。从之。　　

○丁卯。上诣安佑宫行礼。　　

○谕军机大臣等、河南省城。向有护城堤一道。上年被水冲开。闻现在积沙高过堤顶。将来修复旧堤。如能即就现存沙面。加高培筑。既可省起除之费。且事半功倍。更易措手。是否可行。著鄂顺安体察情形。妥筹具奏。将此谕令知之。寻奏、勘明豫省护城大堤。可就现存沙面加筑。无须另行起除。拟俟秋后厚集人夫。督率妥办。得旨、依议。届时认真妥办。务期坚固。　　

○己巳。上御阅武楼。阅宗室挑选侍卫马步射。　　

○谕内阁、现当查验军器之年。业经兵部奏派大臣查验矣。所有满洲文武官员军器。固宜齐备。其八旗及各京营军器。尤关紧要。著该管大臣认真查验。如有残缺及不堪用者。移咨武备院如式制造缮修。以储军实。傥仍有未能适用之件。惟该管大臣是问。毋得视为具文。　　

○又谕、内务府奏、请查验龙泉峪树株等语。所有该员等初限栽种树株。前经恩桂等查有回乾树一百七十七株。现已补种。著照所请、交德诚查验接收。其二限栽种各项树株。现在保固限满。著派敬徵于四月前往时。认真查验。　　

○谕军机大臣等、昨因灌塘济运。系属一时权宜办理。业经降旨谕令麟庆妥为筹画矣。因思粮艘衔尾北来。于灌塘时紧相跟接。沔数千百船。所雇水手。皆系无赖游民。难保无匪徒溷迹。致生意外之虞。不可不严为防范。著牛鉴等于粮艘经过时。饬令文武员弁旗丁伍长等严密查访。如有形迹可疑之人。立即盘获究办。务使漕船一无梗阻。而奸宄无所容身。是为至要。将此谕令知之。　　

○又谕、朱襄奏、稽查粮船水手。并筹议严防短纤章程一摺。据称短纤人夫。无册可籍。奸匪尤易匿迹。亟应加意严防。现由该帮运弁先发腰牌。注明拉至某处。工食若干。兼各烙花押。免致焜淆等语。著即照议妥为办理。所雇短纤。只准其至所雇之地折回。不准携带长行。惟所议责成各省粮道。严饬各帮运弁。凡沿途雇觅短纤。不准有一闽广浙江之人。因思闽广口音易辨。一经留心查察。或难溷迹。至浙江省本有出运粮船。其水手人等多隶本籍。沿途所雇短纤。尤应认真稽查。遇有形迹可疑者。立即根究。毋得视为具文。总之粮船北上。人数众多。全在地方官随时查验。断不准奸匪溷迹其中。别滋事端。是为至要。将此谕令知之。　　

○庚午。上诣绮春园问皇太后安。　　

○御阅武楼。阅挑选侍卫马步射。　　

○谕内阁、奕经等奏、密派委员焚烧逆夷船只。烧毙夷匪一摺。据奏二月二十五日夜间。经奕经等并刘韵珂饬令镇海县知县叶堃。商同镇海县生员王师真。统领火药船只。及水勇数十名。由僻港驶至镇海。紧对逆夷大船发火。即将停泊税关衜头之大夷船后尾烧然。该逆夷等惊起呼号。不及解放三板。纷纷窜入水中。彼时生员王师真。即乘势督催水勇头目人等、将火药船只。重重继进。各三板船四面围住。过船摉察火具。触动机关。各船火药立时并发。附近暗伏乡勇。亦各发火开枪。作为疑兵应援。乡勇水勇。陆续撤退。并无一人受伤。焚毁夷船。及烧毙逆夷不少等语。该逆经此惩创。自已胆慑心惊。著奕经。特依顺、文蔚、齐慎、刘韵珂、仍当商同相机功剿。无失机会。镇海县生员王师真、设法密办药船。亲往督催乡勇。攻烧逆夷。实属勇敢出力。著加恩赏给六品顶带。并赏戴蓝翎。镇海县知县同知衔叶堃、上年失守县城。本有应得之罪。姑念此次办理火攻船只。焚烧夷船。尚为出力。著从宽免其治罪。仍责令设法防剿。如果始终奋勉。杀贼立功。必当再沛恩施。以昭奖励。所有奕经等请将该员赏戴花翎之处。著毋庸议。　　

○又谕、裕泰等奏、审明逆犯。委员解京讯办。并自请议处一摺。崇阳匪徒滋事。该督抚平日失于觉察。本有应得之咎。姑念剿办尚为迅速。裕泰、赵炳言、均著加恩免其议处。所有失察之湖北盐法道叶敬昌、武昌府知府明峻、前已有旨降调。著毋庸议。又另片奏、前任崇阳县知县折锦元、于刁民胥吏挟嫌构讼。不能随时惩治。难胜民社之任。折锦元著即行革职。　　

○谕军机大臣等、本日据奕经等奏、广东送来通事二名。熟悉夷语。现派司员向逆夷等连日隔别诘问等语。白夷口□干布尔既属头目。必知该国一切情形。且现有通事二名。自可一面妥为抚养。一面细询该国底里。著奕经等详细询以＜?口英＞咭唎国距内地水程。据称有七万余里。其至内地。所经过者几国。克食米尔距该国若干路程。是否有水路可通。该国向与＜?口英＞咭唎有无往来。此次何以相从至浙。其余来浙之口□孟咖唎、大小吕宋、双英国、夷众。系带兵头目私相号召。抑由该国王招之使来。是否被其裹胁。抑或许以重利。该女主年甫二十二岁。何以推为一国之主。有无匹配。其夫何名。何处人。在该国现居何职。又所称钦差提督各名号。是否系女主所授。抑系该头目人等私立名色。至逆夷在浙鸱张。所有一切调度伪兵。及占据郡县。摉括民财。系何人主持其事。义律现已回国。果否确实。回国后作何营谋。有无信息到浙。该国制造鸦片烟。卖与中国。其意但欲图财。抑或另有诡谋。以上各条。该将军等即分别诘问。详晰具奏。将此各谕令知之。　　

○又谕、本日据奕经等驰奏、派员用火药船只焚烧夷船。并烧毙逆夷一摺。已明降谕旨将镇海县知县叶堃。并生员王师真。分别加恩奖励矣。逆夷经此惩创。自已胆慑心寒。著该将军、参赞、会同刘韵珂密商定计。趁此机会。乘间出奇。痛加攻剿。收复郡县。又奕经。特依顺。文蔚。覆奏盘诘夷俘。究出从前接仗伤毙逆夷姓名一摺。览奏均悉。该逆狡狯异常。诈言添兵。将船只随时增减。其实在情形。仍应密加访查。小心防范。不可再堕奸计。据奏查明最大头目。有啊咈、吧咖、口□朴口□鼎喳等名字。又汉奸郭士立等、随同啊咈等办事。可恨已极。总之该夷胆敢深入内地。肆行猖獗。皆恃汉奸为之羽翼。果能将从逆汉奸。访拏惩治。不遗余力。或接仗时痛加剿洗。则汉奸各顾性命。必不肯拚死为彼出力。该逆失其爪牙。势必自生疑惧。日见孤危。然后将著名夷目。设法生捦。自可克期殄灭。该将军等谅已筹画及此。惟当相机办理。以赎前愆而应懋赏。朕实有厚望焉。将此由五百里各谕令知之。　　

○又谕、上年台湾嘉义凤山等处匪徒。乘机滋事。经总兵达洪河等带兵剿捕。即时扑灭。不致蔓延。兹据该总兵等奏、续获大股首匪陈疆等七十六犯。陈冲等七十三犯。分别惩办。现在南北两路。均已肃清。所办甚好。该地方人情浮动。且甫经用兵。尤宜妥加弹压。以消内患。该总兵由内山摉捕余匪。顺途往彰化巡阅。即由海口仍驻嘉义大营。如有夷船驶至。务须相度机宜。痛加剿戮。该逆玿果受创逃遁。亦不必出洋远追。至上年所获夷匪一百余名。前经降旨著怡良等饬知达洪阿详悉究办。至今未据奏到。如已讯有实情。即行具奏。此次出力文武义首人员。准其酌量保奏。候朕施恩。余著照所议办理。将此由四百里谕知达洪阿。并传谕姚莹知之。　　

○以募勇防剿。并捐助军需。赏湖北在籍道员姚必远。花翎。盐运使衔。　　

○予故浙江巡抚帅承瀛、入祀名宦祠。从巡抚刘韵珂请也。　　

○辛未。礼部议准、广东巡抚梁宝常疏报、采访长宁县贞节妇女何蓝氏等九十八口。请建总坊旌表。从之。　　

○壬申。上御阅武楼。阅挑选侍卫马步射。翼日如之。　　

○谕内阁、铁麟等奏、军台效力废员。被控畏罪脱逃。请饬严拏惩办一摺。废员金亮、张进发、均因吸食鸦片烟案内拟发军台。辄因索欠细故。持械殴人成伤。及事发到官。复敢闻拏脱逃。种种不法。凶恶已极。据查废员金亮系江苏淮安府人。原任江苏泗州前帮试用千总。张进发系福建同安县人。原任福建金门镇把总。著原籍之江南福建督抚。及各直省督抚。并步军统领衙门顺天府五城。一体饬属严拏务获。归案从重究办。又另片奏、废员成顺系京城满洲正黄旗人。原任兵部笔帖式。亦因吸食鸦片烟拟发军台。现在查无踪迹。著该旗及步军统领衙门顺天府五城。一体查拏。务获讯办。向来发往军台效力各废员。均应住居口外。不准擅行进口。似此纷纷逃逸。显有私住口内情弊。如果系由口外逃走。何以管口官员毫无觉察。嗣后应如何责成该管各官。随时认真查察。著铁麟等妥议章程具奏。　　

○癸酉。谕内阁、鄂顺安奏、绿营官员缺出。差委乏人。请以满洲营佐领等官暂行委署等语。著照所请、河南省绿营武职。现在所遗各缺。准于满洲营未经保举佐领防御内。择其才具明干者。暂行委署。一俟委用有人。仍照常改委。以符定制。　　

○又谕、祁＜?土贡＞奏、请将升补外者游击。留粤补用一摺。广东顺德协左营都司李文亮、业经推升江南提标右营内河水师游击。例不准其奏留。兹据该督以该省军务吃紧。援案奏请留粤。以资熟手。李文亮著准其以游击仍留顺德协左营都司之任。遇有本省相当游击缺出。题请补用。此系为海疆军营一时需员。姑准所请。嗣后他省不得援以为例。所有江南提标右营内河水师游击员缺。即著兵部另行选补。　　

○谕军机大臣等、上年河南祥符漫口。下游各处闲被淹浸。又兼江水盛涨。江宁、安徽、江西、湖北、等省。均有被灾地方。现在大工合龙。在工佣趁穷民。自已陆续遣散。其各该处饥民。流离载道。均应分别安辑。量为抚恤。著牛鉴、程矞采、程懋采、吴文镕、裕泰、赵炳言、鄂顺安、严饬该地方官。留心查察。妥为安抚。俾穷黎不致失所。别滋事端。是为至要。将此各谕令知之。　　

○参赞大臣四川提督齐慎奏、现已行抵浙江省垣。并拟即赴曹娥江一带。扼要防守。得旨、诸事慎勉。佐将军早建大勋。共膺懋赏。朕实有厚望焉。　　

○停缓河南郑州盐鹻地一百三顷二十六亩有奇历欠额赋。　　

○甲戌。户部议准、陕甘总督恩特亨额琉报、乌噜木齐头屯所等处。开垦地三十六顷。照例升科。从之。　　

○乙亥。上御阅武楼。阅挑选侍卫马步射。翼日如之。　　

○谕内阁、前据祁＜?土贡＞等奏、在粤投效人员。该督抚先行验看。一年期满。再行赴部引见。并以本员换有部照之日。作为到省日期。当令该部议奏。兹据吏部奏称捐纳人员。例应取具文结赴选。且须钦派大臣科道验看。引见分发。若于一年期满始行补送。则试用期内。委署缺分。以未经核准分发之员。身任地方。不成政体。且恐该员等初捐时并无赴选册结。或有不合例处。无可稽查。易滋弊混等语。所有广东省就近上兑分发人员。仍照例取具赴选册结。送部验看引见。再行给照试用。该督等请俟期满后补行验看引见之处。著毋庸议。　　

○展赏大学士王鼎病假一月。　　

○太仆寺卿王惟諴。以亲老乞养。允之。　　

○以陕西银价未平。停宝陕局鼓铸卯钱。从巡抚富呢扬阿请也。　　

○丙子。谕内阁、奕经等奏、定海焚烧夷船。打获胜仗一摺。原任处州镇总兵郑国鸿之子候补批验所大使郑鼎臣等、前经该将军等派令招集水勇。雇募火攻船只。会同营员渡洋。暗伏定海县城内外。并各岙岛。豫备焚烧攻剿。兹据奏称、三月初四日。郑鼎臣暗向各船装载柴草火药等物。驶至梅山港。分三路向北前进。守备徐槚宝。督率火攻船只。先由十六门分作七排。放进衜头。该处停泊大夷船三只。各排船只。重重继进。围住逆船。即时引然。正值东南风大作。火光烛天。人声鼎沸。逆夷始犹用炮轰击。继见篷索全然。无处躲避。向三板船逃窜。武举蒋忠清等带兵接应。亦开枪放炮。迎面攻击。逆船湾乱。复自相触沈多只。并有退回仍被杰烧者。及逆夷放炮。反致自行击断大桅两根。其逃走三板夷船。奔向竹山门。水勇头目袁高荣、带船自小渠山驶来。该逆用枪箭击射。转将此草烧在。直向喷烧。又焚夷船多只。其虾峙港停泊最大夷船一只。千总韩庆瑞、王廷鳌、并勇壮头目李世茂等、带领大号火攻船二十余只。一齐放进。乘风发火。首先烧然大桅篷索等件。该逆仅止开放四炮。舱板均已引然。不及解放三板船。各逆焦头烂额。凫水逃生。逆船火药被烧。烟焰飞过山顶。即时桅倒船沈。不见踪迹。惟时军功顶带詹成功。把总吴大升。在定海城内望见火焰。知系火攻得手。当即放火延烧逆夷房屋。击杀逆夷数十名。生捦白夷一名。夺获刀枪等件。其城外埋伏之委员银沆等、焚烧沿城房屋。以助声势。郑鼎臣复见五奎山有逆夷屯劄。上山攻击。逆夷旋即溃散。我兵追杀十余人。夺获夷箱等物。其自北驶来接应之火轮船二只。亦被开枪击破。统计烧毁大夷船四只。烧毁触沈三板船数十只。烧毙沉溺击杀逆夷三四百人。我兵并无伤亡等语。览奏曷胜嘉悦。逆夷自上年侵扰海疆。从未在海洋大受惩创。此次奕经。文蔚。由苏至杭。运筹数月。密派员弁先葫时伏。乘风潮顺利之时。焚毁大小夷船。击杀逆匪数百名。实属调度有方。出奇制胜。奕经著加恩赏换双眼花翎。发去双眼花翎一枝。并白玉喜字翎管一个。交奕经祗领。文蔚赏加头品顶带。特依顺驻守省城。尽心防御。赏与奕经、文蔚、均交部从优议叙。其在事出力员弁、及水陆兵勇。著奕经等查明据实保奏。分别鼓励。候朕施恩。　　

○谕军机大臣等、本日据奕经等驰奏、定海焚烧夷船。打获胜仗一摺。览奏实深嘉悦。已明降谕旨将奕经等分别加恩矣。逆夷侵扰海疆。肆行猖獗。本年二月镇海衜头。虽经我兵焚烧夷船。击毙逆匪。尚未大加惩创。本月初四日。复于定海各洋。敊催水勇。用火攻船焚烧大夷船三只。三板船数十只。并烧沈大夷船一只。城内洋面。复击杀夷匪数百名。该逆受此次惩创。自必心胆俱慑。我军亦应倍加气壮。著该将军等激励将士。乘胜前进。相机攻剿。收复郡县。以奏肤功。以膺懋赏。惟该逆诡诈异常。各岙停泊船只。现有准备情形。该将军等务当出奇制胜。慎益加慎。密益加密。万不可因已获胜仗。稍涉大意。此次在事出力员弁兵勇。一并确切查明。据实保奏。候朕施恩。将此由六百里谕令知之。　　

○以陕西巡抚富呢扬阿、为陕甘总督。伊犁参赞大臣壁昌、为陕西巡抚。壁昌未到任前。以布政使陶廷杰署理。　　

○命安徽按察使文麟、以四品京堂候补。以甘肃平庆泾道万贡珍、为安徽按察使。　　

○以攻剿湖北崇阳县逆匪出力。赏提督刘允孝子耀武、蓝翎。以千总补用。　　

○予故陕甘总督恩特亨额、祭葬。　　

○旌表守正捐躯安徽怀宁县民叶金玉妻丁氏。　　

○丁丑。上奉皇太后幸慎德堂。进膳。　　

○谕军机大臣等、据托浑布覆奏、宗室和昶所陈海防各策。尚有可采。惟所称扼守海岛情形。经该抚派员会同该宗室遍历各岛。详观形势。覆称大洋之中。实无要隘可守等语。山东各海岛。均在大洋之中。既无要隘可守。著无庸议。宗室和昶、著即饬令回京。将此谕令故之。　　

○湖南提督杨芳因病妥任。赏全俸。以江西南赣镇总兵官长春、为湖南提督。未到任前。仍以陕西西安镇总兵官台涌署理。　　

○赏甘肃巴里坤镇总兵官庆昌、副都统衔。为伊犁参赞大臣。以直隶督标中军副将善禄、为江西南赣镇总兵官。四川夔州协副将伊隆阿、为巴里坤镇总兵官。　　

○戊寅。上御阅武楼。阅挑选侍卫马步射。　　

○以福建闽安协副将周世荣、为江南苏松镇总兵官。
  </div>
  <div class="pagination">
   <a href="清实录道光朝实录_page663.html">
    上一页
   </a>
   <span>
    ...
   </span>
   <a href="清实录道光朝实录_page659.html">
    659
   </a>
   <a href="清实录道光朝实录_page660.html">
    660
   </a>
   <a href="清实录道光朝实录_page661.html">
    661
   </a>
   <a href="清实录道光朝实录_page662.html">
    662
   </a>
   <a href="清实录道光朝实录_page663.html">
    663
   </a>
   <span class="current-page">
    664
   </span>
   <a href="清实录道光朝实录_page665.html">
    665
   </a>
   <a href="清实录道光朝实录_page666.html">
    666
   </a>
   <a href="清实录道光朝实录_page667.html">
    667
   </a>
   <a href="清实录道光朝实录_page668.html">
    668
   </a>
   <a href="清实录道光朝实录_page669.html">
    669
   </a>
   <span>
    ...
   </span>
   <a href="清实录道光朝实录_page665.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
