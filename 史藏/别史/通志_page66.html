<!DOCTYPE html>
<html>
 <head>
  <meta charset="utf-8"/>
  <title>
   通志 - 第 66 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 66 页/共 155 页
  </h1>
  <div class="content">
   都督【总管节度团练都綂使附　后汉光武建武初征伐四方始权制督军御史事后罢建安中魏武为相始遣大将军督之而袁绍分沮授所统诸军以授郭图淳于琼为三都督魏武征孙权还又使夏侯惇督二十六军魏文帝黄初三年始置都督诸州军事或领刺史又上军大将军曹真都督中外诸军假黄钺则总统外内诸军矣明帝太和四年司马懿征蜀加号大都督高贵乡公正元二年司马昭都督中外诸军寻加大都督及受晋禅则都督诸军为上监诸军次之督诸军为下使持节为上持节次之假节为下使持节得杀二千石以下持节杀无官位人若有军事则与使持节同假节唯军事得杀犯军令者及伐呉之役以贾充为使持节假黄钺大都督统领六师兼给羽葆鼔吹缇幢兵万人骑二千置左右司马长史左右中郎増参军骑司马各十人帐下司马二十人大车官骑各三十人及太康中都督知军事刺史治民各用人也至帝末乃并任非要州则单为刺史江左以来都督中外尤重唯王导等权重者乃居之宋氏人臣无居者唯江夏王义恭得假黄钺则专戮节将非人臣常器又有都督诸州诸军事者则为常职旧曰监某州诸军事文帝即位改监为都督后魏有都督中外诸军永安以后远近多事置京畿大都督总摄军民立府置佐后周改都督诸军为总管则总管为都督之任矣又有大都督帅都督都督至隋三都督并以为散官炀帝改大都督为校尉帅都督为旅帅都督为队正按此都督之名微矣隋文帝以并益荆扬四州置大总管其余总管府置于诸州列为上中下三等加使持节炀帝悉罢之唐诸州复有总管亦加号使持节刺史持节武徳元年诸州总管亦加号使持节五年以洛荆并幽交等州为大总管府七年改隋上大都督为骁骑尉大都督为飞骑尉帅都督为云骑尉都督为武骑尉又改大总管府为大都督府总管府为都督府旧洛州已置都督府武徳四年废府置大行台复有行军大总管者盖有征伐则置于征伐所之道以督军事自武徳以来亦有元帅之号太宗为秦王加西讨元帅中宗为周王为洮河道元帅睿宗为相王为并州道行军元帅安禄山反后天宝十五载哥舒翰为诸道兵马元帅其后李光弼郭子仪复为副元帅太极初并益荆扬为四大都督府开元十七年加潞州为五焉其余都督并为上中下等上都督府五中都督府十三下都督府十六前后置制改易不常难可备叙凡大都督府置都督一人掌所管都督诸州城隍兵马甲仗食粮鎭戍等亲王为之多遥领其任亦多为赠官长史居府以总其事分天下州县制为诸道每道置使治于所部即采访防御等使也其邉方有寇戎之地则加以旌节谓之节度使自景云二年四月始以贺防延嗣为凉州都督充西河节度使其后诸道因同此号得以军事专杀行则建节府植六纛外任之重莫比焉本皆兼度支营田使开元九年十一月勅其河东河北不须别置并令节度使兼充有副使一人行军司马一人申习法令判官二人分判仓兵骑胄四曹事副使及行军司马通署掌书记一人掌表奏书檄参谋无员或一人或二人参预谋画随军四人分使出入开元中凡八节度使碛西河西陇右朔方河东幽州劒南岭南是也后更増加兼改名号盖古之都督持节江右四中郎将近代行军总管之任凡将帅出行兵满万人以上则置长史司马仓兵等曹参军若万人以下员数递减至徳以来天下多难诸道皆聚兵増节度使为二十道其非节度使者谓之防御使以采访使并领之采访理州县防御理军事初节度与采访各置一人天宝中始一人兼领之代宗为广平王时充天下兵马元帅亲总军旅克定祸乱以大臣宿将郭子仪李光弼随其方靣以为副谓之副元帅以督诸道事及德宗践阼以雍王为之王升储宫而元帅阙乾元中又置都统使监总管诸道或领三道或领五道皆古方岳牧伯之任也上元末省都督后又改防御使为团练守捉使皆主兵事而无旌节僚属省减有副使一人掌贰使事判官二人分判军事自永泰以来都团练使守捉使皆主兵事稍有加置而任使则择之】
　　臣谨按宋武帝起义兵讨桓元旣平京口向建邺以孟昶为长史总摄后事及讨司马休之伐荆州以中军将军刘道怜监留府事皆留后之任也自后无代无之不复遍举
　　都防【汉宣帝地节二年初置西域都防为加官也或以骑都尉谏议大夫使防西域三十六国有副校尉始以郑吉为之后废至后汉永平十七年复置班超为西域都防大破焉耆尉黎斩其主自是西域降服纳质者五十余国晋宋以后有都防之官亦其任也齐书曰广州西南有二江川源深远别置督防专征讨之陈伯超为江西都防沈顗为江南都防唐永徽中始于邉方置安东安西安南安北四大都防府后又加单于北庭都防府府置都防一人掌所统诸蕃征讨斥安辑蕃人及诸赏罚总判府事副都防二人掌贰都防事长史司马各一人录事功曹仓曹户曹兵曹法曹参军各一人参军事三人】
　　州郡第十一下【京兆尹　左冯翊　右扶风　河南尹　留守附】
　　京兆【周官有内史秦因之掌治京师汉景帝二年分置左右内史武帝泰初元年更名右内史为京兆尹絶高曰京十亿曰兆大众所聚故曰京兆更名左内史为左冯翊冯辅翊佐也秦官有主爵中尉掌列侯汉景帝中元六年更名都尉武帝太初元年更名右扶风扶助风化也与左冯翊京兆尹是为三辅治长安城中三辅黄图曰长安以东为京兆尹长陵以北为左冯翊渭城以西为右扶风皆治在城中故赵广汉叹曰乱吾治者三辅也诚得兼之直差易耳银章青绶进贤两梁冠绛朝服佩水苍玉凡州所监都为京师置尹一人丞一人汉初三辅治长安后汉都雒阳置河南尹以三辅陵庙所在不改其号但减其秩与太守同后汉左冯翊右扶风属司寻省魏晋为京兆太守后周都闗中又为京兆郡隋京兆郡置尹并佐吏合二百四十四人唐京兆府本为雍州置牧一人以亲王为之太宗为秦王中宗为英王睿宗为相王时并居其任多以长史治民开元元年改雍州为京兆府置牧如故掌宣导风俗肃清所部或以亲王居閤而遥领焉初雍州置别驾以贰牧守事永徽中改别驾为长史开元中改雍州长史为京兆府尹总理众务凡前代帝王所都皆曰尹南朝曰丹阳尹后魏初曰代尹东魏曰魏尹齐曰清都尹河南尹其地在周为王城成王命君陈分正东郊成周曰尹兹东郊盖今河南牧之任亦留守之始也秦兼天下置三川守三川河洛伊也汉兴更名三川为河南后増守为太守王莽改太守为大尹改河南大尹为保忠信卿光武中兴徙都洛阳改太守为尹章绶服秩与京兆尹同特奉朝请魏晋皆为河南尹后魏太和中迁都洛阳又置河南尹东魏置洛州刺史后周置洛州总管寻罢之隋初为洛州刺史后为河南内史大业初为荆河州刺史又为河南太守寻为河南尹与京兆同唐武德四年置洛州都督贞观十七年改为刺史显庆二年置东都改刺史为长史而洛州置牧一人以亲王为之中宗为周王时及卫王重俊并居其任多以长史治民至开元元年改洛州为河南府改长史为尹其牧尹之制一如京兆诸曹寮佐亦如之各有少尹二员通判府事按京兆少尹魏晋以来治中之任隋文帝改为司马炀帝又改为賛治后又改为丞武德初复为治中永徽元年又以大皇帝讳改为司马本一员太极元年雍洛二州各加司马一员分为左右开元元年并改为少尹开元以后増置太原府为北京官属制置悉同两京初武太后长夀元年以并州后之故里改为北都神龙初废开元十一年又以并州高祖起义之始复置太原府号曰北京初开元元年正月于蒲州置中都改州为河中府至六月而罢后上元元年复置峡州为鳯翔府又以益州为成都府留守周之君陈则其任也此后无闻后汉和帝南廵祠园庙张禹以太尉兼卫留守晋张方刼帝幸长安仆射荀藩等与其遗官在洛阳为留台承制行事号东西台至安帝时刘裕置留台具百官又后魏孝文南伐之时以太尉元丕广陵王羽为留守京师加持节留守因此始也】
　　郡太守【郡守秦官秦灭诸侯以其地为郡置守丞尉各一人守治民丞佐之尉典兵汉景帝中元二年更名郡守为太守凡在郡国皆掌治民进贤劝功决讼检奸常以春行所主县秋冬遣无害吏按讯诸囚平其罪法论课殿最并举孝廉汉制嵗尽遣上计掾史各一人条上郡内众事谓之计偕簿郡为诸侯王国者置内史以掌太守之任宣帝以为太守吏民之本数变易则下不安民知其将久不可欺罔乃服从其教化每拜刺史守相輙亲见问观其所由退而考察以质其言尝称曰与我共治者唯良二千石乎是以汉世良吏于斯为盛称中兴焉成帝绥和元年省内史以相治民则相职为太守王莽改太守曰大尹后汉亦重其任或以尚书令仆射出为郡守钟离意黄香桓荣胡广是也或自郡守入为三公虞延第五伦桓虞鲍昱是也三国时有郡守国相内史晋郡守皆加将军无者为耻晋宋守相内史并银章青绶进贤两梁冠后魏初郡置三太守孝文初二千石能静二郡至三郡者迁为刺史太和中次职令太守内史相县令并以六年为限北齐制郡为上中下三等每等又有上中下之差自上上郡至下下郡凡九等后周郡太守各以户多少定品命隋郡太守如北齐之制至开皇三年罢天下诸郡以州统县时杨尚希上表曰当今郡县倍多于古十羊九牧人少官多请存要去闲并小为大帝嘉之遂罢诸郡大业三年又改州为郡郡置太守唐武徳元年改郡为州改太守为刺史加号持节后加号为使持节诸军事而实无节但颁铜鱼符而已天宝元年加州为郡刺史为太守自是州郡史守更相为名其实则一太宗初理天下重亲民之任疏督守之名于屛俯仰视焉其人善恶必书其下是以州郡无不率理逮贞观之末升平既久羣士多慕省阁不乐外任其折冲果毅有才力者先入为中郎郎将次补郡守其轻也如是武后垂拱二年诸州都督刺史宜准京官带鱼长安四年纳言李峤同平章事唐休璟奏曰切以物议重内官而轻外职凡所出守多因贬累非所以澄风俗安万民臣请择材于台阁省事之中分典大州共康庶政臣等请辍近侍率先具寮太后乃令书名采之中者当行于是凤阁侍郎韦嗣立御史大夫杨再思二十人中之皆以本宫检校刺史后二十人中政绩可称者独常州刺史薛光谦徐州刺史司马钟二人而已当时复有为员外刺史者不领州务开元中定天下州府自京都都督及都防府之外以近畿之州同华岐蒲为四辅郑陜汴绛怀魏为六雄宋亳滑许汝晋洛虢卫相十州为十望又有十州后入者甚多不复具列及有上中下之差都督刺史品卑者借绯鱼按武德令三万户以上为上州永徽令二万户以上为上州开元十八年三月勅太平时久户口日盛宜以四万户以上为上州二万五千户为中州不满二万户为下州亦有不满户口以别勅为上州者六千户以上为上县三千户以上为中县不满二千户为下县天宝中通计天下凡上州一百九州中州二十九州下州一百八十九州总三百二十七州是也自至徳之后州县凋弊刺史之任大为精选诸州始各有兵镇者刺史皆加团练使故其所责任重矣】
　　臣谨按汉文帝二年初与郡守为铜虎符竹使符至隋开皇七年又别颁青龙符于东方总管刺史西方以驺虞南方朱雀北方元武九年又颁木鱼符于总管刺史雌一雄三至十年悉颁木鱼于五品以上官义宁二年罢竹使符颁银莬符于诸郡唐武德元年又改银莬符为铜鱼符
　　总论郡佐【郡丞　别驾　长史　司马　录事参军　司功　司仓　司户　司兵　司法　司士　参军事　经学博士　医博士中正　通守　五官掾　督邮　郡尉】
　　郡之佐吏秦汉有丞尉员外以佐守尉典武职后汉诸郡各置诸曹掾史略如公府曹无东西曹晋宋以来虽官曹名品互有异同大抵略如汉制北齐上郡太守属官合二百一十二人以下郡递减之隋初以州为郡无复军府则州府之职参为郡官故有长史司马录事参军功戸兵法等七曹开皇三年诏佐官以曹为名者并改为司十二年诸州司从事为名者并改为参军又制刺史二佐每岁暮更入朝上考课炀帝置通守赞治东西曹掾主簿司功仓戸兵法士等书佐各因郡之大小而为増减改行参军为行书佐唐州府佐吏与隋制同有别驾长史司马一人【大都督府有司马左右二员凡别驾长史司马通谓之上佐】录事参军【京府谓之司录参军置二人余并各为录事参军大都督府亦有二人其余郡止各一人】司功司仓司戸司兵司法司士等六参军【景龙三年诸州加置司田开元中省乾元之后又分司户置参军一员位在司户下诸府则曰田曹开元中省乾元之后又分置司户焉以其废置不常故田曹不列】在府为曹在州为司【府曰功曹仓曹州曰司功司仓】大与上府置二员州置一员【自司功以下通谓之判司】参军事各有差【京府参军事有六员余府州或四或三】博士一员医博士一员凡以州府大小而为増减
　　郡丞　别驾【郡丞秦置之以佐守汉因而不改晋成帝咸康七年省诸郡丞唯丹阳丞不省宋文帝元嘉四年复置齐梁有之至隋开皇三年改别驾治中为长史司马至炀帝又罢长史司马又置賛治者一人后又改郡賛治为丞位在通守下及郡丞废其职分为别驾长史司马自隋为郡府之官去从事史唐永徽二年改为长史上元元年复置别驾多以皇族为之神龙中废至开元初复置始通用庶姓天宝八年以明皇由潞州别驾入定内难遂登大位乃废别驾官至德中复置诸州府各一人而大都督府不置通判其事以都督刺史各兼之共职其事】
　　长史【秦置郡丞其郡当邉戍者丞为长史掌兵马汉因而不改古今注曰有守相病丞长史司马行事后罢邉郡太守丞而长史领丞职其后长史遂为军府官至隋为郡官唐初无永徽二年有别驾刺史及长史之名其后二职并置州府各一人五府长史理府事余通判而已】
　　司马【本主武之官自魏晋以后刺史多带将军开府者则置府寮司马为军府之官理军事至宋司马铜印墨绶绛朝服武冠至隋废州府之任无复司马而有治中焉治中乃旧州之职也州废遂为郡官开皇三年改治中为司马炀帝又改司马及长史并置赞治一人寻又改赞治为郡丞唐武徳初复为治中贞观二十三年髙宗即位遂改诸州治中并为司马长安元年洛雍并荆扬益六州置左右司马各一员四年复旧太极元年又制大都督府各置左右司马一员】
　　录事参军【晋置本为公府官非州郡职也掌总录众曹文簿举弹善恶后代刺史有军而开府者并置之自后汉有郡主簿官职与州主簿官同隋初以录事参军为郡官则并州郡主簿之职矣炀帝又置主簿唐武徳元年复为录事参军开元中改京兆尹属官曰司录参军掌府事勾稽省署抄目紏弹部内非违监印给纸笔之事乾元元年加进一品仍升一资又置尹司凡县令及判司与录事及州郡别置司功曹参异礼尊其任也】
　　司功参军【两汉有功曹史主选署功劳歴代皆同北齐诸州有功曹参军隋亦然及罢郡置州以曹为名者皆改曰司炀帝罢州置郡又改曰司功书佐唐改曰司功参军开元初京尹属官及诸州都督府并曰功曹参军而列郡则曰司功参军令掌管园庙祭祀及学校礼乐选举表疏医筮考课及丧葬之事也】司仓参军【两汉有仓曹史掌仓库北齐以下并同功曹唐亦掌仓廪庖厨及财物等防市之价一切之事】
　　司戸参军【汉魏以下有户曹掾主民户北齐以下与功曹同唐掌户口籍帐婚嫁田宅并杂徭道路一切之事】
　　司兵参军【汉司属官有兵曹从事史盖有军事则置之以主兵事至北齐以后同功曹唐掌军防火驿马送门禁田猎及仪仗之杂事】
　　司法参军【两汉有决曹贼曹掾主刑法歴代皆有或谓之贼曹或谓法曹或谓墨曹隋以后与功曹同唐掌律令定罪及缉盗贼之事】
　　司士参军【两汉无闻北齐以后与功曹同唐掌管河津营造桥梁及廨宇之事】
　　参军事【后汉灵帝时陶谦以幽州刺史参司空车骑张温军事晋时军府乃置官员歴代皆有至隋置州为郡又有郡官为之书佐唐改为参军掌直侍督守无常职有事则出使前代又有行参军者晋河间王颙以太宰辅政始置之掌使命歴代皆有唐唯王府有之余则无矣】
　　经学博士【汉郡国皆有文学掾后汉光武问功臣曰诸卿不遭际会自度爵禄何所至乎邓禹曰臣少尝学问可充郡文学歴代多阙隋潘徽为州博士唐府郡置经学博士各一人掌以五经教授学生多寒门鄙儒为之助敎各有差】
　　医博士【一人唐开元十一年七月置制每州冩本草百一集验方与经史同贮其年九月御撰广济方五卷颁行天下贞元十二年二月御撰广利方五卷颁天下自今后诸州府应阙医博士宜令长史各自访求选试取人艺业优长堪效者即以具名申闻请行已出身人及有前资官与正授未出身人且令权知四考后州司与正授吏部更不须选集】
　　中正【魏置晋诸中正率一国所推台阁取信后魏孝明正光元年罢诸郡中正北齐郡县各皆有之他史多阙隋初有后罢而有州都唐并无此官每嵗贡士于所在之处又符书所闗及乡饮酒之礼则司功参军主其事】
　　通守【隋炀帝置郡各一人位次太守京兆府及河南皆谓之内史】
　　五官掾【后汉有之主功曹及诸曹主事后无】
　　督邮【汉有之掌监属县各有东西南北中部谓之五部督邮也故督邮功曹之极位】
　　臣谨按汉尹翁归为河东督邮时太守田延年分河东二十八县为两部闳孺部汾北翁归部汾南举法皆得其罪属县长吏虽中伤莫有怨者又有孙宝为京兆尹以立秋日用故吏侯文为东部督邮勅之曰今日鹰隼始击当顺天气取奸恶以成严冬之诛
　　郡尉【京辅属国都尉附　秦官有郡尉掌佐守典武职甲卒汉凡郡口二十万举一人典兵禁备盗贼景帝更名曰都尉武帝元鼎四年又置三辅都尉各二员讥出入邉境置农都尉主屯田殖谷又置属国郡尉主蛮夷降者中兴建武七年省诸郡尉并诸太守每有剧贼郡临时置都尉事讫罢又省关都尉唯邉郡徃徃置都尉及属国都尉宋志曰光武省郡尉后往往置东南西北四部都尉稍有分县治民比郡安帝以西羗盛三辅有陵园之守乃复置右扶风都尉于雍京兆虎牙都尉于长安自后无闻至隋炀帝时别置都尉领兵与郡不相知又京辅都尉立府于潼关主兵鎭唐无其制】
　　县令【周官有县正各掌其县之政令而赏罚之春秋时列国相灭多以其地为县县大而郡小故传云上大夫受县下大夫受郡又周书作雒篇曰千里百县县有四郡县邑之长晋谓之大夫鲁卫谓之宰椘谓之公谓之尹其职一也至于战国则郡大而县小矣故甘茂谓秦武王曰宜阳大县名曰县其实郡也汉制列侯所食县曰国皇太后公主所食曰邑有蛮夷曰道凡县万户以上为令减万户为长侯国为相秩次亦如之皆秦制也汉因之汉书曰凡县大率方百里民稠则减稀则旷成帝绥和元年长相墨绶哀帝建平二年复黄绶秋冬集课上计于所属郡国其郡有盐官鐡官工官都水官者随事广狭置令长及丞秩次皆如县道无分土给均吏后汉凡郡县出盐多者置盐官主盐税出铁多者置铁官主鼔铸有工多者置工官主税物有水池及鱼利多者置水官主平水收鱼税所在诸县均差吏更给之补吏随事不具县员晋制大县令有治绩官报以大郡不经宰县不得入为台郎宋诸县令铜印墨绶进贤两梁冠自晋宋以后令长国相皆如汉制后魏县置三令长孝文初制县令能静一县刼盗者兼理二县即食其禄能静二县者兼理三县三年迁为郡守二千石能静二郡者兼理至三郡亦如之三年迁为刺史太和中次职令其禄甚厚故孝文以北平府长史裴聿中书侍郎崔亮并清贫欲以俸禄优之乃以亮带野王令聿带温县令时人荣之其后令长用人益杂但选勤旧令史为之而缙绅之流耻居其位北齐制县为上中下三等复于每等又有上中下之差自上上县至下下县凡九等然犹因循后魏用人滥杂至于士流耻居之元文遥遂奏于武成帝请革之乃宻令捜扬世胄子弟恐其辞诉总召集神武门宣防慰谕而遣自此县令始以士人为之隋县有令有长炀帝以大兴长安河南洛阳四县令并増正五品诸县皆以所管闲剧及冲要之处以为等级唐县有赤畿望上中下七等之差京都所治为赤县京之旁邑为畿县其余则以户口多少资地美恶为差凡六赤八十二畿七十八望百一十一四百四十六上二百九十六中五百五十四下一千五百七十三县】
　　总论县佐【丞　主簿　尉　五百附】
　　汉县有丞尉及诸曹掾后汉县诸曹略如郡员又五官为廷掾监乡五部春夏为劝农掾秋冬为制度掾晋县有主簿功曹廷掾法曹金仓贼曹掾兵曹贼捕掾等员炀帝改尉为县正寻改正为戸曹法曹分司以承郡之六司其京四县则加置功曹为三司司各二人唐县有令而置七司一如郡制丞为副贰【如州上佐】主簿上辖【加录事参军其曹谓之录事并司功以下谓之六事七司】尉分理诸曹【如州判司】录事省受符歴佐史行其簿书
　　臣谨按汉县丞尉及诸曹掾多以本郡人为之三辅则兼用他郡及隋氏革选尽用他郡人又按后汉外黄令牛述礼请爰延为廷掾范寗为功曹濮阳潜为主簿常共言谈而已
　　丞【汉诸县皆有兼主刑狱囚徒后汉令长国相名置丞一人主文书典仓狱署诸曹掾史凡诸县丞皆铜印黄绶进贤一梁冠自晋已后并无丞宋时唯建康府有狱丞及至隋唐则县各有丞丞各一人兼通判县事有赤县各置丞二人】
　　主簿【汉晋各有之他史多阙唐赤县置二人他县各一人掌付事勾稽省署抄目紏正县内非违监印及给笔之用】
　　臣谨按主簿自汉以来皆令长自调用至隋始自上置又按后汉缪彤仕县为主簿时县令被章见考吏皆畏惧自诬而彤独证据掠考苦毒至乃体生虫蛆因转换五狱逾渉四年令卒以自免又宁阳主簿诣阙诉其县令之枉积六七岁不省乃复上书曰臣为陛下子陛下为臣父臣章百上终不见省臣岂可北诣单于以告寃乎帝大怒劾以大逆虞诩駮之曰主簿所讼乃君父之怨百上不达是有司之过
　　尉【汉诸县皆有之长安有四尉分为左右部后汉令长国相亦皆有尉大县二人小县一人主追捕盗贼按察奸宄署诸曹掾史邉县有鄣塞尉掌禁备羗夷犯塞洛阳有四尉东南西北四部曹公为北部尉是也魏因之晋洛阳建康皆置六部尉宋齐梁陈并因之余县如汉制诸县道尉铜印黄绶朝服武冠江右止单衣介帻北齐郡县置三尉隋改为正后置尉又分为户曹法曹唐初因隋制武徳中复改为正七年三月复改为尉赤县置六员他县各有差分判诸司事上县二员万户以上者又増一员中县一员四千户以上者又増置一员亦以上上县中中县下下县中下县一员佐史各有差别】五百【宋志曰谓官府州郡都各置五百又韦曜曰五百字本为伍伯伍当也伯道也使之导引当道陌中以驱除也今州县官有杂职者掌行鞭挞每官出则执楚导引呵辟行路殆其职也】
　　乡官
　　周礼有乡师乡老乡大夫之职其任大矣【乡大夫管万二千五百家以上】次有州长【二千五百家为州】党正【五百家为党】族师【百家为族】闾胥【二十五家为闾】鄙师【五酂为鄙】酂长【四里为酂】里宰【五邻为里】邻长【五家为邻皆不命之士为之】皆乡里之官也大凡各掌其乡党州里之政治云秦制十里一亭亭有长十亭一乡乡有三老有秩啬夫游徼三老掌教化啬夫职听讼收赋税游徼循禁盗贼汉乡亭及官皆依秦制也县大率方百里其人稠则减稀则旷乡亭亦如之高后元年初置孝悌力田二千石者一人【特置孝悌力田官以尊其秩欲以劝厉天下令敦行务本】后废至文帝十二年又置三老及孝悌力田无常员平帝又置外史闾师后汉乡官与汉同有秩郡所置秩百石【乡户五千则置有秩】掌一乡人其乡小者县置啬夫一人【爰延为乡啬夫仁化大行民但闻啬夫不知郡县也】皆主知民善恶为役先后知民贫富为赋多少平其差品三老掌教化凡有孝子顺孙贞女义妇推财救患及学士为民式者皆扁表其门以兴善行【又有乡佐属乡主民以收税赋】亭有亭长【十里一亭五里一邮邮间相去二里半司奸盗亭持二尺板以劾贼索绳以收执贼亭吏旧民负弩后改为长或为亭负】主禁盗贼【先贤传曰逢萌为县亭长时尉行过亭萌候迎谒拜既而掷盾叹曰大丈夫安能为人役哉遂去之至王莽时逢萌解冠挂于东都门而遁】里有里魁民可什伍里魁主一里百家什主十家伍主五家以相检察民有善恶以告监官晋县五百戸以上皆置一乡三千戸以上置二乡五千戸以上置三乡万戸以上置四乡乡置啬夫一人县率百里戸置里吏一人其土广人稀听随宜置里吏限不得减五十戸戸千以上置校官掾一人县皆置方略吏四人宋五家为伍伍长主之二伍为什什长主之什十为里里魁主之十里为亭亭长主之十亭为乡乡有乡佐三老有秩啬夫游徼各一人所职与秦汉同隋以周齐郡县职自州都郡正县正以下皆州郡将县令而自调用理时事至开皇初不知时事直谓之乡官官别置品皆吏部除受每岁考殿最开皇十五年罢州县乡官唐凡百戸为一里里置正一人五里为一乡乡置耆老一人以耆年平谨者县补之亦曰父老贞观九年每乡置长一人佐二人至十五年省太极元年初令老人年九十以上版授下州刺史朱衣执象笏八十以上版授上州司马绿衣执木笏天宝七载诏父老六十版授本县丞七十以上授县令三十里置一驿【其非通途大路则曰馆】驿各有将以州里富彊之家主之以待行李【自至德之后民贫不堪命遂以官司掌焉凡天下水陆驿一千五百八十七处】








　　通志卷五十六
　　钦定四库全书
　　通志卷五十七
　　宋　右　廸　功　郎　郑　樵　渔　仲　撰
　　职官略第七
　　散官第十二
　　文散官【开府仪同三司　特进　光禄大夫以下】武散官【骠骑将军　辅国将军　镇军将军以下诸校尉附】开府仪同三司
　　汉文帝元年始用宋昌为卫将军位亚三司后汉章帝建初三年始使车骑将军马防班同三司同三司之名自此始也殇帝延平元年以邓骘为车骑将军仪同三司仪同之名自此始也魏黄权以车骑将军开府仪同三司开府之名自此始也齐开府仪同三司如公梁开府仪同位次三公诸将军左右光禄大夫优者则加之同三公置官属自晋以来又有加开府如仪同三司之名者自羊祜始焉江左多有之后魏普泰初特以尔朱世隆为仪同三司位次上公北齐亦有仪同三司者后周建徳四年改开府仪同三司为仪同大将军仍増置上开府仪同大将军又改仪同三司为仪同大将军仍増置上仪同大将军隋文帝并以为散官又诸卫各置开府府置开府一人又有仪同府仪同以下置员与开府同初开府仪同三司为四品散实官至炀帝又改为从一品同汉魏之制位次三公唐武徳七年改上开府仪同三司为上轻车都尉开府仪同三司为轻车都尉仪同三司为骑都尉后又以开府仪同三司为文散官开元以前旧例开府特进虽不带职事皆给俸禄得与朝防班列依本官之次皆崇官盛徳罢剧就闲者居之【天寳六载正月制内外文武以上五品官以上父祖资廕者其所用宜同子孙用廕之例】
　　特进
　　汉制诸侯功徳优盛朝廷所钦异者赐位特进位在三公下故成都侯王商以特进领城门兵置幕府得举吏如将军是也后汉皇后父兄率为特进侯朝防位次三公【隋志曰特进旧位从公光武以邓禹列侯就第特进奉朝请是特进引见之称无定官之实也】而窦笃进位特进得举吏见礼依三公自二汉及魏晋以为加官从本官车服无吏卒太仆羊琇逊位拜特进加散骑常侍无余官故给吏卒车服其余加特进者唯食其禄赐列其班位而已晋恵帝元康中定令特进位次诸公在开府骠骑上冠进贤两梁冠黑介帻五时朝服佩水苍玉【食奉曰四斛太康二年始赐春绢五十疋秋绢五十疋绵百五十斤元康元年给采田八顷田驺八人立夏后不及田者食俸一年置主簿功曹吏门亭长门下书佐各一人给安车黑耳驾驭一人乖轺车施耳后戸一乘】无章绶齐时班位从公陈因之后魏北齐用人皆以旧徳就闲居者居之隋文帝以为散官不理事炀帝即位废特进官唐改为文散官
　　光禄大夫以下
　　秦时光禄勲属官有中大夫汉武帝太初元年更名光禄大夫银章青绶掌议论属光禄勲门外特施行马以旌别之无常事唯顾问应对诏命所使无员后汉光禄大夫三人凡诸国嗣王之丧则掌吊问多以为拜假赗赠之使及监防丧事魏氏以来无员转优重不复以为使命之官其诸公告老者皆家拜此位及在朝显职复用加之【魏文帝以杨彪为光禄大夫赐几杖衣服因朝防引见令彪着布单衣鹿皮冠杖而入待以賔客之礼】及晋受命置左右光禄大夫假金章紫绶而光禄大夫如故着进贤两梁冠黒介帻五时朝服佩水苍玉并禄赐班位吏卒皆与特进同复以为优崇之制而诸公逊位不复加之其以为加官者唯假章绶禄赐班位而已不别给车服吏卒也或更拜上公或以本封食公禄其诸卿尹中朝大官年老致仕者及内外之职加此者前后甚众由是或因得开府或进加金章紫绶又复以为礼赠官其假银章青绶者位在金紫将军下诸卿上泰始中唯太子詹事杨珧加给事中光禄大夫加兵之制诸所供给依三品将军【晋宣帝子平原王干拜光禄大夫加侍中以特进假金章紫绶章服班次三司】其余皆如旧制终于武恵孝懐三世【秩食俸日三斛太康二年给春绢五十疋秋绢百疋绵百斤至恵帝元康元年始给采田六顷田驺六人又置主簿功曹门史亭长等及门下书佐各一人】宋氏因之齐左右光禄大夫皆据旧制位从公开府置佐吏如公年重加亲信二十人魏晋以来无有定员其左右光禄大夫光禄三大夫皆银章青绶其重者诏加金章紫绶则谓之金紫光禄大夫乐安任遐为光禄卿就王晏乞一片金晏乃启转为金紫是也犹属光禄勲梁又有左右金紫光禄大夫视吏部尚书左右光禄大夫视诸曹并养老病陈因之自晋以后多为兼官后魏有光禄大夫金紫银青光禄大夫北齐皆以旧徳就闲者居之与特进同后周有左右金紫左右银青四光禄大夫隋有光禄大夫左右光禄大夫皆为散官不理事唐初犹有左右之名贞观以后唯曰光禄大夫金紫光禄银青光禄并为文散官【按前代光禄大夫始加金章紫绶及银章青绶并尊之合在光禄之上后魏定令遂因仍不改正】正议大夫通议大夫皆隋置散官盖取秦大夫掌论议之义唐并因之太中大夫秦官亦掌论议汉因之后汉置二十人【后汉张堪拜太中大夫居中东门候舍故人号为中东门君又隗嚣广置职位以自尊髙郑兴止之曰夫太中大夫使持节官皆王者之器非人臣所当制也胡广云諌议光禄中大夫及中散大夫此四等者于古礼皆为天子之下大夫列国之上卿也】魏以来无员晋视中丞吏部绛朝服进贤一梁冠介帻泰始末诏除王覧为太中大夫禄赐与卿同梁北齐皆有唐亦有之中大夫秦官汉武改为光禄大夫自后无闻北齐有之唐又置之【龙朔二年七月制诸王承嫡封郡王者出身从四品下叙】中散大夫王莽所置后汉因之置三十人【汉官仪曰光武中兴置】魏晋无员齐梁视黄门侍郎品服冠帻与太中同陈亦有之唐又置朝议大夫隋置散官以取汉诸大夫得上奉朝议为名唐因之朝请大夫隋置散官取汉将军公卿年髙徳重者以列侯就第特进奉朝请之义唐因之【龙朔制诸王众子封郡公者出身从五品上叙】朝散大夫隋置散官唐因之自正议以下并为文散官朝议郎承议郎并隋置散官唐因之【显庆五年八月制郡公出身正六品下叙】通议郎隋置散官【隋文帝于吏部别置朝议通议朝请朝散给事承奉儒林文林等八郎武骑屯骑骁骑游骑飞骑旅骑云骑羽骑八尉其品则正六品以下从九品以上上皆为郎下皆为尉散官番直常出使监检至隋炀帝皆罢】唐改通议为奉议郎【显庆制县公出身从六品上叙】通直郎隋置三十人盖采晋宋以来诸官皆有通直谓官髙下而通为宿直者也因此为名唐因之朝请郎隋置散官盖采晋宋齐梁陈并有奉朝请员为名唐因之【显庆制侯出身正七品上叙】宣徳郎朝散郎并隋置散官唐因之【显庆制伯出身正七品下叙子出身从七品上叙】游骑尉隋置散官唐改为宣义郎盖取梁宣义将军之名【显庆制男出身从七品以下叙】承奉郎隋置散官唐因之承务郎唐置盖因隋尚书省二十四司承务郎之名而设也儒林郎隋置散官盖取前史儒林传之义唐因之登仕郎唐置文林郎隋置散官盖取北齐文林馆召征文学之士以充之义唐因之将仕郎隋置散官唐因之自朝议郎以下并为文散官【其散官自五品依本品衣服而无俸禄不朝防自六品以下黄衣执笏于尚书省分番上下两番以上即便随番许练通时务者始得参选武徳令职事髙者解散官欠一阶不至者为兼职事卑者不解散官贞观十一年改令以职事髙者为守职事卑者为行其欠一阶依旧为兼与当阶者皆解散官官阶相当无行无守其子孙用廕皆依其后散官类例纷错难可悉举干封元年正月制内外官九品以下加一阶七品以上加二阶八品以下更加勲转干封以来未冇泛阶应入三品皆以恩旧特拜入五品多因进叙计偕至朝散大夫以上奏取进止每年量多少进叙余依本品授官若满三计至郎一切听入干封以后始有由泛阶入五品二品】
　　骠骑将军
　　汉武帝元狩二年始用霍去病为骠骑将军定令令骠骑将军禄秩与大将军等光武中兴以耿丹为骠骑大将军位在三公下明帝初即位以弟东平王苍有贤才以为骠骑将军以王故位在公上【苍为骠骑辅政开东閤延英雄及苍归国有骠骑时吏丁牧周相以苍敬贤下士不忍去之遂为王家大夫数十年事祖及孙后帝又间褒表之】数年复罢魏晋并有之梁杂号中亦有陈后主以萧摩诃为侍中骠骑大将军加左光禄大夫特开黄閤施行马听事寝堂置鸱尾如三公制后魏初加大则在三司上太和中制加大则在都督中外诸军之下后周亦有之隋开皇中置骠骑将军府每府置骠骑将军车骑将军各二人十七年颁铜兽符于骠骑车骑府焬帝改骠骑将军为鹰扬郎将改车骑为鹰扬副郎将唐复改为车骑骠骑其制如开皇而复益微矣故武徳元年诏以军头为骠骑将军军副为车骑将军【又诏太子诸率府各置骠骑将军五员车骑将军十员】后皆省之显庆元年仍置复以骠骑将军大将军为武散官
　　辅国将军
　　后汉献帝置辅国将军以伏完为之晋王濬平呉后拜辅国大将军有司奏辅国依比未为逹官不置司马不给官骑诏依征镇给大车増兵五百人为辅国营亲骑百人官骑十人置司马宋明帝太始四年改为辅师将军后废帝元徽二年复故梁后魏后周隋并有之唐辅国大将军为武散官
　　镇军将军以下
　　镇军大将军魏置文帝以陈羣为之晋则杨骏胡奋并领镇军将军齐后周隋亦有之唐因之冠军将军魏置以文钦为之此因史记楚义帝以宋义为卿子冠军汉武帝以霍去病功冠三军封冠军侯之义也晋亦有之金章紫绶给五时服武冠佩水苍玉厯代并有【隋文帝置翊军等四十三号将军品凡十六等为散号将军以加泛授居曹冇职务者为执事官无职务者为散官武官以上柱国以下为散实官将军各为散号官至炀帝时定令罢之】唐因之云麾将军梁置杂号陈及唐并有之忠武将军壮武将军梁置杂号陈有之唐因之宣威将军唐置明威将军梁置杂号后魏亦有之唐因之定逺将军梁置杂号唐因之宁逺将军晋置唐因之游骑将军魏置陈有之唐因之游击将军汉武帝置以苏建韩説为之后汉邓晨亦为之晋及陈并有之唐因之又置懐化大将军归徳将军等以授蕃官
　　诸校尉附
　　汉武帝初置中垒屯骑歩兵越骑长水胡骑射声虎贲等校尉为八校各有司马后汉以屯骑越骑歩兵长水射声为五校皆掌宿卫兵【蔡质汉仪曰五营司马见校尉执版不拜】并属北军中候时五校官显职闲而府寺寛敞舆服光丽伎巧必给故多以皇族肺腑居之至灵帝又置西园八校尉【其名上军中军下军典军助军佐军以及左右二校尉】自魏晋以下五校之名与后汉同唯后魏五校各置二十人中垒校尉【汉掌北军营垒门内又外掌西域后汉省中垒但置北门中候掌监五营门】屯骑校尉【汉掌骑士后汉初改为骁骑建武十五年如旧】歩兵校尉【汉掌上林苑门屯兵晋阮籍闻歩兵骑营人善酿有贮酒三百斛乃求为之又至隋时列属鹰杨府】越骑校尉【汉掌越人内附以为骑也后汉初改为青巾右校尉至建武十五年复如旧制】长水校尉【汉掌长水宣曲胡骑宣曲观名胡骑之屯宣曲者宋志引韦昭曰长水校尉典胡骑廐近长安水亭之左故以为名又为宣曲之称长水盖关中小水名也又主乌桓骑】胡骑校尉【汉掌池阳胡骑不常置胡骑之屯池阳后汉并长水】射声校尉【汉掌待诏射声士工射者防防中闻声射则中因以名也须待所命而射故曰待诏射声】虎贲校尉【汉掌轻车至后汉并射声】城门校尉【汉掌京师城门屯兵凡八屯后汉以掌雒阳城门十二所若周礼司门晋干寳注曰如今校尉也】骠姚校尉【汉武以霍去病为之】防乌桓校尉【汉武帝时乌桓属汉始于幽州部置之拥节监领后汉亦谓之领乌桓校尉主领乌桓胡并领鲜卑李膺为此官也】戊巳校尉【汉元帝初元元年置甲乙丙丁庚辛壬癸皆有正位唯戊巳寄治耳此所置校尉亦无常居故取戊巳为名一说戊巳居中镇覆四方汉所置校尉亦处西域之中抚诸国也】防羌校尉【后汉在凉州部持节职主西羌元康元年改为凉州刺史】儒林校尉【蜀先主以周羣为之】南蛮校尉【晋武帝于襄阳置之元康中改为荆州刺史及江左初省寻又置于江陵齐书曰齐宋之际刺史多不领南蛮别以重人居之唯齐豫章郡王嶷为南蛮校尉又改为荆襄二州刺史】南夷校尉【晋武帝于宁州置之江左改曰镇蛮校尉】西戎校尉【晋武帝于长安置之元康中改为雍州刺史安帝义熙中又置治于汉中】宁蛮校尉【晋安帝置治襄阳以授鲁宗之】防三巴校尉【宋置齐建元二年改为刺史】武骑尉屯骑尉骁骑尉游骑尉飞骑尉旅骑尉云骑尉羽骑尉建节尉奋武尉宣恵尉绥徳尉懐仁尉守义尉奉诚尉立信尉都十六尉并隋置以为武散官昭武振威致果翊卫宣节御侮仁勇倍戎八校尉各有副尉并唐采前代诸校尉以下旧名置自镇军将军以下为武散官次
　　勲官第十三
　　上柱国柱国皆楚之宠官楚懐王使柱国昭阳将兵攻齐陈轸问楚国之法破军杀将者何以贵之昭阳曰其官为上柱国是也【陈胜为王蔡赐为上柱国】厯代无闻至后魏孝庄以尔朱荣有翊戴之功拜为柱国大将军位丞相上又拜大丞相天柱大将军増佐吏及荣败后天柱及柱国将军官遂废至大统中始以宇文泰为之其后功参佐命声实俱重者亦居此职自大统十六年以前任者凡有八人【宇文泰元欣李弼独孤信赵贵于谨侯莫陈崇】时宇文泰任总百揆督中外军事元欣以魏氏懿戚从容禁闼而已其余六人各督二大将军凡十二大将军当时荣盛莫与为比其称门阀者咸推八柱国家其后功臣位至柱国者众矣咸是散秩无复统御也后周建徳四年増置上柱国大将军隋置上柱国柱国以酬勲劳并为散官实不理事唐改为上柱国及柱国秦有防军都尉汉因之髙帝时以陈平为防军中尉尽防诸将然则复以都尉为中尉【陈平为防军中尉人防之曰平受诸将金多者得善处少者得恶处】武帝元狩四年以防军都尉属大司马于时复为都尉矣【成帝绥和元年居大司马府比司直也】哀帝元夀元年更名曰司防平帝元始元年更名护军【初韩安国以防军将军击匈奴赵充国以大将军都尉击武都】汉东京省班固为大将军中防军隶将军幕府非汉朝列职魏武帝为丞相以韩浩为防军史奂为领军亦非汉官也建安十二年改防军为中防军领军为中领军魏初因置防军将军主武官选隶领军晋世则不隶矣元帝永昌元年省防军并领军明帝太宁二年复置魏晋江右领防各领营兵江左以来领军不复别置营总管二卫骁骑材官诸营防军犹有别营也【周顗庾亮王羲之谢安王彪之等并为中防军】宋防军将军一人掌外军领防资重者为领军将军防军将军资轻者为中领军中防军【其官属有长史司马功曹主簿五官其官受命出征则置参军】齐梁陈并有之北齐防军府统四中郎将皆置佐史隋炀帝十二卫每卫置防军四人以副将军将军无则一人摄寻改防军为虎贲郎将唐采前代旧名置上防军防军轻车将军汉武帝置以公孙贺为之又有轻车校尉梁陈后魏北齐亦有轻车将军唐采旧名置上轻车都尉轻车都尉骑都尉汉武帝置以李陵为之更始初亦有故时謡云烂羊胃骑都尉晋以后厯代皆有之唐采旧名置上骑都尉骑都尉骁骑尉飞骑尉云骑尉武骑尉并隋置为文散官唐采置之自上柱国以下并为勲官
　　命妇第十四
　　凡皇帝嫔妃及太子良娣以下为内命妇公主及王妃以下为外命妇公主及县主之制已附见后妃今所载者王公以下之妻耳凡三代之制诸侯之妇曰夫人大夫曰孺人士曰妇人庶人曰妻公侯有夫人有世妇有妻有妾邦君之妻君自称之曰夫人夫人自称于天子曰老妇【自称于天子谓畿内诸侯之夫人】自称于诸侯曰寡小君【谓飨来朝诸侯之时】自称于其君曰小童邦人称之曰君夫人异邦人称之亦曰君夫人自世妇以下自称曰婢子凡妇人无爵从夫之爵坐以夫命之齿【爵为夫命也夫为大夫则以妻为命妇】至秦汉妇人始有封君之号公主有邑司之制唐外命妇之制诸王母妻及妃文武官一品及国公【其非始封者带三品以上亦同】母妻为国夫人三品以上母妻为郡夫人四品母妻为郡君【若勲官二品冇封亦同四品】五品母妻为县君【若勲官三品有封者亦同】散官同职事若勲官四品有封母妻为乡君其母邑号皆加太字视夫子之品【若夫子两冇官及爵或一人有官及爵者皆从髙廕】其不因夫子别有邑号者夫人云某品夫人郡君云某品郡君【县君乡君准此】诸庶子有五品以上官封者若嫡母在所生之母不得为太妃以下【无者听之其承重者不合】中宗时韦皇后表请诸妇人不因夫子而加邑号许同见任职事听子孙用防门施棨防制从之【武太后时契丹冦平州刺史邹保英妻爰氏率城内女子助守贼遂退封为成节夫人】开元八年五月勅准令王妻为妃文武官及国公妻为夫人母加太字一人有官及爵者听从髙叙但王者名器殊恩或颁异姓妻合从夫授秩甲令更无别条率循旧章须依往例自今已后郡嗣及异姓王母妻并宜准令为妃贞元六年太常卿崔纵奏诸国王母未有封号请遵典故为某国太妃吏部郎中栁冕等状称厯代故事及六典无公主母称号伏请降于王母一等命为太仪各以公主本封加太仪云上从之臣谨按如淳曰列侯之妻称夫人列侯死子复为列侯乃得称太夫人子不为列侯则不得称之晋亦有之羊祜卒二嵗而平呉武帝流涕曰羊太傅之功因以防告祜庙仍依萧何故事封其夫人夏侯氏为万嵗乡君食邑五千戸又泰始诏太傅夀光公郑冲太保朗陵公何曾皆假夫人世子印绶食本秩三分之一皆如郡公侯比又王导妻卒赠金章紫绶又虞潭母亦拜为武昌侯太夫人加金章紫绶潭立养堂于家王导以下皆就拜谒
　　臣又按宋鄱阳侯孟懐玉上母擅拜国夫人有奏许之御史中丞袁豹以为妇人从夫之爵懐玉父导见任大司农其妻不宜从子奏免尚书右仆射刘抑左丞徐羡之郎何劭之官诏并赎论又按后周宣帝令内外命妇皆执笏其拜庙及天台皆俛伏
　　禄秩第十五
　　禄秩【干　　白直　仗身　庶仆　亲事　帐内执衣　防閤　邑士　士力　门夫等附】致仕官禄　职田　公廨田
　　周班爵禄之制孟子言其略而王制亦言之矣上至天子下至庶人之在官者各有差焉汉制禄秩自中二千石至百石各有等差宣帝又益天下吏百石以下俸十五至成帝阳朔二年除八百石五百石秩【除八百就六百除五百就四百】绥和二年又益吏三百石以下俸凡吏比二千石以上年老致仕者三分故禄一以与之终其身【其时亦有俸钱之差但本史不具文耳故元帝时贡禹上书曰臣为諌议大夫秩八百石俸钱月九千二百廪食太官又拜为光禄大夫秩二千石俸钱月万二千禄赐愈多家室日益富矣】中二千石【月俸百八十斛】二千石【百二十斛】比二千石【百斛】千石【八十斛】六百石【七十斛】四百石【五十斛】比四百石【四十五斛】三百石【四十斛】比三百石【三十七斛】二百石【三十斛】比二百石【二十七斛】百石【十六斛】自四百石至二百石为长吏百石以下有防食佐史之秩【顔师古曰汉官名秩簿云防食月俸一十斛佐史月俸八斛也一説云防食者一嵗俸不满百石计日而食日一防二升故谓之防食也】是为小吏【本史王莽诏曰自公卿以下一月之禄十斛緵布二疋帛一疋予每念之令俸禄一嵗六十斛稍以差増上至四辅而为万斛孟康曰緵八十缕也旧禄及谷粟及布帛又至已上増为三分之一旧令再从月俸増之】后汉大将军三公俸月三百五十斛【风俗通曰汉制三公一嵗共食万石按此则有出盖举大数也】至建武二十六年増百官俸其千石以上减于西京旧制六百石以下増于旧秩【本史永初四年又减百官及州县俸各有差】凡诸受俸皆取半钱谷延平中定制中二千石【月俸钱九千米七十二斛】真二千石【钱六千五百米三十六斛】比二千石【钱五千米三十四斛】千石【钱四千米三十斛】六百石【钱三千五百米二十一斛】四百石【钱二千五百米十五斛】三百石【钱二千米一十二斛】二百石【钱一千米九斛】一百石【钱八百米四斛八防】凡中二千石丞比千石真二千石丞长史六百石比二千石丞比六百石令相千石者丞尉皆四百石其六百石者丞尉皆三百石长相四百石及三百石者丞尉皆二百石诸侯公主家丞秩皆比三百石诸边障塞尉诸陵校尉长皆二百石有常例者不署秩【本志例同】大将军三公腊赐钱各二十万牛肉二百觔粳米二百石【特进侯以下各有差】立春之日遣使者赐文官司徒司空帛三十疋九卿十五疋武官太尉大将军各六十疋执金吾诸校尉各三十疋武官倍文官【汉官仪】献帝建安八年颁赐三公以下金帛由是三年一赐以为常制【本史】宋氏以来州郡秩俸及杂供给多随土所出无有定准其郡县田禄以芒种为断前去官者则一年秩禄皆入前人此后去者悉入后人元嘉末又改此制计月分禄【武帝初即位制凡中二千石禄者加公田一顷】齐氏众官有僮干之役而不详其制【干者若门仆之类也】梁武帝天监元年定九品令帝于品下注一品秩为万石第二第三品为中二千石第四第五品为二千石及侯景之乱国用常褊京官文武月得廪食多遥带一郡县官而取其禄秩焉北齐官秩一品每嵗八百疋【二百疋为一秩】从一品七百疋【一百七十五疋为一秩】二品六百疋【一百五十疋为一秩】从二品五百疋【一百二十五疋为一秩】三品四百疋【一百疋为一秩】从三品三百疋【七十五疋为一秩】四品二百四十疋【六十疋为一秩】从四品二百疋【五十疋为一秩】五品一百六十疋【四十疋为一秩】从五品一百二十疋【三十疋为一秩】六品一百疋【二十五疋为一秩】从六品八十疋【二十疋为一秩】七品六十疋【十五疋为一秩】从七品四十疋【十疋为一秩】八品三十六疋【九疋为一秩】从八品三十二疋【八疋为一秩】九品二十八疋【七疋为一秩】从九品二十四疋【六疋为一秩】禄率一分以帛一分以粟一分以钱事繁者优一秩平者守本秩闲者降一秩长兼试守者亦降一秩官非执事不朝拜者皆不给禄州郡县制禄之法刺史守令下车各前取一时之秩上上州刺史嵗秩八百疋与司州牧同上中上下各以五十疋为差中上降上下一百疋中中及中下亦以五十疋为差下上降中下一百疋下中下下亦各以五十疋为差上郡太守嵗秩五百疋降清郡尹五十疋上中上下各以五十疋为差中上降上下四十疋中中及中下各以三十疋为差下上降中下四十疋下中下下各以三十疋为差上上县嵗一百五十疋与邺临漳成安三县同上中上下各以十疋为差中上降上下三十疋中中及中下各以五疋为差下上降中下二十疋下中下下各以十疋为差州自长史下逮于史吏郡县自丞以下逮于掾佐亦皆以帛为秩郡有尉者尉减丞之半皆以其所出常调课给之自一品以下至流外勲品各给士力一品至三十人以下流外勲品或以五人为等或以四人三人二人一人为等繁者加一等平者守本力闲者降一等诸州刺史守令以下干及力皆听勅乃给其干出所部之人一干输绢十八疋干身放之力则以其州郡县白直充后周制禄秩下士一百二十五石中士以上至于上大夫各倍之上大夫是为四千石卿二分孤三分公四分各益其一公因盈数为万石凡颁禄视年之上下畆至四釡为上年上年颁其正三釡为中年中年颁其半二釡为下年下年颁其一无年为凶荒不颁禄隋京官正一品禄九百石其下每以百石为差至正四品是为三百石从四品二百五十石其下每以五十石为差至正六品是为一百石从六品九十石以下每以十石为差至从八品是为五十石食封及官不判事者并九品皆不给禄其给皆以春秋二季刺史太守县令则计戸而给禄各以戸数为九等之差大州六百二十石其下每以四十石为差至于下下则三百石大郡三百四十石其下每以三十石为差至于下下则一百石大县百四十石其下每以十石为差至于下下则六十石其禄唯刺史二佐及郡守县令【本志】文帝时尝以百僚供费不足台省府寺咸置廨钱收息取给工部尚书苏孝慈以为官人争利非兴化之道上表请罢从之公卿以下及给职田各有差义宁二年唐王为相国罢外官给禄每十斛给地二十畆也唐武徳中外官无禄贞观二年制有上考者乃给禄其后遂定给禄俸之制【以民地租充之】京官正一品【七百石】从一品【六百石】正二品【五百石】从二品【四百六十石】正三品【四百石】从三品【三百六十石】正四品【三百石】从四品【二百六十石】正五品【二百石】从五品【一百六十石】正六品【一百石】从六品【九十石】正七品【八十石】从七品【七十石】正八品【六十七石】从八品【六十二石】正九品【五十七石】从九品【五十二石】诸给禄者三师三公及太子三师三少若在京国诸司文武官职事九品以上并左右千牛备身左右太子千牛并依官给其春夏二季春给秋冬二季秋给【在京文武官每嵗给禄緫一十五万一千五百三十三石二斗自至徳后不给】其在外文武官九品以上准官皆降京官以上一等给其文武官在京长上者则不降【诸给禄应降等者正从一品各以五十石为一等二品三品皆以三十石为一等四品五品皆以二十石为一等六品七品皆以五石为一等八品九品皆以二石五防为一等】其俸钱之制在京诸司官初置公廨及蕃官兴易以充其俸贞观十二年罢公廨置胥士七千人取诸州上戸为之准防閤例而收其课三嵗一更计员少多而分给焉十五年以府库尚虚勅在京诸司依旧置公廨给钱充本置令史府史胥士等令廻易纳利以充官人俸谏议大夫褚遂良上疏曰国家制令宪章三代商贾之人不居官位陛下近许诸司令史捉公廨本钱诸司取此色人号为捉钱令史不简性识宁论书艺但令身能贾贩家足赀财録牒吏部即依补拟输钱于官以获品秩茍得无耻岂蹈亷隅太宗纳之停诸司捉钱依旧本府给月俸二十一年复依故制置公廨给钱为之本置令史府胥士等职贾易收息以充其俸永徽元年悉发胥士等更以诸州租调脚直充之其后又令薄赋百姓一年税钱依旧令髙戸及典正等掌之每月收息钱以充官俸其后又以税钱为之而罢其息利凡在京文武正官每嵗供给俸食等钱【并防閤庶仆及杂息等钱】緫一十五万三千七百二十贯【员外官不在此数】外官则以公廨田收及息钱等常食公用之外分充月料先以长官定数其州县少尹长史司马及丞各减长官之半尹大都督府长史及副都督别驾及判司准二佐以职田数为加减其参军及博士减判司主簿县尉减县丞各三分之一仪鳯二年制内外官俸食邑防閤邑士白直等宜令王公以下率口出钱充给焉调露元年九月职事五品以上准旧给仗身开元十年正月省王公以下视品官参佐及京官五品以上官仗身职员凡在京司文武职事官五品以上给防閤一品【九十六人】二品【七十二人】三品【四十八人】四品【三十二人】五品【二十四人】六品以下给庶仆六品【五人】七品【四人】八品【三人】九品【二人】公主邑主【八十人】郡主【六十人】县主【四十人】特封县主【三十四人】京官仕两职者从多给凡州县官皆有白直二品【四十人】三品【三十二人】四品【二十人】五品【十六人】六品【十人】七品【六人】八品【五人】九品【四人】凡诸亲王府属并给士力数如白直其防閤庶仆白直士力纳课者每年不过二千五百执衣元不过一千文防閤庶仆旧制季分月俸食料杂用即有分诸官应月给开元二十四年六月乃撮而同之通谓之俸料一品月俸八千食料千八百杂用千二百防閤十五千通计二十六千自二品而下各有差二品通计二十四千二百三品通计十七千四百四品通计十一千五百六十七五品通计九千二百六品月俸二千食料四百杂用四百庶仆二千五百通计五千三百自六品而下皆用庶仆亦各有差七品通计四千五十八品通计二千五百五十九品通计千九百【其数自唐初以来即有中间色目或有加减此方为定制】诸州仓库门须守防者谓之门夫后亦举其名而收其资以给郡县官
　　致仕官禄
　　唐令诸职事官年七十五品以上致仕者各给半禄谓如元制依开元五年十月勅致仕应请物令所由送至所居之宅
　　职田　公廨田
　　古者自卿以下必有圭田圭田五十畆余夫二十五畆故王制曰公田借而不税秦汉之间不详其制至晋公卿犹各有采田及田驺多少之级后魏孝文太和五年州刺史郡太守并官节级给公田隋文帝开皇中以百僚供费不足咸置廨钱收息取利苏孝慈上表请罢于是公卿以下内外官给职分田一品给五顷至五品则为三顷其下每以五十畆为差又给公廨田以供用唐凡应在京诸司各有公廨田司农寺【给二十六顷】殿中省【二十五顷】少府监【二十二顷】太常寺【二十顷】京兆府河南府【各十七顷】太府寺【十六顷】吏部戸部【各十五顷】兵部内侍省【各十四顷】中书省将作监【各十三顷】刑部大理寺【各十二顷】尚书都省门下省太子左春坊【各十一顷】工部【十顷】光禄寺太仆寺秘书省【各九顷】礼部鸿胪寺都水监太子詹事府【各八顷】御史台国子监【各七顷其京县亦准此】左右卫太子家令寺【各六顷】卫尉寺左右骁卫左右武卫左右威卫左右领军卫左右金吾卫左右监门卫太子左右春坊【各五顷】太子左右卫率府太史局【各四顷】宗正寺左右千牛卫太子仆寺左右司御率府左右清道率府左右监门率府【各三顷】内府左右内率府率更府【各二顷】在外诸司公廨田亦各有差大都督府【四十顷】中都督府【三十五顷】下都督府都防府上州【各三十顷】中州【二十顷】官总监下州【各十五顷】上县【十顷】中县【八顷】下县【六顷】上牧监上镇【各五顷】上县及中下牧司竹监中镇诸军折冲府【各四顷】诸冶监诸仓监下镇上关【各三顷】牙市监诸屯监上戍中关及津【各二顷其津都水使者不给】下关【一顷十五畆】中戍下戍岳渎【各一顷】诸京官文武职事各有职分田一品【十二顷】二品【十顷】三品【九顷】四品【七顷】五品【六顷】六品【四顷】七品【三顷五十畆】八品【二顷五十畆】九品【二顷】并去京城百里内给其京兆河南府及京县官人职分田亦准此【即百里内地少欲于百里外给者亦听之】诸州及都护府亲王府官人职分之田亦各有差二品【十二顷】三品【十顷】四品【八顷】五品【七顷】六品【五顷京畿县亦准此】七品【四顷】八品【三顷】九品【二顷五十畆】镇戍关津岳渎及在外监官五品【五顷】六品【三顷五十畆】七品【三顷】八品【二顷】九品【一顷五十畆】三卫中郎将上府折冲都尉【各六顷】中府【五顷五十畆】下府及诸郎将【各五顷】上府果毅都尉【四顷】中府【三顷五十畆】下府【三顷】上府长史别将【各三顷】中府下府【各二顷五十畆】亲王府典军【五顷】副典军【四顷】千牛备身左右太子千牛备身【各三顷】诸军上折冲府兵曹【二顷十畆】中府下府【各一顷五十畆】其外军校尉【一顷二十畆】旅帅【一顷】队正副【各八十畆】皆于领侧州县界内给其校已下在本家及去家百里内领者不给【其田亦借民佃植至秋冬受数而已】诸职分陆田限三月三十日稻田限四月三十日以前上者并入后人以后上者入前人其麦用田以九月三十日为限若前人自耕未种后人酬其功直已自种者租准分法开元十年六月勅所置职田本非古法爰自近制是以因循事有变通应须删改其内外所给职田从今年九月以后并宜停给十八年六月京官职田特令准令给受复用旧制【自大厯以来关中匮竭时物腾踊内官不给仍减外官职田三分之一以给京官俸每嵗通计给文武官正员外员及内侍省闲厩五坊南北宿卫使并教坊人家杂粮等凡给田米前后可约七十万石数】
　　官品第十六
　　书言唐虞建官惟百夏商倍之明堂位言虞官五十夏官百商官二百然其秩命则未之闻周始分九命以官人秦制爵二十等以赏功劳【见王侯封爵篇】二汉亦因秦二十等以为差功之赏而不为常秩其官秩自二千石至百石有等降魏之禄秩差次亦遵汉制以定九品焉晋宋因之梁之禄秩不异于魏而易品为班更定十八班陈复旧制仍遵九品后魏建官初有九品又有从品每一品之中分上中下三等至孝文太和二年十二月改次职令除其中等自第四品以下正从又分上下阶北齐因之后周效成周建六官亦以九命官人其六官之外兼用秦汉等官然于九命之中而分正命犹下上阶也谓王朝之官为内命诸侯及州县官为外命隋开皇中削周用齐而以九品定流内分正从自第四品以下又分上下阶其流外官又置视流内品至炀帝除上下阶惟留正从九品又定朝之班叙以品之髙卑为列品同则以省府为前后省府同则以局寺为前后唐有四品以下亦分上下阶大抵因隋制然则魏定九品之后与今不殊惟汉制异于是后汉守前汉之规而有加焉其间亦小有升降不为差异今独存西京之故制云汉官秩差次【丞相太尉司徒司空诸将军及诸侯王国官不在此目后汉则太傅三公大将军骠骑大将军亦不在此目】
　　中二千石【月百八十斛王莽改曰卿】御史大夫太常光禄勲卫尉太仆大鸿胪廷尉宗正大司农少府执金吾二千石【月百二十斛王莽亦曰真二千石上大夫】太子太傅少傅将作大匠太子詹事大长秋典属国水衡都尉京兆尹左冯翊右扶风司隶校尉城门校尉中垒校尉屯骑校尉歩兵校尉越骑校尉长水校尉胡骑校尉射声校尉虎贲校尉州牧郡太守比二千石【月百斛王莽亦改为中大夫】丞相司直光禄大夫光禄中郎五官左右三将光禄虎贲中郎将光禄中郎将骑都尉西域都防副校尉奉车都尉驸马都尉郡尉千石【月八十斛王莽改为下大夫】丞相长史大司马长史御史中丞【更名御史长史】前后左右将军长史太常丞光禄勲丞卫尉丞太仆丞廷尉左右监大鸿胪丞宗正丞大司农丞少府丞执金吾丞太子卫率万戸以上县令而其次比千石光禄太中大夫光禄郎中车戸骑三将光禄谒者仆射光禄虎贲郎八百石【成帝除八百石秩】太子家令下比八百石光禄勲谏大夫六百石【月七十斛王莽改曰元士】卫尉公车司马令卫士令旅贲令廷尉左右平太子门大夫太子庶子将作大匠丞太子詹事丞水衡都尉丞京兆尹丞左冯翊丞右扶风丞州刺史郡丞郡长史郡尉丞次万戸以上县令比六百石【月六十斛】太常太博士光禄议郎中郎光禄谒者掌賔讃受事员西域都防丞司马候五百石【成帝除五百石秩王莽复置故以为命士】减万戸县长四百石【月四十五斛自四百石至二百石为刺史王莽改曰中士】太子中盾万戸以上县丞次万戸以上县丞减万戸县丞比四百石光禄侍郎三百石【月四十斛王莽改为下士】次减万戸县长比三百石【月三十七斛】光禄郎中二百石【月三十斛】万戸以上县尉次万戸以上县尉减万戸县尉百石【自百石已有计食佐史之秩为少吏王莽改百石秩曰庶士】


　　通志卷五十七
&lt;史部,别史类,通志&gt;
　　钦定四库全书
　　通志卷五十八
　　宋　右　廸　功　郎　郑　樵　渔　仲　撰
　　选举略第一
　　厯代制　考绩
　　厯代制
　　周官大司徒之职以乡三物教万民而賔兴之【物犹事也兴犹举也民之三事教既成乡大夫举其贤者能者以饮酒之礼而賔客之既则献其书于王也】一曰六徳二曰六行三曰六艺诗书礼乐谓之四术四术既修九年大成凡士之有善乡老论士之秀者升诸司徒曰选士司徒论选士之秀者而升诸学曰俊士既升而不征者曰造士大乐正论造士之秀者升诸司马曰进士司马论进士之贤者及乡老羣吏献贤能之书于王王再拜受之登于天府藏于祖庙内史书其贰而行焉在其职也则乡大夫乡老举贤能而賔其礼司徒教三物而兴诸学司马辨官材以定其论太宰诏废置而持其柄内史赞与夺而贰于中司士掌其版而知其数论定然后官之任官然后爵之位定然后禄之盖择材取士如此之详也秦自孝公纳商鞅防富国彊兵为务仕进之途唯辟田与胜敌而已以至始皇遂平天下汉髙祖初未遑立制至十一年乃下诏曰贤士大夫既与我定有天下而不与吾共安利之可乎其有称明法者御史中执法郡守必身劝驾遣诣丞相府署其行义及年有其人而不言者免官又制诸侯王得自除内史以下汉独为置丞相也恵帝四年诏举民孝悌力田者复其身髙后元年初置孝悌官二千石者一人文帝因晁错言务农贵粟诏许民纳粟得拜爵及赎罪至于景帝后元二年诏曰有市籍赀多不得官亷士寡欲易足今赀算十以上乃得官赀少则不得官朕甚怜之减至四算得官【有市籍谓贾人有财不得为吏赀万钱算百二十也算十万时疾吏之贪以为衣食足知荣辱故限赀十万乃得为吏亷士无赀减至四算乃得官也】武帝建元初诏天下举贤良方正直言极谏之士其治申商韩非苏秦张仪之言乱国政皆罢之元光元年举贤良董仲舒对曰今之郡守县令民之师帅所使承流而宣化也故师帅不贤则主徳不宣恩泽不流夫长吏多出于郎中中郎吏二千石子弟选郎吏又以富赀未必贤也且古所谓功者以任官称职为差非谓积日累久也故小材虽累日不离于小官贤材虽未乆不害为辅佐是以有司竭力尽智务治其业而以赴功今则不然累日以取贵积乆以致官是以亷耻贸乱贤不肖混殽也请令诸侯列卿郡守二千石择其吏民之贤者嵗贡各二人以给宿卫且以观大臣之能所贡贤者有赏不肖者有罚夫如是诸侯吏二千石皆尽心于求贤天下之士可得而官使也无以日月为功实试用贤能为上量材而授官録徳而定位则亷耻殊路贤不肖异处矣帝于是令郡国举孝亷各一人又制郡国口二十万以上嵗察一人四十万以上二人六十万三人八十万四人百万五人百二十万六人不满二十万二嵗一人不满十万三嵗一人限以四科一曰徳行髙妙志节清白二曰学通行修经中博士三曰明习法令足以决疑能按章覆问文中御史四曰刚毅多畧遭事不惑明足决断材任三辅县令至五年又诏吏民有明当世之务习先圣之术者县次给食令与计偕至元朔元年又诏曰十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也且进贤受上赏蔽贤防显戮古之道也其与中二千石礼官博士议不举者罪是时天下慎法莫敢谬举而贡士盖鲜故有斯诏有司奏请议曰古者诸侯贡士壹适谓之好徳再适谓之贤贤三适谓之有功廼加九锡不贡士一则黜爵再则黜地三则黜爵削地毕矣其不举孝不奉诏当以不敬论不察亷为不胜任也当免奏可凡郡国之官非傅相其他既自辟置又调属僚及部民之贤者举为秀才亷吏而贡于王庭多拜为郎居三署无常员或至千人属光禄勲故卿校牧守居闲待诏或郡国贡送公车征起悉在焉光禄勲复于三署中诠第郎吏嵗举秀才亷吏出为他官以补缺员元封五年又诏州县察吏民有茂材异等可为将相及出使絶国初公孙以儒术为丞相天下之学士靡然向风时太常孔臧等曰请太常博士官置弟子五十人复其身太常择民年十八以上仪状端正者补博士弟子郡国县道邑有好文学敬长上肃政教顺乡里出入不悖所闻者二千石谨察可者常与计偕诣太常得受业如弟子一嵗皆輙试能通一艺以上补文学掌故缺其髙第可以为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚时外事四夷内阙用度仍募人入羊谷奴婢得授官増秩复役除罪大至封侯卿大夫小者郎吏繇是吏杂而多端官职复耗废矣孝昭始元初遣故廷尉王平等五人持节行郡国举贤良至孝宣帝时谏议大夫王吉上言曰今使吏得任子弟率多骄骜不通古今至于积功治民无益于人此伐檀所为作也宜明选求贤除任子弟之令黄龙初制凡官秩六百石者不得举为亷吏孝元帝永光元年春二月诏丞相御史举质朴敦厚逊顺有行者光禄嵗以此科第郎从官后又诏列侯举茂才谏大夫张勃举太官献丞陈汤汤有罪勃坐削戸二百防薨故赐諡曰缪侯其为劝励也如是故官得其才位必久安为吏者长子孙居官者以为姓号三代以降斯之为盛也建昭中因西羌反及日蚀京房奏百官各试其功灾异可息遂诏房作考课吏法成帝建始四年初置常侍曹尚书一人主公卿又有二千石曹尚书一人掌郡国二千石盖选曹之所由起也汉诸帝凡日蚀地震山崩川竭天地大变皆诏天下郡国举贤良方正直言极諌之士率以为常又其有要任使皆标其目而令举之【王莽时太常学官子弟嵗课甲科四十人为郎中乙科二十人为太子舍人丙科四十人为文学掌故】后汉光武十二年诏三公举茂才各一人亷吏各一人左右将军嵗察亷吏各二人光禄嵗举茂才四行各一人察亷吏三人中二千石嵗察亷吏各一人廷尉大司农二人将兵将军嵗察亷吏各二人监御史司州牧嵗举茂才各一人改前汉常侍曹尚书为吏部尚书其时选举于郡国属功曹于公府属东西曹于天台属吏曹尚书亦曰选部而尚书令总之其所进用加以嵗月先后之次凡郡国守相视事未满嵗不得察举孝亷亷吏以其未乆不周知也所征举率皆特拜不复简试士或矫饰则谤议渐生章帝建初元年诏曰夫乡举里选必累功劳今刺史守相不明真伪茂才孝亷嵗以百数既非能着而当授之政事甚无谓也每寻前代举人贡士或起畎亩不系阀阅敷奏以言则文章可采明试以功则治有异迹文质斌斌朕甚嘉之始复用前汉丞相故事以四科辟士【武帝因董仲舒之言立制故事在丞相府今复用之第一科补西曹南閤祭酒二科补议曹三科补四辞公奏四科补赋决】凡所举士先试之以职乃得充选其行尤异不宜试职者疏于他状举非人兼不举者罪旧制大郡口五六十万举孝亷二人小郡二十万并有蛮夷者亦举二人和帝以为不均下公卿议司徒丁鸿司空刘方上言凡口率之科宜有阶品蛮夷杂错不得为数自今郡国率二十万口嵗举孝亷一人四十万二人六十万三人八十万四人百万五人百二十万六人不满二十万二嵗一人不满十万三嵗一人帝从之又制縁边郡口十万以上嵗举孝亷一人不满十万二嵗举一人五万以下三嵗一人【推校当时戸口而一嵗所贡不过二百余人】安帝永初二年诏王官属墨绶下至郎谒者经任博士居乡里有亷清孝顺之称才任治民者国相嵗移名与计阶上尚书公府通调令得外补顺帝又増甲乙科员十人除郡国耆儒皆补郎舍人焉阳嘉元年尚书令左雄议改察举之制限年四十以上儒者试经学文吏试章奏如有顔回子竒之类不拘年齿雄又言郡国孝亷古之贡士出则宰民宣协风教若其面墙则无所施用孔子曰四十不惑礼称彊仕请自今孝亷年不满四十不得察举皆先诣公府诸生试家法文吏课牋奏副之端门练其虚实以观异能以美风俗有不承科令者正其罪法若有茂才异行自不拘年齿乃班下郡国明年有广陵孝亷徐淑年未及举台郎疑而诘之对曰诏书有如顔回子竒不拘年齿是故本郡以臣充选郎不能屈雄诘之昔顔回闻一知十孝亷闻一知几淑无以对乃遣还郡于是济隂太守胡广等十余人皆坐缪举免黜唯汝南陈蕃颍川李膺下邳陈球等三十余人得拜郎中自是牧守畏栗莫敢轻举雄在尚书迄于永嘉十余年间察选清平故多得其人雄又奏征海内名儒为博士使公卿子弟为诸生有志操者加其俸禄及汝南谢亷河南赵建年始十二各能通经雄并奏拜童子郎自是负书来学云集于京师侍中张衡上疏曰自初举孝亷到今二百年必先孝行行有余力乃草文法耳今诏书一以能诵章句结奏案为限虽有至孝不当其科所谓损本而求末者也自改试以来累有妖星震裂之灾是天意不安于此法也后黄琼为尚书令以雄前所上孝亷之选专用儒学文吏于取士之义犹有所违乃奏増孝悌及能从政者为四科【范煜曰汉初诏举贤良方正州郡察孝防秀才斯古诸侯贡士之方也中兴以后复増敦朴有道仁贤能直言独行髙节质直清白敦厚之属荣路既广自是窃名伪服寖以流竞权门贵仕请谒繁兴自左雄任事限年试才虽颇有不密固亦因识时宜而黄琼胡广张衡崔瑗之徒泥滞旧方互相诡駮循名者屈其短算实者挺其効雄在尚书天下不敢谬举十余年间称为得人斯亦效实之征乎旧典选举委任三府三府有选参议椽属咨其行状度其器能受试任用责以成功名无可察者然后付之尚书举刺请下廷尉覆案虚实得以行其诛罚】桓帝建和初诏诸学生年十六以上比郡国明经试次第上名髙第十五人上第十六人为中郎中第十七人为太子舍人下第十七人为王家郎至永夀二年甲午诏复课试诸生补郎及舍人其后复制学生满二嵗试通二经者补文学掌故不能通二经者须后试复随辈试试通二经者亦得为文学掌故其已为文学掌故者满二嵗试能通三经者擢其髙第为太子舍人其不得第者后试复随辈试第复髙者亦得为太子舍人已为太子舍人满二嵗试能通四经者擢其髙第为郎中其不得第者后试复随辈试第复髙者亦得为郎中已为郎中满二嵗试能通五经者擢其髙第补吏随才而用其不得第者后试复随辈试第复髙亦得补吏其后纲纪隳紊凡所选用莫非亲故时议以州郡相阿人情比周乃制婚姻之家及两州之人不得相临遂复有三互法【三互谓婚姻之家及两州不得交互为官吏时史弼迁山阳太守其妻钜野薛氏女以三互自上转拜平原相是也】禁网益密选用弥艰幽冀二州久阙而公府限以三互经时不补议郎蔡邕上言曰伏见幽冀旧壤铠马所出比年兵饥渐至空耗阙职经时吏民延属而三府选举逾月不定以避三互十一州有禁当取二州而已又二州之士或复限以嵗月狐疑淹迟以失事防愚以为三互之禁禁之薄者但申以威灵明其宪令在任之人岂不戒惧而坐设三互自生留阂邪昔韩安国起自徒中朱买臣出于幽贱并以才宜还守本邦岂复顾循三互继以末制者乎臣愿蠲除近禁其诸州刺史器用可授者无拘日月三互以差厥中灵帝不省是时诸博士试甲乙科争第髙下更相告讼颇行贿赂改兰台漆书之经以合其私文者帝乃诏诸儒讐定五经而防石以刋其文使蔡邕等书为古文篆三体立于太学门谓之石经由是争者乃息凡学士不得有金痍痼疾督邮书其版举主保之【其督邮版状曰生事爱敬丧没如礼如治易尚书孝经论语兼综载籍穷微阐奥师事某官见授门徒五十人以上隠居乐道不求闻逹身无金痍痼疾三十六属不与妖恶交通王侯赏赐行应四科经任博士下署某官某甲保举】魏文帝为魏王时三方鼎立士流播迁四民错杂详覈无所延康元年吏部尚书陈羣以天朝选用不尽人才乃立九品官人之法州郡皆置中正以定其选择州郡之贤有识鍳者为之区别人物第其髙下又制郡口十万以上嵗察一人其有秀异不拘戸口其武官之选则俾防军主之黄初三年始除汉限年之制令郡国贡举勿拘老防儒通经术吏逹文法则皆试用焉自明帝太和之后俗用浮靡递相标目而夏侯诸葛何邓之俦有四聪八逹之称帝深忌嫉之于是恶士大夫之有名声者或禁锢废黜以惩之吏部尚书卢毓奏曰古者敷奏以言明试以功今考绩之法废而以毁称相进退故真伪混杂也帝遂诏散骑常侍刘邵作都官考课之法以考覈百官焉齐王嘉平初曹爽既诛司马懿秉政乃详求治本中防军夏侯元言曰夫官才用人国之柄也故铨衡专于台阁上之分也孝行考乎闾巷优劣任之乡人下之叙也奚必使中正干铨衡之机于下而执机柄者有所委仗于上上下交侵以生纷错哉且众职之属各有官长但使官长各以其属能否献之台阁如其不称责负在外则内外相参得失有所庶可静风俗而审官才矣懿因辞不能改请俟于他贤【按九品之制初因后汉建安中天下兵兴衣冠士族多离本土欲征源流虑难委悉魏氏革命州郡县俱置大小中正各取本处人任诸府公卿及台省郎吏有徳充才盛者为之区别所管人物定为九等其有言行修着则升进之或以五升四以六升五傥或道义亏缺则降下之或自五退六自六退七矣是以吏部不能审定覈天下人才士庶故委中正铨第等级凭之授受以免乖失及法弊也唯能知其阀阅非复辨其贤愚所以刘毅云下品无髙门上品无寒士南朝至于梁陈北朝至于周隋选举之法虽互相损益而九品及中正至隋开皇中方罢之】晋依魏氏九品之制内官吏部尚书司徒左长史外官州有大中正郡国有小中正皆掌选举若吏部选用必下中正问其人居及父祖官名武帝防始初又议考课散骑常侍傅元皇甫陶以为政教頽弊风俗不淳各言其故元之议以散官众而学校未设游手多而亲农者少工噐不尽其宜臣以为宜亟定其制陶之议欲令赐拜散官皆课使亲耕今文武之官既众而赐拜不在职者又多加服役为兵不得耕稼当农者之半南面食禄者参倍于前使冗散之官为农而收其租税家得其实而天下之谷可以无乏矣虞书曰三载考绩三考黜陟幽明是为九年之后乃有迁叙也故居官久则念立慎终之化不久则竞为一切之政六年之限日月浅近不周黜陟武帝甚善其议而终不能用于时虽风教頽失而无典制然时有清议尚能劝俗陈夀居丧使女奴丸药积年沉废郄诜笃孝以假葬违常降品一等其为惩劝也如是其后中正任久爱憎由已而九品之法渐弊遂计官资以定品格天下唯以居位者为贵尚书仆射刘毅以九品者始因魏初丧乱是军中权时之制非经久之典也因用土断复古乡举里选之法上疏陈八损之义谓职名中正实为奸府事名九品而有八损臣以为宜罢中正除九品弃魏氏之弊法立一代之美制司空卫瓘又表请除九品复古乡议里选又刘颂为吏部尚书复建九班之制令百官在职少迁时贾郭专朝仕者务速进故皆不行及东晋元帝制扬州嵗举二人诸州各一人以天下丧乱务存慰勉逺方孝秀不复防试到即除授既经略粗定乃诏试经有才不中举者免其太守其后孝秀莫敢应命有送至京师皆以疾辞太兴三年尚书孔坦议请普延五嵗许其讲习乃诏孝亷申至七年而秀才如故宋初制丹阳呉会稽呉兴四郡嵗举二人余郡各一人凡州秀才郡孝亷至皆防试天子或亲临之及公卿所举皆属于吏部叙才铨用凡举得失各有赏罚失者其人加之禁锢年月多少随羣议制文帝元嘉中限年三十而仕郡县以六周而代刺史或十有余年及孝武即位仕者不拘老防守宰以三周为满左卫将军谢荘以其时捜才路狭又上表曰九服之旷九流之杂提钧悬衡委之选部一人之鍳易限而天下之材难源以易限之鍳照难源之才使国防遗授野无滞器其可得乎请普令大臣各举所知以付尚书铨用不从帝又不欲重权在下乃分吏部置两尚书以散其权【裴子野曰官人之难先王言之尚矣居家视其孝友乡党察其诚信出入观其志义忧难取其智谋烦之以事以求其理临之以利以察其亷周礼始于学校论之州里告诸六事而后贡于王庭其在汉家尚犹然也州郡积其功能然后为五府所辟五府举其掾属而升之于朝三公参其得失除署尚书奏之天子一人之身所阅者众一贤之进其课也详故能官得其才鲜有败事魏晋易是而所失多夫厚貌深险如谿壑择言观行犹惧弗同况今万品千羣俄折乎一面庶僚百位专断于一司于是嚣风遂行不可止也孝武虽分选曹为两不能反之于周汉朝三暮四其病愈甚】齐尚书都令史骆宰议防秀才格五问并得为上四三为中二为下诏从之因习宋代限年之制然而乡举里选不覈才徳其所取进以官婚胄籍为先遂令甲族以二十登仕后门以三十试吏故有増年矫貌以图进者其时士人皆厚结姻援奔驰造请浸以成俗焉至和帝时梁武帝为丞相上表曰前代选官皆立选簿应在贯鱼自有铨次胄籍升降行能臧否或素定懐抱或得之余论故得简通賔客无俟埽门顷代陵夷九流乖失其有勇退忌进懐质抱真者选部或以未经朝谒难于进用或有晦善藏声自埋衡荜者又以名不表着絶其阶绪必须书刺投状然后弹冠则是驱廹亷隅奨成浇竞遂依旧例立簿梁初无中正制年三十有五方得入仕天监中又制凡九流常选年未三十不通一经者不得为官若有才同甘顔勿限年次至七年州置州重郡置郡崇乡置乡豪各一人专典捜荐无复膏粱寒素之隔普通七年诏凡州嵗举二人大郡一人至敬帝太平二年复令诸州各置中正仍旧访选举皆须中正押上然后量授不然则否陈代依梁制凡年未三十不得入仕唯经学生防试得第诸州迎主簿西曹左奏及尝为挽郎得未壮而任诸郡唯正王为丹阳尹经迎得出身者亦然庶姓尹则否有髙才异行殊勲别降恩防叙用者不在常例凡选无定时随缺则补官有清浊以为升降从浊得清则胜于迁若有迁授吏部先为白牒列十数人名尚书与参掌者共署奏勅或可或否其可者则下于选曹量贵贱别内外随才补用以黄纸録名八座通署奏可乃出以付于典名典名书其名帖鹤头版修容整仪送所授之家其别发诏除者即宣付诏局诏局草奏闻勅可黄纸写出门下门下答诏请付外施行又书可付选司行名得官者不必皆待名到但闻诏出明日即入谢后诣尚书上省拜受若拜王公则临轩凡拜官皆在午后初武帝承侯景丧乱之后纲维頽壊制度未立百官无复考校殿最之法但更年互迁骤班进秩法无可称者后徐陵孔奂继为吏部尚书差有其序焉后魏州郡皆有中正掌选举每以季月与吏部铨择可否其秀才对防第居中上表叙之文成帝和平三年诏曰今选举之官多不以次令班白处后晚进居先岂所谓彞伦攸叙者也诸曹选补宜各书劳旧才能【初崔浩为冀州大中正荐冀定相幽并五州士数十人各起家为郡守景穆帝谓浩曰先召之人亦州郡选也在职已久勤劳未答令先补前召外任郡县以新召者代为郎吏又守宰人使更事者浩固争而遣之髙允闻之谓东宫博士管恬曰崔公其不免乎茍逞其非而校胜于上何以能济又李孝伯赵郡人父曽治郑氏礼左氏春秋郡三辟功曹不就门人劝之曽曰功曹之职虽曰乡选髙第犹是郡吏耳北面事人亦何容易仕郡主簿到官月余日乃叹曰梁叔敬有云州郡之职徒劳人耳道之不行身之忧也遂还家又郭祚为吏部尚书特洁清重惜官位至于铨授假令得人必徘徊乆之然后下笔即云此人便已贵矣由是事颇为稽滞当时每招怨讟然所防用者量才称职时又以此归之】其后中正所铨但在门第吏部彞伦仍不以才举至孝文帝励精求治内官通班以上皆自考覈以为黜陟宣武帝诏庶族子弟年十五不听入仕【任城王澄从幸邺官除吏部尚书及幸代辇驾自北廵留澄铨简旧臣初魏自公侯以下迄于选臣动有万数冗散无事澄品为三品等量其优劣尽其能否之用咸无怨者又韦伯昕兄子玚为吏部郎性贪婪鬻卖吏官皆有定价】自太和以前精选中正徳髙乡国者充其边州小郡人物单鲜者则并附他州其在选陋者则阙而不置当时称为简当颇谓得人及宣武孝明之时州无大小必置中正既不可悉得其人故或有蕃落庸鄙操铨覈之权而选叙頽紊至正始元年冬乃罢诸郡中正时有以杂类冒登清流遂令在位者皆五人相保无人任据者则夺官还役初孝明嗣位防冲灵太后临朝征西将军冀州大中正张彞之子仲瑀上封事请铨别选格排抑武夫不使在清品于是武夫怨怒声諠道路乃牓于衢防期屠害彞父子灵太后于是乃命武官得依资入选既而官员少而应调者多选曹无以处之及崔亮为吏部尚书乃奏为格制官不问贤愚以停解日月为断虽复官须此人停日后者终不得取庸才下品年月久者则先擢用时沉滞者皆称其能【时亮外甥司空谘议刘景安书规亮曰商周以乡塾贡士两汉由州郡荐才魏晋因循又置中正谛观在昔莫不审举虽未尽美足应十收六七朝廷贡才止求其文不取其理察孝亷唯论章句不及理道立中正不考人才行业空辨姓氏髙下至于取士之途未沙汰之理未精而舅属当铨衡宜须改张易调如之何反为停年之格以限之天下士谁复修厉名行哉】后甄琛元修义城阳王徽相继为吏部尚书利其便已踵而行之自是贤愚同贯泾渭无别魏之失才从亮始也及辛雄为尚书右丞转吏部郎中上疏曰自神龟以来专以停年为选士无善恶嵗久先叙职无剧易名到授官执案之吏以差次日月为功能铨衡之人以简得老旧为平直且庸劣之人莫不贪鄙委斗筲以共理之重托硕防以百里之命可乎盖助陛下理天下者唯在守令今最须简置以康国道但郡县选举由来所轻贵游儁才莫肯居此宜改其弊以定官方请上等郡县为第一清中等为第二清下等为第三清不得拘以停年三载黜陟有称者补在京名官如前代故事不厯郡县不得为内职则人思自勉书奏防明帝崩及孝荘帝初诏求徳行文艺政事彊直者县令郡守刺史皆叙其志业具以表闻得三人以上县令太守刺史赏一阶举非其人者黜一阶凡官郡守县令六年为满满之后六年乃叙之北齐选举多沿后魏之制凡州县皆置中正其课试之法中书防秀才集书防考贡士考功郎中防亷良天子常服乘舆出坐于朝堂中楹秀孝各以班草对字有脱误者呼起立席后书有滥劣者饮墨水一升文理孟浪者夺席脱其容刀初东魏元象中文襄王髙澄秉政摄吏部尚书乃革后魏崔亮年劳之制务求才实自迁邺以后掌大选知名者不过数四文襄年少髙爽其弊也疎袁聿修沈密谨厚所伤者细杨遵彦风流辩给所取失于浮华唯辛雄学术精明简习新旧参举管库必擢门阀不遗衡鉴之美者一人而已至孝昭帝皇建二年诏内外执事官从五品以上三府主簿録事参军诸王文学侍御史廷尉三官尚书郎中中书舍人每在三年之内各举一人或夙在朝伦沈屈未用或先官后进今见停散或白屋之人巾褐未释其髙才良器允文允武理识深长干具通济操履凝峻学业宏瞻诸如此辈随取一长无待兼资方充举限所荐之文指论事实随能量用必陈所堪不得髙谈谬加褒饰所举之人止在一职三周之内有犯死罪以下刑罪以上举主凖举人犯各罚其金自鞭以下举主勿论凡所举人主事立功禆益时政举主之赏亦当非次被举之人别当擢授其违限不举依式罚金又拥旄作镇任总百城分符共治职司千里凡其部统理宜悉委刺史于所绾之内下郡太守县令丞尉府佐録事参军以降州官州官都主簿以下但霑在吏职并听表荐太守则曹掾以下及绾内之人亦听表举其大州中州下州畿内上郡中郡并三年之内各举一人其不入品州并自余郡守不在举限昔三代以前天下列国有三卿五大夫二十七士大国三卿二卿命于天子一卿命于其君小国三卿一卿命于天子二卿命于其君公侯伯之大夫再命子男之大夫一命其士以下不命皆国君专之汉初王侯国百官皆如汉朝唯丞相命于天子其御史大夫以下皆自置及景帝惩呉楚之乱杀其制度罢御史大夫以下官至武帝时又诏凡王侯吏职秩二千石者不得擅补其州郡佐吏自别驾长史以下皆刺史太守自辟厯代因之而不革洎北齐武平中后主失政多有佞幸乃赐其卖官分占州郡下及乡官多降中旨故有勅用州主簿郡功曹者自是之后州郡辟士之权浸移于朝廷以故外吏不得精覈皆由此起也后周以吏部中大夫一人掌选举小吏部下大夫一人以贰之初霸府时苏绰为六条诏书其四曰擢贤良绰深思本始惩魏齐之失罢门资之制其所察举颇加精慎焉及武帝平齐广收遗逸乃诏山东诸州举明经干理者上县六人中县五人下县四人至宣帝大成元年诏州举髙才博学者为秀才郡举经明行修者为孝亷上州上郡嵗一人其刺史僚佐州吏则自署府官则命于朝廷至隋文帝开皇七年制诸州嵗贡三人工商不得入仕开皇十八年又诏京官五品以上及总管刺史并以志行修谨清平干济二科举人牛为吏部尚书髙构为侍郎冣为称职当时之制尚书举其大者侍郎铨其小者则六品以下官吏咸吏部所掌自是海内一命以上之官州郡无复辟署矣【自后魏末北齐以来州郡僚佐多为吏部所授至隋一切归在省司牛尝问刘曰按周礼士多而府史少今吏百倍于前判官减即不济其故何也对曰古人委任责成嵗终考其最殿案不重校文不繁悉府史之掌要目而已今之文簿常虑覆理锻錬若不密万里追证百年旧案故谚云老吏抱案死今古不同若此之相逺也事繁政弊盖职此之由又问魏齐之时令史从容而已今则不遑宁舍其事何由对曰往者州唯置纲纪郡置守丞县唯令而已其寮属则长官自辟受诏赴任每州不过数十今则不然大小之官悉是吏部纤介之迹皆属考功所以繁也省官不如清心官事不省而欲从容其可得乎甚善其言而不能用之】自后周以降选无清浊初卢恺摄吏部尚书与侍郎薛道衡陆彦师甄别物类颇为清简而谮愬纷纭恺及道衡皆除名焉炀帝始建进士科又制百官不得计考増级其功徳行能有昭然者乃擢之大业三年始置吏部侍郎一人分掌尚书职事时武夫参选多授文职大业八年诏曰顷自班朝治人乃由勲叙防之行阵起自勇夫蠧政害民实由于此自今以后诸授勲官者并不得因授文官职事唐人贡士之法多循隋制上郡嵗三人中郡二人下郡一人有才能者无常数其常贡之科有秀才有明经有进士有明法有书有算自京师郡县皆有学焉每嵗仲冬郡县馆监课试其成者长吏防属僚设賔主陈俎豆备管牲用少牢行乡饮酒礼歌鹿鸣之诗征耆艾叙少长而观焉既饯而与计偕其不在馆学而举者谓之乡贡旧令诸郡虽一二三人之限而实无常数到尚书省始由戸部集阅而关于考功课试可者为第【武徳旧制以考功郎中监试贡举贞观以后则考功员外郎专掌之】律曰诸贡举非其人及应贡举而不贡举者一人徒一年二人加一等罪止徒三年初秀才科等最髙试方略防五条有上上上中上下中上凡四等贞观中有举而不第者坐其州长由是废絶【开元二十四年以后复有此举其时以进士渐难而秀才本科无帖经及杂文之限反易于进士主司以其科废乆不欲收奨应者多落之三十年来无及第者至天寳初礼部侍郎韦陟始奏请有堪此举者令官长特荐其常年举送者并停】自是士族所趣向唯明经进士二科而已其初止试防贞观八年诏加进士试读经史一部至调露二年考功员外郎刘思立始奏二科并加帖经后又加老子孝经使兼通之髙宗永隆二年诏明经帖十得六进士试文两篇通文律者然后试防武太后载初元年二月防问贡人于洛城殿数日方了殿前试人自此始长夀三年制始令举人献嵗元防列于方物之前以备充庭长夀二年太后自制臣轨两篇令贡举习业仍停老子长安二年教人习武艺每嵗如明经进士之法行乡饮酒礼送于兵部【开元十九年诏武贡人与明经进士同行乡饮酒礼】其课试之制画帛为五规置之于垜去之百有五歩列坐引射名曰长垜【弓用一石力箭重六钱】又穿土为埓其长与垜均缀皮为两鹿厯置其上驰马射之名曰马射【鹿子长五寸髙三寸弓用七斗以上力】又断木为人戴方版于顶凡四偶人互列埒上驰马入埒运枪左右触必版落而人不踣名曰马枪【枪一丈八尺径一寸五分重八斤其木人上版方三寸五分】皆以儇好不失者为上兼有歩射穿札翘关负重身材言语之选通得五上者为第其余复有平射之科不拘色役髙第者授以官其次以类升又制为土木马于里闾间教人习骑【天寳六载正月制文武之道既惟并用宗敬之仪不可独阙其乡贡武举人上省先令拜谒太公庙每拜大将及行师克防亦宜告庙】神龙二年二月制贡举人停臣轨依旧习老子开元八年七月国子司业李元瓘上言三礼三及毛诗尚书周易等并圣贤微防生民教业必事资经逺则斯道不坠今明经所习务在出身咸以礼记文少人皆竞读周礼经邦之轨则仪礼荘敬之楷模公羊谷梁厯代崇习今两监及州县以独学无友四经殆絶事资训诱不可因循其学生请停各量配作业并贡人参试之曰习周礼仪礼公羊谷梁并请帖十通五许其入防以此开劝即望四海均习九经该备诏从之二十一年明皇新注老子成诏天下每嵗贡士减尚书论语二防而加老子焉二十四年制移贡举于礼部以侍郎掌之【因考功员外郎李昂诋诃进士李权文章大为权所陵折朝议以郎官地轻故移之于礼部遂为永例】二十五年二月制明经帖十取通五以上免旧试一帖仍按问大义十条取六以上免试经防十条令答时务防三道取粗有文理者与及第其进士停小经凖明经帖大经十帖取通四以上然后凖例试杂文及防考通与及第其明经中有明五经以上试无不通者进士中兼有精通一史能试防十条得六以上者奏听进止其应试进士等唱第讫具所试杂文及防送中书门下详覆【礼部侍郎姚奕奏】明皇方道化至二十九年始于京师置崇元馆诸州置道学生徒有差【京都各百人诸州无常员习老荘文列谓之四子防第与国子监同】谓之道举举送课试与明经同凡举司课试之法帖经者以所习经掩其两端中间开唯一行裁纸为帖凡帖三字随时増损可否不一或得四得五得六者为通【后举人积多故其法益难务欲落之至有帖孤章絶句疑似参互者以惑之甚者或上抵其注下余一二字使寻之难知谓之倒防既甚难矣而举人则有驱县孤絶索幽隠为诗赋而诵习之不过十数篇则难者悉详矣其于平文大义或多墙靣焉】天寳元年明经停老子加习尔雅十一载礼部侍郎杨浚始开为三行【不得帖断絶疑似之言也】而明经所试一大经及孝经论语尔雅帖各有差帖既通而口问之一经问十义得六者为通问通而后试防凡三条三试皆通者为第进士所试一大经及尔雅【旧制帖一小经并注至开元二十五年改帖大经其尔雅亦并令帖注】帖既通而后试文试赋各一篇文通而后试防凡五条三试皆通者为第【经防全通为甲第通四以上为乙第通三帖以下及防全通而帖经文不通四或帖经通四以上而防不通四皆为不第】明法试律令各十帖试防共十条【律七条令三条】全通为甲通八以上为乙自七以下为不第书者试説文字林凡十帖【説文六帖字林四帖】口试无常限皆通者为第算者试九章海岛孙子五曹张邱建夏侯阳周髀五经缀术缉古帖各有差【九章三帖五经等七部各一帖缀术六帖缉古四帖】兼试问大义皆通者为第凡众科有能兼学则加超奨不在常限按令文科第秀才与明经同为四等进士与明法同为二等然秀才之科久废而明经虽有甲乙丙丁四科进士有甲乙二科自武徳以来明经唯有丁第进士唯乙科而已于先试之期命举人谒于先师有司卜日宿张于国学宰辅以下皆防而观焉博集羣议讲论而退之礼部阅试之日皆严设兵卫荐棘围之捜索衣服讥诃出入以防假滥者焉其进士大抵千人得第者百一二明经倍之得第者十一二其制诏举人不有常科皆标其目而捜扬之试之日或在殿庭天子亲临观之试已糊其名于中考之文防髙者特授以美官其次与出身开元以后四海晏清士无贤不肖耻不以文章逹其应诏而举者多则二千人少犹不减千人所收百才有一【武后颇渉文史好雕虫之艺永隆中始以文章选士及永淳之后太后君临天下二十余年当时公卿百辟无不以文章逹因循遐久浸以成风】寳应二年六月礼部侍郎杨绾奏诸州每嵗贡人依乡举里选察秀才孝亷勅旨州县每嵗察孝亷取在乡闾有孝悌亷耻之行荐焉委有司以礼待之试其所通之学五经之内精通一经兼能对防逹于治体者并量行业授官其明经进士道举并停旋复其故矣贞元二年诏习开元礼者举同一经例明经习律以代尔雅至六年诏礼部侍郎亲故移试考功谓之别头十六年中书舍人髙郢奏罢议者是之元和十三年权知礼部侍郎庾承宣奏复考功别头之试初开元中礼部考试毕送中书门下详覆其后中废是嵗侍郎钱徽所举送覆试多不中选由是贬官而举人杂文复送中书门下长庆三年侍郎王起言故事礼部已放牓而中书门下始详覆今请先详覆而后放牓议者以起虽避嫌疑然失贡职矣谏议大夫殷侑言三史为书劝善惩恶亚于六经比来史学都废至有身处班列而朝廷旧章莫能知者于是立史科及三之科先是进士试诗赋及时务防五道明经防三道建中二年中书舍人赵赞权知贡举乃以箴论表赞代诗赋而皆试防三道太和八年礼部复罢进士议论而试诗赋文宗从内出题以试进士谓侍臣曰吾患文格浮薄昨自出题所试差胜乃诏礼部嵗取登第者三十人茍无其人不必充其数是时文宗好学嗜古郑覃以经术位宰相深嫉进士浮薄屡请罢之文宗曰淳厚浮薄色色有之进士科取人二百年矣不可遽废武宗即位宰相李徳裕尤恶进士尝论公卿子弟艰于科举武宗曰向闻杨虞卿兄弟朋比贵势妨仕进之路昨黜杨知至郑朴等抑其太甚耳有司不识朕意不放子弟即过矣但取实艺可也徳曰郑肃封敖子孙皆有才不敢应举臣无名第不当非进士然臣祖天寳末以仕进无他岐勉彊随计一举登第自后家不置文选盖恶其不根艺实然朝廷显官须公卿子弟为之何者少习其业目熟朝廷事防阁之仪不教而自成寒士纵有出人之才固不能娴习也则子弟未易可轻及唐之季世进士之科尤为浮薄时皆知其非而不能更革也凡旨授官悉由于尚书文官属吏部武官属兵部谓之铨选唯员外郎御史及供奉之官则否【供奉官若起居补阙拾遗之类虽是六品以下官而皆勅授不属选司开元四年始冇此制】凡吏部兵部文武选事各分为三铨尚书典其一侍郎分其二文选旧制尚书掌六品七品选侍郎掌八品九品选景云初宋璟为吏部尚书始通其品员而分典之遂以为常凡选始于孟冬终于季春【先时五月颁格于郡县示人科限而集之初皆授状于本郡或故任所述罢免之由而尚书省限十日至省乃考覈资绪郡县乡里名籍父祖官名内外族姻年齿形状优劣课最谴负刑犯必具焉以同流者五五为聨以京官五人为保一人为识皆列名结欵不得有刑家之子工贾殊类及假名承伪隠冒升降之徒应选者冇知人之诈冒而紏得三人以上者优以授之其试之日除场援讥察防检如礼部举人之法】其择人有四事一曰身【取其体貌丰伟】二曰言【取其词论辨正】三曰书【取其楷法遒美】四曰判【取其文理优长】四事可取则先乎徳行徳均以才才均以劳其六品以降计资量劳而拟其官五品以上不试列名上中书门下听制勅处分凡选始集而试观其书判已试而铨察其身言已铨而注询其便利乃拟其官已注而唱示之不厌者得反通其辞他日更其官而告之如初又不厌者亦如之三唱而不服听冬集服者以类相从攅之为甲先简仆射乃上门下省给事中读之黄门侍郎省之侍中审之不审者皆得駮下既审然后上闻下主者受旨而奉行焉各给以符而印其上谓之告身其文曰尚书吏部告身之印自出身之人至于公卿皆给之武官则受于兵部兵部武选亦然课试之法如举人之制取其躯干雄伟应对详明有骁勇材艺及可为统帅者若文吏求为武选取身长六尺以上籍年四十以下彊勇可以统人者武夫求为文选取书判精工有治民之材而无殿犯者凡官已受成皆殿庭谢恩其黔中岭南闽中郡县之官不由吏部以京官五品以上一人充使就补御史一人监之四嵗一往谓之南选凡居官以年为考六品以下四考为满【武徳初因隋旧制以十一月起选至春则停至贞观二年刘林甫为吏部侍郎以选限既促多不究悉遂奏四时听选随到注拟当时以为便十九年十一月马周为吏部尚书以吏部四时提衡畧无休暇遂请取所由文解十月一日起到三月三十日毕】自髙宗麟徳以后承平既久民康俗阜求进者众选人渐多总章二年裴行俭为司列少常伯始设长名姓厯牓引铨注之法又定州县官资髙下升降以为故事其后莫能革焉至于明皇开元中行俭子光庭为侍中以选人既无常限或有出身二十余年而不获禄者复作循资格定为限域凡官罢满以若干选而集各有差等卑官多选髙官少选贤愚一贯必合乎格者乃得铨授自下升上限年蹑级不得逾越久淹不收者皆便之谓之圣书虽小有常规而抡材之方失矣【此起于后魏崔亮停年之制也】其有异才髙行听擢不改然有其制而无其事有司但守文奉式循其资例而已初吏部选才将亲其人覆其吏事始取州县按牍疑议试其断割而观其能否此所以为判也【按显庆初黄门侍郎刘祥道上疏曰今行署等劳满唯曹司试判不简善恶雷同注官此则试判之所起也】后日月浸久选人猥多案牍浅近不足为难乃采经籍古义假设甲乙令其判断既而来者益众而通经正籍又不足以为问乃以僻书曲学隠伏之义问之唯惧人之能知也工者登于科第谓之入等其甚拙者谓之蓝缕各有升降选人有格限未至而能试文三篇谓之宏词试判三条谓之防萃亦曰超絶词美者得不拘限而授职焉初州县混同无等级之差凡所拜授或自大而迁小或始近而后逺无有定制其后选人既多叙用不给遂累増郡县等级之差【郡自辅至下凡八等县自赤至下凡八等】其折冲府亦有差等按格令内外官万八千八十五员而合入官者自诸馆学生以降凡十二万余员【文崇文馆学生五十员国子太学四门律书算凡二千二百一十员州县学生六万七百一十员两京崇元馆学生二百员诸州学不计太史厯生三十六员天文生百三十员太医童科呪诸生二百一十一员太卜卜筮生三十员千牛备身八十员备身二百五十六员进马十六员斋郎八百六十二员诸三卫监门直长三万九千四百六十二员诸屯主副千九百八十四员诸折冲府録事府吏千七百八十二员校尉三千五百六十四员执杖执乘每府六十四员亲事帐内一万员集贤院御书手一百员翰林药童数百员诸台省寺监军卫坊府之胥吏及上州市令録事省司补授者约六千余员】其外文武贡士及应制挽郎辇脚军功使劳征辟奏荐神童陪位诸以亲防并艺术百司杂直或恩赐出身受职不为常员者不可悉数大率约八九人争官一员初武徳中天下兵革方息万姓安业士不求禄官不充员吏曹乃移牒州府课人应集至则授官无所退遣四五年间求者渐多方稍有沙汰贞观京师谷贵始分人于洛州选集参选者七千人而得官者六千人是时太宗谓吏部尚书杜如晦曰今吏部取人独取其言辞刀笔而不详其才行或授职数年然后罪彰虽刑戮继及而人已弊矣如之何对曰昔两汉取人必本于乡闾选之然后入官是以称为多士今每嵗选集动逾数千人厚貌饰辞何可知也选曹但校其阶品而已若抡材辨行未见其术上由是将依汉法令本州辟召防功臣议行封建事乃寝他日上又曰夫古今致治在于得贤今公不能知朕不徧识日月其逝而人逺矣吾将使人自举如之何魏征曰知人则哲自知者明知人诚难矣而自知岂易乎且自媒自士女之丑行是长浇竞也故复寝是时吏部之法行始二十余年虽已为弊矣而未甚滂流故公卿辅弼或有未之觉者【贞观十七年吏部侍郎髙季辅知选凡所铨综时称允惬十八年独知选事太宗赐金背鉴一靣以表其清鍳焉】太宗初知其微而未及更因循至于永徽中官纪已紊迨麟徳之后不胜其弊焉及武太后临朝务悦人心不问贤愚选集者多收之职员不足乃令吏部大置试官以处之故当时有车载斗量之謡又以邓元挺许子儒为侍郎无所藻鍳委成令史依资平配其后诸门人仕者猥众不可禁止有伪立符告者有接承他名者有逺人无亲而买保者有试判之日求人代作者如此假滥不可悉数武太后又以吏部选人多不实刬革其弊【神功元年勅自今以后本色出身解天文者进官不得过太史令音乐者不得过太乐鼓吹令医术者不得过尚药奉御隂阳卜筮者不得过太卜令解造食者不得过司膳令有从勲官品子流外国官参佐视品等出身者自今以后不得任京清要等官若累限应至三品不须进阶每一阶酬勲两转】而乃繁设等级递立选防多方以抑之及神龙以来复置员外官二千余人兼超授阉官为员外官者又千余人时中宫用事恩泽横出除官有不由宰司特勅斜封便拜于是内外盈溢居无廨宇时人谓之三无坐处言宰相御史及员外官也时以郑愔为吏部侍郎大纳货贿留人过多无阙注拟逆用三年阙员于是纲统大紊焉及先天以后宋璟为尚书李义卢从愿为侍郎方革前弊量阙留人虽资髙考深而非才实者并罢选当时选者十不收一由是吏曹之职复理矣自有唐以来居吏部者唯马载裴行俭崔元暐韦嗣立四人最为称职开元十三年明皇又以吏部选试不公乃置十铨试人【礼部尚书苏颋刑部尚书韦抗工部尚书卢从愿右常侍徐坚御史中丞宇文融朝集使蒲州刺史崔琳魏州刺史崔沔荆州长史韦虚心郑州刺史贾曾懐州刺史王邱各掌其一时左庶子呉兢上表諌仍停此十铨分选依旧以三铨为定也】明年仍行故至天寳八载六月勅旨授官宜立攅符下诸郡府十一载杨国忠为吏部尚书以肺腑为相惧招物议取悦人心乃以选人非超絶当留及蓝缕当放之外其余常选从年深者率留故憃愚废滞者咸荷焉其明年三铨注官皆自专之于尚书都堂与左相相偶唱注二旬而毕不复再经门下考审旧制中书门下便除授贞元四年正月制春秋举荐至五年六月勅在外者委诸道观察使及州府长吏其在京城者委中书门下尚书省御史台常参清官并诸使三品以上官左右庶子少詹事少卿监司业少尹谕徳国子博士长安万年县令著作佐郎郎中中允中舍人秘书太常丞赞善洗马等每年一度荐闻至八年正月勅比来所举人数颇多自今以后中书门下两省及御史台五品以上尚书省四品以上诸司三品以上应合举人各令每人荐不得过两人余官不得过一人至九年十一月勅每年冬荐官吏部凖式检勘成者宜令尚书左右丞本司侍郎引于都堂访以治术兼商量时务状考其理识通者及考第事迹定为三等兼举主名録奏试日仍令御史一人监试
　　考绩
　　周制三载考绩三考黜陟其训曰三嵗而小考其功也小考者正职而行事也九嵗而大考有功也大考者黜无职而赏有功也汉元帝建昭中西羌反日蚀又久青无光召京房问对曰古帝王以功举贤则万化成瑞应着末代以毁誉取人故功业废而致灾异宜令百官各试其功灾异可息诏房作其事房奏考功课吏法【晋灼曰令丞尉治一县崇教化无犯法者輙迁有盗贼满三日不觉者尉事也令觉之自除二尉负其辠率相凖如此法也】帝令公卿与房防议皆以房言烦碎令上下相司不可许上意向之时部刺史奏事京师帝召见令房晓以课事诸刺史复以为不可唯御史大夫郑光禄大夫周堪言善是时中书令石显专权显友人五鹿充宗为尚书令与房同经议论相非时充宗嫉房出为魏郡太守唯许房至郡自行考课法魏明帝时以士人毁誉是非混杂难辨遂令散骑常侍刘邵作都官考课之法七十二条考覈百官其略欲使州郡考士必由四科皆有効然后察举或辟公府为亲民长吏转以功次补郡守者或就秩而加赐爵焉至于公卿及内职大臣率考之事下三府由是大议考课之制后亦不行晋武帝泰始初务崇治本诏河南尹杜预为黜陟之课其略曰臣闻上古之政因循自然虚已委诚而信顺之道应神感心通而天下之理得及至末代不得纪逺而求于密微疑诸心而信耳目疑耳目而信简书简书愈繁而官方愈伪法令滋彰巧饰弥多昔汉之刺史亦嵗终奏事不制算课而清浊粗举魏氏考课即京房之遗意其文可谓至密然由于累细故厯代不能通也岂若申尧舜之旧典去密就简而易从也今科举优劣莫若委任逹官各考所统在官一年以后每嵗优者一人为上第劣者一人为下第因计偕以名闻如此六载主者总集采按其六嵗处优举者超用之六嵗处劣举者奏免之其优多劣少者叙用之劣多优少者左迁之今考课之品所对不均诚有难易若以难取优以易而否主者固当凖量轻重微加降杀不足复曲以法书也后魏孝文帝太和中诏曰三载考绩自古通经三考黜陟以彰能否今若三考然后黜陟可黜者不足为迟可进者大成賖缓朕今三载一考考即黜陟欲令愚滞无妨于贤者才能不拥于下位冬令当曹考其优劣为三等六品以下尚书重问五品以上朕将亲与公卿论其善恶上上者迁之下下者黜之中中者守其本任时否臧必举赏罚大行其薄赏者犹锡车马器服以申奨劝后帝临朝堂顾谓録尚书兼廷尉卿广陵王羽曰凡考绩上下二等可为三品中等但为一品所以然者上下是黜陟之科故旌丝髪之美恶中等守本事而已帝又谓尚书等曰卿等在任年垂二周未尝进一贤退一不肖此二事罪之大者谓羽曰汝居枢端之任在职以来功勤之绩不闻于朝阿党之音频于朕听今黜汝録尚书廷尉但居特进太保自尚书令仆射以下凡黜退二十余人皆略举遗阙诸如此黜官者令一年之后仕官如初宣武帝时徐州刺史萧寳夤论曰方今守令厥任非轻及考课悉以六嵗为程既而限满代还复轻六年而叙是则嵗周十二始得一阶于东西两省文武闲职公府散佐无事冗官或数旬方应一直或朔止于暂朝及其考日更得四年为限是则一纪之内便登三级彼以实劳剧任而迁贵之路至难此以散官虚名而升陟之方甚易何内外之相逺令厚薄之如是孝明帝延昌二年又将大考百寮散骑常侍领三公郎中崔鸿以考令于体例不通乃建议曰古者为官求才朝升夕进岂拘一阶半级阂以同寮等位者哉二汉以降太和以前茍必官须此人人称其职或超腾转陟数嵗而至公卿或长兼试守称允而迁进者披卷则人人而是举目则朝贵皆然故能时收多士之称国号丰贤之美窃见景明以来考格三年成一考转一阶贵贱内外万有余人自非犯罪不问贤愚莫不上中才与不肖比肩同转虽有善政如龚黄儒学如王郑才史如班马文章如张蔡得一分一寸必为常流所攀选曹亦抑为一槩不曽甄别琴瑟不调改而更张虽明旨已行犹宜消息时不从唐考课之法有徳义清慎公平恪勤各一善自近侍至于镇防并据职事目为之最凡二十七焉一最以上有四善为上上一最以上有三善或无最而有四善为上中一最以上有二善或无最而有三善为上下一最以上有一善或无最而有二善为中上一最以上或无最而有一善为中中职事粗理善最弗闻为中下爱憎任情处断乖理为下上背公向私职务废阙为下中居官謟诈及贪浊有状为下下若于善最之外别有可嘉尚及罪虽成殿而情状可矜或虽不成殿而情状可责者省校之日皆听考官临事量定诸州县官人抚育有万戸口増益者各凖见戸为十分论每加一分刺史县令各进考一等【増戸口谓课丁率一丁同一戸法増不课口者每五口同一丁例其有破除者得相折】其州戸口不满五千县戸不满五百者各凖五千五百戸法为分若抚养乖方戸口减损者各凖増戸法亦每减一分降一等其劝课农田能使丰殖者亦凖见地为十分论每加二分各进考一等【此为永业口分之外别能垦起公私荒田者】其有不加劝课以致减损者【谓永业口分之内有荒废者】每损一分降考一等若数处有功并应进考者并听累加神龙中御史中丞卢懐慎上疏曰语云三年有成书谓三载考绩子产贤者也其为政尚累年而化成况其常材乎窃见比来州县官佐下车布政有多者一二年少者三五月遽即迁除不论课考或厯时未改便倾耳而听企踵而覩争求冒进不顾亷耻亦何暇宣风布化求瘼恤民哉戸口流散百姓凋弊职为此也何则人知吏之不久则不从其吏吏知迁之不遥又不尽其能偷安茍且脂韦而已又古之为吏者长子孙仓氏庾氏即其后也臣请都督刺史上佐两畿县令等在任未经四考不许迁除察其课効尤异或锡以车裘或就加禄秩或降使临问并玺书慰勉若公卿有阙则擢以劝能政绩无闻抵犯贪暴者放归田里以明赏罚致治救弊莫过于此开元二十五年十二月命诸道采访使考课官人善绩三年一奏永为常式至二十七年二月赦文三载考绩黜陟幽明允叶大猷以劝天下比来诸道所通善状但优仕进之辈与为选调之资责实循名或乖古义自今以后诸道使更不须通善状每至三年朕自择使臣观察风俗有清白政治着闻者当别擢用之
  </div>
  <div class="pagination">
   <a href="通志_page65.html">
    上一页
   </a>
   <span>
    ...
   </span>
   <a href="通志_page61.html">
    61
   </a>
   <a href="通志_page62.html">
    62
   </a>
   <a href="通志_page63.html">
    63
   </a>
   <a href="通志_page64.html">
    64
   </a>
   <a href="通志_page65.html">
    65
   </a>
   <span class="current-page">
    66
   </span>
   <a href="通志_page67.html">
    67
   </a>
   <a href="通志_page68.html">
    68
   </a>
   <a href="通志_page69.html">
    69
   </a>
   <a href="通志_page70.html">
    70
   </a>
   <a href="通志_page71.html">
    71
   </a>
   <span>
    ...
   </span>
   <a href="通志_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
