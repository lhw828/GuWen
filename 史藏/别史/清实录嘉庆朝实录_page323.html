<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 323 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 323 页/共 523 页</h1>
    <div class="content">○还宫。　　

○谕内阁、前据管理钦天监事务定亲王绵恩等奏、查得嘉庆十八年癸酉时宪书系闰八月、是年冬至在十月内、为向来所未有、因复查得十九年三月、亦无中气可以置闰、应否改为十九年闰二月等语。朕思置闰自有一定。非可轻言更易。恐该监推步之处或有舛错。因降上□日交绵恩等、再行详细通查。兹据奏称、溯查康熙十九年、五十七年、俱闰八月、是年冬至仍在十一月、与郊祀节气均相符合、今嘉庆十八年闰八月、冬至在十月内、则南郊大祀。不在仲冬之月、而次年上丁上戊又皆在正月、不在仲春之月、且惊蛰春分皆在正月、亦觉较早、若改为十九年闰二月、则与一切祭祀、节气均属相符、复将以后推算至二百年、其每年节气、以及置闰之月、俱与时宪无讹等语。定时成岁。所以顺天行而厘庶绩。南郊大祀。应在仲冬之月。上丁上戊。应在仲春之月。此外一切时令节气。皆有常则。今据该监上考下推。直至二百年之远。必须改于嘉庆十九年二月置闰。始能前后吻合。实为详慎无讹。自应照此更正。至该监此次推算。据称系时宪科五官正王嵩龄、何元泰、陈恕、何元海、四员将十八年时宪书与万年书校出之后、向该堂官告知、复行详查具奏等语。王嵩龄等四员、俱著施恩各加二级。其管理监务之定亲王绵恩、著施恩纪录二次。监正额尔登布、福文高、监副吉宁、陈伦、李拱辰、高守谦、俱著施恩各加一级。至从前何以于嘉庆十八年八月率行置闰。彼时职司推步者实有错误。著该监查明。如其人尚在。应奏闻候上□日治罪。　　

○谕军机大臣等。松筠等奏、闽洋余匪庄三央嘱被掳粤民、代恳赴粤投诚一摺。洋匪游奕驶窜。往往因捕急投诚。藉作缓兵之计。此等狡狯伎俩。已成习惯。现在各洋面俱就廓清。庄三等穷蹙乞哀。难保非虚饰情词。冀延时日。即如该匪所称并未杀害商贾一节。伊等在洋日久。粮食俱尽。岂能不劫掠商船。既肆劫掠。又岂能一无杀害。况炮械等件。若非出于掳掠。又系从何得来。所称殊不可信。松筠等探听虚实。傥该匪竟系诈降。即迅速兜巢□刀。不可姑息。如系实心投首。自可循照前此办理降匪章程。妥为安插。至该匪因族中命案逃避下海等情。著张师诚即行访查庄三原籍。是否伊族中殴毙人命。该匪畏累潜逃。或殴差毙命。即系该匪之事。则投首后亦当治罪。如实系宗族命案。与伊无干。该县令有心株累。致良民被逼为盗。即指名严参以凭究办。将此各谕令知之。　　

○以祈雨三坛、斋戒一日。　　

○辛未。上诣天神坛。命皇次子旻宁皇三子绵恺分诣地祇坛太岁坛祈雨。庆郡王永璘祭宣仁庙。　　

○御乾清宫。召读卷官入。亲阅定进呈十卷甲第。　　

○谕内阁、本日朕恭诣天神坛虔祈雨泽。乘舆进先农坛东门。派出随祭之阿哥、及扈从之御前大臣侍卫等。俱于门外下马步行随入。约行二里许方至坛所。朕由神祇门进坛时。天色未晓。及祭毕出坛。见神祇门外路西车轿马匹甚众。人声嘈杂。该处距坛内不过数十步。至朕下轿处祇十余步。如各官员应至该处下马。何以阿哥及御前随从之人、转于先农坛门外下马。著交查坛之庄亲王绵课等查明是否向例相沿。抑系始自此次。其神祇门外。系由何处派员稽查弹压。此次门外之车轿马匹、均系何员乘入。从何门而进。一并查明参奏。不可回护取和。朦混了事。寻据参奏将该管官分别议处。并声明陪祀之王大臣俱已散归。不能按名指参。得上□日、坛庙执事陪祀。皆有册籍可凭。无难稽考。此系绵课等意存回护见好。著传上□日申饬。交军机大臣将是日在天神地祇二坛执事之礼部太常寺等衙门堂司各官、并陪祀之王大臣官员、查开职名具奏、概行交部议处。成亲王、荣郡王绵亿、是日在先农坛外门稽查。距坛内稍远。伊二人及随带之章京、著交部察议。庄亲王绵课、仪亲王、在坛内稽查。未能先时驱逐。亦未经参奏。伊二人及随带之章京、著交部议处。庄亲王绵课、仪亲王、并著退去稽查坛庙差使、庆桂年踰七旬、不能久立。亦著不必稽查坛庙。其神祇门外管理路西之护军参领等、著交部严加议处。护军等每名各责二十板。护军统领玉福、著交部议处。嗣后先农坛以内各坛宇。每遇亲诣及遣官祭祀之日。俱不准开北街门。擅放车轿马匹。所有执事陪祀之王大臣官员。均于南街门外下马步入。坛门以内。亦不许支搭帐房、以昭整肃。　　

○又谕、宗人府刑部等衙门、将问拟军流徒罪照例圈禁之宗室觉罗、及解部折枷官犯、并在京现审案内军流各常犯、核明情罪、分别应减不应减、开单请上□日各摺。朕详加披阅。内宗室果敏、系因容留旗人在家聚赌。情节尚轻。著准其减等。宗室秀全、系因扎伤雇工。现已圈禁期满。著免其责罚。官犯那昌阿、审因挪用库项。核其擅动仓米。系煮粥散赈。尚属以民事为急。著准其减等。余俱不准援减。其常犯王步廷等、著照该部所拟办理。　　

○壬申。上御太和殿传胪。赐一甲蒋立镛、王毓吴、吴廷珍、三人进士及第。二甲毛鼎亨等九十二人进士出身。三甲王禹功等一百四十二人同进士出身。　　

○幸圆明园。　　

○癸酉。谕内阁、给事中陆言奏、请敕禁非刑、及断罪应照本律一摺。所奏甚是。问刑衙门、遇有应加刑鞫之处。本有一定制度。若私造非刑。任意残酷。必至损折肢体。戕害性命。殊失国家钦恤之意。摺内所称鹦哥架天平架等名目。皆非刑典所应有。必系外省州县任意创为。因而相习成风。该给事中谅非凭虚臆说。著各该省督抚严行饬禁。如有此等刑具。概令毁除。傥嗣后再有私行造用者。立即参办以儆残酷。至于定拟罪名。尤应准情酌量。按律援引。不得意为重轻。前曾降上□日、禁用不足蔽辜及从重字样。近来问刑各衙门、又渐有用未便仅照本律致滋轻纵请照某律定拟字样者。是于本律之外。抑扬其词。深文曲笔。又何以昭刑罚之平。亦宜永远禁止以绝流敝□大。内外问刑各衙门各宜凛遵。仰体朕明慎用刑之至意。将此通谕知之。　　

○又谕、兵部奏议处失察兵丁偷米之都统副都统等一摺。所议非是。此案系由镶白旗满洲马甲庆幅、自嘉庆十一年闲即首先起意得钱包班。藐法缒城入仓偷米。同旗夥犯多人。蒙古汉军旗分之马甲巴扬阿等、相率效尤。人数较少。今兵部将该旗之都统副都统、均议以降二级调用。实属无所区别。禄康在镶白旗都统任内年久。于该犯等夥同偷窃多次。漫无觉察。伊又系步军统领。于应行该班之步甲等、率将年老残废者派往充数。其咎甚重。本应将都统及步军统领一并开缺。姑念此案系由禄康派员查拏破案。著革退镶白旗满洲都统。加恩改为革职留任。镶白旗满洲副都统明志、长庆、漫不经心。著革退副都统。加恩改为降三级留任。镶白旗蒙古都统扎郎阿、副都统孟住、庆祥、前任镶白旗汉军都统富明阿、副都统成秀、核其情节。祇应议以降一级调用。著加恩改为降二级留任。总兵英和、于步军营所派该班步甲、率以残废兵丁充数。咎实难辞。业由该管营员拏获惩办。亦著加恩改为革职留任。　　

○谕军机大臣等、据方维甸沥忱覆奏一摺。前因军机大臣需人。朕念方维甸熟习机务。是以降上□日召伊来京。并令伊察看伊母身体情形先行覆奏。兹据奏伊母近日心神恍惚。难以力疾远行。情词恳切。朕阅之甚为怜悯。现在天气渐热。方维甸母子不能暂离。若令其母长途跋涉。朕心殊为不忍。方维甸著不必来京。仍在籍安心养亲。时届端阳。并加恩赏给方维甸之母香珠一匣。香袋一匣。香牌一匣。摺扇一匣。方维甸即告知伊母。俾其欢欣颐养可也。将此谕令知之。　　

○调正黄旗汉军都统托津、为镶白旗满洲都统。正白旗蒙古都统福庆、为正黄旗汉军都统。以都察院左都御史崇禄、兼正白旗蒙古都统。调镶黄旗蒙古副都统贡楚克扎布、正白旗蒙古副都统玉福、为镶白旗满洲副都统。以陕西西安军标副将倭兴额、为镶黄旗蒙古副都统。正黄旗蒙古参领乌尔德尼、为正白旗蒙古副都统。　　

○命湖北巡抚钱楷、来京以侍郎用。以山西布政使张映汉、为湖北巡抚。山西按察使陈桂生、为布政使。冀宁道钱臻、为按察使。　　

○裁直隶祁州州判、涞水、枣强、二县县丞。赤城、龙门、二县驿丞。设平泉州州判。建昌县县丞、及巡检。赤峰县县丞。承德府司狱。从总督温承惠请也。　　

○缓徵河南缺雨之开封、归德、彰德、卫辉、怀庆、河南、南阳、陈州、许、汝、十府州属、新旧额赋及加价银。　　

○甲戌。上幸静明园。诣龙神庙拈香。　　

○赏接驾废员武潢等三十三名、职衔有差。　　

○乙亥。旌表守正捐躯安徽定远县民李贵妻赵氏。　　

○丙子。上诣昭显庙拈香。　　

○还宫。　　

○以故乌珠穆沁扎萨克贝勒旺楚克孙图克济扎布、袭爵。　　

○命内阁学士文宁、汪廷珍、教习庶吉士。　　

○旌表守正捐躯安徽歙县民方维宣妻宋氏。直隶曲阳县民陈见漋妻李氏。　　

○以夏至祭地于方泽。自是日始。斋戒三日。　　

○丁丑。授一甲一名进士蒋立镛、为翰林院修撰。二名进士王毓吴、三名进士吴廷珍、为翰林院编修。　　

○是月。湖广总督马慧裕奏、查阅营伍情形。得上□日、所论亦祇一边。近闻各营缺额者多。尽被将弁占去。此实大病。不可膜视。应严察密访。切勿姑息了事。　　

○湖南巡抚景安奏、清查限内已完未完银谷数目。得上□日、此事惟以严办新亏。勿令牵混。旧者密补。新者明参。已补不容借用分毫。未补不可稽延岁月。除此别无办法。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。五月。戊寅朔。引见新科进士。得上□日、一甲三名蒋立镛、王毓吴、吴廷珍、业经授职外。黄崇光、曾秩、林则徐、王赠芳、许邦光、卢振新、王惟询、黄玉衡、戴葆莹、钱騋、张敦来、喻元准、马步蟾、宋劭谷、陈焯、王培、恩贵、陆尧松、王茂松、汤锡蕃、潘锡恩、黄扬镳、倪彤书、刘斯嵋、邱家炜、汪鸣谦、冯元锡、刘炜、莫焜、罗永符、宗室奕溥、胡方朔、朱壬林、朱文来、罗以丰、程恩泽、姚维藩、袁铣、李恩绥、李莒、陈逢年、蒋超曾、凌铨、廖文锦、刘体仁、周凯、蔡世松、杨希铨、杨思荣、卢演复、孙贯一、辛文沚、方观旭、赵钺、徐谦、李象鹍、王云锦、尹佩珩、陶克让、阮贻昆、奎耀、曹师恕、边凤翙、阎善庆、何炳彝、党绍修、龚绶、尹世衡、福申、俱著改为翰林院庶吉士。毛鼎亨、程矞采、郏抡才、谷善禾、徐宝森、宗室达英、宗室海濂、俱著分部学习。李在青、汤储璠、王继昺、陈述经、徐瀚、梁慎猷、崔廷诏、宋延芳、祝孝溶、丁运泰、易本杰、端木坦、李彦章、王禹功、顾涛、姚乔龄、桂馨、陈宝楠、纪树荣、雷景鹏、吴方文、张朋来、赵廷熙、卫如玉、崔锡荣、李辉斗、席尚清、俱著以内阁中书用。赵湘、匡守勤、袁炼、陈柱勋、罗世德、林元英、朱应诏、周坦、沈用维、戴南昆、俱著以国子监学正学录用。冯云鹓、梅茂南、杨承湛、尹作翰、周树槐、郑长箓、胡世墉、吴衡照、包敬堂、刘荣玠、王有为、戴廷选、张学尹、汪理朝、张师德、司河、吴庭煇、杨思敬、贺崇禧、王寅弼、张向辰、张景、袁如凯、蔡世瑛、希灵阿、万鼎洋、陈蒸、铁林、吕璜、刘珊、谢元晖、杨俊士、吴文健、李存周、林士煐、苏棨、鲁鼎、曹人杰、张连茹、高蔚溶、李彬、萧斯、伊云崧、白明义、贾懋功、马良臣、仇琨、杨兆璜、仝卜年、郭淳章、卢奎、赵克明、高凌云、陈大纲、刘鸣鹤、著交吏部掣签分发各省以知县即用。候选员外郎李莹、著以六部员外郎即行选用。候补主事袁应惇、著以六部主事即行选用。额外中书文纶、著遇缺即补。议叙候选知县陶镕、黄爔、著交吏部以知县即行选用。无庸掣签分发。余著归班铨选。　　

○己卯。夏至。祭地于方泽。上亲诣行礼。　　

○幸圆明园。　　

○庚辰。孝诚仁皇后忌辰。遣官祭景陵。　　

○辛巳。上幸万寿山。　　

○命兵部尚书刘权之、为大学士。总理工部事务。吏部尚书邹炳泰、协办大学士。以户部右侍郎江苏学政刘镮之、为兵部尚书。前任湖北巡抚钱楷、为户部右侍郎。　　

○命内阁学士文宁、提督江苏学政。　　

○命吏部左侍郎玉麟、教习庶吉士。　　

○以工部左侍郎陈希曾、为武英殿总裁官。　　

○赏借健锐营官兵生息银五万两。　　

○癸未。上御勤政殿听政。　　

○谕内阁、本日据步军统领衙门奏、拏获偷窃丰益仓米石贼犯。已交刑部严审定拟具奏矣。丰益仓距圆明园宫墙甚近。该贼匪胆敢偷窃官仓米石。并拒捕扎伤巡夜弁兵。实属目无法纪。因思皇城及紫禁城内、如有拒捕逞凶及自戕案犯。俱从重问拟。例有专条。以示禁地森严。非恒常可比。朕今驻跸圆明园。则相近地界。即与禁城无异。著交刑部酌议。如朕驻跸圆明园及巡幸之处。其左近地方、遇有窃盗逞凶等案。距宫墙若干里。应仿照紫禁城之例、拟何罪名。稍远若干里。应仿照皇城之例、拟何罪名。酌定科条。奏明载入则例。如值不驻跸之日。仍照常例行。所有此案贼犯。即照新例办理。寻议、请嗣后驻跸之处。窃匪偷窃附近仓廒官廨。拒伤官兵者。如相距在一里以内。刃伤及折伤以上之首犯、拟斩立决。为从发伊犁给驻防官兵为奴。伤非金刃伤轻平复之首犯、亦发伊犁给驻防官兵为奴。为从杖一百流三千里。如在一里以外、三里以内。刃伤及折伤以上之首犯、拟绞立决。为从杖一百流三千里。伤非金刃伤轻平复之首犯、拟杖一百流三千里。为从杖一百徒三年。其行窃之罪、有重于流徒者。各于本例上加拒捕罪二等。若拒捕杀死官弁兵丁者。无论一里三里以内。首犯拟斩立决枭示。为从帮殴如刃伤及折伤者、拟绞立决。伤非金刃又非折伤者、拟绞监候。未经帮殴者。发伊犁给驻防官兵为奴。如值不驻跸之日。仍照本例行。至谋故斗殴等案。应照例办理。从之。　　

○以大学士刘权之、为国史馆会典馆总裁官。　　

○甲申。谕内阁、向例派员赐奠蒙古亲郡王等差。系由领侍卫内大臣将侍卫及四五品京堂缮写名牌进呈。候朕钦派。其所递名牌。于已经派过之人并不注明。或有甫经差旋、又复派出者。此项差使。自应轮流遣派。周而复始。以均劳逸。嗣后遇有应行差遣之处。著于呈递名牌时、即将已经派过之员扣除。　　

○谕军机大臣等、那彦成奏、密陈甘省弥补章程一摺。据称口外镇西府迪化州等处、俱经查明并无亏短、惟口内各厅州县、裁至十五年年底止、尚有未归库项、未归仓粮、共银二百一十一万五千余两、内除已经报部核销尚未拨给之军需、又提贮粮价及流抵摊销各项外、其无抵者、共银一百七万五千余两、均请勒限十年分别追缴等语。甘省瘠苦情形。倍于他省。仓库亏缺。已非一日。姑照该督所请。准其分限追完。以清款项。惟是清查之法。总以截止新亏、实筹弥补为最要。近来各省督抚、往往立限于前。及届期不能全完。又复请展于后。是名为弥补。实启延宕之端。且旧亏未补。新亏续增。年复一年。终无了期。成何事体。该省仓库。既以截至嘉庆十五年年底为止。即著按限严追。提贮司库。勿任稍涉延缓。至十五年以后仓库。该督尤当严饬所属认真稽察。不准再有丝毫亏短。将此谕令知之。　　

○以甘肃春夏缺雨。粮价昂贵。命于省城减价平粜。　　

</div>
    <div class="pagination">
<a href="清实录嘉庆朝实录_page322.html">上一页</a><span>...</span><a href="清实录嘉庆朝实录_page318.html">318</a><a href="清实录嘉庆朝实录_page319.html">319</a><a href="清实录嘉庆朝实录_page320.html">320</a><a href="清实录嘉庆朝实录_page321.html">321</a><a href="清实录嘉庆朝实录_page322.html">322</a><span class="current-page">323</span><a href="清实录嘉庆朝实录_page324.html">324</a><a href="清实录嘉庆朝实录_page325.html">325</a><a href="清实录嘉庆朝实录_page326.html">326</a><a href="清实录嘉庆朝实录_page327.html">327</a><a href="清实录嘉庆朝实录_page328.html">328</a><span>...</span><a href="清实录嘉庆朝实录_page324.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
