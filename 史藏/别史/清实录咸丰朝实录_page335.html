<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 335 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 335 页/共 502 页</h1>
    <div class="content">
○丁亥。谕军机大臣等、前年十二月间。据英桂、奏参署南阳府知府顾嘉蘅、任性妄为。请旨革职。当经降旨允准。交该抚提案讯究。迄今已及两年。尚未奏结。兹据御史贺寿慈奏、该革员三任南阳知府。拏获捻匪。不下万人。现在南阳府属邓州、泌阳、新野、裕州、南召、叶县等处。土匪肆扰。绅民历次京控。犹称从前顾嘉蘅缉捕得力。合郡赖以安堵。今接办之员。未能整顿。以致匪徒四起。请饬该抚速将前案查覆。以平舆论等语。该抚前参顾嘉蘅被控勒捐滋扰等情。即使人证不齐。何至若是迟延。傥该员尚得民心。弃置殊为可惜。若实系一无用之人。亦应迅为办理。庶不致私信往来。代为勒催。因循积习。英桂难辞其咎。虽因军务羁身。在省司道、何所事耶。著英桂、即将此案迅速奏结。并将因何迟延两载之故。一并声明。毋稍含混。将此谕令知之。　　

○以盛京协领特普钦、署吉林副都统。　　

○戊子。谕内阁、巴哈善、伊绵阿奏、连次剿贼情形。并自请治罪一摺。此次回匪突入喀什噶尔。占踞回城。该大臣等、未能先事豫防。本属罪有应得。惟念汉城防守尚严。援兵到后。回城亦即克复。巴哈善、伊绵阿、均著从宽革职留任。　　

○谕军机大臣等、此次回匪入卡滋事。围扑喀城。致回城失陷。汉城被围。所有该城文武各员。均有疏防之咎。其中有无畏葸逃避、御侮不力之员。尤当查明惩办。至英吉沙尔回城失守。除乌勒欣泰、已叠降谕旨、令扎拉芬泰等查参。此外文武员弁。当起事之初。何人贻误。亦应分别查明。一体惩办。庆英等、系统辖大员。亦有应得处分。至其起衅根由。前据庆英等奏、传闻各异。请俟荡平后会查。此时贼匪业已窜出卡外。所有失事情形。不难确切查明。法福礼现留喀什噶尔筹办善后事宜。著即就近详查。据实具奏。至贼匪由卡外窜入。守卡各员。何以漫无觉察。卡内回众纷纷从贼。该管伯克等、何以不能约束。辄行逃避。均著严参惩办。毋稍疏纵。将此由五百里谕令知之。　　

○以叶尔羌守城出力。擢副将特克什布、为总兵官。赏印房章京西林泰、伯克、沙底克伊布拉依木、沙满素尔、都司何文、刘耀武等、花翎。守备田丰等、蓝翎。余升叙有差。　　

○予喀什噶尔阵亡云骑尉鞠兆祥、把总赵彦斌、外委包吉、倪生莲、笔帖式额尔德蒙额、祭葬世职。　　

○己丑。谕内阁、文祥、奏参玩视军务各员、请分别惩办等语。云南省城。剿匪吃紧。经文祥派令游击孙钰、抽带宾川等处兵练赴援。该员辄敢托病他往。抗不回营。经文祥摘顶示惩。犹复沿途逗遛。实属胆玩。著即行正法。以肃军律。革职留营守备丁鹤龄、随同孙钰赴省。延不启程。都司高天泽、托故回城。以致兵练无人统驭。高天泽、著即革职。与丁鹤龄、一并交吴振棫、提省严行审讯。按律定拟具奏。尽先游击何有保、捏称患病。不候批示。辄即离营。不知去向。实属胆大妄为。著迅速查拏。即行正法。都司韩宝、守备李高、于回匪扑营时。未能悉力堵御。致有损失。均著革职留营。以观后效。文祥自请严加议处之处。著加恩改为交部议处。　　

○谕军机大臣等、前因文祥奏、军务紧急。请拨兵饷。当经谕令吴振棫、于川省筹拨滇饷十万两内。酌量分拨。本日复据文祥、奏报兵单饷匮情形。并称现暂移营镇南就粮。请饬调陕甘两省兵二千名。并于邻省拨饷十万两。藉资进剿等语。该营兵练饷银。欠至三月有余。自应速筹接济。著吴振棫遵照前旨。于川省拨滇饷银十万两内。酌量分拨。派委妥员。迅速解往。俾资散放。陕甘两省官兵。拨赴各路军营者过多。势难再调。且兵多则饷益难继。文祥惟当就现有兵力。督饬进剿。如果必须添兵。著俟吴振棫到滇后。酌度情形。仍于四川各营内抽调。至饷需不敷。亦惟川省与滇较近。藉可接济。著有凤、督同藩司祥奎、豫为筹画。以免临时贻误。吴振棫此时当已赴滇。即著严督官军。沿途埽荡。以期星速遄行。毋稍延误。将此由六百里各谕令知之。　　

○改铸山西北楼营都司关防。从巡抚王庆云请也。　　

○庚寅。谕军机大臣等、福济、郑魁士奏、逆捻南窜、并潮北贼匪、回扰皖境一摺。逆匪由六安窜入舒城。并有捻匪从谢家河、绕至该县桃镇营后。围扑各营。情形危急。福济等、现派协领桂成等、带兵千余。前往救援。如兵力尚单。不敷攻剿。郑魁士自应亲督大队前往。不得以待饷为词。株守庐州。前此克复舒城。亦非易事。乃自秦定三退后。福济等即置桐城于不问。曾无一旅之师。赴桐攻击。舒城唇齿相依。安能无事。今既复失。即责成福济、郑魁士、迅速克复。然后由舒攻桐。次第进剿。岂得以分兵策应。遂可塞责耶。至庐州缺饷。前因恩锡奏、请饬拨整饷十万两。业经谕令何桂清等、照数拨给。其山陕两省月解皖饷。亦据恒福等、先后奏报委解启程。该抚等、即迅筹进剿。克复舒城。毋误大局。将此由六百里谕令知之。　　

○又谕、本日曾望颜奏、接准英桂咨照、知捻匪窜入南阳府城、现筹商雒一带、调兵防堵一摺。捻匪由泌阳、舞阳、窜陷南阳。该府城池如何失守。及现在筹办情形。想英桂业已奏报在途。前据胜保、袁甲三奏、饬令邱联恩、统原带南阳镇官兵八百名。星驰回豫助剿。于八月三十日启程。嗣闻南阳贼势猖獗。阎丕敏、龙泽厚等、连次挫败。胜保复将刘尚义、张玉荣勇队。带赴陈州。拟即酌拨相机策应。现在邱联恩一军。自当随同英桂、进剿角子山等处窜匪。而南阳被陷。距许州较远。必得另派一军。驰往援救。是否可派刘尚义等所带之勇。前往南阳。抑另有可派之兵。著英桂、即与胜保函商办理。至胜保奏请陛见。曾经降旨申饬。寄谕即令折回。昨知其竟于初六日启程。由水路行走。恐前次寄谕。未及奉到。著于接奉此旨后。迅速折回正阳。与袁甲三会商攻剿机宜。昨据奏、派出参将赛沙布等、共带兵勇一千一百名。前往河口集防堵。现在李孟群攻六安未下。而窜匪踵至。深恐兵单。应否将赛沙布等所带一军。移营前进。与李孟群会合攻剿之处。并著胜保、袁甲三、迅速筹办。毋误事机。将此由六百里各谕令知之。　　

○陕西巡抚曾望颜奏、豫匪窜扰南阳现在调兵严防商雒情形。得旨。交界防堵。应专责道府、或副参一二员。以资统率。断不准另设筹防局。为奏销地步。致滋虚糜。　　

○辛卯。遣官祭都城隍之神。　　

○谕军机大臣等、本日据李孟群奏、匪众围攻苏家埠营盘、暂退河西、请兵协助一摺。据称、该逆每以马队冲突我军。自应添调马队。以资攻剿。胜保军营马队。已无可拨。惟湖北现在肃清。兵力尚可分调。该藩司奏称、与副都统巴扬阿、共事最久。所带马队。实为得力。请饬酌带马队二百名。步队三百名。前赴该营。著官文、都兴阿、胡林翼、酌量抽拨。即派巴扬阿、统带前往。帮同李孟群、进攻六安。毋稍延缓。至胜保克复正阳关后。奏称霍邱一带空虚。已派参将赛沙布等、带兵一千一百名。驻劄河口集。以为李孟群声援。此项官军。自应移营前进。与李孟群会合。不应远劄河口。昨已谕令胜保、袁甲三、酌量调遣。该藩司现在劄营独山。先就现有兵力。妥为布置。一俟湖北马队到营。或与胜保等所派之兵。声势联络。即可相机进攻。为克复六安之计。本日奏保各员。业经降旨奖励。所请执照。已著该部照数颁给矣。将此由六百里谕知官文、都兴阿、胡林翼、并传谕李孟群知之。　　

○裁撤甘肃嘉峪关外骆驼厂西双井火烧沟、防兵四百五十名。改拨肃州、及安西等营兵七百名。分驻嘉峪关、安西州、玉门县、每月会哨三次。并于关外青头山、设猎户二百名。赤金营、设猎户一百名驻守。所需口食银五千四百两。除向领银一千两外。由肃州等镇营捐办、及甘省道府厅州县养廉内、摊捐支发。从总督乐斌请也。　　

○以安徽六安剿匪出力。予同知袁怀忠等、加衔升擢有差。　　

○壬辰。谕内阁。前因端华等奏。查出八旗步军。空缺一千五百余名。当交步军统领衙门。确查挑补。兹据文彩等遵议具奏、八旗步甲、各有守卫之责。岂容额缺久悬。虚糜粮饷。既据查明缺额数目相符。即著照所议章程。挑补足额。至各甲喇充当垫道差使。向无经费。擅将步甲空缺钱粮。抵补办公。虽非侵吞入己。究属私自那用。惟念事阅多年。官非一任。所有八旗协尉、以至步军校各员、应得处分。著从宽免议。其两翼翼尉等。未能随时查察。咎有应得。两翼翼尉海福、乌勒兴阿、右翼副翼尉官寿、均著降为四品顶带。左翼副翼尉富宽、前次督缉不力。处分尚未开复。仍著降为四品顶带。协尉兼委翼尉法保、永泰、均著降为五品顶带。仍各降三级留任。以示惩儆。所筹垫道公费。并著照议办理。经此次查明挑补后。务须兵归实数。饷不虚糜。傥有雇替空额等弊。即著步军统领、左右翼总兵、严参惩办。另片奏、八旗地面堆拨。多有损壤渗漏之处。著准其将八九两月空缺步甲钱粮。责令该翼尉等、勒限一月。修葺整齐。工竣核实查验。毋得视为具文。　　

○又谕、耆龄奏、赣州府属、堵剿粤匪土匪获胜、全境肃清一摺。江西赣州府属各厅县。于咸丰六年春间。被粤匪阑入。句结土匪。分扰定南等厅县。经该地方文武员弁。督同绅民团练。防剿将各股窜匪。次第歼除。全郡一律肃清。所有在事出力官绅兵勇。均属著有微劳。著该抚查明酌量保奏。候朕施恩。定南厅汛把总欧阳钊、失守城池。旋即随同克复。究属防守不力。著革职留任。以观后效。　　

○予江西临江阵亡都司周崇高、外委陶如庆、胡镇国、陈得胜、吉水阵亡外委罗占鳌、黄善春、祭葬世职。　　

○予江西定南阵亡府经历姚世恩、祭葬世职。如知县例。　　

○癸巳。谕内阁、庚长奏、请将军政仍行展缓等语。咸丰二年。南河各营军政。因办工派防。展缓办理。现在各官弁。尚多出师未回。及防堵要隘。未便调考。所有本年军政。著俟军务完竣。再行查办。如有庸劣不职。及年老患病员弁。仍著随时参劾。以昭核实。　　

○又谕、曾望颜奏、查出官钱铺委员等、那移私贩。请旨革讯、并究出藩司司徒照家人、夥开钱铺一摺。陕西委员候补知县郭廷椿、丁忧未入流李洵、现任甘肃礼县知县李应诏、先后管理官钱局铺事务。竟敢那移官项。与捐职王迎科、及司徒照家人黄君任、开设义源昆等钱铺。并将官钱运往各处售卖。既据该抚派员查明。亟应彻底根究。郭廷椿、李洵、均著革职。交曾望颜严行审办。李应诏、著一并革职。即著乐斌派员将该员解赴陕西。归案讯办。以儆官邪。定案时、将该藩司参办。　　

○又谕、前据御史张兴仁、奏参江苏前任长洲知县王如林、匿荒私歛。滥刑讹索。包庇匪类。吸食鸦片。强买民女等款。当降旨、令该督抚详查参奏。兹据何桂清等、查明该员经徵钱漕。实无匿荒浮折。土匪沈聚保等、纠众滋事。办理亦无不合。并查无得规包庇广匪。讹索盐店陋规。及强买民女等劣迹。传讯该员熬验。亦无烟瘾。著毋庸议。惟该员在长洲县任内。尚有欠解地漕正杂等银九千九百四十三两零。屡催未解。实属玩延。王如林、著暂行革职。勒限两个月。将短解银两。埽数全完。傥逾限不缴。著即从严参办。　　

○补铸湖北布政使经历、库大使、按察使经历、粮储道库大使、武昌府同知、儒学、司狱、江夏县儒学、浒黄巡检、武昌县儒学、白湖镇巡检、咸甯县儒学、嘉鱼县石头口巡检、蒲圻县儒学、港口巡检、崇阳县桂口巡检、兴国州州判、汉阳府同知、通判、经历、司狱、汉阳县县丞、仁义司巡检、蕲水县巴河巡检、兰溪巡检、蕲州州判、监利县白螺矶巡检、各关防印信条记。从巡抚胡林翼请也。　　

○加赏京师普济堂、功德林、煮赈小米二百石。

大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。九月。甲午。以神灵显应。颁发福建南台天后庙、御书扁额、曰风恬佑顺。泗洲铺水部尚书陈文龙庙、御书扁额、曰效灵翊运。　　

○谕军机大臣等、前据法福礼奏、回匪逃窜出卡。边境肃清。当谕令法福礼、暂留喀什噶尔。会同裕瑞、筹办善后事宜。并令其函商庆英、固庆、咨明扎拉芬泰、会同具奏。兹据扎拉芬泰奏、请留常清、会同裕瑞等办理善后章程。自系未经接奉前旨。常清已有旨令其来京。著毋庸留于该处。所有应办一切事宜。著仍遵前旨。交法福礼、会同裕瑞等、妥为筹办。至贼首倭里罕、如果尚在内地。自应蚤为捕获。以绝根株。今既已逃出卡外。毋庸深入穷追。惟当严防边卡。不使再行窜入自可杜其窥伺。其附近地方。仍当□□穴□又□捕余匪毋令潜踪。另片奏、喀城贸易安集延回子、碍难令其仍住回城。请仿照伊犁等处、安顿哈萨克章程。于距城二三里地方、择一旷地。令其自行建房居住。以便贸易等语。自为弭患未萌起见。著法福礼等、筹商妥办。将此各谕令知之。　　

○又谕、德勒克多尔济等奏、俄罗斯换班学生、停止来京迎接学生之笔帖式等官、是否回京一摺并钞呈该国咨覆库伦、及萨纳特衙门、咨理藩院文各一件。该国学生、现届换班之年。中国照例派员迎接。今俄罗斯因不准普提雅廷进京之故。停止学生来京。并非中国拒绝。只可听之著德勒克多尔济等体、察夷情。如果该学生并无来京消息。自应将派出之笔帖式等官撤回。不妨稍为从缓。亦不必与之辩论至普提雅廷于七月间到津。经直隶藩司钱炘和等、接收咨文。据情转奏。即经谕令该藩司等、以礼相待并特派大臣赴黑龙江会同该使臣、查勘乌特河分界事宜。临行复遣员相送。普提雅廷收受回文欣喜而去。并称待回国告伊国主办理是该使臣到津。并无嫌隙。此时分界事宜自应静候会办。谅该使臣回国。必有分晓此次萨纳特文内、请援照恰克图例内第九条仍令普提雅廷入都等语。理藩院事例第九条内。皆指使臣到边界而言。并无进京明文又是专言贸易。并须将来办何事。先行报明。此次普提雅廷、并未说明何事。又非到贸易处所。与向例迥不相同恰克图是否另有通商事例。抑即是理藩院条例著德勒克多尔济等查明、遇便附奏。其萨纳特衙门来文。已由理藩院咨覆矣。将此谕令知之。　　

○又谕、文煜奏、请简员接管万福桥带勇团防厘捐各事宜一摺。并江南粮台事务。应否自行陈奏等语。万福桥练勇、防守扬州东路。关系紧要。文煜现在调办江南粮台。难以兼顾。著德兴阿、翁同书、拣派得力将领。前赴万福桥军营。接管带勇团防事务。其厘捐事宜。即著责成杨能格、循照旧章。妥为督办。至文煜前在江北。自行发报奏事。今调往江南。距总督驻劄处所较近。所有调拨军饷、及捐输请奖等事。著就近申请该督具奏。其关涉粮台各事宜。仍由文煜随时具奏。将此由五百里谕知德兴阿、翁同书、何桂清、并传谕杨能格、文煜知之。　　

○江苏布政使文煜、奏陈江南粮台办理棘手情形。得旨。汝既身任其难。务须不顾情面。力求撙节。所汰者劣员之浮冒。所筹者阖营之兵饷。若不改弦易辙。深恐不能挽回。　　

○以河南永城县守城出力。赏把总李廷弼等蓝翎。余升叙有差。　　

○乙未。两江总督何桂清等奏、杨能格才具优长。惟自恃高明。凡事不求实际。现在江北粮台。较前渐有起色。已谆嘱杨能格、率由旧章。妥为办理。得旨。如此剀切训饬。该司傥仍华而不实。则是一无用之人。伊苟知愧奋。尚可期其有成。惟该司自勉自励也。可传谕杨能格知之。　　

○以叶尔羌守城出力。予三品阿奇木伯克郡王阿克赖都、在御前行走。四品伊什罕伯克贝勒迈玛第敏、双眼花翎。在乾清门行走。　　

○改铸贵州贵东道关防。从巡抚蒋霨远请也。　　

○丙申。谕内阁、谭廷襄奏、请展缓办理军政一摺。直隶省各营将弁。现多调派出征。所有本年军政。著准其展限。俟凯撤归伍。再行考验。仍著该督随时察看。如有衰庸不职员弁。即行严参惩办。　　

○又谕、何桂清奏、请将淮北乙卯新纲、先行派办额引一摺。现在正阳关虽已肃清。六安尚多余匪。淮北商贩未能一律通行。自应因时制宜。以裕课款。著照所请。所有乙卯纲、淮北额运二十九万六千九百余引。即著查照历办章程。派令各贩认运。将场盐赶运到坝。俟正杂各课。完纳清楚。再运出湖。其溢销之十六万余引。俟河道通行。接续配运。至甲寅以前各残纲、准其暂停。其有力能并运者。仍听其便。以纾商力。　　

○又谕、御史朱文江奏、捐纳司员、应令讲求例案、无庸考试论题一摺。前因御史何兆瀛、请将捐纳司员、考试文理。当经降旨。令各部院堂官、于奏留之先。验其文理。如果能办稿案。即与正途人员一体派差。原以部院行走人员。向来不尽由科甲出身。但须明白稿案。方可造就成材。兹据朱文江奏、闻近日兵部考试司员。系用论题。并未询以本部事件。是徒有考试之名。于各该员之能否当差。仍属无从知悉。定例学习司员。三年期满。本应分别去留。惟在该堂官平时察其才具。能否办事。俟届期满之时自然去取公允。毋庸以考试虚文。徒饰观听。　　

○又谕、御史朱文江奏、交仓糯米、不堪应用。请饬赔补等语。内仓应收白糯米一项。系属供支要需。此次坐派之米四百五十一石。内多发变。不堪兑收。著仓场侍郎、饬令该经纪、赶紧一律赔补。不准丝毫蒂欠。嗣后运送内仓米石务照定例河运章程。先将米豆各样封送查仓御史。以凭核办。至由通州起运之时。务须妥派委员。押解到仓。毋得仅派经纪车户承运。以专责成而杜弊端。　　

○又谕、福兴奏克复东乡县城乘胜进攻金溪一摺。江西东乡县城。被匪占踞。总兵李定太、督带兵勇于八月二十八日。冒雨进攻。直抵城下。于是夜派拨兵勇。四面合围。并于平塘纵火。杜贼窜往抚州之路。逆众惊乱。弃城而逃。官军奋力追剿。当将县城收复。著福兴、即饬李定太乘胜进剿金溪。以孤抚州贼势。其新窜万年等处股匪。并著该将军督率兵勇。迅筹堵剿毋任蔓延。　　

○予湖北黄梅伤亡委参领善福、祭葬世职。领催农齐尔、赏恤如例。　　

○丁酉。谕军机大臣等、官文等奏、请添调吉林黑龙江马队、并开单请调带队各员一摺。本年夏间通谕各路军营。将吉林、黑龙江、马队。分别撤留。原以该二处调出之兵。为数较多。本省未免空虚。历经景淳、奕山、奏明无兵可调。是以各军营有续请添调者。皆未允准。今官文等复请添调。虽为征剿得力起见。而吉林、黑龙江、根本重地。亦不可不筹兼顾。本日已谕知景淳、奕山、酌量各调西丹二三百名。实于无可调拨之中。勉为抽派。此项西丹。恐亦须加训练方能得力。因思荆州驻防旗兵。当较绿营兵丁为得力。都兴阿、熟悉马队。训练自必有方。若能于驻防兵内、挑选精壮。令其随同现有马队。练习技艺。亦可以成劲旅。著官文、都兴阿、知会绵洵、挑选训练。令其随同征剿。以省徵调之烦。其单开各员。已谕知奕山、酌派数员。带领西丹前往。该员等、既皆系得力之员本地亦资差委。不能全数调出。再前谕官文等、派巴扬阿、带马队二百名。步队三百名前赴六安帮同李孟群进攻。此项马队。为数无多。而李孟群待援甚急。谅已遵旨派往矣将此由五百里各谕令知之。　　

○又谕、官文都兴阿奏、请续调吉林、黑龙江、马队、及西丹各数百名。并开单请派带队各员等语。吉林等处马队。调出过多。余应留备本省操防。未便再行调拨。惟官文等、所请挑选西丹三四百名赴楚。系为挑补马队缺额起见。著景淳奕山于该省西丹内。各挑选二三百名。派往湖北军营。至官文等、所开协领察隆额等、三十五员名。据称胆技兼优。自系黑龙江等城得力之员。亦未便全行派往。著奕山于单开各员内。酌拨数员。即令管带西丹、前赴湖北。其吉林派出之西丹。并著景淳拣派得力将领。管带前往。俾资攻剿。原单著钞给奕山阅看。将此由五百里各谕令知之。　　

○予贵州殉难知府。黄培杰妻曹氏等九名口、江西殉难生员胡秉顺、及武生杨绍衍妻钟氏等一百二名口、旌恤如例。　　

○己亥。上御洞明堂。句到新疆、云南、贵州、广东、福建、奉天、情实罪犯。停决新疆绞犯一人。云南斩犯二人。绞犯一人。贵州斩犯一人。奉天斩犯一人。绞犯二人。余四十人、予句。　　

○谕内阁、户部奏、查明内仓掣欠粮石、请饬赔补一摺。此次内仓米豆掣欠。为数过多。必当责令赶紧赔补以重仓储。所有掣欠之粳米七百七十九石零。黑豆二十三石零。白粮一千一百九十二石。均著仓场侍郎、督饬坐粮厅监督。核明应缴价银。勒限两月。责令该经纪等、照数赔缴。不准稍有延宕。　　

○谕军机大臣等、有人奏、闽省擅开烟禁、抽取厘金一摺。据称本年春间。福建省因防剿需费。经升任知府叶永元建议。开禁抽厘。改鸦片之名为洋药。于南台中洲。设厘金总局。每箱装烟土四十颗。每颗抽收洋银一圆。其零碎烟土。每十斤抽银四圆。均由总局、发给照引为凭。准其随处行销。并遍贴告示。称系奏明办理。以致兴贩之徒。敢于通衢开设烟馆。悬挂招牌。诱人吸食。所抽厘金。大半官役分肥。充饷者不及十分之一等语。鸦片烟例禁森严。前有人奏请弛禁。叠经大学士九卿等、议驳在案。该员叶永元等、何得变易名目。擅行抽税。即或因防剿需费。姑为一时权宜之计。亦不应张贴告示。骇人听闻。且妄称奏明。更属荒谬。著王懿德、庆端、查明如有此等情事。即将该员等据实参处。又另片奏、江西逆匪、围扑建甯府城时。有候选教谕蒋蘅、暮夜缒城而出。亲赴四乡。招集乡兵助战。与大军会合。杀贼无算。该教谕旋即积劳病故等语。蒋蘅系升任侍郎王庆云奏保办理团练之员。如果号召乡团。著有劳绩。著王懿德等、查明请恤。原摺片并钞呈告示、均著钞给阅看。将此谕令知之。　　

○又谕、据和春奏、攻剿镇、江逆匪、需用火药火绳等项、请饬直隶、山东、山西、陕西等省拨解等语。现在镇江水陆进剿。正当吃紧之际。需用火药等项甚钜。苏州军需局、制造恐不敷用。自系实在情形。著谭廷襄、崇恩、恒福、曾望颜、各拨火药三万斤。仍按照火药斤数。各配鸟枪子火绳七成。迅即派员、解赴和春军营。以资攻剿。如一时凑不足数。亦著赶紧筹办。源源起解。毋误要需。将此由五百里各谕令知之。　　

○以翰林院侍读学士宜振、侍讲学士李德仪、检讨徐嵩生、署日讲起居注官。　　
</div>
    <div class="pagination">
<a href="清实录咸丰朝实录_page334.html">上一页</a><span>...</span><a href="清实录咸丰朝实录_page330.html">330</a><a href="清实录咸丰朝实录_page331.html">331</a><a href="清实录咸丰朝实录_page332.html">332</a><a href="清实录咸丰朝实录_page333.html">333</a><a href="清实录咸丰朝实录_page334.html">334</a><span class="current-page">335</span><a href="清实录咸丰朝实录_page336.html">336</a><a href="清实录咸丰朝实录_page337.html">337</a><a href="清实录咸丰朝实录_page338.html">338</a><a href="清实录咸丰朝实录_page339.html">339</a><a href="清实录咸丰朝实录_page340.html">340</a><span>...</span><a href="清实录咸丰朝实录_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
