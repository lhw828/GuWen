<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 260 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 260 页/共 502 页</h1>
    <div class="content">○以喀什噶尔办事大臣谦亨、为镶白旗汉军副都统。　　

○命已革闽浙总督颜伯焘、赴江苏军营。交两江总督怡良差委。　　

○以克复安徽庐州府城。赏提督和春、黄马褂。骑都尉世职。巡抚福济、太子少保。头品顶带。副都统麟瑞、常清、头品顶带。总兵官郑魁士、提督衔。副将嵩瑞、以总兵官用。参将陈智泉、都司熊天喜、江忠信、守备余成蛟、巴图鲁名号。总兵官珠克登、千总马昇平、花翎。免合肥县咸丰四五六年额赋。永广文武学额各三名。　　

○以直隶永定河防汛出力。予同知王仲兰等、升叙有差。　　

○戊戌。谕军机大臣等、前因曾国藩奏、江西举人彭寿颐、控告万载县知县李峼、弃城逃走。乡民彭才三等馈贼财物。陈启迈、徇庇不办。转将首告之举人彭寿颐、坐以诬告之罪。当降旨令文俊、查办具奏。本日据都察院奏、彭寿颐、遣抱告彭珠凤、以上年在籍办理团练、有莠民馈贼阻团、县官弃城避贼、诈赃倾陷各重情。并胪列巡抚失守不奏各款十四条。赴该衙门呈控。曾国藩前参陈启迈各款。均交文俊查办。彭寿颐所控。本在查办之列。著该抚于抵省后、即将陈启迈被参各款、与此案一并查讯。务须秉公研究。毋得稍有不实不尽。至文俊简任江西巡抚、已经数月。该省尚多应办之事。著即赶紧前进。迅速赴任。毋再稽延。将此谕令知之。　　

○引见翰林院保送考试御史人员。得旨。张桐、何桂芬、方浚颐、毛昶熙、李培祜、张云望、吴焯、朱文江、邵亨豫、均著记名以御史用。　　

○热河都统柏葰奏、阻挠矿务。不服管束之蒙古妇人宗室氏。请旨审办。得旨。览该氏呈词。受人指使。要挟该王。逞其私欲。实属不安本分。　　

○以广东崖州协副将黄开广、为琼州镇总兵官。　　

○己亥。上诣迎晖殿孝静康慈皇后几筵前、行月祭礼。　　

○谕内阁、鸿胪寺奏、请于本月二十日照例升殿。现在孝静康慈皇后梓宫。尚未奉移山陵。著停止升殿。　　

○又谕、户部奏、楚岸盐斤抽税章程、久未奏报、请饬查明声覆等语。前因湖南、湖北、借运川粤官盐。经该部奏准、凡川粤盐斤入楚时。无论商民。均许自行贩鬻。于楚省堵私要口、专驻道府大员、设关抽税。并令川广两省、将商支外款。大加裁减。妥议章程。责成湖南藩司、熟筹妥办。现在川粤接济楚省盐斤、办理已经两载。该省如何议立章程。按引抽税之处。并未据该督等、详晰覆奏。著湖广督抚等、查明现办章程。迅速具奏。毋再稽延。　　

○谕军机大臣等、户部奏、请饬湖南、浙江、各巡抚、将该省盐茶互运、以充军饷一摺。据称、湖南为产茶之区。近年销路阻滞。茶价极贱。所缺者惟盐。浙省则存盐尚多。而茶之销路颇广。拟请由浙运盐十余万引、赴湖南易茶十余万道。庶楚省无虞乏盐。而浙省之茶亦可畅销。应令各该抚、设法筹办等语。现在军饷浩繁。筹拨维艰。楚茶、浙盐、既可彼此交易。自应亟筹互运。以便民用而裕饷需。著何桂清、骆秉章、悉心斟酌。各将成本运本、设法筹备。湖南省、则将民闲积存之茶、收买十余万道。运赴江西樟树镇地方。浙江即筹盐十余万引。亦运至该处。彼此豫行知照。到时互相交卸。分路销售。如一时难于筹款。各先运二三万。以后陆续筹运。亦无不可。至彼此销售后。除去成本运脚各费外。赢余银两。即著核实报部。以备京饷、及江楚之用。该抚等、务当拣派贤员。尽心妥办。至沿途运解时。各该地方官。尤当派委弁兵。小心护送。毋稍疏虞。并著何桂清等、即将办理互运章程、妥速详议、先行具奏。原摺著钞给阅看。将此由五百里各谕令知之。　　

○又谕、前据骆秉章奏、采买淮盐、以济民食、并淮楚分岸纳课、以济军需一摺。当交军机大臣、会同户部速议具奏。兹据文庆等奏称、湖南长沙等府属。每年额销淮盐二十二万余引。现在淮南片引不行。楚南之民、需盐甚急。请饬两江总督、备盐十万引、解赴湖南。并饬浙江、江苏巡抚、派员实力稽查等语。淮南盐引。自江路梗阻。片引不行。叠经户部奏请设法疏销。力求整顿。现在湖南盐价日昂。民闲茹淡。自应急筹运解。以济民食而裕国课。著怡良、即督饬署运使郭沛霖、迅速备盐十万引、解赴湖南。淮盐成本甚轻。虽运本较重。而湖南盐价极昂。除完引课之外。成本运本、不患无著。该督务必赶紧设法筹垫。不得以无款可筹。畏难推诿。致误要需。其经过浙盐引地。侵灌之弊。不可不防。著责成督运之员、严饬船户。不准片刻停泊。并著吉尔杭阿、何桂清、分派妥员。于沿河厄要之处。实力稽查。不准疏懈。路过江西时。并著交俊、饬令该地方官一体照料。毋误遄行。原摺著钞给阅看。将此由五百里各谕令知之。并传谕陆元烺知之。　　

○命广东巡抚柏贵、来京陛见。以两广总督叶名琛、兼署广东巡抚。　　

○调广东碣石镇总兵官谢焜、为闽粤南澳镇总兵官。以广东龙门协副将余殿材、为碣石镇总兵官。　　

○命新授云南腾越镇总兵官通安、暂留广东、署南韶连镇总兵官。　　

○以江西袁州、临江等府、防堵出力。予同知吕绍奎等、升叙有差。　　

○以江西靖安防堵出力。赏千总蓝占魁、蓝翎。余升叙有差。　　

○庚子。钦差大臣向荣奏、攻剿芜湖贼垒情形。得旨。著严饬邓绍良、吴全美等、两岸迅图埽荡。勿令该逆南北声气相通。致师船进退两难。　　

○以右春坊右庶子依奇哩、翰林院编修桂清、充日讲起居注官。右庶子袁希祖、编修张桐、许彭寿、署日讲起居注官。　　

○予江南阵亡守备胡德顺、祭葬世职。记名外委翁钦、军功洪潮和、祭葬世职如外委例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。十月。辛丑。谕内阁、哲布尊丹巴呼图克图呼毕勒罕坐床。欲遣喇嘛呈进丹书。自系衷悃出于至诚。惟念库伦距京窎远。著毋庸特遣喇嘛来京。呈进丹书。用示朕轸恤之至意。　　

○谕军机大臣等、蒋霨远等奏、苗匪肆扰、厅营失守一摺。据称、汉苗贼匪。于七月二十五六等日。由都匀府属独山州之三脚＜屯土＞汛、攻扑都江厅城。正在接仗。突见城内火起。贼众拥入。八月十三四等日。复有贼数千。窜至高旧地方。攻扑营盘。汛兵溃散。游击阵亡各等语。该处与都匀、八寨、荔波、独山、古州、下江、各府厅州县毗连。凯里一带。已为贼阻。亟应严防窜越。现经该抚派贵东道承龄、驻劄清平。断其上窜之路。著即责成该道、并各该管文武员弁。督带兵勇。上紧攻剿。务将都江厅城、克期收复。不得专以防其上窜为词。转致迁延贻误。将此由六百里谕令知之。　　

○又谕、现在贵州剿办苗匪。所调四川、云南、兵勇。陆续到齐。饷需更钜。广东土匪。已渐肃清。该省关税一切。谅有起色。著叶名琛等、移缓就急。无论何款。筹银二十万两。速解贵州。惟粤黔道远。一时未能迅到。著骆秉章、先筹银数万两。就近解往贵州。俟粤饷起解过湖南时。即可照数截留归款。该督等即遵谕迅速筹拨。毋误要需。再前据向荣奏、潮勇在苏州滋扰。去年至本年五六月。又有多名、至自乍浦上海等处。不易遣散。又据罗惇衍奏、苏州岭南会馆。潮勇盘踞把持。惠潮无赖之徒。由海至苏。日聚日多各等语。著叶名琛、柏贵、随时设法严禁。并饬各海口严加稽察。毋令再行出境。致滋事端。将此由六百里各谕令知之。　　

○又谕、奕格等奏、遵挑余丁候调一摺。据称、于齐齐哈尔城等处。挑选精壮余丁共五百名。并拣选协领等官管带等语。所有挑出余丁。著奕格即饬管带各员。勤加操演。俟有谕旨调拨。再行启程赴楚。至该余丁等、应得整装银两。据该将军奏、请暂由商贾各号那借。减半发给。现在该余丁等、尚无启程日期。此项银两。著暂缓发给。前据吉林将军景淳具奏挑选余丁摺内。所议给发整装养赡银钱。并管领各员、支借俸饷津贴等项章程。似较周妥。著钞给奕格阅看。酌量比照办理。将此谕令知之。　　

○又谕、前因湖北贼势猖獗。荆州吃紧。曾谕令黄宗汉、饬催署松潘镇总兵德恩、带夔巫防兵二千名。迅赴荆州防剿。并令再拨兵勇数千名。于将军乐斌、提督万福、二员中。酌量一员。统带赴荆。以资援应。本日据官文奏、汉阳逆匪。倾巢上窜。官兵失利。汉川复失。该逆窜至鄢家湾、麦旺觜一带。恐其窥伺荆襄。大局攸关。必得添兵防备。德恩所带防兵。著即严催迅赴荆襄。听候官文调遣。毋稍迟误。续拨赴荆兵勇。究有若干。乐斌万福二员。何人可往。并著一面筹度。一面迅速具奏。又据蒋霨远奏、贵州苗匪肆扰。都江厅失守。并陈兵单饷绌情形等语。川省距黔尚近。拨解可期迅速。著黄宗汉再行筹画。傥可移缓就急。酌拨银十万两。速解贵州。以应急需。前调四川参将蒋玉龙、并著饬令迅速赴黔。听候蒋霨远差遣。将此由六百里加紧谕令知之。　　

○又谕、官文奏、汉川复失、中路官军失利一摺。前据该大臣奉、中路情形。尚可无虞。又奏常恩带兵进袭蔡店各摺。似尚有把握。何以数日之间。遽有此失。据称、汉川失守后。鄢家湾之军。亦相继溃挫。逆众已至麦旺觜盘踞。是中路情形。万分吃紧。李孟群业于九月十六日。由沙湖至仙桃镇。中路各军。已有旨令其就近调度。何以此次摺内。尚称飞催该署臬司迅赴襄河。该署臬司系专办中路之员。岂可任其久驻潜沔之间。致下游贼踪。猖獗上窜。著官文严饬李孟群、迅即前进。所有襄河上下贼匪。责令一力攻剿。该大臣得以先顾德安。不受牵掣。该大臣自钟祥京山一路行走。至今尚未行抵德安。亦未免过于迟滞。著即迅速启程。一面接受关防。督办北路攻剿事宜。一面兼顾中路。并将潜沔等处。妥为布置。毋任顾此失彼。常恩、魁玉、锡龄阿、不能实力堵御。著该大臣即将该员等溃败情形。查明具奏。前次收复汉川。是否派有驻守员弁。此次失守。亦著查明下落。一并具奏。将此由六百里加紧谕令知之。　　

○以贵州都江厅城被贼窜陷。参将佛恩、通判周汝椿、革职逮问。革知府鹿丕宗、州同崵明、千总霍元发职。巡抚蒋霨远、提督孝顺、总兵官桂林、下部议处。予阵亡游击兴瑞、祭葬世职。　　

○壬寅。谕军机大臣等、官文奏、德安府城。于十月初四日克复。现在督饬兵勇。追剿逆匪。拟即振旅南下。该逆匪弃城逃逸。如果下窜武汉。则该大臣自应克日南下。跟踪追剿。俾武汉贼匪。不致更增凶焰。即可与胡林翼等、迅图克复两城。廓清楚境。惟昨据该大臣奏称、汉川复失。鄢家湾之军。相继溃挫。麦旺觜已为贼踞。中路情形。万分吃紧。傥此股逸贼。竟由府河上窜。为麦旺觜等处贼匪援应。则该大臣自不得遽行南下。以致顾此失彼。著官文确探贼踪。妥为斟酌。饬令常恩、魁玉、锡龄阿等、实力堵御。毋稍疏懈。并遵照前旨。严催李孟群迅速前进。将麦旺觜等处贼匪。设法埽除。毋令愈聚愈多。转难措手。至此次南北各路官军。进攻德安。何项兵勇。最为出力。并著查明具奏。再本日复据胡林翼奏、克复崇阳、并蒲圻官军、先胜后挫一摺。崇阳县城池。于九月十四日。经罗泽南带兵克复。本可即与该抚夹攻蒲圻。惟逆贼石达开、率众数万人上窜。悉踞武昌南岸。较罗泽南之军。多至十倍。以致与胡林翼阻隔。罗泽南所带各勇。虽仅五千余人。然皆精锐。自江西饶州、义甯、转战无前。遂能连克崇通。今以数万贼匪蜂拥相偪。深虞挫失。现在德安既经克复。著官文酌量派拨精兵。遴委得力将弁。统带前进。接应罗泽南之师。以壮军威。胡林翼进剿蒲圻。虽未得手。小挫之后。士气尚能振作。仍著胡林翼激励将士。速行进攻。以期与罗泽南一军。克期会合。庶不至彼此隔绝。致有疏虞。将此由六百里加紧各谕令知之。　　

○察哈尔都统西淩阿等奏、收复德安府城。派兵追剿情形。得旨。德郡并非攻破。实该逆有意窜逸。难保无另有诡谋。著即赶紧追剿。毋稍松劲。　　

○湖广总督官文奏、谢授钦差大臣恩。得旨。汝节钺督师。时时以迅图埽荡。毋负委任之专为念。军务贵速。不可过于拘泥。寓慎重于机变之中、方妥。今续阅汝报。知德安已复。但未详叙情形。料应奏报在途矣。　　

○以孝静康慈皇后梓宫奉移慕东陵。免所过宛平、良乡、涿、房山、涞水、五州县、本年额赋十分之五。易州、十分之七。　　

○癸卯。上诣迎晖殿孝静康慈皇后几筵前、供奠。　　

○谕内阁、户部奏、统筹节用事宜。并请饬各省、实行钞法钱法各等语。现值度支匮乏。军饷浩繁。开源节流。两无善策。自推行钞法。添铸大钱以来。京城官号。所存宝钞。及户工两局、铁钱局、所铸当十当五大钱。均已日见流通。藉资周转。而各直省于叠奉部文后。总未实力奉行。但以钞票大钱。难以适用为解。各路军饷。纷纷请拨现银。岂京外情形。遂如此悬绝。总由不肖官吏。有意延搁。非畏难苟安。即意图中饱。而督抚藩司。视为具文。听其玩误。于应设官号。因循不办。以致宝钞大钱。仍形壅滞。州县官徵银解钞。转得从中渔利。下无以取信于民。安能中外流通。推行无碍耶。著各省督抚。按照该部摺内所议。勒限三个月。将应立官号。一律开设。并将官号章程。于接到部文一月内。先行奏报。其附近京城各州县。应搭收当十大钱。著直隶总督出示晓谕。务与制钱一律完交。傥有强分轩轾。勒掯不收之官吏。由该督据实严参。藩司不行揭报。亦即一体参办。此外各省。并著照直隶办理。至州县收钞不力。应如何严定处分。行钞有效。应如何优与奖叙。并著吏部详议具奏。其余摺内所议各条。均著照所请。行知各该统兵大臣。及各省督抚。认真查办。其有应行奏明遵办者。并著迅速具奏。　　

○谕军机大臣等、李钧奏、查明直隶省三州县、被水情形一摺。河南祥符等六县被水地方。前经张亮基遍历查勘。酌拟保卫之法三条。并劝谕地方绅耆。于水落后妥为兴办。据李钧代奏后。当即谕令该河督、会同英桂、照拟办理。兹复据李钧会同桂良奏称、张亮基由豫入直。所有长垣、东明、开州、被水地方。均已分投遍历。逐细探量。其办法易地皆然。且涸退处所。已有乡民荷锸携筐。自筑小堰。以卫田庐。可见众心乐从等语。兰阳漫口。现拟缓堵。直隶被水地方情形。既与祥符等县相同。著桂良督饬各该地方官。即照张亮基前拟办法三条。劝谕各该州县绅耆。集赀办理。至顺河筑堰、遇湾切滩、堵截支流诸策。用力易而见效速。实为该民人等保卫室家至计。非如阻遏正流。难以程功。并著桂良饬令各该地方官。出示剀切劝导。乘此水落归槽之际。即令绅耆人等、估工集料。克期兴办。仍不得稍有抑勒。一切工料银钱。均由绅董经理。毋得假手吏胥。工竣验收后。所有出力出赀各官绅。均著该督分别保奏。候朕施恩。九月十三日李钧摺。并著钞给阅看。将此谕令知之。　　

○又谕、通政使司参议曾望颜奏、潮勇沿途截抢、请饬查办一摺。据称、江苏丹阳县属。自新丰至月河一路。有潮勇结党成群。或十数人一船。或二三十人一船。船上俱插潮勇旗号。往来游驶。遇有商民船只经过。辄假查船为名。过船摉翻。将行李银物。抢掠一空。甚有连船被抢者。即官绅亦不能免。该地方文武。畏葸不敢查拏。大为行旅之害各等语。此项潮勇。若系军营招募。自应约束严明。或系无赖游民。托名滋扰。亦当严行惩办。岂容任其肆行抢夺。贻害地方。著怡良、吉尔杭阿、查明此等匪徒。派员带兵拏获。即在犯事地方。正法枭示。以杜乱萌。至此项潮勇。如有人管带。并将该管员弁、严行参办。将此由四百里各谕令知之。　　

○安徽巡抚福济奏陈、税契新章。实多未便。请仍照旧办理。得旨。既属有碍。著仍照旧章办理。又奏请将欠饷给票。听其觅售报捐。批。依议办理。别处军营。可否一律照办。著户部迅速咨行。由各该大臣督抚等、酌量情形覆奏。　　

○以署吏部左侍郎朱嶟、为户部左侍郎。兼管三库事。礼部右侍郎杜＜乔羽＞、兼署吏部左侍郎。　　

○以户部尚书朱凤标、为顺天武乡试正考官。都察院左副都御史李清凤、为副考官。　　

○甲辰。上御洞明堂。句到福建、奉天、江西、情实罪犯。停决奉天斩犯一人。绞犯一人。江西斩犯三人。余五十三人予句。　　

○谕内阁、殷兆镛著授孚郡王读。　　

○谕军机大臣等、载增等奏、贼匪攻陷沔阳州城、旋经官兵克复一摺。沔阳为荆州门户。虽经我军收复。而仙桃镇、鄢家湾等处。均为贼踞。自应赶紧堵剿。毋任上窜。德安已无贼踪。该大臣即可由汉川一带。相机进剿。其夔巫防兵二千名。著即飞催赴荆。应即由荆至潜沔一带。会同攻剿。著官文酌量调度。得此生力之军。又有李孟群所带炮船八十余只。在长湖驻劄。兵力不为不厚。著官文、载增、即饬李孟群与魁玉等、合力夹击。先将仙桃镇等处贼匪。悉数歼除。该大臣即可统领全军。进攻武汉。罗泽南一军。为贼阻隔。谅已遵旨派兵前往接应。沔阳州知州萧荫恩、是否先期出城。招集团练。有无逃避情事。并著官文确查具奏。将此由六百里加紧谕令知之。　　

○命翰林院编修张桐、丁培镒、在上书房行走。　　

○乙巳。谕内阁、满庆奏、达赖喇嘛、闻大行皇太后升遐。齐集喇嘛僧众。唪经修斋。并欲专遣使臣堪布赴京。呈请代奏一摺。该达赖喇嘛、自闻大行皇太后大事。虔心唪经。并欲特遣使臣堪布等前来。可嘉之至。惟念西藏距京窎远。且后藏年班使臣堪布。就道方殷。若仍令前藏使臣堪布来京。则驿路往来。未免艰辛过甚。著满庆晓谕该达赖喇嘛等、毋庸特遣使臣堪布赴京。以示朕曲加体恤之至意。　　

○驻藏办事大臣满庆等奏、商办廓番夷务。并饬查土兵潜逃情形。得旨。土兵原不可靠。既有为首起意者。固应惩办。余可免其究办。以安夷心。　　

○予江西义甯阵亡把总李懋勋、祭葬世职。　　

○丙午。以孝静康慈皇后升祔奉先殿。前期三日。遣官告祭天。地。太庙后殿。社稷。　　

</div>
    <div class="pagination">
<a href="清实录咸丰朝实录_page259.html">上一页</a><span>...</span><a href="清实录咸丰朝实录_page255.html">255</a><a href="清实录咸丰朝实录_page256.html">256</a><a href="清实录咸丰朝实录_page257.html">257</a><a href="清实录咸丰朝实录_page258.html">258</a><a href="清实录咸丰朝实录_page259.html">259</a><span class="current-page">260</span><a href="清实录咸丰朝实录_page261.html">261</a><a href="清实录咸丰朝实录_page262.html">262</a><a href="清实录咸丰朝实录_page263.html">263</a><a href="清实录咸丰朝实录_page264.html">264</a><a href="清实录咸丰朝实录_page265.html">265</a><span>...</span><a href="清实录咸丰朝实录_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
