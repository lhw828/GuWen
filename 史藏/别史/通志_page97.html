<!DOCTYPE html>
<html>
<head>
    <meta charset="UTF-8">
    <title>通志 - 第 97 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 97 页/共 155 页</h1>
    <div class="content">　　临川王大欵字仁师简文第三子也初封石城县公位中书侍郎太清三年简文即位封江夏郡王大宝元年奔江陵湘东王承制改封临川王魏克江陵遇害南海王大临字仁宣简文第四子也大同二年封宁国县公少而敏慧年十一遭左夫人忧哭泣毁瘠以孝闻后入国学明经射策甲科拜中书侍郎迁给事黄门侍郎十一年长兼侍中出为琅邪彭城二郡太守侯景乱屯端门都督城南诸军事大宝元年封南海郡王出为都督东扬州刺史又除吴郡太守时张彪起义于会稽吴人陆令公颍川庾孟卿等劝大临投之大临曰彪若成功不籍我力如其挠败以我说焉不可往也二年遇害
　　南郡王大连字仁靖简文第五子也少俊爽能属文举止风流雅有巧思妙达音乐兼善丹青大同二年封临城县公七年与南海王俱入国学并射策甲科皆拜中书侍郎迁给事黄门侍郎转侍中太清元年出为东扬州刺史侯景入冦建业大连率众四万来赴及台城没援军散还东扬州会稽丰沃粮仗山积东人惩景苛虐咸乐为用而大连恒沉湎于酒宋子仙攻之大连弃城走追及于信安县大连犹醉弗之觉于是三吴悉为贼有大宝元年封南郡王贼遣将赵伯超刘神茂来攻大连专委部将留异异以城应贼大连弃走为贼所获侯景以为江州刺史二年遇害
　　安陆王大春字仁经简文第六子也少博渉书记善吹笙天性孝谨体貌瓌伟腰带十围大同六年封西丰县侯拜中书侍郎后为宁远将军知右头戍军事侯景内冦大春奔京口随邵陵王入援战于钟山军败肥大不能行为贼所获大宝元年封安陆郡王出为东扬州刺史二年遇害
　　桂阳王大成字仁和简文第八子也初封新涂公太清三年简文即位封山阳郡王大宝元年奔江陵湘东王承制改封桂阳王大成性甚凶麤兼便弓马至江陵被甲夜出人谓为劫砍之遂失左髻魏克江陵遇害汝南王大封字仁叡简文第九子也初封临汝公太清三年简文即位封宜都郡王大宝元年奔江陵湘东王承制封汝南王魏克江陵入长安周封为晋陵县公入隋位开府仪同三司陈州刺史
　　浏阳公大雅字仁风简文第十二子也大同九年封浏阳县公少聪警美姿仪特为武帝所爱台城陷大雅犹命左右格战贼至渐众乃自缒而下发愤感疾薨新兴王大庄字仁礼简文第十三子也性躁动大同元年封高唐县公大宝元年封新兴郡王位南徐州刺史二年遇害
　　西阳王大钧字仁博简文第十四子也性厚重不妄戏弄年七岁武帝尝问读何书对曰学诗因令讽诵即诵周南音韵清雅帝重之大宝元年封西阳郡王位丹阳尹二年监扬州遇害
　　武宁王大威字仁容简文第十五子也美风仪眉目如画大宝元年封武宁郡王二年为丹阳尹遇害
　　皇子大训字仁徳简文第十六子也少而脚疾不能蹑履太清三年未封而亡年十岁
　　建平王大球字仁玉简文第十七子也大宝元年封建平郡王性明慧夙成初侯景围台城武帝素归心释教每发誓愿恒云若有众生应受诸苦请身代当时大球年甫七岁闻而惊谓母曰官家尚尔儿安敢辞乃六时礼佛亦云凡有众生应获苦报悉大球代受其早慧如此二年遇害
　　义安王大昕字仁朗简文第十八子也年四岁母陈夫人卒便哀毁有若成人晨夕涕泣眼为之伤及武帝崩大昕奉慰简文呜噎不自胜左右莫不掩泣大宝元年封义安郡王二年遇害
　　绥建王大挚字仁琰简文第十九子也幼雄壮有胆气及台城陷乃叹曰大丈夫会当灭贼属奶媪惊掩其口曰勿妄言祸将及大挚笑曰祸至非由此大宝元年封二年遇害
　　乐良王大圜字仁显简文第二十子也幼而聪敏神情俊悟年四岁能诵三都赋及孝经论语七岁居母丧便有成人性大宝元年封乐良郡王丹阳尹简文遇弑大圜潜遁获免侯景平归建业时丧乱之后无所依乃寓居善觉佛寺人有以告王僧辩僧辩乃给船饩得往江陵元帝见之甚悦赐以越衫胡带改封晋熙郡王除琅琊彭城二郡太守时大圜兄汝南王大封等犹未通谒元帝性忌刻甚恨望之乃使大圜召之大圜即日晓谕两兄相继出谒元帝乃安之大圜以世方多故恐谗愬生焉乃屏絶人事门客左右不过三两人不妄游狎兄姊之间止牋疏而已尝以读诗礼书易为事元帝尝自问五经要事数十条大圜辞约指明应答无滞元帝甚叹美之因谓曰昔河间好学尔既有之临淄好文尔又兼之然有东平为善弥高前载吾重之爱之尔当效焉及于谨军至元帝乃遣大封充使请和大圜副焉其实质也出至军所信宿元帝遂降魏恭帝二年大圜至长安相国宇文泰以客礼待之周保定二年大圜受封始宁县公寻加车骑大将军仪同三司赐田宅奴婢俄而开麟趾殿召集学士大圜豫焉初梁武帝集四十卷简文集九十卷各止一本江陵平后并藏秘阁至是大圜于麟趾见之乃手写二集一年并毕识者称叹之建徳四年除滕王逌友逌尝问大圜曰吾闻湘东王作梁史有之乎余传乃可抑扬帝纪奚若隐则非实记则攘羊对曰言者之妄也如使有之亦不足怪昔汉明为世祖纪章帝为显宗纪殷鉴不远足为成例且君子之过如日月之蚀彰于四海安得而隐之如有不彰亦安得而不隐盖子为父隐直在其中讳国之恶抑又礼也逌乃大服其后大军东讨攻拔晋州或问大圜曰师遂克否对曰高欢昔以晋州肇基伪迹今本既拔矣能无亡乎所谓君以此始者必以此终居数月齐氏果灭闻者以为知言隋开皇初拜内史侍郎出为西河郡守卒大圜好学务于著述撰梁旧事三十卷寓记三卷士丧仪注五卷要诀二卷并文集二十卷
　　元帝诸子
　　元帝诸子徐妃生忠烈世子方等王贵嫔生贞惠世子方诸始安王方略袁贵人生愍怀太子方矩夏贵妃生敬皇帝自余不显
　　忠烈世子方等字实相元帝长子也少聪敏有俊才善骑射尤长巧思性爱林泉特好散逸尝著论曰人生处世如白驹过隙耳一壶之酒足以养性一箪之食足以怡形生在蓬蒿死葬沟壑瓦棺石椁何以异兹吾尝梦为鱼因化为鸟方其梦也何乐如之及其觉也何忧类斯良由吾之不及鱼鸟者远矣故鱼鸟飞浮任其志性吾之进退常在掌握举手惧触揺足恐坠若使吾终得与鱼鸟同游则去人间如脱屣耳初徐妃以嫉妬失宠方诸母王氏以冶容幸嬖及王夫人终元帝归咎徐妃方等意不自安元帝闻之又恶方等方等益惧故述此论以申其志时武帝年高欲见诸王长子元帝遣方等方等欣然升舟冀免忧辱行至繇水遇侯景乱元帝召之方等啓曰昔申生不爱其死方等岂顾其生元帝省书叹息知无还意乃配歩骑一万使援台城贼每来攻方等必身当矢石城陷方等归荆州收集士马甚得众和元帝始叹其能方等又劝修筑城栅以备不虞既成楼雉相望周回七十余里元帝观之甚悦入谓徐妃曰若更有一子如此吾复何忧徐妃不答垂泣而退元帝忿之因疏其秽行牓于大閤方等入见益以自危时河东王为湘州刺史不受令方等求征之元帝谓曰汝有水厄深宜慎之拜为都督令南讨方等临行谓所亲曰吾此叚出征必死无二死而获所吾岂爱生及至麻溪军败溺死求尸不得元帝闻之心喜不以为戚后追思其才赠侍中中军将军扬州刺史諡忠壮世子命招魂以葬之方等注范后汉书未就所撰三十国春秋及笃静子行于世元帝即位改諡武烈世子封子庄为永嘉王及魏克江陵庄年甫七岁为人家所匿后王琳迎送建业及敬帝立出质于齐敬帝太平二年陈武帝将受禅王琳请庄于齐以主梁嗣自湓城济江二月即帝位于郢州年号天啓置百官王琳总其军国明年庄为陈人所败其御史中丞刘仲威奉以奔寿阳遂入齐齐武平元年授特进开府仪同三司封梁王齐朝许以兴复未果而齐亡庄在邺饮气而卒
　　贞惠世子方诸字明智元帝第二子也幼聪警博学明老易善谈元风采清越特为元帝所爱母王氏又有宠及方等败后元帝谓曰不有所废其何以兴勿以汝兄为念因拜中抚军将军以自副又出为郢州刺史镇江夏以鲍泉为行事时元帝遣徐文盛与侯景将任约相持方诸年十五童心未革恃文盛在近不恤军政日与鲍泉蒱酒为乐侯景知之乃遣其将宋子仙从间道袭之百姓奔告方诸与鲍泉皆不信曰文盛大军在下敌安得来始命闭门贼已入城方诸方踞泉腹以五色眊辫其须子仙执方诸以归王僧辩军至蔡洲景遂害之元帝追諡贞惠世子
　　愍怀太子方矩字徳规元帝第四子也少勤学美容止初封南安侯太清初累迁侍中中衞将军元帝承制拜王太子改名元良承圣元年十一月丙子立为皇太子及升储位眤狎羣小多有过失元帝有废立计未及行而江陵丧亡遇害太子聪頴凶暴猜忍俱有元帝风敬帝承制追諡愍怀太子
　　始安王方略元帝第十子贞惠世子母弟也母王氏王琳之次姊元帝即位拜贵嫔次妹又为良人并防宠幸方略益钟爱侯景乱元帝结好西魏方略年数岁遣入关至长安即得还赠遗甚厚江陵丧亡遇害贵嫔良人并更诞子未出閤无封失名
　　陈
　　永修侯拟字公正高祖之踈属也少孤贫性质直彊记高祖南征交趾拟从焉梁绍泰二年除员外散骑常侍明威将军以雍州刺史资监南徐州事高祖践阼广封宗室诏曰维城宗子实固有周磐石懿亲用隆大汉故会盟则异姓为后啓土则非刘勿王所以纠合枝干广殖藩屏前王懋典列代常规从子持节员外散骑常侍明威将军雍州刺史监南徐州拟持节通直散骑侍郎正威将军北徐州刺史襃从子晃炅从孙假节员外郎散骑常侍明威将军訬假节信威将军北徐州刺史吉阳县开国侯諠假节通直散骑侍郎信武将军祏假节散骑侍郎雄信将军青州刺史详正威将军通直散骑侍郎慧纪从孙敬雅敬泰并枝戚密近劬劳王室宜裂河山以光利建拟可永修县开国侯襃钟陵县开国侯晃建城县开国侯炅上饶县开国侯訬庆化县开国侯諠仍前封祏豫章县开国侯详遂兴县开国侯慧纪宜黄县开国侯敬雅宁都县开国侯敬泰平固县开国侯各五百户文帝嗣位拟除丹阳尹常侍如故坐事又以白衣知郡寻复本职天嘉元年卒时年五十八赠领军将军諡曰定二年配享高祖庙庭子党嗣
　　遂兴侯详字文几少出家为沙门善书记谈论清雅高祖讨侯景召令还俗配以兵马从定建业永定二年封遂兴县侯天嘉三年累迁吴州刺史五年讨周廸战败死之以所统失律无赠諡子正理嗣
　　宜黄侯慧纪字元方高祖之从孙也渉猎书史负材任气从高祖平侯景及帝践阼封宜黄县侯除黄门侍郎大建十年吴明彻北侵败绩以慧纪为缘江都督兖州刺史至徳二年为都督荆州刺史及梁安平王萧岩晋熙王萧瓛等诣慧纪请降慧纪以兵迎之以应接功位开府仪同三司祯明三年隋师济江慧纪率将士三万人船舰千余乗沿江而下欲趣台城遣南康太守吕肃将兵据巫峡以五条铁锁横江肃竭其私财以充军用隋将杨素奋兵击之四十余战争马鞍山及磨刀涧守险隋军士死者五千余人陈人尽取其鼻以求功赏既而隋军屡防获陈之士三纵之肃乃遁保延洲别帅廖世宠领大舫诈降欲烧隋舰更决死一战于是有五黄龙备众色各长十余丈骧首连接顺流而东风浪大起云雾晦防陈人震骇不觉火自焚隋军乗高舰张大弩以射之陈军大败风浪应时顿息肃收余众东走慧纪时至汉口为隋秦王俊所拒不得进闻肃败尽烧公安之储引兵东下因推湘州刺史晋熙王叔文为盟主水军都督周罗防与郢州刺史荀法尚守江夏及建业平隋晋王广遣一使以慧纪子正业来喻又使樊毅喻罗防其上流城戍悉解甲于是慧纪及巴州刺史毕宝并恸哭俱降慧纪入隋依例授仪同三司卒子正平颇有文学
　　衡阳献王昌字敬业高祖第六子也梁太清末高祖南征李贲命昌与宣后随沈恪还吴兴及高祖东讨侯景昌与宣后文帝在吴兴并为景所囚景平拜长城国世子吴兴太守时年十六昌容貌伟丽神情秀朗雅性聪辨明习政事高祖遣陈郡谢哲济阳蔡景歴辅昌临郡又遣吴郡杜之伟授昌以经书昌读书一览便诵明于经义剖析如流寻与宣帝俱往荆州梁元帝除员外散骑常侍荆州陷又与宣帝俱迁关右西魏以高祖故甚礼之高祖即位频遣使请周人许之而未遣及高祖崩乃遣之是时王琳梗于中流昌未得还居于安陆王琳平后天嘉元年二月昌发自安陆由鲁山济江而巴陵王萧沇等率百僚上表请以昌为湘州牧封衡阳郡王诏曰可三月甲戍入境诏令主书舎人缘道迎接丙子济江于中流殒之使以溺告四月庚寅丧柩至都上亲临哭乃下诏赠假黄钺都督中外诸军事太宰扬州牧葬送之仪一依汉东平宪王齐豫章文献王故事諡曰献无子文帝以第七皇子伯信嗣伯信字孚之位西衡州刺史及隋师济江与临汝侯方庆并为东衡州刺史王勇所害
　　南康愍王昙朗高祖母弟忠壮王休先之子也休先少倜傥有大志梁简文之在东宫深被知遇为文徳主帅顷之卒敬帝即位追赠南徐州刺史封武康县公高祖受禅赠司徒封南康郡王諡曰忠壮昙朗少孤尤为高祖所爱有胆力善绥御侯景平后起家著作郎高祖诛王僧辩留昙朗镇京口知留府事绍泰元年除中书侍郎监南徐州二年齐兵攻逼建业时根本孤危高祖请和遣昙朗质于齐既而齐人背约遣萧轨等随徐嗣徽度江高祖大破之虏萧轨东方老等诛之齐人亦害昙朗于晋阳时陈与齐絶弗之知高祖践阼犹以昙朗袭封南康郡王奉忠壮王祀天嘉二年齐人结好始知其亡文帝诏赠开府仪同三司南徐州刺史諡曰愍乃遣兼中郎令随聘使江徳藻迎昙朗丧柩三年春至都初昙朗未质于齐生子方泰方庆及将适齐以二妾自随在北亦生二子方华方广亦同得还方泰少麤犷与诸恶少年羣聚游逸无度文帝以南康王故特寛宥之天嘉二年以为南康王世子及闻昙朗薨于是袭爵南康王大建四年为都督广州刺史为政残暴为有司奏免六年授豫章内史在郡不修政事秩满之际屡放部曲为劫又纵火延烧邑居因行暴掠驱录富民徴求财贿代至又淹留不还至都以为宗正卿未拜为御史中丞宗元饶所劾免官以王还第十一年起为宁远将军直殿省寻加散骑常侍其年八月宣帝幸大壮观因大阅武命都督任忠领歩骑十万阵于元武湖都督陈景领楼舰五百出于歩江上登元武门宴羣臣以观之因幸乐游苑设丝竹会仍重幸大壮观集众军振旅而还时方泰当从啓称所生母疾不行因与亡命杨钟期等二十人微行往人间淫淳于岑妻为州长流所录又率人仗抗拒伤损禁司为有司所奏上大怒下方泰狱于是兼御史中丞徐君整奏请解方泰所居官下宗正削爵土上可其奏祯明初为侍中陈亡与后主俱入长安隋大业中为掖县令方庆少清警渉猎书传及长有干略天嘉中封临汝县侯至徳二年累迁智武将军武州刺史初广州刺史马靖久居岭表大得人心士马殷盛朝廷疑之以方庆为广州刺史以兵袭靖靖诛进号宣毅将军方庆性清谨甚得人和祯明三年隋师济江都督东衡州刺史王勇徴兵于方庆欲与赴援台城时隋行军总管韦洸帅兵度岭宣隋文帝勅云若岭南平定留勇与丰州刺史郑万顷且依旧职方庆闻之恐勇卖已且欲观变乃不从勇使高州刺史戴智烈斩方庆于广州而收其兵郑万顷荥阳人梁司州刺史绍叔之始族子也父旻梁末入魏万顷通达有材干周武帝时为司城大夫出为温州刺史至徳中与司马消难奔陈拜散骑常侍昭武将军丰州刺史在州甚有惠政吏民表请立碑诏许焉初万顷在周甚被隋文帝知遇及隋文帝践阼常思还北及王勇杀方庆万顷乃率州兵拒勇降隋隋授上仪同寻卒
　　文帝诸子
　　文帝十三男沈皇后生废帝始兴王伯茂严淑媛生鄱阳王伯山晋安王伯恭潘容华生新安王伯固刘昭华生衡阳王伯信王充华生庐陵王伯仁张修容生江夏王伯义韩修华生武陵王伯礼江贵妃生永阳王伯智孔贵妃生桂阳王伯谋二男早卒无名伯信出继衡阳王昌
　　始兴王伯茂字郁之文帝第二子也初高祖兄始兴昭烈王道谈仕梁为直閤将军侯景之乱领弩手二千援台城中流矢卒绍泰二年赠南兖州刺史封义兴郡公諡曰昭烈高祖受禅重赠太傅改封始兴郡王道谈生文帝及宣帝宣帝以梁承圣末迁于关中至是高祖遥以宣帝袭封始兴嗣王以奉昭烈王祀及高祖崩文帝入纂帝位时宣帝在周未还文帝以本宗乏飨徙封宣帝为安成王伯茂为始兴王以奉昭烈王祀赐天下为父后者爵一级旧制诸王受封未加戎号者不置佐史于是尚书八座奏加伯茂宁远将军置佐史除扬州刺史伯茂性聪敏好学谦恭下士又以太子母弟故文帝深爱重之是时征北军人于丹徒盗发晋郗昙墓大获晋右将军王羲之书及诸名贤遗迹事觉其书并没县官藏于秘府文帝以伯茂好古多以赐之由是伯茂大工草隶甚得右军法迁东扬州刺史镇东将军开府仪同三司废帝时伯茂在都刘师知等矫诏出宣帝伯茂劝成之师知等诛后宣帝恐伯茂扇动朝廷乃进号中衞将军令入居禁中专与废帝游处时四海之望咸归宣帝伯茂深不平日加愤怨肆出恶言宣帝以其无能不以为意及建安人蒋裕与韩子高等谋反伯茂隂豫其事光大二年皇太后令黜废帝为临海王其日又下令降伯茂为温麻侯时六门之外有别馆以为诸王冠昏之所名为昏第至是命伯茂出居之宣帝遣盗殒之于车中时年十八
　　鄱阳王伯山字静之文帝第三子也伟容仪举止闲雅喜愠不形于色高祖时天下草创诸王受封仪注多阙及伯山受封文帝欲重其事天嘉元年七月丙辰尚书八座奏封鄱阳郡王乃遣度支尚书萧睿持节兼太宰告于太庙又遣五兵尚书王质持节兼太宰告于太社其年十月上临轩策命策讫令王公以下并宴于王第六年为缘江都督平北将军南徐州刺史宣帝辅政不欲令伯山处边光大元年徙为东扬州刺史累迁征南将军防军将军加开府仪同三司给鼓吹并扶伯山于诸王最长后主深敬重之每朝廷有冠昏飨宴恒使为主及遭所生母忧居丧以孝闻起为镇衞将军将迁太尉既有命矣未及发诏祯明三年薨寻属陈亡遂无赠諡长子君范未袭爵而隋师至时宗室诸王侯在都者百余人后主恐其为变乃并召入屯朝堂使豫章王叔英总督之又隂为之备六军败绩相率出降因从后主入长安隋文帝并配陇右及河西诸州各给田业以处之大业二年隋炀帝以后主第六女婤为贵人絶爱幸因召陈氏子弟尽还京师随才叙用由是并为守宰徧于天下君范位温令
　　新安王伯固字牢之文帝第五子也生而胸目通精扬白形状眇小而俊辩善言论天嘉六年立为新安郡王大建七年累迁都督南徐州刺史伯固性嗜酒不好积聚所得俸禄用度无节酣醉以后多所乞丐于诸王中最为贫窭宣帝每矜之特加赏赐性轻率好行鞭捶在州不知政事日出田猎或乗眠舆至于草间輙呼人从游动至旬日所捕麞鹿多使生致宣帝颇知之遣使者责让者数矣十年为国子祭酒颇知元理而墯业无所通至于摘句问难往往有奇意为政苛严国学有墯游不修习者必重加槚楚生徒惧焉由是学业颇进十三年为都督扬州刺史后主初在东宫与伯固甚亲狎伯固又善謿谑宣帝每宴集多引之叔陵在江州心害其宠隂求瑕疵将中以法及叔陵入朝伯固惧罪謟求其意乃共讪毁朝贤歴诋文武虽耆年高位皆面折无所畏惧伯固性好射雉叔陵又好开发冡墓出游田野必与偕行于是情好大协遂谋不轨伯固侍禁中每有密语必报叔陵及叔陵奔东府遣使告之伯固单马驰赴及事不捷便欲走会四门已闭不得出因趣白杨道台遣马容等至为乱兵所杀尸于昌馆门时年二十八诏特许以庶人礼葬子及所生王氏并特宥为庶人国除
　　晋安王伯恭字肃之文帝第六子天嘉六年封寻为吴郡太守时年十余岁便留心政事官曹缉理歴位尚书左仆射后为中衞将军右光禄大夫陈亡入长安大业初为成州刺史太常少卿
　　庐陵王伯仁字寿之文帝第八子天嘉六年立为侍中国子祭酒领太子左庶子陈亡卒于长安
　　江夏王伯义字坚之文帝第九子也天嘉六年封位金紫光禄大夫陈亡迁于州道卒
　　武陵王伯礼字用之文帝第十子天嘉六年立大建初为吴兴太守在郡恣行暴掠后为有司所劾十一年被代徴还遂迁延不发为御史中丞徐君整所劾免陈亡入长安大业中为临洮太守
　　永阳王伯智字策之文帝第十二子少敦厚有器局博渉经史大建初立累迁尚书左仆射后为特进陈亡入长安大业中为国子司业
　　桂阳王伯谋字深之文帝第十三子大建中立位散骑常侍薨子部大业中为番禾令
　　宣帝诸子
　　宣帝四十二男柳皇后生后主彭贵人生始兴王叔陵曹淑华生豫章王叔英何淑仪生长沙王叔坚宜都王叔明魏昭华生建安王叔卿钱贵妃生河东王叔献刘昭仪生新蔡王叔齐袁昭容生晋熙王叔文义阳王叔达新会王叔坦王姬生淮南王叔彪巴山王叔雄吴姬生始兴王叔重徐姬生寻阳王叔俨淳于姬生岳阳王叔慎王修华生武昌王叔虞韦修容生湘东王叔平施姬生临贺王叔敖沅陵王叔兴曾姬生阳山王叔宣杨姬生西阳王叔穆申媫妤生南安王叔俭南郡王叔澄岳山王叔韶太原王叔匡袁姬生新兴王叔纯吴姬生巴东王叔谟刘姬生临海王叔显秦姬生新宁王叔隆新昌王叔荣其皇子叔叡叔忠叔叔毅叔训叔武叔处叔封八人并未及封三子早卒无名
　　始兴王叔陵字子嵩宣帝第二子也梁承圣中生于江陵魏克江陵宣帝迁关右叔陵留穰城宣帝之还以后主及叔陵为质天嘉三年随后主还朝封康乐县侯叔陵少机辩徇声名彊梁无所摧屈大建元年封始兴王奉昭烈王祀位都督江州刺史时年十六政自己出僚佐莫豫焉性严刻部下慑惮诸公子侄及罢县令长皆逼令事已豫章内史钱法成诣府进谒即配其子季卿将领马仗季卿慙耻不时至叔陵大怒侵辱法成法成愤怨自缢而死州县非其部内亦徴摄案之朝贵及下吏有乖忤者輙诬奏其罪陷以重辟四年迁都督湘州刺史诸州镇闻其至皆震怖股栗叔陵日益横征伐夷獠所得皆入已丝毫不以赏赐徴求役使无有纪极夜常不卧执烛达晓呼召宾客说人间细事戏谑无所不为性不饮酒唯多置肴胾昼夜食噉而已自旦至中方始寝寐曹局文案非呼不得輙白笞罪者皆系狱动数年不省视潇湘以南皆通为左右防里殆无遗者其中脱有逃窜輙杀其妻子州县无敢上言宣帝弗之知九年除都督扬州刺史十年至都加扶给油幢车叔陵居东府事务多关渉省閤执事之司承意顺防即讽上进用之微致违忤必致大罪重者至殊死道路籍籍皆言其有非常志叔陵修饰虚名每入朝常于车中马上执卷读书高声长诵阳阳自若归坐斋中或自执斧斤为沐猴百戏又好游冡墓间遇有茔表姓名可知者輙命左右发掘取其石志古器并骸骨肘胫持为翫弄藏之府库人间少妻处女微有色貌者并即逼纳十一年丁所生母彭氏忧去职顷之起为本职晋世王公贵人多葬梅岭及彭氏卒叔陵啓求梅岭葬之乃发故太傅谢安旧墓弃去安柩以葬其母初丧日伪为哀毁自称刺血写湼槃经未及十旬乃日进甘膳又私召左右妻女与之奸合所作尤不轨浸淫上闻宣帝责御史中丞王政以不举奏免政官又黜其典籖亲事仍加鞭棰宣帝素爱叔陵不绳以法但责让而已服阕又为侍中中军大将军及宣帝不豫后主诸王并入侍疾叔陵隂有异志命典药吏砺切药刀及仓卒之际又命左右取剑左右不悟乃取朝服所佩木剑以进叔陵怒及翌日小敛后主哀顿俯伏叔陵以剉药刀砍后主中项太后驰来救焉叔陵又砍太后数下后主乳媪乐安君吴氏时在太后侧自后掣肘后主因得起叔陵仍持后主衣后主自奋得免长沙王叔坚以手搤叔陵夺去其刀仍牵就柱以其褶袖防之弃池水中将杀之问后主曰即尽之为待也时吴媪已扶后主避贼叔坚求后主所在将受命叔陵多力因奋得脱突出云龙门驰车还东府呼其甲士断青溪桥道放东城囚以充战士又遣人往新林追所部兵马仍自披甲着白帽登城西门招募百姓散金银以赏赐外召诸王将帅莫有应者唯新安王伯固闻而赴之叔陵聚兵仅得千人欲据城保守时众军并缘江防守台内空虚叔坚白太后使太子舎人司马申急召右衞将军萧摩诃将兵至西府西门叔陵事急遣记室韦谅送鼓吹与摩诃谓曰事防以公为台鼎摩诃绐报曰须王心膂节将自来方敢从命叔陵即遣戴洫谭骐驎二人诣摩诃摩诃执以送台斩于阁道下持其首徇东城仍悬于朱雀门叔陵自知不济遂入沉其妃张氏及宠妾七人于井中叔陵有部下兵先在新林于是率人马数百自小航度欲趣新林以舟舰入北行至白杨路为台军所邀伯固见兵至旋避入巷叔陵拔刀追之伯固复还叔陵部下多弃甲溃散摩诃马容陈智深迎刺叔陵阉竖王飞擒砍之数十下马容陈仲华就斩首送台自寅至已乃定尚书八座奏请依宋世故事流尸江中汚潴其室并毁其所生彭氏坟庙还谢氏之茔后主从所奏叔陵诸子即日并赐死
　　豫章王叔英字子烈宣帝第三子也寛厚仁爱大建元年封后位司空隋大业中位涪陵太守卒
　　长沙王叔坚字子成宣帝第四子也母本吴中酒家婢相者言当生贵子宣帝微时因饮通焉生叔坚及贵召拜淑仪叔坚少而严整又颇使酒兄弟惮之好术数卜筮风角镕金琢玉并究其妙初封丰城侯大建元年封长沙郡王累迁丹阳尹初叔坚与始兴王叔陵并招聚宾客各争权宠甚不平每朝会卤簿不肯为先后必分道而趣左右或争道而鬬至有死者及宣帝不豫叔坚与叔陵并从后主侍疾叔陵隂有异志叔坚疑之微伺其所为及行逆赖叔坚以免以功进骠骑将军开府仪同三司扬州刺史寻迁司空将军刺史如故时后主患创不能视事政无大小悉决于叔坚权倾朝廷后主由是踈忌之孔范管斌施文庆等并东宫旧臣日夕隂持其短至徳元年乃诏令即本号同三司之仪出为江州刺史未发寻以为司空实欲夺其权又隂令人造其厌魅刻木为偶人衣以道士服施机关能跪拜昼夜于星月下醮之祝诅于上又令人上书告其事案验令实后主召叔坚囚于西曹将黜之令近侍宣敕数之叔坚自陈为佞人所构死日慙见叔陵后主感其前功乃赦之但免所居官以王还第后位中军大将军开府仪同三司荆州刺史秩满还都陈亡入隋迁于州叔坚素贵不知家人生产至是与妃沈氏酣酒不以耕种为事大业中为遂宁郡守卒
　　建安王叔卿字子弼宣帝第五子也性质直有材气容貌甚伟大建四年立位中书监陈亡入隋大业中为都官郎上党通守
　　宜都王叔明字子昭宣帝第六子也仪容美丽举止和柔状似妇人大建五年立位侍中陈亡入隋大业中为鸿胪少卿
　　河东王叔献字子恭宣帝第九子也性恭谨聪敏好学大建五年立位南徐州刺史薨赠司空諡康简子孝寛嗣大业中为汶城令
　　新蔡王叔齐字子肃宣帝第十一子也风采明赡博渉经史善属文大建七年立位侍中陈亡入隋大业中为尚书主客郎
　　晋熙王叔文字子才宣帝第十二子也性轻险好虚誉颇渉书史大建七年立位都督湘州刺史徴为侍中未还而隋军济江隋秦王至汉口时叔文自湘州还朝至巴州乃率巴州刺史毕宝等请降致书于秦王王遣使往巴州迎劳叔文叔文与毕宝荆州刺史陈慧纪及文武将吏赴汉口秦王并厚待之及至京隋文帝坐于广阳门观叔文从后主至朝堂文帝使内史令李徳林宣防责其君臣不能相弼以致丧亡后主与其羣臣并愧惧拜伏莫能仰视叔文独欣然有自得志后上表陈在巴州先送欵望异常例文帝嫌其不忠而方怀来江表遂授开府宜州刺史
　　淮南王叔彪字子华宣帝第十三子也少聪慧善属文大建八年立位侍中入隋卒于长安
　　始兴王叔重字子厚宣帝第十四子也性质朴无伎艺宣帝崩始兴王叔陵为逆诛其年立叔重为始兴王以奉昭烈王后位江州刺史隋大业中为太府少卿寻阳王叔俨字子思宣帝第十五子也性凝重举止方正后主即位立位侍中入隋卒
　　岳阳王叔慎字子敬宣帝第十六子也少聪敏十岁能属文大建十四年立至徳中为丹阳尹时后主尤爱文章叔慎与衡阳王伯信新蔡王叔齐等日夕陪侍赋诗恒被嗟赏祯明元年出为湘州刺史加都督及隋师济江清河公杨素兵下荆州遣将厐晖略地至湘州州内将士克日请降叔慎置酒会文武酒酣叹曰君臣之义尽于此乎长史谢基伏而流涕湘州助防遂兴侯正理在坐起曰主辱臣死诸君独非陈国臣乎纵其无成犹见臣节青门之外有死不能今日后应者斩众咸许诺乃刑牲结盟遣人诈奉降书于厐晖叔慎伏甲待之晖入伏兵发晖等以徇皆斩之叔慎招士众数日中兵至五千人隋遣内阳公薛胄为湘州刺史闻厐晖死乃益请兵隋又遣行军总管刘仁恩救之未至薛胄禽叔慎秦王斩之汉口
　　义阳王叔达字子听宣帝第十七子也大建十四年立位丹阳尹入隋大业中为内史舎人綘郡通守武徳中位侍中封江国公歴礼部尚书卒
　　巴山王叔雄字子猛宣帝第十八子也大建十四年立入隋卒于长安
　　武昌王叔虞字子安宣帝第十九子也大建十四年立入隋大业中为高苑令
　　湘东王叔平字子康宣帝第二十子也至徳元年立入隋大业中为胡苏令
　　临贺王叔敖字子仁宣帝第二十一子也至徳元年立入隋大业中位仪同三司
　　阳山王叔宣字子通宣帝第二十二子也至徳元年立入隋大业中为泾城令
　　西阳王叔穆字子和宣帝第二十三子也至徳元年立入隋卒于长安
　　南安王叔俭字子约宣帝第二十四子也至徳元年立入隋卒于长安
　　南郡王叔澄字子泉宣帝第二十五子也至徳元年立入隋大业中为灵武令
　　沅陵王叔兴字子推宣帝第二十六子也至徳元年立入隋大业中为给事郎
　　岳山王叔韶字子钦宣帝第二十七子也至徳元年立位丹阳尹入隋卒于长安
　　新兴王叔纯字子洪宣帝第二十八子也至徳元年立入隋大业中为河北令
　　巴东王叔谟字子轨宣帝第二十九子也至徳四年立入隋大业中为汧阳令
　　临海王叔显字子亮宣帝第三十子也至徳四年立入隋大业中为鹑觚令
　　新会王叔坦字子开宣帝第三十一子也至徳四年立入隋大业中为渉县令
　　新宁王叔隆字子远宣帝第三十二子也至徳四年立入隋卒于长安
　　新昌王叔荣字子彻宣帝第三十三子也祯明三年立入隋大业中为内黄令
　　太原王叔匡字子佐宣帝第三十四子也祯明三年立入隋大业中为寿光令
　　后主诸子
　　后主二十二男张贵妃生皇太子深会稽王庄孙姬生吴兴王允高昭仪生南平王嶷吕淑媛生永嘉王彦邵陵王兢龚贵嫔生南海王防钱塘王恬张淑华生信义王祗徐淑仪生东阳王恮孔贵人生吴郡王藩其皇子总观明纲统冲洽縚绰威辨十一人并未及封
　　皇太子深字承源后主第四子也少聪慧有志操容止俨然虽左右近侍未尝见其喜愠以母张贵妃故特为后主所爱至徳元年封始安王位扬州刺史祯明二年皇太子允废后主乃立深为皇太子及隋师济江隋将韩擒虎自南掖门入百僚逃散深时年十余岁闭閤而坐舎人孔伯鱼侍焉隋师排閤而入深使宣令劳之曰军旅在道不乃劳也军人咸致敬焉隋大业中为枹罕太守武徳初为秘书丞卒官
　　吴兴王允字承业后主长子也大建五年二月生于东宫母孙姬因产卒沈皇后哀而养之以为己子后主年长未有嗣宣帝命以为嫡孙诏为父后者赐爵一级十年封永康公后主即位立为皇太子允性聪敏好学执经肄业终日不倦博通大义兼善属文时张贵妃孔贵嫔并爱幸沈皇后无宠日夜构成后及太子之短孔范之徒又于外合成其事祯明二年废为吴兴王加侍中衞将军入隋卒于长安
　　南平王嶷字承岳后主第二子也方正有器局年数岁风采举动有若成人至徳元年立位扬州刺史迁都督郢州刺史入隋卒于长安
　　永嘉王彦字承懿后主第三子也至徳元年立位都督江州刺史入隋大业中为襄武令
　　南海王防字承恪后主第五子也至徳元年立位南徐州刺史入隋大业中为涿令
　　信义王祗字承敬后主第六子也至徳元年立位琅琊彭城二郡太守入隋大业中为通议郎
　　邵陵王兢字承检后主第七子也祯明元年立入隋大业中为国子监丞
　　会稽王庄字承肃后主第八子也容貌蕞陋性严酷数岁时左右有不如意輙剟刺其面或加烧爇性嗜酒爱博以母张贵妃宠后主甚爱之至徳元年立位扬州刺史入隋大业中为昌隆令
　　东阳王恮字承厚后主第九子也祯明二年立入隋大业中为通议郎
　　吴郡王藩字承广后主第十子也祯明二年封入隋大业中为任城令
　　钱塘王恬字承惔后主第十一子也祯明二年封入隋卒于长安江左自西晋相承诸王开国并以户数相差为大小三品大国置上中下三将军又置司马一人次国置中下二将军小国置将军一人余官亦准此为差武帝受命自永定迄于祯明唯衡阳王昌特加殊宠至五千户自余大国不过二千小国则千户云




　　通志卷八十三下
<史部,别史类,通志>
　　钦定四库全书
　　通志卷八十四上
　　宋　右　廸　功　郎　郑　樵　渔　仲　撰
　　宗室传第七上
　　后魏
　　上谷公纥罗【弟建　子题　题子悉　建徳公婴文　真定侯陆】武陵侯因【长乐王夀乐】望都公頽　曲阳侯素延【顺阳公郁　宜都王目辰】六脩　吉阳男比干【江夏王吕】髙凉王孤【子斤　斤子真乐　真乐子礼礼子那　那子纥　纥子大曹　大曹从兄子洪威　礼弟陵　陵子瓌　瓌子鸷　鸷子大器孤孙度　度子乙斤　乙斤子平　平子苌苌子子华　子华弟子思　苌弟珍　平弟长生长生子天穆天穆子俨】西河公敦　司徒石　武衞将军
　　谓【子乌真　乌真子兴都　兴都子丕】淮陵侯大头　河间公齐【子陵陵弟兰兰子志】扶风公处真　文安公泥【子屈　屈子磨浑】
　　昭成九子
　　寔君　秦王翰【子衞王仪　仪子纂　纂弟良良弟干　干子祯　祯子瑞　仪弟烈　烈子道子　道子子洛洛子乞　乞子晏　烈弟觚】夀鸠子常山王遵【遵子素　素子陵　陵弟陪斤　陪斤子昭　昭子元　昭弟绍　陪斤弟忠　忠子盛　盛子懋懋子陟　陟弟顺　顺子伟　盛弟秉　秉子最　秉从子毗　忠弟徳　徳子悝　悝子嶷】
　　【悝弟晖　晖子弼　弼弟子士将　徳弟赞　赞弟淑　淑子季海　季海子亨】纥根子陈留王防【子悦　悦弟崇　崇子建　建子琛琛子翌　翌子晖　晖子肃　肃弟仁器　建弟子祚　防兄顗　顗子仑】地干子毗陵王顺　力真子辽西公意烈【子抜干　抜干曽孙洪超　意烈弟勃　勃子粟　粟弟浑　浑弟库汗】窟咄
　　道武七王
　　清河王绍　阳平王熙【熙子佗　佗曾孙世遵佗孙法夀　法夀子庆智法夀弟法僧　法僧子景仲　景隆】河南王曜【子提　提子平原平原子和　和】
　　【弟鉴】河间王脩　长乐王处文　广平王连【继子浑浑子霄】京兆王黎【子吐根　吐根子继　继子义　义子舒　舒子善住　义弟罗　罗弟爽　爽弟蛮　蛮弟　继弟罗侯】
　　眀元六王
　　乐平戻王丕【子拔】安定殇王弥　乐安王范【子良】永昌王健【子仁】建宁王崇【子丽】新兴王俊
</div>
    <div class="pagination">
<a href="通志_page96.html">上一页</a><span>...</span><a href="通志_page92.html">92</a><a href="通志_page93.html">93</a><a href="通志_page94.html">94</a><a href="通志_page95.html">95</a><a href="通志_page96.html">96</a><span class="current-page">97</span><a href="通志_page98.html">98</a><a href="通志_page99.html">99</a><a href="通志_page100.html">100</a><a href="通志_page101.html">101</a><a href="通志_page102.html">102</a><span>...</span><a href="通志_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
