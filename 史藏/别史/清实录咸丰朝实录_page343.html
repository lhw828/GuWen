<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 343 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 343 页/共 502 页</h1>
    <div class="content">○谕内阁、庆祺、倭仁奏、尊藏玉牒、请旨遵行一摺。此次玉牒告成。应恭存凤凰楼上层。其中层现供奉皇考圣容。届期、应恭请于崇政殿内黄案上、暂时供奉。俟尊藏礼成后。仍恭请于凤凰楼中层供奉。以昭诚敬。即著钦天监、于来年恭送玉牒至盛京时。先期择吉。知照该将军等、敬谨遵办。　　

○又谕、穆克德讷、柏贵等、联衔驰奏、夷人窜入省城一摺。叶名琛以钦差大臣办理夷务。如果该夷非理妄求。不能允准。自当设法开导。一面会同将军巡抚等、妥筹抚驭之方。乃该夷两次投递将军督抚副将统等照会。该督并不会商办理。即照会中情节。亦秘不宣示。迁延日久。以致夷人忿激。突入省城。实属刚愎自用。办理乖谬。大负委任。叶名琛著即革职。广州将军穆克德讷、广东巡抚柏贵、副都统双禧、双龄、粤海关监督恒祺、布政使江国霖、按察使周起滨、虽均有疏防之咎。惟该督未与会商。尚有可原。所请严加治罪。之处。均著加恩改为交部议处。　　

○谕军机大臣等、穆克德讷等、联衔具奏、夷人乘机入城一摺。览奏实深诧异。＜口英＞夷构衅。叶名琛节次奏报。办理似有把握。本月奏称、＜口英＞口□佛二酋呈递照会。已据理回覆。方冀从此转圜。可以照旧相安。不料该督刚愎自用。于咪夷请见。坚持不肯。夷人两次送来五衔照会。又不与将军巡抚等会商。复谕各绅毋许擅赴夷船。以致该夷忿激。将城内观音山、北门内外各炮台占踞。并将该督拉赴夷船。虽据称断不加害。已属不成事体。叶名琛办理乖谬。罪无可辞。惟该夷拉赴夷船。意图挟制。必将肆其要求。该将军署督等、可声言叶名琛业经革职。无足重轻。使该夷无可要挟。自知留之无益。该夷自言省城亦不久踞。但欲其自行退出。必有无厌之求。惟该夷与穆克德讷、柏贵等、尚无宿怨此时柏贵署理总督。著即以情理开导。看其有无悔祸之心。如果该夷退出省城。仍乞通商。该将军署督等、即可相机筹办。以示羁縻。傥该夷以索赔烧毁货物为词。即告以中国炮台、及民间房屋、被其攻毁者甚多。若论赔偿。其数尚不足相抵。且系该夷首先开炮。曲直是非。各国自有公论。若竟不肯退出省城。仍肆猖獗。亦惟有调集兵勇。与之战斗。勿使久踞城中。况广东绅士咸知大义。其民亦勇敢可用。柏贵等、当联络绅民。激其公忿。使之同仇敌忾。将该夷逐出内河。再与讲理。该将军署督等、办理此事。固不可失之太刚。如叶名琛之激成事变。亦不可失之太柔。致生该夷轻视中国之心。黄宗汉由京赴粤。到任需时。军务未可迁延。全在该署督等、相度机宜。先行筹办。俟办有端绪。即行驰奏。以慰朕怀。所有关防印信。是否遗失。并即查明具奏。将此由六百里加紧密谕穆克德讷、柏贵、并谕署巡抚江国霖等知之。　　

○以服阕侍郎万青藜、署刑部右侍郎。通政使司副使梁同新、为顺天府府尹。　　

○以刑部右侍郎黄宗汉、为两广总督。并颁给钦差大臣关防、办理夷务。未到任前。以广东巡抚柏贵署理。布政使江国霖、暂署巡抚。　　

○予江西乐安县守城殉难县丞高学易、典史潘维新、祭葬世职。　　

○喀喇沁扎萨克都楞郡王色伯克多尔济、土默特扎萨克贝勒那逊鄂勒哲伊等二人。于养心门内瞻觐。　　

○辛酉。谕内阁、谭廷襄奏、副将都司互相禀讦、讯明惩处一摺。直隶署河间协副将双福、以该协都司王全隆、不遵调考、言语咆哮等情具禀。并据王全隆、以该副将拔补弁缺、与例不符禀讦。经该署督调省查讯。双福调考。在王全隆请假之后。尚非抗违不遵。亦无语言咆哮、不服钤束情状。其拔补把总等缺。均有劳绩可考。查无情弊。惟经制外委哈朝凤、拔补把总。未奉部覆。遽行开缺递拔。实属有违定例。王全隆原禀。措词失实。意图挟制。此风亦不可长。拣发副将双福、河间协中军左营都司王全隆、均著交部严加议处。护天津镇总兵保定营参将岳克清阿、于双福豫请拔缺、率行核准。并豫拔成遗各缺。咎亦难辞。著一并交部议处。　　

○以故二等男德通子连寿、袭爵。　　

○予故河南怀庆府知府汪喜荀、鹿邑县知县茅崧林、山西阳曲县知县靳廷钰、陕西雒南县知县马疏、入祀名宦祠。从巡抚英桂、王庆云、曾望颜请也。　　

○予陕西故户部主事路德、入祀乡贤祠。从巡抚曾望颜请也。　　

○青海扎萨克郡王济克默特那木扎勒多尔济等三人。土尔扈特二等协理台吉玉木允、于养心门内瞻觐。　　

○壬戌。谕内阁、胡林翼、奏参抽取厘金延不批解之知县、请旨革追一摺。湖北署汉川县知县拣发知县张祥泰、接管该县厘金局。半年之内。抽钱二万五千余串。报解甚属寥寥。迨经该抚将该员撤任查办。又复捏饰支吾。任意开报。实属胆玩。张祥泰、著即革职。交胡林翼提同经手人等、彻底讯明。照数追缴。按律惩办。以儆官邪。　　

○又谕、胡林翼、奏参知州纵差浮收漕粮、请革任提审一摺。湖北署荆门直隶州革职留任知州方卓然、徵收漕粮。并不遵照新定章程。辄敢任意浮收。纵容粮差勒索钱文。且将新漕扣作陈欠。实属胆大妄为。居心贪鄙。方卓然、著即革任。交胡林翼提同书役人等、严讯确情。按律惩办。以肃漕政而儆官邪。　　

○蠲缓广东清远、和平、四会、恩平、四县被兵地方、未完地丁耗羡银米。　　

○给山东菏泽、濮、定陶、钜野、郓城、范、寿张、阳谷、东阿、肥城、东平、平阴、章邱、齐东、禹城、齐河、长清、青城、金乡、十九州县、临清、济甯、东昌、三卫、被水灾民一月口粮。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。十二月。癸亥。巡视北城御史富稼等奏、访获工部郎中王晋恩、偪嫁兄妾。侵吞家产。请交刑部究办。得旨。王晋恩、著革职交部严行审讯。不准化有为无。稍涉瞻徇。寻奏、审讯得实。请将王晋恩从重发往新疆、效力赎罪。从之。　　

○以江苏宝应县办团出力。赏道员黄锡庆、同知潘荣淮、陈荣、参将蔡天禄、花翎。通判祝寿龄等、蓝翎。余升叙有差。　　

○以剿平湖北黄州贼匪。全楚肃清。赏同知艾淳美、都司陈日元、巢日昇、喻吉三、守备李文盛、黄思学等、花翎。同知岳屏环等、蓝翎。余升叙有差。　　

○甲子。谕内阁、和春奏、官军夺毁秣陵关贼垒、并劄营进偪金陵、叠获大胜一摺。自镇江府城克复后。官军分路规取金陵。该逆匪数万、盘踞秣陵关。死力抗拒。经和春饬令总兵傅振邦、虎坤元等进攻。屡挫贼锋。兵气极为踔厉。仍著和春、张国梁、督饬诸军。以次攻复秣陵关等处。进克金陵。捦渠埽穴。迅奏肤功。　　

○钦差大臣和春等奏、请以丁忧总兵官虎坤元、仍留江南军营带兵防剿。允之。　　

○以广东官军会剿广西股匪出力。赏道员蔡徵藩、都司秦凤山、守备钟大元、花翎。知县翁凤起等、蓝翎。余升叙有差。　　

○予江南阵亡外委陈元才、杨登高、黄金印、张玑、祭葬世职。　　

○予广东合浦县剿匪阵亡生员龙绳武、州同衔。民人罗定纯、韦能成、千总衔。　　

○乙丑。谕军机大臣等、前因夷人窜入广东省城。新授两广总督黄宗汉、到任需时。令柏贵、署理钦差大臣关防、两广总督事务。并寄谕该署督等、相度机宜。先行筹办。此次夷情猖獗。原因叶名琛刚愎自用。办理乖谬。以致夷人激忿。但该夷自通商以后、十有余年。一旦违背和约。踞我城池。辱我大臣。情同叛逆。岂得谓之无罪。此时若绝其贸易。声罪致讨。实属名正言顺。惟念起衅虽自该夷。而我国大臣、办理亦未尽善。是以暂缓用兵。先与讲理。并非畏其凶锋。甘心忍受也。广东民人。及各国夷人。应共喻朕大公无我之意。道光二十九年。＜口英＞夷不敢进城。实赖绅民之力。今叶名琛、既不能驾驭夷人。复不能激励乡团。动其公忿。以致大伤国体。实堪痛恨。著柏贵、与绅士罗惇衍等、密传各乡团练。宣示朕意。如该夷悔祸。退出省城。尚可宽其既往。以示怀柔。若仍冥顽不服。久踞城垣。惟有调集各城兵勇。联为一气。将该夷驱逐出城。使不敢轻视中国。然后与之剖辩曲直。为后来相安地步。方足以尊国体而杜要求。据黄宗汉奏、外夷构衅。恐致土匪乘机滋事。揆度时势。自应严防土匪。以固根本。又恐夷人句结为奸。其患更不可测。应如何拨兵防御。以消内患之处。著柏贵等妥筹办理。又据黄宗汉奏、该督前任浙江巡抚时。与穆克德讷共事。知其在乍浦副都统任内。不独能得兵心。并且深得民心。此时夷务吃紧。各属匪徒。未尽扑灭。该将军、务与该署督等、熟商安内攘外之方。勿生他变。前据叶名琛奏、＜口英＞夷兵力已弱。其国主不愿与中国滋事。又奏称、咪国吐哒口□治等、来至黄浦。恳求开舱贸易。经叶名琛照覆。咪酋颇知感戴。今据穆克德讷等奏、咪夷求见。叶名琛坚持不允。旋至各炮台被占。是否系咪夷因＜口英＞夷无力赔其焚烧货物。故尔称兵助恶。希图要求中国。以遂其赔偿之愿。并著查明具奏。本日颁发钦差大臣关防。著先交柏贵祗领。其旧藏关防。若未遗失。即著封存。遇便派员赍部呈缴。将此由六百里各密谕知之。　　

○以故喀尔喀三音诺颜扎萨克郡王托朗郭林布叔格楞扎木楚、袭爵。　　

○以太仆寺少卿文祥、为詹事府詹事。　　

○举行本年军政。吉林将军所属、卓异官二员。年老有疾官六员。黑龙江将军所属、卓异官一员。年老有疾官四员。罢软官一员。绥远城将军所属、年老有疾官四员。西安将军所属卓异官三员。甯夏将军所属、才力不及官一员。年老有疾官二员。察哈尔都统所属、卓异官四员。才力不及官二员。年老有疾官六员。罢软不谨官五员。青州副都统所属、卓异官一员。年老有疾官一员。密云副都统所属、卓异官二员。保定等处、年老有疾官三员。京营卓异官一员。有疾官一员。直隶卓异官一员。广东卓异官五员。不谨官三员。罢软官六员。年老官一员才。力不及官五员。分别议叙、处分如例。　　

○补行广西二年军政。卓异官一员。罢软官二员。年老官一员分别议叙、处分如例。　　

○予湖北节年殉难、知县董世昌、教谕熊联晖、邱文、训导杜德芬、刑部司狱张长义、府司狱张士彦、巡检章浚、从九品孙祖焕、桂鹏、吴堃、黄廷印、洪瑟祥、都司博崇武、守备钟声、杨胜鳌、千总杨国清、殷万年、陈金榜、卫千总刘式如、把总罗廷彪、刘尚烈、熊定国、邓步奎、谢正荣、侯元升、外委邓起、王文太、孙镛、甘敬元、张天培、段复兴、金洪顺、李国福、祭葬世职。五品军功哈清源等八名。监生陈心斋等、六十七名。兵勇绅民熊宗喜等、二千四十八名。因公遇害、何兴隆等、四十九名。遇贼死节绅民妇女、萧致中等、一千三百八十二名口。旌恤如例。　　

○丙寅。谕内阁、崇恩奏、陈明马政情形、并查无冒销情事、恳请免议一摺。山东省额缺营马。向系就地买补。道光年间。兵部纂改则例。行令按年赴口购买。旋即奏明停止。所有该省营马。仍著按照历届成案。就地买补。毋庸出口购买。至朋马报销数目。既据该抚查明实无冒销情事。买马一节又系循照旧章。所有兖州、登州、曹州、三镇总兵。均著免其议处。兵部于该省马政。并不查明成案。仍令赴部领票。办理殊属草率。著兵部堂官明白回奏。　　

○以办理海运出力予天津府知府石赞清等、升叙有差。　　

○以剿办安徽贼匪节次出力。予副都统麟瑞、总兵官吉顺、优叙。赏还总兵官嵩瑞翎顶。复已革总兵官扎隆武职。赏副将袁学忠、总兵衔参将庆福、图克坦布、游击瑞成、王懋勋、都司郑永祥、彭得、邵梅、马振邦、黄国尧、业普崇额、恩清、扎拉丰阿、沈龙光、守备彭侍清、协领常升保、佐领常安、防御额勒春等、花翎。骁骑校奎德等、蓝翎。余升叙有差。　　

○蠲缓浙江仁和、钱塘、海甯、富阳、余杭、临安、于潜、新城、昌化、嘉兴、秀水、嘉善、海盐、石门、平湖、桐乡、乌程、归安、长兴、德清、武康、安吉、孝丰、慈溪、奉化、山阴、会稽、萧山、诸暨、余姚、上虞、嵊、新昌、临海、黄岩、天台、仙居、甯海、太平、金华、兰溪、东阳、义乌、永康、武义、浦江、汤溪、西安、龙游、江山、常山、开化、建德、淳安、桐庐、遂安、寿昌、分水、丽水、青田、缙云、松阳、遂昌、云和、景甯、六十五州县、杭严、嘉湖、台州、三卫、灾歉地方正耗银米。及额徵漕粮。并仁和、海沙、芦沥、钱清、长亭、杜渎、横浦、浦东、青村、下砂头、十场新旧灶课。　　

○丁卯。谕内阁、户部奏、请将东西两陵、及驻防兵米、画一办理一摺。所有各该处兵丁应支米石。除东西两陵守护陵寝。密云驻防调派出征。前经奏准仍给一半本色。著仍遵前旨办理外。其保定等十三处驻防兵米。即照户部所议。按本色半分之半发给。不得纷纷率请变更。以昭画一。　　

○又谕、王庆云、奏参府县各员、请分别勒休革职审办一摺。四川保甯府知府鲍继培、年力已衰。办事颟顸。著即勒令休致。前署梁山县知县李正东、前署金堂县知县周道源、均有被控案件。或将要证延不解省。或经验明滥刑有据。均著先行革职。交该督提省严行审讯。按律惩办。　　

○谕军机大臣等、李孟群奏、进攻六安获胜、请饬拨饷需、以资支放一摺。李孟群自克复霍山。督兵进取六安州城。于西北两路叠获胜仗。惟饷需不继。当此严冬。从征士卒。饥寒交迫。系属实在情形。自应迅速接济。著王庆云、崇恩、于四川山东省。各筹银三万两。遴委妥员。克日起解。惟四川省距皖较远。著官文、胡林翼、先行筹银二三万两。分起垫解李孟群军营。俟四川饷银过楚时。陆续扣还归款。并著英桂、筹银一二万两。就近先行解往。俟山东饷银过豫时归还。此因该藩司待饷急迫。是以各就近省、令该督抚等先行垫拨。官文等接奉谕旨。务各迅速拨解。毋稍迟延。至李孟群、请由四川按月拨银、以资接济之处。并著王庆云、按月筹银三万两解往。毋致贻误。将此由六百里各谕令知之。　　

○又谕、王庆云奏、四川省节年筹解京外各饷。为数甚钜。拟请于咸丰八年。再行劝谕绅董。续办津贴等语。川省按粮津贴一款。办理已阅数年。民情踊跃。殊堪嘉尚。惟国家借资民力。原属不得已之举。傥或办理不善。以致胥吏中饱。于饷需仍有名无实。甚非民间报效之本心。著该督饬属、严密稽查。剔除弊窦。于济饷之中。仍寓恤民之意。如有不肖州县。藉端浮收。即著从严参办。毋稍姑容。此项津贴银两。俟收解完竣。即由该督核计多寡。奏请加增学额中额。用昭激劝而顺舆情。将此谕令知之。　　

○两广总督黄宗汉奏、请以前任安徽布政使毕承昭、随赴广东差委。允之。　　

○以理藩院右侍郎灵桂、署工部右侍郎、兼管钱法堂事务。工部左侍郎德全、署管工部火药局事。　　

○以截剿安徽窜匪获胜。予外委程长厚等、升擢有差。　　

○以安徽拏获滋事游勇。予千总李春等、以守备用。赏花翎。军功罗安邦等、蓝翎。　　

○予河南阵亡通判汪暾、守备戴大春、祭葬世职。　　

○展缓河南中牟、睢、汤阴、临漳、滑、封邱、项城、太康、扶沟、九州县被水、被旱、地方、节年未完漕项。　　

○戊辰。谕内阁、前因河南学政俞樾、出题割裂、及坐索棚规各款。叠经降旨、交英桂、督同藩司瑛棨、秉公查办。并调查卷册。据实具奏。兹据英桂奏称、详访舆论。俞樾考政尚严。惟所出题目。确有数题割裂太甚。不成句读。尚无坐索棚规、及轻浮卑鄙各款。业经革职。著毋庸议。学政为士林表率。制义代圣贤立言。文理之醇疵。足觇人品之邪正。若命题既上下割裂。甚至不成句读。又安能阐发圣贤义理耶。此于士习文风。大有关系嗣后各省学政考试出题。即防剿袭旧文。间用截搭。亦须句读分明。断不可如俞樾之文义难通。几于戏侮圣言。自取咎戾。将此通谕知之。　　

○谕军机大臣等、前因黄宗汉到任需时。令柏贵、署理钦差大臣关防、两广总督事务。并谕该署督等、先行筹办夷务。本日据恒祺、因情形急迫。由驿驰奏。所请适与前降谕旨相符。柏贵既署理钦差大臣。夷务是其专责。应抚应剿。权衡总不外情理二字。我中国自与该夷议和之后。十余年、从不肯先行开衅。妄起兵端。今该夷烧毁城外民房。又率众攻城。首先背约。其罪显然。即谓叶名琛办理不善。朕已将该督革职。可见一秉大公。该夷当知感悔。若复不自认罪。肆意要求。岂能任其无理。仍与通商。柏贵与该夷酋屡次晤面。彼尚未敢轻视。即可据理剖辩。一面调集兵勇。联络绅团。以壮声威而尊国体。所有前谕该署督、严防土匪乘机窃发、并谕侍郎罗惇衍等、激励士民之处。均著遵照妥办。提督昆寿、前曾带兵攻剿梧州。此时如未回省。著柏贵另派妥员。往梧州统带官兵。将昆寿调回省城。督带重兵。以资弹压。水师提督吴元猷、驻劄虎门。有防御海口之责。此次夷船驶进省河。何以毫无防范。著柏贵查明参奏。又据御史何璟奏、该夷已入内城。恐柏贵等受其挟制。请饬昆寿、酌调弁兵。进至三水佛山等处。择要驻劄。并飞调附近乡团。环集城外。严檄该夷。勒令退出省城。夷匪不过数千。以十倍之众临之。势必遁逃。省垣既复。然后平其曲直。夷人必俯首听命等语。所奏不为无见。著柏贵等、体察情形。酌量办理。将此由六百里密谕柏贵、穆克德讷、江国霖、双禧、双龄、并传谕恒祺知之。　　

○蠲缓江苏长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、武进、阳湖、江阴、宜兴、荆溪、丹阳、金坛、溧阳、山阳、阜甯、清河、桃源、盐城、高邮、泰、东台、江都、甘泉、兴化、宝应、铜山、丰、沛、萧、砀山、邳、宿迁、睢甯、太仓、镇洋、嘉定、宝山、海、沭阳、赣榆、泰兴、五十三州厅县被水、被旱、村庄。漕粮折色银米。　　

○蠲缓河南兰仪、新蔡、祥符、陈留、杞、尉氏、中牟、郑、荥阳、禹、商邱、甯陵、鹿邑、虞城、夏邑、永城、睢、柘城、安阳、汤阴、临漳、林、涉、内黄、汲、新乡、辉、获嘉、淇、延津、滑、浚、封邱、河内、济源、修武、武陟、温、原武、阳武、洛阳、偃师、巩、孟津、淮甯、西华、商水、项城、沈邱、太康、扶沟、襄城、长葛、光、光山、五十五州县被水、被旱、村庄、新旧额赋。给兰仪县灾民一月口粮。　　
</div>
    <div class="pagination">
<a href="清实录咸丰朝实录_page342.html">上一页</a><span>...</span><a href="清实录咸丰朝实录_page338.html">338</a><a href="清实录咸丰朝实录_page339.html">339</a><a href="清实录咸丰朝实录_page340.html">340</a><a href="清实录咸丰朝实录_page341.html">341</a><a href="清实录咸丰朝实录_page342.html">342</a><span class="current-page">343</span><a href="清实录咸丰朝实录_page344.html">344</a><a href="清实录咸丰朝实录_page345.html">345</a><a href="清实录咸丰朝实录_page346.html">346</a><a href="清实录咸丰朝实录_page347.html">347</a><a href="清实录咸丰朝实录_page348.html">348</a><span>...</span><a href="清实录咸丰朝实录_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
