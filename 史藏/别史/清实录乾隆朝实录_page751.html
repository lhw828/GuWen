<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 751 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 751 页/共 1860 页</h1>
    <div class="content">
大清高宗法天隆运至诚先觉体元立极敷文奋武孝慈神圣纯皇帝实录卷之五百四十六



大清高宗法天隆运至诚先觉体元立极敷文奋武孝慈神圣纯皇帝实录卷之五百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。九月。乙巳。上幸卷阿胜境。赐扈从王大臣、蒙古王公台吉及哈萨克使臣等食。　　

○奉皇太后自避暑山庄启銮回京。　　

○是日、驻跸喀喇河屯行宫。　　

○丙午。上诣皇太后行宫问安。　　

○谕曰、阿里衮奏、据盐池地方驿站把总报称、驿站马八匹。驼七匹。被贼窃去。因阿里衮患病未汗。遣总兵官丑达、领兵前往查拏等语。盐池地方。离巴里坤甚近。彼处有何盗贼。不过匪窃玛哈沁之类。乘间偷窃驿马耳。阿里衮既患病不能前往。锡特库、豆斌、德舒、所司何事。此三人内、锡特库理应首先前往。乃遇此等玛哈沁。即怯懦若是。实出情理之外。豆斌乃管兵之提督。且有绿旗兵丁。更应前去。至于德舒、系满洲臣仆。年力壮盛。遇此等事。愈当争先奋勉。乃伊三人俱畏缩不前。只令丑达前去。是何意见。若谓在巴里坤办事。亦不过阿里衮一人办理耳。伊等又何尝办事耶。况锡特库曾任将军。遇此等事。即怯懦不前。更属不堪。锡特库、著革职披甲。自备资斧留巴里坤当苦差。豆斌、德舒、俱著交部严加议处。　　

○是日、驻跸常山峪行宫。　　

○丁未。上御行殿。勾到秋审官犯、及服制、并云南、贵州、四川、广东、广西、情实罪犯。停决服制斩犯九人。广东斩犯一人余九十人予勾。　　

○谕、据杨锡绂奏运河情形一摺。请修垫纤路。整理闸座民埝。并挑浚淤浅各事宜。俱系现在所应办之事。运河连年漫溢。挽运维艰。今年复遇异涨。遂至阻滞。非大加修筑挑浚。其何以济。且目前因积水过多。惟是讲求宣洩。第宣洩太过。设遇水少之年。又不免流浅胶舟。此岂可但为一时权宜。而不筹及经久。即如微山湖等处纤路。既经淹浸日久。则堤土必多卸入河身。淤垫积高。较旧河底相去不知其几。必当实力挑浚。非仅照常按年大挑。所可草率告竣者。又如前此方观承等奏、于临清之八里庙、建设石坝。张师载奏、湖口闸不必于闸门较量广狭。以及尹继善等奏、将沂水入运之卢口坝。留宽口门三十丈各事宜。皆当通盘筹算。悉心查办。期于有利无弊。且该漕督所奏。祇就运河之在东省者而言。其自临清以下至江南境。亦应一体经理。但此事非张师载一人所能独任。著刘统勋驰驿前往山东、江南、一路相度。会同河臣等办理。再每年例派御史巡查漕务。其在东省者。现今将届点派之期。著派给事中海明、令其随往。于济宁临清一带。督理挑浚运河事宜。其各部司员内。有实心任事、可胜习练、河务。刘统勋素知其人者。亦著酌量带往委用。　　

○兵部以武会试中额请。得旨、这考试。汉军取中三名。直隶取中十二名。陕西取中九名。广东取中四名。河南取中三名。山东取中五名。江南取中二名。山西取中四名。湖北取中二名。湖南取中一名。四川取中二名。广西取中一名。福建取中四名。浙江取中三名。江西取中二名。云南取中二名。贵州取中一名。　　

○是日、驻跸两间房行宫。　　

○戊申。上诣皇太后行宫问安。　　

○谕军机大臣等、前成衮扎布等奏、中秋报称、解送之诺诺什、渡河欲逃。因以刀刺落水中等语。曾经传谕查奏。昨询问来京侍卫。据称、台站人等。俱云、中秋撒袋马匹。俱为贼抢去逃走。今中秋解到时。仍执前说。及诘以侍卫等所告。遂俯首无辞。诺诺什原非要犯。若中秋据实供出。或可从宽。乃巧词欺隐。自难姑贷。因将中秋正法。著成衮扎布、传谕军前侍卫官员人等知之。　　

○户部议准、河东盐政西宁奏、请于乾隆二十二年余引十二万道外。续增余引十二万道。俾各商领运。接济民食。从之。　　

○是日、驻跸要亭行宫。　　

○己酉。谕、前嵇璜奏、本年张家瓦房、朱家海、二工。溜处危险。深获放淤之益。因批令将设法放淤之人查奏。今据奏称、淮徐道王鸿勋、与参将邱若龙、游击张吉、会商放淤。黄溜得保平稳等语。王鸿勋、邱若龙、张吉、俱著交部议叙。　　

○又谕、江苏淮、徐海等属。连岁被灾。赈粜需米浩繁。附近。灾地仓储。类多缺额。现在开修河道。即日兴工。夫匠云集。粮价或致昂贵。不可不豫筹调剂。漕粮上关京储。原不应多截。但该处现有工作。若专恃邻境采买。恐缓不济急。著将戊寅年应运漕粮。截留二十万石。分拨各属。以资冬春赈粜之用。该部即遵谕行。　　

○又谕曰。广东碣石镇总兵杨启忠、前来京陛见。看其人甚平常。今据杨应琚奏称、该员平日于海防营伍。原无筹画调剂之处。兹于回任时。途中患病。行走两月有余等语。杨启忠在任既无可纪之绩。年力复衰。不胜总兵之任。著休致回籍。所遗员缺、著书德补授。　　

○又谕、据兆惠、富德奏称、询问自森博罗特遇见之人。据伊供称、逆贼阿睦尔撒纳、带领八人。前赴俄罗斯。被俄罗斯人拏获。送往察罕汗。又有由哈萨克投来之厄鲁特。供亦相同。看来逆贼阿睦尔撒纳、往投俄罗斯属实。请遣使索取等语。前因伊等奏、阿睦尔撒纳。落水淹死。彼时朕即降旨、以为阿睦尔撒纳、断未淹毙。必系俄罗斯之人。将伊收留。否则逃回。仍往哈萨克。决不出此两途。今看兆惠等所奏、俄罗斯果将逆贼收留。则又何必犹在彼处寻觅踪迹。朕已另降谕旨、令行文萨纳特衙门索取矣。兆惠等接到此旨。可即令顺德讷、前赴俄罗斯之森图拉地方。向彼告称、哈萨克人报称、阿睦尔撒纳、带领八人。逃往俄罗斯等语。可见尔等将阿睦尔撒纳私匿属实。想尔等亦不敢专主。必送往尔察罕汗处矣。惟是从前尔等谓阿睦尔撒纳落水身死之处。我等已奏闻大皇帝。大皇帝当即洞鉴。已降旨索取阿睦尔撒纳、向萨纳特衙门行文。想尔察罕汗。必念两国素相和好。遵照原定不匿逃犯之条。将阿睦尔撒纳送来。我等从前谓尔俄罗斯、亦系一大部落。断不相欺。不意尔等乃如此行事。若非大皇帝明鉴。几为尔等所欺矣。我等今亦不在此守候。钦遵大皇帝谕旨回兵。顺德讷将此晓谕后。即将兵丁、及卡座、彻回至大营。兆惠、富德、亦不必在现今驻兵处久留。想此际额尔克沙喇、努三等亦渐次到来。即不然。陆续差往之人亦多。不必在彼等候。目今应拏者。惟巴图尔乌巴什、哈萨克锡喇、珲齐等数贼。况巴图尔乌巴什、既有投往哈萨克之信。兆惠等、带兵迎其来路。成衮扎布等、随后尾追。两路夹攻。则巴图尔乌巴什必就擒获。计擒获巴图尔乌巴什之时。亦已届冬令。可即由彼彻兵。即或贼众不能尽获。间有一二脱逃者。亦俟来年再行办理。其彻兵或在济尔哈朗、或在额林哈毕尔噶过冬。著将军成衮扎布、兆惠、及富德、即遵照朕从前所降谕旨、来京商议明年办理回子、及伊犁等处余剩贼众等事。方为妥便。若此际俄罗斯已将阿睦尔撒纳送来。自无庸议。否则明岁亦不必擒拏。但将应办之叶尔羌、喀什噶尔回子之事。尽皆妥协料理后。再作商议。目今断不必计及阿睦尔撒纳。将此一并寄知兆惠、富德、并令晓谕哈萨克阿布赉、谓大皇帝旨谕。看来逆贼阿睦尔撒纳、入俄罗斯属实。阿睦尔撒纳、断不安然静处。必怀尔等哈萨克将伊擒拏之恨。欲行抢扰尔等。亦未可定。如尔等不及觉察。忽来抢取。必受其害。是皆因尔等投诚。为我臣仆。故为尔等计虑周到。晓谕尔等。尔等须留心防备。可将此谕旨乘伊来人之便。令其转谕阿布赉。如无便人。即缮写一信寄往可也。　　

○谕军机大臣等、雅尔哈善奏、据三格报称、察哈尔总管巴宁阿等、于博罗齐地方。捉生询问三十里外。有贼人十户。入山搜剿。遇伏阵亡等语。总管巴宁阿、三等侍卫努呼德、阿拉善、二等台吉达瓦车琳、奋勇剿贼。殁于王事。深可悯恻。著交部照例议恤。三格等闻信。即带兵接应。剿贼百余人。尚与恇怯不前者有间。但所报擒获珲齐属人供称、珲齐、额琳沁达瓦往伊犁合阿巴噶斯、哈丹游牧。见河岸有二大营。恐系大兵。及哈萨克兵。因逃回此地。三格即遣人到彼查看。皆厄鲁特踪迹。移去已十余日等语。伊犁之营。既系厄鲁特。则珲齐等何以逃回。三格闻信。自应亲身前往。何以仅遣人查看。甚属疏懈。著雅尔哈善、传谕三格等、仍作速追剿珲齐等贼。为巴宁阿等复讐。　　

○又谕曰、雅尔哈善奏称、副都统爱隆阿、在察罕乌苏、收取宰桑乌鲁木游牧百余户。情愿内移等语。著将乌鲁木解送来京。　　

○又谕、据定长奏、云南永北府土司高龙跃、呈报党洪勋、杨琪等、投递妖书一案。经该镇及该府等、亲往检查。财物现俱加封。并将高龙跃同伊子带至署中看管等语。高龙跃接书时。若隐匿不报。或别经发觉。自应向伊根究。今该土司一接妖书。即亲赴该镇衙门呈首。自属举发邪逆之人。乃因其词色张惶。遂至伊家搜查。此所办非是。且查出旧印。系前明铸给。该土司不过未经缴销。紫金冠亦儿童衣饰常用。不为禁物。高龙跃应从省释。查封赀物。概即给还。至党洪勋、杨琪等、既将妖书转投土官。其得书来历。自当逐细根究。务得实情。从重究结。著将此传谕爱必达知之。　　

○以热河道常亮、为湖北布政使。　　

○是日、驻跸密云县行宫。　　

○庚戌。谕军机大臣等、从前将军兆惠等、驻劄伊犁。遣副都统阿敏道、领索伦厄鲁特兵。收服布拉呢敦、霍集占等。伊等诈称畏厄鲁特扰害。若肯彻回。即行投顺。阿敏道遂彻回厄鲁特兵。带索伦兵一百前往。今据总管五十六等报称。到沙喇斯游牧。闻布拉呢敦等谋叛。阿敏道、及兵丁百人。俱为所害等语。阿敏道虽为叛贼等所愚。究属捐躯殉难。深可悯恻。著同随行官兵。俱照阵亡之例。交部议恤。　　

○又谕曰、兆惠奏称、逆贼阿睦尔撒纳、逃入俄罗斯属实。现在行文索取。前闻乌梁海果勒卓辉等、俱逃入俄罗斯。或被阿逆煽诱。致扰我归顺之乌梁海。亦未可定。著传谕车布登扎布、纳木扎勒等、晓示察达克。加意防范。若有贼人声息。如量力不能擒剿。即报知布延图、或乌里雅苏台军营。发兵协助。但宜密为豫备。不必稍涉张皇。致乌梁海等惊恐。　　

○是日、驻跸南石槽行宫。　　

○辛亥。上奉皇太后回跸圆明园。　　

○诣安佑宫行礼。　　

○诣畅春园、问皇太后安。　　

○钦差侍郎梦麟、两江总督尹继善、江南河道总督白钟山、副总河嵇璜、江苏巡抚陈宏谋等会奏、湖河各工。今已于九月中旬。陆续估定。克期兴工。现在天气晴和。不特工作应手。而灾地贫民。均得趁工度日。甚为得济。再臣等前奏、洪泽湖出口之裴家厂、张福口等处引河。应疏浚。今细加测量。张福口天然河、张家庄、裴家厂、三岔引河、共五道。俱各深通。毋庸疏浚。再臣尹继善、现在奉差。臣等督率各道、发帑开工。日内俱可办定。臣梦麟、即赴河南上江一带。查看水利河道。臣白钟山、前往高宝一带、勘估湖河工程。臣嵇璜、赴下河催办归江归海各工。并南关坝石工。合并奏闻。得旨、甚好。虽各分任。仍当联为一体。　　

○壬子。上诣畅春园、问皇太后安。　　

○谕军机大臣等、梦麟等所奏、豫省东南面入淮干河。请暂缓兴挑。俟一二年后。酌看清口之宣洩若何。五坝过水之多少。再行估办等因一摺。此所见朕殊不以为然。在诸臣之意。恐淮水之来源过大。洪湖一时不能容纳。未经畅出清口。必先径趋五坝。而为淮扬下河之病。诸臣只知在江言江。自朕视之。则江南、河南、均属一体。固不得各分畛域。且河南一省。积年多被水灾。而该抚并未奏闻。今始查出赈恤。江南之下河一带。本系连岁被灾。每年食赈之处。且近年又幸丰收。以两省目今情形而论。其先后缓急之间。固当即以宣洩河南之积水为事。况治水之道。必筹下游之去路。以达来水之奔流。若恐贻患下游。而先事壅遏上流。必致腾注溃决。更为下游之患。否则散漫旁溢。而以邻为壑矣。现在五坝洩出清水。所谓归江归海之道。逐一疏通。即使过水稍多。亦当另为设法以达其去路。岂可遽欲壅遏上流。坐视河南全省之积困。亦谁非朕之赤子乎。即云东面已开干河。可洩归德等属之水。而东南面之干河不开。中州仍不免受害。而七道之水。仍必分注入淮。何如豫为下游筹宣导之路。使节节深通。盈科后进。且相时蓄洩。操纵得宜。自不至一时坌集洪湖。不能容纳。何至为以待来年之说乎。可传谕梦麟、尹继善、白钟山、嵇璜等、令其速为妥协会办。务期豫省明年不致复罹水患。以副朕念切灾黎之意。亦不可因有此旨。遂置洪湖之涨溢于不顾。而不为通盘筹画。置身事外。另摺批谕联为一体四字。所当善为体会。并谕裘曰修、胡宝瑔、知之。　　

○癸丑。上御洞明堂。勾到奉天、福建、陕西、情实罪犯。停决福建斩犯二人。余七十九人、予勾。　　

○谕、甘肃茶商马元亨、包揽侵欺。亏缺茶觔一万七千余封。照例拟斩。现于秋审情实予勾。但此案内之茶马大使叶炯、王轲文、系专司茶封之员。乃听嘱受贿。虚出实收。以致该商任意侵亏。则马元亨之罪。实叶炯等有以成之。仅照杂犯准徒。不足蔽辜。叶炯、王轲文、俱著发往军台效力。以示炯戒。　　

○甲寅。上幸山高水长。赐王大臣、及哈萨克使臣等宴。　　

○谕、今年山东济宁各属。被水成灾。所有应徵地丁银两。业已加恩分别蠲缓。而漕粮一项。定例仍须照常输纳。灾黎口食。未免拮据。朕心深为轸念。著加恩将被灾较重之济宁、鱼台、金乡、馆陶、武城、本年应徵漕粮。缓至戊寅年起、分作三年带徵。被灾次重之滕县、峄县、邹县、曹县、单县、濮州、范县、临清、恩县、夏津、荷泽、城武、冠县、邱县、汶上、本年应徵漕粮。缓至戊寅年起、分作二年带徵。其济宁、鱼台、金乡、滕县、峄县、本年带徵乾隆二十一年漕粮。一并缓至戊寅年启徵。以纾民力。该部即遵谕速行。　　

○又谕、前因东省济宁等五州县、积水未消。曾经降旨、将积年民欠银两。及常平谷石。概予豁免。其屯军地亩。被灾情形。与民地相同。自宜一体抚恤。所有临清卫坐落济宁、鱼台、二州县境内之屯户人等、未完乾隆二十一年地丁徵耗等银、一千四百余两。及积年借欠仓谷、四千九百余石。麦本银、三百余两。俱著加恩一并蠲免。俾灾地军民。均沾渥泽。该部遵谕速行。　　

○又谕、山东济宁、鱼台金乡、滕县、峄县、等五州县。连岁被灾。其积年民欠地丁钱粮。常平仓谷。俱已加恩豁免。而随正徵收之耗羡银两。系备地方公用。向例不在恩蠲之内。在被灾贫黎。生计维艰。既恐不能照数完纳。且正项既已蠲除。复徵此畸零之耗羡。不肖胥吏。藉端滋事。闾阎仍不免追呼之扰。著加恩将济宁等五州县、积年未完耗银。一万一百余两。一并豁免。以示体恤灾民之至意。该部即遵谕行。　　

○谕军机大臣等、端济布奏称、在罗克伦、孟克图领、收获噶勒藏多尔济宰桑罗布扎、尼玛、得木齐敦多克等。将造言惑众之古隆格、玛木特、正法。其户口什物牲只。交送巴里坤。罗布扎等送出噶勒藏多尔济之幼女、派伊属人照管送京等语。端济布此次所办。尚合机宜。从前端济布招降珲齐、达瓦。惟事姑息。以致复叛。朕已命兆惠等查明治罪。今功过相抵。著加恩宽免。并传谕兆惠等知之。　　

○乙卯。上奉皇太后还宫。　　

○诣大高殿、寿皇殿、行礼。　　

○诣皇太后宫问安。　　

○还宫。　　

○谕、昨据开泰奏称、川省收成丰稔。已碾米十五万石。运交楚省。以备灾地拨用。今岁豫省、现有江西湖北之米协济。灾地已为有备。著将川省运楚米石。即由楚运交山东。令该抚酌量分贮。以资接济。自楚至东。舟楫可通。亦属妥便。该部即遵谕行。　　
</div>
    <div class="pagination">
<a href="清实录乾隆朝实录_page750.html">上一页</a><span>...</span><a href="清实录乾隆朝实录_page746.html">746</a><a href="清实录乾隆朝实录_page747.html">747</a><a href="清实录乾隆朝实录_page748.html">748</a><a href="清实录乾隆朝实录_page749.html">749</a><a href="清实录乾隆朝实录_page750.html">750</a><span class="current-page">751</span><a href="清实录乾隆朝实录_page752.html">752</a><a href="清实录乾隆朝实录_page753.html">753</a><a href="清实录乾隆朝实录_page754.html">754</a><a href="清实录乾隆朝实录_page755.html">755</a><a href="清实录乾隆朝实录_page756.html">756</a><span>...</span><a href="清实录乾隆朝实录_page752.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
