<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 668 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 668 页/共 848 页
  </h1>
  <div class="content">
   ○两江总督牛鉴奏参松江府知府福祥。当防堵紧要。遽请病假。显有规避情事。得旨、所奏甚是。福祥著即革职。以示惩儆。　　

○以广东按察使王庭兰、为江宁布政使。广东盐运使徐继畬、为按察使。予浙江阵亡署乍浦同知韦逢甲、祭葬世职如例。　　

○旌表守正捐躯河南许州民寇玉淋妻潘氏。山东齐东县民王花仔妻李氏。　　

○湖北崇阳县逆犯钟人杰、陈宝铭、汪敦族、伏法。　　

○丁未。孝慎皇后忌辰。遣官祭陵寝。　　

○谕内阁、奕经等奏、定海兵勇连次夺获焚烧逆夷大小船只一摺。据称初八日勇壮头目王建功等、在定海螺头门枪击逆夷。乡勇白成位等、用火罐抛掷。烧然夷船。该逆窜避落水。王建功带领乡勇民人。将船夺获驶回。并将逆目丁时仪之弟砍倒。割获首级。水勇沈仁足等、砍毙白夷一名。委员郑鼎臣等、接奉札谕。装载火药。从后路进兵牵制。十二日南风大作。副将郑宗凯、游击池建功、派令守备徐槚宝、将火攻船装配七十余只。督同兵勇水勇。将船绕近该逆大船。先暗放火药坛一联。即时轰破逆夷船头。我船连排继进。火焰飞腾。四面放枪喊杀。逆船多被焚烧。计烧毙沉溺及击毙者。约有三百余人。将两桅大船烧去半截。三桅大船三只两傍烧毁。并烧断大桅两根。烧坏大三板船四只。夺获大火箭夷帽桨片船板。并逆夷救火之水鼓等件。解赴到营呈验等语。该逆屡肆猖獗。总因未受惩创。今被焚烧。亦知船坚炮利之不足恃。如果将军参赞及沿海封疆大吏。处处皆能准备火攻船只。相机筹办。该逆必胆裂心寒。不敢再行窥伺。此次火攻夷船。其最为出力之副将郑宗凯、著升补福建福宁镇总兵。游击池建功。著以参将遇缺即行升用。均著赏戴花翎。委员郑鼎臣、前次焚烧夷船多只。此次复能奋勇立功。自应优加鼓励。郑鼎臣著先赏给四品顶带。并赏戴花翎。该将军等调度有方。奕经著赏还双眼花翎。文蔚著赏还头品顶带。特依顺、齐慎、均著交部从优议叙。其在事出力文武员弁及兵丁乡勇水勇民人等、均著该将军参赞查明保奏。候朕施恩。　　

○谕军机大臣等、奕经等奏、定海兵勇连次夺获焚烧夷船一摺。披览之余。稍纾忿恨。已明降谕旨将该将军等分别加恩矣。又另摺奏、特依顺拟酌带兵丁。前赴乍浦防堵。并确查失守情形等语。现在乍浦满洲营驻防官兵。业已归并省城。特依顺著仍在省城驻劄防守。毋庸前往乍浦。其乍浦应行抚辑难民。弹压土匪各事宜。昨已降旨令萨弼尔翰护理乍浦副都统。并责成该地方文武各员弁妥为办理。至该处被烧营房民舍。著暂缓修葺。俟夷务稍简。再行查明具奏。现在逆船既分泊定海镇海洋面。恐其乘我不备。复来滋扰。著照该将军等所议。即派齐慎前赴上虞以东。办理防剿。至绍兴一路。现有文蔚带兵驻劄。尖山一带。有该将军调度防御。务当严申纪律。毋得再有疏虞。其乍浦失守情形。仍俟查明确实。即行具奏。将此由六百里谕令知之。　　

○命山西太原镇总兵官台费音来京。调江西南赣镇总兵官善禄、为太原镇总兵官。以甘肃庄浪协副将伍魁英、为南彰赣镇总兵官。　　

○福建福宁镇总兵官邱奉岐、以年老休致。　　

○戊申。以剿办番夷。捐资助赏。加班禅额尔德尼。宣化绥疆封号。萨玛第巴克什、懋功封号。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百七十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。五月。己酉朔。谕内阁、前因御史韩椿奏、请防范京城火药局一摺。当交赛尚阿等会议。兹据查勘情形。并筹议分贮火药章程具奏。所有该御史奏请疏通沟渠改移桥座之处。著毋庸议。至墙垣以资防卫。如有圯坏。随时缮修完整。毋庸另议加高。该班弁兵。责成监督稽查。不足以昭慎重。嗣后著派八旗汉军都统副都统二员随时稽查。如有滥竽充数。或定额不符。一经查出。即行参奏。其值宿官员兵丁应添军械。著汉军各旗每旗备办一分。交该官兵等备用。至外围墙以外。即系街道。自宜严加防护。著即责成该汛该坊不时亲查。仍由该营员该城御史巡查。傥有无业游民。近局窥探。即行查拏究办。嗣后如有疏失。但由局外查出。该坊一并参处。至本年制造火药较多。现在筹议分贮。除左右翼前锋营八旗新营房等三处。额领斤数无多。毋庸加拨外。其余圆明园八旗官兵处。健锐营。内火器营。外火器营。八旗汉军枪营。八旗汉军炮营。内务府新陈枪营等七处。著照所议。如数分别加拨火药。各该处自行筹备乾洁地方。严密分贮。俟届十年后。照例出陈易新。作为演放火药抵用。届时核计数目。分别办理。此次应拨火。著各旗营等处迅即备文支领。　　

○又谕、嗣后后火药局八旗汉军该班弁兵。著派八旗汉军都统副都统二员随时稽查。由值年旗奏请简派。两年更换。　　

○谕军机大臣等、奕经等奏、查探逆夷情形。逆夷诡诈百出。船只分驶南北。又有久据招宝山之意。定海镇海两处。船只增减靡常。又将连次被陷兵勇陆续送回。既以通商为词。不待覆信。匆匆起碇驶去。种种诡秘。莫测端倪。著奕经等照旧督饬文武员弁认真防堵。勿稍疏懈。致堕奸计。伊里布现已授职。著奕经耆英等、体察现在情形。或令在杭州省城。或令在嘉兴一带。驻劄弹压。务即相机妥办。前有旨令特依顺仍在浙江省城协同堵御。暂缓前赴乍浦。此时谅已接奉谕旨。折回省城。所有乍浦阵亡官员兵弁。著即查明奏请交部核办。以慰忠魂。将此由六百里谕令知之。　　

○又谕、牛鉴奏、江苏洋面静谧。现仍遵旨严防等语。据该督体察情形。逆夷不犯内河。确有把握。苏省海防。止须扼定吴淞一口。所虑内地居民遽事迁移。土匪乘机抢掠。别生事端。此时要务。惟以安辑人心。严查奸宄为主。苏州省城兵力较单。前经调拨湖北精兵。交刘允孝管带赴苏。以资防御。俟到苏后。该督即会同派拨。以壮声威。傥逆船远驶无踪。本省兵丁足敷防守。著即照所议。将湖北兵丁截回。以节劳费。惟是逆夷反覆无常。断不可稍存大意。该督仍当会同提督陈化成、巡抚程矞采等、外严防御。内示抚绥。以期众志成城。俾闾阎悉臻安堵。是为至要。将此由六百里谕令知之。　　

○又谕、本日据麟庆奏、查勘海口。昼夜巡防等语。黄河、灌河、射阳湖、海口三处均关紧要。现在重运漕船。连樯北上。难保逆夷不心存窥伺。更恐内地奸民。潜相勾结。不可不加意严防。著麟庆于漕船经行各处严密稽查。并著督饬弁失。昼夜了探。巡防固不可稍疏。而遇有形迹可疑之汉奸。尤当盘诘严拏。认真究办。其河营各兵丁。务须勤加训练。以壮声威而资弹压。将此谕令知之。　　

○赏七品丁带已革协办大学士两江总督伊里布、四品顶带。署乍浦副都统。　　

○太子太师大学士王鼎卒。晋赠太保。命成郡王载锐、带领侍卫十员。往奠茶酒。赏银一千五百两治丧。予祭葬。谥文恪。入祀贤良祠。命其孙瑔、珵、莹、均俟及岁时由吏部带领引见。　　

○旌表守正捐躯山东宁海州民薛汶明妻姜氏。　　

○庚戌。以鸿胪寺少卿骆秉章、为奉天府府丞。兼提督学政。　　

○礼部议准、山东巡抚托浑布疏报、采访单县贞节妇女万张氏等一百五十五口。请建总坊旌表。从之。　　

○旌表守正捐躯安徽凤台县民盛万年女了姐。山东历城县民黄庭女茫姐。　　

○辛亥。孝诚仁皇后忌辰。遣官祭景陵。　　

○谕内阁、本日据吏部题。请将碾造火药防范不严之笔帖式卢铭璋。降一级留任。并查级抵销等语。火药局碾造火药。必应严密慎重。该笔帖式系是日值宿之员。并不小心防范。以致余药烘然。非寻常疏忽可比。本应加重斥革。以示惩儆。姑念此次火药烘然。仅止薰灼碾盘木架。并未伤人。且由碾石击触所致。尚无别项情形。卢铭璋著改为降二级留任。不准抵销。嗣后管理火药局堂官。务当严饬所属加意防范。毋得再有疏虞。　　

○又谕、奕山等奏、查明前任提督关天培阵亡时兵丁散走情形。设兵所以卫民。必期有勇知方。近日海疆防守官兵。奋勇杀贼者固不乏人。至于临阵退避。见贼先逃。以至主帅阵亡。汛地失守。此种失律士卒。不难悉数骈诛。因念罪有首从。不忍概予诛夷。特命将军督抚等将首先溃散之犯。严查惩办。该将军督抚等身膺重寄。具有天良。自应将实在情形迅速覆奏。候朕酌量情节。法所难宥者。立正刑章。情有可原者。量从末减。庶于严申纪律之中。仍寓钦恤慎刑之意。乃本日奕山等奏、关天培在靖远炮台阵亡。兵众同时逃走。并无确切证据等语。郭标等五名。既据何居桐指出。即应亲提研讯。方可得有实据。乃直至该把总畏罪自尽。始行亲提。以至恃无质证。率即拟结。仅请将郭标等五名革伍责惩。殊属轻纵。所有逃散之兵丁郭标、欧振彪、唐成恩、吴就棻、苏胜亮、均著发往新疆充当苦差。以示惩儆。又另片奏、拏获汉奸温东幅一名。究出被胁入夥。赴官投首之从犯苏亚罄等三名。将温东幅正法。苏亚罄等拟军等语。广东汉奸。在在皆有。该省年余来仅获一温东幅。而被胁入夥之苏亚罄等三犯。又称赴官投首。可见平日并不认真查拏。不过以此塞责。奕山身任统帅。祁＜?土贡＞、梁宝常、俱系封疆大吏。乃陈奏事件。如是不诚不实。迹近欺诈。办理亦属错谬。奕山、祁＜?土贡＞、梁宝常、均著交部严加议处。　　

○又谕、奕山奏、请将随带司同分别撤留等语。穆胜额著即回京供职。李湘棻。庆福。著分别赴选赴任。其福奎、董作模二员。著准其仍留军营。　　

○谕军机大臣等、本日奕山等驰奏、军营官兵壮勇。分别撤减。并现筹防守情形一摺。前因＜?口英＞逆在粤滋事。调集各省官兵。并团练各路壮勇。俾资剿办。此时防守之兵。本省既足资调遣。本日据奏分别撤减。仍留广西兵一千八百名备防。所招壮勇。亦仍留二万一千余名未经遣散。似此虚糜帑饷。何所底止。前奏每月需银十三万九千二百余两。曾谕令力加撙节。此次摺内仍未将应减分数核实计算。国家经费有常。岂容如此含混。著奕山、祁＜?土贡＞、梁宝常、仍遵前旨。力筹撙节。其所需经费。每月总不准过十万两之数。该将军等务当激发天良。认真核办。至所奏逆夷现在情形。称有续到兵船四只。火轮船三只。究竟此项船只。是否由闽浙折回。抑系由该国续到。并未据确切查奏。著该将军等查明由驿驰报。再军犯二百四十余名。既据该将军等留营效力。自未便遽议解散。著即责成管带之员认真稽查。严行约束。毋令另滋事端。是为至要。将此由四百里谕令知之。　　

○以头等男陈良桂。三次报病。未经考验。勒令休致。　　

○壬子。上诣绮春园问皇太后安。　　

○江苏巡抚程矞采奏、省城民情静谧。现于吴江震泽一带。择要防守。得旨、小心防堵。无汉奸。＜?口英＞逆不敢轻入。是以严拏汉奸为第一要著。懔之勉之。　　

○英吉沙尔领队大臣塔们布、因病解任。赏前锋参领斋清额、副都统衔。为英吉沙尔领队大臣。　　

○命左春坊左赞善何桂清、在南书房行走。　　

○癸丑。谕军机大臣等、本日据都察院衙门奏、叶尔羌参赞大臣图明额、帮办大臣富兴阿、咨送喀喇沙尔年满笔帖式珠尔罕妄递呈文一案。已降旨令惠吉、壁昌、亲提审讯矣。案关属员讦告上司放缺徇私。并牵及同官钻营渔利。虚实均应严究。壁昌前派乌噜木齐审案。现在是否业已完竣启程。所有此案应于何处提讯。著该都统等即行会商酌量地方。前往审鞫。如该笔帖式所控皆虚。自应治以应得之罪。若该大臣图明额等果有徇私。及额勒春实有结交钻营情事。亦不准稍存袒护。以儆官邪而成信谳。将此谕令知之。　　

○又谕、前据牛鉴奏、江苏防堵。止须扼定吴淞一口。逆夷不犯内河。确有把握。当即谕知该督等外严防御。内示抚绥。期于众志成城。闾阎安堵。计此时当已接奉。本日据刘韵珂驰奏、乍浦口外小羊山洋面。泊夷船二十二只。大树下洋面。泊夷船六只。定海县道头地方。泊夷船十三只。镇海县招宝山下。泊夷船两只。沥港洋面。泊有夷船一只。小羊山系江浙交界。可以直至上海。亦可转至尖山海口。逆船聚泊于此。情殊叵测。且又制造三板船三十只。竹排一百余架。恐有四出滋扰之意等语。江苏海口。自以吴淞口为扼要处所。该督前奏水陆内侵。均可无虞。自系实在情形。惟逆夷诡诈多端。现又制造三板。添设竹排。安知不于福山。狼山。及扬子江一带。虚作攻犯声势。冀图牵制。俟该督闻警前往该处。彼转以大帮船只。突攻宝山。上海等处。使我兵彼此不能兼顾。致堕该逆声东击西之计。该督惟当专驻上海。督办攻剿一切。至福山。狼山。及扬子江一带。备防亦须加严。该督祇须酌派得力员弁。将水师战船。并招募沙船水轮等船。管带驶驾。如遇夷船驶入内河。或用火攻。或设法夹击。总应先事豫筹。不可稍存大意。是为至要。将此由六百里谕知牛鉴。陈化成。程矞采知之。　　

○直隶总督讷尔细额奏、天津海税短徵正额银九百六十八两零。责令该道陆建瀛赔足。短徵盈余银一万四千两。请俟道光二十年赔项交清后。续分三年解交。下部议。寻议、二十年欠解银。扣至二十三年始行限满。若将二十一年应赔盈余。俟上届扣完后再行续扣。有需时日。应请扣至二十四年三年期满。按年赔解。从之。　　

○浙江巡抚刘韵珂奏、据石浦同知舒恭受禀称、慈溪之战。逆夷死者二百余人。伤毙头目。系伪提督郭恩。其尸棺上船。自城外至江边。各逆用洋布贴地行走。该逆深以为讳。又民人王东河供称、逆夷在宁波。被击毙者二十余人。闻头目郭士力受伤病死。伪官俱穿孝服。又余姚县知县林朝聘等禀称、该逆在慈溪伤毙约二百名。其伤毙头目。无从查探。至用洋布贴地行走。夷人换季风俗如此。非由挂孝。又据投诚汉奸周淦供称、慈溪之战。夷兵死伤二百余人。夷官止四员。其职不过如中国千把之类。逆酋郭姓、巴姓、未死。各夷身空白衣。乃陆兵号褂。并非挂教。该逆诡谲多端。难测其实。查探不能一律。报闻。　　

○调西安左翼副都统齐哴阿、为正红旗蒙古副都统。正红旗蒙古副都统西兴阿、为西安左翼副都统。　　

○甲寅。浙江巡抚刘韵珂奏、乍浦失守后。现在嘉兴府设立粮台。并收养被难旗民。资送各县安插。报闻。　　

○以故大学士王鼎灵柩入城治丧。命都察院左副都御史何汝霖。前往奠醊。　　

○乙卯。谕军机大臣等、有人奏、风闻湖北武昌、汉阳、荆州、黄州、安陆等府。自去年九月以来。有悍猾之徒。连结饥民。少则百余人。多则数百人。甚至千余人不等。均因岁荒之故。以乞食为名。沿途强索。闾阎大受其害。以致劫案时闻。而地方官为规避处分起见。姑为隐饰。置之不问等语。湖北省频年被水。饥民载道。地方官不加意抚绥。致为民累。该省崇阳逆匪甫经勘定。此等无业游民。结党成群。尤虑滋生事端。不可不豫筹安辑。著裕泰、赵炳言、饬属查明酌量情形。妥为办理。以靖地方。至于不肖州县规避处分。隐匿劫案。以致民不聊生。情节尤为可恶。如果实有其事。著即严参惩办。毋稍徇隐。将此谕令知之。寻奏、沔阳监利等州县。多有抢劫拒捕之案。已将地方官奏参。勒限严缉。贫若饥民。妥为安辑。如再有匪徒勾结索抢。立即查拏严办。得旨、务要言出法随。认真查办。傥有另滋事端。则责有攸归也。懔之。　　

○又谕、奕经等遵旨覆奏一摺。所查乍浦接仗情形。并逆夷大小船只。窜直江苏洋面。览奏均悉。本日据牛鉴驰奏、该省洋面。现有夷船往来窥伺。已降旨饬令牛鉴在各海口要隘分兵防堵矣。奕经等现恐逆夷窜入。已于各口岸添兵守御。其省城尖山平湖等处。尤当互为声援。切勿顾此失彼。至该逆将船只分驶江苏洋面。傥有警报。著奕经等或派大员带兵前往接应。或因逆船多赴江苏。则浙省船只必少。趁此时攻袭镇海。或遣派兵勇。潜赴定海焚烧逆船。庶使该逆多所牵制。首尾不能相顾。其应如何办理。方可得手之处。总在该将军等熟筹现在情形。相机决胜。朕亦碍难悬揣遥制也。至逆夷全恃汉奸为引导。不除汉奸。无以克敌。据称乍浦接仗时。有现充乡勇之福建同安县人。勾引逆夷扒城放火。此等悖逆凶顽。殊堪发指。断难稍从宽宥。现既携眷寄居乍浦。何难按名弋获。著奕经等迅即查明。以军法从事。该将军参赞惟当激励将士。敌忾同心。如果殄灭丑类。迅奏卢功。必当特沛殊恩。立加懋赏。所有前此办理未善之处。概不深究也。勉之望之。将此由六百里加紧谕令知之。　　

○又谕、牛鉴奏、江苏省城静谧。内河防守严密一摺。又另片奏、黄家湾有夷船往北驶行等语。览奏均悉。该逆舍浙江而入江苏境界。显有窥伺滋扰之意。内河以王江泾、平望镇、两处最为扼要。现有扬州营官兵在彼防御。湖北山西兵丁陆续可到。足资调拨。据称小羊山后面。探有停泊夷船。又黄家湾外塘二十里之遥。亦有船往北驶行。其为窥伺吴淞口岸。已可概见。现在该督亲往督兵。著先申明纪律。加意防守。如将弁兵丁有临阵退缩者。即以军法从事。至逆夷全恃汉奸为接应。尤当严加防范。勿稍大意。该逆三板船只。较大船更为便捷。每当枪炮轰发。烟火迷离之际。辄趁势拢扑。使我兵仓卒不能辨别。及至近岸。已有措手不及之势。著该督剀切晓谕将弁兵丁。总俟夷船驶近。庶量炮力可及。然后奋加轰击。断不可一见帆影。纷纷开放枪炮。致堕奸计。崇明地方孤悬海外。为内地唇辅。亦应派兵协守。以固疆圉。江苏省前调各省官兵。及本省兵勇。共有若干名。是否足资派拨。此次所调湖北山西官兵未到。傥有警报。著该督仍遵前旨。酌将本省邻省官兵一面飞调。一面奏闻。不可稍有迟缓。至江浙连界之内河。固须调兵防守。而海口扼要处所。尤宜厚集兵力。如崇明。吴淞。上海等语。兵力尚单。著即于调到湖北山西兵内酌调。以资防剿。不可顾此失彼。致误事机。将此由六百里加紧谕令知之。　　

○扬威将军奕经等奏、乍浦失事。自请从重治罪。得旨、总因朕未能先示机宜。即将汝等治以重罪。又于事何益。尔将军参赞等务当体朕忧苦之怀。同心合力。尽谋尽勇。速殄逆＜?口英＞。以靖海疆。朕必论功行赏。不究其他。速加慎勉。以副朕之深望也。　　

○两江总督牛鉴奏、两淮商力疲乏。请免加盐价。以重奏销。淮北验赀派号章程。流弊日增。于票盐有碍。请永行停止。下部议。从之。　　

○丙辰。上御勤政殿听政。　　

○谕内阁、孟保等奏、达赖喇嘛等恳请呈进贡物一摺。据称达头喇嘛袛领金册。及噶勒丹锡图萨玛第巴克什、例应另备谢恩贡物。又班禅额尔德尼、因六十赏寿谢恩。谨备贡物。一并据情代奏等语。达赖喇嘛等诚悃可嘉。均著准其呈进。并著毋庸多备。以示体恤。所有贡物。著交章嘉呼图克图带京呈递。　　

○谕军机大臣等、程矞采奏、河南官兵全数赴浙。现在筹办防堵情形。并查明夷船在江苏外洋游奕各一摺。又另片奏、严密巡查奸徒等语。览奏均悉。河南官兵。已全数饬令赴浙。所有平望王江泾两处。为江浙交界之地。最关紧要。现祇有扬州营官兵三百名驻彼。是否足资防御。著与牛鉴会商妥办。至湖北山西两处官兵。陆续可到。应如何分拨驻劄。亦应豫为筹画。临时方可得力。该逆船只现在外洋游奕。窥伺吴淞海口。牛鉴已带兵前往防剿。惟逆夷内犯。全恃汉奸为引导。上海距苏州府城稍远。其余各海口港汊纷歧。在在均关紧要。该督恐难兼顾。著程矞采于省城人烟辐辏之地。认真严密稽查。不使奸匪溷迹。至向来贩卖洋货之人。尤易与夷奸熟识。更当留心查察。以防临时作为内应。其余各海口。亦应派委妥员。一律加意防范。忽堕逆夷声东击西奸计。所有乍浦逃散乡勇。并著留心饬属弹压侦察。毋使藉端滋扰。以杜奸宄而靖闾阎。将此由五百里谕令知之。
  </div>
  <div class="pagination">
   <a href="清实录道光朝实录_page667.html">
    上一页
   </a>
   <span>
    ...
   </span>
   <a href="清实录道光朝实录_page663.html">
    663
   </a>
   <a href="清实录道光朝实录_page664.html">
    664
   </a>
   <a href="清实录道光朝实录_page665.html">
    665
   </a>
   <a href="清实录道光朝实录_page666.html">
    666
   </a>
   <a href="清实录道光朝实录_page667.html">
    667
   </a>
   <span class="current-page">
    668
   </span>
   <a href="清实录道光朝实录_page669.html">
    669
   </a>
   <a href="清实录道光朝实录_page670.html">
    670
   </a>
   <a href="清实录道光朝实录_page671.html">
    671
   </a>
   <a href="清实录道光朝实录_page672.html">
    672
   </a>
   <a href="清实录道光朝实录_page673.html">
    673
   </a>
   <span>
    ...
   </span>
   <a href="清实录道光朝实录_page669.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
