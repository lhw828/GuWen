<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 368 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 368 页/共 505 页</h1>
    <div class="content">
○庚辰。孝懿仁皇后忌辰。遣官祭景陵。　　

○以翰林院编修卢士杰为陕西乡试正考官。刑部员外郎周瑞清为副考官。　　

○补行同治七年大计。东河卓异官二员。有疾官一员。分别议叙处分如例。　　

○辛巳。上奉慈安皇太后慈禧皇太后幸潄芳斋。侍午膳。　　

○谕军机大臣等、穆图善奏、甘省地方情形。及回逆窜扰阿拉善旗地。请拨兵援剿。定安奏、回逆围攻定远营。派兵进援各摺片。甘省逆回。北路则由甯灵窜出边外。冀得掠食。南路则肆扰秦州。图绝官军进粮之路。其计甚为凶狡。惟刘松山向花马池进发。截剿甯灵窜匪。而秦州为转输要道、关系非轻。著左宗棠仍遵叠次谕旨。移军进驻秦州。接受督篆。以期力扼要区。兼卫兰州省垣。不得以屯田为词。株守一隅。穆图善即遵前旨。派员将总督关防送交左宗棠接受。以专责成。左宗棠身为统帅。兼任封圻。接篆以后。军务及地方各事宜。俱属责无旁贷。著即悉心经理。妥为布置。如有疏虞。惟该大臣是问。穆图善交卸督篆。著仍以将军督率在省兵勇力图保卫。其河州股匪。仍当随时拨兵堵剿。该将军所部兵勇若干。粮饷应用若干。即咨明左宗棠。应如何布置裁并之处。即由该大臣妥筹办理。左宗棠、穆图善、同办一事。务当和衷商酌。以顾大局。不得各存意见。逆回窜扰阿拉善旗地方。该亲王祖茔府第均被焚毁。前据理藩院奏闻。谕令定安等拨兵筹剿。现在定远营尚未解围。定安饬令杨春祥带队进剿。兵力尚单。金顺行抵达拉特旗什巴尔台地方。著酌量情形。仍遵前旨。或拨兵协剿。或直抵平罗。即与定安商酌剿办。张曜现在进驻缠金沙金托海。其后队到齐后。仍著定安催令前进。立解重围。本日据李鹤年奏、宋庆患病。请给假两月调理。该军事务委提督蒋东才刘廷照料。已批令在营调理。蒋东才等能否得力。并著定安随时察看。妥为兼顾。定安所录回匪王登明供词。察其情形。与左宗棠等历次所奏回逆求抚各情相符。著钞给该大臣阅看。斟酌办理。将此由六百里各谕令知之。　　

○以紫禁城接班迟延。散秩大臣恩龄下部议处。　　

○以绥远城沙金托海等处剿匪出力予营总世禄以副都统＜??闲＞放。赏佐领衔骁骑校文瑞花翎。把总李得胜等蓝翎。余升叙有差。　　

○壬午。慈安皇太后圣寿节。遣官祭太庙后殿。奉先殿。　　

○上率王以下文武大臣诣慈宁门。行庆贺礼。众官于午门外行礼。　　

○诣绥履殿慈安皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○以古城十里长滩等处击退回匪出力。赏副都统富魁、托克屯、佐领富春一品封典。总兵官汪德才、委参领亮山游击丁吉炳、罗得胜、王玉山、副护军参领松林、佐领塔尔通阿、保林、都司王明海、黄辉廷、守备王得标、程朝立、李大洪、防御赵升、骁骑校郭尔吉扎、千总方春发、陈义兴、巴图鲁名号。都司江有成等花翎。县丞严书鸿等蓝翎。余加衔升叙有差。　　

○癸未。上奉慈安皇太后慈禧皇太后幸漱芳斋。侍午膳。　　

○甲申。谕军机大臣等、苏凤文、冯子材奏官军克复越南九葑等屯。埽平贼垒。现督军进剿一摺。逆匪吴亚终、率党窜入越南。蔓延通携文渊洛阳等处。经该抚等饬令总兵谢继贵统带所部。会合副将刘玉成等分投进剿。歼贼甚多。并将贼垒烧毁二十余座。克复通携。谢继贵遂取道高村等处。进规木马。副将吴天兴一军。由板锡乘胜前进。攻克板在村。其文渊匪众。又经都司陈朝纲捣平。贼党由驱骡来援者。官军约同降勇夷兵渡河夹攻。贼势披靡。余匪夺路而逸。该逆复下窜龙州。冯子材令刘玉成等军取道彬桥。叠夺贼垒。由那锦横坡等处分路围攻。将九葑洛阳各屯次第克复。该匪退守木马。苏凤文等现以贼势渐蹙。督军进攻。并劄谅平各路夷官堵截溃匪。著即督饬刘玉成等驰往木马等处迅速分攻。毋任该逆得以喘息。吴亚终于穷败之余。窜走越南边地。何难一鼓荡平。乃临以全省兵力。经年累月。尚未蒇功。实属不成事体。现在进剿各军。该抚等责成何人办理。其得力员弁系属何人。难免无阘茸畏葸之人滥厕行列。均著逐一查明。据实具奏。苏凤文等务当振刷精神。力除积习。迅将此股贼匪尽数歼灭。绥靖藩封。毋得观望迁延。致干咎戾。道员李均、前有人奏参把持军需侵蚀公项各款。当交苏凤文按照所参确查覆奏。兹据该抚奏称、李均在途患病。委员接护越南陪臣回粤等语。该道员被参各节。仍著该抚遵奉前旨。彻底查办。不准稍涉含糊。并著催令该员赶紧回粤。毋许托病逗遛。将此由五百里各谕令知之。　　

○予广西龙州等处阵亡参将郑鱼、守备谢福昌、祭葬世职加等。　　

○乙酉。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○谕军机大臣等、锡纶奏、拟买粮赈恤厄鲁特人众。并击败变民各摺片。厄鲁特人众。散处阿勒台乌梁海、土尔扈特、扎哈沁等部落者。已数千人。其流寓科城附近地方。亦百余家。近因迫于饥寒。肆行劫盗。与各部落已有仇隙。锡纶拟在科城采买粮石。散放赈济。自系权宜之计即著照所请。将部拨饷银提用三千两。就近在科城采买口粮数百石。以资赈济。该人众流离失业。情亦可悯。文硕、锡纶、务须妥为抚恤。傥饷银有不足之处。仍准其随时请拨。福济所办喀尔喀分安各事宜。已有成效。文硕、锡纶、即按照该将军等所拟分安人数。按名散放口粮。一面收集。一面即分拨各该地方安插。以期早弭衅端。此时库伦东两盟分领人数文册。已否咨到。著福济、荣全、锦丕勒多尔济、文硕、锡纶、迅速咨商办理。毋稍延缓。棍噶扎勒参带兵赴霍博克赛里地方。适变民张＜?与心＞率众西扰。经该呼图克图会合该处蒙兵攻击。斩获甚多。张＜?与心＞中伤逃遁。著福济等仍遵前旨相机筹画。传知该呼图克图遵照办理。将此由五百里各谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。七月。丙戌。谕内阁、贾桢等奏、外城练勇。酌拨改并。请旨遵行。一摺。外城设局练勇。本属一时权宜之计。现在地方安谧。自应酌量裁并。著照所请。外城练勇二百五十名。均著一并裁撤。即将此项练勇。分属五城。由各该城归并原募局勇。认真挑选。酌量定额。以供缉捕之用。其部拨练勇银每月一千两。即由五城支领。该城本有缉捕盗贼之责。其各督饬司坊官员。实心经理。整顿捕务。所有各部院衙门及投效当差人员。即著概行裁撤。至此项人员。向由五城御史等随案请奖。嗣后并著一并停止。　　

○谕军机大臣等、礼部奏、接到朝鲜国王咨文。以鸭江之北。凤城之外。游民盖屋垦田。请严行禁止。据情转奏一摺。奉天边外游民私垦。聚众日繁。前经延煦等前往查勘。酌拨章程呈览。内有推展边界及严定边禁各节。叠经谕令都兴阿等悉心筹画。酌核办理。此事关系中外边疆。若不及早经理。漫无限制。恐该游民等任意侵越。渐及朝鲜栅路。致该国居民不无疑虑。殊非朝廷绥辑藩封之意。著都兴阿、额勒和布、恩锡、懔遵前旨。迅速筹办。并将如何办理情形据实具奏。毋得畏难苟安。稍存膜视。并著礼部查照向章。行知朝鲜国王。慎守边境。如有游民私越滋扰情事。即行照例惩办。礼部原摺并朝鲜国王咨文。著钞给都兴阿等阅看。将此谕知礼部、并谕令都兴阿、额勒和布、恩锡知之。　　

○丁亥。文宗显皇帝忌辰。遣官祭定陵。　　

○上诣奉先殿寿皇殿行礼。　　

○谕军机大臣等、崇实、吴棠奏、请将各省应协滇饷汇川转解一摺。前经户部议拨滇饷。当经谕令四川等省按月提交滇省委员。陆续领解。兹据崇实等奏称、接据岑毓英来函。以滇省军务。正在得手。需饷万分紧急。两湖江浙等省协饷。若专恃委员提解。难应急需。请于四川重庆设立滇饷总局。并派员前往各省坐催。即将饷银由商号汇至重庆。由总局转解滇省等语。所奏自系为转输迅速起见。著马新贻、刘坤一、李瀚章、李鸿章、郭柏荫、刘昆、即将江西浙江湖北湖南等省应解滇饷。按月提交该委员等。就各省商号汇川。源源转解。至川省应协滇饷。并著按月就近拨解。以济要需。其四川垫解银四万五千两。即著于各省协饷过境时。如数截留归款。现在滇事既有转机。饷需亦已有著。刘岳昭、岑毓英、务当督饬将士。速解省围。力图埽荡。毋稍延缓。将此由五百里各谕令知之。　　

○成都将军崇实等奏、请饬湖南在籍丁忧道员邓锜前赴贵州军营带勇剿贼。允之。　　

○予贵州窄王苗寨伤亡总兵官邓鸿超祭葬世职加等。附祀参将吴洪贵瓮安县专祠。　　

○戊子。谕内阁、御史袁方城奏、司坊官纵盗贻害。请饬查究办一摺。司坊各官。原以诘捕盗贼。乃据该御史奏称、近来匪徒麕集。白昼攫人财物。城外穷民。进城典质。或置买器用。有被夥党分夺之事。赴各衙门控诉。各该司坊官均置若罔闻。而中城为尤甚。实属捕务废弛。殊堪痛恨。著巡视中城御史将督捕不力之官役。查参惩办。并著五城御史。整饬司坊各官。查拏盗贼。并妥议章程。以期有犯必获。俾奸宄敛戢。以靖地方。寻奏、京城地面。盗贼横行。固由司坊官督捕不力。亦由捕役畏葸无能。现拟于各城适中之地。设局练勇。严密巡查。并立功过格以定优劣。酌提练勇经费以奖勤奋。下部议。从之。　　

○谕军机大臣等、马新贻奏、鼎军勇丁索饷滋事。现筹分起遣散。情形一摺。鼎军勇丁。前在韩庄地方滋事。叠经谕令马新贻等派员弹压、兹据马新贻奏称、该军抵宿迁后。经总兵潘鼎立等将滋事勇丁鲁万漋等查出正法。鼎字左营。先行遣撤。所发欠饷。仍照淮军向例发给。其籍隶江浙之遣勇。沿途亦属安静各情。刻下该军分起行走。自可渐臻安贴。惟若辈桀骜性成。究未可稍涉宽弛。仍著马新贻严饬潘鼎立等。妥为钤束。毋令再生事端。该军滋事勇丁。虽经查获惩办。而办理不善之将弁。咎亦难辞。著李鸿章懔遵前旨。据实参办。毋稍瞻徇。其抢掠铺户各事。除鲁万漋五人外。是否尚有起意之人。仍著潘鼎立等彻底查拏。解赴东省。由丁宝桢按律严办。该勇丁行抵皖境。英翰、吴坤修、务当斟酌情形。妥筹安插。一面饬知潘鼎新随同遣散。俾得各安生业。将此由五百里谕知李鸿章、马新贻、丁宝桢、英翰、并传谕吴坤修知之。　　

○庚寅谕军机大臣等、户部奏、请饬催各省应解京饷一摺。上年十二月闲。经户部奏拨本年京饷银七百万两。限五月前解到一半。年终解清。本年五月闲。续拨银一百万两。限年内解齐。兹据该部查明。截至七月十八日止。除天津关十五万两准其留用。长芦盐课二十五万两内划拨造船经费等款外。余银并福建盐课。均已解清。湖北安徽地丁。浙江厘金。两浙盐课盐厘。河东加课羡余。四川盐厘津贴。福建茶税。九江关常洋两税。报解过半。山东浙江地丁。广东盐课帑息。山东盐课加价。湖北盐厘。闽海关常洋两税。江汉关洋税。亦据报解及半。其余山西等省地丁。两淮等处盐课。粤海等处关税。或解不及半。或丝毫未解。京饷关系紧要。岂得任意延宕。除业经划拨截留解到及报解外。尚有山西地丁银六十万两。山东地丁银十五万两。浙江地丁银十五万两。湖北地丁银十四万九千五百两。湖南地丁银十九万两。安徽地丁银五万两。江西地丁银二十万两。两淮盐课盐厘银四十万两。两浙盐课盐厘银十四万两。河东加课羡余银五万两。广东盐课帑息银十万两。山东盐课加价银十万五千两。湖北盐厘银五万两。湖南盐厘银四万两。四川盐厘津贴银十七万两。福建茶税银二万两。粤海关税银十万两。闽海关常洋两税银十万两。九江关常洋两税银十六万二千五百四十八两零。浙海关洋税银十五万两。江海关洋税银二十一万一千四百八十八两。零江汉关洋税银十五万两。江西厘金银五万两。江苏厘金银五万两。浙江厘金银四万八千六百四十七两零。广东厘金银十万两。湖北厘金银三万两。又续拨京饷一百万两内。除山东起解银三万两四川划解西藏银五万两外。尚有山东地丁银七万两。河南地丁驿站银十六万两。两浙盐课盐厘银五万两。福建厘捐银五万两。浙江茶课银五万两。两淮盐厘银二十万两。四川盐厘津贴银十万两。九江关常洋两税银二十万两。赣关税银四万两。著各该将军督抚监督等、即将前项应解银两。统于年内埽数解齐。毋得迟延干咎。将此由五百里谕知福州将军、两江湖广闽浙两广四川江苏安徽江西福建浙江湖北湖南山东山西河南广东各督抚、并传谕粤海关盐督知之。　　

○又谕、前因理藩院奏、据阿拉善亲王呈称历次筹垫台费银五万余两。当经谕令户部指款拨运。兹据奏称、查有图谢图汗等部落应抵解部库银五万两。约计尚未起程。请将此项抵拨等语。著张廷岳、阿尔塔什达、即将前项银五万两。迅速派员改解绥远城。即由定安派员解送甯夏。并将银两起程日期。先行知照金顺、丰绅、酌派弁兵。会同绥远城委员。护送至阿拉善旗交收。毋稍疏忽。将此各谕令知之。　　

○以湖北蕲水拏获教匪出力。予守备万赋元等升叙有差。　　

○辛卯。谕军机大臣等、张廷岳等奏、东两盟愿领厄鲁特人众一摺。厄鲁特人众。分起安插。业经福济等将西两盟分领情形具奏。现在图谢图汗车臣汗东两盟。亦愿呈领厄鲁特所賸一半人数。分布安辑。办理甚属妥协。即著张廷岳、阿尔塔什达、传知各该王公等。于该人众到旗后。妥为抚绥约束。务令日久相安。并著福济、锦丕勒多尔济、文硕、锡纶等、将此项人众。按照该两盟佐领多寡。均摊匀散。造具名册。一俟库伦咨到。即交该管官带领陆续起程。俾臻妥速。将此由五百里各谕令知之。　　

○命候补国子监司业孙诒经仍在南书房行走。　　

○壬辰。谕内阁、魁玉奏、京口驻防难裔。应行承袭各员。请仿照江甯驻防变通成案。试用三年。再行送部引见。其已经承袭之兴元、长年、二名。并请归试用班当差各等语。著兵部查明江甯驻防成案。一律办理。　　

○谕军机大臣等、魁玉奏、请筹款兴建驻防官署。并添补器械一摺。京口驻防兵房。现已一律工竣。惟各兵丁虽有栖止。而官署尚未建盖。器械亦复短缺。难资办公。即著马新贻、丁日昌、续行筹款。遴派妥员。前往估计工程。将京口驻防各官署。及应行添补器械。赶紧兴造。并著魁玉督饬在工各员。认真办理。毋令草率。俾复旧观。将此各谕令知之。　　

○又谕、定安、桂成奏、贼匪窜扰河西。各军分投进剿。并请饬拨火药等项各摺片。甘陕回匪。经张曜等军截系后。未敢北犯。意图乘隙东趋。现在鄂尔多斯等旗境内。均有贼踪。其窜扰哈拉寨等处之贼。虽经宋庆所部击败。仍退向盐海子一带盘踞。杜嘎尔刻由托克托城渡黄。驰赴河西。正可杜该逆东扰之路。即著定安等迅咨该副都统督饬达尔济等。各率所部马队。探明贼踪。相机进扎。仍一面会合宋庆等军步队。节节追剿。以殄逆氛。惟河西与归绥仅隔一河。防守甚关紧要。且该处南路直达榆林。东北即趋包萨。该逆诡谲异常。难保不避兵而行。乘虚分扰。榆林为逆匪往来熟径。刘典务当侦探贼踪。豫筹防范。毋稍疏虞。其归绥包萨沿河一带地方。仍著定安、桂成、李宗羲、分饬在事将士加意严防。左宗棠督军西进。设陕境复有蠢动。后路仍费周章。应如何先事图维拨军严扼之处。著该大臣察度情形。商同刘典妥为办理。金顺现由乌喇一带进剿。著即会同张曜等军分投截击。以壮声援。定安等所请火药等项。本日已谕知工部照数迅拨矣。其山西应解火药铅丸等件。李宗羲即按照该将军等所咨。随时拨解。以济要需。将此由六百里各谕令知之。　　

○又谕、定安、桂成奏、请饬山东山西拨解防兵欠饷。并请饬山西速解归绥满蒙旗绿等营防饷各等语。口外防兵。经定安等裁撤老弱。酌留六千余名。分布沿河地面。山西积欠兵饷。共银十万余两。山东每月应解银二万六千两。除解到正月分协饷一万两及起解未到银一万两外所欠尚多。口外防务紧要。亟宜接济以资饱腾。著丁宝桢、李宗羲、将各该省欠解定安等防兵月饷。严饬各该藩司勒限如数赶紧拨解。毋任延宕。嗣后月饷。务须源源起解。俾济要需。至山西欠解伊克昭、乌兰察布、两盟兵饷银十二万四千余两。绥远右卫土默特大同镇各营兵饷二万三千余两。并著李宗羲严饬藩司勒限拨解。毋再迟缓。将此由五百里各谕令知之。　　

○又谕、何琯奏、西路军务情形。请饬催成禄出关一摺。据称乌噜木齐各城。久为贼踞。实因大兵阻于关内。以致塞外逆氛猖獗。近日该总兵派军功邓生玉等赴奇古济木萨一带扼扎。于木垒河地方将贼击退。又在奇台击贼获胜。惟成禄出关。尚无信息。请饬克期西进等语。成禄克复肃州后。一切部署。自已妥协。何得任意迁延。至今无出关消息。著成禄懔遵前旨。乘此塞外凶锋已挫。迅统所部出关。会同何琯相度机宜。分别剿抚。妥速办理。若再株守不进。玩误军务。自问当得何罪。并著左宗棠、穆图善、严催该提督迅速起程。不得任令延宕。何琯于成禄未到之先。仍宜督饬将弁认真防剿。将此由五百里谕知左宗棠、穆图善、成禄、并传谕何琯知之。　　

○以哈木尔和硕等处剿贼获胜。赏协领克什克扎布等副都统衔参将洪亮等花翎。余升叙有差。　　

○拨工部火药铅丸各一万斤。火绳一万丈。轰药二百斤。解赴绥远城军营备用。　　

○豁免湖南晃州厅被扰地方上年民欠钱粮。　　

○癸巳。以四川剑州捐输军饷。永广学额二名。　　

○甲午。以神灵显应。封浙江桑神曰桑王之神。　　

○谕内阁、给事中刘秉厚奏、风闻直隶地方徵收钱粮。浮费渐增。永平遵化河闲等属。有加至二三钱三四钱者。又或有津贴名目。更加二三钱不等。至收钱作银折价。每银一两。几费二三两银之数。又钱粮交官。例给串票。乃敢另索使费。逐渐加增。京畿如此。他省可知。请旨查禁等语。直隶差务纷繁。屡遭兵燹。当此疮痍未起。正宜竭力抚绥。以冀渐复元气。何得以有限之脂膏。供无餍之朘削。著曾国藩按照该给事中所奏情形。查明严禁。并著各直省督抚。各率所属。裁减浮费。明定章程。刊示市镇通衢。俾小民得以周知。胥隶无从舞弊。如有额外需索者。一经发觉。即予从严参办。以副朝廷轸念黎元至意。　　

○又谕、前据李鹤年奏、遵查直隶山西河南交界处所。山径丛杂。匪徒每易藏奸。当经谕令曾国藩等妥议会哨章程。认真办理。兹据曾国藩酌拟章程。开单具奏。所称接壤州县。会衔出示。不分邻省本省一律会哨。令地方文武轮流出巡。按月禀报。及每次会哨。不拘地面。联络乡团。以为乡导各条。均属周妥。著照所议。由各该督抚饬令该地方官。各按章程。约期会哨。不分畛域。实力奉行。务令奸宄无从匿迹。以副朝廷除暴安良至意。其余未尽事宜。仍著曾国藩、李宗羲、李鹤年、随时会商。妥为办理。　　

○谕军机大臣等、给事中刘秉厚奏、山东东昌府、及历城县之泺口镇、利津县之丰国镇。自咸丰年闲。设立抽厘分局尚未停止。计每日各局所收。俱不下千余金。而吏役之藉端讹诈。格外勒索。较前更甚。请饬量为裁撤等语。著丁宝桢体察地方情形。将各该处分局。酌量裁撤。以恤商力。将此谕令知之。寻奏、遵查丰国镇并无厘局。现拟将聊城厘卡裁撤。其泺口镇等处。应请暂留以济饷需。并严饬委员访查吏役情弊。从严惩办。下部知之。　　

</div>
    <div class="pagination">
<a href="清实录同治朝实录_page367.html">上一页</a><span>...</span><a href="清实录同治朝实录_page363.html">363</a><a href="清实录同治朝实录_page364.html">364</a><a href="清实录同治朝实录_page365.html">365</a><a href="清实录同治朝实录_page366.html">366</a><a href="清实录同治朝实录_page367.html">367</a><span class="current-page">368</span><a href="清实录同治朝实录_page369.html">369</a><a href="清实录同治朝实录_page370.html">370</a><a href="清实录同治朝实录_page371.html">371</a><a href="清实录同治朝实录_page372.html">372</a><a href="清实录同治朝实录_page373.html">373</a><span>...</span><a href="清实录同治朝实录_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
