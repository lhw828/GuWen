<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 39 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 39 页/共 505 页
  </h1>
  <div class="content">
   ○又谕、前因左宗棠军营需饷。谕令庆端、瑞瑸、于闽海关按月拨银三万两。解交左宗棠粮台。兹据庆端奏闽海关税银。除扣还英法两国十分之四。并拨解该督军营按月协饷五万两外。实无余款可提。请于拨解该督军营五万两内。按月拨出银三万两。径解左宗棠粮台。两湖江西。本有协浙之饷。请饬两湖江西督抚。一并就近解交左宗棠粮台等语。现在左宗棠一军。由徽入浙。粮台需饷。最关紧要。著官文、严树森、毛鸿宾、先各拨银十万两。嗣后仍各按月接济银二万两。其江西省按月应解协浙银两。并著李桓一并接济。均著解交左宗棠粮台。毋令缺乏。将此由六百里各谕令知之。　　

○又谕、前因已革道员张景渠经手关务。并风闻有于甯波失守后。将关税银二百万两。载赴定海之事。谕令曾国藩、左宗棠、查奏。兹据总理各国事务衙门奏、据薛焕咨称张景渠于应交英法国第四结扣款。遽行那用。迨甯郡失守。又以该郡绅富迁避上海。饬捐归款。一再延宕。以致各该领事催索各情。请饬查抄该革员赀财备抵等语。浙海关扣款。系交涉外国之项。张景渠何得擅自那用。且欲令由甯搬避赴沪之绅富。捐输归款。尤出情理之外。亟应严行惩办。著曾国藩、薛焕、左宗棠、将该革员张景渠寄居处所。及原籍赀财。先行查抄。并查明该革员有无另行寄顿之处。一并查抄备抵。仍严讯该革员于浙海关第四结。应交英法国各二成银两。有无侵蚀。务得确情。并将该关已徵正税银两。及库存各款。确切查明。若有亏短那用情弊。即照数严追勒缴。毋稍瞻徇。其浙海关第三结收税银若干。应交英法国二成银各若干。及曾否解沪清交之处。并著薛焕查明覆奏。原摺著钞给阅看。将此由六百里各谕令知之。　　

○以翰林院修撰章鋆、编修鲍源深、李鸿藻、充日讲起居注官。左春坊左中允钱宝廉、左赞善萧培元、翰林院编修吕朝瑞、署日讲起居注官。　　

○以上年浙江平阳县城被匪窜陷。革护副将王显龙、署知县翟维本职。　　

○予安徽庐州阵亡副将陈应杰、都司胜知珍等、祭葬世职加等。　　

○辛巳。谕内阁、前直隶候补道王检心、前甘肃甘凉道郭柏荫、前陕西西安府知府徐栋、前安徽候补知府李宗羲、湖南候补同知直隶州知州刘达善、前四川酉阳州知州蒋若采、前署山西襄陵县知县朱次琦、前湖南华容县知县徐台英、前四川东乡县知县钟昌勤、候选同知朱宗程、前户部郎中杨宝臣、记名湖北知府张建基、王璐、夏锡麒、文希范、著吏部迅速行知各该员原籍督抚。给咨调取来京引见。以上各员。如有在京者。并著该部查明。即行带领引见。丁忧刑部员外郎范泰亨、著俟服阕后。由吏部带领引见。各该员如有经手地方公事。一时未能起程。即著各该督抚查明该员年□山戊不□履历。先行具奏。候旨录用。　　

○又谕、和润等奏、请将庸劣不职之知县革职一摺。同知衔奉天署辽阳州事候补知县鲍师钊、识见卑陋。听断多偏。该员前因被参革职。捐复原官后。留省差委。仍复不知愧奋。实属难期造就。鲍师钊著即行革职。以示惩儆。　　

○以翰林院侍读学士延煦、侍讲学士额勒和布、充日讲起居注官。　　

○壬午。遣官祭贤良祠。　　

○谕议政王军机大臣等、韩超奏、提臣督办军务。甫有转机。请无庸缴回关防。以一事权而收成效。并将该省绅民公呈。钞录呈览一摺。前据骆秉章奏、接据田兴恕函称、闻石逆扰及川境。愿带劲旅三千。亲往助剿。当以该提督勇于改过。令其督率所部。由綦江取道重庆。相机进剿。并谕令韩超将黔省防剿事宜。妥为办理。韩超此奏。系在未接寄谕以前。现在川省军务吃紧。亟须添调劲旅。力扼贼氛。骆秉章前次奏称、田兴恕劲悍善战。甚为得力。自应仍遵前旨。星速赴川。该提督既愿归骆秉章节制。则钦差大臣关防。即应赍交该督收存。听候谕旨。黔署唇龄相依。第川省贼势方张。不能不先其所急。田兴恕到川后。如该省剿办。渐就肃清。亦可回军赴黔。协同韩超歼除各匪。据称田兴恕恭读谕旨。痛自刻责。拟将钦差大臣关防。奏请恭缴。以息浮言。可见其改过迁善。尚能勇往。该抚即当成人之美。不宜阻止以拂其意。韩超以道员擢升巡抚。更宜振刷精神。力图报称。田兴恕入川以后。该抚当遴选材能出众之将。分带兵勇。于上下游未复各城。及苗教回夷负嵎处所。分投剿击。赶紧埽除。不得仍蹈刘源灏故辙。于该省军务一切。尽诿卸于提臣也。昨有人奏贵州开州知州戴鹿芝、德足怀民。威能御贼。民情爱戴。如慈父母。思南府知府徐河清、以谋勇著称。履任思南。杀贼无算。因性耻逢迎。不为上司所喜。旋即调省。以致思南贼匪。未能尽歼。韩超在黔有年。见闻较确。著将该二员平日官声政绩。据实覆陈。将此由六百里谕令知之。寻奏、遵查知州戴鹿芝忠诚勇果。以身卫民。知府徐河清胆识兼优。战功卓著。报闻。　　

○又谕、寄谕四川总督骆秉章。本日据韩超奏、田兴恕自被人参劾。奉旨饬查。痛自刻责。拟将关防恭缴。经该抚再三劝止。并称该提督到黔后。力埽贼氛。军务日有转机。迨兼署巡抚。讲求吏治。整顿地方。现在贼踪离省已远。惟上下游未复各城。尚有一十四处。苗教回夷。防剿均形吃紧。民闲传言田兴恕将移师他省。纷纷请留。请饬无庸缴回关防等语。田兴恕被参各节。前据骆秉章查奏。均属有因。并请痛加裁抑。责令讨贼自赎。嗣据该督奏称、田兴恕自请带兵入川剿贼。呈缴关防。一归该督节制。朝廷正深嘉悦。谓其尚能勇于改过。现在石逆已越川疆。重庆地方。尤关紧要。该提督自应如前自请。迅速带兵。驰往助剿。著骆秉章仍遵前旨。檄催来川剿贼。以成其美。其钦差大臣关防。仍于到川后。缴由该督封存。奏明请旨。韩超此次所奏。田兴恕在黔办理各情。并绅民等感恋乞留。是否属实。并著该督确查具奏。韩超原摺。并贵州绅民公呈。一并钞给骆秉章阅看。将此由六百里谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之二十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。三月。癸未朔。上诣绥履殿问母后皇太后安。平安室问圣母皇太后安。至壬子皆如之。　　

○遣官祭历代帝王庙。　　

○谕议政王军机大臣等、都察院奏、直隶监生常生财、遣抱呈控回民结夥抢劫标银。伤毙事主。并州牧纵盗殃民一摺。匪徒聚众。抢劫标银至一万余两之多。胆敢伤毙事主。兼有地方官任令伊子及门丁、串贼分把庇纵各情。以致贼众肆无忌惮。实属不成事体。著春佑督饬所属。严密访拏各盗犯。尽法惩治。并查明撤任平泉州知州金姓及其子系何名。如果与门丁萧八、均实有通贼分肥等事。即著一并查拏。从严参办。连年顺天府属地方。屡有骑马贼抢劫之案。畿辅重地。岂容此辈横行。该匪往来劫掠。已成熟径。并著万青藜、石赞清、饬属认真缉捕。尽法惩治。毋得稍涉疏虞。原呈著钞给阅看。将此各谕令知之。　　

○又谕、前因有人奏、严树森到豫抚任后。尚知讲求吏治。惟督办剿匪事宜。未臻尽善。复有人奏参严树森有胆怯见偏、量狭性愎等情。兹又有人奏、皖师东下。倚全楚为根本。楚抚关系东南安危。非久历戎行深明将略者。万难胜任。严树森战阵之事。实非所长。安能望其出境灭贼。官文休休有容故胡林翼得以宣劳尽力。严树森性情刚愎。若官文待之如胡林翼。该抚必果于自用。万一不和。则楚事必至决裂。严树森前在江夏随州各任。闻警潜逃。一旦膺鄂抚重任。所统僚属兵勇。必将轻其品行。不遵调遣。上游无事。曾国藩始无后顾之忧。该抚无胡林翼之善谋。又无李续宜之敢战。设布置稍疏。贼纵阑入。曾国藩分兵不暇。安望有成各等语。严树森操守尚好。留意吏治。自莅豫抚任后。尚无大过。而人言啧啧。谅非无因。特以办事尚能认真。且仕鄂有年。曾为胡林翼奏保。是以＜??闲＞调鄂抚。冀收驾轻就熟之功。若如所奏各节。是该抚非特不谙军务。抑且不协舆情。任以封圻。殊于楚事未有裨益。现在曾国藩筹画东征。必须后路策应有人。鄂皖联为一气。方能悉锐前行。不至瞻前顾后。关系大局至为紧要。该大臣于鄂中人材兵势。见闻已稔严树森果否能胜鄂抚之任。抑仅长于吏治。他务非其所习。均著具实详悉覆陈。毋稍徇隐。原摺著钞给阅看。将此谕令知之。　　

○又谕、胜保奏、逆匪自窜税子铺一带。欲由旧县集围扑太和。以断大军后路。苗沛霖力攻颍上叠获大胜。贼势已分。恐颍郡解围。该逆有由沈项直趋周口之信。请饬僧格林沁暂扎鹿太境内。以觇贼情动静。并请饬郑元善迅带余际昌等军。进扎周口槐店一带。兼顾太和后路。现在亳东老巢。空虚无备。毛昶熙应就归德现有兵力。直捣老巢各等语。胜保进攻颍郡。后路贼势蔓延。设令西窜周口。则陈州亦形吃重。前谕酌调应援之马队。谅僧格林沁业已派往。即著该亲王催令前进。僧格林沁本拟直捣亳东老巢。惟鹿太为捻踪出没之区。该亲王是否应暂扎该处。以觇动静。即著酌量办理。并著仍遵前旨。于勇往之中。寓慎重之意。如有得力之员可派。不必亲自前往。以便在单县驻扎。可以策应南北。更为周妥。毛昶熙前建进捣亳巢之策。现在归德无事。即可乘虚而进。出其不意。以操必胜之权。著即相度机宜。实力进剿。以分贼势。郑元善已于二十六日前赴陈州。著即催令杨飞熊一军。会同进剿。另片奏、狗逆欲挟庐州之众。纠合捻逆。图扰豫陕。及苗沛霖情形已有端倪。主剿一层。暂可从缓。并将苗沛霖手函、及伪书三件呈览。狗逆在庐郡。经楚军渐次进偪。情形穷蹙。希图北窜。亦在意计之中。著郑元善、毛昶熙、密探。如有北窜消息。即著设法痛剿。胜保亦当设计歼捦。毋任北窜。至苗沛霖办理情形。未据该大臣指明所谓转圜者何事。所呈苗沛霖信函。内有贤母投杼未经十年何遽忘之之语。投杼一语。尚可意揣。十年之说。系属何事。王金奎等所谓水落石出。究指何事而言。其伪书三件。如何夺获。即著胜保详细覆奏。毋稍含混。至杨飞熊一军。前奉旨令其赴汝甯为张曜援应。日久未赴槐店。并非该副将之过。且该副将与黄得魁、同为胜保檄调。黄得魁未据该大臣参奏。而请将杨飞熊摘顶拔翎。殊失士心。现已据郑元善檄调前赴槐店。即著该抚催令迅速前往。不得延误。致干重咎。将此由六百里各谕令知之。　　

○又谕、胜保奏、围颍贼势甚重。现仍督饬各军进剿一摺。另片奏、查明逆情贼势。并夺获伪书。及苗沛霖原禀。一并呈览各等语。围颍发捻各匪。知大军分路进援。设法牵掣。胜保屯扎太和。兵力不敷策应。成禄一军。距颍城虽不过数里。而贼势太盛。尚未能直抵城下。李续宜派调援颍之成大吉等军。前已由固始进发。何以尚无抵颍消息。著官文等严催成大吉等星速前进。直捣颍南贼营。以期会合夹击。迅解重围。毋得再事迁延。致干重罪。据胜保奏、苗沛霖专人赴营。禀称感恩知悔。仍欲图报国家。一俟练众调齐。即由正阳至颍上。先攻张落刑老巢。再率所部共解颍围。胜保现办有端倪。请饬楚军暂缓进剿苗练等语。苗沛霖阴蓄异谋。已非一日。此次遣人赴胜保处投递禀函。必因畏楚军攻剿。故作此缓兵之计。著官文等密饬成大吉等。如进兵道路。经过苗营。苗沛霖果能率众先驱。协助官军。奋勇剿贼。尚可暂缓进攻。傥敢恃众抗拒。俾道路不得疏通。或佯为反正。察其打仗情形。并不十分出力。即著据实奏明。督军剿办。至胜保奏、探明狗逆欲挟庐州之众会合逆捻。分犯陕豫。该逆性情狡猾。不可不先事豫防。著官文、曾国藩、袁甲三、迅筹添派兵勇。会同多隆阿各军。围攻庐郡。务将陈玉城设法歼捦。毋令乘闲脱逃。致窜扰正阳。剿办重烦兵力。其巢湖一带。并著官文、曾国藩等、迅派水陆将弁扼截。断其接济。陈逆伪书三件。并著钞给阅看。将此由六百里各谕令知之。　　

○前任云贵总督刘源灏因病乞休。允之。　　

○加赏普济堂、功德林、煮赈小米二百石。展期两月。　　

○甲申。上诣观德殿几筵前供奠。　　

○谕内阁、常清等奏、遵查乌什私徵盐课等语。乌什地方。仿照阿克苏徵收安集。延回子盐课。虽经叶尔羌参赞大臣英蕴咨会即行停止。而所收钱文。并未发还。殊属非是。著文兴等即将所收钱文。按名发还。其因何徵收。及停止后何以未经发还之处。并著文兴、文艺、明白回奏。　　

○谕议政王军机大臣等、有人奏、山东曲阜武生桂锡桢、前在黄良楷、德楞额、各军营投充马勇。后又潜回曲阜本籍。声称号召乡团。藉端扰害。十年九月。匪扰曲阜。桂锡桢先期出走。闻归入邹县教匪夥党。复又投效僧格林沁军营。嗣因教匪猖獗。桂锡桢带马勇二百余名又回曲阜。招集不逞之徒。四出打粮。地方大为惊扰。其人勇悍诡谲。机警变诈。并闻仍与教匪句结。沂州光棍。多其党与。若不亟筹办理。恐至滋蔓难图等语。桂锡桢藉招勇为名。扰害地方。不法已极。上年僧格林沁奏报内、有派令前次投诚之桂锡桢、前往兰峄一带。招降棍徒等语。恐其离营后又复反侧。亟应严拏惩办。著僧格林沁、谭廷襄、密速查拏。妥为办理。该武生既通贼句匪。且聚党甚众。务须不动声色。设法调至大营。严讯各情。如果属实。即在军前正法。并遣散其党。以绝后患。将此由五百里各谕令知之。　　

○又谕、都兴阿奏、探报金陵逆匪。派出伪护王等。率领党兴三四万众。屯聚下关江甯镇一带。声称渡江救援庐州。又称欲守九洑州。又称仍窜浦口江浦六合等处。又据探称江南各处逆匪。掳船北渡。现已在乌江等处屯聚。似欲乘虚窜扑瓜扬。窥伺里下河。已添派师船。巡防江面。并严密布置各情。览奏均悉。金陵逆匪。分党屯聚下关等处。声称欲救庐州。又言欲守九洑州。仍窜江浦等处。无非以多方误我之谋。为乘机窜扰之计。陈逆在庐州。势渐穷蹙。为该逆所必救。曾国藩惟当督饬多隆阿等、力图攻拔。袁甲三前奏夺回梁园要隘。平毁香积寺等贼圩。计可逼近庐城。著即飞饬将弁。会合楚军。克日进攻。毋再玩延。前谕袁甲三饬李世忠将天六降众。移扎江浦浦口。力筹进剿九洑州。现在贼匪既有仍窜江浦各情。该处防剿。势甚吃紧。袁甲三既严饬李世忠认真防剿。以牵贼势。毋稍大意。都兴阿前奏拟派詹启纶带队驻扎六合。再酌调数营。扎于天长。此时想已布置周密。如该逆窜犯六合。谅可有备无患。仍责令詹启纶等小心防守。以固江北藩篱。所称扬防兵力单薄。自系实在情形。前调吉林黑龙江马队。据景纶、特普钦奏、已先后起程。此项马队到扬。都兴阿认真训练。分布要隘。以资得力。前据薛焕奏江苏绅士殷兆镛等、呈称借助西兵。规复苏常各属城池。当以该绅士等情殷桑梓。或非无见。谕令薛焕酌度办理。近复据英法两国住京公使声称、贼匪与洋人构衅。此时在沪洋人。情愿帮助官军剿贼。并派师船驶往长江。协同防剿等语。洋人性情坚执。若因我兵单薄。借助于彼。势必多方要挟。今该洋人与逆匪仇隙已成。情愿助剿。在我亦不必重拂其意。自应姑允所请。至该两国师船。驶入长江以后。作何举动。即著曾国藩、都兴阿、查探情形。随时驰奏。如该洋人实系与逆匪寻仇。并无他意。则事机难得。该大臣等务当饬令沿江上下游师船。与该洋人联络声势。并当加意拊循。使其乐于助顺。毋令再为贼匪所诱。此实因势利导。一时权宜之计。谅该大臣等定能悉心体会。妥为驾驶也。将此由六百里各谕令知之。　　

○又谕、贾臻奏、贼匪麕聚颍郡。请饬各路援军。分道并进。就地翦除等语。据称颍郡被困已久。旬日以来。贼先于东西南三面。各将长濠填平数段。作进扑城关之势。经参将马升等分路包抄。颇有捦斩。连日探闻淮北捻匪。五旗并出。徐宿蒙亳一带。守巢之贼无多。有南御楚师者。有东堵苗练者。要以北拒胜保前敌之贼为最众。而城外贼数。仍不加少。此时粤捻交乘。贼数之多。无过于今日。然聚群不逞之徒于颍郡一隅。我以兵练环其外。因利乘便。为聚而歼旃之计。似事机易于措手。亦无过于今日。所陈不为无见。目下北军攻其西。楚师击其南。苗练袭其东。已有三面围困之势。若由僧格林沁派令西淩阿马队。由亳抵颍。以抄其北。该逆股数虽多。已成阱兽釜鱼之势。而豫省徐宿诸军。各就近攻取。以分贼势。毋令再赴张落刑之约。远出滋扰。著李续宜迅催成大吉等军。分道进偪。再由袁甲三多派劲旅。并迅速知照李世忠带兵水陆并进。由怀远以达颍州。以壮声威而备策应。城围一解。诸逆亦可就地翦除。较之分路防剿。究属事半功倍。著僧格林沁、胜保、袁甲三、李续宜、郑元善、毛昶熙、审度机宜。派拨官军。并力合击。务将贼匪悉数歼除。事机可乘。慎毋迁延歧视。是为至要。现在援师云集。贾臻惟当激励将士。静候援兵。养锐而动。以收内外夹击之效。至贾臻所陈贼匪填濠盖土。种种诡谲情形。并著该大臣等饬令督兵将帅。加意防范。毋致堕其术中。方为妥善。将此由六百里各谕令知之。　　

○陕西提督经文岱因病解职。以署苦肃提督孔广顺为陕西提督。前任直隶大名镇总兵官马德昭署甘肃提督。　　

○以安徽太和县城解围。赏署按察使黄元吉布政使衔。知府冯志沂花翎。　　

○乙酉。上奉母后皇太后圣母皇太后诣田村孝德显皇后几筵前行礼。　　

○还宫。　　

○谕内阁、本日朕奉母后皇太后圣母皇太后恭诣田村皇妣孝德显皇后几筵前奠酒。礼成。瞻慕遗徽。莫名怆恻。因念后族承恩世爵。于乾隆年闲恭奉谕旨。俱改为三等承恩公。皇妣孝德显皇后母家。业于道光三十年奉旨照例追封。承袭公爵。惟朕前因母后皇太后圣母皇太后亲裁大政。抚育藐躬。宵旰恩勤。靡可殚述。于推封之典。未敢拘泥成例。兹复钦奉母后皇太后圣母皇太后懿旨。以皇妣孝德显皇后。为皇考文宗显皇帝元后。逮事皇曾祖妣孝和睿皇后。暨皇祖宣宗成皇帝。皇祖妣孝静成皇后。均克亲承色笑。仰得欢心。允宜逾格推恩。用示子臣尊崇至意。朕仰承慈训。倍切永思。皇妣孝德显皇后之弟三等承恩公德懋、著晋封为一等承恩公。特彰优眷。以笃尊亲。　　

○又谕、文煜奏、请将京控案内。先后致毙父子二命要犯。解省审办一摺。直隶民人李邦俊等、挟嫌谋杀民人王守经。旋蒙充广甯县捕役。诬王守经之子王峰、王来、为盗。唆使外委陈泰等往拏。擅用火枪轰毙王峰。割取头颅。回县领赏。实属凶狡不法。著盛京将军、奉天府府尹、即将广甯县外委陈泰撤任。责令将其弟陈安、暨李邦俊、李邦平、兵丁白泳奎、张顺、米青山、杨汶河等、按名交出。并勒令广甯县知县、将捕役林玉奎等指交。由该将军府尹遴委妥员。将陈泰等同其余原拏各兵役。及已获盗犯马幅得、赵洛得、一并解赴直隶。归案审办。以重人命。　　

○予故前任直隶总督恒。福祭葬。谥恭勤。　　

○丙戌。以京畿雨泽愆期。上诣大高殿祈祷行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。贝勒载治诣凝和庙。拈香。　　

○谕内阁、本年壬戌科会试场期已近。各省来京会试举人。有因道途梗阻。到京迟误。未与覆试者。照例不得会试。惟念该举人等志切观光。远道跋涉而来。或因经过水陆阻滞。并非有心迟误。若照定例不准入场。未免向隅。所有各省现在到京未与覆试之举人。著加恩准其先行一体会试。俟场后再补行覆试。其中如有应行罚停会试者。即由礼部知照知贡举、将该卷扣除。并著礼部即日出示晓谕。于卷箱未经封送贡院以前。迅速办理。俾得同沾嘉惠。此系因各省军务未竣。道路多梗。用特格外加恩。嗣后不得援以为例。　　

○谕议政王军机大臣等、有人奏、河南汝光两属。捻匪猖獗。请饬将弁会剿一摺。据称汝光两属。近因苗练西向蚕食。土匪四起。句结发逆。及张落刑等各股捻匪。汝郡则大股捻匪。分作十旗。光州则自上年七月至十一月。被围四次。南汝光道赵书升、惟以抽厘金收盐税为事。假养勇之名。尽饱私橐。藩司张曜恣意酒色。拥兵不肯出队。所报胜仗。多有不实。候选知州单体晋带勇在息县。不知钤束。游击汪长清老病衰颓。诸务废弛。信阳等处。更为吃紧。请饬僧格林沁等派兵会剿各等语。汝光等处。匪踪猖獗。前据胜保等叠次驰奏。现在新蔡既未解围。平舆亦未克复。是该处贼势甚张。已可概见。若令再行北窜。则归德均形吃重。前谕僧格林沁派兵驰赴鹿太交界。并谕毛昶熙直捣亳东老巢。郑元善驰赴槐店一带。均为颍州后路起见。而于汝光防剿。未免兵势较单。著僧格林沁、郑元善、毛昶熙、通盘筹画。何路吃紧。即由何路进兵。胜保驰解颍围。兵力已不为不厚。若将豫省劲旅。悉调赴槐店等处。万一汝捻乘虚北窜。该大臣亦有进退维谷之势。务与郑元善等虚衷商酌。不得顾此失彼。至藩司张曜、道员赵书升、现在是否得力。所参知州单体晋、游击汪长清各情。是否属实。即著僧格林沁、郑元善、毛昶熙查明据实具奏。原摺著钞给阅看。将此由五百里各谕令知之。　　

○以镶红旗蒙古都统景寿为御前大臣。　　

○准前任翰林院编修林春溥、重与恩荣宴。赏四品卿衔。　　

○丁亥。谕内阁、前因给事中郭祥瑞奏参署长芦盐运使许诵恒、与属员徐嵩年等各款劣迹。当交文煜、崇厚会同查明。据实覆奏。兹据奏称、遴员密查。并公同提讯。许诵恒于赊出盐引。领告银两既多记欠。发过勇粮。亦未专案详报。其于东光任邱等县被灾。专委徐嵩年一人往查。至七八处之多。蓟永分司张沅、实系年力衰迈。步履艰难许诵恒始而调看。继又听其回任。甯吴悬岸。任听徐嵩年先令陈少华捆运。随后始将商人晋源昌试办之禀批发。种种徇私偏性。情事显然。其余尚有讹索克扣等款。恃无质证。坚不承认其为贪劣不职。已可概见徐嵩年受其信任从中播弄。许诵恒、徐嵩年、被参各款虽多暧昧不明。岂得谓尽属无因所请均即革职尚不足以蔽辜。丁忧典史陈英范、经徐嵩年令其改名陈少华。投充民贩。藉以谋生。亦属罔利无耻。仅予议处。尤为轻纵。卸署长芦盐运使直隶候补道许诵恒、署长芦运同候补运判徐嵩年、丁忧典史陈英范、均著即行革职。永不叙用。以示惩儆蓟永分司张沅、年力本已衰迈。著即勒令休致。直隶总督文煜、于许诵恒系所属监司。所有贪劣各款。未能先事参奏。著交部议处。寻议、文煜应照失察属员贪劣例降一级留任。得旨、著准其抵销。　　

○谕议政王军机大臣等、薛焕奏、青浦逆匪。围扑泗泾营盘。经游击林丛文、参将李恒嵩等、会合迎剿。洋人华尔率领洋枪队助战。毙贼无算。泗泾之围立解。惟打铁桥刘夏镇王家寺等处逆众。仍麕聚。不退诚恐李逆大股踵至各防久战力疲。援师未至。深属可虑等语。上海为饷源所自出。关系大江南北军务。最为紧要。现虽得洋人助力。叠次获胜。而贼踪尚未远遁。且据薛焕片奏、有曾秉忠自洙泾败退后。又复失利。现已溃至西马港地方。距松江仅止十二里之语。薛焕本不知兵。曾秉忠前已革职。交曾国藩军营差委。现在沪上并无带兵大员。足资倚任。松沪门户。在在可虞。著曾国藩迅催臬司陈士杰赶紧率领所部。驰赴上海。并迅催李鸿章赴镇。毋稍迟误。至曾秉忠所署江南提督一缺。并著曾国藩仍遵前旨。拣派得力镇将即饬赴沪。接统所带兵勇。整顿裁汰。庶军威一振。可以迅埽贼氛。藉保饷源而维大局。至陈士杰、李鸿章等、分抵沪镇后。务即饬知该员等妥为笼络洋人。俾为我用。将此由六百里谕令知之。　　

○又谕、薛焕奏、泗泾剿贼大胜。七宝各营。屡获胜仗。曾秉忠一军。未能制胜。现饬各营就近援应。待曾国藩援师到后。庶可立转危机等语。本日业经寄谕曾国藩、催令臬司陈士杰等军。迅速赴沪助剿。现在洙泾为贼占踞。不特松江吃紧。即上海亦应严防。曾国藩所派援军未到之前。著薛焕随时相机调度。力遏凶锋。不得坐待援师。致有贻误。曾秉忠前已有旨革职。交曾国藩差委。著即行派委将弁。将其败众妥为统驭。毋令滋事。薛焕前奏华尔愿隶中国。改用服色等语。是否确实。现又俯如所请。赏加副将衔。该洋人究竟能否感激领受。并著据实具奏。将此由六百里谕令知之。　　

○又谕、袁甲三奏、会合楚军。规取庐郡一摺。现在多隆阿前敌营盘。已扎庐郡城南之七里站。袁甲三派出之副将徐鷷等、亦由横店等处。进扎高桥及十三里古墩。官军愈偪愈近。逆匪分股来扑。经游击张得胜等截击获胜。南北两路。军威已振。其东路之巢县。亦经练总举人李莲等。将柘皋炯炀河克复。杜贼来援之路。惟西路颍寿各匪。句通庐贼。并有苗沛霖将白硝运赴庐城之事。沿途团练。亦尚有接应之人。不可不严密堵截。著袁甲三严饬各路练总。随时查拏。务获惩办。苗沛霖居心叵测。进攻颍上之举。未可深信。博崇武依附苗沛霖。本不足恃。现在该总兵带同苗练。进至颍上之刘家集。与捻逆接仗。并著袁甲三严饬博崇武、迅督所部兵勇。催令苗练前进。会同援颍各军。力解城围。如再不知愧奋。即著从严参办。庐郡城大而坚。此时南北两路。兵力尚难合围。西面更觉空虚。必须将该处练圩。分别招抚。藉以补兵力所不逮。著该大臣密饬该将弁等迅速妥筹。断绝庐城接济。并须断绝贼援。则剿办更易得手。其李相臣贼圩。经官军四面围攻。不难立拔。惟逸出之丁潮臣。亦系著名巨捻。现既纠党屯聚。张家集。并著该大臣分饬将弁。迅速歼除。毋令他窜。至该大臣所称、张得胜钞录。楚军摉出粤贼余安碇自寿州致庐贼信函。有苗沛霖运硝千斤。赴庐接济等语。其信函是否实系苗沛霖所致。信内有无月日。致信系何时之事。著袁甲三迅将原函钞录呈览。将此由六百里谕令知之。　　

○又谕、袁甲三奏、各路军情吃紧。饷无涓滴。请饬催拨解等语袁甲三军营饷项。向有淮北票盐。稍资接济。自捻匪窜扰西坝一带。商贩星散。饷源断绝。现在宿西捻匪。出巢肆扰。袁甲三派队四出堵剿。在在吃紧。饥军荷戈。难期用命。饷项尤属刻不可缓。著谭廷襄、郑元善、英桂、瑛棨、各先行拨银二三万两。并于河南拨饷票三十万两。星速派员解往。以济要需。毋得迟延推诿。致误事机。将此由五百里各谕令知之。　　

○又谕、袁甲三奏、防剿紧要。请饬催饷银等语。据称李世忠叠次禀称江南逆贼数万渡江。江浦浦口及桥林乌江一带。势甚危急。现在派兵募勇。需饷甚急。袁甲三军营。饷项支绌。势难兼顾。叠次飞催江北协济。仅据解交滁州五千两江浦等处。甫经收复。逆贼时图窥伺。李世忠一军。偪近贼氛。防剿处处吃紧。此时饷项不继。该提督所统之众。率多桀骜。设因饷需不继。致有哗溃。恐贻误大局。关系非轻。前曾谕令薛焕、吴棠、筹款接济。现当需饷急迫之时。岂容稍存膜视。著薛焕等仍遵前旨。迅速筹解。毋得推诿迟延。致千重咎。将此由五百里各谕令知之。　　

○又谕、据严树森奏、假满赴鄂。行抵应城。接印任事一摺。湖北省自经官文、胡林翼、殚精竭虑。筹饷治兵。整饬吏治。日有起色。前以该抚在鄂有年。＜??闲＞调斯缺。冀收驾轻就熟之效。惟封疆重任。与司道迥不相同。必当有海纳渊涵之量。虚心商搉。集思广益。方能裨益地方。湖北地居上游。为曾国藩后路。至关紧要。现在该大臣力筹东征。调兵协饷。悉赖湖北接济。尤当与官文等和衷筹商。断不可以师心自用该抚承胡林翼之后。本属难乎为继。必当与官文遇事熟商。并应与曾国藩、彭玉麟、李续宜、杨载福等、悉心讲求。严树森由州县不数年闲超擢封圻。受恩不为不重。若不能奋勉自励。何以仰副知遇。该抚所奏。博采群谋。竭诚奉职各情。务当行之以实。不可徒托空言。如能身体力行。不负教诲期望之意。自可承受厚恩。若刚愎自用。贻误地方。亦断不能宽宥也。懔之。将此谕令知之。　　

○以镶蓝旗满洲都统伊勒东阿兼署镶蓝旗汉军都统。　　

○以镶黄旗汉军副都统存诚署左翼前锋统领。正黄旗蒙古副都统富明、署镶蓝旗护军统领。　　

○以右翼前锋统领载岱署镶红旗汉军副都统。正黄旗汉军副都统载崇署镶黄旗蒙古副都统。正红旗蒙古副都统奕贵署正红旗汉军副都统。
  </div>
  <div class="pagination">
   <a href="清实录同治朝实录_page38.html">
    上一页
   </a>
   <span>
    ...
   </span>
   <a href="清实录同治朝实录_page34.html">
    34
   </a>
   <a href="清实录同治朝实录_page35.html">
    35
   </a>
   <a href="清实录同治朝实录_page36.html">
    36
   </a>
   <a href="清实录同治朝实录_page37.html">
    37
   </a>
   <a href="清实录同治朝实录_page38.html">
    38
   </a>
   <span class="current-page">
    39
   </span>
   <a href="清实录同治朝实录_page40.html">
    40
   </a>
   <a href="清实录同治朝实录_page41.html">
    41
   </a>
   <a href="清实录同治朝实录_page42.html">
    42
   </a>
   <a href="清实录同治朝实录_page43.html">
    43
   </a>
   <a href="清实录同治朝实录_page44.html">
    44
   </a>
   <span>
    ...
   </span>
   <a href="清实录同治朝实录_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
