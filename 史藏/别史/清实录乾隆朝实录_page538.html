<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 538 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 538 页/共 1860 页</h1>
    <div class="content">
○谕军机大臣等、策楞等请将颇拉差赋五百余两。赏给班第达之处。已谕令酌量赏给。班第等宣布明旨后。竟将颇拉差赋。作伊等酌量赏给可也。再驻藏大臣。一切奖赏之费。在所必需。其养廉公费银两。目今何数。是否足敷用度。若不敷用。据实奏闻加给。著策楞、兆惠速为会同查办。寻奏、驻藏大臣。如副都统等官、自成都起程。一切行装折色。向照丰裕例支给。即以此项余存。为驻藏赏号差遣路费之用。去岁经部核减。照西宁例给。仅敷办理行装。虽到藏后、每月仍前支领折色银一百六十余两。并无赢余。遇奖赏番众、兵丁及差遣查汛。费均无出。请于西藏粮务军需项下。每年支银五百两。半备赏需。半为差遣路费。得旨。如所议行。　　

○四川总督策楞等奏、酌定西藏善后章程。一、西藏办事噶隆。向例四人。噶隆布隆簮、失明。被珠尔默特那木扎勒革退。现存班第达、策楞旺扎勒、色裕特塞布腾、三人。班第达、奉特旨以公职办噶隆事。策楞旺扎勒、色裕特塞布腾。查无党逆情形。且系奉旨原放噶隆。并赏有扎萨克头等台吉职衔。应仍留办噶隆事。布隆簮缺。选放深于黄教喇嘛一人。赏给扎隆大喇嘛名色。一、噶隆会办事件。旧于噶沙公所会办自颇罗鼐后。各噶隆俱办事私宅。舍官放之员不用添用私人。嗣后应仍赴公所会办。私放之员裁革。一、各处喋巴等官有管理地方教养百姓之责。珠尔默特那木扎勒各放私人。其人又不亲往。差家奴赴办。扰害地方。嗣后噶隆等、应公同禀报达赖喇嘛、并驻藏大臣、补放家奴代办者彻回。人地不相宜者换补。至各寺堪布喇嘛。并照旧由达赖喇选派。一、卓呢尔、商卓特尔、曾本、随本、各官名色。惟达赖喇嘛前有。颇罗鼐封王后。亦照添设。应查革。祗于公所设立卓呢尔二人。兼领原设之仲意笔七格等办公。一、噶隆向祗办地方事。兵马卡隘。俱责成代奔。后藏地小。且设代奔三人。卫地大。仅代奔一人。遇差假、无人弹压地方。护卫达赖喇嘛。应添设一员。与现有代奔。于补放时一体颁敕。一、全藏人民。向属达赖喇嘛、按地方大小。人户多寡。均定差徭。颇罗鼐等、任意侵占。或市私滥赏。甚至擅给免差文书。于所憎则加派。嗣后噶隆、代奔等。应公查旧档。除因功劝赏。毋庸彻回外。私赏滥免者。并查禀达赖喇嘛彻缴。加派者减。一、达赖喇嘛差务。向由地方百姓供应。自颇罗鼐等任事后。凡噶隆、代奔等。差人往西宁打箭炉、色尔喀马、阿里克、等处交易。亦私出牌票。致乌拉派累百姓。嗣后应禁止。遇公事、禀明达赖喇嘛。发给印票遵行。一、达赖喇嘛仓库。向系仓诸巴专管。公事动用。噶隆等禀明达赖喇嘛代理。启闭俱以达赖喇嘛印封为凭。颇罗鼐等、始行擅取。嗣后应仍照旧办理。一、哈拉乌苏。接壤青海。阿里克、接壤准噶尔。应令达赖喇嘛。选员驻劄。并咨部奏给号纸。一、达木蒙古。前经颇罗鼐奏由该王差遣。珠尔默特那木扎勒被诛后。潜回达木。查该蒙古等。皆无罪之人。既愿归达木候差。自宜妥为安顿。其现有头目八人。名号或称宰桑。或称台吉。均系颇罗鼐等妄加。应改为固山达。所属择授佐领、骁骑校、各八人。给顶戴、归驻藏大臣统辖。仍令每佐领各派十人。驻藏备差。至向驻藏地糊口之蒙古数十户。查明存案。准其留藏。得旨。著照所定行。下部知之。谕军机大臣等、策楞等所奏办理藏地事宜。朕已批照所奏允行。但藏地关系最要者。尤在台站。此乃往来枢纽所在。观从前珠尔默特那木扎勒。不令塘站递送文书。即至驿递断绝。及班第达、传令递送。始复通行。皆由伊等主持。而驻藏大臣。不能制其行止操纵。何以得其要领。此处最宜留心办理。朕前亦谆谆降旨。何以策楞等此奏内。于此条反致未经议及。但此时甫经定议。又因此条有所更张。反致藏中诸人启疑。只可令班第、那木扎勒、留心。俟一二年后。再办理请旨可矣。又现议内。补放喋巴等官。有管理地方、教养百姓之责。以后补放。其权皆归达赖喇嘛、驻藏大臣等语。此种喋巴头目。所管何事。何处地方。其里塘、巴塘、一带塘站。是否亦系此等头目所管。若即系此等头目所管。则权已归达赖喇嘛、驻藏大臣。不致复有塘站阻隔之事。此旨所问。即不必办理。再兆惠由京口特遣前往。原为办理藏地一切机宜。自应俟诸事奏定准行接旨后。奏闻即日回京方是。乃甫经立议。不待批览。一面具摺。即一面奏明起程。且有欲速之意。若云彼处情形。则早已悉知。不待兆惠面奏始知。京中有何事。迫不及待若此耶。去时星速。是为志切急公。来复遄行。则心存内顾耳。著传旨申饬。　　

○和硕庄亲王允禄等奏、京城米贵。自分乡设厂。并节次拨米减粜。京米减价钱许。复因雨多路泞。京外商贩杂粮难到。米价仍增。查京城夏季甲米。经仓场侍郎鹤年等奏准。于四月十五开放。请挪前半月。再内务府八旗五城米局。向例每局粜完千石后。交清钱粮领运。计以钱易银。交部核算。由部行文仓场拨领。往返守候。恐迟接济。请令一面易银交部。一面赴仓领米。得旨。甚好。知道了。　　

○兵部奏、前据调任户部尚书舒赫德奏请、酌定各省往来文移日行里数。编设排单。挨站填核。奉旨允行。并行令各省查报。经各督抚彼此咨商。分别险易。酌覆到部。江苏、安徽、山东、陕、甘、均按事缓急。照旧例日行三百里、六百里、其余紧要公文。直隶宣化府属之长安、雕鹗、亦城、云州、并热河道属之喀喇河屯等处。浙江会江驿、至福建小关。并江西常山各驿。均日行三百里。山西至豫省之盘陀等驿。江西之德化等驿。湖北自东湖县至成都。四川自成都至打箭炉。并至湖广、陕西、贵州、各省会。均日行四百里。广西、日行二百里。自广西至广东水站。日行三百里。广东赴江入楚、并至广西省。均日行二百里。自省至福建。日行二百四十里。云、贵、日行四百八十里。福建日行二百四十里。湖南、河南、照旧例日行三百里、六百里。但湖南自祁阳至广西。路窄岭峻。河南黄河阻隔。请俱展限一时。均应如所议。部颁排单式样遵办。惟内廷交发事件。仍按三百里、六百里、旧例签送。至古北。张家、喜峰、杀虎、独石、各口。界连外藩。文移络绎其管站郎中、员外、等。酌定日行里数。交理藩院核定。咨部存案。东三省、幅＜巾员＞辽阔。将军副都统等文移。亦应酌定日行里数。填单稽核。从之。　　

○工部议准、两江总督黄廷桂疏称、沭阳县后沭河堤工。原估间段帮筑。今勘未筑段落。或地当顶冲。或旧堰卑薄。应加筑从之。　　

○蠲缓浙江玉环、永嘉乐清瑞安平阳临海、温州、等厅县卫水灾、本年漕项银米有差。　　

○开除江西萍乡县乾隆十年报垦、复被水冲民田七亩有奇。　　

○旌表守正捐躯之江西石城县民朱方秀妻、钟氏。　　

○是日驻跸龙潭行宫。　　

○丙寅。上至京口、祭江。　　

○奉皇太后渡江。　　

○谕军机大臣等、据黑龙江将军富尔丹等奏称、去岁吉林地方。雨水过多。河水涨溢。冲损田苗。米价昂贵。每一大石。价至九两之多。如青黄不接时。米价再长。穷民更觉艰难。请将黑龙江所属呼兰地方仓贮米石。拨仓斛一万石。由水路运至吉林。令彼处旗人。照齐齐哈尔地方所定官价。仓斛三石五斗四升。粜价银一两二钱等语。此奏虽属留心公事。但所奏仓斛三石五斗四升。粜价银一两二钱。较一人大石之数。足与不足。摺内并未声明。如一大石与仓斛三石五斗四升之数相等。则吉林地方。现已卖银九两。而仓斛三石五斗四升。只作价一两二钱。减价过多。恐不肖之徒。从中取利。贱买贵卖。反于穷民无益。夫平价一事。当视现在价值。以渐平减。如一径减价太过。则多寡悬殊。反生弊端。但富尔丹等、既称现在吉林米价昂贵。若俟查明请旨。再行办理。现当青黄不接之时。与穷民无益。可寄信与富尔丹、卓鼐等。会同商酌。惟期有益。一面办理。一面奏闻。　　

○是日驻跸金山江天寺行宫。　　

○丁卯。上诣皇太后行宫。问安。　　

○谕内阁、时届暮春。朕回銮所至。青畴弥望。二麦既已抽芒。新秧亦将出水。朕心深为欣慰。但沿途耆民妇孺。纷阗载道。翠华一过。则皆随行恐后。在民情之爱戴。虽所嘉许。而接陇连畦。或致践踏。殊可惜也。著传谕该督、晓谕百姓。许其路旁跪接。不必追随远行。以致拥挤。有损青苗。但行劝谕。不可令兵驱逐禁止。俾知朕爱民重农之意。　　

○又谕曰。大学士张允随病故员缺。一时未得宜补授之人。原任大学士陈世倌。从前罢任。尚无大咎。上年已复予原衔。此番于行在屡经召见。虽年过七十。精力尚健。且系旧人。仍著入阁办事。　　

○又谕曰。此次考中之蒋雍植、钱大昕、吴烺、褚寅亮、吴志鸿、著照浙江之例。特赐举人。授为内阁中书。学习行走。与考取候补人员一体补用。其进士孙梦逵。著授为中书。遇缺补用。　　

○是日驻跸高旻寺行宫。　　

○是月。直隶总督方观承奏、直隶上年被水。东西两淀。南北运河。并白沟、唐、沙、蓟运、等河。先后泛涨。又天津海河倒漾。秋尽始退。各处堤埝多冲刷残缺。须汛前修补。本年二月。亲往履勘。工可缓者暂停。应题修者题修。应民修者民修。民值灾后。此次酌借口粮。秋后免息还仓。惟霸州沿淀六工。虽系民埝。而漫水未涸。现饬河员指示次第。令民分年带修。无庸议借口粮。其上下六工之间。联成营田围埝。四面坍缺。营田效力原任知州冯章宿、捐修东南二面。西北二面。动支营田生息、书院膏火、余存银补筑。其余灾地工程。难用民力。又不应另案动帑者。照兴工代赈例办理。得旨。著照所请行。　　

○古北口提督布兰泰奏、徵收斗税。岁有赢余。请将经理之员。纪录一次。得旨。此奏不当。未有因徵税多而纪录之制。汝量加优奖足矣。　　

○署浙江巡抚永贵奏、杭城风雨过大。菜豆花时。间有摇落。麦苗甚为畅茂。兰溪县、报有一二村庄。偶被小雹。余俱雨旸时若。得旨。若至成灾。不可掩饰。　　

○闽浙总督喀尔吉善等奏、闽省移驻县丞。共十四员。向以地方离县窎远。移驻弹压。并分割都图。徵粮理讼。任等知县。题增养廉。兹查各移驻县丞。事同一体。养廉悬殊。应裒多益寡。自本年夏季始。统以一百六十两为率。报闻。　　

○山东巡抚准泰奏、东省命盗案多。臬司一缺。三载以来。正署十易。惟德舒到任十月。该员奋勉。事颇就绪。奉旨调补福建。再易生手。恐难即收臂指之益。请以自湖北调补山东按察使德文。改调福建。德舒仍留山东。得旨。汝但知东省。而不知闽省臬司为更要也。　　

○陕西布政使张若震、奏谢调任恩。并称边关要地。当实心整饬。不敢稍懈。得旨。汝不过空言。而一切不实心。即汝在甘肃。一年有余。所办理整顿为何事耶。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八十五


大清高宗法天隆运至诚先觉体元立极敷文奋武孝慈神圣纯皇帝实录卷之三百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。夏。四月。戊辰朔。享太庙。遣显亲王衍潢恭代行礼。　　

○礼部以繙译会试中额请。得旨、这繙译会试。满洲取中十六名。蒙古取中二名。又请文会试中额。得旨、这会试。满洲蒙古取中七名。汉军取中一名。直隶取中二十名。奉天取中一名。山东取中十三名。山西取中十七名。河南取中十一名。陕西取中十三名。江南取中三十名。浙江取中二十八名。江西取中二十五名。湖北取中十一名。湖南取中五名。福建取中十四名。广东取中十五名。广西取中五名。四川取中九名。贵州取中七名。云南取中九名。五经卷今年不必取中。　　

○实授高琦为浙江衢州镇总兵官。　　

○豁除陕西吴堡县坍塌地七亩额赋。　　

○旌表守正捐躯之山东单县民张君辅女张氏。福建惠安县民王元妻陈氏。　　

○是日、御舟驻跸小五台。　　

○己巳。上诣皇太后御舟问安。　　

○命侍讲蔡新、仍在尚书房行走。　　

○是日、御舟驻跸崇家庄。　　

○庚午。谕军机大臣等。据顾春奏称。登州各属。营伍废弛。城守并堆铺。不但兵数单薄。军容亦属不整。海口炮台坍塌。战船汛兵。仅派五名。向来惟知致力于出哨之时。疎于防守。种种未妥现在添派兵丁整饬。各水师战船停泊之处。各添建堆铺三间。以资防护弹压等语。此皆系什格从前不能整饬所致。朕此次经由东省。见什格人材平常。恐于登镇不甚相宜。曾降旨询问准泰。而伊称什格尚堪胜任。并未据实奏明。今如顾春之言。则什格之废弛。已属显然。准泰身兼提督。所司何事。乃毫无觉察。一至于此。殊属不合。所有估修炮台。及添建堆房银两。著于准泰什格名下分赔。以示惩警。可即传谕准泰知之。　　

○云南巡抚爱必达奏、滇省铜厂。惟汤丹、大水、碌碌、三处最旺。向系管理铜务粮储道、在省遥制。仅委杂职一员。同该道幕友家人。赴厂经理。诸弊丛生。致多厂欠。请嗣后各委现任同知、通判、或试用丞倅等官往驻。办理发银收铜一切事务。月给养廉银三十两。报闻。　　

○是日、御舟驻跸柳家铺。　　

○辛未。上诣皇太后御舟问安。　　

○谕、朕前经降旨。将王进泰补授京口将军。但京口营伍。亟须整顿。萨尔哈岱在杭州任内。操练兵弁。尚属可观。著将萨尔哈岱。调补京口将军。即由此速赴新任。杭州将军员缺。著卓鼐调补。卓鼐未到任之前。著德新暂行署理。吉林乌拉将军员缺。著永兴补授。王进泰著调补寿春镇总兵。改光宗仍留南阳镇总兵之任。王文敏仍留副将之任。俟有总兵缺出另行补用。　　

○又谕、直隶布政使员缺。著玉麟补授按察使员缺。著永宁调补。江苏布政使员缺。著郭一裕补授。两淮盐运使员缺。著何煟补授。运使专司盐务。非有地方之责者可比。河工防汛各事宜。仍著何煟兼管。听大学士高斌调度差委。河库道员缺。著宿虹同知李宏补授。　　

○谕军机大臣等、朕回銮之日。殿试已经届期。所有应行办理之处。著传谕该衙门豫为办理。勿致稽迟。俟朕到京。即请期殿试。　　

○户部议准、两广总督陈大受疏称。南宁等六府州属。行销高廉二府场分熟盐。请将江口运馆事宜。令南宁府同知管理。给以军盐关防。从之。　　

○豁免甘肃皋兰渭源、固原州、盐茶厅灵州宁夏、宁朔、西宁、碾伯等九厅州县。乾隆十三年分被灾额赋有差。　　

○缓徵广东海阳、潮阳、揭阳、澄海、饶平、惠来、普宁、丰顺等八县风灾额赋兼赈海阳饥民。　　

○是日、御舟驻跸直隶厂。　　

</div>
    <div class="pagination">
<a href="清实录乾隆朝实录_page537.html">上一页</a><span>...</span><a href="清实录乾隆朝实录_page533.html">533</a><a href="清实录乾隆朝实录_page534.html">534</a><a href="清实录乾隆朝实录_page535.html">535</a><a href="清实录乾隆朝实录_page536.html">536</a><a href="清实录乾隆朝实录_page537.html">537</a><span class="current-page">538</span><a href="清实录乾隆朝实录_page539.html">539</a><a href="清实录乾隆朝实录_page540.html">540</a><a href="清实录乾隆朝实录_page541.html">541</a><a href="清实录乾隆朝实录_page542.html">542</a><a href="清实录乾隆朝实录_page543.html">543</a><span>...</span><a href="清实录乾隆朝实录_page539.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
