<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1667 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1667 页/共 1860 页
  </h1>
  <div class="content">
   乾隆五十三年。戊申。九月。己未朔。谕、据阿桂等奏查勘荆州被水情形一摺。内称、荆州水患。询之该处官员兵民人等。咸以窖金洲侵占江面、涨沙逼溜为言。且言之不自今日始。经阿桂等亲往履勘属实。并查有本地萧姓民人、于雍正年间、至乾隆二十七年。陆续契买洲地。种植芦苇。每年纳课。因贪得利息。逐渐培植。每遇洲沙涨出。芦苇即环洲而生。阻遏江流。洲面渐阔。江面即愈就窄狭。是以上流壅高。所在溃决等语。窖金洲涨沙逐年增长。侵占江面。逼溜北趋。以致郡城屡有溃决之事。其受病之源。实由于此。该处官员兵民人等、众口一词。且其说相传已久。该督抚等、经四十四、四十六年、两次被水之后。仍不留心查察。置若罔闻。直同聋瞆。所司何事。又萧姓置买洲地。种植芦苇。牟利肥家。已非一日。此项洲地。原因沙涨而成。何得谓之祖业。必系尔时萧姓贿求地方官、薄认轻租所得耳。现在荆州被水。数万生灵。咸受其害。情节甚属可恶。现饬令阿桂等、将萧姓家产查抄。并交刑部按律治罪。至该督抚等、平日于此等关系民生之事。何以竟置不问。除特成额诸事阘茸废弛。业经查抄家产。现已降旨将伊革职拏问外。至舒常才具本属中平。因其小心谨慎。且系大学士舒赫德之子。是以屡加拔擢。用至总督。乃伊两任楚省。并不实心任事。感激图报。于荆州窖金洲涨沙逼溜、共见共闻之事。尚不加意体访。随时筹办。致郡城被水成灾。为数十年所未睹。实属辜负任使。舒常著革去翎顶。仍留工所效力赎罪。李封系曾经获罪之人。经朕弃瑕录用。简擢巡抚。乃在任时。并不加倍感奋。于地方要务。视同膜外。其咎甚重。李封前经降旨将伊解任。亦著革去顶戴。留工效力赎罪。至姜晟到楚已及一年。于地方利病。岂得诿为不知。亦著革去顶戴。姑念其平日办理刑名。尚为熟习。仍著加恩署理刑部侍郎事务。所有此次荆州堤工。加高培厚各土方。及府县漂失仓米。并著阿桂等、查明历任督抚藩司、及该管道府等、分别著落赔补。以示惩儆。至荆州窖金洲涨沙逼溜。由来已久。该处萧姓民人、种植芦苇。起自雍正年间。不特彼时在任督抚、难以查考。即乾隆四十年以前历任各督抚、事隔多年。亦难悉行查办。前经降旨、令阿桂查明以十年为限。非于十年以来督抚等有所偏重。即如楚省匣费。日渐加增。而近年督抚等、所得尤厚。前舒常来京陛见。经朕面加询问。伊亦不敢不据实承认。舒常系小心拘谨之人。是以经朕询问。不敢欺饰。但伊尚不能不从中染指。则此外各督抚、不问可知。是此案即将近年之督抚等、从重惩办。于伊等亦无所委屈。朕办理庶务。一秉至公。固不肯以事经年久。令后人独任其咎。而于轻重权衡。务求平允。即令伊等扪心自问。亦当无可置喙也。将此通谕知之。　　

○又谕、各省民田庐舍。百姓等守其世业。或一姓相传。先畴是服。或甲姓之业。售与乙姓。皆在所不禁。今窖金洲因沙涨而成。何得谓萧姓之祖业。此必系奸民见江中涨出洲地。垦种可以获利。藉升科为名。纳租认种。其交官者。不过数十分之一。而地方官吏。亦必得其利贿。其余尽饱奸民之欲壑。一经具呈。地方官因受其贿求。遂罔顾利害。代为朦混具详。督抚等亦漫不加察。率准题达。任令据为己业。牟利肥家。而奸民因报官有案。又贪利不已。逐渐培植。以致芦苇环洲而生。阻遏江流。冲决堤塍城郭。以致数万生灵。咸受其害。造孽甚深。情节实为可恶。现将萧姓查抄治罪。实为不枉。但小民惟利是图。止期益己。不顾损人。亦不特萧姓为然。即如黄河之外滩。以及西湖淀河。山东江南湖陂等处。百姓私占耕种者甚多。屡经晓谕饬禁。而奸民贪图利息。地方官吏。又思从中分肥。并不实力查禁。任令开垦居住。与水争地。或藉口升科。输纳少许。一经溃决。不特附近居民。咸遭淹浸。而修筑抚绥。糜帑倍蓰。于国计民生。均无利而有害。著传谕各督抚、嗣后凡濒临江海河湖处所。沙涨地亩。除实在无关利病者。无庸查办外。如有似窖金洲之阻遏水道。致为堤工地方之害者。断不准其任意开垦。妄报升科。如该处民人。冒请认种。以致酿成水患。即照萧姓之例。严治其罪。并将代为详题之地方官。一并从重治罪。决不姑贷。　　

○谕军机大臣曰。阿桂所奏、窖金洲适处荆州郡治下游江心。此时即于洲上挑挖引河。不得迎溜河头。恐江水平漫。入河仍虑淤闭。必须建筑石坝。挑溜向南。激注沙洲。方可相机办理等语。建坝挑溜。所想甚好。自应即速妥办。但朕意何不于洲之上首西北处所。先挑成河口。使其迎受江水。因势利导。将来石坝筑成。挑溜南趋。江水必更直注洲头。或可冀冲刷成河。岂不省便。已于图内用朱笔标志发去。著阿桂等、即确勘妥商。将是否可以如此办理之处。据实具奏。又据奏、现决各堤塍、补完缺口后。再按被淹痕迹最高处所。加高培厚。坚实硪筑。足资保障。似毋庸改建石工等语。前因郡城迤西一带堤工、顶冲著重。迤南遮护府城一带。亦关紧要。恐土性松浮。不能坚实。因谕令阿桂酌量情形。用石修筑。今既据阿桂奏、江水深至数丈。难以措手。且土堤加高培厚。足资保障。则亦毋庸改建石工。但阿桂等、现因拟添石坝。筑成尚需时日。而玉路口迤东一带。正对窖金洲。扫成大湾。堤根搜刷倾缺。虽现经阿桂派员于该处载石沉船。护住扫湾。此亦不得已之一法。将来应否将该处堤工、及附近挑水坝堤工。酌量用石改建之处。并著阿桂核加察勘。悉心筹酌。总期于堤工有益。不在惜费。永杜后患。或石或土。亦不必泥于遵旨也。所有萧姓民人。侵占洲地。著交阿桂等、查明究竟起自雍正何年。彼时县府道司、及该督抚、系属何人。并乾隆二十七年。该处地方官、及该督抚、又系何人。其是否从他处转售。一并详悉查明。据实具奏。并著传知该处附近居民。以萧姓贪图洲地利息。广植芦苇。壅遏江流。致郡城被淹。该处百姓。咸受其害。是以将萧姓查产入官。照例治罪。并无丝毫委屈。此即为富不仁之炯戒。嗣后小民等、毋得效尤争利。复蹈罪愆。庶该处民人。知所惩儆。将此由五百里传谕知之。　　

○庚申。谕、湖北荆州窖金洲地方。涨沙逼溜。萧姓民人。贪图洲地利息。种植芦苇。壅遏江流。致郡城被灾甚重。该省督抚平日于此等关系民生要务。置若罔闻。视同膜外。业经降旨、将该督抚等、分别拏问罢斥示儆。至陈淮系现任藩司。于地方利病。并不留心体访。豫行筹办。咎无可辞。本应同舒常等、一并革任。第念该藩司、前因驰赴长阳查勘水势、及回至荆州。适值该郡被水。该藩司即督同文武各员。上紧扎筏。顾觅船只。分救被淹人口。并办理一切抚恤事宜。尚属认真。不辞劳瘁。除该郡堤工应赔银两、俟阿桂等查奏、著落分赔外。陈淮著加恩仍留藩司之任。免其革去顶戴。从宽改为革职留任。八年无过。方准开复。　　

○又谕、刑部议覆李侍尧查办台湾海口得受陋规文武各员。将上淡水同知、都司、并鹿仔港未设口岸以前之同知、守备等员、问拟绞候。其余得受陋规各员。俱问拟新疆一摺。此案上淡水、及鹿仔港、未设口岸以前。例禁商民出入。乃该管文武各员。并不严行查禁。輙敢收受船户陋规。较之通商口岸、得受规银者。情节较重。该部议覆、照得受枉法赃例。问拟绞候。固属按例办理。但鹿仔港自乾隆四十九年以后。业经开设口岸。而上淡水亦经福康安奏准、许令商民船只出口。是该二处现系通商之路。其从前该管文武得受陋规。尚属积习相沿。与枉法婪赃者、稍觉有间。所有此案得受海口陋规文职段玠、李本楠等十七员。武职卓其祥、长明等二十八员。俱著从宽一并发往新疆、充当苦差。其所得银两。俱著按数追缴。　　

○谕军机大臣等、本日成德奏、八月十六日、行抵里塘。该土司前来谒见。并据禀称、里塘所属畨民。为数不多。于承办乌拉之外。不能复拨土兵。里塘一处如此。则其余巴塘、明正、德尔格尔、情形恐亦相同。著传谕李世杰、成德、如各等处所派之兵。有愿赴藏协剿者。仍听其随同前往外。其有不愿者。即毋庸勉强。设西藏堵剿贼匪。前调之兵。尚不敷用。不妨仍于内地满汉官兵、及屯练降畨内、续行调用。　　

○钦差大学士公阿桂、湖广总督毕沅覆奏、查龙尾州在荆州府城迤西。与龙洲天鹅等洲相连。上接百里洲。绵亘二百余里。虽不能保护堤塍。而洲南江南甚宽。水流通畅。于堤工并无妨碍。前佐领德楞阿所称、确系指窖金洲而言。非龙尾洲。应无庸挑挖建坝。报闻。　　

○辛酉。谕军机大臣等、据李侍尧等奏、审拟讳窃饷鞘之湖北委员知县李景观、县丞熊泗、千总叶永茂、请一并发往新疆效力赎罪等语。已批交该部议奏矣。检阅该督等奏到供单。熊泗供、年已七十一岁。上年台湾剿捕贼匪。各省解运饷鞘。关系紧要。该县丞年逾七十。即不应委令管解。致有贻误。本日姜晟前抵行在。因降旨传询。据姜晟称、例系藩司详委。该县丞年岁履历。实不能记忆等语。军需要件。楚省丞倅中、岂少年力精壮。堪以委用者。何以转派年老之员。令其管解。舒常于此等事、何竟全不留心。该省吏治废弛。即此可见。至该县丞既由藩司详委。则该员年岁履历。藩司陈淮、断无不知之理。何以率行派委。著传谕阿桂、即向舒常、陈淮、面加询问。令其各行明白登答。据实覆奏。　　

○壬戌。上御卷阿胜境。缅甸国使臣细哈觉控、委卢撒亚、及小头目便机位南等四人入觐。并同扈从王公大臣、蒙古王贝勒贝子公台吉等赐食。翌日如之。　　

○谕曰。暹罗、缅甸、向来构兵不睦。暹罗业经受封。而缅甸现亦投诚内附。俱系属国。嗣后该二国应彼此修好。同受天朝恩眷。不得仍前构兵。除缅使回国时已行传知外。俟暹罗贡使到日。一并传知。令其回国告知该国王敬谨遵照。　　

○癸亥。敕谕缅甸国长孟陨曰。朕惟输诚纳赆。炎陬修职贡之仪。舍服招携。王制重怀柔之典。念荒徼克循旧服。则朝廷宜沛新纶。尔缅甸国长孟陨。本为支子。暂托释门。因兄侄梗化而戕残。为国人择亲而拥戴。前愆力改。来享情殷。既遣使以将虔。复陈词之维挚。具昭忱悃。良可褒嘉。是用降敕奖谕。赐国长、并国长之妻、佛像、文绮、珍玩、器皿等物。国长尚其敬受。益矢恪恭。朕复念尔国长、当家庭构乱之余。甫掌国事。为土宇敉宁之计。移建城垣。正宜永戢兵端。修和邻好。俾尔人庶。咸遂乐生。副朕眷怀。长承宠锡。故兹敕谕。　　

○谕军机大臣等、据陈用敷覆奏、安徽通省收成分数。约共七分有余一摺。又据称、八月内雨水调匀。未经被水、及灾属涸复补种之处。晚禾杂粮。均极畅茂等语。各省秋收分数。自应统早晚禾及襍粮一并牵算约计。今据该抚奏、晚禾襍粮。均极畅茂。是补种之处。尚未收成。何以先定有通省约收分数。殊未明晰。著该抚即将各该处补种晚禾杂粮等项。是否未经列入此次所奏约收分数之内。再确加查核该省收成。通计究有几分。据实迅速覆奏。勿稍牵混。将此传谕知之。　　

○又谕、据刘峨奏、八月二十七日亥刻。通州东关运河下、贩麦客民耿德甫船内起火。延烧绍兴前帮空船二只。嘉兴帮重运船二只。又官拨船三只。共烧毁米一千五百八十余石。尚有漕船一只。碰沉入水。现在抢捞湿米。耿德甫麦船二只。均已烧毁。看船雇工万顺、并无下落等语。所奏殊未明晰。运河客船失火。延烧重空漕船、及拨船多只。该客船耿德甫、彼时毕竟何往。亦断无祇令一人看船之理。至雇工万顺何以并无下落。安知非雇工万顺、另有放火延烧、希图灭迹情节。虑获重罪。畏惧逃脱。祇须将该雇工拏获究讯。则失火根由。无难得实。除就近谕知刘峨、务即饬属、将雇工万顺严拏务获、详悉研究外。著传谕苏凌阿、刘秉恬、一体上紧缉拏。并查明是夜耿德甫因何他往。现在曾否到案。该客船失火延烧。是否另有别情。一并据实具奏。再刘峨摺内称、所毁拨船三只。系动项在江楚等省置造。今被客民耿德甫船内失火延烧。应责成该犯、即在直省照式赔造。以供拨运等语。所办甚是。至此次延烧漕船米石。应如何著落补交赔造之处。并著该仓场侍郎、一并确查妥议具奏。　　

○又谕、据苏凌阿等奏、拨船三只。勒令耿德甫缴价制造。固应如此办理。惟所奏烧毁军船米石。责令各丁分别赔造之处。殊未允协。旗丁等如果自不小心。以致船只米石被烧。自当着落赔补。今绍兴嘉兴帮船、因商船失火延烧。与该旗丁无涉。即或以火起时、该旗丁不及早驶开。致被延烧。不能辞咎。亦止当酌令赔补一半。其余一半。竟应令耿德甫一并赔缴。方足示惩。著传谕该仓场侍郎、即遵照办理。至耿德甫系大名县人。除就近传知刘峨、饬查该犯原籍财产。是否足资抵补。勿任隐饰外。亦著苏凌阿等、即向该犯面加研讯。令其将财产据实供出。以备赔抵。毋使丝毫隐匿。寻奏、遵询耿德甫、据称在大名贩麦一千石。装船三只。到通州巨顺堆房卸卖。即于通州买船二只。雇杨文斗、万顺、看守。尚未觅定水手舵工。仍住巨顺号。是夜杨文斗已寝。闻声出看。尚见万顺在船。迨船顺流而下。万顺遂无踪迹。臣等已行知各该地方官。一并严缉。又据称、一切赔项。现有麦价可交。如有不敷。天津尚有货价。求押取清款。臣等查拨船三只。应赔价七百三两零。军船米石。奉旨令其赔还半价。计一千四十余两。耿德甫、现有本利银数。有盈无绌。即饬通永道追缴。报闻。　　

○甲子。谕、本年奉天省秋审人犯。原拟缓决、经刑部改入情实各起。朕详加披阅。内除刘小胖一犯。刑部因其指奸无据。又系谋杀。是以改拟情实。但刘小胖年仅十五。小于死者十七岁。杨振设计留宿。且威吓成奸。该犯气忿杀死。是荣柱定刘小胖缓决、尚属有因。至李万一一起。系金刃叠扎。一死一伤。又黑龙江王柱儿一起。系遣犯在逃。复夥窃牲畜此等逞凶戕命怙恶不悛之犯。断无可以从缓之理。乃该省于办理秋审时。率将该二犯定以缓决。殊属轻纵。恒秀于刑名素未谙习。而荣柱之父德福、久任刑部。荣柱又由刑部司员出身。非不谙律例者可比。数年以来。总未见其实心任事。秋谳大典。定拟错误若此。荣柱著交部察议。恒秀著传旨申饬。　　

○又谕、纳木扎勒之扎萨克贝子、著伊子车凌多尔济承袭。车凌多尔济未及岁以前。其印信交伊祖朋苏克代办。并善为管教车凌多尔济学习办事。　　

○乙丑。谕、据和琳奏、直隶运河。向多古浅处所。前在德州一带、催趱豫东船只时。曾至直境。目击该处运河淤浅之处甚多。若不亟加认真勘办。恐来岁漕运。一入直境。不免稽迟。仍不能依限抵坝等语。直省运河。天津以北。向多古浅处所。其天津以南。不当有淤浅之处。此必系地方官、不实力挑挖、任令淤垫所致。本年春间。豫东漕艘。在卫河迟阻。未将该地方官等、从严议处。乃属格外恩施。六月以后。幸赖透雨频沾。河水充裕。得藉浮送。今回空陆续南下。自应趁此挑挖。一律深通。若该地方官、仍漫不经心。草率从事。明岁重运经由直境。再有耽迟。则惟刘峨是问。除就近传知该督、认真办理、及时挑浚外。至天津巡漕。现有稽查挑工之责。亟需派员前往。所有巡视漕差。著该衙门、于回銮次日。即行带领引见。以便简派迅速前往。至目下回空南下。毓奇一人。恐不及照料。即著和琳驰赴沿河一带、会同分投催趱。俾及早归次。以符冬兑冬开定制。　　

○谕军机大臣等、据海绍奏、九江郡夏秋以来。大雨时行。川楚水发。附近街衢。四围皆有积水。现在渐次消落。沿江傍湖被淹田禾。报明抚臣。饬委藩司亲勘妥办等衙。前据何裕城奏、九江府属、及沿途一带。饬委署藩司额勒春、前往确勘。分别被灾轻重。动项抚恤。何裕城仍抽查确核等语。此时该抚自已抽查完竣。该处被灾。究有几分。作何抚恤。著再传谕何裕城、务宜督率妥办。俾灾黎均沾实惠。不可因系一隅偏灾。稍存忽视。仍将通省收成、牵算约有几分之处。一并查明据实覆奏。寻奏、南昌等县被灾。臣已抽查完竣。折给抚恤口粮。分别加赈。并予葺费。至通省收成。牵算约八分有余。其被灾田地。止属偏隅。实与全局无碍。报闻。　　

○又谕。据魁伦奏、福州驻防阵亡之缺。应通行挑补等语。满洲兵丁在台。没于王事。自应将伊等子嗣、坐补甲缺。其有年未及岁。与无嗣孀寡。宜以甲缺一、作养育兵二。俾资养赡。魁伦何未见及此。著即遵旨妥办。至所称裁马六十匹。将草乾赏给阵亡家属之处。著照所请行。并通谕广州杭州等处将军、如有阵亡之家。俱照此办理。至鄂岳素不实心训练兵丁。乃与魁伦联衔具奏。恬不为怪。实属可耻。著传旨申饬。　　

○吏部议覆、四川总督李世杰奏称、重庆府涪州、系部选中缺。近年开垦山多。游人窜迹。民情又最健讼。非选员所能胜任。应改为冲繁难要缺。在外拣调。雅州府天全州、系升调要缺。现在民番安静。政务无多。应改为繁难中缺。归部铨选。均应如所请。从之。　　

○以故广西思恩府安定司土巡检潘允福子清淇、袭职。　　

○丙寅。上御依清旷。勾到秋审官犯、服制、及云南贵州情实罪犯。停决官犯二人。服制斩犯四十五人。绞犯一人。云南绞犯九人。贵州斩犯一人。绞犯八人。余五十九人予勾。　　

○谕、据徐嗣曾奏、惩治台地棍徒。并拏获纠夥杀命匪犯。及设馆殃民之蠹役。挟嫌捏害之义民。割用印册、冒支钱粮之征兵。分别从严定拟各摺。已交军机大臣、会同行在法司核拟速奏矣。台湾为五方杂处之区。民情刁悍。从前地方文武。因循废弛。遇事姑息。以致奸民无所忌惮。酿成逆案。今当贼匪甫经荡平之后。正当趁此兵威。随时严办。使匪徒歛迹。尽绝根株。徐嗣曾于拏获棍徒。凡犯该死罪者。俱立寘典刑。所有陈光侯、潘波二犯。不复拘泥成例。分别谋故。概从立决。其殃民之蠹役。舞弊之征兵。恃符藐法之义民。俱分别严行定拟办理。不谓徐嗣曾竟能如此明敏决断。实属可嘉之至。徐嗣曾前于柴大纪骩法营私。不行参奏一案。咎无可辞。是以将伊革职从宽留任。该抚自抵台湾后。帮办善后诸务。尚为妥协。今于地方棍徒蠹役等、复能力加整顿。俾海疆刁悍之风。渐知悛革。殊为不负任使。徐嗣曾著交部议叙。以示朕赏功罚罪、各不相掩至意。至府县差役。胆敢私设班馆。擅设刑杖桚指等件。勾党盘踞。肆恶殃民。其情节实属可恶。徐嗣曾将为首各犯。定拟斩决。所办甚是。但此等蠹役。自因地方官平日倚为耳目。不肖者纵其贪婪。昏愦者受其蒙蔽。以致该役等有恃无恐。扰害良善。于吏治民生。大有关系。台湾既查有此弊。恐各省亦在所不免。著传谕各督抚、务严饬问刑衙门。将班房等项名目。永行禁革。以除奸蠹而绝弊端。如有任令差役等、设立班馆。私置刑具各情事。一经发觉。不特将纵容之地方官。从重治罪。并将失察之上司。一并严加议处。决不姑贷。仍著年终奏闻有无此弊。又义民等、因帮同守城剿贼。特予奖赏。伊等身邀顶戴。正应倍知安分。乃挟嫌捏害。图陷多人。是义民又为蠹民矣。岂可因其前有微劳。稍从末减。徐嗣曾请将诬告之义民谢参、即行正法。其不行阻止之黄武等、概行责惩。办理实属允当。又据会同普吉保奏、兵丁郑振、宿娼怙恶。连毙二命。审明后、已恭请王命、将该犯即行正法一摺。所办甚是。其请将游击陈大恩等、交部议处。并自请交部之处。兵丁系属营员管束。兹郑振有宿娼毙命情事。该管员弁。平日不能约束查察。自应分别斥革议处。至文职于失察土娼。固有应得处分。而戍兵非其所辖。且徐嗣曾一经禀报。即审明严办。其所请交部之处。并著宽免。　　

○丁卯。上御万树园大幄次。赐扈从王公大臣、蒙古王贝勒贝子公台吉、及缅甸国使臣等宴。　　

○谕曰。巴忠、著带领扎萨克喇嘛格勒克纳穆喀、前往后藏。有应办事件。著各赏银二百两。其带往之笔帖式庆德、永福等、著各赏银五十两。均令一体驰驿。　　

○谕军机大臣曰。李世杰奏、接据粮员鲁华祝禀称、庆麟已将班禅额尔德尼接赴前藏。恐该处正资大兵接应。已飞咨鄂辉、酌带兵将。克日出口等语。所办似是。然细阅之。总不明晰。满汉屯土各兵。既经李世杰彻回本处。则鄂辉所带者。又系何兵。是否止系前驻炉城之满兵五百名。抑系所彻之兵。又复全行带往。该督既已错办于前。则此次摺内。自当逐一详细声叙。庶朕阅之。可以一目了然。乃复含混其词。致朕数千里外为之萦念。李世杰在成都得信自早。虽据称尚未接准庆麟等咨会。而粮员等业已禀报班禅额尔德尼接至前藏。是该处正须兵力协剿。李世杰正当就所报情形。随时筹办。何以尚不催令各兵迅速前进。著传谕李世杰、即将续派之满汉屯土各兵。速令前往。成德于八月十七日已过里塘。著即加紧前进。愈速愈妙鄂辉、佛智、张芝元、亦著带兵兼程速赴西藏。会同剿贼。以冀克期蒇事。总之朕所降谕旨。系就伊等奏到之摺。揆度情形。遥为指示。及经伊等接奉时。前后机宜。又或互异。该督等正当按照彼处现在情形。随机妥办。原不必稍存拘泥。方为善体朕怀也。　　

○又谕曰。孙士毅奏、本年四月初八日。接据提塘谢廷扬禀报、总督衙门三月初六日拜发题本三箱。捡查随单内。短少吏部、户部、兵部、兵科、镶蓝旗、公文五角。随将原办经承高植垣、及值日小书高维干、交广州府严究。讯据该经承等坚供、实无遗漏抽匿情事。现将高植垣、高维干、委员押赴刑部衙门。传唤驻京提塘谢廷扬、确讯实情。并查明遗失公文。另缮补咨等语。此项随本咨文。既据该经承坚供、实系封贮入箱。委无抽匿情弊。何以该提塘接到时。只有咨文随单五件。并无公文。若非该经承遗漏抽匿。不肯承认。即系该提塘接到后。自行遗失。藉词抵赖。现经孙士毅将该经承等、押解刑部。与该提塘质讯。无难审问得实。著传谕刘京王大臣、会同刑部。先将提塘谢廷扬。即刻传唤到案。示以孙士毅奏摺。并讯以前项咨文。现据该省审明。并无遗漏抽匿情弊。今该提塘将因何遗失缘由。据实供吐。不必俟该经承等解到。致有串供情事。如该提塘坚不承认。则俟高植垣、高维干、二人解到时。再令其当面对质。务得确情。研审定拟。不得任其互相推诿。率行完结。除将原摺批交该部外。将此谕令知之。　　

○又谕、牧马土司。将伪官阮远猷等擒获。自应准其解送内地。以绝伊等观望之心。孙士毅一接禀报。即令派兵解送进隘。并用言抚慰。从优赏给。谕令纠约各处土官。灭阮扶黎。而阮文爵、朱文奏、系伪官之弟与仆。去留原无足重轻。且阮远猷、朱廷理、畏死幸生。自必嘱令阮文爵等。速取嗣孙回信进关。更可得黎维祁实在存亡下落。该督所办悉合机宜。实属可嘉之至。著再赏给御用大荷包一对。小荷包二对。以昭优奖。至牧马土司闭阮律等、将伪官阮远猷等擒获解献。尚属恭顺。著再加赏紀二匹。并著孙士毅即传知该土司等、以尔等擒献伪官。业经该督代为奏闻。大皇帝以尔等实心效顺。深知嘉奖。特赏给紀二匹。使该土司等倍加感激出力。帮同剿贼。再阅朱廷理供称、阮惠让出黎城。带一万多兵。退至富春。他心里还不肯舍却黎城。意存观望。仍留下七八千兵分守黎城。及各要隘地方。打听天朝进兵。便一并彻回。保护旧巢。倘大兵不进。且令防守各处险要。以作后图等语。看此情形。现在内地官兵。若不及时前进。不特阮惠妄思窥伺。即安南各镇目、亦未必不恐阮酋衔恨。各相观望。而黎维祁又系无能之人。逃往山中藏匿。不能力图恢复。是此时粤西官兵。竟以速进为是。著孙士毅即察看情形。遵照前旨。派令许世亨等、带兵数千名前往。孙士毅仍带兵在关隘驻劄。作为策应。毋庸轻进。只须将黎城收复。并得嗣孙黎维祁下落。即可将该国眷属。派兵护送归国。就该督节次奏报情形而论。安南之事。似可无须多兵。但既经许世亨带兵前往。自当使首恶速就擒获。永绝根株。方为一劳永逸之计。　　

○戊辰。谕、据恒秀等奏、打牲处索伦田禾。被鸦儿河水泛溢淹浸。生计维艰。请借谷接济等语。著照所请。将齐齐哈尔、墨尔根、两处仓谷。拨一万石借给。于明年钱粮内、分限减半坐扣买补。　　

○谕军机大臣等、据琅玕奏、本年浙江乡试。遵奉新例。并不豫备空白试卷。其有呈请换卷者。一概不准。并将新定规条。写定式样。实贴各号。俾士子一目了然。不致佳文被斥等语。所办甚好。谅琅玕不敢为此虗言。即各省奏到科场摺内。亦并未据奏及不谙新例、致多犯贴之卷。科场条例。上年经大学士九卿议定后。即通行颁发。今外省士子。尚能遵照式样。不致被斥京师为首善之区。何以伊龄阿等前奏、此次顺天乡试。违式应贴者。竟有过半之多。此非该侍郎等所颁条式不明。即系意存沽名。使士子等以此次得邀免贴。皆系伊二人具奏之力。二者必居一于此。著传谕伊龄阿等、即将本年顺天乡试之卷。因何多有违式犯贴之处。据实明白回奏。　　

○豁江苏上海县筑塘占废地漕项银米。　　

○己巳。上御依清旷。勾到四川情实罪犯。停决斩犯十二人。绞犯十五人。余七十六人予勾。　　

○谕、御史祝德麟奏、国子监考试惟刘墉、邹炳泰二人。诸生不敢向其馈送营求。此外各堂官。则来者不拒。去者不追。虽不能一无沾染。尚不至骇人听闻。独司业黄寿龄、猥鄙性成。外间竟传有非钱不取之说。本年考到时。苞苴满户。甚至寒畯空囊。虑其摈抑。率皆典质称贷。士怨沸腾等语。览之不胜骇异。本年办理科场。因诸臣纷纷条奏。屡经降旨。通行严饬。并颁发科条。以期诸弊肃清。国子监考到录科。分别去取。正所以杜绝入场侥幸之端。即与科场无异。该堂官自应公慎遴选。倍矢洁清。乃祝德麟参奏黄寿龄、竟有非钱不取。士怨沸腾之事。殊出情理之外。如所参属实。黄寿龄所得赃银。无论满数与否。均当立寘典刑。黄寿龄、著即先行摘去顶戴。解任交刑部看守。并派福康安、董诰、即日起身回京。秉公审办。但祝德麟所奏、系属传闻。并未经奏出黄寿龄得贿实在证据。事关科场舞弊。罪名出入甚重。亦未便以风闻入告之言。坐人死罪致启将来告讦之端。并著福康安等、即传该御史到案。面加询问。令其将黄寿龄考到时、曾向何人婪索银两。所闻非钱不取之说。系何人向该御史告知。再拘齐犯证。逐一确切严审定拟具奏。以成信谳。如该御史不能指出证据。即当律以诬告反坐之罪。至其余国子监堂官。除邹炳泰、纳麟宝出差外。尚有刘墉、吉善在京。何以将考到之事。专交黄寿龄办理。任令从中肆意婪索。刘墉、吉善、竟同聋聩。并著福康安等于审明后一并查办。　　

○又谕、据刘绍锦奏、本年各省乡试。以诗经命题。次年会试。例应轮用书经。苐如禹贡、洪范、周诰、殷盘、或义蕴闳深。或敖□牙牙诘屈。倘一时不能熟读通畅。势必剿袭雷同。草率了事。请明春己酉会场仍以诗经出题。又新例停止豫备空白试卷。被贴者多。请嗣后此项空白试卷。仍照旧豫备等语。科场条例。上年经大学士九卿等议定章程。五经分年轮试。今岁乡试届期。本应用易经出题。朕因周易理蕴深奥。恐边省士子。未必人人诵习。特命今岁乡试。先用诗经出题。次年会试。用书经出题。已属体恤备至。今刘绍锦复恐士子等中式后、未能即通晓书经义旨。请时岁会试。仍用诗经出题。所奏实属沽名钓誉。书经乃士子等束发时即应诵读之经。岂有业经应试。犹未曾诵习之理。若云诘屈敖□牙牙。难于成诵。则朕至今年届八旬。尚不至遗忘。岂士子等读书应试。冀取科名。既经中式。于书经理解。转不能记忆乎。至空白试卷停止豫备。原为防闲弊窦起见。且士子应试。原应谙习规条。何至干犯贴例。需用空白试卷更换。若伊等不知小心。致有污损错误。即系自误功名。被贴亦不为枉。乃刘绍锦意存邀誉。率为此奏。殊属非是。国家甫经定例奉行伊始。即纷纷妄议更张。尤为明季恶习。断无此政体。刘绍锦何易视朕为诸事不理之庸主乎著革职。交刑部议罪。　　

○又谕曰。惠龄奏、湖北沔阳、黄冈二州县。被水地亩。涸出无几。节候已迟。不能补种等语。荆州上游各属被水贫民前经降旨分别抚恤。其下游汉阳等县。亦经借给口粮。小民口食有资。自可无虞失所今沔阳、黄冈二州县。因积水未消。田亩未经涸出。难以补种。著借给一月口粮。以资接济。该督抚务须督饬该地方官。查明实在被水户口。按名给发。毋任假手胥役。稍滋克扣。其余成灾处所。应行给赈者并著该督抚照例具题。实力抚恤。以副朕轸念灾黎、有加无己至意。　　

○又谕、本日兰第锡四百里报至朕以为或系河工有紧要事件。及加披阅。乃系奏报沿河地方得雨情形。且阅摺内有圣德感召甘霖应时之语。殊属不诚。本年巡幸木兰。因连值阴雨。以致秋狝大典。不能举行。朕方引以为愧。即或豫省沿河一带。近日雨泽稍短。现获优沾。亦止须照常奏报。何得輙用驿递。并以肤泛不诚之语。漫为颂扬。是该督此奏。非以为颂。乃徒增朕愧耳。各省雨旸。无刻不关朕念。但天下至大。安能悉臻时若。即偶有旱涝不齐之处。亦止饬令地方官妥协办理。从不因偏灾而遽加守土者之罪。其有雨水调匀。收成丰稔者。亦惟倍加敬感。并不因此将地方大吏。輙予褒嘉。即如此次荆州被淹较重。朕亦因该省吏治废弛日久。于民生利病。平日漠不关心。以荆州堤工。乃全郡保障。仅令佐杂微员。董率民修道府等近在同城。并不亲加查察。任令草率偷减。工程不固。而窖金洲涨沙逼溜。为共见共闻之事。又皆置之不问。是以不得不从严惩处。以肃官方而儆将来。原非因荆州被有水灾。遂归咎于该督抚等。而加之谴责也。盖以雨旸嘉地方官。或申饬。则地方官必致讳灾。朕不为也。督抚等俱受朕深恩。简擢重任。岂尚不知朕怀。然如兰第锡之似此虚词称颂者。殊亦不少。并著通谕各督抚、嗣后凡属奏报雨水地方事件。务期以实。不得輙用颂扬虚词。填砌入告。以副朕崇实黜华至意。　　

○庚午。谕、前据伊龄阿等奏、本年顺天乡试。诸生中年届八十以上者。康士雍、张洪振二名。三场俱已完卷等语。现在榜发。俱未中式。但念该生等年臻耄耋。犹能踊跃观光。精神不懈。允为艺林盛事。康士雍、张洪振、俱著加恩赏给举人。准其一体会试。俾偿读书夙志。用昭寿世作人至意。　　

○又谕、前据绵恩奏、清丰县应试生员赵瑛、呈明五世同堂。伊祖生员赵峰、现年八十四岁等语。赵峰身列胶庠。年臻耄耋。其子孙五世同居。允为昇平盛瑞。赵峰、著加恩赏给举人。准其一体会试。以示嘉惠耆龄至意。　　

○又谕、哨内冲毙骁骑校笔帖式等多人。著加恩赏给银两。并查明骁骑校之子。著赏领催。笔帖式之子。著赏拜唐阿。其余皆著赏护军马甲。如有冲去得回者。仍著减半赏给银两。以示体恤。　　

○谕军机大臣等、据李世杰奏、接到庆林等咨会。即遵照续降谕旨。飞咨鄂辉、带领各兵迅速前进。所办始觉渐有头绪。至所称前后两次拨米一万石。转运炉城。陆续运赴口外。足支官兵沿途口食。仍分饬各台员、就近采买稞麦糌粑等项。不致缺误。所办好。又据另片奏、明正、巴塘里塘、为大兵必经之所。现在该土司应付乌拉蛮夫。一切均资其力。将该处之兵。暂缓拨调。其德尔格尔、地不当冲。部落亦大。附近各土司。亦当有可酌量派调者。现咨明鄂辉酌量情形。量加调拨等语。所办甚是。现在派调各处官兵。俱已陆续进发。军威壮盛。巴勒布贼众。本属无能。自不敢复行抗拒。鄂辉等统兵剿捕。驰抵该处。虽不必扫穴犁庭。尽歼其丑。但不可止将贼众剿散逃遁。俾胁噶尔之围一解。即云完事。必须将前此被贼抢占之济陇、聂拉木、宗喀等处地方。全行收复。并勒令该处头人。将该处与后藏贸易。明定地界。严立章程。令其出具甘结不敢复行越界滋事。惟当趁此兵威。使之畏惧慑服。以期一劳永逸。方为妥善。　　

○又谕曰。庆林等奏、巴勒布起衅。因聂拉木等处第巴、妄增税课所致。国家设立驻藏大臣。原为办理地方事务。彼处第巴等滥行增税。庆麟、雅满泰、平日岂无见闻。即五月中巴勒布给噶布伦等书信一事。维时噶布伦等、虽未禀明。伊二人竟形同木偶乎。若即据实奏闻。则刻下大兵早至。何致迟误。且噶布伦等、早经得信。未即具报。至聂拉木、济咙、被劫。不能隐匿。始行报明。是虽噶布伦等之罪。而庆麟、雅满泰、亦至此方为查询。其平时所司何事。巴勒布既因增益税课。致起兵端。如果实有其事。当将擅自增税之第巴等、押解来京。若致伊等先行潜逃。庆麟雅满泰、恐不能当此重谴。至从前第穆呼图克图、私自调停办理时。并未禀知驻藏大臣。今届掣肘之时。始行举出恳求。殊属可笑。庆麟、雅满泰、并无一语理责其非。实为无用。再发交廓尔喀檄谕。立言尤当得体。今庆麟等书稿中、竟称廓尔喀为王。是果朕所封之王乎。其余措词错谬之处。不可枚举。此事朕为达赖喇嘛。班禅额尔德尼、及藏内人众。特发内地之兵。唐古忒等理应感激。急筹兵丁粮饷。乃噶布伦等、竟以不能办理为词。庆麟、雅满泰、又不能剀切晓示。令其感悟。况兵丁并非专需米石。凡麦面牛羊等物。俱可作为口粮。近派后藏之兵。仲巴呼图克图、即援引前辈达赖喇嘛书内、有免派扎什伦布之语。互相推诿。是辜负朕怜悯伊等之意。著庆麟雅满泰、即以大义明切晓示。严催办理。再四川官兵赴藏。沿路口粮。俱由李世杰处承办。庆麟雅满泰、何至今始将摺稿咨行。且寄信李世杰、自当以汉字书写。便于观览。乃复给以清字。庆麟、雅满泰、种种错误之处。著严行申饬。倘仍蹈前辙。朕必重治其罪。并将此旨发交巴忠阅看。即将聂拉木等处、增税第巴查明。并唐古忒兵、将来如何训练之处。俱留心酌议奏闻。　　

○又谕、厂民等因接到孙士毅劄谕。并闻恩准给予口粮。俱踊跃欢欣。情愿前驱杀贼。该督虑厂众散漫。无人统领。而阮辉宿等、畏葸不敢出关。俱系无能为之人。即驱令前往。亦属无用。随访有幕友林际清、在厂年久。为群情所服。嘱其统领杀贼。可谓尽心料理。林际清一接通判陈松之信。即力任其事。现经该督给予印劄。著即赏给知县职衔。如将来果能成事、并即以实缺补用。林际清久在该厂。一切仗其主持。今又赏给知县职衔。该厂众等、见天朝因伊出力。特加恩给予顶戴。自必听其调度。呼应更灵。于剿贼倍为得力。至现在厂民。既跟随林际清、踊跃前驱。而潘启德统率七州人马。又经孙士毅谕令接续前进。朕意此时内地似不得不稍进官兵。以壮声势。盖潘启德及厂民等、皆因闻天朝声罪致讨。是以群起响应。若仍按兵不动。专用伊等之力。必至复生观望。著再传谕孙士毅、即酌察情形。遵照前旨。派令许世亨等、带兵三千名前往。如此时潘启德等、先已将复黎城。并得有黎维祁下落。许世亨等、即可护送安南眷属。一同归国。如黎城尚未收复。黎维祁亦无下落。许世亨等、当带兵先往。其眷属人等、俟将来事定。再护送回国。现有潘启德与厂民等、为之前驱。而该国保乐州官民、又复纷纷具禀。招集乡勇。将从贼地方伪官、以次攻剿。大兵一到。势如拉朽摧枯。趁此兵威。自可为一劳永逸之计。　　

○辛未。上御依清旷。勾到广西、广东、情实罪犯。停决广西斩犯二人。绞犯三人。广东斩犯八人。绞犯十人。余八十人予勾。　　

○自避暑山庄回銮。　　

○谕军机大臣等、昨阅江苏省秋审黄册。内原拟缓决经刑部改入情实者二起。一系挑夫戴有田、为马益挑送麦石。因天晚欲寻住宿。马益不允。致相詈骂斗殴。戴有田、既殴伤马益合扑倒地。又用扁担戮伤其粪门殒命。一系水手陆顺学、见米贩刘大鋐、及船户朱朝阶、俱各上岸。輙起意行窃。偷银二百八十余两之多。此等逞凶戮毙孤客。并本船水手行窃客银逾贯。为害行旅之犯。断无从缓之理。刑部改拟情实。均属情真罪当。闵鹗元由刑部司员出身。非不谙律例者可比。何以于秋审大典。定拟轻纵错误若此。闵鹗元著传旨申饬。　　

○以故广西思恩府定罗司土巡检徐尚文弟能文、袭职。　　

○旌表守正捐躯湖北咸丰县民留益侄女刘氏。　　

○是日、驻跸喀喇河屯行宫。　　

○壬申。上御行殿。勾到福建、奉天、情实罪犯。停决福建斩犯八人。绞犯十五人。奉天斩犯三人。绞犯八人。余七十一人予勾。　　

○谕曰。阿桂等奏、荆州城守绿营兵丁。因该处被水。共查有三百二十六名。所居屋宇。多被冲没。一切家具衣物。亦多漂失。情形未免拮据。恳恩每名借给银四两。仍于应得饷银内。分三年扣还归款等语。此次荆州府城被水较重。所有该处满洲驻防兵丁。业经降旨加恩酌赏银两。以资接济。今阿桂等、既查明绿营兵丁房屋。多有淹浸。自应一体加恩赏恤所有此项被水之绿营兵丁三百二十六名。俱著每名赏给银四两。毋庸扣还归款。俾各安辑宁居。用示朕一视同仁至意。
  </div>
  <div class="pagination">
   <a href="清实录乾隆朝实录_page1666.html">
    上一页
   </a>
   <span>
    ...
   </span>
   <a href="清实录乾隆朝实录_page1662.html">
    1662
   </a>
   <a href="清实录乾隆朝实录_page1663.html">
    1663
   </a>
   <a href="清实录乾隆朝实录_page1664.html">
    1664
   </a>
   <a href="清实录乾隆朝实录_page1665.html">
    1665
   </a>
   <a href="清实录乾隆朝实录_page1666.html">
    1666
   </a>
   <span class="current-page">
    1667
   </span>
   <a href="清实录乾隆朝实录_page1668.html">
    1668
   </a>
   <a href="清实录乾隆朝实录_page1669.html">
    1669
   </a>
   <a href="清实录乾隆朝实录_page1670.html">
    1670
   </a>
   <a href="清实录乾隆朝实录_page1671.html">
    1671
   </a>
   <a href="清实录乾隆朝实录_page1672.html">
    1672
   </a>
   <span>
    ...
   </span>
   <a href="清实录乾隆朝实录_page1668.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
