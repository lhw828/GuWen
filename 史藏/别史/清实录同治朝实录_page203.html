<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 203 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 203 页/共 505 页
  </h1>
  <div class="content">
   ○军机大臣宝鋆、文祥奏、军机处事务繁重。恳请各开总管内务府大臣之缺。以专责成。允之。　　

○以户部右侍郎崇纶为总管内务府大臣。　　

○旌表守正捐躯湖南芷江县民妇丁夏氏。　　

○己丑。上御太和殿传胪。赐一甲崇绮、于建章、杨霁、三人进士及第。二甲牛瑄等一百人进士出身。三甲吴汝纶等一百六十二人同进士出身。　　

○谕内阁、前因御史刘庆奏参郑亲王承志狎优比匪各情。当交宗人府刑部提犯审讯。该衙门等讯明大概情形。请令该御史指实覆奏。旋据刘庆覆奏。承志不自检束之处。系属得自风闻。复经降旨。令宗人府会同刑部。按照所奏各情。再行提犯研讯。兹据奏称、会同审明承志被参各款。并究出奉恩将军有说事得赃等情。请分别定拟等语。此案刘兴义即刘义兴。因伊祖曾充已革郑亲王府庄头。闻承志袭爵。起意来京。营谋进府当差。托素识陈二即马粪陈。代求世袭奉恩将军崇芳引荐。并求顶带。崇芳辄令刘义兴孝敬郑亲王车骡银两。未经收受。崇芳得谢礼京钱二百吊。实属不合。崇芳著革去奉恩将军。照例折圈禁半年。圈满后折罚养赡钱粮六个月。三等护卫常英、门千总金广元、虽无与郑亲王聚会演唱情事。惟身任职官。辄演唱票戏。究属有玷官箴。均已革职。所得杖罪。著免其发落。郑亲王承志、于崇芳代刘义兴屡次央求赏给顶带差使。情愿送给车骡。该亲王虽未收受。亦无赏给顶带之事。惟当崇芳贿说之时。含混回答。并不正言拒绝。实属不合。承志著交宗人府议处。郑亲王济尔哈朗、功在社稷。承志由旁支特拣袭封亲王。自应兢兢业业。勉绍箕裘。若稍不自检。即难免被人指摘。此次虽查无确据。该亲王仍当力图湔濯。用继前徽。毋替先烈。懔之。勉之。　　

○谕军机大臣等、都察院奏、广东举人冯典夔等。遣抱告以客匪焚掠。恳请妥为安插等词。赴该衙门呈诉。据称客匪马从漋等自倡乱以来。前后杀土民十余万。该匪退守五阬老巢时。势颇穷蹙。而卓兴意存袒护。并不认真办理。迨客匪假意投诚。卓兴辄捏称恩平县之那扶金鸡水等处。与土乡隔绝。禀请安插。带领该匪在恩平县占踞田庄。杀毙土人商民数百名。抢夺货物。焚毁货船数百只。那扶金鸡水土著村庄百余。焚毁殆尽。杀戮开平新甯土人。掳掠妇女。不可胜计等语。所控各情。与毛鸿宾、郭嵩焘、前奏安插客民。为土人掳杀数百之语。又属两歧。土客仇衅已深。处置稍不得宜。必将报复相寻。酿成巨祸。该客民等如果焚毁村庄。肆行杀戮。是就抚竟属空言。而土民又岂肯相安无事。卓兴办理此事。是否意存偏袒。庇匪虐民。其客民妄肆焚杀。是否确实。著瑞麟、郭嵩焘、督同臬司秉公查办。并将安插客民。妥议章程。毋致再生枝节。其该举人等呈请改择别处旷土远地。分党妥为安插之处。并著斟酌妥筹办法。毋得固执一偏之见。厚摺呈均著钞给阅看。将此由四百里各谕令知之。　　

○闽浙总督左宗棠奏、遵查杭嘉湖三府漕额甚重。请按科则重轻。统减三分之一。下部议。寻议、原减数目过多。拟请于三十分中减去八分。从之。　　

○赏会试年老举人鄢九如等三十六人、司业编修检讨学正职衔有差。　　

○旌表守正捐躯山东惠民县民妇孙甯氏。　　

○庚寅。谕军机大臣等、左宗棠奏、官军分路进剿。叠获大胜。现筹办理情形一摺。逆首汪海洋。盘踞龙岩南靖永定交界之金丰等处。经官军分路进攻。贼势渐形穷蹙。左宗棠以彰城东北一带。兵力尚单。添调总兵刘明灯等五营。由兴泉赴安溪边界进剿。该督亦带亲兵。由省城取道。趋赴前途督办。著即亲督各营将士。将漳郡踞贼。实力埽荡。毋稍松劲。郭松林、杨鼎勋等军。分扎海澄镇门及厦门等处。与高连升等各营。联络声势。当可断贼窜入海道之路。惟贼情诡谲异常。左宗棠须严檄郭松林等加意巡防。不可稍涉大意。漳浦之贼。既多转入漳郡。正可令郭松林等、分兵乘虚袭取漳浦。以清漳郡南路。以股逆匪。俱系积年悍贼。乘隙纷窜。是其贯技。左宗棠务当分兵布置。四面围剿。将漳郡之贼就地歼尽。毋令逸出邻境。致垂尽余匪。又成燎原之势。漳州西路官军。虽屡获胜仗。而地广兵单。深虞旁窜。左宗棠前拟檄调江西之军。就近援剿。未知曾否到防。现在金丰及上中奎洋贼巢。尚未尽埽。苦竹山顶。尚为贼踞。即著左宗棠檄饬各军。乘胜攻拔。并著瑞麟、郭嵩焘、饬令李福泰、方耀、统带所部。会合闽省西路各军。先将云霄和平诏安等处攻克。以断漳贼西窜之路。俾李汪等逆。可就漳郡聚歼。方为妥善。娄云庆一军。现驻武平。兵力较厚。著孙长绂仍遵前旨。檄饬进赴粤境。瑞麟、郭嵩焘、迎提调拨。以固边防。汪逆屡有窜江之意。孙长绂务当严密布置。毋人窜入本境。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、李瀚章奏、通筹防剿大概情形。并霆营散众。行至咸甯滋扰。张凯嵩奏、梧州官军。叠破贼巢各摺片。鲍超所部霆营勇众。前据官文奏、溃勇行至咸甯。逆谋始露等语。当经谕令官文、李瀚章等、派兵截遏。兹据李瀚章奏称、霆营前收降众复叛。在湖北咸甯县地方劫掠。势甚猖獗。是此起溃卒。已有聚而难散之势。亟应乘其初起。迅速扑灭。官文前派出截之兵。是否足敷分布。著严饬派出将弁。认真妥办。将为首逆犯捦治。设法分散其党。以免蔓延。岳州地控南北。李瀚章已饬赵焕联带勇一千余名。驰赴岳州驻扎。即著督饬该臬司会同刘国斌等水师。分巡控扼。毋稍疏虞。仍察看缓急。随时增兵助守。藉壮声威。藤县霍十八等起旗啸聚。以岑溪之昙容南渡为总巢。经道员蒋泽春、吴光春等、督军进剿。叠破贼巢。办理甚属出力。著张凯嵩饬令蒋泽春等严督弁勇。躧捕霍十八务获。并将自良蛟湾踞匪。克日殄除。以清余孽。至发逆盘踞黔边。句结苗逆。互为声援。久为粤黔湘三省之患。现在首民陈辉良等。虽经薙发缴械。悔罪投诚。第收降最多流弊。著劳崇光、张亮基、张凯嵩、妥为筹办。不得敷衍目前。致贻后患。逆首李七遁归黔匪何二股内。贼目胡性聪亦窜入下江黔匪罗洪处。并著劳崇光、张亮基、张凯嵩、督饬黔粤各军。躧缉务获。以净根株。湖南东西两路防剿事宜。即著照李瀚章所筹办理。该抚其实力实心。严密妥筹。以副委任。将此由五百里各谕令知之。　　

○广西巡抚张凯嵩奏、军务未竣。请将本年军政展缓举行。允之。　　

○以庸闇不职。革福建道员潘骏章职。　　

○以福建龙岩等处剿贼获胜。赏副将张福齐巴图鲁名号。余加衔有差。予阵亡游击钟元兴、都司陈育诉、守备周振源、把总刘吉祥等、祭葬世职加等。　　

○以广西剿灭黎村股匪。赏都司欧见祥等花翎。军功黄凤全蓝翎。余升叙有差。　　

○追予故副都统衔署乌噜木齐都统保恒祭葬恤荫。如军营病故例。　　

○予福建苦竹阵亡参将文任重祭葬世职。如总兵官例。　　

○辛卯。上奉慈安皇太后慈禧皇太后幸春耦斋。侍早膳。　　

○御紫光阁。阅侍卫马射。　　

○谕内阁、恩麟奏请将纵勇滋事借故脱逃之武弁查拏等语。已革参将邹本五、前经陶茂林派令赴楚募勇。行抵陕西咸阳蓝田等处。殴官毁署。肆行抢夺。情节最重。叠经有旨交都兴阿雷正绾拏办。乃该革弁于所部勇丁鼓噪散去之时。托言带兵追赶。经陶茂林派弁往查。日久并未回营。难保非因所犯情罪重大。藉故脱逃。希图漏网。若不严拏惩办。何以饬法纪而肃戎行。已革参将邹本五。著湖南巡抚转饬该犯原籍湘乡县严密查拏。并著各省督抚暨各路统兵大臣。一体严拏务获。即行就地正法。以昭炯戒。　　

○谕军机大臣等、阎敬铭奏、续探贼匪游弋黄河南岸。分兵筹防。暨密陈贼酋凶狡情形各摺片。贼匪在范县东南。连破民寨。贼马已窜至菏泽之甘露集。奔突无定。散布于菏郓范濮之闲。界近开州。阎敬铭已调齐水陆兵勇。及柳城阳谷朝城范县等处民团。在黄河北岸。联络布置。著即严饬派出各员弁严密堵截。遇贼即击。毋稍疏懈。定安已率同韦应麒移赴开濮交界。著即咨令该副都统会同直省防军。扼要遏击。黄河水套。伏莽尚多。设被贼匪句结渡河。所患尤巨。并著檄饬该处防兵。随时防维。毋得稍涉大意。贼匪为僧格林沁大军所偪。又有陈国瑞分兵抄截。故往往避兵而行。纷纷四窜。著僧格林沁仍遵前旨。绕由北路截击。务须稳慎进取。不可锐意轻进。贼自河南确山。窜至东境。东趋滕峄。南窜海赣。又复折回。蔓延于范濮曹单一带。急则昼夜狂奔。缓则数日屯踞。贼中发捻各酋。皆著名悍寇。又凶狡善战。往往以一骑夹一步。为团阵滚进。绝非从前捻匪志在剽掠者可比。其素所畏惮者。惟僧格林沁。故专意欲老其师。以逞其诡计。该亲王转战数省。追奔逐北。使贼不暇喙息。而逆踪飘忽靡常。转瞬千里。是专恃僧格林沁跟踪追蹑。尚恐徒疲兵力。亟宜增添劲旅。专派知兵大臣。统率诸军。分为两路。轮替兜剿。以期殄灭无遗。楚军素称能战。惟曾国藩声威素著。可以惟所指挥。前已有旨令曾国藩酌度出省。此时军情更紧。燎原之势已成。设再任其长驱奔突。有后追之兵。而无前截之兵。此防彼窜。累日经年。数省膏腴。悉供□

□穴□又□括。于中原大局。所关非细。曾国藩老于戎事。筹画动中机宜。前次奏称分布各军。专顾东西两防。各专责成。期与北路僧格林沁。共收夹击之效。可知该大臣于筹办此股贼匪。亦已胸有成竹。与谕旨亦相吻合。著即克期出省。督率南路水陆援兵。侦探贼踪。相机剿办。其江南北应调何军。出省后应驻何处督师。均著该大臣斟酌妥办。僧格林沁转战数年。勤劳备至。南路既有曾国藩大支劲旅。即著绕赴北面。屏蔽畿辅。添调马队。养足威望。与曾国藩会合夹击。务须加意持重。断不可轻进失利。直隶防兵仍单。叠经谕令刘铭传统带精兵数千。迅赴直隶。与刘长佑商办防剿。该提督统兵自南而北。正可与贼相遇。即可痛加剿洗。与僧格林沁之军。两面夹击。并著懔遵叠次谕旨。星夜起程北上。毋再迟延。刘铭传北来后。所部兵勇尚多。著曾国藩遴派得力将弁。妥为管带。酌量调遣。以期得力。僧格林沁、曾国藩、均系公忠体国。为朝廷倚任之臣。谅必能和衷共济。力持全局也。将此由六百里谕知僧格林沁、曾国藩、阎敬铭、并传谕刘铭传知之。　　

○又谕、孙长绂奏、赴甘霆营叛逃。派兵扼要堵截一摺。前据官文奏、霆营勇众溃散。行至咸甯。逆谋始露。当经谕令湖广江西各省督抚。派兵堵截。兹据孙长绂奏、已派总兵万泰、普承忠等、各带兵勇。先赴义甯武甯扼守。并檄记名提督孙长国率领炮船。巡防义武河面。又于鄱湖赣河。分路布置。截其窜皖窜闽之路。所筹尚属周妥。第此起叛勇。其中降众甚多。久经战阵。现既叛迹昭彰。势必铤而走险。武义偪近兴国通山。难保不乘虚窜突。朝发夕至。孙长绂派出各军。务当檄令飞速到防。遇贼即击。不得稍涉稽延。致落后著。至援闽霆字各营。尤应防其煽惑。著左宗棠等饬令娄云庆。妥为拊循驾驭。镇定军心。毋令生事。闽省贼氛。经各路官军痛加剿洗。长围之势渐成。左宗棠等务当严檄各军。合力兜剿。毋令回窜邻疆。致成延蔓。江省地方紧要。此时叛勇近在楚疆。筹防尤亟。沈葆桢抚江数载。素得兵民之心。自应迅速回江。筹办防剿事宜。以副众望。著左宗棠、徐宗干、传知沈葆桢。毋庸俟百日假满。即行前赴江省视事。该抚平日公忠体国。想必不渎词陈请也。将此由六百里谕知左宗棠、徐宗干、并传谕孙长绂知之。　　

○又谕、崇实、骆秉章奏、屯弁聚众滋事。当即扑灭。全屯底定各摺片。理番厅属下孟屯增设守备穆租索朗、及其子穆裕宽、潜蓄逆谋。克扣屯饷。遂胁屯兵谋叛。滥毙多命。复擅调屯兵。盘踞厅城。拥众抗拒。实属罪大恶极。现经署同知吴羹梅等调集屯兵团勇。将首逆穆租索朗及其子穆裕宽捦斩正法。歼除党与。五屯一律定靖。办理尚为妥速。仍著崇实、骆秉章、饬令理番文武各员。将应办善后事宜。妥为筹办。务期永杜争端。以弭后患。据该督奏称假期已满。目病尚未全痊。现值边防吃紧。力疾视事等语。具见矢志公忠。以国事为己任。所有军务重事。即著由该督妥为筹办。其日行事件。仍委藩司代拆代行。一面赶紧调治就痊。以慰廑系。前因官文奏称霆营勇众。行至湖北金口地方溃散。窜往咸甯。当经谕令骆秉章传知鲍超、赶紧取道湖北。招集散勇。统带赴闽剿贼。以赎前衍。无庸出关剿贼。近日叠据李瀚章、孙长绂奏报、霆营降众复叛。在湖北咸甯地方劫掠。势已猖獗。驿路梗阻。该叛勇声称赴江索饷。实欲赴闽投贼。并欲句结援闽霆军等情。是该叛勇逆迹。业已昭彰。亟应赶紧筹办。此股叛党。系属鲍超旧部。辄敢乘机煽乱。该提督虽已先行回川。究不能辞其责。湖北湖南江西等省。前派成大吉等军。虽经分路扼截。难保不恃众抗拒。乘机窜突。鲍超统领霆营。素为勇丁所信服。呼应较灵。必得该提督亲往咸甯等处。晓以大义。怵以利害。冀可闻风反正。消患甫萌。即著骆秉章传知鲍超。懔遵前旨。迅速驰赴湖北一带。会同成大吉等军。扼截叛勇。协力兜拏。其自拔来归。真心向顺者。即著分别招集。与前次投回勇丁。或酌留管带赴闽。或赀遣回籍。均由鲍超相机妥办。鲍超俟办理叛勇事竣。即著督军入闽。毋稍延缓。娄云庆等军。由武平赴粤援应。并著该提督飞速知照娄云庆严密防范。毋令所带勇丁。为叛勇煽惑句结。以杜乱萌。鲍超受恩深重。必当仰体此意。克日赴鄂。无误事机也。将此由六百霏谕知崇实、骆秉章、并传谕鲍超知之。　　

○又谕、恩麟、陶茂林奏、移营追剿贼匪。叠获大胜。克复盐茶厅各摺片。并阶州剿匪确情。扎营形势。绘图呈览一摺。恩麟所奏陶茂林一军。暂驻中滩。将扑营之贼击退。并将王家集贼巢攻克。其围攻陶世贵等营之贼。亦经官兵两次击退。并经陶茂林督兵进攻。将羊营寨张家营齐家营三巢平毁。剿办尚属得手。狄河并撒拉各匪。句通洮岷各路夥党。潜谋窜陷巩昌。且狄河大股逆匪。倾巢而出。省城即不免动摇。所有省城防守事宜。恩麟自当严密布置。豫筹防范。惟肃甘两郡。及嘉峪关西甯等处。一片贼氛。若不早除。恐势成燎原。将来益难收拾。前经谕令雷正绾酌拨数营。停扎会甯。以便替出陶茂林之军。前赴肃甘进剿。著雷正绾仍遵前旨办理。陶茂林俟雷正绾所拨兵勇到齐后。即统率所部。与狄河一带。以次进剿。前赴肃甘。至西甯一带情形。近日未据玉通奏报。仍著恩麟探明。随时具奏。并著分派兵勇。前往援应。不得专顾兰州。置省外州县于不问。盐茶厅回匪。经曹克忠剿败窜遁。都兴阿、穆图善、当饬令该总兵迅速进拔灵州。以期合兵剿平甯夏。毋稍迟延。至恩麟所奏阶州进剿发匪。尚系正月以前情形。前据骆秉章奏陈自正月至三月闲。攻战军情。贼势渐蹙。旧城山垒。贼众出降。教场坝贼垒。已经攻拔。惟陇家坝以南。尚有贼垒三座。城南尚有贼匪炮台。若不先行攻克。则官军为所牵掣。势难严密合围。其旧城坝贼垒六座。是否悉已刬除。并著恩麟查明具奏。阶州城池。究竟何时可克。并著骆秉章、刘蓉、恩麟、檄饬在事诸军。实力围攻。克期蒇事。不准再涉迁延。致滋贻误。将此由六百里谕知都兴阿、穆图善、雷正绾、骆秉章、刘蓉、并传谕恩麟、陶茂林知之。　　

○以治军严整。予山东参将王心安以副将升补。　　

○以河南汝甯等处剿匪出力。赏员赵书升二品封典。游击李大成巴图鲁名号。知府刘成忠、都司杨继才等花翎。州判闵赅曾等蓝翎。余加衔升叙开复有差。　　

○以四川理番厅捦斩叛弁。赏署同知知县吴羹梅同知衔。与都司李耀龙等均赏花翎。余升叙有差。　　

○予河南汝阳等处阵亡都司唐霖等祭葬世职加等。　　

○壬辰。谕内阁、管理户部三库事务周祖培等奏、八旗承领兵饷等款。请申明旧例。严定章程一摺。前据镶黄旗满洲以该旗承领米折银两。内有低潮亏短。奏请查办。兹据奏称、该旗解回低潮元宝四锭。令匠人等当堂烧练。委系高银。仍如原数。当经该旗章京领回。内二锭旁翅。系该旗自行镕化。致亏银十五两三钱。即按奏定章程办理。至该旗所称实亏银一百一两零。查各项银两承领时。均系督率司员。眼同该章京逐平弹兑。各旗砝码。亦与部库较对相符。不致亏短。请饬该旗自行查办等语。著照所议办理。此次该旗自行镕化亏欠银两。业经照章补足。若不严定章程。各该旗难保无藉口库亏。暗图侵蚀情事。嗣后各该旗都统副都统每遇本固山应领饷银等款日期。酌定一员。亲身赴库。并带同章京。暨认识银色人役。会同管库大臣等监放监领。如该旗都统副都统是日不到。即将兵饷暂行停放。俟各旗放竣。再由银库定期补放。其承领时如有短少。照例由库补足。出具并无短少低潮甘结承领。仍由该库逐袋散给印花。由承领官自行封口运回。未领以前。责成在库。既领之后。责成在旗。不准互相推诿。至各旗营领银后。如经看有成色。应即呈堂办理。不得自行镕化。以杜流弊。经此次严定章程之后。各该旗如有藉口库亏。暗中侵蚀等弊。即由该管大臣将承领章京。并承办人等、严究参办。此旨著纂入则例。永远遵行。　　

○引见癸亥科散馆人员。得旨、修撰翁曾源、编修龚承钧、张之洞、业经授职。二甲庶吉士许振祎、吴鸿恩、梅启熙、郭怀仁、边宝泉、陈振瀛、蒋维垣、朱逌然、张鹏翼、曹炜、夏子鐊、李端棻、李嘉乐、陈翼、陆尔熙、崔志道、鄂芳、冯尔昌、吕式梿、周兰、宗室奎润、黄体芳、王绪曾、高学瀛、刘燡、解煜、周声澍、铁祺、刘曾、俱著授为编修。三甲庶吉士郑梦锦、文澂、段福昌、吴镇、许廷桂、孙凤翔、徐尔麟、张道渊、张观准、俱著授为检讨。萧世本、刘子镜、光炘、罗振云、黄彬、陈锦、王縡、景善、黄桂丹、俱著以部属用。沈宝楠、任传纶、邹振岳、姚清祺、黄绍薪、胡昌铭、彭君谷、谢辅墀、汤献祥、周维翰、饶佩勋、俱著以知县即用。　　

○以兵部左侍郎毕道远兼署户部左侍郎管三库事。　　

○癸巳。孝慎成皇后忌辰。遣官祭慕陵。　　

○上复诣大高殿祈雨。行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○以神灵显应。颁福建天后宫扁额。曰慈航福普。　　

○谕内阁、国瑞奏、官军进剿发捻。督师重臣。遇伏力战阵亡。现筹剿办一摺。发捻逆匪。窜扰山东。由汶上县之袁路口过河。窜至郓城西北水套一带。句结伏莽。纠约马步数万。势甚凶悍。经僧格林沁督军迎剿。将贼击退。复督马步进追。猝堕贼伏。该亲王督率诸军。奋力冲突。毙贼甚夥。乃该逆恃众。层层包裹。僧林林沁于四月二十四日夜闲。率队冲出。又被该逆大股猛扑。在曹州城西力竭阵亡。览奏曷胜悲悼。钦差大臣科尔沁博多勒噶台亲王僧格林沁、于咸丰三年闲督师剿贼。叠克临清连镇冯官屯高唐州等处。北路赖以肃清。嗣于十年闲整旅南征。转战直隶山东河南安徽湖北等省。埽荡捻圩。殄除发匪。捦斩巨逆张落刑、苗沛霖等、不可胜计。军麾所至。众望允孚。朝廷以该亲王频年转战。士卒疲劳。申谕再三。令其持重。而该亲王忠勇性成。视国事如家事。临阵无不身冒锋镝。誓灭此贼而后已。方期天鉴忠忱。克竟全功。长承恩眷。乃猝遇贼伏。力竭阵亡。览其死事情形。不禁为之陨涕。僧格林沁著赏给陀罗经被。照阵亡例。以亲王饰终典礼从优议恤。应得恤典。该衙门详查具奏。任内一切处分。悉予开复准其入城治丧。其灵柩回旗时。著沿途地方官妥为照料。并派乾清门侍卫克兴阿、岳林、恩全、吉淩、迅即驰驿前往该营迎护。赏给银五千两。由广储司给发。经理丧事。准其入祀京师昭忠祠。其死事地方。及该亲王出师省分。均著建立专祠。生前事功。宣付国史馆立传。伊子伯彦讷谟祜俟百日孝满后。即著承袭亲王。该衙门无庸带领引见。伯彦讷谟祜所遗贝勒。即著赏给伊孙那尔苏。以示笃念忠荩之至意。寻议上。赐祭葬。谥曰忠。　　

○又谕、朕奉慈安皇太后慈禧皇太后懿旨。科尔沁博多勒噶台亲王僧格林沁、蒙宣宗成皇帝恩眷之隆。派充御前大臣。管理旗营事务。文宗显皇帝御极以来。优加委任。咸丰三年。特命剿办发逆。十年。督师南下。转战直隶山东安徽河南湖北等省。于今六载。亲历戎行。靡闲寒暑。屡歼巨憝。懋建殊勋。功在生民。志安社稷。顷因督战阵亡。虽已加恩优恤。建立专祠。并入祀昭忠祠。尚不足以崇奖忠荩。国家定制。王大臣中有公忠体国超众宣劳者。向有配飨之例。况僧格林沁为国宣力。忠勇性成。尤宜特沛殊恩。用慰忠魂而昭异数。僧格林沁著加恩配飨太庙。以示朝廷轸念勋旧。有加无已至意。　　

○又谕、御史朱学笃奏、请将投效军营降革废员。严加厘剔等语。军兴以来。各省大营。差委需人。凡废员之投入军营者。原冀收其指臂之助。乃效力未久。荐牍频登。甚至保擢升阶。优于本职。夤缘取巧。流弊滋多。嗣后著各路统兵大员。及各直省督抚。于投营降革废员。务当破除情面。严加厘剔。分别降革。咨回吏部及各原籍。不准滥行奏留。傥其中有效力戎行才堪造就之员。即著出具切实考语。送部引见。候旨录用。仍不得概以打仗为名。遽予优保。致启徼幸。将此通谕知之。　　

○谕军机大臣等、国瑞奏、官军接仗失利。亲王僧格林沁力战阵亡。现在收集兵勇。设法剿办一摺。此股贼匪。虽系穷寇。内有牛落红、张总愚、陈大＜?氵喜＞、宋景诗、赖汶洸等、皆著名贼首。凶狡异常。此次自汶上县之袁路口过河。窜至郓城西北水套一带。句结郓北伏莽。聚集马步数万。僧格林沁督军击退。乘胜跟追。不期伏贼尽出。层层围裹。该亲王力竭阵亡。览奏曷胜震悼。该亲王数年以来。屏蔽北路。屡灭巨股贼匪。惟以忠勇性成。有进无退。朝廷申谕再三。令其持重。亦不料其遽至于此。前经谕令曾国藩酌度出省。会师剿贼。现在事机愈迫。著即携带钦差大臣关防。统领所部各军。星夜出省。前赴山东。于北面择要驻扎督剿。刘铭传叠经有旨。令其带劲旅数千名北进。谅已起程。著即绕赴北面驻扎。与刘长佑会商堵剿之策。不准稍涉迁延。致干重咎。逆氛如此猖獗。必图北犯。大名等处。防务十分吃紧。深恐兵力单薄。刘长佑当通筹调派。分道扼防。毋令一贼阑入直境。开州等处。有黄河可扼。著督饬防兵民团。昼夜巡防。毋令偷渡。阎敬铭现驻东昌茬平一带。务当督饬兵勇。整顿团练。力遏寇氛。毋任北窜。如兵力不敷。著于各标内抽调。丁宝桢是否仍在济甯一路。著阎敬铭饬令该藩司认真防范。扼要驻守。如再不得力。必当重治其罪。直东伏莽甚多。恐闻此信。盗贼蜂起。刘长佑、阎敬铭、当责成各路地方文武员弁。悉心防范。以期消患未萌。詹启纶一军。现在何处。著乔松年、阎敬铭、催令北来。牵制贼股。使不得锐意北犯。安徽河南。与贼氛偪近。乔松年当督饬英翰、朱淮森等、固守宿州临淮等境。富明阿前有旨令其缓程行走。现在计已行抵直隶。接旨后即著留于直隶。与刘长佑筹商堵剿。吴昌寿著即带兵出省。驻扎直东交界。会合直隶山东各军。分投夹击。殄灭巨股。其河北一带。并著严饬该镇道等整顿团练。贼来即击。毋稍松懈。清淮距贼不远。吴棠久在该处。深得民心。颇著成效。将来曾国藩督师北上。粮台当设于徐州清淮。为该大臣后路。著吴棠认真整顿兵勇。筹画饷糈。以备徵调。水师轻利炮船。吴棠曾否酌拨若干。赴上游之济甯运河及黄河一带。著即迅速筹办。两江总督。已有旨令李鸿章暂行署理。即著前赴金陵接印任事。两江任大责重。李鸿章务须悉心经理。仍随时与曾国藩筹商。曾国藩军营。调兵集饷各事宜。该抚并当妥为筹画。不得稍有迟误。曾国藩于接奉此旨后。即著先就现有兵力。带领出省北上。其余各路得力兵勇将弁。不妨陆续檄调。未可久待徵兵。致劳廑盼。总督印信。暂交藩司万启琛收存。毋庸俟李鸿章到金陵交卸。该大臣公忠体国。久著勋勤。必能赶紧赴援。尽埽寇氛。绥靖北路。曾国荃谅已就痊。该大臣仍当勖以大义。令其来京陛见。候旨录用。或酌量招集旧部。径赴军营。随同带兵剿贼。并著速行宣谕、以收臂指之效。僧格林沁所部蒙古官兵。国瑞当与之熟习。前次赏银一万两。尚存粮台。著即先行散放。仍宣示朝廷德意。随时妥为拊循。其受伤者宜令静养。不必再行出仗。蒙古马队跟随僧格林沁多年。素知大义。此次僧格林沁阵亡。该蒙兵等自必倍加愤恨。力图复仇。著国瑞将此旨摘录。繙成蒙古文义。遍行宣示。钦差大臣关防。著国理暂行护理。济甯一路。关击紧要。务当收集各营兵勇。亲加训练。勉图自振。国瑞于主将损失。未能督兵救援。厥咎甚重。此次仅予薄惩。已属法外施仁。若再不知愧奋。自问当得何罪。全顺、何建鳌、陈国瑞、郭宝昌等下落。并著确切查明具奏。成保现在何处。及此次不能力救主将之各官弁。著国瑞一并据实严参。毋稍瞻徇。本日派乾清门侍卫克兴阿、岳林、恩全、吉淩、前赴军营。迎护僧格林沁灵柩回旗。并令侦探军情。俟到营时。国瑞与之妥商办理。准其会衔奏事。近日军情贼势。著即随时奏报。以慰驰系。僧格林沁遗骸。为该家人等抢出。掩藏麦地。著国瑞、阎敬铭、密派干员率同该家人等前往寻觅。妥为棺敛。务使忠骨得以早日归葬。是为至要。本日又谕令皂保、特普钦、各选调精壮马队五百名。驰赴直隶。著国瑞、刘长佑、酌量调遣。将此由六百里加紧又紧谕知曾国藩、国瑞、富明阿、刘长佑、吴棠、李鸿章、阎敬铭、乔松年、吴昌寿、并传谕刘铭传知之。　　

○又谕、直隶边境。多与东省毗连。防剿尤为紧要。刘长佑现在大名一带驻扎。兵力恐形单薄。著崇厚迅速统带洋枪队一千五百名。配齐军装器械。即日赴畿南一带防剿。其应在何处扼要驻守。著与刘长佑体察情形。会商筹办。不准稍有延误。天津防务。亦关紧要。应如何豫行筹画之处。著崇厚妥速布置。将此由六百里各谕令知之。　　

○又谕、郑敦谨奏、戴村坝工。被匪拆毁。请展缓兴修一摺。山东东平州戴村。为运道全河关键。该处玲珑石坝。及三合土坝。均多损缺。有碍运行。经前署河督谭廷襄等委员勘佑兴修。本年三月闲。贼匪突窜戴村。将三合土坝等处。做就外筑圈坝。全行决毁。料物亦被焚掠。现值夏令。雨水较多。一时自难购料修筑。惟本年试行河运伊始。亟须妥筹兴办。以利舟行。著张之万督饬坐补运河道敬和及厅州各员。将玲珑石坝等处损缺各工迅速购觅工料。及时修筑。傥藉口被贼拆毁。任意稽延。致误粮□舟穴□又□转运。即著张之万指名严参。将此谕令知之。　　

○命钦差大臣协办大学士两江总督曾国藩赴山东督师剿贼。以江苏巡抚李鸿章暂署两江总督。江苏布政使刘郇膏暂护巡抚。　　

○以督师重臣阵亡。革救援不力将军国瑞、内阁学士恩承职。仍戴罪剿贼。山东巡抚阎敬铭、布政使丁宝桢下部严议。　　

○以筹运京仓米石出力。予福建道员耿曰椿等加衔升叙有差。　　

○予福建汀州殉难训导杨晋熙祭葬世职。　　

○调吉林黑龙江马队官兵各五百名。赴直隶军营听候调遣。　　

○甲午。谕内阁、前因劳崇光等奏参广东大埔县知县陈庆麟有闻警先逃情事。当经奉旨将陈庆麟革职拏问。交劳崇光等严讯定拟。兹据瑞麟、郭嵩焘奏、说明该革员因大埔防费支绌。赴潮州府面求给发。该县典史陈俊等、遂疑该革员先得连城警信。借端走避。禀请该管道府查办。其实福建连城县并无贼警。大埔及邻近各州县。亦无贼匪窜扰。实非闻警先逃。业经革职。应无庸议等语。此案已革大埔县知县陈庆麟、虽讯无闻警先逃情事。惟当防堵吃紧之时。擅自赴府请发勇粮。致令民心惊惶。几致贻误大局。迨经道府面行申饬。遂恳求委员接署。迹近规避。仅予革职。不足蔽辜。陈庆麟著革职永不效用。以昭炯戒。　　

○谕军机大臣等、文祥、明庆奏、豫筹军需。请催办硝斤等语。近日军需紧急。各路军营。奏请京局拨解火药者。络绎不绝。直隶山东河南等省。累年拖欠硝斤。虽叠经工部奏咨严催。尚恐解到需时。缓不济急。亟应设法豫筹。以备应用。顺天直隶。距京较近。著刘长佑、万青藜、卞宝第、于例应起解硝斤外。迅即遴委妥员。分赴产硝处所。设局采办净硝数十万斤。顺天府限十日内。先行采办十万斤。火速解部。直隶省限一月内。将采办硝斤尽数解部。毋庸拘定批数。傥采买价值。稍有不符。准其酌量加增。作正开销。仍不得藉端浮冒。至各该省欠解硝斤。已有三批。于去□山戊不□秋冬闲咨报起程。尚未解到。并著刘长佑、阎敬铭、吴昌寿、查明行抵何处。严饬经过地方官妥为护送。催趱前进。毋令在途稍有耽延。此项硝斤紧要。采办与例解之款。不准牵混相抵。亦均不准迟延短少。如有前项情弊。定即按照贻误军需惩办。将此谕知万青藜、卞宝第、并由六百里谕令刘长佑、阎敬铭、吴昌寿知之。　　

○又谕、刘长佑奏、贼踪窜偪黄河南岸。边防紧要。现在遏击筹办情形一摺。此股逆匪。东奔西突。剽悍异常。直隶地势平衍。防兵单薄。深恐难遏奔冲。刘长佑当懔遵前谕。督饬在防员弁。及水陆各军。联络声援。实力防剿。徐廷楷备调标兵五百名。著饬令即速赴防。以实腹地。此外如有可调之兵。并著刘长佑斟酌调派。或添募精壮勇丁。藉厚兵力。总之贼匪早一日殄灭。即可省无数饷需。不得以目前增饷为艰。因循贻误。洛河船只甚多。尤宜防其抢渡。著仍飞咨吴昌寿。饬将现泊船只。挽入上流。刘长佑一面督饬兵团。竭力守御河岸。毋稍疏懈。东明孤悬黄河南岸。阎敬铭当饬曹州镇总兵等相机援应。毋得稍分畛域。贼匪趋向靡常。山西之泽潞一带。与直隶河南境地毗连。亟应豫筹防守。著沈桂芬侦探贼情。酌量调兵。扼要严防。以杜窥伺。正在寄谕闲。据阎敬铭奏、重臣失利殉难。贼趋郓城一带。现在赶紧回省布置省防各等语。贼匪已趋张秋之南。甯甯一带。尚有丁宝桢兵勇扼守。难保该逆不乘闲直犯省城。阎敬铭回省后。务将省城守御事宜。严密布置。该抚亦不宜久居省城。何路军情紧要。即亲赴何路督剿。其张秋至省一带河岸。尤须妥筹扼防。毋令偷涉。至泺口河身。由济南一带。归入黄河。距省甚近。该处为盐船聚集之处。阎敬铭务当将此项船只。提赴下游。毋令贼众抢船北渡。丁宝桢带兵剿贼。毫无成效。著责令就现有兵力。实力扼守济甯。相机进剿。如再有疏失。即当从重治罪。前经谕令吴棠酌调黄翼升等轻利炮船。驶入山东运河。及直隶黄河一带助剿。兹据阎敬铭奏、东省兵勇。无可再调。若得江南炮船速至。方能抽调各营。相机战守等语。是师船防河。实为目前要务。著刘长佑、阎敬铭、飞咨吴棠迅速办理。至炮船所泊地方。必须近在湖河水势深阔之处。运掉方灵。且有退步。不致为贼扼掳。并著与吴棠酌量妥办。陈国瑞素称勇敢。若能招集溃勇。归阎敬铭调遣。必可成军雪耻。著阎敬铭查明陈国瑞现在何处。传知该总兵。将伤病赶紧调理。一面收集所部。速赴阎敬铭军营。随同剿贼。如贼势北趋。并令陈国瑞绕赴北路。迎头截击。以遏狂氛。景德一带空虚。刘长佑、阎敬铭、务当豫筹堵扼。不可稍涉疏虞。至亲王僧格林沁殉难情形。尸身曾否觅获。及全顺等下落。仍著阎敬铭详查迅奏。将此由六百里各谕令知之。
  </div>
  <div class="pagination">
   <a href="清实录同治朝实录_page202.html">
    上一页
   </a>
   <span>
    ...
   </span>
   <a href="清实录同治朝实录_page198.html">
    198
   </a>
   <a href="清实录同治朝实录_page199.html">
    199
   </a>
   <a href="清实录同治朝实录_page200.html">
    200
   </a>
   <a href="清实录同治朝实录_page201.html">
    201
   </a>
   <a href="清实录同治朝实录_page202.html">
    202
   </a>
   <span class="current-page">
    203
   </span>
   <a href="清实录同治朝实录_page204.html">
    204
   </a>
   <a href="清实录同治朝实录_page205.html">
    205
   </a>
   <a href="清实录同治朝实录_page206.html">
    206
   </a>
   <a href="清实录同治朝实录_page207.html">
    207
   </a>
   <a href="清实录同治朝实录_page208.html">
    208
   </a>
   <span>
    ...
   </span>
   <a href="清实录同治朝实录_page204.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
