<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1763 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1763 页/共 1860 页</h1>
    <div class="content">○是日、驻跸台麓寺行宫。　　

○庚寅。谕、朕向来每遇巡幸。所有经过地方。俱加恩蠲免地丁钱粮十分之三。五台非清跸常临之地。此次巡幸驻跸。尤宜逾格施恩。用敷渥泽。所有五台一县、本年地丁钱粮。著加恩蠲免十分之五其大同朔平二府属。未完粮一万八百四十八石零。和林格尔厅。未完米九百八十九石零。亦著全行豁免。以示朕惠爱黎元。省方行庆至意。该部即遵谕行。　　

○又谕、前因福康安统兵进剿廓尔喀。由青海一路驰赴西藏道路遥远。沿途稿赏。不无需费。曾经加恩于军需银两内。赏给银一万两。现在福康安统领大兵已于二月十七日驰赴边界。将来进兵时一切奖赏。自仍需用。著再加恩赏给银一万两。仍于藏内所贮军需银内支给。以示体恤。　　

○谕军机大臣曰、长麟奏、查勘范公塘一带石坝。系沉船载石为基。堆积石块。增高出水体重根牢。即遇风潮汹涌。不过顶上木柜。及浮置碎石冲损。断不能摇动坝基。若改作柴工。一遇风排浪涌。拔桩走埽。漂荡无存。似应仍用石坝等语。此事于乾隆五十四年四月内。据琅玕奏、范公塘一带所筑挑水石坝。碎石堆积。不能排钉木桩。易于坍卸。不若柴盘头一项。可以钉木作桩。根脚坚固。彼时朕以琅玕所奏情形。尚属可行。本年二月内。据福崧奏、以此项石坝基址。尚属坚固。废弃可惜。若改筑柴坝。不特需柴甚多。且挑溜不能得力。现将石坝如式捐修。以资捍卫等语。与琅玕所奏情形互异。朕以两说皆各有理。但不能遥定。因令长麟前赴杭州范公塘一带。逐细履勘。究竟石坝柴坝两项。孰为有益秉公据实覆奏。今长麟既偏主福崧之说。以石坝为是。则琅玕所议改筑柴坝。所见即属错误。前此朕令长麟前往海塘履勘。原欲于福崧琅玕两人所议、孰得孰失之处。确切指陈乃长麟摺内、祇称宜用石坝。将柴坝无庸置议。而于琅玕原办错误之处。并未逐细声叙。意存回护调停。殊属非是。至琅玕于五十四年四月内。奏请改用柴坝后。迄今已及三年是否将此项柴坝。开工修筑。福崧于五十五年秋间抵任。至本年二月亦已过年余。如何始将应行修筑石坝之处具奏。其五十五六两年。是否照琅玕所办。将柴坝仍行修理。若云此项坝工。全为挑溜护塘所筑。则无论用石用柴。自应随时修整。何以两年任其坍卸。若系无关紧要之坝。又何必多此一举。徒滋糜费。殊不可解。著传谕福崧、即将此次柴坝是否业经修筑。被水冲坍。抑竟未动工。所请改作石坝。现在曾否修建。据实覆奏。再细阅图内挑水坝基。上窄下宽。堆作坦坡。周围系属圆形。尽可藉以挑溜。又何须于坝顶安设木柜。此项木柜。旧制本属方形。今长麟又欲改作三角。虽长麟所奏。侧身让水之言。尚属近理但设此木柜。究系何用。亦著福崧一并覆奏。至柴工自不如石坝之坚固经久。况每年坝工多费一万柴觔。民间即缺少一万柴觔之用。柴价不无稍增。于小民日用。多有未便自应照长麟所议行。并著福崧悉照所议妥协修办。以副朕慎重海防、保护民生至意除另降谕旨传谕琅玕回奏外。将此谕令知之。　　

○河南巡抚穆和蔺覆奏、豫省民情质朴。向无私销私铸。复奉恩旨、于呈缴小钱数目稍多之户。量给价值。俾无赔累。小民具有天良。自必争先呈缴。惟与各省水路毗连处所商贩流通。易于夹襍。现饬地方官、实力稽查可期收缴净尽。报闻。　　

○蠲奉天锦县、乾隆五十六年旱灾额赋。　　

○旌表守正捐躯河南扶沟县民陈巩妻李氏。山西襄陵县民席善禄妻崔氏。　　

○是日、驻跸白云寺行宫。　　

○辛卯。谕、据德勒克扎布奏称、和硕特原任四品台吉楚噜木、罗藏之妻等。现在孀居。无可依倚。应每年各赏银十两。以资养赡等语。前以和硕特之原任四品台吉楚噜木艰窘。曾经降旨、挑在乾清门行走。俾得俸饷。以资生计。讵楚噜木行至多伦诺尔地方身故。现在伊妻及罗藏之妻。孀居无靠。安忍听其养赡无资。若照德勒克扎布所请。仅赏银十两。未免较少。著加恩楚噜木、罗藏之妻等。每年于房租内各赏给二十两银普尔钱。俾伊等终身得有养赡之资。以示朕体恤蒙古世仆至意。　　

○谕军机大臣等、朕此次巡幸五台。于二十日过长城岭。风日暄和。跸途极为顺适。即扈从人等。行走皆各安稳。本日已抵台怀。即诣菩萨顶殊相寺拈香瞻礼。天气犹觉晴朗。迨至未刻。祥霙飘洒。沾渥甚为优厚。特此随报。谕知。现在京师一带。正值望泽之际。是否一律均沾。抑或得有膏雨之处。著留京王大臣据实覆奏。以慰廑怀。将此谕令知之。　　

○是日、驻跸菩萨顶行宫。至乙未皆如之。　　

○壬辰。赐扈跸王公大臣、蒙古王贝勒贝子公额驸台吉、及山西官员等食。　　

○谕、成都将军奎林、秉性肫诚。持躬端谨。久经行阵。为国宣劳。实为奋勇出力。上年以廓尔喀滋扰卫藏。特授奎林为参赞。命其驰赴藏地。会同福康安等、带兵剿捕贼匪。昨据孙士毅奏称、奎林行至江卡地方。因头患热疖。精神委顿。当经降旨慰谕。令其在江卡地方。安心调摄。不必过于焦急。并赏给荷包奶饼。用示眷注。冀其速痊。兹据孙士毅奏、于江卡身故。闻之深为悼惜。奎林虽系因病身故。究属没于王事。著加恩赏给银二千两。办理丧事。伊子崇伦。现已驰抵江卡。即令沿途照料。入城治丧。仍著入祀贤良祠。所有应得恤典。该部察例具奏。　　

○谕军机大臣曰、福康安等、奏到详察贼匪情形各摺。贼匪当肆行滋扰之后。仍不知悔惧。其所寄各禀信。尚敢逞其诡谲。总藉索欠为词。意在归咎唐古忒人等。胁诱说和。情殊可恶。而沙玛尔巴给噶布伦信内。竟敢张大贼势。虚声恫噶。此贼罪大恶极。实不可恕。但所寄各禀信。特藉欠项为名。以见曲在唐古忒人等。豫为卸罪乞降地步。是贼匪禀信内。虽未露服罪之意。而中情恇怯。已属显然。福康安等、惟有坚持定见。勉奏肤功。现已行至朗噶地方。计日内早已直趋宗喀。将擦木济咙贼匪。痛加剿洗。再行厚集兵力。直抵贼巢。惟伫俟捷音驰至耳。又福康安、现在檄谕喇特纳巴都尔萨野、令将沙玛尔巴、玛木萨野、缚送军营。如果能将此数贼。设法生擒。厥功不小。若贼匪怀疑观望。不即投赴军营。福康安等、即当统兵深入。直捣贼巢。以期一举集事。再此次进剿贼匪。成德尚属勇往。鄂辉未免巧于趋避俟伊二人宗喀会集后。进攻擦木济咙贼匪时究系何人出力。著福康安秉公具奏。　　

○癸巳。谕、朕此次巡幸五台。所有直隶、山西、驻跸行宫。虽俱系从前发帑修建。但自上届巡幸以来。已阅数年。不无粘补湖饰之费。著于长芦运库应解广储司项下。各赏给银一万两以示体恤。　　

○安徽巡抚朱圭覆奏、安省向无鼓铸钱局。私筹私销之弊。较他省尚少。惟沿江水陆通衢。商贾夹带小钱。积少成多。前经勒限二年收缴。兹各属陆续解缴者。已有三万余觔。现仍饬属依限收缴。并责成芜湖关口查船委员。实力稽察。得旨、为之以实。持之以久。　　

○甲午。谕、据保成奏、喀喇河屯满洲马甲和楞额、因酒醉在街滥行酗骂。当经佐领福山保、防御崇额、将马甲和楞额、责打三十余板。和楞额、即于次日殒命。请将福山保、克崇额、交部治罪等语。马甲和楞额、酒醉酗闹。其该管官员等。理宜教训责处。若因其身死。即将官员治罪。则此风一长。官员等将至难于约束兵丁矣。但仅责三十余板。亦断不至于身死。必其非法责打。和楞额始至殒命。保成所奏。不甚明晰。著将保成申饬外。佐领福山保、防御克崇额、著交部议处。　　

○兵部等部议奏、难荫员弁。于乾隆四十年。奏准发标学习。限年甄别。定例惟严。惟是补缺年限。未经酌定。人多壅滞。候补无期。嗣后应令各督抚、以该员弁等到营学习之日为始。统限五年期满后。人材弓马可观。仍按照各员到营日期。挨次题补。如有始勤终怠。前后异辙者。不拘年限。即行勒休。其自揣才力不及。或以窘乏呈请告退者。亦无论年限。准其告退。倘考拔不公。准令据实呈明各该提督、及督抚等。严行究办。至科布多、乌里雅苏台、换防屯田兵丁。系由直隶宣化镇属。酌拨二百九十名。山西大同镇属。酌拨三十名。五年一换。其奋勉者。由该管大臣保列一等。行文该督抚。以应拔之缺酌补。惟是保送过多。漫无限制。日积日众。候补需时。嗣后应令该管大臣。详加察核。每处每次。核计原派额数。准于二十名内、保送一名。宁缺无滥。从之。　　

○乙未。谕曰、秦承恩奏、陕西办理盐务情形一摺。据称、该省遵照新定章程以来。西安同州两府属盐价。较往日每觔约减钱二文。兴安商邠等府州属。程途较远。盐价亦有减无增。各粮户以买盐所减之钱。完纳所增些须之额。课有赢余等语。览奏嘉悦。河东盐课改归地丁一事。原期商民两便。利归于下。使贫富均沾实惠。自改行以来。陕省西安等府州属、盐价即已减落。可见调剂得宜。其效立应。况盐觔为闾阎每日必需之物。价值既减。则小民每日皆有节省。而应摊盐课。每年祇纳交一次。以日日节省之数。完一年应摊之课。其赢余不可胜计。昨经面询冯光熊、蒋兆奎、佥称本年晋省自弛盐禁后。察访各行盐处所。价值俱已减落。民间毫无摊课之累。而有食贱之利。今秦承恩所奏、陕省情形。又复相同。是盐课改归地丁。洵属有利无弊。豫省州县内。亦有行销河东盐觔之处。自己一律奉行。何以穆和蔺并未将该省情形。据实具奏。即前日该抚来行在迎驾召见时。因加恩宽免展限积欠。未暇问及此事。著穆和蔺、将豫省盐价、现在如何减落。及商民均有利益之处。确切查明。即行明白奏覆。以慰廑注。　　

○谕军机大臣等、前据长麟奏、查江苏上元等九县沿河官塘。于额设驿站夫马之外。又有站船一项。奏请裁彻一摺。已经该部议准。行令有站船省分查明覆奏矣。驿站经费。攸关国帑。江苏省上元等九县。既有额设马夫。接递文报。是此项站船。洵属虚设无用。书麟在两江总督任内已久。自应早为奏请裁彻。何以从前并未具奏。可见书麟于此等事件。漫不留心。致留此虚设之船。任听属员等浮冒开销。殊属非是。著传谕该督。将因何不将此项站船。奏请裁彻之处。据实覆奏。至长麟于地方事务。应行陈奏之件。自当留心办理。书麟亦不可因有此旨。稍存意见。与该抚不和。以致办公掣肘也。　　

○又谕、据王懿德奏、福建委员安远寨巡检陆允恭、领银赴滇采办铜觔。与正委员连城县知县杨环、共领银九万三千九百五十余两。计装九十三鞘。现在查对。止装九十鞘其余银三千九百五十余两。俱系散领携带。又陆允恭于领运正银之外。尚有津贴银一千三十三两。及附带解还滇省银一千两。该员现已丁忧。应交杨环一并查收管解。除未经入鞘之银三千余两。已据杨环接收清楚。其领解津贴、及附带之银、二千余两。该员不能点交。请将陆允恭革职拏问一摺。已明降谕旨。将该员革职拏问矣。此案领运办铜银两。既据福建原咨。称系九十三鞘。该员止装九十鞘。其余银三千九百余两。并未装鞘自系冀图取擕自便。可以随意那用。现在点交。虽无短少情事。其未经装鞘之处。已属非是。至该员附解之银二千余两。不能如数点交。是其将领运之银。任意侵用。以致亏缺。情弊已属显然。不可不严讯著追。以清官项而示惩儆。该员之母。寄居滇省病故。该员得信后。自即赴滇。著传谕云贵各督抚。即就近截拏提讯。严审实情。定拟具奏。其侵用官项。如不能依数归款。即咨明该员原籍。及任所地方官。查明赀财。变抵归款。至正委员知县杨环。系领银同解之员。何以于陆允恭。私用官项之处。并无觉察。亦著该督抚等就近查讯。　　

○丙申。谕、朕昨日驻跸台麓寺行宫。因北垣外并未设堆拨。亦未传筹。将管理行营之前锋统领、护军统领、及总理行营事务之王大臣等、分别议处。以示惩戒矣。朕办事五十余年加恩众庶。天下太平。即朕夤夜独行。亦复何虞。独是众多臣仆。随君出狩。竟不设堆拨。不行传筹。有是理乎。将来子孙亦或有巡幸各处者。凡驻跸之处。墙垣周围。不设堆拨。不行传筹。必至旧制废弛。不成事体。著每次行围时。令总理行营事务处。及护军统领等。务将此旨宣示一次。　　

○是日、驻跸白云寺行宫。　　

○丁酉。谕、朕览国史傅宏烈列传。载其生平忠烈事实。甚堪嘉奖。傅宏烈、任庆阳府知府时。即豫知吴三桂蓄谋不轨。首先讦告。及巡抚粤西正值吴三桂倡乱之时。圣祖仁皇帝授为抚蛮灭寇大将军。傅宏烈亲统官兵恢复梧浔等处。屡奏捷功。劳绩懋著。嗣又密疏尚之信种种逆谋。请削其藩封。分其兵柄。陈词恺切。备极忠诚。后为吴三桂逆党马承荫所绐。劫往贵阳。抗节不屈。骂贼捐躯。蒙圣祖仁皇帝优恤赐谥。并准祠祀桂林。世宗宪皇帝复敕入祀昭忠祠。以褒忠荩。朕披阅传内所列事迹。嘉其志节。良用悯焉。傅宏烈、著再入祀贤良祠。并令江西巡抚、查明傅宏烈后嗣、有无官职。现执何业。据实具奏。以副朕笃念荩臣至意。　　

○是日、驻跸台麓寺行宫。　　

○戊戌。谕军机大臣等、昨据留京办事王大臣奏、京师于二十四日。微雨飘洒。不成分寸。现在虔诚祈祷等语。此次驻跸台怀。于二十二二十四等日。渥沾雨雪。直隶阜平一带。据张诚基奏报、于二十三日。得雨三寸。永瑸等亦报得雨三寸。本日驻跸教场。现在云势浓布可期即沛甘膏。惟念京师自入春以来。总未得有透雨。农民待泽正殷。朕心深为廑注。著传谕留京王大臣。如日内得有雨泽。即行由驿驰奏。以慰廑注。倘尚未得雨。即由本报覆奏。可不必专摺驰递也。　　

○是日、驻跸大教场行宫。　　

○是月、两江总督书麟、江苏巡抚觉罗长麟覆奏、江苏省钱价。现惟太仓等五州县较前稍增。其句容等三十二州县。仍俱同前上元等三十二州县。较前又贱。查宝苏局实存制钱十六万余串。计支放五十八五十九两年兵饷。尚属有余。今春暂缓开炉。应请于来年正二月内。仍行按卯鼓铸。支放兵饷。照旧办理。至私铸私贩。上年拏获惩治后。已俱敛迹。现仍督饬各属。实力严拏。得旨嘉奖。　　

○书麟又奏、江安两省。自二月十六以来。先后得雨。下江之江苏常镇扬淮徐。上江之安太庐泗和等府州属。于三月初三四五等日。复得雨三四五寸不等。各处膏雨频沾。二麦畅茂。至河工各厅。春修埽坝工程。俱属妥善。江以南苏松粮道所属。及浙省重运漕船。已全数渡江北上。湖广江西帮船。亦由江入运。衔尾遄行。淮扬运河。及邳宿桃清运中河内水势充裕。得旨、欣慰览之。　　

○陕甘总督勒保覆奏、甘省地处沿边。并不出产铜觔。亦未设有钱局向无私铸私销。但恐小民趋利。由邻省夹带小钱。搀杂行使。前经立限收缴。现仍督饬所属。实力稽查。得旨、持之以久可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十九



大清高宗法天隆运至诚先觉体元立极敷文奋武孝慈神圣纯皇帝实录卷之一千四百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七壬子夏。四月己亥朔。享太庙。遣顺承郡王伦柱恭代行礼。　　

○是日。驻跸法华村大营。　　

○庚子。谕、据明兴等奏、审明克里雅城之阿奇木伯克、迈玛特尼杂尔、攒收小回子等布匹事。分别治罪请旨等语。摺内已批该院议奏矣。去岁五月内。回子迈玛沙、控告迈玛特尼杂尔。勒令十五户回民移居之事。因彼时李侍政等。并未参奏严行办理。姑息完结。是以迈玛特尼杂尔始致骄矜。复有攒收属下回民等布匹之事。李侍政、锦格、虽俱有应获之咎。但李侍政、去岁二月前往巡查各城。并未查出迈玛特尼杂尔所为之事。此次迈玛特尼杂尔骚扰属下回子、攒收布匹等事。又系锦格一人闻知。转告李侍政。李侍政甚属怠玩。竟不以事为事。著交部严加议处。锦格亦著交部议处。　　

○谕军机大臣等、前据诺穆亲等奏拏获恶棍谢君羙。混入通仓领米。凶殴官役一案。当经降旨交留京王大臣等审拟速奏。但闻向来赴仓领米者。往往给与仓书斗级花户钱文。即得好米。此次谢君羙、指称绵恩府内之人恐吓花户。或因不肯给与钱文。又欲支领好米。是以彼此争执殴打。复有谕旨令留京王大臣等。严讯谢君羙。包揽领米共有几次向来是否给予仓书斗级花户等钱文。并此外有无似此需索领米之处。一并研讯确情。据实定拟。本日据留京王大臣等奏、谢君美一犯。已在监身故。验得该犯两眼胞俱各溃烂。左眼睛塌陷。系被花户董得禄、用灰土揉按两眼。该犯谢君羙伤重感受风邪。医治不痊。委系因伤身死等语。此案谢君羙与花户彼此争殴。既将谢君羙拏获。自应送官究治。何以花户董得禄。擅将谢君羙、揉按两眼。至左眼睛塌陷。因伤监毙。此与罪人已就拘执而擅杀何异。看此情形。或竟系花户等。向谢君羙需索钱文。谢君羙指称绵恩府内名目。既不给与钱文。又欲支领好米。以致争殴。何得专指为谢君羙一人之罪。昨续降谕旨甚明。著留京王大臣等。即遵前旨、内指出各情节。向花户张文焕、董得禄、详如究讯。并与跟随入仓之卢禄儿、徐保儿、彼此质对。是否因需索领米钱文□石又口□衅。及向来赴仓领米。曾否给予花户钱文之处。秉公严审。各得确情。即行定拟具奏。将此谕令知之。　　

○是日。驻跸王快大营。　　

○辛丑。常雩。祀天于圜丘。遣仪郡王永璇恭代行礼。　　

○谕曰、秦承恩奏陕省办理盐务情形一摺。据称、该省遵照新定章程以来。西安、同州、两府属盐价。较之往日。每觔酌减钱二文。兴安、商邠等府州属。程途较远。盐价亦有减无增。各粮户以买盐所减之钱。完纳所增些微之额。课有赢余等语。览奏嘉悦。河东盐课改归地丁一事。原期商民两便。利归于下。使贫富均沾实惠。自改行以来。陕省西安等府州属盐价。即已减落。可见调剂得宜。其效立应。况盐斤为闾阎每日必需之物。价值既减。则小民每日皆有节省。而应摊盐课。每年祇交纳一次。以日日节省之数。完一年应摊之课。其赢余不可胜计。昨经面询冯光熊、蒋兆奎、佥称本年晋省自弛盐禁后。察访各行盐处所。价值俱已减落。民间毫无摊课之累。而有食贱之利。今秦承恩所奏陕省情形。又复相同。且盐课改归地丁。洵属有利无弊。豫省州县内。亦有行销河东盐觔之处。自己一律奉行。何以穆和蔺并未将该省情形据实具奏。即前日该抚来行在迎驾。召见时、因加恩宽免展限积欠。未暇问及此事。著穆和蔺、将豫省盐价。现在如何减落。及商民均有利益之处。确切查明。即行明白奏覆。以慰廑注。寻奏、河南向食河东引盐之河南、南阳二府。汝州、陕州、暨许州属之襄城县。自本年正月更定章程。盐觔充斥。价值减落七八文至三四文不等。禆益良非一端。得旨、欣慰览之。　　

○谕军机大臣等、粮运为军营首务。台站乌拉。最关紧要。经福康安与达赖喇嘛、济咙呼图克图等劄商。使各站俱有受雇牛只。照例给价。到站即行。可期无误。但必统理得人。应付更为妥协。已有旨令惠龄领兵剿贼。不必再回前藏。其一切藏务。令和琳妥为经理。和琳此次驰驿赴藏。行走迅速。约计闰四月内可以抵藏。所有此项台站乌拉等事。著交和琳督率统理。可资得力。至请将川省备调兵三千名。派令来藏。廓尔喀贼匪。既侵占邻近部落三十余处。地方不小。我兵乘胜穷追之时。后路愈长。拨兵接续。以防贼人抄截。已降旨令孙士毅、即将前次备调川兵三千名。迅速派拨。催促带兵将弁。克日起程赴藏矣。藏内现备粮食。已足一万五六千人一年有余口粮。此时藏内原有兵丁。及派调续调屯土各兵。并索伦达呼尔兵。统计共有万余。今再加以添调川省兵三千名。亦不过一万三千余名。粮石尽有敷余。著福康安等再行酌量。如大兵冞入贼境后。贼匪风闻逃窜。自应乘胜穷追。若兵力尚不敷追剿。或于川省兵丁。及屯练降番内。就近再行添调三四千名。亦不为多。福康安可一面飞咨孙士毅檄调。一面遇便奏闻。以期肤功迅奏。或先将此续调之三千名。竟行带往进剿。再酌量就近调拨三四千名。以为后路接续声援。亦无不可。福康安既经朕委以军旅重寄。全仗伊调遣主持。不必拘泥请旨。以致往返稽迟。又据奏、附近廓尔喀之哲孟雄宗木、作木朗、布鲁克巴、披楞等部落。前经福康安檄谕。令其发兵击贼。为我先驱。今仍各守地界。逗留不进等语。此事前据福康安奏到时。朕即以办理失之太早。节经降旨饬谕。今福康安察看各部落情形。大率观望迟疑莫能先发。各处番兵恐不能恃以集事。果不出朕之所料。此等附近廓尔喀各部落。素被贼匪欺凌。若见大兵进捣巢穴。声势壮盛。自必乘贼匪穷蹙。协力攻剿。藉以报复私仇。乃福康安于大兵尚未齐集之时。即檄谕各部落发兵协剿。则该部落等。谁肯先与贼匪为难。其观望不前。心持两端。自系必然之理。节降谕旨甚明。福康安何始未见及此耶。至贼匪现在情形。虽已并吞三十余部落。但从来用兵之道。惟在攻捣腹心。得其要领。则此外皆望风瓦解。不难一举荡平。即历观前代戡定区宇。亦不过扼据形势。于要隘地方、并力攻取。其余皆可传檄而定。断无贼匪有数十部落。即须各部落处处派兵进剿之理。福康安等、惟当厚集兵力直趋阳布贼巢。使贼人失其所据。此外各部落。自必纷纷瓦解。一举集事。总在福康安坚持定见。激励将士。鼓勇直前。生擒首恶。固不可存轻视贼匪之心。尤不可因贼匪并吞部落较多。稍涉迟疑。或致馁我士气也。又据奏、上年贼匪滋扰扎什伦布时。各喇嘛俱已逃散。贼匪一至庙内。玛木萨野、即在班禅额尔德尼静房内居住。大小头人。分据各处。见庙内物件。及＜土答＞上镶嵌。肆行劫掠。金银佛像。抢去大半。间有被毁者。贼匪在扎什伦布。如此肆行作践。其造孽甚重。自必速取灭亡。而玛木萨野一犯。尤为可恶。必须与巴都尔萨野、沙玛尔巴。一并生擒。方足以快人心。而申国宪。至鄂辉、成德、前于二月初五日拜发之摺。内称成德将聂拉木各卡隘。分兵防守后。即行前往宗喀。进剿济咙贼匪。计成德发摺之期。迄今已及两月。即谓屡遇大雪。早已春融雪化。自应早抵济咙。率兵进剿。究竟于何时行抵该处。作何剿贼情形。总未据成德奏报。从前进剿聂拉木贼匪时。成德、鄂辉、先后到彼进剿攻围。已及一月。而廓尔喀并未添派贼匪前来接应。是贼匪境内并无驿站侦探。其怯懦无能之状。已可概见。今济咙贼匪。株守一隅。坐待歼戮。自属易于办理。成德先抵该处。自应带领官兵。奋勇直前。悉数剿杀。即或力有不能。计福康安等。此时已可早抵济咙。统率劲旅。会合攻围。先将该处贼匪、殄灭净尽。壮我军威。俾贼匪闻风落胆。定计直捣贼巢。迅速成功。伫盼捷音之至。将此传谕福康安、海兰察、惠龄、和琳、鄂辉、成德知之。　　

○又谕、据福康安等奏、访明贼匪抢占各部落情形。及聂拉木济咙等处进兵路径。并防守后路。通盘筹画。恐兵力尚有不敷。自应速行添调以壮声援。想孙士毅接福康安之信。自己将从前备调兵三千名。迅速派拨。克日起程赴藏。仍应催促带兵将备速行。毋得稍有迟缓。将此谕令孙士毅知之。　　

○是日。驻跸杨家庄大营。　　

○壬寅。谕军机大臣等、昨经降旨。令孙士毅将前次备调兵三千名。迅速派拨。克期赴藏。孙士毅接到福康安知会时。自即一面派拨起程。此旨到时。兵丁等当已行过察木多一带。计日可抵前藏。彼时正值福康安统兵进剿之际。即将此项兵丁带领前进。但将来深入贼境后。所有后路联络布置。留防接应。尚须兵力。著传谕孙士毅、再行密备屯土兵三千名。听候檄调。若福康安不用则已。倘若需用。一俟福康安知会到日。即令星速赴藏。勿致稍有迟误。　　

○旌表守正捐躯安徽阜阳县民陶允万妻王氏。　　

○是日。驻跸桦皮村大营。　　

○癸卯。谕军机大臣等、本日正定道旁。有告状民人童佩玉一犯。当令军机大臣审讯。系湖北蕲州人。因伊堂弟童岂磷名下。应完粮米。被书役舞弊。重徵浮收。又将应交米石勒折钱文。任意多收。屡在本省控告。承审各员。不为据实审断。转坐伊父以主使之罪。拖毙监狱。细阅所供情节。虽系一面之词。但此案控自五十二年。迄今已阅六载。屡经呈诉。该省承审各员。任意宕延。并不速为审结。且案关书吏勒折重徵。楚省素称健讼。此告不为无因。如果属实。尤应彻底根究。严办示惩。此案童岂磷曾在总督衙门控告。即系毕沅任内之事。自不便再交该督审办。致滋回护。福宁到任未久。于此案呈控批委处。始终并未经手。毫无干涉。自无所用其瞻顾。著传谕福宁、即将此案前后所控各情节。吊齐卷宗。亲提人犯。秉公研讯。毋得擅行转发。务将有无重徵勒折浮收。及因何悬宕不办。是否拖毙无辜之处。逐一严审确情。按律定拟具奏。以副委任。倘该抚存瞻护同官、袒徇属员之见。以致案有屈抑。再经控告发觉。则惟福宁是问。除将原告童佩玉、照例解往备质。其童作璠一犯。交梁肯堂饬属缉获。一并解往外。将此谕令知之。所有军机大臣讯取该犯供词及原呈一并发交福宁阅看。　　

</div>
    <div class="pagination">
<a href="清实录乾隆朝实录_page1762.html">上一页</a><span>...</span><a href="清实录乾隆朝实录_page1758.html">1758</a><a href="清实录乾隆朝实录_page1759.html">1759</a><a href="清实录乾隆朝实录_page1760.html">1760</a><a href="清实录乾隆朝实录_page1761.html">1761</a><a href="清实录乾隆朝实录_page1762.html">1762</a><span class="current-page">1763</span><a href="清实录乾隆朝实录_page1764.html">1764</a><a href="清实录乾隆朝实录_page1765.html">1765</a><a href="清实录乾隆朝实录_page1766.html">1766</a><a href="清实录乾隆朝实录_page1767.html">1767</a><a href="清实录乾隆朝实录_page1768.html">1768</a><span>...</span><a href="清实录乾隆朝实录_page1764.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
