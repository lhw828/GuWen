<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 229 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 229 页/共 1860 页</h1>
    <div class="content">○刑部等部议准、原任山东巡抚朱定元疏请、酌定查缉老瓜贼各款。一、各汛兵务于每日黄昏迄天明。自本汛上下、至邻汛适中之地。轮替巡查。该州、县、卫、所按汛拨壮快一名。印给号单二纸。载明更次。持至两汛适中处所。俟上下汛兵巡到。即令自带姓名小戮。于号单更次下印盖。如兵役偷安。扶同蒙混。照例责惩。该管官弁。或有徇纵。均照徇纵老瓜贼定例参处。一、老瓜贼行踪虽诡、居家之时。断难逃牌甲里邻之查察。应行令各省督抚、饬所属地方官。遍谕邻佑地保人等。不时稽查。如有踪迹。即密禀严拏。不必指出首人姓名。俟起有尸赃。将首报人分别首从犯。按名赏给。其兵役平民。有能侦知首报。审实者。亦照例给赏。一、老瓜贼劫杀之案。既无上盗情形。又无事主赃单。悬空躧缉。殊非易事。但捕役人等。独无议赏之条。恐无以示鼓励。嗣后有能缉获邻境、及本境、老瓜贼者。不论首从。皆按名给赏。一、老瓜贼踪迹无定。非专员查捕。未易奏效。请敕下直隶等北五省督抚、及此五省之接壤邻封、照例通饬州县查拏外。再于所属捕盗同知、通判、遴员带役四散查拏。获有老瓜贼。照例议叙。捕役赏赉。诬良邀赏。参处治罪。从之。　　

○定边左副将军额驸策凌等奏、据乌里雅苏台大臣报称、准噶尔厄鲁特阿尔咱来降。奏入。报闻。　　

○丁未。上诣长春仙馆、问皇太后安。　　

○谕、朕念甘省地瘠民贫。前特降旨。将民欠借粮。自雍正六年至十三年者。一概蠲免。其乾隆元年以后借欠之项。从壬戌年为始。分作六年带徵。至最寒苦之武威、平番、永昌、古浪、西宁、碾伯、等六县。则将带徵之项。一并豁免。今思民欠借粮内、从前有因仓粮缺少。以银一两、作粮一石。借为耔种口粮之需者。计自雍正十年、至乾隆六年。如武威、平番、永昌、古浪、西宁、碾伯、等六县。欠银八万八百七十三两有奇。又兰、巩、平、庆、宁夏、五府属之金县、河州、靖远、陇西、会宁、通渭、盐茶厅、平凉、崇信、静宁、固原、泾州、华原、合水、平罗、花马池、等处。欠银四万六千五百四十二两有奇。此项借银。原系以银作粮。即与借粮无异。其自雍正十三年以前者。既已加恩蠲免。其在乾隆元年以后者。又分作六年带徵。至武威等六县。又复全予蠲豁。此等抵借之银。事同一例。著照乾隆元年借欠粮石之例。从乾隆七年为始。分作六年带徵。俾民力愈得宽纾。受国家休养之泽。著该部即传谕该督抚知之。　　

○吏部议准、大学士等奏称、陕、甘、宁夏、及四川、松潘等处。皆地界边邮。较直隶、山西、更关紧要。必须分用满员。以资弹压。惟直隶、山西、沿边补用满员。定以五年俸满。分发有题缺之省。遇缺题补。原因山西并无题缺。直隶题缺无多之故。查陕、甘、最多题缺。今若补放满员。仍照直隶、山西、之例。既补边缺。又调内地。五年期满。又送部分发。往返为烦。请陕、甘、二省。及四川、松潘镇各题缺。不论沿边内地。以五分之一。补用满员。遇副将、参、游、等缺出。兵部按旗。将应用人员。拣选请旨补授后。如果谙悉营务。遇推升之处。准与绿旗人员。一体较俸升转。再直隶、山西、期满人员。仍分发陕、甘、题补。不无壅滞。自应停止。从之。　　

○工部议覆、钦差侍郎周学健、调任两江总督那苏图、江苏巡抚陈大受奏称、淮郡东西一带。有从前未议兴修之铜、沛二县境内石林、黄村、二口。为黄水冲刷成河。灌入下流。淹漫地亩。应于坚筑土坝外。堆砌乱石帮护。高与地平。仍与漫滩无异。实为地利河防。有益无碍等语。应仍令会同该总河、详加勘议。果无妨碍。作速估题兴修。至所称沛县缕水堤。经田家堤、漫开决口。直入沛境。亟应堵筑。并自华山起、至斜堤止。通加培厚。并疏通南路金陵镇、一带尾闾。使分水归湖。又砀山县之小神湖。为通邑积水蓄洩之所。复有大沟一道。由纪家洼归湖。湖之尾闾。全藉马家沟宣洩。今皆年久淤塞。亟宜疏浚。又邳州境内沂河。旧有护堤。经梅家道口、冲开六处。新城三面被淹。亟宜补筑。又山阳县西乡、一带低田。每遇白马湖涨。即遭淹没。应于护城河东堤之尾。坚筑横堤。堤下建设涵洞。随时启闭。以洩霪潦。又阜宁县境内之郭墅湖。南通射阳湖。为洩水要道。久经淤平。亟宜开通等语。应如所奏。将急应兴举各工。行令逐一确估。造具应修工段、应需银两清册。送部查核。工竣另册题销。至海州境内之蔷薇河、高桥河、及蔷薇河尾旧闸。先经该督那苏图奏准次第兴挑。应令催趱完工。其阜宁、桃源、等十四州县。现据各地方官、及士民详呈请行疏筑等工。应令该督等、将议疏议筑处所。有无干碍河道。利益民田。以及各府州县被水村庄。详加相度。分别缓急。次第兴举。并核明官修民修。妥协办理。得旨、依议速行。　　

○戊申。上奉皇太后还畅春园。　　

○大学士等议覆、川陕总督尹继善奏称、蔡把什湖地亩。租与回民耕种。酌定章程九条。一、屯兵旧有堪用牛骡。并彻回防所挑下马匹。应按数拨给。其价分作五年带徵。一、各色耔种。回民力难自备。应于新收屯粮内给领。一、所借耔种。于秋收后扣还。下剩粮石。照安西之例。官四民六分收。一、回民既事耕作。自须接济口粮。应照安西民屯之例。酌借哈密存贮白面。秋收后交还小麦。一、蔡把什湖各处渠道。向因兵丁屯粮。修浚灌溉。今易回民。而兵独任疏浚。未免偏枯。应令蔡把什湖守备、仍督兵修防。并饬回民协助。交管粮文职稽查。一、回民所借麦石。原当按时扣还。但于所得六分之内。并令交纳。恐力有不继。应于未分时先扣耔种。既分后再交口粮。仍照一麦二谷例。糜粟兼收。一应还分数。应于每年收获时。令哈密公移会粮员秉公办理。一、前经提督李绳武奏明。令各营于蔡把什湖、塔尔纳沁、二处。种有余地各三千亩。所收粮石。即以增给哈密防兵及牲畜餧料等项。今查塔尔纳沁、地寒土瘠。收获无几。应停耕种。其蔡把什湖余地三千亩。既经垦种有效。不便弃为旷土。仍令驻防兵丁承种庶兵力不致多分于驻防仍可无误。均应如所请。行令该督会同永常等办理。从之。　　

○户部议准署云南总督张允随疏称、永北府金沙江金厂。近来产金渐少。若按数徵收。固累淘户。如遽议豁免永禁私淘。又恐农民失资生之计。自应仍听民淘。每岁额徵金课。自乾隆六年为始。减半完纳。遇闰免徵。从之。　　

○工部议准、直隶总督高斌疏报、南运河纤道窄狭。急需开拓。天津、静海、青县、沧州、交城、东光、吴桥、故城。等八州县。民居危险。愿得价拆移。应请动支兴修。从之。　　

○铸给驻防哈密统领关防。从川陕总督尹继善请也　　

○已酉。上诣畅春园、问皇太后安。　　

○谕军机大臣等、朕前降旨、将陈高翔补授江苏按察使。今伊来京请训。朕看其年已六十有余。恐精力不胜江苏繁剧之任。著德沛、陈大受留心试看数月。据实具奏。　　

○大学士等议覆、御史李清芳奏称、地方被灾。有夏旱夏水遭风冰雹各项。部议谓遭风冰雹。及夏天被水。均不动赈等语。查夏灾后不能补种秋禾。即与秋灾无异。现在直隶、江南、福建等省。夏灾较重。仍照例加赈。并未著有概不准赈之条。至冰雹灾多在夏月。向例有贷无赈。是以原议令查勘情形。照夏灾例办理其风灾一项。原议令该督抚确勘。如果民食艰难。即于常平仓谷内酌借。倘损伤大田。必需赈济者。即具题请旨遵行。是一切夏月水旱风雹各灾。俱应临时酌筹赈恤。使皆归实际。嗣后各省赈务。均照此议办理。从之。　　

○庚戌。吏部议覆。河南巡抚雅尔图奏称、现当麦收之时。麦多价平。奸徒乘机躧麴。亟须委员、协同地方官严缉。请予议叙。以示鼓励。应如所请。嗣后奉委查麴之员。有能拏获别邑开坊躧麴。数至三百斤以上之案。准纪录一次。数多者以次递加。其失察之地方官。仍照例参处。从之。　　

○工部议准、直隶总督高斌疏报、保定县迤西千里长堤。前经修筑完固。惟顶冲迎溜埽湾、及堤外深坑处所。宜再帮培。而玉带东朿水之处。虽属险要。究与黄河大溜有别。惟在堤工坚固。即可捍御。现委员勘自祁州城南唐、砂、磁、三河下口、汇入猪龙河起。至文安县艾头村、东接营田围埝止。共计二十一段。应将堤身加帮宽厚。顶冲迎溜者。外加戗堤。深坑积水者。加添高厚。请动项兴修。从之。　　

○授一甲一名进士金甡、为翰林院修撰。一甲二名进士杨述曾、一甲三名进士汤大绅、为翰林院编修。　　

○辛亥。免川省标镇协营官兵脱逃无徵银两。谕、雍正七年。川省标镇协营、派往西路驻防官兵内。有脱逃兵丁。支过草料马乾盐菜银一千六百九十余两。此项自应著追。无可宽贷。但川省兵丁。非尽土著。其脱逃者。类皆外来只身、无所顾恋之辈。既无产业。又无亲属。远窜日久。查讯无踪。其当日管领之弁员。又多更换。难以责其追偿。徒滋营伍之扰。著将此项银两。开恩豁免。以息追呼。该部即传谕川省督抚及提臣等知之。　　

○大学士等议准、户部尚书陈德华奏称、近闻民人踵至山海关者。皆诎然而返。或该关地方官、有意留难。不行给票。或管关官员、故为掯勒。请行令直隶总督、饬地方官遵例。查系近关三百里内居民。出关种地者。即给印票。并行令该关副都统、转饬管口官验明印票。立行放出。从之。　　

○添建直隶泰宁镇属、续添各园寝汛界弁兵衙署营房。从总督高斌请也。　　

○壬子。大学士等议覆、给事中杨二酉奏、举子会试。例由州县起文转府。至藩司给咨赴部。有转发州县付本人者。有亲身赴司候领者。各省原不画一。惟赴省候领。需费耽延。殊堪矜悯。应如所请。自甲子年为始。于乡试后、藩司咨文。限一月内发各州县。交本人自赍投部。武举均照此例。从之。　　

○以正红旗参领明图、为正黄旗蒙古副都统。护军参领满福、为镶蓝旗蒙古副都统。　　

○调正白旗蒙古副都统保德、为正白旗满洲副都统。以正蓝旗参领策凌、为正白旗蒙古副都统。　　

○旌表守正被戕之正红旗满洲代敏图佐领下闲散色尔衮母俄其讷。　　

○癸丑。谕、山东上年有歉收之州县。直隶今春二麦。亦未见丰稔。恐二省将来有须用米粮接济之事。此时粮船经过山东。著即速行文与漕运总督、将尾帮漕粮。截留十万石。酌量于临清、德州、二处。分贮备用。该部即遵谕行。　　

○工部议准、调任江南总督那苏图疏报、临淮县、乾隆六年夏间被水。勘有鱼要等塘。亟须加筑塘埂。并建涵洞砖桥。应请动项兴修。从之。　　

○内阁、翰林院、带领已未科散馆修撰、编修、庶吉士引见。得旨。清书庶吉士徐文煜、陈中龙、王居正、蒋麟昌、王觉莲、詹肯构、俱著授为编修。廖鸿章、程岩、陈士琰、俱著授为检讨。汉书修撰庄有恭、编修秦勇均、均已经授职。其庶吉士裘曰修、金文淳、沉德潜、官献瑶、杨开鼎、吴嗣富、徐景熹、张九镒、王锦、叶酉、蔡扬宗、陆秩、鞠逊行、喻炜、姚廷祐、宋邦绥、俱著授为编修。傅隆阿、陈世烈、伊兴阿、蒋祖培、孙景烈、郑志鲸、罗愔、赵德昌、俱著授为检讨。卜宁一、杨培、徐烜、徐孝常、冯成修、诺敏、廪格、俱著分部学习。以部属用。陶镛、管一清、王化南、交与直隶总督高斌、以知县用。袁枚、黄澍纶、曾尚增、王见川、交与两江总督德沛、以知县用。唐炳、孙拱极、王宫、王士瀚著归进士原班铨选。　　

○调安徽布政使包括、为山东布政使。护理巡抚事务。山东布政使魏定国、为安徽布政使。　　

○刑部侍郎钟保年老休致。以正蓝旗满洲都统盛安、兼管刑部左侍郎事。　　

○甲寅。上诣畅春园、问皇太后安。　　

○谕军机大臣等、浙江海塘改建石工一事。据德沛等奏称、现在抢修柴塘。乃目前之急务。至改建石塘。系经久之图。请将料物豫期备办。俟水缓沙停。乘机兴筑。每年以三百丈为率。分年分限。实料实工。庶可与东西两塘。并垂永久等语。现交大学士九乡等议奏。朕思海塘捍御潮汐。保护田庐。攸系綦重。如果改建石工。可垂永久。即多费帑金。亦所不惜。但闻议请分年修筑、次第兴工者。原为试验。并非切实之举。盖以沿海淤沙。虽云坚涩。究之是沙非土。难资巩固。其改建石塘。有无利益。果否可垂久远。并现今海塘实在情形。未能深悉。可寄信与那苏图。令其详细查明。据实奏闻。寻奏、海宁老盐仓迤西、至仁和章家庵一带柴塘。四千二百余丈。潮溜冲刷。坍涨靡常。每岁抢修糜费但在工人员有称应改石塘。有称柴塘已足抵御。既无一定之议。且柴塘自观音堂迤东一带。春间沙坍无存。今塘外已有涨沙数丈。及百丈不等。是情形随时不同。应俟汛过后、再加确勘筹办。惟柴塘险要处所。亟宜豫防。现在相机镶筑。大汛经临。可期保固。得旨、所奏俱悉。　　

○户部议准、河南巡抚雅尔图疏报、洧川、鄢陵、河内、南阳、新野、临颍、襄城、长葛、新郑、郏县、宝丰等十一县。河塌积水沙压等地。共一百四十七顷二十四亩零。请将地粮银五百九十四两零。照数豁除。从之。　　

○免福建福清、连江、罗源、霞浦、福鼎、福安、宁德、等七县。飓灾地丁银一千七十两有奇。　　

○乙卯。谕、八旗为国家根本。凡有关教养之处。朕无时不系于怀。著各旗都统、副都统等、悉心筹画。或有益于生计。或有益于风俗者。各抒所见缮写。交与大学士。汇齐之后著大学士会同各都统详加斟酌。择其果有裨益者公同举出。抑或有益于目前。而将来不无流弊。抑或初行属似未便而历久可渐收其效者一并举出汇奏。候朕采择施行。　　

○又谕大学士等朕闻山东运河水浅。粮艘较往年濡滞。沿途起剥甚觉周章看来抵通迟缓。未能如期而至。朕所闻如此。白钟山及巡漕御史俱未奏闻。但称漕运遄行无阻。并非实在情形。著传旨询问白钟山及巡漕御史等、令其明白回奏。并将如何办理之处。筹画办理。寻据河东河道总督白钟山、巡漕给事中吴元安先后奏覆、南漕头帮缘三月以前。河水充足随到随行。虽抵东为时稍晚。比较上年。实未迟逾。惟现在南漕船只。尚多未入东境。倘仍前间断脱帮。则临清板闸。不能逐日启放。汶水无由下注。上源又不发水。恐后来江广重载。未能遄行。臣等会同筹画。惟有蓄水轻船之法。或下捱牌或用剥船或建束水草坝。现饬厅汛各员豫备应用。至尾帮一过济宁南旺、当将天井等闸紧闭。不令水势南下。其南旺迤北。遇闸即启。使汶水全行北流。如此加意收束。总可趱行出境。得旨、所奏俱悉。　　

○又谕军机大臣等、近京一带。雨泽稀少。现在二麦情形。收成歉薄蒋炳奏请缓徵之处。甚合朕意。可将原摺寄与高斌阅看。令其查明应缓徵之州县。速行具奏。候朕颁发谕旨。寻奏查顺天保定、永平、正定、河间、天津、顺德、广平等府属。直隶易州、冀州、赵州、深州、定州、等州属。未得透雨。将来收成必减。请缓徵新旧钱粮秋成后再行徵收。得旨、知道了。有旨谕部。　　

○工部议准、直隶总督高斌疏请修理独石口城垣。并挑筑河坝。各工估需银七万七千四百九十余两从之。　　

○丙辰。谕曰。刑部尚书刘吴龙患病溘逝朕心深为轸恻。著散秩大臣一员带领侍卫十员。往奠茶酒。伊平日居官廉谨。家道清贫。著发内帑银五百两。为丧事之用。　　

○丁已。上御勤政殿听政。　　

○谕军机大臣等广东巡抚王安国、参奏开采铜矿、那移仓谷、虚悬帑项一案。部议系何员给发。令该督核拟题覆。又围基堤工、辗转迁就、靡费帑金一案。部议将帑金作何著落赔补。令该督妥议具题。是承办之鄂弥达等、俟覆到之日。尚应查议。著落赔补。乃王安国既经查明参奏。何难分别核拟。自去年至今。历时已久。尚未覆到。其中必有情节。或受人嘱托。或代鄂弥达等开脱。抑或因案情确凿。虽有意照拂。不能为之周旋。碍难题覆。故作延缓之计。可寄信庆复、令其逐一详查明确。据实奏闻。寻奏、查铜矿一事。系前督臣鄂弥达、马尔泰、题准动项垫给。马尔泰任内接办发银。因办理不妥。以致官商视为畏途。经王安国奏请停止。臣以事因督抚迁延所致。请将各厂支过银两。即于原给发之督抚名下追赔。又围基工程一事。先据鄂弥达奏用条石层砌。嗣因工钜费繁。减省迁就。改用石块是以与原奏不符。未经据实陈奏。咎实难辞。自应分别查参著落。王安国原奏时。未分晰细查今委司道等官亲勘。往覆定议。稽延时日。实未受人嘱托。代鄂弥达等开脱得旨、所奏俱悉。　　

○户部议准、调任闽浙总督兼理浙江巡抚宗室德沛疏请、添建乐清县仓廒。从之　　

○又议准、署云南总督张允随遵旨奏请、嗣后民夷垦种田地。如系山头、地角坡侧、旱坝、尚无砂石夹杂。在三亩以上者。俟垦有成效。照旱田例。十年之后。以下则升科。若系砂石硗确。不成片段。及瘠薄已甚。不能灌溉者。俱长免升科。至水滨河尾。尚可挑培成田。在二亩以上者。照水田例。六年之后。以下则升科。如零星地土。低洼处所。渰涸不常。难必有收者。仍长免升科。仍令该地方官、给照开挖。以杜争占。从之。　　

○刑部等部会题、参革浙江巡抚卢焯等、营私受贿各款一案。据调任闽浙总督宗室德沛、钦差副都统汪扎尔疏称、臣等逐一讯明。分别按拟。除卢焯事后受财。求索借贷等。轻罪不议外。应如所题。卢焯、杨景震、俱依不枉法赃律。拟绞监候秋后处决。吕守曾、亦应照律拟绞。已缢死。无庸议。但伊身任监司。婪赃逾贯。原系应拟死罪之犯。自不得援照身死勿徵之条宽免。仍著落嫡属勒追入官。得旨、卢焯、杨景震、俱依拟应绞。著监候、秋后处决。余依议。　　

○以刑部左侍郎张照、为刑部尚书。起革任工部尚书赵宏恩、为刑部侍郎。　　

○旌表守正被戕之贵州普定县民薛纪妻陈氏。　　

○戊午。上诣畅春园、问皇太后安。　　

○谕军机大臣等。朕览陈宏谋所奏、米粮价值清单。乃系本年二月分者。今已四五月矣。始奏二月粮价。太觉迟缓。可传旨训饬之。　　

○户部议准、山西巡抚喀尔吉善疏请、晋省之生俊人等。捐纳监生。按照应捐银数。如有愿捐米、豆、麦、三色者。依春秋时估折中价值。合算收捐。愿交谷者听便。仍照乾隆三年。题定捐数收。从之。　　

○又议准、左都御史管广东巡抚王安国疏请、将该省锡矿。于原奏开采一二处外。再开一二处。并将广、韶、肇、三府。勘有产锡山场。即令采试。以备将来惠属各县、锡山采遍之后。另移旺处开采。从之。　　

○以正黄旗汉军参领王承宗、为正红旗汉军副都统。　　

</div>
    <div class="pagination">
<a href="清实录乾隆朝实录_page228.html">上一页</a><span>...</span><a href="清实录乾隆朝实录_page224.html">224</a><a href="清实录乾隆朝实录_page225.html">225</a><a href="清实录乾隆朝实录_page226.html">226</a><a href="清实录乾隆朝实录_page227.html">227</a><a href="清实录乾隆朝实录_page228.html">228</a><span class="current-page">229</span><a href="清实录乾隆朝实录_page230.html">230</a><a href="清实录乾隆朝实录_page231.html">231</a><a href="清实录乾隆朝实录_page232.html">232</a><a href="清实录乾隆朝实录_page233.html">233</a><a href="清实录乾隆朝实录_page234.html">234</a><span>...</span><a href="清实录乾隆朝实录_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
