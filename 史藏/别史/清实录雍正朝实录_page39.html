<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 39 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 39 页/共 216 页
  </h1>
  <div class="content">
   ○调湖北按察使蔡起俊来京。升河南开归道陈时夏、为湖北按察使司按察使　　

○辛巳。太祖高皇帝忌辰。遣官祭福陵　　

○升镶蓝旗满洲副都统绰奇、为本旗护军统领　　

○广东巡抚年希尧疏报。新宁县、潮州卫、澄海所等十二县卫所、开垦雍正元年分田地五十七顷有奇。下部知之　　

○壬午。谕刑部。朕君临天下、常愿无一夫不获其所。今年直隶河西务、堤水略有漫溢。江西一二县水发。江南海啸、与浙江起蛟之处。俱不成灾。其余直省各州县、以及口外用兵地方。俱田禾茂盛。五谷丰收。亿兆乐生遂性。咸受和平之福。而秋审朝审、情实重犯、罹于典刑。虽其罪本无可赦。然朕心深为轸恻。爰体上帝好生之心。著将今年情实人犯、停其处决。以副朕钦恤至意　　

○发下裁名奏摺、参劾浙江巡抚黄叔琳、徇庇乡绅陈世侃、杖毙民人贺懋芳。又从前审理湖广盐务、收受商人吴雨山贿赂。又伊弟巡视台湾御史黄叔璥、回京时、路过浙江、纵仆骚扰地方。上谕大学士等。黄叔琳前差江南主试、及任吏部侍郎时、声名颇好。故用为浙江巡抚。自命下日、屡次召见。观其神气顿异。言语浮泛。跪聆训上□日、总不安详敬听。及到任后、举荐不公。敷陈不当。密摺奏请之事、多属支离。朕频降严上□日、置若罔闻。今览此奏、大概真确。事虽屑小。然初蒙委任。即如此肆志。将来放纵、何事不可为。大负委任。黄叔琳著解浙江巡抚任。以布政使佟吉图、署理巡抚印务。其陈氏仆人、黄叔璥两案情由。著将军安泰、佟吉图审理。吴雨山一案、著李周望、塞楞额、噶尔泰审理　　

○癸未。谕八旗都统、护军统领等、护军该班行走之处、稍觉繁密。朕非欲令兵丁等耽于安逸也。兵丁等不时当差。该班行走。学习劳苦。亦甚善事。但差役过于繁密。恐误伊等操练骑射。学习技勇。著挑选马甲中优者、令署护军行走。其马甲原缺。由教养兵内、拣择委署。遇有护军马甲缺出。即由委署人内挑补。至于每旗应署几人。及如何分令看守之处。尔等公同详议具奏。寻议、八旗每佐领、应在马甲内、挑选署护军三名。其马甲缺、将教养兵充署。护军缺出。即由署护军内挑取。如教养兵及余丁内、有较优于署护军者。亦令挑取。俟军前护军等回京。及学习长枪之护军等、娴熟之后。当差行走。俱皆足用时。另行奏闻。从之　　

○封喀尔喀扎萨克一等台吉策凌旺布、为辅国公　　

○顺天府府尹张令璜、恭进耤田瑞谷。一茎双穗三穗四穗者、共十八本。下部知之　　

○甲申。谕吏部。凡官员亏空钱粮仓谷。该管上司失于盘查。自应革职分赔。但定例亏空官员、审无侵欺入己之项。勒限一年内赔补。全完准以原职补用。而失察革职之上司、转不得与本官一体开复。似属可悯。嗣后亏空银谷、限内全完、例应开复者。该督抚查明原参失察之上司、一并题请开复。尔部即行文直省督抚遵行　　

○谕江浙督抚等。朕思天地之间。惟此五行之理。人得之以生全。物得之以长养。而主宰五行者。不外夫阴阳。阴阳者、即鬼神之谓也。孔子言鬼神之德。体物而不可遗。岂神道设教哉。盖以鬼神之事。即天地之理。不可以偶忽也。凡小而邱陵。大而川岳。莫不有神焉主之。故皆当敬信而尊事。况海为四渎之归宿乎。使以为不足敬、则尧舜之君、何以望秩于山川。文武之君、何以怀柔百神、及河乔岳。今愚民昧于此理、往往信淫祀而不信神明。傲慢亵渎、致干天谴。夫善人多而不善人少。则天降之福。即稍有不善者、亦蒙其庇。不善人多而善人少。则天降之罚。虽善者、亦被其殃。近者江南奏报上海、崇明诸处、海水泛溢。浙江又奏报海宁、海盐、平湖、会稽等处、海水冲决堤防。致伤田禾。朕痛切民隐。忧心孔殷。水患虽关乎天数。或亦由近海居民、平日享安澜之福。绝不念神明庇护之力、傲慢亵渎者有之。夫敬神固理所当然。而趋福避祸之道、即在乎此。能敬则谓之顺天。不敬则谓之亵天。亵天之人、顾可望绥宁之福乎。诗曰、敬天之怒。无敢戏豫。又曰、畏天之威。于时保之。朕固当朝乾夕惕、不遑宁处、以敬承天意。亦愿百姓共凛此言。内尽其心。外尽其礼。敬神如在。以至诚昭事而不徒尚乎虚文。人意即神意。一念之感格自足以致休祥。岂独一乡一家之被其泽哉。若百姓果能人人心存敬畏。必获永庆安澜。著该督抚将此谕上□日、令地方官、家喻户晓。俾沿海居民、一体知悉　　

○停差巡视湖河御史　　

○兵部议覆。直隶马兰口总兵官范时绎奏言陵寝近地、设立红桩之处、应设弁兵巡查。今查东边一带、灵沟窝、与鲇鱼关相近。向有鲇鱼关把总一员。无庸添设。应将鲇鱼关兵丁、每班拨出五名。于灵沟窝、分设一汛。其窄道子、应添设把总一员。马兵五名。步兵十五名。再有旁通径路之氊帽山沟、与大安口相近。应拨大安口兵丁十名、于氊帽山沟、分设一汛。又鸽子塘、系罗文峪把总管辖。应拨罗文峪兵丁十名、于鸽子塘、分设一汛。大洼西香沟二处、系鲇鱼关管辖。应各添设兵丁十名巡查。至西边一带、心思峪、与黄崖关相近。向有黄崖关把总一员。无庸添设。应将黄崖关兵丁、每班拨出五名。于心思峪、分设一汛。惟杨柳沟、有沟口二处。应添设把总一员。每沟口添设马兵五名。步兵十五名。再有旁通径路之十里河、内连青阳岭、与将军关相近。应拨将军关兵丁十名、分设一汛巡查。至大安口等五关弁兵、向属三屯石匣副将管辖。但既系附近、陵寝地方、请俱归马兰镇统辖。均应如所请。从之　　

○丙戌。安徽巡抚李成龙疏报。颍州太湖泗州卫等十四州县卫、开垦雍正元年分田地七十三顷有奇。下部知之　　

○戊子。谕都察院。嗣后外省督抚、有怀挟私心、背法逞威、如蔡珽之逼死知府、黄叔琳之杖毙无辜小民等事。给事中、御史等若受其请托贿赂瞻徇隐瞒。经朕于别处访闻。将都察院堂官、一并议处　　

○升云南援剿右协副将署永北总兵官纪成斌、为河南河北总兵官　　

○升广东广州协领张可用、为江南京口左翼副都统　　

○刑部议覆署掌山东道监察御史许容条奏。秋审朝审、民命攸关。九卿詹事科道、有紧要公事、不能到班者。即知会刑部、不必列衔。请派满汉御史各一员、在班稽查。其无故不到者、指名题参。应如所请。从之　　

○己丑。谕吏部。国家分理庶绩、务在得人。道府州县等官、尤属要职。其有才干素著、廉洁自持者。傥不得以时上闻、何以示劝。著于各省道府同知通判州县等官内、总督保奏三员。巡抚保奏二员。布政使、按察使、各保奏一员。将军、提督、亦属本省大员。将所知者、亦令保奏一员。俱各密封保奏。不得会同商酌。此保奏内、不必将朕特用之员塞责。朕特用人员、有才守兼优者。不拘人数、亦另摺奏闻。俟朕降上□日调取之时、再令来京引见。如保奏不当、日后劣迹败露。将保奏上司、一并治罪　　

○又谕。恩诏内、汉大臣荫生、每因缺少、壅滞不得补用。著将年二十以上者、查明人数、请题考试。其在外省、有情愿来京考试者、亦著一体考试。限明岁八月赴考　　

○庚寅。调河南巡抚石文焯、署理浙江巡抚。以河南布政使田文镜、署理河南巡抚　　

○礼部议覆。奉天府府尹邹汝鲁疏言、臣遵奉皇上诣学恩上

□日。增定盛京入学额数。奉天府学、锦州府学、请各加增五名。满字号、加增一名。合字号、加增二名。应如所请。从之　　

○壬辰。上召诸王宗室等俱入、谕曰。书云、克明峻德。以亲九族。朕今缵承皇考圣祖仁皇帝大业。若不首正宗室、何以正天下万民。年来朕见宗室之习气未善。往往彼此视若仇讎。交相陷害。动辄语人曰。彼与我甚不相合、专欲陷我。否则曰。彼原与我有仇。夫今日宗室、皆是同祖骨肉。仇自何来。此皆谗邪构斗其间。令骨肉生隙耳。朕未登大位之先。不但朕之兄弟宗室、即八旗大臣官员、并无一人与朕有仇。不特不与人结仇、亦不与人结党。尔宗室等、一家骨肉视若仇讎反将母党、妻族、子壻、及漫不相干之人、视为至戚、亲密往来。朕在藩邸有年。与舅族、皇后族、及诸姻戚之家、并无一亲密太过者。且亦并无与满汉大臣、及内廷执事人、侍卫等、一人交结亲密往来者。初时弟兄之内、尚相往来。自戊子年、皇考下训上□日之后、弟兄之内、亦并无私相往来之处。若有私相往来之事、岂能掩人之耳目乎。自前岁恭请皇考临幸花园。弟兄毕集。自后曾具饍招庄亲王、公允祹看花。又曾具饍招诚亲王、因病不赴。又曾招恒亲王、怡亲王、果郡王、逮允禵出征时、亦曾屡次具饍召之此外更无有也。或有疑朕与二阿哥不睦者。夫二阿哥为皇太子时、乃国之储君也。二阿哥未得罪之先。朕但尽弟道臣道。凡事敬谨。因皇考隆恩。笃爱朕躬。二阿哥恐有妨于己。遂至以非礼相加。然朕惟有尽己之道。恭敬巽顺而已。此皆众所共知。戊子年、二阿哥得罪。令伊保全者、谁之力欤。比时、皇考圣躬违和。又有禁锢允禔、拏问允禩之事。朕忘身与家。惟以皇考为念。靡昼靡夜。凡百躬亲者四阅月。欲报皇考隆恩于万一。皇考灼知朕之为人行事。爰付大位。盖因朕心仁慈。毫无朋党偏私。能明大义。可以保全尔等之故也。前岁十一月十三日、皇考宾天之后。朕缵承大业。授受之际。中外敉宁。以成国家之善庆。夫宗室之恶习。朕若明知而不为整理。仍听尔等相仇相陷。是负皇考付托大业之意矣。尔等内、有背主钻营结党之人。岂能逃尔等众人耳目。若果能努力、改过自新。顶戴君上。殚心尽力于国家。朕亦必为包容。如苏努等、怀挟伊祖旧讎。专意离间宗支。使互有烦言。人人不睦。朕即位以来。弃伊过恶。格外施恩。欲其改过从善。伊等不从。仍钻营构乱。毫不悛改。朕当以国法惩之岂可容其如此乎。尔等当念朕躬为圣祖之继体。承太祖太宗世祖圣祖天下社稷之重。朕为令主。群生共享太平之福。使感戴朕躬。是即感戴圣祖皇考也。圣经云。在止于至善。朕望尔等、偕至于善。尤望尔等、辅佐朕躬。善益求善。朕居大位。勤念皇考付托之重。思日孜孜。惟善是从。施于有政。以期兼善天下。尔等赏体朕此意。各存善心。各行善事。朕若少有过失。尔等各竭所知、力为匡弼。俾朕得为令主。诚使宗室之内。无非善人善事。以示天下后世。岂不美哉。昔尔宗室、不能亲睦。相陷如仇。幸遇圣祖仁皇帝、及朕躬、概与包容。百事消释。以有今日。尔等自后当益相亲相睦。恪遵国法。各守本分。敬慎勤俭。岂独朕心欢悦。天下之人、谁不称美而加尊敬乎。如大阿哥允禔、廉亲王允禩、郡王允禵、贝子允禟、俱不知本量。结为朋党。冀遂其志。皇考洞鉴此情。禁锢允禔。令允禵出征西宁。置之远地。无知之人、反谓试用允禵、将定储位。允禵遂妄生觊觎。盍亦思皇考年高体弱。置继统之子于数千里之远。有是理乎。伊等本系嫡亲兄弟。又结为同盟。示相亲密。钻营内廷之人。巧行贿赂收服人心。家贫者阴与货财。好名者美言称奖。遍置耳目。思欲待间乘时。成伊大志。此皆皇考所洞悉者也。从前众皆保廉亲王为皇太子。视为奇人。今朕封伊为亲王。用之重地。彼之所以报朕待朕者。举国皆知之。伊先不知君臣之大义。况其他乎。因此朕即位以来。离散伊党。令居远地。惟望伊等改悔前行。不致生事、罹于国法耳。朕之仁爱至意。上天知之。朕躬非所惜。但所居者太祖太宗世祖圣祖之位。社稷天下之所系也。书曰、以亲九族。九族既睦。夫亲之者朕也。睦则在于尔等。若不知大义。扰乱国政。朕虽曲加宽宥。多方教训尔等不悛不改。朕亦无可奈何也。夫人不知己之恶。反以人之言其恶者为仇。又如子孙既知祖父所行之非。理应黾勉修省。乃以先世所仇、益相仇恨。庸懦者挟仇尚浅。英俊者挟仇更深。此等习气、实为乱阶。亟宜省改。凡人必言行相合。乃可嘉耳。朕今嗣大位。何者为朕所行之事。六部大臣、外省督抚、皆能遵上□日奉行。是即朕所行之事也。朕下训上□日于尔等、而尔等不能悛改旧习。即朕之不能言行相合也。俾朕之言行相合者、在尔等为朕努力矣。尔等内、有为苏努、吴尔占、星尼之幼辈者。诚知尔等长辈之罪戾。虽未能匡救于前。但从此勤修善行。不复继其奸宄恶迹。则庶乎其可也。若闻此慈训。犹执祖父以来旧仇。稍存报复之见。其人适自取殃祸耳。尔等敬识之。尚其竭力自治。能自治、则皆善人矣。又尔宗室等、居家各宜守分节俭。毋或侈费。当以虚名亻□替称为戒。尔等行事、僭侈亦非美事。贝子、公等、辄拟诸王。官员、闲散宗室、辄拟贝子、公。使其身果为王贝勒、而下人称为王贝勒、宜也。下人非分之谄称。于己何荣。适足取人嘲笑耳。朕初为贝勒时、人称为王。辄为赧颜。又尔等宗室、如有读书作文等事。欲资讲习。当用汉人中举人进士。此辈皆吾国家考取录用之员。其心本自无他。有一种考试不中之人。不安本分。在外各处夤缘。诱人不善。从中觅利。乃汉人中之贱流。断不可与之亲近。尔等敬识之。朕望尔等、克笃忠诚。尽心效力。凡知君臣大义者、众共敬之。其有怨望构乱、不知君臣大义者、众共非之。如此则善人知感。愈加为善。恶人知耻。思改其恶矣。凡诸阴诡诈恶、好结仇讎之习。尔等返之于身。有则速改。无则加勉。家庭之间。崇实安分。习武学文。存敬慎勤恪之心。行睦姻任恤之事。朕所深望者、诚实之人。光明正大。所深恶者、作伪之人。诡诈阴险。尔等惟朕所望者是遵。所恶者是戒。福禄自至矣。吾宗室甚众。果能和衷一体。交相爱恤。交相匡救。各持大义。为子孙表范。世世率由。如此、则我家庭之内。和气达于天地。亿万斯年。垂诸史册。我宗室之荣显何如哉。何为守目前之陋习。挟往日之微嫌。而弃千万载之令名乎。况尔等虽固守此陋习必无所益。坚挟此微嫌。必不能报。徒然犯法受辱。贻羞天下万世而已。不虚朕此一番诚心训诲乎。尔宗室等、尚其诚服而力行之。朕不胜厚望　　

○授原任镶白旗汉军都统宗室佛格、为镇国将军　　

○癸巳。户部等衙门议覆。河南巡抚石文焯疏言、豫省开封府、辖四州三十县。河南府、辖一州十三县。汝宁府、辖二州十二县。地方辽阔。请改设直隶州分辖。将开封府属之。西华、商水、项城、沈邱、四县。分隶陈州。临颍、襄城、郾城、长葛、四县。分隶许州。密县、新城、二县。分隶禹州。荥泽、荥阳、河阴、汜水、四县。分隶郑州。其原武、延津、二县。均在河北。原武县、就近归怀庆府管辖。延津县、就近归卫辉府管辖。河南府属之灵宝、阌乡、二县。分隶陕州。汝宁府属之光山、息县、固始、商城、四县。分隶光州。直隶州。稽查各县钱粮案件、俱照知府之例处分。至直隶州经徵钱粮、令道员不时盘查。均应如所请。从之　　

○甲午。谕户部。前因江浙督抚等、摺奏七月十八十九等日、骤雨大风。海潮泛溢。冲决堤岸。沿海州县。近海村庄。居民田庐、多被漂没。朕即密谕速行具本奏闻赈恤。但思被灾小民、望赈孔迫。若待奏请、方行赈恤。致时日耽延。灾民不能即沾实惠。朕心深为悯恻。著该督抚委遣大员。踏勘被灾小民。即动仓库钱粮、速行赈济。务使灾黎不致失所。其应免钱粮田亩、即详细察明请蠲。凡海潮未至之村庄、不得混行滥冒。至于紧要堤岸冲决之处。务须速行修筑。无使咸水流入田亩。朕念切痌瘝。务令早沾实惠。该地方官、各宜实心奉行。加意抚绥。俾凋瘵得苏。生全速遂。以副朕勤恤民隐至意　　

○詹事府少詹事钱以垲、条奏阙里孔庙。内外儒臣。各宜捐赀修建。得上□日、前闻孔庙被灾。朕即降上□日、遣大臣前往。作速估计。动支正项钱粮。择日兴工。务期规制复旧。庙貌重新。览钱以垲所奏、内外大小臣工、幼业诗书。仰承圣泽。各宜捐赀修建等语。虽为当理。今有上□日已令动支钱粮。不必再令臣工捐赀。但朕亦不便阻儒士之私情。今直省府州县文庙学宫、或有应修者。本籍科甲出身现任之员。及居家进士、举人、生员、平日读圣人之书。理宜饮水思源。不忘所自。如有情愿捐赀、不必限以数目。量力捐出、修理各该地方文朝学宫、并祭器等项。其不愿者。不必强勒　　

○礼部等衙门、遵上□日再议。从祀孔庙宜复祀者六人。林放、蘧瑗、秦冉、颜何、郑康成、范甯、宜增祀者二十人。县亶、牧皮、乐正子、公都子、万章、公孙丑、诸葛亮、尹焞、魏了翁、黄干、陈淳、何基、王柏、赵复、金履祥、许谦、陈浩、罗钦顺、蔡清、陆陇其、入崇圣祠者一人。张迪。宜增置博士者四人。冉雍、冉伯牛、子张、有若。此三十一人。或亲承训论。递衍源流。或远契心传。倡明正学。升诸从祀之列。予以延世之赏。人心公论。皆为允合。得上□日、朕念先贤先儒、扶持名教。羽翼圣经。有关学术人心。爰命九卿详议。今诸臣参考周详。评论公正。甚合朕心。著依议行　　

○禁武弁不得以私事役使属下兵丁　　

○增八旗满洲、蒙古、廪膳生员、增广生员、各四十名。汉军廪膳生员、增广生员、各二十名。从顺天学政吴襄请也　　

○乙未。谕江南、浙江、江西、湖广、山东、河南、督抚等。漕船关系紧要。朕前降谕上□日、除本船正副旗丁外。其头舵水手。皆应择用本军。庶各知守法。不敢误漕生事。此虽系总漕专责。然亦有关地方之事。尔等当严饬所属粮道、都司、卫、所、等官。务使清查什军。毋令隐漏规避。头舵水手、作何更换。换去之人、作何安插。毋令失所。俱宜协同总漕、悉心筹画商确。实力奉行。以为永远之计　　

○丙申。遣官祭历代帝王　　

○遣官祭城隍之神　　

○以詹事府少詹事钱以垲、翰林院侍讲黄鸿中、修撰于振、俱署日讲起居注官　　

○户部等衙门议覆查仓御史张坦麟条奏。仓场事宜三款。一、仓内人夫出入。应取具连环保结。给以腰牌。以凭稽核。一、仓场盗米等弊。应严饬监督、及看守章京等、不时查拏。一、大西、中南、二仓。应裁汰旧设巡捕二名。铺军一百四十五名。添设披甲一百二十名。行文八旗挑选。令其巡逻查缉。均应如所请。从之　　

○贵州提督赵坤、摺奏处置狆家苗机宜。及请增定番一路额兵。奉上谕。安静近于因循。振作近于多事。迹虽相类、而其实不同。无事时、不可多事。有事时、不可因循。要在审观时势。相度机宜而为之。方能中其肯綮也。若一味苟且、弥缝、置庶务废弛而不问。则尔等职任封疆之谓何。然不熟思审处。谋及始终。而孟浪从事。脱至有损国威。则尤其不可者也。总在尔等文武大员、正已率属。勤慎自励。诚以驭下。公以考绩。营伍既皆整饬。有司又复廉明。则兵民和辑。根本固矣。果能若此。遇此等愚顽苗猓。或以德化。或以威服。胡令不行。曷禁不止耶。可与抚臣同心协力。治理地方。务宜夙夜敬谨。精勤勿懈。以革除习弊。置黔民于衽席之安。方不负朕谆谆告诫企望之殷也　　

○给原任正蓝旗都统冯国相、拖沙喇哈番世职　　

○旌表山西猗氏县列妇。杜得福妻杨氏、守正拒奸。忿激自缢。给银建坊。入祠致祭如例　　

○丁酉。谕兵部。营千总、把总、亦应给与封典。其封号敕命。该衙门撰拟具奏　　

○礼部议覆、都察院左副都御史江球条奏、各省生员优劣。应令学臣将举黜之数。于任满日造册报部。各省捐纳贡监。应令学臣约束。岁终将优劣造册送部。以便查核。应如所请。从之　　

○兵部议覆、山西巡抚诺岷疏言、山西掌印都司一官。专司督催屯粮。兼辖卫所。今卫所现在议裁。钱粮刑名、原系藩臬二司兼理。请将该都司、及都司首领经历。一并裁汰。应如所请。并行令各省督抚、照例查明议裁。从之　　

○戊戌。谕兵部。青海既平之后。凉州、庄浪、所有贼番。以次剿抚。官兵效力。历著功勋。今大将军年羹尧等、奏称乘川兵回汛之便。并将归德至松潘口外、一带番族。或剿、或抚、悉无梗化。殊属可嘉。在事有功人员。著于巢□刀抚桌子山之外。另行议叙　　

○己亥。大学士等奏言、丰泽园。皇上躬耕田内。收获之稻。一茎四穗者、五本。一茎三穗者、四十五本。一茎二穗者、二百三本。皆穗长盈尺。珠粒圆坚。前耤田之内、既见瑞谷之登。今御苑之中、复睹嘉禾之获。此皆皇上敬诚所感。仁孝所孚。上瑞嘉祥。莫过于是。祈宣付史馆。书诸简牒。报闻　　

○庚子。总理事务王大臣议覆。仓场侍郎法敏奏言、山东、河南、递年轮办运蓟粮船。乃系陵糈所关。请令该省委员督押。抵津之时、坐粮厅会同通永道、验明米色。即令地方官收受。以免搀杂勒掯等弊。应如所请。从之　　

○户部议覆内阁学士巴锡条奏。整饬州县、先宜革除陋规。如派催里长、有茶菓之名。编审、有酬劳之例。迎春、乡饮、均有谢礼。应令各该督抚、严行禁革。违者参处。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之二十三


大清世宗敬天昌运建中表正文武英明宽仁信毅大孝至诚宪皇帝实录卷之二十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太

保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修
  </div>
  <div class="pagination">
   <a href="清实录雍正朝实录_page38.html">
    上一页
   </a>
   <span>
    ...
   </span>
   <a href="清实录雍正朝实录_page34.html">
    34
   </a>
   <a href="清实录雍正朝实录_page35.html">
    35
   </a>
   <a href="清实录雍正朝实录_page36.html">
    36
   </a>
   <a href="清实录雍正朝实录_page37.html">
    37
   </a>
   <a href="清实录雍正朝实录_page38.html">
    38
   </a>
   <span class="current-page">
    39
   </span>
   <a href="清实录雍正朝实录_page40.html">
    40
   </a>
   <a href="清实录雍正朝实录_page41.html">
    41
   </a>
   <a href="清实录雍正朝实录_page42.html">
    42
   </a>
   <a href="清实录雍正朝实录_page43.html">
    43
   </a>
   <a href="清实录雍正朝实录_page44.html">
    44
   </a>
   <span>
    ...
   </span>
   <a href="清实录雍正朝实录_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
