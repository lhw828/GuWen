<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1784 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1784 页/共 1860 页
  </h1>
  <div class="content">
   ○又谕曰、善德年已及迈。著留京补授正红旗蒙古都统。所遗广州将军。著富昌调补。富昌所遗荆州将军。著永琨补授。　　

○谕军机大臣等、户部奏、各省未结地丁案件。前经奏明勒限五年清厘完结如逾限不完。即行参处。本年已届期满。所有直隶各该省、业于限内全完。惟河南省未能依限清楚。应查取该省承办迟延各员职名。交部议处等语。各省地丁已未办结之案。前经户部奏请勒限五年。扫数奏报。通行在案各该省既皆依限办结。河南一省何以独至迟逾。殊属延缓。穆和蔺著传旨申饬。并著将己未结各款。作速赶办结报。勿再迟延干咎。　　

○丁亥。上御抚辰殿大幄次。赐蒙古王贝勒贝子公额驸台吉、及霍罕伯克那尔巴图来使回部伯克等宴。　　

○是日、癸丑年立春。顺天府进土牛春山宝座。　　

○戊子。上幸瀛台。朝鲜国正使朴宗岳、副使徐龙辅等六人。安南国陪臣武永城、陈玉视等四人。暹罗国正使帕史滑。理逊通亚排那赤突、副使朗汶悉呢霞喔抚突等四人。并廓尔喀贡使噶箕第乌达特塔巴等四人。于西苑门外瞻觐。　　

○己丑。孝庄文皇后忌辰。遣官祭昭西陵。　　

○上诣慈宁宫、寿康宫行礼。　　

○谕军机大臣曰、福崧奏查明各属未完耔种口粮银两。分别著赔一摺内称乾隆五十年浙省杭、嘉湖所属仁和等十七州县。并嘉、湖、二卫。借给口粮耔种银两。尚有未完银三十三万四百两零。请题豁二成。其余未完银二十六万四千三百余两。著落各州县、及该管上司。分别拟赔等语。此项未完口粮耔种银两似系地方亏空与盐务近案无涉。但自五十年借给之项。何以迟至本年。始行奏明。此六七年内地方官、所司何事。并不实力经徵。而福崧亦漫不加察。看来福崧近闻全德参奏柴桢。将运库银两。移往浙江盐库一事。故为此奏。豫占地步。希图牵混。殊不足信。长麟现已调任浙江巡抚。地方亏空。系伊专责。著传谕该抚、将此项未完银两。何以自五十年至今未经查催办理。或竟系州县等藉词民欠。那移亏缺。务须秉公查明。据实覆奏。不可稍涉瞻徇。又福崧另摺覆奏、山阴、会稽等县境内。南岸海塘各工。现俱稳固。惟荷花池等处江塘各工程。因该处江形曲折。潮汐往来。塘身著重等语。所奏亦属牵混向来浙省海塘。南坍北涨。为极好极会。而福崧前奏南岸亦有要工。殊不可解。节次降旨。令其据实奏覆。今所奏南岸工程情形。系民修江塘为江浙濒临江湖地方所常有之事。与海塘本属两事。福崧何得将此项工程亦混入应修海塘项下。可见福崧全不用心亦著交长麟、将该工是否应修。地方官有无影射弊混。一并查明覆奏。　　

○庚寅。谕、前据全德参奏运使柴桢一案。当即降旨、令福崧将柴桢在盐道任内。因何亏空。离任时作何交代之处。据实明白回奏。兹据覆奏柴桢在盐道任内。有滥支商捐银两、及经管变价物件。霉损短交。自认照数赔缴。已据护盐道明保、催收清楚。其接任盐道张慎和、亦经结报无亏等语。所奏实大乖谬。福崧以巡抚兼管盐政。于柴桢亏空库项。至十七万之多。岂竟毫无闻见。况现经书麟等、讯据柴桢供认属实。福崧何得藉词支饰。乃摺内并未将盐库因何亏短缘由。据实查出。犹复意存推卸。而于柴桢私那亏缺。福崧平日漫无觉察之处。靦颜若无与己事并不自请治罪。则所司何事。殊属昧良负恩福崧前已降旨革职。著即拏问。交庆桂、长麟秉公确讯。归案办理。如有与柴桢通同染指情弊。即据实严参。勿稍徇隐。　　

○谕军机大臣曰、柴桢所那扬州帑课银二十二万两。前据书麟等奏、讯之柴桢供称、内十七万两。系分作四次、送往浙江。填补交代。又五万两、亦系送往浙省。赎回抵押珠串玉器。既添补银色之用。何以福崧所奏、柴桢名下共止应赔银七万八千余两。并经该护道明保、催收清楚。结报无亏。盐道张慎和、到任交盘。亦结报并无亏短。与柴桢所供。殊不相符。且福崧摺内。亦无一字认罪之处。实大不是。已明降谕旨、将福崧革职拏问矣。所有柴桢一犯。业交庆桂等、带往浙省四面质对。无难水落石出。该护道明保、及盐道张慎和因何结报无亏。亦应讯问。明保丁忧回旗。现查明尚未到京。著传谕庆桂、长麟、不拘于何处遇见明保。即一面向该员详细研讯。一面带往浙省。以便候质。如明保、张慎和有通同弊混之处。亦即据实严参。勿任徇隐。　　

○又谕、前据书麟等奏、讯之柴桢供称。所那扬州帑课银二十二万两。内将十七万两。分作四次。送往浙省。填补交代等语。此项银两。既经柴桢分作四次。著人送往浙江。则其那移。已非一日。何以全德直至此时。始行参奏。此事与全德殊有关系。除另交庆桂等、查明四次送浙银两。系何月日。一并核办外。著传谕该盐政、将因何不及早查参之处。据实明白回奏。勿稍隐饰干咎。　　

○是日起。上以岁暮祫祭太庙。斋戒三日。　　

○辛卯。谕军机大臣曰、福康安等奏、审讯压搁廓尔喀表贡。匿不具奏一摺。鄂辉于许给廓尔喀银两一事。或尚可诿为不知。至五十五年廓尔喀呈进表贡。压搁不奏。现经福康安等面加诘讯。鄂辉虽辗转支饰。而此事系其主见。已属百喙难辞。今福康安等、并未按律定拟请将鄂辉等解京治罪。试思解到后。即交军机大臣覆讯明确。亦不值即将伊三人概行立寘重典。若交部监禁是伊等身获重谴。转藉此回京安坐囹圄。殊不足以示儆。计此时鄂辉起解在途。亦距藏不远。著传谕惠龄、英善接奉此旨。飞饬沿途。不拘鄂辉解到何处。即于该处截留仍解回前藏交与和琳、将伊永远枷号。与俘习浑、雅满泰、同为在藏办事大臣、不肯用心妥办。致藏地不靖者戒。　　

○军机大臣等议覆、大学士两广总督公福康安等奏。筹酌善后章程。一驻藏大臣。除上山瞻礼外。其督办事务。应与达赖喇嘛、班禅额尔德尼平等。自噶布伦以下番目。及管理喇嘛等。事无大小均应禀知办理。一、大小番目应立定等级拣放。查噶布伦办理一切事务。戴绷管领番兵商上孜绷、商卓特巴总司出纳缺关紧要。不可越次补放。即各缺营官。管理番民亦应拣选充补。请嗣后噶布伦缺出。于戴绷、及商上孜绷、商卓特巴内。由驻藏大臣会同达赖喇嘛、拣选正陪奏补。商上孜绷、商卓特巴缺出。以管放口粮之业尔仓。管理刑名之协尔帮。噶厦办事之大中译。及孜仲喇嘛升补。业尔仓、协尔帮缺出。以管理布达拉番民希约第巴。管拉撒番民朗仔辖密本。管达赖喇嘛马厂达本升补。希约第巴、密本、达本缺出。以大缺边缺及噶厦卓尼尔升补。大中译缺出。以小中译噶厦卓尼尔升补大缺边缺营官、以小缺营官调补。及小中译补放。唯小缺各营官。始准于东科尔、及喇嘛内拣补。其业尔仓、希约第巴两项。向有喇嘛者。仍准挑补。前藏商上铸钱。应专派铸钱孜绷、孜仲喇嘛。各二名办理。均由驻藏大臣。会同达喇嘛嘛挑选。发给清汉字番字印照至扎什伦布。管事皆系喇嘛。其商卓特巴缺出。以绥绷喇嘛、森本喇嘛升补。绥绷缺出。以孜仲喇嘛升补。森本缺出。以传事卓尼尔升补。其余寨落小缺。仍照向例。所有后藏商卓特巴、绥绷、森本、各大缺。及管地方营官。均照前藏例。由驻藏大臣。会同班禅额尔德尼补放。一大小番目。及前后藏管事喇嘛。均不得以达赖喇嘛、班禅额尔德尼族属挑补。一、驻藏大臣二人。同在前藏。应春秋两季。轮流前往后藏巡查边界。顺便操兵。所用乌拉人夫。自行给价。不得扰累番民。一、驻藏大臣衙门。向设理藩院司员一。笔帖式一应仍照旧例。惟前藏仅设粮务一员。后藏并无文员。稽查难周。应于前藏再添粮务一员于同知州县内派往。后藏添县丞佐贰官一员。俱由川省拣派更换。边俸报满。照例办理。一、驻藏大臣衙门。及文武各员听差兵丁应酌定数目。大臣衙门、各三十名。游击、八名。都司六名。守备、每员四名。驻藏司员、四名。笔帖式、二名。千把总、每员一名。前藏粮员看库兵八名。遇操演日期。仍著一体训练。均应如所请。从之。　　

○大学士两广总督公福康安等奏、钦奉颁发御制十全记。于圣祖仁皇帝御碑之旁竖立。恭查圣祖仁皇帝御碑。在布达拉山前。为前后藏通衢。拟添建碑亭一座。砻石为方碑。正面刊国书。碑阴刊汉文。左刊蒙古字。右刊唐古忒番字。报闻。　　

○壬辰。以岁暮祫祭。遣官祭太庙中殿、后殿。　　

○癸巳。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○甲午。上御保和殿。筵宴朝正外藩。左翼科尔沁和硕亲王恭格喇布坦、旺扎勒多尔济、多罗郡王罗布藏占散、喇什噶勒当、多罗贝勒三音察衮、固山贝子锡第、镇国公萨木丕勒扎木素、辅国公色当噶玛勒、公品级和硕额驸丹准旺布公品级一等台吉拉旺、琳沁多尔济敏珠尔多尔济、多罗额驸索诺木颜丕勒、巴林亲王品级多罗郡王巴图、固山贝子和硕额驸德勒克、公品级一等台吉索特纳木多尔济、多罗额驸丹津、固山额驸赛尚阿、喀喇沁亲王品级多罗郡王多罗额驸满珠巴咱尔、公品级固山额驸丹巴多尔济、扎萨克一等塔布囊喇特纳吉尔第、多罗额驸垂巴勒瓦尔、柰曼多罗郡王拉旺喇布坦、敖汉多罗郡王和硕额驸德亲、镇国公纳木扎勒多尔济、多罗额驸伊拉瑚、固山额驸巴颜巴图尔、土默特多罗贝勒索诺木巴勒珠尔、扎赉特多罗贝勒玛什巴图、翁牛特固山贝子图们巴颜、二等台吉哈斯巴图尔巴颜巴图尔、鄂尔多斯固山贝子永咙多尔济、四等台吉拉旺多尔济、右翼喀尔喀和硕亲王固伦额驸拉旺多尔济、多罗郡王德木楚克扎布、多罗贝勒衮布多尔济、固山贝子巴尔准多尔济镇国公丹津多尔济、辅国公拉沁苏咙、车登扎布、纳木扎勒多尔济、齐巴克扎布、扎萨克一等台吉衮布扎布、扎木巴勒多尔济、阿拉善和硕亲王旺沁班巴尔、青海亲王品级多罗郡王索诺木多尔济、贝勒品级固山贝子罗布藏色布腾、敖汉多罗郡王齐默特噜瓦、阿巴噶多罗郡王喇特纳锡第、辅国公拉旺多尔济、回部郡王品级多罗贝勒哈第尔、扎噜特多罗贝勒噶勒桑、鄂尔多斯固山贝子喇什达尔济、厄鲁特固山贝子朋楚克、乌喇特镇国公巴图鄂齐尔、苏尼特辅国公额琳臣、附入察喀尔绰罗斯三等台吉瑚勒哈齐、四等台吉肯则、尼勒库纳木库、达玛琳扎布、及领侍卫内大臣等。召左翼科尔沁和硕亲王恭格喇布坦、旺扎勒多尔济、巴林亲王品级多罗郡王巴图、喀喇沁亲王品级多罗额驸满珠巴咱尔、奈曼多罗郡王拉旺喇布坦、土默特多罗贝勒索诺木巴勒珠尔、右翼阿拉善和硕亲王旺沁班巴尔、青海亲王品级多罗郡王索诺木多尔济、贝勒品级固山贝子罗布藏色布腾、喀尔喀多罗郡王德木楚克扎布、鄂尔多斯固山贝子喇什达尔济等、至御座前赐酒成礼。　　

○是月。江苏巡抚奇丰额奏、山东本年被灾。奏准委员采买平粜。查江南淮徐二府。秋收丰稔。现饬地方官严禁市侩居奇。东省委员。已于窰湾、顺河、仲兴等集。采买黄豆等粮、一万一千余石。先行赶运得旨嘉奖。　　

○浙江提督陈杰奏、查阅通省营伍情形。得旨、浙省武备平常。慎之以实。但严查洋盗可耳。　　

○山西巡抚蒋兆奎奏、平阳等府州属被旱。前经奏准出粜常平仓谷十万八千余石。例应秋后买补。查平蒲各府。秋收仅止六七分不等。市粮稀少。应请将临汾等三十九州县平粜谷石。缓至五十八年后买补还仓。得旨、知道了。摺内称、诚恐粮价增长。有碍民食。批、此虽固然。若遇丰而价平。亦不买补。此即亏仓谷之弊。不可不慎。　　

○陕西巡抚秦承恩奏、奉旨令各督抚于河堤滩地村庄居民房屋。造具清册年终汇奏。查关中地处高厚民居距河俱远。并无村庄占居河岸。惟有严禁近河小民。毋许圈筑堤堰。与水争地。得旨、因地制宜。知道了。　　

○是年、追予出师台湾阵亡外委陈捷魁等二员。廓尔喀阵亡副都统衔参领长春一员。协领策巴杰一员。委署护军参领额勒谨一员佐领多尔济一员都司伊鲁尔图一员。护军达春一名。祭葬赠恤如例。俱入祀昭忠祠。　　

○旌表孝子。安徽等省章逢诏等十六名。孝女浙江省王氏一口。守节合例。八旗闲散宗室明山保妻叶赫那拉氏等六口。护军觉罗阿尔绷阿妻张氏等三口。满洲、前锋乌宁阿妻钮祜禄氏等一百七十五口。蒙古、领催法保妻关氏等四十三口。汉军、马甲王士臣妻张氏等十九口。内务府包衣、候补笔帖式良辅妻杨氏等三口。奉天等省驻防、壮丁陈七达儿妻王氏等一百二十四口。直隶等省民、虞文浚妻金氏等五百八十二口。夫亡殉节。江苏等省民、王宗阳聘妻吴氏等二十口。未婚守志。八旗满洲、护军校岱熊聘妻充依拉喇氏一口。汉军武举祖恪教聘妻金氏一口。奉天驻防、园丁巴小四子聘妻刘氏一口。江苏等省民、陈企贤聘妻刘氏等二十七口。百岁寿民妇、直隶等省、民吴尚志等四十七名口。各给银建坊如例。　　

○一产三男。山东等省民郭柱等四家。　　

○会计天下民、谷、数各省通共大小男、妇、三万七百四十六万七千二百七十九名口。各省通共存仓米、谷、四千五百六十四万三千五百五十一石二斗三升九合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十九



大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。春。正月。乙未朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、皇曾孙、皇元孙、亲王等宴。　　

○丙申。谕、上年河南彰德、卫辉、怀庆、等府属各州县。因夏间得雨稍迟。秋禾被旱成灾。业经降旨截留漕粮。分别赈济。令该抚实力查办。妥为抚恤。毋使一夫失所。第念今春正赈已毕。青黄不接之时。小民生计维艰。口食恐不无拮据。著再加恩、将成灾八分之林县、武安、汲县、获嘉、修武等五县。无分极次贫民。概予展赈一个月。其被灾七分之安阳、汤阴、涉县、新乡、辉县、淇县、延津、滑县、原武、阳武、浚县等十一县。著借给一月口粮。以资接济。至被灾六分、及勘不成灾之区。仍著该抚察看情形。酌借口粮耔种。分别筹办。该抚务督饬所属。实心经理。俾灾黎均沾渥泽。以副朕惠爱闾阎。敷锡春祺至意。该部即遵谕行。　　

○又谕、上年陕西咸宁、长安等州县。夏秋被旱成灾。收成歉薄。业经降旨、令该抚实力抚恤。分别赈济。俾无一夫失所。第念今春正赈已毕。青黄不接之时。小民生计维艰。口食恐不无拮据。著再加恩、将成灾八分之醴泉、极次贫民。展赈两个月。其成灾六分之咸宁、长安、乾州、三州县极贫。并成灾七分之兴平、泾阳、三原、高陵、韩城、蒲城、武功、七县极次贫民。俱展赈一个月。至被灾较轻、及勘不成灾地方。仍著该抚察看情形。酌借口粮耔种。以资接济。该抚务严饬所属。实心经理。毋任吏胥侵冒滋弊。俾蔀屋茅檐。均沾惠泽。以副朕轸念灾区。有加无已至意。该部即遵谕行。　　

○戊戌。上以祈谷于上帝。是日起。斋戒三日。己亥。享太庙。遣怡亲王永琅、恭代行礼。　　

○遣官祭太岁之神。　　

○谕、上年直隶顺德、广平、大名、三府。并保定、河间、天津等府属。因夏秋雨泽缺少。被旱成灾。节经降旨、令该督实力抚恤。并截留漕粮。动拨银米。分别赈济。俾灾黎糊口有资。毋使一夫失所。第念今春正赈已毕。青黄不接之时。小民生计维艰。口食恐不无拮据。著再加恩、将顺天府属之保定、文安、大城、武清、宝坻、宁河、河间府属之河间、任邱、景州、献县、交河、阜城、天津府属之青县、庆云、盐山、保定府属之清苑、束鹿、满城、望都、容城、赵州属之宁晋、共二十一州县。成灾七八分之极贫。概行加赈两个月。以资接济。至被灾较轻各州县。仍著该督察看情形。分别借粜。妥为筹办。该督务须董饬所属。实心经理。俾灾黎均沾渥泽。以副朕轸念穷檐。普锡春祺。有加无已至意。该部即遵谕行。　　

○又谕、上年山东德州、济南一带。间有被旱成灾地方。收成未免歉薄。节经降旨、将应徵银米、及带徵等项。分别蠲缓停展。并特降旨于十二月内、给赈一月以资口食。小民自可不致失所。第念散赈已毕。青黄不接之时。贫民糊口无资。著再加恩将被旱较重之德州、平原、禹城、高唐、恩县、濮州、临清、邱县、夏津、武城十州县无分极次贫民。概予赏给两个月口粮其被旱较轻之历城、齐河、临邑、博平、茌平、清平、馆陶、海丰、乐陵、沾化等十州县。及各该处坐落卫地。著赏给一月口粮。以资接济。至勘不成灾、及附近灾区各州县。仍著该抚察看情形。或酌借耔种。或减价平粜。分别筹办。该抚务董率所属。实心经理。俾灾黎均沾恺泽。以副朕轸念穷檐。普惠春膏至意。该部即遵谕行。　　

○谕军机大臣曰、庆桂等奏、路过扬州。即监提柴桢、及伊幕友家人等。带至舟中讯问。柴桢初犹支吾掩饰。经庆桂、长麟、再三驳诘。始据供出在浙江盐道任内。福崧曾向婪索金银。及派办物件。不发价银。通共用去银十一万五千余两等语。此事前据全德奏到。朕即以福崧若非知情染指。何以隐匿不奏。任其陆续填补。今阅庆桂等所奏。果不出朕所料。现既讯明福崧有婪索情节自不得不彻底严办。庆桂于上年十二月十三日由京起身。长麟系由山西前往。今相隔一日。长麟即行赶上可见庆桂途次行走迟延。庆桂、著传旨申饬。庆桂办事素软。幸朕派长麟同去。是以一抵扬州。即有此奏。否则恐尚未能得其确切。迅速奏闻。庆桂等现已带犯前往浙江。福崧、早经明降谕旨。革职拏问矣。所有严审一事。庆桂惟当知朕责成长麟之意。遵照节次谕旨。严切究办不可存作好人之见。将就完事。转致长麟掣肘也将此由六百里加紧谕令知之。　　

○又谕、前据书麟等奏、讯之柴桢、供称所那扬州帑课二十二万。内将十七万、分作四次。送往浙江。填补交代等语。当即降旨传谕全德。将柴桢四次送浙银两。系何日月。令其据实覆奏矣。兹据庆桂等面询全德。据称十二月初三日。盐政衙门清书陈浩、告知柴桢有那移商人交纳银两之事。随查出参奏等语。此项银两。既经柴桢分作四次、著人送往浙江。则其那移已非一日。并非自十二月起。何以直至十二月初三日。经清书陈浩告知。始行查办若非该书吏禀知。岂全德竟毫无闻见所司何事。著传谕全德、将柴桢所那银两。起自何时。于何日始行交清。因何并无见闻。即行参奏之处。一并据实覆奏。毋得稍有隐匿回护。致干咎戾。　　

○又谕曰、穆和蔺奏、五十一年应完地丁。奏销清楚。已于十二月十五日咨明户部。兹将承办迟延职名。送部议处等语。豫省应完地丁钱粮。自应年清年款。如逾限不完。即当将地方官据实参处。但河北河南。亦应分别办理。大河以南。连年收成丰稔。百姓多有盖藏。所有应完钱粮。自必争先输纳。断无拖欠之事。若地丁等项。未能逐年清完。必系官吏等、从中那移侵蚀。不可不严加查察。随时参办。至河北三府属。地土硗瘠。连年俱被灾歉收。虽五十六年分。该处收成较好。而上年又因旱成灾。积歉之区。小民不无拮据。即屡经降旨加恩蠲缓。民气究未能充裕如应完之项。略有迟延。该抚当详晰查明。如果实欠在民。自应分别办理。请旨缓催。此朕体恤灾区。有加无已。穆和蔺不可不知此意。又本日据庆桂等奏、讯据柴桢供出、前在浙江盐道任内。福崧曾向婪索金银。及派办物件。不发价银。通共用去银十一万五千余两等语。此事前据全德奏到时。朕以福崧、若非与柴桢通同染指。何以肯代为隐匿不奏。今果不出朕之所料。汝侄竟至如此。可恨可愧。现据庆桂等、将柴桢带往浙省质审。无难水落石出。所有庆桂等奏摺。并柴桢供词。俱著钞寄阅看。将此谕令知之。　　

○庚子。上诣南郊斋宫斋宿。　　

○谕、浙江盐务。向系巡抚兼管。遇有出纳之事。无人稽察。巡抚得以任意动支。易致滋弊。嗣后应将杭州织造。改为盐政。兼管织造事务。其盐道本无分巡地方之责。著改为运司。巡抚既不兼管盐务。则盐政运使。于钱粮出入。如有侵那等弊。该抚即可随时纠察。据实劾参。该省织造、现改盐政。所有南北二关税务。难以兼顾。著归巡抚管理。呼应较灵。全德于柴桢那移课银一事。虽经参奏。但柴桢所那银两。讯系分作四次、运往浙省。已非一日。全德并不及早查参。若非该书吏陈浩禀知。伊竟全无闻见。亦难辞咎。全德、著降为郎中职衔。调补浙江盐政。兼管织造事务。此时浙省盐务。正当清厘整饬。另立章程。全德接奉此旨。即驰赴杭州任事。其两淮盐政。著穆腾额调补。穆腾额未到之先。著奇丰额。暂行兼署。如奇丰额已回苏州。即著速赴扬州。兼署盐政事务。穆腾额接奉此旨。亦不必来京请训。两淮课额。虽比长芦较多。而办理鹾运事宜则一。穆腾额即先将天津盐政事务。交运司护理。迅速前赴新任。妥协经理。毋负委任所有长芦盐政。著徵瑞补授。徵瑞现署江宁织造。其长芦盐政事务。著巴宁阿速往接署。徵瑞俟同德百日服满后。前抵江宁即行交卸织造事务。速赴长芦新任。亦不必请训。至基厚之父西宁。年逾九十基厚在外久缺定省。著回京、仍以内务府员外用。俾得就近侍养以示体恤
  </div>
  <div class="pagination">
   <a href="清实录乾隆朝实录_page1783.html">
    上一页
   </a>
   <span>
    ...
   </span>
   <a href="清实录乾隆朝实录_page1779.html">
    1779
   </a>
   <a href="清实录乾隆朝实录_page1780.html">
    1780
   </a>
   <a href="清实录乾隆朝实录_page1781.html">
    1781
   </a>
   <a href="清实录乾隆朝实录_page1782.html">
    1782
   </a>
   <a href="清实录乾隆朝实录_page1783.html">
    1783
   </a>
   <span class="current-page">
    1784
   </span>
   <a href="清实录乾隆朝实录_page1785.html">
    1785
   </a>
   <a href="清实录乾隆朝实录_page1786.html">
    1786
   </a>
   <a href="清实录乾隆朝实录_page1787.html">
    1787
   </a>
   <a href="清实录乾隆朝实录_page1788.html">
    1788
   </a>
   <a href="清实录乾隆朝实录_page1789.html">
    1789
   </a>
   <span>
    ...
   </span>
   <a href="清实录乾隆朝实录_page1785.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
