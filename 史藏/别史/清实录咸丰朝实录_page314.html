<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 314 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 314 页/共 502 页
  </h1>
  <div class="content">
   ○以山东连年灾歉。免海口商贩米税。　　

○丙午。上幸万寿山。　　

○遣官祭贤良祠。　　

○谕军机大臣等、据联顺等奏、香河县贡生李恩多等、京控拟军逃回之贼匪王景漋等、招聚多人。抢劫镇店财物。刀伤铺夥身死。并私铸大钱。抢窃勒赎。复因夥贼被乡勇误伤身死。唆控团练首事多人。致团练四散。乡勇杨泳通被押身死等情。逃军王景漋等、胆敢在近京地方。强劫勒赎。实属目无法纪。著涉军统领、顺天府、饬属一体拏获。从重惩办。毋许匪徒漏网。将此各谕令知之。　　

○又谕、英桂奏、捻匪围扑固始县城、派兵援剿一摺。捻匪由三河尖、围扑固始、息县乌龙集一带。亦有贼踪。其势已向西趋。自应力扼豫境。以保完善之地。该抚已调穆腾阿带马队。并副将乐善带步队。由颍州绕出贼前。驰往固始援剿。著即督饬穆腾阿等、会同该地方文武。激励乡团迅解城围。并将息县一带贼匪。设法剿除。胜保现拟督兵前进。英桂亦即赴新息一带会督在防文武救援。以杜贼踪北窜。一俟攻剿得手。并著跟踪进剿。毋得株守一隅。致有贻误颍郡柳沟集等处贼匪。负嵎坚守。一闻大兵回援固始。势必乘虚窜扰。该抚仍须力筹堵截。不可顾此失彼其亳州邓家围各贼巢。仍即咨照袁甲三、饬令朱连泰等、实力攻剿。以期渐次肃清。将此由六百里各谕令知之。　　

○河南河北镇总兵官积庆、年老休致。以陕西西安城守营副将乐善、为河南河北镇总兵官。　　

○丁未。春分。朝日于东郊。遣惇郡王奕誴、行礼上御勤政殿听政。　　

○谕内阁、官文、胡林翼奏、宿太贼匪、上犯黄梅、攻剿获胜一摺。安徽宿松太湖匪众。上窜黄梅县地方。经都兴阿等、各率兵勇绅团迎击。共毙贼匪四千余名。夺获马骡数百匹。伪印旗帜刀矛无算。伪捣天侯陈姓、及伪天王之婿钟贼、曾贼、均被歼毙。剿办甚为得手。所有此次攻剿援贼获胜。并小池口踏贼营垒出力员弁绅勇。均著准其汇案保奏。候朕施恩。仍著官文、胡林翼、督饬在事文武。水陆环攻务将小池口、及九江郡城之贼。赶紧攻克。毋稍延缓。　　

○以都察院左副都御史双福、为内阁学士兼礼部侍郎衔。翰林院侍讲学士宜崇、为詹事府詹事。　　

○以湖北荆门州城被匪窜陷。革知州方卓然、游击白云凤职。仍留任。　　

○赠湖北阵亡游击讷穆精额、副将衔。行总王代雄、都司衔。把总廖康华、守备衔。刘安潮、千总衔。复已革都司多恩职。均予祭葬世职。　　

○戊申。孝昭仁皇后忌辰。遣官祭景陵。　　

○谕内阁、乐斌奏、请将陕甘升补武职各员。先行给劄开缺等语。陕甘各营将备。历经调派防剿。在任实缺人员较少。不敷差委。所有该省升补各员。未能遽行交卸赴部。自系实在情形。著准其先给署劄开其底缺。分别选补。以实营伍。俟调赴军营各员撤回后。再将升补各员。给咨赴部。补行引见。　　

○谕军机大臣等、福济等奏、六安失陷、庐城兵单、请饬胜保由正阳迎剿一摺。正阳关为北路要冲。虽有署庐凤道金光筯带兵坚守而为数无多。自应拨兵赴援。惟现在颍州捻匪甚炽。固始县城被围。胜保所带之兵。本止三千二百余名。已分马队六百名。步队七成渡淮西上。其截留之陕甘兵。并改拨之直隶兵。此时尚未抵颍。正阳一路。恐胜保未能兼顾。然于无可筹拨之中。仍应酌拨数百名驰援。以顾大局。亳州一带捻匪南窜。该处有朱连泰等、沿途攻剿。或即令袁甲三、酌带兵勇前赴正阳。另派妥员、会同朱连泰等攻邓家围等处零匪。著英桂、胜保、妥为筹画赶紧布置。如亳州紧要。袁甲三、不能前往。另有妥员可派。亦著迅速奏明办理。万不可稍有迟延。致误大局。福济惟当力保庐州。俟和春派往之密云等兵。邵灿等派往之关保马队。及皖南酌拨官兵。陆续到庐。即可进图规复。所请饬催饷银。山陕两省。本系按月筹解。广东道路较远。前俱有旨、饬令拨解。本日复谕晏端书、将前拨之款速解。并谕怡良于截漕等项下、筹款接济矣。邵灿等筹拨之米。昨据奏报。已办二千石。本日复令再备一二千石解往。但须淮河道路无梗。方能达到。并著福济设法迎提。以资军食。将此由六百里加紧各谕令知之。　　

○又谕、本日据福济等奏、六安失陷、庐州危急、请饬催各省协济军饷等语。前因桐营兵溃。亟须添补军械。谕令晏端书、酌拨银四五万两。解往福济军营。现在皖省待饷情形。甚为紧迫。著晏端书赶紧如数筹拨。浙省距庐。程途较近。务于三月内解到。以济急需。并著怡良、于江苏截留漕粮。及地丁等项下。不拘多少。酌量抽拨。先行解赴庐州。以资接济。至前谕邵灿、庚长、采米一二千石。运赴临淮。昨据奏到。于未奉谕旨之先。已购买二千石。现在皖省、每石米粮。需制钱二十余串。是该处需米情形。尤关紧要。著邵灿、庚长、即行设法再购米一二千石。派员陆续运赴临淮。藉资兵食。俾无缺乏将此由六百里各谕令知之。　　

○命翰林院编修李鸿藻、仍在上书房行走。　　

○调礼部右侍郎宝鋆、为户部右侍郎。兼管钱法常事务。理藩院左侍郎爱仁、为礼部右侍郎。转理藩院右侍郎伊勒东阿、为左侍郎。以通政使司通政使孟保、为理藩院右侍郎。仍兼署刑部右侍郎。　　

○以内阁学士德瑛、兼镶黄旗汉军副都统。　　

○改铸四川叙州府经历印信。从总督吴振棫请也。　　

○以安徽六安州城。被贼窜陷。革知州金宝树、梅鸿儒、参将喜瀛职。　　

○以规避差委。遗失饷银。革安徽知府辛本栴、知州史元章、知县谢定通职。　　

○予安徽阵亡道员恩保、祭葬世职。并免应赔杀虎口关税银。　　

○予甘肃阵亡云骑尉盛涟、祭葬世职。　　

○己酉。谕内阁、骆秉章奏、统兵大员、现丁父忧一摺。兵部侍郎曾国藩之父曾麟书、在籍病故。该侍郎现在江西督师。军务正当吃紧。古人墨绖从戎。原可夺情。不令回籍。惟念该侍郎素性拘谨。前因母丧未终。授以官职。具摺力辞。今丁父忧。若不令其回籍奔丧。非所以遂其孝思。曾国藩、著赏假三个月。回籍治丧。并赏银四百两。由湖南藩库给发。俾经理丧事。俟假满后。再赴江西督办军务。以示体恤。　　

○谕军机大臣等、蒋霨远奏、兵练溃散、提督自戕一摺。兵练间有溃逃。自应设法收集。该提督身任大员。何至遽尔轻生。据奏、弁兵等闻响进帐。该提督尚未气绝。何以并无遗言。难免非被人谋害。呈报时装点情节。抑或误遗火种。以致鸟枪然发。俱未可知。若指为自戕。实难凭信。著蒋霨远密查确实情形再行具奏至佟攀梅、驻劄麻哈州该处距都匀不远。现既授为提督。即应驰赴都匀。统领全军。其麻哈州一路攻剿亦属吃紧。著蒋霨远、会商佟攀梅、即行选派得力大员。前往驻劄。以资控制。所请饬催各省军饷。前据蒋霨远奏到、业经交户部速议已据该部核奏。照该抚单开款项。加紧严催矣。将此由六百里谕令知之。　　

○又谕、御史萧浚兰奏、江西现存各勇。请简妥员统带一摺。据称邓仁堃、所募宝勇。打仗尚为得力。而强悍性成带勇之都司戴正才、气质粗莽。必须统领得人。方能得力。林源恩战殁后。所带平江各勇。溃还省城。现归元善统带。且闻有饷匮兵哗之事。请饬严加简汰。并归刘长佑统带。合为一军。俟克复临江。即可直趋抚建。将来江西肃清。曾国藩出江会剿。亦可责令刘长佑、将此军分布彭泽湖口。以固江西门户等语。江西本省兵力不足。省城及各郡防剿。楚勇居多。即如宝勇、平江勇、等军。既未可减撤。自应亟筹妥员官带。方能驾驭得宜。但该御史所奏、系克复临江以后布置。此时能否即将各勇均交刘长佑统带。著文俊斟酌办理。并将不能得力之勇。认真简练。使饷不虚糜。另片奏、金溪县知县杨照藜、藉捐为名。诬人从逆。东乡一区。即将银十余万两。均入私橐。该县再陷之先。该员装银逃往贵溪。现在避居玉山。临川县知县马永炽、著名贪酷。闻警时微服薙须。先逃出省。现居浙江余姚县。在临江时收漕一万余石。均行变卖。折收银两。亦未解完各等语。地方当疮痍之后。军饷不敷。此等劣员。又从而剥削偷盗。实为法所难容。马永炽、业经文俊奏参革职。并饬原籍安徽拏解治罪。现在既据该御史指明避匿地方。即著行文浙江。将该革员、与杨照藜、一并严密查拏。押解江西。严行审办。毋稍姑容。原摺片著钞给阅看。将此谕令知之。　　

○又谕、本日据骆秉章驰奏、曾国藩之父曾麟书在籍病故。已有旨赏假三月治丧矣曾国藩所带湖南兵勇。著暂交其弟曾国华统带。俟曾国藩销假。再令曾国华回籍。著福兴、文俊传旨谕知曾国藩等遵行。现在江西军务。正当吃紧。曾国华尚在瑞州。即著饬令回省、统带曾国藩一军。该员屡著战功。谅能得力。福兴想已到省。与文俊等面商剿办机宜。抚建一带。贼势鸱张。福兴是否仍由广信前往攻剿。其九江贼匪。经湖北水师东下。声势甚壮。自可即日攻克。著福兴会同文俊、通筹大局。妥为布置。并将现在各路情形奏报。以慰廑念。将此由五百里谕令知之。　　

○以贵州古州镇总兵官佟攀梅、为提督。云南维西协副将明庆、为贵州古州镇总兵官。　　

○予故贵州提督孝顺。祭葬恤荫。谥壮肃。当其孙府经历博尔欢泰、以知县用。　　

○庚戌。谕内阁、英隆奏、请拨银济饷一摺。热河八旗兵丁。需饷孔殷。业据该都统照户部议奏章程。于矿课项下。先后拨济。此次应行续拨之款。准其于铸钱工本余存银两内动拨八千两。并拨矿课项下银五千两。以资支放。　　

○又谕、庆祺奏、请捐修行宫工程、开单呈览一摺。盛京广甯、夏园、二处行宫。年久未修。既据该将军奏称、兴京城守尉额图珲、防守尉果勒明阿、情愿捐赀保护。即著庆祺选择吉期。遴派妥员。勘估兴办。并免其造册报销。除额图珲应得奖叙。已交部议外。其果勒明阿所捐银两。著俟工竣后。由该将军奏请奖叙。　　

○辛亥。谕内阁、载容等奏、隆恩殿开工、应移请神牌一摺。本年四月后。慕东陵隆恩殿、开工修饰。孝静康慈皇后神牌。暂行供奉东配殿中间暖阁内。和妃神牌。即移请在东配殿左间暖阁供奉。所有应设神龛等件。著照所议。敬谨办理。所需钱粮。准其仍在广恩库另款长芦项下发给归入年例汇奏。免其报部核销。　　

○又谕、御史赵元模奏、请严禁遏籴。暂免抽厘等语。据称江北六合等县、米价腾贵。皆由聚米之处。闭籴居奇。其远道贩运者。经过地方。到处抽厘。以致商贾不通。于民食大有关系。著怡良、赵德辙、即饬江北一带各州县。严禁遏籴。暂免抽厘。俟麦熟后。再行酌量收税。以平市价而裕民食。　　

○谕军机大臣等、前据恒春奏、宾川回匪蠢动、请调川兵援应永北一摺。朕因四川官兵外调不少。而永北地方吃重。亦须急筹援应。当经谕令吴振棫、酌拨数百名。前往助剿。兹据该督奏称、川省各营兵丁无可调拨。请饬该省督抚另行设法。调练募勇等语。所奏虽系实情。但永北一厅、地与宾川接壤滇省既鞭长莫及。若川省复不协济兵力。恐匪势蔓延。更难扑灭。著吴振棫、仍遵前旨。酌抽官兵数百名。饬令由盐源一带。相机进剿。不得视同隔膜。致有贻误。将此由五百里谕令知之。　　

○以擅决重囚。详报不实。革四川知县袁祖惠职。　　

○壬子。谕军机大臣等、英桂、胜保奏、夺回乌龙集贼巢后。连获大胜。并请调湖北马队。及暂留察哈尔马队助剿等语。乌龙集大股捻匪。既被官军夺其巢穴。贼胆已寒。自应直趋固始。急解城围。而我兵前队、与固邑声息尚未能通。息县接壤之地。伏莽尚多。现在胜保带兵。节节进剿。英桂暂驻新蔡。为胜保后路接应。必须联络声势。兼杜内窜之路。攻剿方能得手。且六安一带。已有长发贼党窜踞。断不可令捻匪句连粤逆。致有蔓延。侍卫托精阿、所带马队。经胜保饬赴三塔集会剿。尚能得力。著准其暂留胜保军营调遣。惟庐州贼焰甚张。兵力亦极单薄。此项马队。俟道路可通。仍即饬赴福济军营。毋得久留。至武汉虽经克复。所存马队无多。已据官文等奏、不能分拨赴豫。现在淅川厅属内乡县境。均有匪踪窜扰。本日已谕官文等、饬令楚陕带兵将弁。由西路绕出贼前。与邱联恩会合堵剿。但南阳陕汝情形吃重。著英桂迅饬该总兵务就现有兵勇。会集地方团练。实力堵剿。毋稍疏懈。将此由六百里谕令知之。　　

○又谕、英桂奏、楚匪扰及豫疆。请饬湖北酌调马队协剿等语。据称楚省股匪。由均州窜至李官桥。经邱联恩督兵进偪。该匪闻风西窜。现在内乡淅川一带。已有匪踪。情形极为吃重。此股匪徒。窜至均房谷城等处。总未大受惩创。以致肆行纷扰。日久蔓延。亟应厚集兵力。克日埽除。湖北马队无多。前已据官文奏明未便调拨。自系实情。即著饬令派出之巴扬阿等、马步各队。将本境匪徒、实力□□穴□又□捕。绕出贼前。与邱联恩会合兜击。以杜该匪西窜之路。前任盐法道常恩、业经胡林翼奏参革职。所统兵勇。是否仍令管带。抑已另派妥员接管。并著饬令进剿。毋许玩延。陕西副将龙泽厚等、统带各军。业经谭廷襄奏明。于克复竹山县城后。仍令跟踪追剿。此项官军。著官文等、查明现在何处。一并严饬会剿。傥畏葸不能用命。即行严参惩办。将此由五百里谕令知之。　　

○又谕、本日邵灿、庚长奏、迎剿宿永捻匪获胜摺内、据称、邳州、郯城、交界之间。又新起捻匪千余人。往来肆扰。史荣椿等、已带兵前往安徽。惟留伊兴额带领存营兵勇防剿等语。山东沂州府属。与徐州交界处所。本为匪徒出没之地。现在郯城界内。既有新起捻匪。必须及早扑灭。著崇恩、即饬该地方文武。并酌派官兵。迅速掩捕。免致蔓延。仍一面咨照邵灿等、饬令徐州带兵各员。无分畛域。会同兜剿。务将此股捻匪。悉数歼除。将此由五百里谕令知之。　　

○以工部左侍郎崇纶、为仓场侍郎。命前往天津验收海运漕粮。　　

○以镶黄旗护军统领德全、为工部左侍郎。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。三月。癸丑朔。谕内阁、谭廷襄奏、请将升任副将开缺、留于陕西补用等语。升补贵州平远协副将阎丕敏、经该抚派赴商南防堵。现由河南至湖北一带剿办贼匪。著准其开缺。留于陕西。遇有副将缺出。酌量补用。俟凯撤事竣。再行送部引见。　　

○又谕、曾国藩奏、丁忧回籍、请派员督办军务一摺。曾国藩现丁父忧。业经降旨、赏假三月。回籍治丧。所带湖南兵勇。暂交其弟曾国华管带。惟曾国华职分较卑。仍须有大员统领。方能得力。所有曾国藩前带水师兵勇。著派提督衔湖北郧阳镇总兵杨载福、就近统带。广东惠潮嘉道彭玉麟、协同调度。该侍郎假满后。著仍遵前旨。即赴江西督办军务。以资统率。　　

○谕军机大臣等、前据骆秉章奏、曾国藩现丁父忧。当经降旨、令该侍郎回籍。赏假三月治丧。现在曾国藩即由瑞州回籍。福兴、文俊、何人前往瑞州接办军务。福兴原拟往剿抚建一路。今是否另派大员带兵、前往抚建。抑该将军仍自行前往。务须斟酌尽善。不可顾此失彼。至曾国华本系降服。著传谕该员。仍遵前旨。暂留江西管带兵勇。归杨载福等调度。俟曾国藩假满回至江西。再令回籍。其水师军营所需粮饷。最关紧要。著文俊设法筹办。并咨照官文、胡林翼、一体筹拨接济。毋使缺乏。杨载福驻劄九江。屡获胜仗。今命就近统带曾国藩一军。声势必能联络。著即与彭玉麟、协力同心。督兵剿办。以期克复坚城。肃清江面。将此由五百里各谕令知之。　　

○调正白旗蒙古副都统增庆、为正红旗汉军副都统。以伊犁参赞大臣法福礼、为正白旗蒙古副都统。　　

○以肃亲王华丰、为阅兵大臣。　　

○以礼部右侍郎文清、署管户部三库事。工部右侍郎景廉、管工部火药局事。　　

○甲寅。谕内阁、上年秋间。直隶等省。飞蝗为灾。叠经谕令各该督抚等、饬属实力扑除。谅各遵照奉行。惟思冬间雪泽稀少。现当春令发生。恐尚有蝻孽萌动。致损田禾。著顺天府府尹、直隶总督、山东河南各巡抚、严饬各州县。如有遗蝻蠕动地方。乘此生长未成。认真捕灭。以除民害。　　

○谕军机大臣等、据给事中龚自闳奏、访闻通州所属之张家湾地方。多有私铸当五铜钱。轮廓大小。与制钱等。获利甚厚。运京甚近。以至京师当五钱顿形壅滞等语。奸徒暋不畏法。胆敢在近畿地方私铸钱文。实于圜法大有妨碍。亟应从严究办。著张祥河、黄宗汉、遴派干员。严密躧缉。查拏惩办。毋令漏网。将此谕令知之。
  </div>
  <div class="pagination">
   <a href="清实录咸丰朝实录_page313.html">
    上一页
   </a>
   <span>
    ...
   </span>
   <a href="清实录咸丰朝实录_page309.html">
    309
   </a>
   <a href="清实录咸丰朝实录_page310.html">
    310
   </a>
   <a href="清实录咸丰朝实录_page311.html">
    311
   </a>
   <a href="清实录咸丰朝实录_page312.html">
    312
   </a>
   <a href="清实录咸丰朝实录_page313.html">
    313
   </a>
   <span class="current-page">
    314
   </span>
   <a href="清实录咸丰朝实录_page315.html">
    315
   </a>
   <a href="清实录咸丰朝实录_page316.html">
    316
   </a>
   <a href="清实录咸丰朝实录_page317.html">
    317
   </a>
   <a href="清实录咸丰朝实录_page318.html">
    318
   </a>
   <a href="清实录咸丰朝实录_page319.html">
    319
   </a>
   <span>
    ...
   </span>
   <a href="清实录咸丰朝实录_page315.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
