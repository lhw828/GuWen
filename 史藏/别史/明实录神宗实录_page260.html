<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 260 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 260 页/共 367 页</h1>
    <div class="content">　　○降文华殿中书董敬职一级调外任用以苏松浙江等处拖欠绫纱纸札归并织造太监孙隆督解先是以拖欠数多命敬到彼守催屡旨切责并无起解至是册以灾荒为辞司礼监奏其扶同说谎故有是命
　　○命工科给事中胡忻湖广道御史李楠会同守备内监及宣镇抚按官查勘盗伐  皇陵树木先是  天寿山守备太监李浚准延庆卫哨军张刚讦告王大义接买哨军张龙等板枋椽木行昌平州审无的据复移文宣镇抚按会查未结续准李逢时讦告陈志能等纵仆入山盗伐松柏假木又准南山巡军周大库李二等讦告阮一功赵应捷宋时贤等盗伐禁木瓦碴沟沙岭儿桩楂可验遂具＜锍-釒＞题参奉旨着锦衣卫拿送法司问抚按官马鸣銮汤兆京各＜锍-釒＞言疑出讐诬乞行详审刑部亦谓刁骗未必尽无大辟岂容轻坐至是该监复＜锍-釒＞请乞独断故有是命及诸臣会勘回奏大约如前语  上责其畏附朋私含糊互异仍命法司虚心详审定拟毋得视为寻常狥情轻纵
　　○己丑吏部左侍郎杨时乔以衰病乞休不报　　○命南京吏科给事中陈嘉训巡视库藏工科给事中金士衡巡视京营
　　○升山东标兵右营游击王之都为莱州参将大同镇边堡守备马天柱为天津海防游击蓟镇总兵标下坐营刘国威为密云振武营游击东胜左卫指挥王效良为遵化守备
　　○改新升五军营参将萧如玉为倒马关参将从巡抚孙玮议也
　　○庚寅敕刑部员外丁永祚往江南董光宏往福建张凤翼往广西陈乾亨往云贵主事经世文往北直隶孙延往江北华士标往浙江张九德往江西姚履素往湖广杜承式往河南金继震往山东苏民瞻往山西陈士兰往广东大理寺寺副陈应堂往四川评事汪承爵往狭西各恤刑颁给关防一十五颗　　○直隶巡按马从聘奏该天津税监马堂题奉钦依米粮柴薪前已有旨不许徵税以恤穷民都着遵行该衙门知道钦此随即移文税监及通行各府管税等衙门尽行免讫风闻道路万姓欢传可谓有仁爱之声矣而实惠尚未孚也苏松常镇仅四郡耳户部设有浒墅钞关岁征船料五万网非漏也自锦衣百户陈道元捏奏谓岁可更税银五六万两凭兹一言遂为定额今自遵旨停免两月以来原额顿减三分之一夫朝廷既有蠲恤之令而壅遏不宣臣等不敢也商旅已沾宽恤之恩而税额无亏臣等不能也恐刘成拘于原数复欲包赔是减之行旅而加之本地宽之商贩而派之闾阎小民之苦更什伯往时矣万一督责过严鼓噪立起求如昔年之旋起旋定不可复望也仰乞推广仁恩允令尽数起解或照原额量减其半敕下臣等遵奉施行不报
　　○辛卯准宁夏巡抚黄嘉善议添设洪广堡游击一员中军把总各一员与平虏参将画地分守
　　○壬辰湖广  显陵裬恩殿工完命太常寺少卿倪思蕙赍香帛祝文往行祭告礼
　　○操江都御史耿定力以衰病乞休不许
　　○癸巳候补南京兵部职方司郎中刘元珍奏国家所  常治无乱者正气伸而邪类绌也而朝廷磨砺一世所以能伸正而绌邪者则以端揆大臣无树私交无作好恶彰善瘅恶一切听之公评使人务节义而重廉耻于是乎君子道长而泰道隆矣不意乃有遍置私人蒙上箝下如首辅一贯其人者又不意有奸险异常顽顿无耻如刑科给事中钱梦皋其人者梦皋之为人臣无暇毛举瘢索迹其惟年例而妄奏求容显露乞怜之状挂察典而乘机建议巧为逃孽之端膻慕一官垄断如市已大为士林所弗齿矣迨至两蒙留用滥被殊恩因且蛊惑  圣衷猜疑部院并考察全＜锍-釒＞亦中格矣被察诸臣概予留矣人谓梦皋之党阴谋叵测将异日种种侥幸种种倾危之门从此开也可畏也然使政本之地不私一人则奸慝宁壅于上闻邪谋亦安能下逞乃元辅沈一贯又为戎首矣一贯柄政以来曾不闻辅佐  皇上救生灵于涂炭起忠良于摈厄而嫉视善类比昵憸人即如考察一事漫无只语救正繁言啧啧佥谓此举原非  皇上本心繇一贯曲庇私人为术甚巧内则假公以摇上外则挟威以制人既借  皇上之权以伸其意复窃  皇上之德以固其交顿令百年钜典忽焉决裂而
　　皇上独任其咎一贯生平机械毕露此矣辅弼之臣不能导  皇上驱逐群邪廓清仕路而反以身为丛奸聚慝之囮使守法者抑勒无聊席奥者高张无忌将来谁为  皇上触权要持国是乎近见梦皋诸＜锍-釒＞无不横恣胸臆以党名人梦皋身自为党而反以诬异己者稍有建白即以朋党目之察其邪心必至翼赞一贯抟击朝绅引用匪类使君子蒙剥肤之惨小人固凭社之安然后颠倒纵横无不如意伏愿  皇上戒谕一贯撤肺腑之藩篱除门墙之荆棘休休乐善协恭和衷使部院诸臣各展布其四体勿复听信憸邪自贻后悔至于台省诸臣之被察者既经指摘就列何颜况梦皋久干清议近日尤见乖张彼待选诸臣百倍梦皋者济济朝廷何赖一梦皋必欲拂天下之公心而为此姑息之举也＜锍-釒＞入不报一贯随具＜锍-釒＞剖白并乞明示独断之意以释人疑  上温旨慰留之梦皋亦力诋元珍谓其谤毁  君父指为左都御史温纯鹰犬又言今大臣忿纯辩＜锍-釒＞不下相约一时求去以示要挟意在大学士沈鲤与吏部侍郎杨时乔也＜锍-釒＞留中
　　○甲午南京兵部条陈马快等船事宜列为四款一申注选之规船政一官事甚委琐既专管大小马快又兼管黄船厂既查核各省直工料锦衣等四十卫黄快编丁钱粮又兼催各省直柴直马价弓兵等银船只须稽其往回督其修造钱粮须查其始末核其完欠宜照南京户部注选京仓主事工部注选修仓主事例非初选则推升三年之内不得别差三年之后即以本差考满则官久而事专矣一裁冗设之员旧例大马船二百九十余小马船五百二十余风快船九百五十余分属各卫非多官不足以集事节经题减止存船六百五十只本部主事专督于上两卫把总又分管于下其各所千户等官即十员已为赘矣而尚有二十员每员所管不过三十余只若隔年一修又分为春秋二次每次每员所修仅七八只耳官卑智短既难望之以廉人杂力分又难课之以实请汰去其半择勤慎者量存十员分任督造年终视损坏之多少以定本官之去留即以定卫官之功过庶无十羊九牧之虞矣一申差遣之规嘉靖六年奉  世宗皇帝圣旨访得南京进贡船只起数甚多管运内官廉静守法者固有贪利害人者不无沿途多索人夫勒要折乾银两不遂所欲动辄搜求甚至殴打职官绑缚夫役里河一带俱被其害甚非朝廷恤民之意便着兵部行南京内外守备官查进贡起数可省则省可并则并如起数系定额难以省并装运之时照例着科道兵部官监视各要尽船装载不许多拨听其夹带私货搭人索钱其管运内官务选老成安静的去凡奸贪刻剥好生事端之人俱不许差遣都察院还书榜禁约人夫照例上水二十名下水十名合用廪给口粮俱照关支应付敢有似前多索夫役勒要折乾银两生事害民的抚按巡河兵备等官将本船为首拏与被害之人对问明白干碍应参官员指实具奏钦此臣请申饬  先朝明旨酌量省并省省一船而造修差银之费可几二百余金其里河一带折乾骚扰之害亦可并免矣一广赦宥之恩万历二十九年恩诏内一款凡各省直军民逋负如金花漕折王府禄粮除本年督催全完外其带徵自万历二十年以前量免十分之三其余税秋粮马草农桑人丁丝丝布疋丝绒绵花屯田庄田子粒门摊商税户口食盐米钞诸色课程盐课鱼课富户等项使用甲丁等库蜡茶银朱铜锡料并各该牧马草场子粒租银自万历二十年以前已徵在官已经解户人等收受者截数起解已经起解者严并批关不许闻风中止未徵在官系小民拖欠者分别蠲免已经徵收而有司侵没者事发坐赃论钦此查本部水夫工料青峰草场等银与明诏例合乞准开除以明恩信或念连年灾伤请照万历十年十三年例量为再宽自万历二十五年或二二十七年以前拖欠姑准豁除以广德意其余分别带徵全徵俱限每年随南粮同解不许短少不许零星其有带徵不如数见徵不如额者亦无辞于本部之参罚矣下兵部覆议从之
　　○乙未工部言本月二十七日  长陵明楼合龙门安吻兽该监已题请择日遣官祭告后土及  司工之神矣第思去木套改徽称实系我  皇上纯孝大典□不祭告  成祖文皇帝之灵何以告成事而祈鸿庥也  上是其议命礼部酌议来行
　　○准凤阳巡抚李三才议改标下中军为游击职衔即以见任中军宗孟升补
　　○升湖广都司佥书樊世宁为本司掌印山西巡抚标下中军庄莅民为山东都司掌印蓟镇司马台提调钱官为大宁都司佥书南直隶周家桥把总周时信为中都留守司佥书
　　○予安南禄州夷官韦达礼赎罪自新仍令头目郑松严加约束不得再犯先是达礼听叛目陆佑等诱致侵犯思陵执土官韦绍曾夺其印督抚戴燿杨芳等题奉钦依责令头目郑松与陆佑等一并擒献达礼惶惧随即送还官印及官兵进剿陆佑达礼亦奉令拒守隘路并盘获奸细农补等十八名督抚以其悔罪用命请姑待以不死从之
　　○丙申凤阳府大风雨摧损皇陵正殿宝座
　　○予故大理寺左少卿何倬祭一坛
　　○升河南都司掌印郑儒为五军营参将宁夏兴武营游击刘泗为延绥高家堡参将湖广郧襄守备郭绳武为京营标兵坐营蓟镇界岭口守备叶维新为总镇标下中军浙江临山卫千户郭启明为直隶盐城守备皇陵卫千户赵定为直隶掘巷守备大同右卫千户张国瑞为镇边堡守备直隶涿鹿卫百户夏和为蓟镇黄土岭提调
　　○丁酉铸给南京兵部督理马政提督武学关防各一颗
　　○降武清县县丞于廷举职一级调极边方用令以后牧马草场地租务照前定额数解御马监公用如有不遵该监指名参治
　　○戊戌吏部左侍郎杨时乔言今南北大僚强半空署督抚重臣经年虚席藩臬缺至五六十员郡守缺至四五十员以及两京郎署等官自内而外一皆未补至大选教职例于三月竣事今延至五月虽阁臣屡上揭帖一概不报夫是日暮穷途之士行囊有限称贷无门加以时疫传染死亡接踵臣回天无术坐视其饥饿而死臣之所大愧惧想  皇上亦有所不忍也不报
　　○己亥  穆宗庄皇帝忌辰  奉先殿行礼遣官祭  昭陵
　　○敕谕中外大小臣工朕近年虽事静摄而一日万几未尝不亲自处断二三辅臣时有献替而亦必取自上裁其于威福予夺之柄从未有下移者也今岁考察＜锍-釒＞朕简阅良久见科道＜锍-釒＞多不能无疑又思近年行取及散馆起补各官诸衙门屡来市恩渎扰未经简发恐差用乏人是以恤念将被察科道一概留用仍严谕切责以警将来皆断自朕心谁能参预乃听补郎中刘元珍以补官未遂辄造言生谤排击元辅支连蔓引摇惑人心将使人主事事狥人漫无主宰大臣时时畏谤不敢担当然后为快欤则何以振纪纲成政体也治乱所关特兹谕知尔中外大小诸臣务宜捐私体国臻于荡平毋得更起疑端淆乱国是刘元珍本宜重治但念宽小臣所以安大臣姑降一级调极边方用再有随声附和的并治不贷故谕
　　○贵州铜仁县平头等司里民沈祥等以红苗猖獗杀掳官民奏乞会兵剿除敕兵部行该抚按勘议具奏
　　○御马监太监邢洪奏把总卢显科主使故军家属吓骗内臣命法司严提究门
　　○庚子礼部奏代藩潞城王府镇国中尉充黑□冗贿通本部书办徐元治将本府镇国中尉廷埲嫡生第四子洗补字样改作充黑□冗第三子朦请赐名廷走□□得旨革去廷走□□赐名充黑□冗本宜革爵姑罚禄二年
　　○升四川松潘参将金秉钺为神机营参将狭西总督标下右营游击吴继祖为宁夏灵州参将左营游击陈官定为阶文参将总兵标下中军刘芳声为宁夏洪广堡游击延绥甎井堡守备王木□苪为宁夏兴武营游击万全都司佥书耿廷臣为山西老营堡游击甘肃游击李王翰为山西巡抚标下中军大同灵丘城守备王仲时为宣府团操中军武举曹震学为湖广郧□守备直隶淮安卫百户何世爵为周家桥把总
　　○是日夜子时雷火击毁  圜丘望灯高杆杆高十丈余碎其上叚三丈余为百数十片大半有火痕下叚所存六丈余左右各有爪损
　　○辛丑给长宁安抚司进贡番僧被只等三百名例赏食茶绢钞
　　○广西陆川县地震声若崩山震塌城垣房屋压死居民男妇无筭　　○大学士沈一贯以  圣谕宣扬浮言可息具＜锍-釒＞陈谢并乞免元珍降调  上谓惩前戒后法纪当然已从宽处不必再请
　　○山东巡按严一鹏言按臣奉命巡方一年为满巡历既周即更代复命将一年内巡察过官员之贤否狱情之出入钱粮之盈缩与利弊之当兴当革备疏上闻下部院覆议而允行之从未有差满不代而候代至二三年者臣自万历三十年巡按山东于旧年二月竣事候代一年又五阅月矣往者司道有司岁一举劾今自前按臣复命后三年不行矣往者钱粮岁一查盘狱囚岁一会审今自臣巡历后又隔二年矣至于赎锾解部原为济边旧例每差额解二次共八千两差不逾期解不失额今自臣入境一年解过二次后因候代日久搜括存积又解一次今既不巡历何有赎锾年复一年不知何计补足也不报
　　○壬寅楚王华奎奏进原助大工银一万九百三十六两报闻
　　○河道总督曹时聘奏泇河一役肇于壬辰之洩湖水辟于辛丑之达沂河而避湖凿石遂成通津则前河臣李化龙之议也上自李家巷下至直河口计长二百六十里已于去年四月尽行开通粮艘之繇泇而上者业五千余只矣祗缘张村集以下三十里直河因其旧以为渠意在省费而不料水涨沙壅舟行稍滞兼之泇卑于直其水逆流土坝被冲其水傍洩遂不免为全河之累耳续该前河臣督行司道等官相度地形避高就下自张村西南创开支渠一道长三十一里下接田家口去年所开旧河其毛窝一叚横穿浮沙二十丈见用桩板厢护内实老土王市口之减水闸台顿二庄之节水闸与夫彭家口之滚水坝一切易之以石又自直河口以至刘家庄但系浅狭悉加辟浚今三月二十九日工役告竣放舟而入臣由曹单丰沛阅视黄流周咨挽回之策南趋凤泗恭谒  祖陵东出灵邳至于直口见运船鳞集口外两傍者不下数百艘督夫挽拽不两日而尽臣尾之而行沿途测量渠水皆深六七尺以上不惟无去年沙浅之虞即大泛口之溜亦以下建闸座有所节蓄而其势转平也近据各官揭报重船过王市口者至五月初三日已踰二千三十余艘使此后鱼贯而进无或脱帮则运事之早于往年当不止一两月矣凡此皆前河臣李化龙经理就绪臣受事之始获睹成功私窃庆幸除增设闸驿官员与一切善后事宜陆续奏请外谨先驰报以慰  圣怀＜锍-釒＞下所司
　　○吏科给事中侯庆远等山东道御史叶永盛等各＜锍-釒＞奏乞免刘元珍降调不报
　　○顺天巡抚刘四科奏本月初六日蓟镇石塘路大雷雨击死住操勇壮援兵朱昂等三名并牧放马三匹及佣工锄田人刘大益等二名又烧伤牧马幼童谭喜儿等五名十一日松棚路九十四号台被雷火霹破门楼将佛郎机快枪等件弃掷台下多有折损火箭火火药悉行焚毁十六日燕河路四号台被雷火震倒南北西三面垛口焚毁火器等件其甎瓦木料弃掷墙外并跌伤军妻二口
　　○癸卯礼部太常寺各以  圜丘雷火奏并请图回实政以答仁爱制曰  上天示警雷火击毁  圜丘望杆正当  祖陵碑成行礼之期变出异常朕心惊惕省躬思咎不遑少安礼部便拟议祭告修省事宜来行工部即勘验重修以昭朕寅畏之意
　　○四川松藩榖粟屯地方本月十三日申时有火光一块大如桶坠落本边墙外督抚按臣以闻
　　明神宗显皇帝实录卷之四百九
明神宗显皇帝实录卷之四百一十
　　万历三十三年六月甲辰朔大学士沈一贯条上灾异修省事宜并求罢斥以应天变不报
　　○保定督抚按官议修天津卫城垣合用料价等银六千一百八十余两于该卫库贮部发支剩备倭安家杂流廪粮等银内动支其夫匠等役将左营今岁秋防并三十四年左右二营春秋两防及三十五年右营春防各军士免其赴边除拨发屯田外俱留供修城之用限以三十月报竣行粮照防汛支给事完造册报部下兵部覆议从之
　　○升直隶保定左卫百户张调元为狭西环庆守备蓟镇镇虏关提调朱天炜为界岭口守备京城西南把总张伯鹤为宣府葛峪堡守备保定大龙门把总徐显忠为大同灵丘城守备大同天城卫百户王国纲为马邑城守备山西振武卫指挥吕光祚为盘道梁守备
　　○乙巳以  长陵明楼工完命英国公张惟贤祭告  成祖文皇帝
　　○礼部上拟议祭告修省事宜  上曰  天坛灾变异常朕心不遑宁处祭告著便择日举行一应修省事宜关系朕躬的朕知道了尔大小文武官员亦宜夙夜在公各修职业毋得怠缓偷安废事
　　○丙午以  长陵明楼工完命侍郎李廷机祭告  后土并  司工之神
　　○准南宁伯毛祖德给假扶柩归葬仍戒毋生事骚扰　　○丁未命司礼监太监田义祭  中霤之神
　　○以天气暄热命两法司及锦衣卫见监罪囚笞杖无干证的放了徒流以下便减等拟审发落重囚情可矜疑及枷号的都开写来看
　　○大学士朱赓＜锍-釒＞请亟谕首辅次辅同日入阁以修回天实政并将温纯杨时乔及董裕诸臣累次请告之＜锍-釒＞悉发票拟立令入署管事其吏部本章积而未下者一一点票以收人心以召和气不报
　　○戊申以  长陵明楼工完在事效劳各官命该部拟议叙赏
　　○论广东锦囊南澳钦州等处擒斩倭奴功次升总督尚书戴燿总兵官都督佥事孟宗文各俸一级赏银币有差按察使盛万年参政朱东光参将郭酉科黄钟庄渭扬知府叶修同知涂巍原任参将刘宗汉原任守备武应隆及经历指挥百户等官汪九州等各分别升赏倭贼慢小等九名行督臣处决枭示
　　○吏部侍郎杨时乔户部尚书赵世卿兵部尚书萧大亨通政使沉子木光禄寺卿王守素礼科都给事中萧近高等山西道御史余懋衡等各条上灾异修省事宜不报
　　○左副都御史詹沂等条上修省事宜并乞亟下左都御史温纯辞＜锍-釒＞不报
　　○己酉总督仓场户部右侍郎游应乾以粮运交纳届期条上六事一申催儧之令以免冻阻一严土宜之禁以省耽延一杜截留之议以绝观望一重覊保之责以防脱逃一速起纳之期以免压滞一惩告讦之习以便约束得旨依议着实行
　　○准礼部议以后勋臣册封亲王着用科臣为副有仍前坐索馈赠者即行纠劾著为令
　　○荫原任偏沅巡抚江铎嫡长孙元禧原任兵部尚书田乐庶长孙元荫俱锦衣卫衣左所指挥佥事总理河道尚书李化龙承嗣子不矜锦衣卫衣左所正千户各世袭
　　○兵部覆湖广巡抚梁云龙咨议添设标下中军守备一员以都指挥体统行事即将九溪卫指挥陈一启升补从之
　　○庚戌以  圜丘雷火命英国公张惟贤行祭告礼时钦天监择吉于十二日  上以为期太远命改拟是日行
　　○工部遵旨拟修  圜丘望杆并请亟行修省实政报闻仍令作速成造择日换安毋得怠缓
　　○升天津左卫镇抚苏苞为真定守备　　○兵部言蛮莫迤西为三宣之襟喉腾越之肘腋向因阿瓦结连诸夷讐杀思正使逆党多罕占据蛮莫塞我襟喉今复追袭思轰意在鲸吞迤西荐食内地今抚镇筹画于上道将协谋于下先击多罕逆酋望风宵遁后助思轰缅贼倒戈而逃则蛮莫已复迤西已救腾永之间少可息肩矣第恐多罕不战而走阿瓦不援而守其间情形有难逆料故议守之策不可不预计也官兵戍守费饷实多思正子弟缅讐有素招集旧目协以官兵皆非良策抚臣议择属夷思礼牧种又欲权用夷民住守集众思决二策以冀善后臣等窃思抚臣身在事中目击必真筹画必善且能得之于先必能保之于后相应悉如所议择其便者行之至于失事守备李天常已经行道查确另议防守之兵必俟秋冬无警方可量撤其效劳员役候三年之内干戈宁息照例议叙庶人心知所劝惩边患从此消弭耳制曰可
　　○辛亥大学士沈鲤以久病旷官乞赐罢斥以应天变并请采纳首辅及九卿科道陈言诸＜锍-釒＞用图消弭  上谓君臣大义宜出身赞理为朕分忧无自为身名之计
　　○予原任蓟辽总督邢玠母郑氏登二坛仍加祭一坛造坟合葬
　　○调广东潮州参将麻镇为四川松藩参将起原任游击吴大臣为狭西总兵标下中军原任守备崔大相为万全左卫守备升锦衣卫千户戈仁躬为蓟镇司马台提调
　　○东城兵马副指挥范大淳因事刑死骁骑卫指挥佥事张历元命法司提问具奏
　　○壬子左都御史温纯吏部侍郎杨时乔各以衰病不职乞赐罢斥以应天变不报
　　○升宣府入卫游击孙继业为昌平镇边参将山西汾州守备郭惟贤为狭西军门标下右营游击狭西绥德卫指挥孙承祖为延绥甎井守备京城西南把总周震为蓟镇镇虏关提调
　　○癸丑大学士沈一贯引疾乞罢命即日入阁办理毋得再陈
　　○工部覆礼部侍郎李廷机监工工科给事中胡忻各奏辞明楼工完叙录除廷机大臣取自  上裁科臣准同科臣孟成已台臣孔贞一沉时来等俱候缺需次内转该司郎中范钫照见工主事茅国缙王宗义候应升时加二级于司道中用从之
　　○升大同新平堡守备聂自新为狭西军门标下左营游击甘肃清水堡守备张懋功为镇海堡游击□宁都司佥书王彰信为河南都司掌印湖广三江口守备高应龙为本省都司佥书宣府洗马林堡守备余世全为万全都司佥书大同阳和卫指挥刘启元为拒门堡守备江西建昌把总张可大为直隶□仪守备金吾右卫指挥秦文灿为京城西南把总降原任黄崖口提调何继文为保定大龙把总
　　○甲寅谕内阁朕览三辅奏揭二辅俱未入阁部院诸臣日久不出中外缺员未补是何政体悉见为国忠恳但朕自入夏以来寒热不调湿气薰蒸头目时常眩晕章奏未经细阅昨闻  天坛灾变又同  祖陵行礼之期惊惶弗已省愆思咎以致痰喘屡作足疾发痛动履难禁连日服药未愈其谕出诸臣点发章＜锍-釒＞诸务以召  天地和气修政弭灾之事朕知道了卿等为朕辅弼股肱心腹休戚相关各宜赞襄化理共济时艰岂可固避求闲使朕孤立于上卿等各思君臣一体大义特此谕知
　　○乙卯换安  圜丘望杆遣侍郎杨道宾行祭告礼
　　○都察院照磨郭良翰言臣惟天无常春变不虚生连年五月  陵寝风雹  郊坛雷火  祖宗  天地洊为震惊  陛下敕大小臣工交相修省至毖矣臣因绎日前谕旨宽小臣所以安大臣洋洋  圣谟修省实政无如此者窃惜  陛下之未实行也宽小臣徒宽于言而未宽于实安大臣徒安其位而未安其心也昨者阁部大臣条上修省事宜无虑数十牍最大机务无如章奏之批答  东宫之讲读矿税之亟罢工役之早停下南北考察之＜锍-釒＞补中外臣工之缺广台省行取之典起山林遗佚之臣  陛下有一之举行者乎堂堂大臣亦何颜以处于此至小臣抑又极矣一切诏旨不曰从轻则曰姑降其名为宽而实阴操之急令言不得展名不得成圜土无见日之期废锢有毕世之怒一谪边徼即隶鬼关一经寝格遂成薪积京师桂玉加以疫疾束縳驰骤日日消磨其势不至于英气俱尽不已者如是则  陛下所谓宽者非真宽安者迺其大不安也臣愚不识忌讳窃谓风雷告变年迫一年天若以震悚  圣心而助之断者诚一旦翻然日月其照雷霆其奋留者涣温旨以释其疑去者崇礼遇以终其眷一时小臣毋论在朝在野禁谪者开以释用需次者予以铨补奊诟亡节恣睢攻螫者严以必斥则大法小廉且宽且安如是而犹患天变之不息国是之不定必无是理不然天变不足畏  祖宗不足法人言不足恤有一于此足危其国况于三乎臣局蹐不识天下事所终矣不报
　　○丙辰宣狭西临洮河州地方斩获功次捷音  上不御门命英国公张惟贤告南郊永康侯徐文炜告  北郊驸马都尉侯拱宸告  太庙赏赍奏舍人李先资贾扬烈衣人一袭
　　○丁巳礼部言汉臣董仲舒有言国家将有失道之败天乃先出灾害以谴告之不知自省又出怪异以警惧之尚不知变而伤败乃至臣等窃见今  上天谴告不已加以警惧非可尚不知变之日也夫天之变异其徵固多而朝廷之政事其阙失亦有数即昨元辅一＜锍-釒＞开列八大急务所言亦尽矣而臣等窃谓第一阙失莫如矿税其迷惑  圣心以致诸事阻遏而不能行者亦皆繇矿税先罢采榷以应天变采榷一罢则  圣心洞然无所迷惑如日之朗如水之清其余政事将次第举行若决江河沛然莫之能御矣如此则昨年誓修实政之旨始为真修昨日不遑宁处之旨始为真惕而  天心不可回  祖灵不可妥天下不可乂安臣等愿甘欺罔之罪不报
　　○兵部上申饬秋防＜锍-釒＞  上以虏衅屡闻  上天示警一应秋防事宜尤须加慎勿视为申饬故事
　　○升直隶刘家河游击孙懋功为广东潮州参将山东都司朱国良为宣府新兵营游击直隶泗州守备唐尧辅为大同入卫游击浙江温州卫指挥刘思祖为湖广三江口守备甘州后卫千户汪海龙为甘肃清水堡守备宣府前卫千户颇廷相为洗马林守备大同后卫指挥周朝为新平堡守备降原任守备张九德为京城西南把总
　　○戊午吏部言终餋之例向惟在京官与在外方面官间得陈乞其府佐以下不多见也而近乃纷纷代题矣若不预为申饬将来必致滥觞盖以今日之有司较先年之吏治时势既不相如甘苦又甚悬绝或丧气于中涓之诟侮或疲精于矿税之调停或地方水旱盗贼之足虞或穷民疾首蹙额之堪恸在在睹思乱之群情人人以隐沦为上策一闻准令餋亲仍许亲终赴部则谁不欲脱身苦海怡志高堂且兼得吏隐之名姑徐觇出处之计将比例从兹接踵而官职多致空虚矧其间安知无厌地方而徘徊于择官者乎安知无构隙同事而委曲以避祸者乎安知无欺世盗名者乎安知无取容复用者乎有一于此是以  天朝孝治之明例恣恣小臣自便之私图非所以肃人心而清仕路也合无自今以后在内京官在外方面官听其告养外其府佐州县正官如有陈乞必须历任三年以上曾经抚按荐举及考满称职者该抚按查无别故方许代请本部仍体勘得实方行题覆否者立案不行倘别有隐情仍从参究其亲终服满之日亦必该省抚按查其居乡行谊超卓方为起文赴部庶人知竭蹷以奉公不致侥幸而图便将画一之政可循终养之典益重矣谨具题知即便通行各省抚按查行
　　○己未升昌镇八达岭守备郑登云为山东都司佥书山西草垛山守备韩应奎为河南都司佥书  天寿山守备张永清为大宁都司佥书山西河会守备路云程为狭西行都司佥书
　　○革河南练兵游击白一龙任回卫听调仍令以后腹里地方各都司佥书领班等官不得用本土世职从巡按御史议也
　　○庚申  睿宗献皇帝忌辰  奉先殿行祭礼
　　○吏部员外贺灿然＜锍-釒＞陈重典期于至公私意未化之台长宜听其请而去殊恩难于轻假公论未明之科道不宜以其少而留＜锍-釒＞中反覆言左都御史温纯处堂争巢挟权斗捷藉非铨臣夹持科臣力诤令得行一意将无尽废公而行私乎又言  皇上独断独行万非辅臣所能窃弄亦非辅臣所易挽回然臣在赞襄安得不为补救＜锍-釒＞留中
　　○辛酉大学士朱赓言伏蒙  皇上赐谕谓  圣躬方在调摄未暇细览章奏知
　　圣心原无他止欲细览而后发耳顾其间有万万不可缓者则南京考察等＜锍-釒＞与部覆四品自陈＜锍-釒＞是也盖两京考察本国家大政而六年一行亦朝廷宽政不可得而更也止缘臣等愚昧不能仰佐  皇上早完此局致纷纷议论首臣独受其谤昨吏部员外贺灿然亦复责备阁臣臣读之不胜愧悚伏思前此之失于补救者无及已今臣代庖业已匝月而犹然有未行未了之局以烦人言非臣一身之罪而谁也夫二百余禩六年一举之典决无格而不行之理两京数百余员当留当去之官决无混而不白之理  祖宗尽善尽美万世常行之政决无变而不守之理今当事大臣不进不退踯躅如触藩无非为此中外群臣街谈巷议嚣然如鼎沸亦无非为此伏望  皇上尽释群疑将南北部院之＜锍-釒＞凡有关于察典者悉赐发行为  祖宗守旧章为四海收人心而又为臣等角□羊嘲角□羊悬仍早促首辅二辅即出共理  上嘉其恳切忠爱仍谕令慎摄共济时艰
　　○予故少保兼太子太保兵部尚书王崇古妻一品夫人张氏祭一坛开圹合葬仍加祭一坛并祭崇古
　　○升通津春班游击周文炳为辽东宽奠参将甘肃巡抚标下游击周自新为肃州参将保定前卫指挥贺谦为山西汾州守备太原右卫指挥郑绍勋为山西河会守备太原左卫指挥袁应兰为山西草垛山守备涿鹿卫指挥韩效忠为昌镇八达岭守备天津右卫指挥袁应兆为  天寿山守备江西南昌卫武举镇抚刘孔昭为直隶泗州守备起原任游击徐守贞为直隶刘家河游击原任把总赵元祯为江西建昌把总
　　○壬戌吏部侍郎杨时乔言曰本部员外贺灿然送臣一揭内言吏科共事察典且为台长温纯惜曰藉非铨臣夹持吏垣力诤台长得行一意将无尽废公而行私乎臣与纯事同一体私则皆私如谓果繇于纯是纯狥私固私也臣狥纯私尤私也狥私为人臣之大恶如有之其应斥尤在纯之上至夹持之说则灿然待臣厚道臣实不知所夹持者何事适以重臣同事二心之罪臣始事仓卒未能先几和调后事因循未能力图镇定以致尚有群论事局未竣职掌谓何悚愧无地伏乞将臣并罢以为人臣不恭任事者之戒不报
　　○工部尚书姚继可乞休＜锍-釒＞至四十上仍不报
　　○癸亥以热审逾期命侍郎薰裕即出到任督同司官审录具奏
　　○南京吏科给事中陈嘉训河南道御史萧如松等各＜锍-釒＞论钱梦皋钟兆斗饰词报怨朋比为奸乞亟赐罢斥无令淆乱国是温纯久在是非之场频招爱憎之口宜听归休以全大臣之体俱留中
　　○先是税监陈增物故淮徐道副使卜汝梁奉抚按批示照仪真税监题准明例行令徐州掌印官协同原奏官照旧徵收续因徵不及额据原奏官沈贡等呈称徐州额银原有山东郯城馆陶等处过税在内有乔嵩奉旨原奏可凭今以隔省不便委徵是以亏额汝梁为转呈两院具题请减原数未报山东巡抚黄克缵因具揭部科言徐州额银四万如陈增所抽布税一项便已逾数其余所得每年不下三十万而汝梁又欲抽取别省过税以益税监之富而扰山东之民是逢监之恶而济监之虐也汝梁不胜忿恚遽投劾而去抚臣李三才按臣高攀枝备将汝梁辩揭及地方官民保留呈词据实题报乞敕吏户二部查议酌处克缵亦具＜锍-釒＞申理前说俱不报既而仪真带管税监暨禄亦细述颠末以明无富可益无恶可逢之意并请敕留汝梁以释二臣之嫌克缵因复＜锍-釒＞辩驳且言去年十月邹平县住俸知县王绍徽补角□羊矿金包银四百五两及蒲台县盐税银四百两委官至徐值陈增初死汝梁闭城大索歇家吴光宗将银出首汝梁径坐赃角□羊进而以五十两赏光宗五十两赏快手管大本及臣移文暨禄追出前银给与批回臣始得为绍徽题请开俸此暨禄之所知也又言臣滇抚一方徒以琐屑争兢至令缙绅是非公论付之监臣所言虽平臣实心耻乞下该部速议处分庶士节不至扫地而内官亦不得开雌黄文臣之渐汝梁寻具＜锍-釒＞剖白  上并以付所司
　　○甲子大学士沈一贯以贺灿然陈嘉训＜锍-釒＞及复引疾乞罢  上谓天人交变非首臣长往之日谕令殚力尽忠以全始终大义　　○工科言今日工程所称劳费无已者无如黄河人言黄河天上来经万里挟百川四渎莫敢望焉前代止避其害我朝兼收其利所谓利者便漕也所谓害者善徙也河之为害所从来久远有时而为利者人力胜之耳先是河决苏家庄入昭阳湖夏镇以南运道为梗当事者谓河险可避遂并力以事泇矣竭公私之费拮据几二年工力就绪虽劳费不减治河饷道亦既径便矣臣等复何置喙缘臣一韩来从河滨间诸长老之议先年开泇皆因黄河南徙二洪浅涸今全河北趋二洪湓溢何至为咽喉忧河之夺两镇口也亦奚以异于经二洪也平溜缮堤漕事自定如去年粮艘半繇河半繇泇此其证也河不胜徙安可胜避如曰南阳故事可仿臣等未见张秋之可移也乃今视泇为紧着视河为缓图故以全力治泇以半力治河缓急利害之衡尚犹有未尽者臣等窃谓有三可惜二可虑焉浊河河之中道治河而欲其有利无害舍浊河将安之乎当时祗以减费缩工卒贻后患犹幸河形宛然畚锸易施若以原估之数竟原挑之功议既不烦更端事必不至再误乃曰浊河者议之所不敢出也遂使河身益高分＜锍-釒＞罔效岂不可惜南守汴堤北守太行堤令河游衍容与其中虽二贾复生不能易也乃单堤既决太行独以一线与全河抗衡虽四防二守三令五申大吏有王尊之精诚小吏有主簿之忠勇犹不能保前人以艰难成之后人以容易失之岂不可惜分黄黄淤守堤溃河之情形亦既可暏矣泇工既罢谓宜急复浊河使河为正道泇为间道奇正相生涸溢兼济斯称两利俱存一劳永逸善之善者计不出此而踌躇不断蹉跎未已将使河泇交困劳费罔终又岂不可惜凡河之性壅生溃潴生湮今河汇昭阳且渐淤矣眼底伏秋已至霖潦莽发湖量有涯不溢则溃可但豊沛之患移之鱼济倘如先年浸黄陵冈冲张秋故事运道且中断四百万国储谓何得无虑乎河之南害  陵也尤甚于北害运往年黄堌失守大司空落职可为炯鉴今其故道尚在也假令走贾鲁河出符离桥犹曰天幸倘如近日蒙墙之决溃沙冈趋固镇将淮泗之间满而患且上及  陵麓亿万年王气谓何得无虑乎大抵河道有全局治河有正经肩斯任者但当以精一营职以公慎矢谋以利钝诽誉付之身外以予夺听之朝廷而以公论归之士大夫济则其分也臣力何有不济则其遇也臣力既竭宁宅平而守正毋履险而设奇或见时势艰关物力匮诎而始择轻避重图易辞难是为迁就窥瞷意向以决进止成则居功败则逭咎是为观望迁就或人谅其心观望则人訾其行今日河上诸臣倘亦有一于是乎则臣等诚过虑顾河事而业已如此矣柰何不以忧而以贺也泇工未成梅守相加四品服俸泇工未核又进太仆少卿咨未得则请一不已而再何太急也其毋乃职业之内而有市心都人士有言王家口之役六座楼以下守相实监督之下流未畅上流自壅虽许运同谬议减工守相何不争执是前工尚有佚罚后工累徼异数恐来三聘刘不息有后言矣况科臣侯庆远漕臣孔贞一所议泇河事宜犹未尽举何责报之速也即谓目前劳勚不可不一风劝亦须今岁漕事无虞及回空无阻然后请官核实论功有差斯亦责实之政振饬河臣之一机乎第大河未得安流泇河终难久恃耳乞敕新任总河亟将全河浚塞事宜据实上请计日底绩庶几可惜者收功□补牢而可虑者销患于徙薪乎＜锍-釒＞入不报
　　○乙丑准南京试御史孙居相李云鹄各实授命居相巡视凤阳等仓兼摄屯马云鹄兼巡视上下江防
　　○逆犯杨光大殴其父至死狱具未奏旋以疾毙命照例戮尸正法
　　○丙寅大学士沈鲤复以老病乞罢  上谓天人交变非辅臣长往之日谕令即出赞襄慎勿再陈
　　○调狭西靖虏副总兵丁光宇于凉州起原任游击江万化为山东都司佥书升福建南路参将施德政为神机营右副将山东都司佥书栾维城为蓟镇春班游击宁夏河东备御都司贺世勋为甘肃巡抚标下游击大同广昌守备孟续孔为河南巡抚标下游击湖广清镇守备王之栋为狭西都司佥书　　○丁卯南京浙江道御史朱吾弼上＜锍-釒＞言拾遗大臣必不可容被察科道必不可留外推各衙门诸臣必不可已与南京京堂之自陈庶僚之察处必不可不奉旨处分极言首辅沈一贯内交近侍阳施阴设雄逞戈予仇讐善类愿  皇上兼听并观无凭毁誉于左右念京察为  祖宗二百余年砺世磨钝之典合公论于下持  宸断于上沛发  明旨一一处分无使恋膻营窟之夫靦颊窃位破坏计典奏入不报一贯随具＜锍-釒＞辩白  上温语慰答之
　　○临潼王府宗室谊洰越关奏扰照例押发回府降为庶人不许请封
　　○礼部言原任刑部右侍郎张翀当严嵩父子虐焰焚灼之时杨继盛沈炼相继重辟之后以一刑曹主事敢撄其锋忠肝义胆真与铁石同刚矣及起自戎间三持宪节猷为方略非但以节概名者当其闻大理兵侍之命遽以终餋乞归再起总漕寻复内召即连＜锍-釒＞控辞不赴故三品之俸竟不及满盛年隆望急流勇退亦自不易及者先年广西抚按代为请恤本部覆一祭半葬祗循常例未为加优宜复有今日之陈乞也除赠荫听吏部议覆其祭坛已给难于再益合无补给坟价以成全葬从之
　　○戊辰准起复定番州知州王应昌以播功量复原职调用
　　○狭西文县千户所掌印指挥马继宾奏鹞子坪把咂等一十四族番人告进年例方物  上下其＜锍-釒＞于所司因谕前已颁布章＜锍-釒＞字式不许细小以滋奸弊何得不遵还着再行申饬于是礼科给事中萧近高＜锍-釒＞请严加罚治以惩违玩且言迩来章奏深文者多诡致其情务革者多漫衍其词殊非对君之体乞敕礼部并行禁谕  上悉从所议夺继宾俸三月
　　○己巳  孝庄睿皇后忌辰  奉先殿行礼遣隆平侯张炳祭  裕陵
</div>
    <div class="pagination">
<a href="明实录神宗实录_page259.html">上一页</a><span>...</span><a href="明实录神宗实录_page255.html">255</a><a href="明实录神宗实录_page256.html">256</a><a href="明实录神宗实录_page257.html">257</a><a href="明实录神宗实录_page258.html">258</a><a href="明实录神宗实录_page259.html">259</a><span class="current-page">260</span><a href="明实录神宗实录_page261.html">261</a><a href="明实录神宗实录_page262.html">262</a><a href="明实录神宗实录_page263.html">263</a><a href="明实录神宗实录_page264.html">264</a><a href="明实录神宗实录_page265.html">265</a><span>...</span><a href="明实录神宗实录_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
