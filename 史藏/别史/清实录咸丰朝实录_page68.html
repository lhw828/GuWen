<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 68 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 68 页/共 502 页</h1>
    <div class="content">○豁免湖北各属、道光二十九年以前、军民未完额赋。两淮通、泰海、三分司所属、道光二十九年以前、灶地未完额赋。　　

○丙戌。上诣福佑寺、昭显庙、拈香。　　

○谕内阁、奕兴奏、恭查陵山树株。酌拟章程开单呈览另片奏、三陵办理章程。均拟画一等语。朕详加披阅。如红桩以内。稽查树株。酌分界限。明定赏罚。查山防御。轮替更换。并陵山树株。造册存案分别应存应除。严密抽查。其青桩禁地。划分界限。以专责成。并添设卡房。酌派官兵守护所议均属周妥。嗣后每年查验树株。著该将军、恭诣福陵。昭陵兴京城守尉、恭诣永陵。敬谨查看。仍由该将军、遴派协领等官。会同该总管等、监视伐除。如有含混影射等弊。将监视各员。一并参处。至永陵前烟筒山树株。并著责成兴京城守尉、兴京厅通判、常川稽查。以昭慎重、该将军、务当严饬该管各官。遵照现定章程。核实查办。毋致日久视为具文。　　

○又谕、陆建瀛、杨文定奏、遵旨筹议海运一摺。前据尚书孙瑞珍、奏陈从前海运成效。请将新漕援照办理。并据御史张祥晋奏、请推广成案。试办海运。叠经降旨、谕令陆建瀛等、体察情形悉心妥议具奏。兹据该督抚、筹核大概情形。先行覆奏。所有来年苏州松江常州镇江、太仓、五府州漕白粮米。著准其一律改由海运。该督抚即查照成案。迅将筹办章程。详议奏闻。并著严饬各属。核实认真办理。毋致滋生事端。　　

○谕军机大臣等、陆建瀛奏、接据总兵叶常春来禀、盗匪布兴有、遣其弟布良大等、赴该总兵船上、哀恳投首。情愿呈缴船炮。该总兵、即邀请常大淳到船。亲见该匪等、跪地哀求。毫无异说等语。匪徒诡诈多端。难保不因我师四面夹击。穷蹙无路诡词投首。以为缓攻脱逃之计。前经谕令该督、与常大淳密商合办。无分畛域。著即相度机宜。察其真伪。如果该匪等、实系畏罪投首。原不妨网开一面。准予自新。令将船炮全行缴出。查明验收。酌核情形。奏明办理。傥稍有反覆。仍即严饬各路水师。合力进剿。务期力净根株。不可堕其奸计。又据陆建瀛、杨以增、覆奏丰工情形。及单开现办工赈章程。该督等、即当督饬在事人员。妥速办理。克期蒇功以慰朕念。将此由四百里谕令知之。　　

○蠲缓江苏上元、江甯、句容、六合、江浦、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、青浦、宜兴、荆溪、丹阳、丹徒、金坛、溧阳、山阳、阜甯、清河、桃源、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、太仓、镇洋、海、沭阳、溧水、高淳、安东、海门、通五十五厅州县、暨苏州、太仓、镇海、淮安、大河、扬州、六卫。被水歉区、新旧额赋。赈铜山、丰、沛、邳、四州县。暨徐州卫灾民。　　

○丁亥。孝惠章皇后忌辰。遣官祭孝东陵。　　

○命于大高殿设坛祈雪。上亲诣行礼。诣时应宫拈香。　　

○遣惇郡王奕誴、诣宣仁庙、恭亲王奕诣凝和庙、成郡王载锐、诣昭显庙、拈香。　　

○谕军机大臣等、本日据户部奏、酌改盐务章程一摺已明降谕旨、派王庆云、联英、驰驿前往山西查办矣。该藩司接奉此旨。无论行抵何处。即行折赴山西。俟王庆云到时。会同兆那苏图、悉心体察该省盐务情形。妥为筹办。联英、前在山东两淮办理盐务。如属员中有通晓盐务情形之人。准其奏明、酌带一二员前往。并著准其驰驿。户部摺、已钞给王庆云矣。将此谕令知之。　　

○又谕、有人奏、福建汀州府武平县匪徒、结夥设立红会。句通衙蠹肆劫。又连城、上杭、长汀等县匪徒。以廖岸如、及衙蠹周勇即周恭为首。设立江湖会。其徒罗安等、同恶相济。煽惑乡愚。出钱入会。道光二十一年、二十九年、均在连城县曲溪地方做会。诱胁至三四千人。近又分遣头目。潜赴各处。扰害行旅。设局抽税。私给印票。匪党称廖岸如为大霸。周勇为二霸。周勇、本系连城县革役。署县徐茂林、任令改名复充。倚势病民。叠被上控。经委员提拏。设法诡免。本年四月。该县金鸡岭地方、盗劫广客一案。串诬平民。纵差索诈。百姓畏差。甚于畏盗。延平府沙县、永安、尤溪、沿河地方。均为盗薮。又汀州邵武、至江西白水镇中黄竹岭地方。亦有匪徒私抽客税。又光泽、崇安等县。有花会名目。连城县解省钱粮。被归化县会匪、抢银三千余两。消弭不报等语。会匪句结蠹役。抽税肆抢。扰害地方。若不及早拏办。必致滋蔓难图。著李芝昌、王懿德、严饬所属。并委干员。严密查拏。务将著名匪犯、缉获惩办。毋稍宽纵。原摺著钞给阅看。将此谕令知之。寻奏、遵查革役周勇等、歛钱结会。已由该府捦获严讯。闽省花会。已先后捕获匪犯林光华等十四名。俟讯明、与前项匪犯。分别办理。连城县解省钱粮被劫一案。已由前抚臣、将疏防各员、照例开参。报闻。　　

○陕甘总督舒兴阿、奏报谢恩。得旨。以实心办公事。以慰朕望。永安城一事。妥为经理。不可张皇。蒙古固宜体恤。然不可受其欺蒙。总之操纵在我。毋遽认其哀告为真也。密之又奏、筹办番务情形。批。妥筹办理。绿营积习。废弛粉饰将不能驭兵。兵不知畏将。汝之办法。尚属简易可行。第条款愈多。俾黠者益得滋其欺伪。老实者无所适从。惟有明定赏罚。惩劝兼施责成各该员弁等、毋得稍存观望推诿之心。宽其既往。观其后效。两省将领中、可用者固不乏人。识之欲真。任之贵当。舒兴阿、系朕特简之人。初任封疆。固应虚心博采众志成城。然断不可竟听人言。茫无主见。天下事、被刚愎之人决裂者尚少。惟被委靡拘迂者废堕实多。汝可仿琦善之严。而去其偏苛。萨迎阿、年衰昏愦。不足责也。　　

○命户部左侍郎王庆云、江苏布政使联英、驰往山西查办事件。以兵部右侍郎何桂清、署户部左侍郎。兼管三库事。兵部左侍郎赵光、兼署顺天府府尹　　

○戊子。谕内阁、明年三月初二日。皇考宣宗成皇帝梓宫。永远奉安山陵。朕于二月二十日启銮。所有应行典礼。并一切事宜。著各该衙门、及直隶总督、敬谨豫备。　　

○又谕、赵光奏、祖籍顺天。便应回避等语。王庆云所署之顺天府府尹。著改派龚文龄兼署。　　

○兵部尚书特登额、因病赏假。以工部尚书阿灵阿、兼署兵部尚书。　　

○以国子监祭酒胜保、为光禄寺卿。　　

○己丑上诣万善殿拈香。　　

○黑龙江将军英隆、奏报试放杈子枪。得旨。常川操演。断无不熟之理。　　

○旌表守正被戕、直隶河间县民张清顺女满姐。守正捐躯、四川崇庆州民女王金莲。　　

○庚寅。上诣寿康宫、问皇贵太妃安。　　

○四川总督徐泽醇奏、遵查峨眉山、并无教匪总目万云龙其人。及忠义堂名号。得旨。仍应严密访缉。勿稍松懈。　　

○命大学士赛尚阿、为国史馆总裁官。工部右侍郎。奕毓、为副总裁官。　　

○调陕西汉中镇总兵官春福、为伊犁镇总兵官。伊犁镇总兵官穆特布、为陕西汉中镇总兵官。　　

○调镶黄旗蒙古副都统特尔卿额、为齐齐哈尔副都统。　　

○辛卯。湖南巡抚骆秉章奏、遵查洞庭湖盗匪。饬属实力查拏。得旨。认真办理。不可一奏了事。缉察奸宄。宜尚严。勿稍宽。　　

○甯夏将军成凯奏、遵谕训练骑射。得旨。操演日期既添。尤应认真训练。庶可名实相副。断不准奉有朱谕。一奏塞责。过此仍怠忽也。是时天下之通病。因循不振。大可恨大可惧。朕知汝非糊涂不晓事者。然此等积习。断非官话数语。所能挽回。　　

○以镶红旗汉军参领佟鉴、为镶黄旗蒙古副都统。　　

○赏乍浦副都统吴必淳、副都统衔。为西甯办事大臣。以西安协领穆克德讷、为乍浦副都统。　　

○豁免湖南凤凰、乾州、永绥、古丈坪、保靖泸溪麻阳七厅县积欠租谷。　　

○壬辰。孝和睿皇后再周年忌辰。遣恭亲王奕祭暂安寝殿。　　

○谕军机大臣等、德兴、奕兴奏、带兵缉拏纠众要挟各犯。亲往筹办等语。科尔沁蒙古王旗佃民。纠众抗租。屡经示谕不服。经该侍郎等、委员带兵往拏。胆敢踞险恃众。施放枪炮。威吓官兵。并拟劫营抢犯。实属藐法已极。现在德兴、奕兴、添派官兵。会同亲往督率剿办。著即将首先纠众抗拒各要犯。迅速捦拏并将已获各犯。严行审讯。究明滋事根由。按律惩办。以儆刁顽。至十六社中被胁愚民。尤须分别良莠。毋致玉石俱焚。该侍郎等、务当详慎筹办。以副委任将此谕令知之。　　

○除湖南沅江县、被淹草地一千二百七十顷有奇、额赋。　　

○癸巳。孝德皇后再周年忌辰。遣成郡王载锐、祭殡宫。　　

○宗人府奏、本年应考试宗室王贝勒贝子公将军之子。请封以应得品级。得旨。义实、为二等镇国将军。奕杰、祥亨、崇善为奉恩将军。溥盛、为二等辅国将军。载鷟、隆怡、为三等辅国将军。　　

○改铸四川宜宾县知县印信。从总督徐泽醇请也。　　

○予故直隶定州知州王大年、曲阳县知县潘光炜、安徽合肥县知县沈祥煦、休甯县训导费元镕、四川合州知州纪大奎、入祀名宦祠。从总督讷尔经额、陆建瀛、徐泽醇请也。　　

○予直隶故江西盐法道朱成烈、山西故太谷县训导冯士龙、江苏故山西河东道张大镛、安徽故廪生余元遴、山东故候选兵马司副指挥曹垿、湖南辰沅永靖道张映蛟、四川布政使董淳、河南故署邓州学正任若海、江西故生员张向荣、入祀乡贤祠、从总督讷尔经额、陆建瀛、巡抚王植、兆那苏图、传绳勋、陈庆偕、蒋霨远请也。　　

○旌表守正捐躯、广东乐会县民冯大和妻李氏。　　

○蠲缓安徽宿、灵壁、五河、怀甯、桐城、潜山、望江、当涂、芜湖、繁昌、舒城、巢、寿、阜阳、颍上、盱眙、天长、建平、宿松、霍邱二十州县。被水被旱村庄、本年额赋。　　

○甲午。上诣寿康宫、问皇贵太妃安以拏获福建匪犯出力予总兵官吕恒安等议叙。乙未。以户部右侍郎翁心存、为工部尚书。调兵部右侍郎何桂清、为户部右侍郎。兼管钱法堂事务。以内阁学士杜＜乔羽＞、为兵部右侍郎内阁学士邵灿、署吏部右侍郎。　　

○以翰林院侍读学士俞长赞、为詹事府詹事。仍留河南学政任。　　

○命翰林院编修冯培元、在上书房行走。　　

○予故工部尚书王广荫祭葬。谥文慎。　　

○丙申。上诣雍和宫行礼。　　

○谕内阁、刑部具题、议驳四川总督徐泽醇、审拟雅安县民张洪顺、被胞弟张沅嬉误伤。又被大功堂弟张洪三砍伤身死一案。所驳甚是。此案张沅嬉、因其胞兄张洪顺、用斧背殴期亲伯母张杨氏。该犯向劝。将斧格开。何以不虑及伊胞兄张洪顺受伤。竟致斧刃误碰。殊难凭信。至张洪三、因母被殴拢护。业将张洪顺手中铁斧夺回。复砍伤其脊背。深至抵骨。受伤甚重。何以张洪顺尚能将张杨氏叉住不放。致该犯复砍伤张洪顺咽喉殒命。种种情节均属支离该督将张洪三问拟斩决。声明并非无故逞凶干犯。张沅嬉问拟绞候。声明并非有心干犯。案关服制。罪名出入悬殊。著徐泽醇、再行亲提各犯。查照部驳情节。悉心研鞫务得确情。按律定拟具奏。　　

○又谕、培成奏参部员营求一摺。盛京工部笔帖式多隆阿。于京察未经过堂之先。辄敢至该侍郎私第营求。迨将侍郎进署面斥。将其前次卓异一等销除。该员仍敢当堂恳求。实属有干功令。多隆阿、著即革职。以为妄事营求者戒。　　

○是日壬子年立春。顺天府进士牛春山宝座。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之五十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

</div>
    <div class="pagination">
<a href="清实录咸丰朝实录_page67.html">上一页</a><span>...</span><a href="清实录咸丰朝实录_page63.html">63</a><a href="清实录咸丰朝实录_page64.html">64</a><a href="清实录咸丰朝实录_page65.html">65</a><a href="清实录咸丰朝实录_page66.html">66</a><a href="清实录咸丰朝实录_page67.html">67</a><span class="current-page">68</span><a href="清实录咸丰朝实录_page69.html">69</a><a href="清实录咸丰朝实录_page70.html">70</a><a href="清实录咸丰朝实录_page71.html">71</a><a href="清实录咸丰朝实录_page72.html">72</a><a href="清实录咸丰朝实录_page73.html">73</a><span>...</span><a href="清实录咸丰朝实录_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
