<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 339 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 339 页/共 848 页
  </h1>
  <div class="content">
   ○遣官祭记陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝穆皇后殡宫。　　

○遣官祭端慧皇太子园寝。　　

○谕内阁、朕本日恭诣昌陵行敷土礼。并诣隆恩殿行大飨礼。所有应行侍班之讲官祝庆蕃、松峻、鄂恒、许乃普、并不敬谨伺候。殊属非是。俱著交部议处。寻议上。得旨、朕恭诣昌陵行敷土礼时。系应松峻、许乃普、二员侍班。隆恩殿行大飨礼时、系应祝庆蕃鄂恒、二员侍班。祝庆蕃鄂恒。祇应在侍班处所伺候。其同至隆恩殿后。尤属非是。该二员著降三级留任。不准抵销。松峻、许乃普、著降二级留任。不准扺销。　　

○谕军机大臣等、哈哴阿等奏、盘获细作。讯得卡外贼情一摺。所有差探冲巴噶什爱曼弁兵带来霍罕所遣被裹回子雅和普。及乌帕拉特卡弁解来自霍罕安集延逃回被裹回子雅和普、阿巴希、爱里、阿布都鲁苏等、业经该大臣等于讯供后。明白宣示并缮给谕帖。令其出卡。招抚逆目博巴克等。据供已回霍罕。著长龄等遵照叠次所降谕旨。悬赏购线。设法捦拏。至从逆被裹回子将来如有投回者。被裹回众。自应给还原业。各安生理。其实系从逆者。即当穷究惩办。以靖边圉。至被胁出卡逃归之回子买迈底伊敏、布噜特、阿布拉等供称、此次裹胁随贼回子。约二万余人。分处安集延。塔什干等处地方居住。麦熟时仍欲出来滋事。又据雅和普供称、霍罕头目传给手下人。把所有马匹往肥里餧。豫备过了年抢汰劣克。喀什噶尔兵出来。我们打仗。兵不出来再上叶尔羌去各等语。被胁回众。未必竟有二万余人之多其麦熟时仍欲出来滋事。及霍罕头目豫备抢劫汰劣克等价。亦未必尽确。然既有此供。亦不可不豫为防范。著长龄等妥筹办理至另片奏、喀什噶尔城垣。须趁此春融。兴工办理英吉沙尔城垣。亦应一律修葺等语。著长龄即派委妥员前往查明喀什噶尔城垣。是否应行加高加厚。其壕堑角楼炮台、并城内衙署兵房。及英吉沙尔城垣。是否应行修理。如应即时修葺。一面具奏。一面派员查照上届建城章程。赶紧办理。将此由五百里各谕令知之。寻奏、查喀什噶尔城垣。亟须修筑。前经派员将西北面城垣角楼。加培包筑。俟春融将周围城垣角楼。一律加高培厚。添筑瓮城。并于城外浚穵深壕。英吉沙尔城垣。亦多剥损。已将周围加高加厚。整砌垛口。穵掘深壕。添筑护壕女墙。并将叶尔羌沿城旧壕穵深。添筑护壕。女墙全行修整。兹复勘得嘉艺城东北添筑满城一座。建盖衙署兵房为领队大臣统率满兵驻劄之所。又于巴尔楚克树窝子通喀什噶尔牌斯巴特一带。拟建筑东西两堡。中设塘汛。拨兵分驻。所有应行修筑各事宜。悉遵上届章程办理。从之。　　

○以勘选龙泉峪万年吉地。予云南候补州判戴泽同、浙江教谕端木国瑚、卫千总张熊飞、升用有差。　　

○是日。回銮。驻跸秋澜行宫。　　

○丁未。遣官祭贤良祠。　　

○是日。驻跸半壁店行宫。　　

○戊申。谕军机大臣等、长龄奏、伊萨克案内情节一摺。伊萨克一案。叠经降旨谕令该将军秉公查办。兹据奏、扎隆可掩饰回护。并受不法民众之挟制。因而联为一气。互相遮庇。其叠次敢行抗违。多方设辞。无非意存罗织。但能将伊萨克诬陷。则其应得之咎。与民众妄杀之罪。俱可泯然无迹。扎隆阿之有心倾陷。早经朕料及。该将军此次所奏各情节。想俱属实哈哴阿等于该将军密信访察时。仅以所闻与扎隆阿所奏无异函覆。明系为扎隆阿所惑。其不能办理善后及咨查各件。昨严饬该将军迅即折回旨内。即经朕明白宣示。该将军摺内称到喀什噶尔后。并无可商之人。朕昨因玉麟现系伊犁将军。熟悉回疆情形业经谕令会同长龄查办。所有伊萨克一案。务须与玉麟和衷共济。审讯确情。并即咨提扎隆阿、伊萨克。及案内一干人证。迅速解至阿克苏。如起解后已过阿克苏。亦即饬令折回。听候审办。断不可迁就含混。其善后事宜。必须该将军等妥议奏到降旨。著于到喀什噶尔时。会同玉麟细心核议。熟筹及远安边之策。据实具奏。昨严饬该将军迅即折回谕旨。计不日即当接奉。自不敢再行奏请来京。著无论行抵何处。即已经进关。必须迅速折回。总之伊萨克之案不结。善后章程不定。该将军断不准回京也。至另片请补喀什噶尔参赞大臣各缺。已照所请。另降清字谕旨准行矣。将此由六百里谕令知之。　　

○赏乌什办事大臣常德、头等侍卫。为叶尔羌办事大臣伊犁协领奇成额副都统衔。为乌什办事大臣。以叶尔羌办事大臣壁昌、为喀什噶尔参赞大臣。头等侍卫副都统衔舒灵阿、为喀什噶尔帮办大臣。　　

○是日。驻跸黄新庄行宫。　　

○己酉。孝昭仁皇后忌辰。遣官祭景陵。上还圆明园。　　

○诣绮春园问皇太后安。　　

○庚戌。旌表守正捐躯直隶唐县民马诏升妻张氏。　　

○辛亥。谕内阁、卢坤等奏、筹销楚岸积盐。并查重斤。恳恩从宽罚令量减售价以便民食一摺。楚省额销准盐。据该督等查明现报存岸、及载运在途盐数。已有六十一万余引之多。几占一年销额并查出短少盐包及重斤夹带之弊。本应将该商船户厮夥等分别究惩。因人数过多。恳恩宽其既往。责令该商减价售卖。以溢出之重斤。抵补减售之价值。于商本不致大折可以稍示薄惩。所有查出重斤。著加恩一体免其究办。罚令各商每包减价一成售卖。以期速销。其辛卯纲到岸新盐。毋得仍前套搭。并著此后查照奏定章程。由淮实发水脚。严禁扣价买装。以杜带私盗卖诸弊。至现在存岸盐船。有历一年十月之久。尚未开封者。虽到船月分。多寡不一。尽可酌数开售。著照所议。上年正二三四等月到岸最久之船。计五万余引。合为一次。先行尽开。其在后月分。到船数多者。一月一开。到船数少者。并为两三月一开。总期广为疏销。俟新纲运岸。随到随售。永除封轮名目。其在扬在楚浮费。现已逐加厘剔。著该督随时稽查。俾成本永远轻减。民间无虞食贵。并著督饬所属严缉邻私。仍于汉岸江船聚集之处。酌派干员。设卡稽查。以杜盗卖淹消各弊。该督等务当认真整顿。俾积弊悉除。鹾务日有起色不可有名无实。致干咎戾。　　

○又谕、孙尔准奏、请将审转及委审错误各员解任赴闽备讯一摺。浙江义乌县武生刘镇邦。与族侄孙女傅刘氏通奸。将奸妇藏匿一案。前交该督审讯。兹据奏称、刘镇邦已认通奸。其藏匿奸妇及逞强反噬控抢抵制各重情。坚不承认。显因人证未齐。逞刁狡展。其委审审转各员。于此案未能从严惩究。难保无扶同规避。及知情徇庇情事。均应彻底根究。金华府知府桂明。东阳县知县党金衡。著一并解任。交富呢扬阿遴派妥员。迅解闽省。交该督提同全案人证。秉公研鞫。严行追究。以成信谳。不准稍有含混寻奏、审明刘镇邦与傅刘氏通妇。藏匿多年。经县差摉查。辄敢逞凶反噬。浮开赃数。捏告抵制。应照凶恶棍徒屡次生事行凶扰害例。发极边足四千里安置。承审不实及迟延各官。请交部分别议处。下部议。从之。　　

○以盛京户部侍郎凯音布、仍兼署盛京工部侍郎。盛京兵部侍郎常文、署盛京礼部侍郎。　　

○闽浙总督孙尔准、六十生辰。赏御书扁额、福寿字、并珍玩文绮。　　

○旌表守正捐躯河南荥泽县民张振生妻郭氏。　　

○贷湖北荆门营上年被不兵丁仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百八十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。三月。癸丑朔。谕内阁、朕本年五旬万寿庆辰。业经累沛恩纶。覃敷闿泽。所有庄襄亲王绵课之子庄郡王奕＜?土八买＞、著加恩赏还亲王。英和、著加恩即行释回。伊子奎照、奎耀、俱著随同回京。　　

○修浙江西塘埽此各工。从巡抚富呢扬阿请也。　　

○甲寅。谕内阁、刑部具题、四川省民人文帼瓒殴毙胞侄媳陈氏等二命一案。因律例内并无殴死期功卑幼一家二命作何治罪明文。将文帼瓒拟绞监候。事结在恩旨以前。案关二命。又刃伤兄妻。未便即予减等。应监禁二年后再行减流。惟此案文帼瓒因与陈氏互骂。用斧砍伤陈氏顖门偏右。胞侄文龄儿因刘氏向该犯夺斧被伤。抱住该犯两腿哭喊。复被殴伤顖门。先后致毙二命。且用斧砍伤。均系致命之处。又刃伤其克妻。情殊凶横。原拟俟监禁二年后减流。未免过轻。著刑部另议具奏。寻奏上。得旨、兹据奏覆加详议。请将该犯不准援减。归入秋审情实办理。亦觉过重。文帼瓒一犯。著不准减等。归入秋审缓决办理。　　

○以詹事府詹事文庆、为通政司通政使。云南布政使王楚堂、为大理寺卿。候补三四品京堂刘彬士、为太仆寺卿。　　

○乙卯。修山东捕河上河两厅闸工。从河道总督严烺请也。　　

○丙辰。上诣骑春园问皇太后安。　　

○谕内阁、前因英吉沙尔被围。该领队大臣棍楚克策楞、并未驰奏。解围后亦未奏报。降旨令长龄查明覆奏。兹据棍楚克策楞奏称、先因台路不通。不能递摺。嗣经哈丰阿等进援解围。业将该城情形查明入奏。伊拘泥不敢自具专摺。恳请交部议处。棍楚克策楞、上年于英吉沙尔被围。婴城固守。著有劳绩。此次自请交部议处之处。著加恩宽免。　　

○谕军机大臣等、吴光悦覆奏、访查万安县查盐快船情形。并严定章程一摺。江西吉安府属之万安县。为水陆要道。前有人条奏。该处查盐快船。有扰累行旅情事。降旨令吴光悦密加访察。兹据奏该处船户人等。贪粤盐价贱。每在赣州豫买私盐。藏放船底。揽载官员眷属。及奉差人员。冀免过卡摉查。客商误行雇载。出卡巡兵。一过船过。即口报无私。亦必向查。多有摉出私盐。并因查盐而查出禁烟。以至翻箱倒箧者。节经分别办理。现虽查无扰害情事。惟兵役藉端需索。是其常技。且日久玩生。不可不防其渐。自应严立章程。著照所议、通饬南赣地方。凡有凭行雇写船只。责成船行查明船内并无夹带私盐。始准写载。并饬各将船户姓名籍贯。于船旁首尾大书刊刻。盐卡兵役姓名。造册申报。半月一换。傥有滋弊。按册而稽。查船之兵。各穿号衣。书写姓名。俾被累之人。易于指拏。并于各盐卡示谕商民。如有查私兵役。无端索扰。准其赴署赴省呈控。该抚仍随时委员察访。务须实力实心。严饬所属妥为办理。不可有名无实。以重缉私而安行旅。将此谕令知之。　　

○又谕、哈哴阿等奏、查明叶尔羌卡外色哷库勒抢劫贼匪现均逃散一摺。叶尔羌卡外色哷库勒地方。上年被贼抢劫。据该大臣等查明该处阿奇木伯克迈玛沙、并其弟苏拉满沙。先后被贼戕害。情殊可悯。三品顶翎五品阿奇木伯克迈玛沙。著照阿布都尔满之例。该伯克之子。以五品顶翎承袭。该城大臣即查明该伯克有无子嗣。或令近支承袭之处。奏明办理。苏拉满沙、亦著查照向例办理。以昭忠荩。至七品伯克散沙、据该大臣等查系被贼裹去。现无下落。著俟查明后再行核办。将此谕令知之。　　

○旌表守正捐躯山东莱芜县民邵义女邵氏。　　

○丁巳。祭先蚕之神。皇后亲诣行礼。　　

○戊午。谕内阁、阮元奏、审拟贵州长坝营游击刘应祥、与署守备马登云互相禀讦一摺。此案已革守备马登云、因游击刘应祥未将开除名粮考补。如其欲行侵用。辄将空粮银两。扣收入己。并冒支米石。除现已完赃不议外。该革弁于苗疆重地婪索滋扰。收取钱物。实属妥劣。马登云著发往新疆效力赎罪。已革游击刘应祥。于开除事故兵丁。有意不行验补。希冀压冒。旋被马登云将空粮扣留。先行侵用。该革员隐匿未报。例应与马登云冒支军粮同罪。虽马登云赃。已全完。刘应祥应得罪名。不准减免。仍著照例杖一百流二千里。以示惩儆。　　

○谕军机大臣等、鄂山奏、盘查甘省仓库尚未完竣。请暂缓回任一摺。前降旨将鄂山补授四川总督。复谕令杨遇春即回陕甘总督本任。以便鄂山交卸起程。兹据奏盘查甘省仓库。各属册籍尚未解齐。且距省有远至二三千里以外者。将来定案后。仍须委员分路彻底盘量。辗转需时。非数月难以竣事。请仍在甘省专办等语。杨遇春此时计已遵旨回任。著鄂山将盘查仓库一事。移交杨遇春认真办理。即遵前旨来京请训。将此谕令知之。　　

○以翰林院侍讲学士帅承瀚、充日讲起居注官。　　

○遣喀喇沙尔办事大臣额勒锦、往奠故土尔扈特汗盟长策登多尔济茶酒。并赏银八百两治丧。　　

○免撤回京营吉林黑龙江四川陕西甘兵丁应缴赏装银。　　

○己未。谕内阁、前据给事中邵正笏奏、近年内地奸民。种卖鸦片烟。地方官并不实力查禁。当经降旨通谕各省督抚查明严禁。妥议章程具奏。兹据元等奏、滇省沿边山僻。民夷土司中间有偷种渔利之事。即应明定章程。严行惩创。乃该督等仅以饬属查禁空言覆奏。何以使地方官实力奉行。奸民知所儆惧。著该督等恪遵前降旨。妥议章程。奏明后通饬所属随时严禁。并于每年年终具奏一次。毋致日久生懈。　　

○又谕、裕恩奏、特参非刑逼认几成冤狱之告病知州。请旨革职解案究讯一摺。直隶平泉州民人李自善被殴致毙一案。据该州原详内称、李自善被抢后。找向黑狗索赃。将其拒毙。现经该都统提讯。犯供翻异。究出尸身系由何志铺内移出。黑狗因畏累移尸。其所供殴毙李自善。系该州妄用非刑。熬审逼认。供出同抢之博罗卜合等五人。亦因畏罪诬扳。是黑狗等并非此案正凶。已无疑义。且查出原详内捏改伤痕。其中恐有别情。及故勘人罪情事。必应彻底根究。原任平泉州告病知州觉罗为光。著即革职。由该旗派员迅速解往热河。交裕恩归案严讯明确。定拟具奏。前任八沟理事司员理藩院主事双明、于会审案件。未能讯出实情。著于定案时附参。至一切非刑。久经严禁。乃为光于此案人证。辄用好汉架熬审。实属任性妄为。恐口外各属。尚有滥用非刑之处。著该都统认真访查。如有私设违例刑具。即行据实严参惩办。毋稍徇隐。　　

○谕军机大臣等、据李鸿宾等奏崖州黎匪复出民村抢杀滋事。檄饬琼州镇督兵拏办一摺。广东崖州黎匪。胆敢肆行抢杀。抗拒官兵。凶顽已极。现经该总兵孙得发带兵剿毙多人。各匪逃逸。必应迅速捦捕以免蔓延。据该督奏称、于二月十六日起程。前赴琼州督办。著查明首要各凶匪系何姓名。并起衅根由。是否因汉奸盘剥。或另有别情。据实详晰具奏。并著将在逃匪犯妥速捕获。严行惩办。晓谕良黎。各安生业。俾不致为允百煽惑勾结。以靖地方。所有伤亡之千总周明清及兵丁等。著查明于事竣时奏请恩恤。又据庆保奏、筹备旗营官兵以资协剿。已谕知该将军豫为筹备。著该督察看情形。如尚须调拨。即行知照庆保、派员管星速前往可也。将此由四百里谕知李鸿宾。并谕朱桂桢知之。　　

○又谕、据庆保奏、广东琼州属之黎匪拒伤官兵情形。请筹备旗营协剿一摺。览奏均悉。本日李鸿宾等奏到。已另降谕旨令该督迅速妥办。并谕知应否需用旗营官兵。酌量调拨矣。该将军当豫为筹备。俟接到李鸿宾知会。如需调拨。再遴派妥员管带呈速前往。以资协剿。将此附报便谕令知之。　　

○旌表守正被戕陕西长安县民郑得得妻阎氏。　　

○庚申。谕内阁、前据步军统领衙门奏、步甲旷班。应将翼尉等官分别惩处。原因该翼尉等马为步军营首领之官。稽查较为切近。酌添处分以重责成。兹耆英等奏、据左翼尉兴泰、查出镶白旗满洲蒙古汉军堆拨栅栏误差步甲八十六名。又据右翼翼尉伊拉清阿、查出镶蓝旗满洲蒙古汉军堆拨栅栏误差步甲六十九名。是甫经奏定章程。即据该翼尉等报出旷班步甲多人。其平日不能实力稽察。已可概见。本应交部严加议处。念其究系自行查出。尚可稍从末减。兴泰。伊拉清阿。俱著交部议处。其失察各甲喇步甲旷班不及二十名之协副尉步军校等。著该衙门记过示惩。并著责成该翼尉等。嗣后当认真严查。如再有旷班步甲。致被查出。定将该员等严处不贷。　　

○谕军机大臣等、据恒敬奏、察罕托洛亥地方。驻防蒙古官兵五百名。向系分作四班。按四季轮流更换。兹据右翼正盟长郡王棍楚克济克默特禀称、兵数太少。不敷分派。请将原派蒙古兵五百名。分作两班。一班二百五十名。以五十名递送文报外。其余二百名。随同官兵操练等语。此项官兵。果能认真操练。将来技艺娴熟。该蒙古藉资捍卫。足以自强。岂不大有裨益。现在恒敬业已前往察罕托洛亥地方。著察看情形。是否可期日久得力。会同杨遇春酌议具奏。将此谕令知之。　　

○以防御西宁野番出力。陕西副将马鸣谦等下部议叙。　　

○辛酉。上诣大高殿行礼。　　

○还宫。
  </div>
  <div class="pagination">
   <a href="清实录道光朝实录_page338.html">
    上一页
   </a>
   <span>
    ...
   </span>
   <a href="清实录道光朝实录_page334.html">
    334
   </a>
   <a href="清实录道光朝实录_page335.html">
    335
   </a>
   <a href="清实录道光朝实录_page336.html">
    336
   </a>
   <a href="清实录道光朝实录_page337.html">
    337
   </a>
   <a href="清实录道光朝实录_page338.html">
    338
   </a>
   <span class="current-page">
    339
   </span>
   <a href="清实录道光朝实录_page340.html">
    340
   </a>
   <a href="清实录道光朝实录_page341.html">
    341
   </a>
   <a href="清实录道光朝实录_page342.html">
    342
   </a>
   <a href="清实录道光朝实录_page343.html">
    343
   </a>
   <a href="清实录道光朝实录_page344.html">
    344
   </a>
   <span>
    ...
   </span>
   <a href="清实录道光朝实录_page340.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
