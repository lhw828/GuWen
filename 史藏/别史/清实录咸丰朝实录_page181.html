<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 181 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 181 页/共 502 页
  </h1>
  <div class="content">
   ○乙卯。颁河南嵩山伽蓝神御书扁额。曰、威灵镇佑。　　

○谕军机大臣等、现在静海独流贼匪。全股窜出。屯聚河间所属之束城村。经僧格林沁、叠次斩捦。大获胜仗。胜保等亦由任邱督兵前进。会同剿办。该逆情形穷蹙。难保不分投四窜。西南两路。虽经派兵堵截。惟该逆声东击西。是其惯技。河间接壤山东。德州尤为吃重。其河南之武安涉县。与山西之黎城潞城等处。为该逆入直来路。尤当先筹防范。其山东临清上下。毗连直隶处所。尤防零匪窜入。豫省之河北各县。与山西之东北。凡有邻近直隶各要隘。均宜一体设防。著张亮基、恒春、英桂、督饬文武员弁。严密巡查。实力堵御。毋许匪踪阑入。张亮基驻劄德州。尤当激励将士。申明纪律。勤加侦探。与僧格林沁、胜保、大营联络声势。随时知照一切。静海独流。虽已收复。东路武定一带。仍须密饬防范。不可稍涉大意。将此由六百里各谕令知之。　　

○参赞大臣僧格林沁奏、与胜保会商。厚集兵力。四面围剿。并以固安兵力尚单。札令多尔济那木凯带兵。随同严密防堵。得旨。昨因德勒克色楞、已抵任邱。谕令不必回固安。著仍遵前旨。即行折回。随同僧格林沁等、攻剿。其多尔济那木凯所带之兵。可即调回固安。以昭严密而归核实。察哈尔及山西兵。仍应归顺天粮台支应军饷。　　

○帮办军务土默特贝子德勒克色楞奏、遵旨带兵驰往固安。并请将黑龙江后到之兵。交瑞麟带赴钦差大臣胜保军营。得旨。著即行折回。汝所带之兵。一并带回。惟胜保所添派多尔济那木凯之兵。可调赴固安防堵。　　

○长芦盐政文谦奏、逆匪溃窜。抚绥弹压。甚关紧要。天津道张起鹓、前经调办粮台。可否仍回本任。得旨。张起鹓、已有旨催赴大营。军务紧要。万不能饬回本任。现在天津乏员。天津道著吴廷栋署理。　　

○钦差大臣向荣奏、遵旨筹拨官兵。驰应皖北。并江南防剿情形。得旨。汝在江南。日久无功。不思设法剿洗。乃率请饬赴江北。明系兵力较单。可以诿过于人。殊属无耻。　　

○已革翰林院侍读学士晋康奏谢革职自效恩。得旨。汝父尚未开缺。现在军营。奏事尚可。汝由学士革职。已为闲散。何得仍奏谢恩摺。殊属谬妄。　　

○以吏部右侍郎爱仁、兼署工部右侍郎。兼管钱法堂事务。　　

○以内阁学士盛桂、署正红旗满洲副都统。　　

○丙辰。谕内阁、户部奏、筹议浙江海运章程一摺。本年浙江省办理海运。改由刘河口受兑放洋。一切经理事宜。业经浙江巡抚黄宗汉、派员妥办。惟该处海口。系江苏所辖。若专令浙江委员催办。尚恐呼应不灵。致有贻误。著怡良、许乃钊、立即派委大员。并熟谙海运之员。驻劄刘河。会同浙江委员。设局妥速筹办。不得稍分畛域。至海船驶抵天津以后。应用剥船。著桂良督饬天津道府。宽为豫备。以济剥运。其江苏省海运事宜。仍著该督抚迅筹具奏。毋许藉口军务。因循延宕。致误正供。　　

○湖南巡抚骆秉章奏、遵查咸丰二年七月粤逆窜扰。益阳知县陈应台、未能将河面船只。收至北岸。以致溃匪抢渡。实属失于防范。请革职免议。得旨。陈应台不收船只。致令逆贼得以抢渡。罪无可宽。乃骆秉章故意开脱。并因所奉札文在后。以为非有意抗违。试问即无札饬。船只顾不必收耶。逆贼窜扰数省。虽非陈应台一人之罪。但该犯身为县令。事前既疏于防范。事后又捏禀回城救援。规避情形。已属显然。骆秉章仅科以失盗从重例。已革罢议。不但谬妄已极。实属回护。习气太重。骆秉章两任湖南。尚不知振作。无耻已极。况此案系前□山戊不□之事。至去□山戊不□腊月。已逾一年。又非命盗之案。人证难齐。不过故稽时日。减缓该犯之罪。料朕不咎既往。含混批交部议。有意取巧。尤堪痛恨。骆秉章著交部议处。陈应台著刑部从严定罪具奏。寻奏、陈应台请从重发新疆效力赎罪。从之。又奏骆秉章请照溺职例革职。得旨。骆秉章著改为降五级留任。不准抵销。　　

○丁巳。谕内阁、德勒克多尔济等奏、图谢图汗车臣汗二部落之汗王等、捐输银两、呈请转奏请旨一摺。图谢图汗二部落。现经管理游牧旗务。与未经管理之汗王贝子公扎萨克台吉闲散头二等台吉等、情愿将本年正月应领俸银。扣存部库。备拨军饷。忠悃出于至诚。深堪嘉尚。惟该汗王等此项俸银。藉资当差。所捐银两。著勿庸赏收。以示朕矜恤之至意。　　

○又谕、御史蔡绍洛奏、请将办理团练得力之知县、随营攻剿一摺。据称湖北麻城县知县姚国振、果敢有为。勇于缉捕。该员果能保卫城乡。力御外侮。该省督抚、自能据实保奏。且麻城地方。亦系要隘。若将该员调往他处。转恐本境防堵疏懈。所请令姚国振随营攻剿之处。著不准行。另片奏、保举在籍绅士倡率练勇等语。湖北在籍刑部候补主事吴荣、黄云鹄、前任四川绵竹县知县文凤喈、前任山东邹平县知县潘焕龙、候选中书徐伟度、候选教谕罗文枢、候选经历杨醇、均著随同地方官。办理团练。其前任直隶昌黎县知县胡璧华、前任江苏吴江县知县帅宗执□木、均著毋庸随同办理。　　

○谕军机大臣等、据慧成奏、勇头高鸿猷、李兴清即李三闹、本系捻匪。前经杨殿邦、派在扬州防剿。至慧成接管。各勇相继溃散。近闻李兴清之勇。蚁聚泗州灵壁交界之高兴集地方。恐于进攻庐州后路有碍等语。前据袁甲三奏、李兴清自扬州溃逃后。在灵泗交界地方。以招勇为名。聚集二三千人。踪迹叵测。已派臧纡青、会同灵壁县、严密查拏。是否拏获。未见续奏。现在庐州尚未收复。该处捻匪。难保不乘机滋扰。与逆党句结为患。著福济即饬带兵员弁、及地方文武。迅速掩捕。并知照和春、袁甲三、一体设法诱捦。勿令与逆匪句结。再致蔓延。将此由六百里谕令知之。　　

○巡防王大臣奉命大将军惠亲王等奏、遵查侍卫皂兴、带兵驻劄定福庄巡防。先后拏获形迹可疑人犯二起。业经审办奏结。此外拏获人犯数起。审问俱无证据。由附近村民保释。并无纵放奸匪之事。得旨。该侍卫所讨保释放者。非废弛而何。若云伊营内并无疏懈。其谁信乎。第现当巡防吃紧之际。骤易生手。恐难得力。著仍饬令该员赴前路防堵。自应倍加奋勉。以观后效。此次朱批。可传与皂兴知之。又奏、审明被贼裹胁人犯。石宝山、代买火硝二次。仅止引路。并未随同打仗。请发黑龙江给兵丁为奴。批。石宝山代买火硝。情节尤重。岂能仅科以指引道路。究与甘心代买火药者有间。试问火硝何用。与火药何以分别。又岂能以并未打仗为从宽之据。愚民无知。从贼杀人。尚迫于不得已。甘心代买。心迹悖乱已极。石宝山著照军法从事。即行处斩。　　

○步军统领联顺等奏、遵旨会议南营兵丁。拟分三厂。按日操演。五城壮勇。拟归团防处汇齐训练。得旨。所奏按日操演。是何演法。若徒有具文。终属无益。汝等团防处所办之事。藉以消弭窃案则可。并非用以豫防逆匪。何如是之张皇为也。著一切仍循照旧章。以归核实。　　

○户部右侍郎王茂荫等奏、筹办团防。弹压布置。必须得人。请饬通政使崇实、前任叶尔羌帮办大臣倭仁、会同办理。得旨。京内精兵。数有十万。团练断不能有益。徒觉头绪繁冗。所请之处。著不必行。崇实人颇勇敢。朕另有用处。倭仁断无干济之才。况此事非伊所长。此必何桂珍所深许者。所请该二员、著亦不准行。又奏、知府邹培经、候补副指挥任正训、前任光禄寺署正贾致恂、笔帖式麟寿、皆勤敏任事。请随同办理团练。批。邹培经既经奉旨交顺天差委。此时正需人之际。岂能率准。该员仍著顺天差委。其余任正训等三员。著交团防处差委。不必办理团练。　　

○巡视中城给事中凤宝等奏、拏获外城土棍大胳膊林三等二十九名。请交刑部从重惩办。得旨。此等匪棍。在平时犹应严办。况当此不靖之时。刑部每遇此等案件。即曲为开脱。以图省事。所有此次所获二十九犯。著即行从严定拟具奏。寻奏、遵议林三等、请依棍徒扰害律、发极边足四千里充军。萧泳太等、拟杖一百。徒三年。从之。　　

○命散秩大臣载崇、往奠故昭乌达盟长扎鲁特贝勒色特尔茶酒。予祭葬。　　

○予故革职理藩院尚书恩华、六品顶带。　　

○戊午。谕军机大臣等、前有旨、令琦善拨兵四千名。向荣拨兵一二千名。驰赴安徽。归和春调遣。嗣据琦善奏、派马步官兵三千名。交萨炳阿管带。由浦口六合。径达庐州。向荣奏、派拨楚兵一千三百余名。饬令吉顺统带。督同郑魁士、由下游北渡。并称秦定三、原带贵州官兵。未便更易生手。本日据和春奏、先后所调镇江金陵扬州官兵。请再行飞催。并请饬向荣、速令秦定三、带领贵州官兵。来庐会剿等语。逆匪现踞庐州。尚无窜志。趁此逆踪未定。必须厚集兵力。四面兜围。急图克复。著该大臣等、迅饬带兵各员。飞速前往庐州军营。以资调遣。并飞咨和春、派员迎提。不得稍有迟延。傥带兵员弁。藉词逗遛。即著从严参办。此时江北情形。极为吃重。和春军营兵力甚单。必须得力大员。统带劲兵。俾资进剿。谅该大臣等、必能筹全局。先其所急也。将此由六百里加紧各谕令知之。　　

○又谕、前因豫筹军饷。部议、请令四川等省。办理借徵。兹据裕瑞奏称、体察川省民情。惟有仿照成案。劝谕绅民。按粮津贴。请免借徵等语。川省连年办理防堵。一切度支。多系借资津贴。该督仍请循案办理。俾民间不致惊扰。自系实在情形。惟徵收一切。责在地方。若令不肖州县。从中勒派。易启弊端。著裕瑞即严饬地方官。选派公正绅耆。设立公局。妥为经收。不得假手书役。另有丝毫苛派。该督仍随时访察。傥有前项弊端。即行严参惩办。并饬司详核各属津贴银数。奏请加广学额举额。以昭优奖。俟收有成数。即速派员解京。至留充本省兵饷。仍须核实酌办。或于扣廉劝捐项内。先尽抵拨。不得将此项津贴。竟留一半。致误军需。将此由五百里谕令知之。　　

○参赞大臣僧格林沁、钦差大臣胜保、奏报官军连日合力围剿贼匪。获胜情形。得旨。如此甚好。汝二人功成之后。同膺懋赏。方不负朕之恩。　　

○以故贝子载鈖、继子溥治、降袭镇国公。　　

○命科尔沁镇国公棍楚克林沁、驰赴参赞大臣僧格林沁军营差委。　　

○己未。上诣寿康宫、问皇贵太妃安。　　

○谕内阁、罗绕典、吴振棫奏、覆查总兵等官、请分别办理等语。总兵常存、署总兵爱兴阿、前因会剿回匪延误。经吴文镕奏参。降旨将常存暂革。爱兴阿革职留营效力。兹据该督等、查明常存被参后。即能督率兵勇。杀贼立功。尚知愧奋。著开复原官。毋庸来京陛见。爱兴阿自革职后。卧病寻甸。不能随营出力。著勒令休致。直隶杜胜营都司白人鹏、派赴协剿。屡获胜仗。尤为得力。著以参将留于云南尽先补用。　　

○又谕、福济奏、督销淮盐、接济军饷等语。淮北盐务。著仍归福济一手经理。实力督销。其未缴银两。即著赶紧催徵。毋任延宕。　　

○湖广总督吴文镕、奏参知县姚国振、侵用绅富捐款。延误军糈。得旨。姚国振著革职拏问。即行从重定拟具奏。仍先行勒令交清。开具捐绅名册。　　

○以福建巡抚王懿德、为闽浙总督。贵州布政使吕佺孙、为福建巡抚。甘肃镇迪道炳纲、署贵州布政使。　　

○以云南剿办回匪出力。赏县丞王炳楠等、蓝翎。知府邓尔恒等、加衔升叙有差。　　

○庚申。改定新疆南路换防兵制。添派伊犁满洲营兵二百名。乌噜木齐绿营兵一千二百名。满洲兵三百名。裁叶尔羌、喀什噶尔、乌什、阿克苏、四城防兵一千六十二名。以现裁及告留各兵。补充缺额。并就近招募。易为眷兵。从陕甘总督易棠等请也。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。正月。辛酉。孝穆成皇后忌辰。遣官祭慕陵。　　

○谕军机大臣等、前因书元奏参、协领塔芬布、挟制上司各案。当经降旨、派柏葰前往盛京。会同善焘查办。本日据书元奏称、协领塔芬布、佐领恩合、父子狼狈为奸。于上年十二月二十八日。轻听谣言。擅调兵勇。自护私宅。于□山戊不□除日申刻关城。以致旗民惶惑。几至激变。将军奕兴、任其播弄。曲为袒护等语。盛京为根本重地。岂容此等劣员。任性妄为。致滋惊扰。本日已有旨、将塔芬布、恩合、革职拏问。交盛京刑部监禁。著柏葰于驰抵盛京后。即会同善焘。监提该革员等、严行审办。秉公定拟。毋得稍有瞻徇。又据恒毓、书元奏、请将供词狡展。屡控不休之已革举人刘祖尧等、移交柏葰等、就近审办等语。此案著一并交柏葰、善焘、亲提人证卷宗。秉公研讯确情。按律定拟具奏。原摺二件。均著钞给阅看。将此各谕令知之。　　

○又谕、自逆匪由独流静海窜出。占踞河间县属之束城村一带。经该大臣等、统带马步各队。先后赶到。并据奏称、瑞麟、庆祺、培成、伊勒东阿、达洪阿等、督带各路官兵。均已次第到营。德勒克□楞、此时想亦由固安折回。现在大兵云集。逆匪窜踞乡村。喘息未定。正当乘势督兵围剿。聚而歼旃。连日亟盼捷音。肃清畿甸。乃数日来。未据续报。实深悬系。兵贵神速。似此观望迁延。日复一日。使逆匪得以从容防备。深沟高垒。又成负嵎之势。攻剿更难得手。僧格林沁、追贼至河间。尚属奋勉。乃迁延数日。未见有何振作。朕实不解。胜保办理军务以来。毫无成效。致围攻数月之贼。复俾滋蔓。若再不奋勉赎愆。国法岂能幸逃。汝二人现在一处。断不准互相推诿。致误全局。果能在正月内。埽数歼除。同受厚恩。不独有益于国。亦全朕用人体面。汝二人熟思攻剿之策。勿致再有贻误。身家性命。岂能保耶。著僧格林沁、胜保、严饬各路带兵大员。赶紧进攻。合力围剿。务将此股逆匪。克日殄除。毋再延误。致干重罪。现在该大臣等、如何布置。是否确有把握。著即详细奏闻。以慰朕念。将此由六百里加紧谕知僧格林沁、胜保、并谕德勒克色楞、西淩阿、善禄、知之。　　

○又谕、英桂奏、扬州现已收复、追兵南下、军营需用军火等项、应请归并宿迁粮台、就近支应一摺。扬州收复以后。琦善移兵前进。一切所需军火器械。距豫较远。转运愈难。该抚所奏。自系实在情形。著琦善即饬接办粮台之藩司文煜、将营中应用军火器械等项。归并宿迁粮台。就近解赴军营。以期迅速而免迟误。至郑敦谨所带河南省办理粮台各员。仍著酌留数员。藉资熟手。毋任推诿。将此由六百里谕令知之。　　

○又谕、上年据崇纶奏称、贼踞巴河。屡劝督臣派兵攻剿。决意不从。闭城坐守。嗣据吴文镕沥陈、崇纶与该督龃龉。及吴文镕遵旨带兵出省。崇纶又称俟兵饷充足。督臣再行亲往。吴文镕任性偏执。匆促即行。朕阅该督抚历次奏报。无非彼此争辩。显系不能和衷办事。督抚大吏。责任封疆。若各挟私意。当此防剿吃紧之际。必致贻误地方。且吴文镕摺内。有崇纶驻守城上。每日回署就食。实欲避人吸食鸦片之语。著青麟、将该督抚因何起衅不和缘由。秉公密察。据实具奏。崇纶是否吸食鸦片烟。著一并确查密奏。不准稍有回护。将此由六百里密谕知之。寻奏、督臣吴文镕。因贼众兵单。矢志坚守。抚臣崇纶。屡迫其带兵出城迎敌。而己居守。是以意见不合。至崇纶吸食鸦片。臣久有所闻。不敢为伊讳饰。报闻。　　

○钦差大臣琦善奏报、进攻瓜州贼匪获胜情形。得旨。现在惟有实力严防北窜。这几次获胜。岂能已挫凶锋。务期将瓜州之贼。尽行歼戮方好。又奏、陷贼之人。往往阳托投诚。暗生狡计。向荣屡用内应之策。恐无益于事。批。向荣殊不晓事。轻率已极。　　

○命已革广东高廉镇总兵官杨昌泗、留湖北军营效力。　　

○壬戌。谕内阁、僧格林沁、胜保奏、连日剿办逆匪情形。并请将前次追贼出力官兵、酌量保奏一摺。逆匪由独流静海。窜至束城村一带。经僧格林沁带兵追剿。颇有斩获。尚属奋勉。及至逆匪占踞村庄。仍复迁延数日。未见立功。胜保自到独流。经朕屡次严谕。务将此股逆匪。埽除净尽。不准再有窜逸。乃以围攻数月之贼。又任乘闲逃窜。致滋蔓延。攻剿未能得手。堵御又复不力。僧格林沁、胜保、均属罪无可逭。朕屡次宽宥。不加严谴。正冀其奋勉图功。稍赎前愆。本日据奏剿贼各情。虽经叠有斩捦。总未能痛加剿洗。亦不过敷衍塞责。耽延时日。现在德勒克□楞、瑞麟、庆祺、培成、伊勒东阿、达洪阿等、督带官兵。均已次第到营。大兵云集。岂可再失事机。著该大臣等、即督饬各路官兵。赶紧进攻。合力兜围。务将此股逆匪。全数埽除。肃清畿辅。若再迟延贻误。国法岂能幸逃。所有初九初十等日追贼打仗官兵。著择其尤为出力者。秉公酌保。候朕施恩。毋许冒滥。　　

○又谕、杨以增、袁甲三奏、剿办溃勇获胜各一摺。扬州勇目李兴清、即李三闹。溃逃后。至原籍泗州。盘踞高家集。竖旗筑垒。聚众抢掠。实属罪大恶极。现经杨以增、袁甲三、派拨兵勇。会同剿办。业将该匪大股。歼毙殆尽。惟首匪李三闹。尚未弋获。著杨以增、袁甲三、仍督饬文武员弁。迅速掩捕。毋令漏网。乡民练勇。有能将首犯购线捦献者。著即据实保奏。所有此次出力员弁兵勇。并著杨以增、袁甲三、查明奏请奖励。毋稍冒滥。　　

○又谕、杨以增奏参、职官藉公索诈、请旨革讯一摺。南河候补州同张恩培、藉派团练。索诈银钱。并有佐领富森、冒充委员。副贡生张乔生、捏造假帐。种种扰害。业经前任江苏臬司查文经禀称。查讯属实。现当团练吃紧之时。似此藉端滋扰。于地方大有关系。张恩培、富森、均著革职。张乔生、著革去副贡生。即交杨以增提齐该革员等。研讯确情。按律定拟具奏。　　

○又谕、本年轮应查阅山东、河南、江苏、安徽、江西、等省营伍之期。山东著即派张亮基。河南著即派英桂。江苏著即派怡良。安徽著即派福济。江西著即派陈启迈。逐一查阅。认真简校。如查有训练不精。军实不齐。即将废弛之将弁。据实劾参。毋得视为具文。　　

○谕军机大臣等、据袁甲三奏、皖省寿州六安。向称殷富。恐为贼所觊觎。寿州正阳关。为贼西窜豫省门户。六安为贼南窜豫省门户。现在两处偪近贼锋。距庐郡各一百八十里。闻有奸细潜至六安。张贴伪示。居民迁徙。请拨兵严防等语。此时庐州。正当剿办吃紧之际。和春兵力。势难兼顾。河南防兵。正可越境扼要堵剿。固豫省之藩篱。即以杜北窜之要路。著英桂饬令河南与安徽接壤防兵。驰赴正阳六安两路。严加防守。并饬徐广缙等、督带兵勇前往。相机剿办。不可株守本境。坐视邻省贼匪纷窜。致误事机。将此由六百里加紧谕令知之。　　

○参赞大臣僧格林沁等奏、逆匪炮火猛烈。难于偪近其巢。拟俟大炮运到。极力攻剿。得旨。昨有寄谕、朕谓僧格林沁、数日间未见振作。胜保办理军务。毫无成效。今览此奏。固非有意迁延。然只言其难。以待大炮为词。岂能任其喘息已定。又肆猖狂。汝二人何若是昧于事机。再令窜逸。尚成何事体。著赶紧剿洗。以符朕所定限期。又奏、生捦贼犯。供称该逆欲乘隙图窜。批。可见该逆未有久踞之意。攻剿更应得手。解散胁从。随时酌量出示办理。现当吃紧之际。碍难降旨。由汝等办则可。然不能若胜保以前所示投戈长跪。漫无限制也。　　

○三品卿衔兵科给事中袁甲三奏、现在扬仪收复。贼断不至北窜山东。请饬厉恩官移驻临淮。得旨。厉恩官亦不能舍东省之防。远赴皖省。又奏、请嗣后凡关涉筹款摺件。即由军机处专交承办衙门。如有应行知照之处。该衙门自行咨会。毋庸发交内阁。致各处报房。滥行钞传。以昭慎密。批。所见甚周。著照所请。军机大臣等、留心办理。勿稍疏忽。
  </div>
  <div class="pagination">
   <a href="清实录咸丰朝实录_page180.html">
    上一页
   </a>
   <span>
    ...
   </span>
   <a href="清实录咸丰朝实录_page176.html">
    176
   </a>
   <a href="清实录咸丰朝实录_page177.html">
    177
   </a>
   <a href="清实录咸丰朝实录_page178.html">
    178
   </a>
   <a href="清实录咸丰朝实录_page179.html">
    179
   </a>
   <a href="清实录咸丰朝实录_page180.html">
    180
   </a>
   <span class="current-page">
    181
   </span>
   <a href="清实录咸丰朝实录_page182.html">
    182
   </a>
   <a href="清实录咸丰朝实录_page183.html">
    183
   </a>
   <a href="清实录咸丰朝实录_page184.html">
    184
   </a>
   <a href="清实录咸丰朝实录_page185.html">
    185
   </a>
   <a href="清实录咸丰朝实录_page186.html">
    186
   </a>
   <span>
    ...
   </span>
   <a href="清实录咸丰朝实录_page182.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
