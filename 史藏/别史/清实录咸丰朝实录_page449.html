<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 449 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 449 页/共 502 页
  </h1>
  <div class="content">
   ○丁未。谕军机大臣等、前据文煜奏、夷人续到轮船二只。内起出马一百五六十匹。复据玉明先后奏报、夷人先后驶至金州海口者、已有船六十余只。在大孤山、和尚岛、青泥洼等处停泊。本日复据劳崇光奏、该夷由上海赴东洋日本国、购马五六百匹。运至浙江定海。又赴南洋曼奈即小吕宋、购马一千二三百匹。运至广东香港。兵船旋亦驶赴上海。人数约一二万。尚有二三千人。在香港支搭帐房。亦一并登舟北驶。昨据耆龄奏、亦称该夷以万余金购买稻草。访问欲载往天津。扎草人于马上。用冲头阵以当炮火。而以精锐继进。又欲填塞天津沟坎烂泥。免致陷足。复以千余金收买寸许厚木板。将载赴上海。打造小船。以备天津同时并进之用。又有马队三四千。亦均载往天津等语。虽夷人虚声恫喝。是其惯技。然如该抚等所奏。是购买马匹。扎造草人。竟是实有其事。该夷诡诈百出。不可不防。天津布置已臻严密。不为摇动。然不可稍存大意。尚宜悉心筹度。讲求应敌之方。不可掉以轻心。至为该夷所乘。又据奏、＜口英＞夷公使口□额口□尔唫、邀同口□佛夷公使噶罗自伊本国前来。该二酋、系咸丰八年在天津与桂良等、面议条约之人。因上年口□普噜嘶等办理不善。致启衅端。是以伊等复来重理前说。各夷商惟恐兵连祸结。致妨贸易。屡求伍崇曜等探问。可见该夷虽肆凶悍。未必不希冀说合、仍循前议。傥夷船抵津。未遽动兵。恒福当派员开导。毋先开衅。如该夷先行开炮。或旋诡计。僧格林沁即相机堵御。总在有备无患。计出万全。方为妥善。将此密谕知之。　　

○又谕、据乔松年奏、淮海两属推广抽厘。可否改交署漕运总督察看办理等语。前据乔松年奏、请于淮海两属择地设局。推广抽厘。经户部议交两江总督察看办理。现在曾国藩尚未到任。所有该运司请于淮海两属、推广抽厘之处。有无滞碍。著王梦龄按照部议。就近察看情形。斟酌妥议办理。以免稽延。另片奏、镇筸营兵目张士瑚、又名张四胡、又名张治国、向粮台索饷。逞凶恣闹。请饬密拏等语。镇筸镇兵。前已调赴江南。自南岸失事后。该营兵逃溃无踪。并闻此军全为贼匪裹去。该兵目安居江北。尚敢公然索饷。前文煜管理粮台时。因该兵目奸很无赖。包揽盘剥。把持挟制。种种不法。奏请查拏正法。和春未能认真查办。奏恳宽免。乃张士瑚怙恶不悛。胆敢索饷肆扰。藐玩已极。现当办理军务吃紧之时。难保不聚众要挟。滋生事端。并据乔松年奏报、该目兵党与颇多。恐李若珠不能钤制。致酿大患。著王梦龄密派妥员、不动声色。前往设法查拏。讯明后即行正法。以肃军令而杜后患。将此由六百里谕令知之。　　

○云南腾越镇总兵官安通、因病解任。以候补总兵官褚克昌、为云南腾越镇总兵官。　　

○以江苏江甘两县办团出力。赏千总毛鹤皋等、蓝翎。同知朱忻等、中衔升叙有差。　　

○以广东四会县守城剿匪出力。赏知县张作彦、花翎。以同知用。游击卓兴、加副将衔。以参将用。予广东阵亡游击黄淳鸿、副将衔。守备罗黄忠、都司衔。祭葬世职。　　

○戊申。谕军机大臣等、前因何桂清等、欲借夷兵规复苏城。叠经谕令薛焕阻止。兹据薛焕奏、俄酋抵沪。怂恿＜口英＞口□佛北来打仗。并募勇及雇夷勇亲督进剿各等语。俄夷使臣口□易哟口□学、行抵上海。极力怂恿＜口英＞口□佛打仗。口□普酋咘酋、为其所惑。主战之意愈坚。有不候口□额噶二酋到来、即行北驶之意。俄酋并许其同去。其为各夷相约而来。互通消息。狼狈为奸。俄酋希图于中取利。已无疑义。现在惟当暗用离闲之计。密嘱华夷二酋。相机排解。告以俄酋在京。屡有帮助中国之说。此次未必非诱令＜口英＞口□佛前来。使受惩创。意图见好于中国。不可听信俄酋之言。致乖和议。天津已有准备。即来打仗。未必即能取胜。徒劳无益。且去岁衅由彼开。总将四事挽回。即在上海将条约议定。再行换约。此后永敦和好。岂不甚善。不但现在将口□普酋咘酋妥为羁縻。不可令其骤然北驶。即口□额酋噶酋到来。亦当设法拦阻。婉言开导。薛焕现署两江总督五口钦差大臣。事权归一。责无旁贷。不得以挽留不住为辞。复蹈何桂清故辙。方不负委任。昨据耆龄奏、口□佛夷由广东海关提取税银三十三万三千余两。抵扣天津和约内所议赔项兵费。该夷既遵和约提银。更不应附和＜口英＞夷前来寻衅。如此密为劝譬。离闲＜口英＞口□佛。以破其阴谋固结。阻其北行。不致再生枝节。方为妥善。至借用夷兵。本非善策。后患不可胜言。该抚已由吴煦雇募吕宋夷人一百名。作为夷勇。欲带赴嘉定太仓昆山一路。会同民团。相机进剿。吕宋虽与＜口英＞口□佛不同。然究系＜口英＞夷党与。且据劳崇光奏称、＜口英＞夷由吕宋购买马匹等语。难保吕宋内不无＜口英＞夷。况夷勇百名。亦无济于事。务当量为遣回。毋使夷人得以藉口。该抚现在责任綦重。不得轻离上海。致误事机。惟有严饬带兵将弁、节节进取。以图规复苏城。是为至要。自苏州失守以后。前后所寄保桂清、徐有壬、查办事件谕旨。恐有遗失。兹将闰三月二十三日、至四月二十五日。寄谕五道。钞给阅看。该抚即遵照查明办理可也。将此由六百里加紧密谕知之。　　

○又谕、昨据耆龄奏报、粤海关税数目。内称口□佛＜口兰＞哂夷人、陆续提出关税银三十三万三千余两。咪唎口□坚夷人、提出银四万两。均称系作抵六百万抚夷经费等语。咪夷业经换给和约。尚属从权。口□佛夷在天津虽有二百万两之议。现在并未换约。且＜口英＞口□佛两国提取填筑地基银八万八千余两。夷兵防城经费洋银一万八千圆。该督未经奏明。何以准其提用。著耆龄密派妥员、进城面见劳崇光。询以各该夷已提银两。是否即在和约内所定之六百万两数内。必须询明。否则必为该夷所愚。今该夷既已提用。即将此款存记。以备将来扣除。务须严密办理。该夷购马装船北来。复因口□普酋上年办理未善。口□额口□尔唫复邀噶罗同来、重理前说。未必非自图转圜。各夷商惟恐兵连祸结。致妨贸易。屡求伍崇曜等探问。正可藉为转机。耆龄亦当密告劳崇光、令伍崇曜等妥为开导。告以署理钦差大臣薛焕、现在上海办理五口通商事宜。该夷如往上海将条约议定。大皇帝必格外施恩。不究上年之事。自可永敦和好。不致兵连祸结。于众商均有裨益。傥该夷有在粤转圜之意。即著耆龄迅速驰奏。将此由六百里密谕知之。　　

○暂署两江总督薛焕奏、俄夷抵沪、怂恿＜口英＞口□佛二夷北来情形。得旨。俄夷怂恿＜口英＞口□佛。不过为于中取利。此时应密饬华夷两商设法离闲。　　

○调正白旗满洲副都统基溥、为正红旗满洲副统。正红旗满洲副都统文丰、为正白旗满洲副都统。　　

○以疏防省城失陷。苏州织造文熥、下部议处。　　

○己酉。谕内阁、刑部奏、司员供词矛盾。请解任研讯等语。户部宝泉局被窃银两一案。前因监督文荃等、讯取窃犯供词。禀报两歧。当经降旨。将该犯严审。并将该监督等传讯。兹据奏、讯明李竣供称窃银十四包。计一千九十两。业经取有供词。旋经满汉监督同讯。改取偷银七十七两之供。讯之文荃何毓福供词。均属自相矛盾。等语。文荃现称何毓福面向李峻声称偷银一包可活。当时何以不直言阻止。反负气口授改取供词。何毓福既知李竣所窃本系十四包。何以定欲开脱罪名。会同文荃改供。且该员等所供情节。与联康等原奏、亦有不符之处。并据何毓福供。曾经回明该侍郎。及诘以何人主见。复互相推诿。不肯实供。显有掩饬情弊。是否该员等捏词蒙混。抑系堂官授意开脱。均应彻底根究。宝泉局监督刑部员外郎文荃、署汉监督户部钱法常主事何毓福、著一并解任。归案研讯。　　

○谕军机大臣等、前经谕令乔松年、传旨令查文经于上海关库先提拨水师军饷、妥赴江北粮台。暂由乔松年支给。嗣复据魁玉奏、江北饷绌。当谕薛焕饬令查文经宽为筹办。派员带赴江北粮台。暂行支放水师饷需矣。兹据巴栋阿奏、镇江水陆严防。力遏北窜。请饬薛焕筹拨饷需等语。现在苏常失陷。镇江为南北咽喉。愈形吃重。自应扼要严防。以杜贼匪北窜。所有水陆兵勇应支饷需。据该副都统派拨艇船、绕赴上海。仅领银五万两。现当防剿吃紧之际。各营待饷孔殷。著薛焕设法筹款。并筹办兵米。迅速遴委妥员。带赴江北粮台。或于泰州城内分设粮台。专于镇防水陆各营军饷、及大江水师饷糈。以便就近支领。毋稍延误。并据巴栋阿奏、上海内河道路尚未疏通。须以火轮船运饷入江。较艇船为灵便。此项轮船。既据称曾经协同艇师攻剿得力。著薛焕即饬吴煦、将前在镇防之商捐轮船二只。调赴镇江。听候巴栋阿调遣。以资防剿。兼备转运军饷。本日据张芾奏、湖州解围。长兴亦已收复。浙省文报。现在是否已通。如探有详细情形。著迅速具奏。将此由六百里加紧谕令知之。　　

○又谕、本日据李若珠奏、镇城一军、与各起艇师口粮无著。统归乔松年一手经理。复据巴栋阿奏、镇江水陆兵勇。乏饷已久。请饬江南粮台、筹款拨解各等语。镇江艇船饷需。前据薛焕筹备派委妥员。带赴江北粮台。暂行支放。本日复谕薛焕迅速筹拨。谅该抚已经筹备。不日可由委员带到矣。其仙女庙招集之二千余人。应归江北粮台支给。著乔松年迅筹支发。毋使饥溃。薛成良一军、八千余人。既经遣散回籍。新募之勇。未必得力。著毋庸募补。本日都兴阿奏、已抵英山。湖北饷绌。难期接济。将来该将军驰抵江北。即将裁勇所余口粮、接济都兴阿一军。镇江在事文武官弁兵勇。奋勇击贼。力解城围。深堪嘉尚。前已有旨、令李若珠查明咨报曾国藩保奏。惟该署督到任需时。保奏太迟。恐不足以鼓励军心。著巴栋阿查明尤为出力各员、奏请奖励。候朕施恩。将此由六百里加紧各谕令知之。　　

○予广东阵亡殉难吏目尹绍伊、巡检张尧樽、把总王龙光、祭葬世职。官绅男妇杨启官等、三千七百一十九名口、旌恤如例。　　

○予湖南官军援浙阵亡道员萧翰庆、游击吴修考。都司邓茂先、守备黄林、千总萧占春、把总全梦庚、外委阮宏胜、巡检罗金镛等、十四员。祭葬世职。生员李易简等、议恤如例。　　

○予湖北殉难从九品帅远星、祭葬世职。民人朱宗廷等、旌恤如例。　　

○予安徽洪林桥阵亡游击荣胜、都司邱学周、李培基等、十二员。祭葬加等。世职如例。　　

○以军营潜遁。革安徽带兵都司向得胜、守备谭正喜、外委张加喜、伍元兴职。严拏重惩。　　

○庚戌。谕内阁、户部奏、遵议曾国藩请设立粮台厘局一摺。署两江总督曾国藩、现在督兵进剿。所有该署督粮台。即著札令江西布政使总办。再派道府数员帮同办理。由江西报销。并准其将江西钱漕。仿照湖北章程。归巡抚经收。以充本省兵饷。其通省牙税厘金。亦准其照湖南章程。另设一局。由该署督自行经收。以充征兵饷需。仍应彼此互相通融稽考。毋令稍滋流弊。至该署督前次带兵所设行营粮台。尚未报销。著即分案造报。免致轇轕。江西牙税厘金。自设局以来。收支数目。亦未报部。著曾国藩会同江西巡抚、将前收款项。先行截清数目造报。以清款目而免牵混。　　

○又谕、前谕河南等省办理团练。并令顺天府府丞毛昶熙回籍督办。因念山东地属海疆。毗连畿辅。陕西与川豫接壤。地方均属紧要。自应一律办理。所有应办事宜。即著籍隶山东陕西在京大小官员。各就地方情形。直抒所见。该两省官绅中、有名望素著、练达事务者。并著各举所知。候旨派往。该官绅等、必知共体时艰、助兵济饷。不但为国家保守疆域。亦可自卫桑梓。朕实有厚望焉。　　

○谕军机大臣等、本日据乔松年奏、沥陈江南招勇之弊。并请豫调近省营兵备剿一摺。所称苏州等城失守。皆由贼匪豫先薙发前来充勇。因而将兵勇句结。官不及知。临时即纷纷投贼。恐新派统兵大臣、至后复须募勇。则久溃之勇。又将重出应募。贼匪故智。得以复萌。拟请停止招勇。即调派护军营、暨北五省之绿营。令其驰赴江南北。交新授统兵大臣布置。所筹均系思患豫防。不为无见。现在江南北兵额不敷。急需增补。京营及北五省兵丁。骤难调拨。著曾国藩、瑞昌、巴栋阿、李若珠、薛焕、王有龄等、通筹办理。如该营余丁、多已补尽。即将所出兵缺、行文该省督抚。在本籍补挑精壮。起送到营。其路途资斧。官为筹给。不准以彼省之人、充此省之兵。以重营制而资得力。至招募勇丁。本多流弊。如曾国藩等所带之勇。俱系土著。始能所向有功。若以乌合之众、漫无纪律。无事则虚糜粮饷。有事则临阵溃逃。殊为可恨。现在江南溃勇。多已投贼。著薛焕即饬粮台查明开除。不准冒领赏恤、及资遣回籍等项银两。其现存之勇。如系无业游民、打仗不能得力者、即著严行裁汰。如查有投贼之勇、薙发再出应募者、著即行正法。以肃军律。将此由六百里各谕令知之。　　

○又谕、本日据乔松年奏、江南大营募勇、多系无籍游民。平时不守纪律。临阵辄行溃散。甚或纷纷投贼。流弊不可胜言。已谕令江苏浙江各督抚、并带兵各员、分别裁遣矣。向来楚省乡勇。多系土著良民。剿匪颇称得力。昨据都兴阿奏、驰抵英山。调拨马队。并会商胡林翼调取余际昌勇丁三千余名。此项勇丁。或能如数调到。或由楚另行添募。著都兴阿妥为择选。务须土著有籍者。方可令其入伍。断不可以无业游民。滥行充数。致贻无穷之患。该将军请饬袁甲三豫筹饷项。接济楚军一节。昨据乔松年奏、薛成良一军八千余人。由九洑洲溃退江北。已由该运使散遣回籍。当已谕令将此项裁勇口粮、留为都兴阿所带楚勇饷需接济矣。该将军务就现在调到马步兵勇、由楚省先为筹备饷需。迅速前赴江北。以图攻取。勿误事机。将此由六百里谕令知之。　　

○命署漕运总督王梦龄、督同两淮盐运使乔松年、办理江北粮台。　　

○辛亥。谕军机大臣等、据瑞昌、王有龄奏、备陈苏常等处失守情形。现在收集溃军。急图进剿。并调兵专防杭州省城、以待援师各摺片。张玉良自常州至无锡苏州。节节败退。前经降旨、将其革职留任。以示惩儆。因该提督未知命其总统诸军。情尚可原。所请治罪之处。著加恩宽免。张玉良前援救浙江、颇为神速。此时既知愧奋。著即亲督大队。由嘉兴平望进攻苏州。迅图克复。以赎前愆。江长贵因伤退回。瑞昌等应添官军。协同张玉良赴苏。进规苏郡。即以自固嘉湖藩篱。如所调彭斯举、吴再升、饶廷选各军。均可酌派赴苏。不可株守杭城。致蹈从前覆辙。至杭城情形现在吃紧。张玉良既督队先行。瑞昌启程、不妨稍缓。江西福建赴援各兵勇。计日亦当到杭。著瑞昌、王有龄、分拨出省。以剿为防。是为至要。所请拨饷。已交户部速议。惟江苏自苏常失陷。上海关税。必然寥落。恐军饷一时难继。王有龄既将江苏寄存银三十万两全行用罄。自应兼顾苏饷。毋得稍分畛域。自取唇亡齿寒之祸。将此由六百里加紧谕令知之。　　

○又谕、本日据文煜奏、幅匪洪佃一、由江南邳州、窜入东省峄县。纠合土匪。屯聚洪山一带。兰山费县兵勇、及青州拨往马队。先后进剿失利。现将拨赴海口防夷之挑备官兵二千名内、截留一千名。改拨剿捻等语。又据德楞额等奏、洪佃一股匪。已由该副都统等、督带马步各队。在兰山费县境内摉捕。叠次击斩七百数十名。匪徒四散。现饬江南山东地方官、督带乡团。合力兜剿等语。著德楞额等、乘胜分头剿杀。务将此股凶匪歼除净尽。毋令蔓延。此时幅匪如已追剿出境。文煜所拨兵一千名。即可调回仍防海口。将此由五百里各谕令知之。　　

○又谕、前因夷人于烟台地方占房盖屋。叠经谕令文煜、严禁奸民接济、并交易货物。及沿海民人、不可任听该夷雇募服役。尚未据该抚将办理情形。覆奏。近日朕闻夷人于到烟台后。将商船之大者悉行夺去。居民商贾迁徙一空。随至福山县城内。以修夷馆通商为辞。向该知县索取夫马。搬运瓦石。知县等官、业已避去。复于庙岛长山岛修筑炮台数座。府城官属、闻风远避。该夷即至城内。居府署者数日。复回岛中。并闻海口地方银价骤落。夷人所带广勇。时出滋扰。土匪亦乘机掳抢。总兵曹逢年、署知县陈寿元、并未认真弹压。民心不服各等情。夷人盘踞烟台。逗遛不去。全在地方官设法防范。杜其窥伺。乃该守令等、于夷人任意往来。不能拦阻。复安望其约束民人。断绝接济耶。府县官属。纷纷避出。尤堪诧异。是否果有此事。该抚身膺疆寄。何意毫无闻见。著即将以上各情据实覆奏。嗣后务须派委妥员。查探确情。随时具奏。勿任蒙蔽。至夷人之建造房屋。修筑炮台。无非挟制通商。且恐有截劫漕船。勒收商税诸诡计。海口各处银价日贱。非内地奸商私买洋银。何以至此。尤当严行禁绝。现在和约未定。断难任令于各海口盘踞。得以遂其要挟之计。著文煜仍遵前旨、严饬地方官认真查禁居民接济食物。交易钱货。并受夷人雇募。听其役使。傥因目前小利。必致受害无穷。广东之事。即是前车之鉴。须切实开导内地民人。庶该夷无可希冀。自当废然思返。至地方文武不遵谕旨。著即严参示惩。以儆疲玩。并严催知府董步云等、迅即设法开导。勿令迁延。至该抚前奏调派马队等兵筹办防堵。应如何不动声色。严密设防。即著妥为筹画。毋稍疏忽。自干重咎。将此由五百里密谕知之。　　

○浙江巡抚王有龄奏、帮办军务江南提督张国梁阵亡请恤。得旨。仍应访查实在下落。如尚未亡。或遇救得生。犹堪备干城之选。又奏、办理防剿。请将丁忧总兵官刘季三留营调遣。允之。　　

○以浙江湖州解围、并克复淳安县城。赏在籍知府赵景贤花翎、巴图鲁名号。知府瑞春、知州孙芳翰、在籍员外郎姚觐元、同知颜森玉等、花翎。知县李树等、蓝翎。知府彭炘举等、升叙有差。　　

○予浙江省城殉难在籍兵部侍郎戴熙、尚书衔。祭葬世职加等。建立专词。谥文节。其眷属等、一并旌恤附祀。道员俞焜、同知陶定求、知县赵翼健、教授蒋昌期、训导韩之麟、参将和致、游击沈荣海、都司洪际清、守备孙遇龙等。文武官绅男妇。二千五百十八员名口。分别祭葬世职、旌恤如例。　　

○予浙江省城殉难巡抚罗遵殿妻、徐氏、女陈懿侯妻罗氏、在籍翰林院编修张洵妻、施氏、子叙典等、旌恤如例。　　

○予江苏省城阵亡守备王玉林、王少卿、千总王万钊、祭葬世职。　　

○壬子。谕内阁、前据何桂清奏、署江苏布政使蔡映斗、署元和县知县冯树勋、于苏州失守后。逃至上海。署苏州府知府吴云、先期出城。当经降旨、将蔡映斗、冯树勋革职。交薛焕查明严行参办。吴云是否系有札委。一并查明奏参。兹据御史陈浚奏、监司大员。弃城潜逃。请旨严办等语。蔡映斗、冯树勋、均著拏问。交薛焕严行审讯。按军律定拟具奏。吴云著先行革职。如查无札委。即行拏问审办。以肃法纪而儆官邪。再浙江已革臬司段光清、前因该员缒城潜逃。叠经严降谕旨、令王有龄拏问审办。现在该革员尚在带兵。著该抚仍遵前旨拏问。与已革副将王邦庆、均从严惩办。毋稍宽纵。　　

○谕军机大臣等、前因夷人在烟台地方占房盖屋。金州海口到有夷船六十余只。并于外洋购买马匹。广东购买稻草木板等物。叠经谕令僧格林沁等、加意严防。不可掉以轻心。本日据僧格林沁等奏、侦探防守情形一摺。据称海口一带。处处沟槽。今年雨水较多。濠墙外尽皆泥淖。该夷即欲填沟塞濠。亦不能尽知大沽营盘虚实。且正欲诱其深入。现已传知各营、并饬令西淩阿、增庆等、严密防范、及沿海一带、妥为侦探各等语。所筹尚属周密。本日又据文煜奏、夷人到烟台后。续载来牛三四十只。上岸牧放。并搬取乱石。砌海岸马头。又驶来大船二只。载有夷兵五百。威海汛地方。至来轮船一只。有夷人十余名。声称＜口英＞国有兵船四五十只。约兵万余。五七日内、即到威海。烟台街上。夷人往来。约八九千。据通事云。大将军在后。尚有马八百对。二将军亚蒙先来。祇为去岁天津之事各等语。又本日有人奏、夷船泊福山海口。有马队三千。上骑中空木人。内装火药。每日上岸操演。复闻募到潮勇。约五六千人。闲日十余人、或二三十人不等。结伴北行。文煜所派防堵兵五百名。毫无觉察。又沂州府属之莒州。不通大路。月内忽有南来人众数起。皆官兵衣装。口操粤音。称系由河南撤防回京。并无印文执照。该地方官弁、亦不根究查询。任听行走各等语。各夷陆续麕聚烟台。且有欲来威海劄营之说。无非欲觊觎津沽。该夷知防御严密。不敢轻犯。难保不为潜师陆路之谋。若先以潮勇尝试。继以马队徐来。更欲使我水陆兼防。伺隙思逞。居心实不可问。已谕文煜饬令山东地方官、认真盘问。加意严防。著恒福严饬直隶山东交界过往必经之州县、及通京城大路所属州县。一体严密盘查。如有似此情形者、即行严拏惩办。不可稍有疏虞。致令偷越。以杜奸谋。僧格林沁、既设有侦探。亦当饬令沿海及陆路一带。实力稽查。不可稍涉大意。营总色尔固善、由江南大营带有黑龙江官员兵丁八十七员名。投奔津沽。并持有吴煦执照禀函。该营总等。不思效命疆场、转败为胜。遽尔率众北行。殊属非是。副都统衔营总色尔固善、著革职留营。责令戴罪自效。所有此项兵丁。溃败之余。难期得力。若留于天津军营。诚恐慢我军心。著僧格林沁妥为斟酌。如无可遣赴之处。或即留于大营后路。不可令在前敌。该营总来自上海。所持吴煦禀函。是否足凭。该大臣亦须倍加详慎。江苏署苏松太道吴煦、率给执照船只。亦有不合。著交部议处。以示惩儆。文煜摺并著钞给阅看。将此密谕知之。　　

○又谕、昨因闻夷人于烟台地方、有修筑夷馆炮台等事。谕令文煜设法防范。并闻去岁夏闲。福山县知县余梠、卖给该夷海岸数段。索得重价。尽饱私囊。是以本年夷人上岸支搭帐房。欲盖夷馆。此沿海居民所共知者。请饬该抚查明各等语。所奏情形。决非无因。何以该抚毫无闻见。夷人到海口者、既有数千人。兼带有马匹。其为意图一逞。已可概见。著文煜即日出省。前赴登莱青一带。择要驻劄。筹办防堵。该抚前调马步各军。尚属单薄。德楞额军营马队。较为得力。如可分拨。著即与德楞额商拨数百名。听候该抚调遣。其余本省官兵。如尚有可调之处。并著酌量派拨。该夷如并无滋扰。自宜不动声色。密为防范。傥图攻扑城池。或直图扰天津后路。或即由直省径奔京师一带地方。著文煜相机前进。设法堵剿。不得任其横恣。至潮勇陆续北来。自系欲于津沽左近设伏。俟夷船到时。水陆并发。使我猝难抵御。著文煜严饬各府州县、及自登至直。应行经过地方文武员弁、督率兵役严密访查。傥有假作官兵装束结队。口操粤音。并无印文执照者。立即拏办。该抚仍派明干大员。前往各属查察。傥该地方官奉行不力。即予严参。委员董步云等、所禀闽广人告知各铺不可搬回之言。自属实情。正可藉此开导各商民、勿为夷人所愚。致被抢掳。至民人接济食物。交易钱货。及甘心雇给夷人服役等事。仍著遵照前旨。妥为查禁。该抚身膺疆寄。当此夷情吃紧之时。谅不敢泄沓从事。自干咎戾。其何日出省、及如何办理之处。均著详细驰奏。至已革福山县知县余梠、如何将海岸数段卖给夷人。以致夷人有可藉口。径行上岸居住。实属可恶。即著文煜密速访查。一经得实。即将该革员拏问惩办。不得稍涉徇隐。将此由五百里密谕知之。　　

○又谕、成凯等奏、蒙古兵丁不耐暑热。请交各盟长训练备调一摺。伊克昭乌兰察布两盟官兵。既经该将军等、在绥远城逐加训练。现在节逾夏至。溽暑薰蒸。该兵丁等不服水土。渐生疾病。著即饬令暂归各盟、以示体恤。并责成该盟长、选择适中处所。常川操练。务使技艺益臻纯熟。驼马军器。时加整顿。以备临时调遣。毋得稍有懈驰。至滋延误。将此谕令知之。　　

○癸丑。谕军机大臣等、前因江北吃紧。谕令都兴阿酌带马步各军。驰赴扬州六合一带驻劄、督办军务。旋据该将军奏称、拟赴英山调齐马步。绕入北路。由豫而转徐宿以达淮扬。兹据鸿胪寺少卿曹毓瑛奏、该将军自英霍取道临凤以抵江北。不过旬日可至各等语。皖省自克复凤阳府县两城后。庐定虽尚为贼踞。英霍寿六一带。业已疏通。该将军若取道庐凤前进。袁甲三现在驻劄临淮。尚可会晤。面商防剿机宜。联络声势。傥由豫绕赴。程途未免纡远。江北久无统师。贼匪时图窜扰里下河等处。必得威望素著之大员。迅速驰赴。方可力遏贼氛。著都兴阿酌量情形。即由临凤驰抵江北。带兵追剿。以免迟误。将此由六百谕令知之。　　

○盛京将军玉明奏报、金州夷船游弈登岸情形。现在催兵严防。得旨。此不过恫喝虚声。尚不至恣意骚扰。惟恐汉奸处处潜伏。为夷引导。务须先清内患、以御外侮。　　

○安徽按察使恩锡、缘事降职。以湖北安襄郧荆道毛鸿宾为安徽按察使。　　

○以攻克安徽蟂矶贼巢。赏投诚陈芸桂等蓝翎。并各升叙有差。　　

○调察哈尔马二千匹解京候拨。　　

○调直隶北路精兵四千名、派员带赴青州地方候拨。


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。五月。甲寅。谕内阁、前谕山东等省在京大小官员。各就地方情形。仿照河南办理团练章程。直抒所见。并令各举所知。似旨派往。兹据大学士贾桢等、酌拟办理章程八条呈览。均属可行。自应一律筹办。著派前任户部右侍郎杜＜乔羽＞、作为督办山东团练大臣。驰驿前往。并著山东登莱青道贡璜、登州府知府暂留济甯州知州卢朝安、帮办团练事宜。即按照所议条款。并参酌河南章程。体察情形。妥为办理。　　

○谕军机大臣等、文煜奏、委员接见夷酋情形一摺。此次署青州府知府董步云等、接见夷酋。措词尚为得体。惟令其速回上海、议定条约。该酋辄称和约之事。早经决裂。其意在寻衅。已可概见。昨谕文煜即日出省。前赴登莱青一带择要驻劄。筹办防堵。所有青州马队官兵、及续拨之官兵。著即分布要隘。严密设防。毋令该夷闻见。致启衅端。至烟台附近居民。亦当赶紧办理团练自卫。若能齐心守御。声势相联。该夷闻之。必不敢肆无忌惮。傥该夷图攻城池。或图扰天津。或径欲赴京。务即将一带要路、设法堵剿。毋任猖獗。一面密谕商民、不与交易。并严防裹胁。断其接济。该夷虽自谓兵多粮足。亦难日久相持。该抚务须不动声色。妥速布置。不可稍涉大意。该夷既肯与董步云等接见。仍应饬令该员等、作为已意。告以大皇帝抚驭各国。深仁厚泽。上年口□佛国、并未助＜口英＞国打仗。虽未换约。和好自在。现在大沽防守严密。＜口英＞国若去。必然吃亏。尔国何必前往。山东地方、虽无办理通商大臣。然尔国如有可以商办之事。本省巡抚、亦可代为转奏。使汝等下情、可以上达。大皇帝宽大为怀。亦必有加恩之处。若随同＜口英＞国、与中国用兵。恐徒伤和好。如此晓谕。无论该夷听从与否。此意不妨令董步云等、向其开导。兼可探听该夷动静。豫为准备。将此由五百里密谕知之。　　

○又谕、前据李若珠奏、薛成良一军八千余人。因欠发口粮。遣散回藉。兹据乔松年奏、薛成良现在全队逗遛邵伯湖中。其心叵测。本日复据王梦龄奏、薛成良因与粮台细故。带领所部、及眷属赀财。竟赴高邮。声称欲赴袁甲三营。又称往依李世忠各等语。薛成良献地归诚。业已优加赏赉。何至因偶欠口粮。遽萌异志。复统全队泊于高邮湖中。四出窥伺。若如王梦龄所奏。因粮台细故。即带领所部、并纠合溃勇。直赴高邮。是其带队而行。出于负气。并非心存反覆。足见办理粮台各员。调处失宜。致令激而他去。所有实在情形。及因何与该员不合之处。著乔松年查明回奏。至薛成良纠众北行。经詹启纶劝回不允。竟将副将王万清拘留船中。心多叵测。不可不防。惟江南大营溃散。势成糜烂。江北亦时防窜突。且捻匪肆扰。在在堪虞。更不可操之过蹙。致激而为匪。另起一股。又属滋蔓难图。著密为侦探。如果往投袁甲三营。或往李世忠营。即飞咨袁甲三、妥为抚绥。以消反侧之心。傥查有滋事实迹。著李若珠等、密为设法。即照抗违军令之案。歼其渠魁。余众分别解散。若如该运司所奏。李若珠分调水陆大队。尾追其后。不独使其生疑。且以有用之兵。被其牵制。总非善策。该署督等惟当妥筹办法。毋致抚驭失宜。又肇衅端。是为至要。将此由六百里谕知王梦龄、李若珠、并传谕乔松年知之。　　

○以通政使司通政使朱凤标、为都察院左副都御史。　　

○以陕西按察使瑛棨、为布政使。潼商道吴春焕、为按察使。　　

○命翰林院编修郭梦惠等、往山东。听候团练大臣杜＜乔羽＞、差委。
  </div>
  <div class="pagination">
   <a href="清实录咸丰朝实录_page448.html">
    上一页
   </a>
   <span>
    ...
   </span>
   <a href="清实录咸丰朝实录_page444.html">
    444
   </a>
   <a href="清实录咸丰朝实录_page445.html">
    445
   </a>
   <a href="清实录咸丰朝实录_page446.html">
    446
   </a>
   <a href="清实录咸丰朝实录_page447.html">
    447
   </a>
   <a href="清实录咸丰朝实录_page448.html">
    448
   </a>
   <span class="current-page">
    449
   </span>
   <a href="清实录咸丰朝实录_page450.html">
    450
   </a>
   <a href="清实录咸丰朝实录_page451.html">
    451
   </a>
   <a href="清实录咸丰朝实录_page452.html">
    452
   </a>
   <a href="清实录咸丰朝实录_page453.html">
    453
   </a>
   <a href="清实录咸丰朝实录_page454.html">
    454
   </a>
   <span>
    ...
   </span>
   <a href="清实录咸丰朝实录_page450.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
