<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 399 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 399 页/共 505 页
  </h1>
  <div class="content">
   ○以安徽捐输团练。永广寿州学额六名。亳州二名。　　

○追予浙江绍兴殉难江苏道员刘咸妻谭氏、暨眷属姻亲十三名口分别旌恤如例。并予建祠。　　

○拨山东司库银十万两。河南司库银五万两。解赴盛京户部。转交吉林。以备军需。　　

○甲辰。上诣奉先殿寿皇殿行礼。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、给事中王书瑞奏、督臣被刺遇害。请派大臣查办一摺。两江总督马新贻、猝被行刺。因伤身故。叠经谕令魁玉督同该处司道等、将该犯严讯确情。尽法惩办。谅不至草率从事。惟以兼圻重臣。督署要地。竟有不法凶徒。潜入署中。白昼行刺。断非该犯一人挟仇逞凶。已可概见。现在该犯尚无确供。亟须彻底根究。著派张之万驰赴江甯。会同魁玉。督饬司道各员。将该犯设法熬审。务将其中情节。确切研讯。奏明办理。不得稍有含混。　　

○又谕、曾国藩奏、沥陈病目情形。恳请另＜??闲＞贤能。畀以两江重任。俟津事奏结。再请开大学士缺。专心调理一摺。两江事务殷繁。职任綦重。曾国藩老成宿望。前在江南多年。情形熟悉。措置咸宜。现虽目疾未痊。但得该督坐镇其闲。诸事自可就理。该督所请另＜??闲＞贤能之处。著无庸议。仍著俟津事奏结后。即行前赴两江总督之任。毋再固辞。　　

○又谕、曾国藩奏、海疆地方紧要。恳请破格用人一摺。所有天津府知府员缺。著准其以记名海关道刑部郎中陈钦署理。　　

○又谕、穆图善奏、营勇索饷滋事。请将失察之统领革职一摺。甘肃驻扎省垣各军。经左宗棠饬西征粮台。拨给一月满饷。以示体恤。复因买粮需款甚亟。饬该省司道、将此款改为买粮银两。随后再将月饷补解。乃该营哨官竟敢带同散勇多人。齐入藩署。求发足饷。势甚汹涌。该司道等恐酿成事端。已允将原拨饷银全数核发。而该勇丁复敢抛掷甎石。致兰州道蒋凝学身受石伤。实属目无法纪。穆图善已将纠约滋事之亲兵中营帮办副将张金魁查出即行正法。仍著该将军督饬各营统领。随时弹压各勇丁。不准稍有滋闹。统领亲兵中等营记名提督马洪胜、虽查无同谋情事。而于帮办出营滋事。毫无觉察。实难辞咎。记名提督借补陕甘督标前营游击马洪胜、著即行革职。并革去统领。以为军律不严者戒。　　

○谕军机大臣等、前因定安奏、山西委员解到直隶转解部拨巴哈两城及乌城饷银。有搀换短少等情。当经谕令户部管库大臣、直隶总督山西巡抚、确查具奏。兹据该管库大臣奏称、上年十二月闲。部拨巴哈两城饷银三十万两。乌城安插索伦人众饷银十万两。由银库定期。传知顺天府派员支领。均与顺天府委员、并大宛两县、当堂兑交。系原库平。以大元宝二十个为一千。以一千为一袋。逐袋过数。经该委员等验明数目。出具并无短少低潮甘结。照数领出。其如何装匣转解。按站交代。均由顺天府自行办理等语。部拨饷银。既据奏称每袋以元宝二十个为一千。不用再加小锭碎银。已足库平一千之数。何以此次饷银。解到归绥三十万两内。共短大元宝十三个。又有铜元宝十个。外长小锭一个。碎银四件。十万两内。共短大元宝二个。外长碎银七件。军饷要需。竟有搀换短少情事。实属不成事体。是否沿途舛错。抑系该委员等交代不清。亟应严切根究。著顺天府传集经手各员。详细查究。据实奏闻。如有舞弊情形。即著严参惩办。毋稍徇纵。将此谕令知之。　　

○又谕、浙江嵊县知县严思忠、被凶犯庞押新戕毙。并伤毙家属数口。前据杨昌浚讯明该犯系属疯颠。奏明正法结案。兹据御史刘国光奏称、此案疑窦颇多。所称疯病情形。未足凭信。原奏不实不尽。请认真查办等语。严思忠被戕一案。业据杨昌浚讯明奏结。若如该御史所奏各情。实不足以成信谳。著该抚按照该御史指驳各节。覆讯明确。据实具奏。不准稍涉回护。原摺著钞给阅看。将此谕令知之。寻奏、遵提人证。照该御史指驳各节。反覆研鞫。与原审均尚相符。并无可疑之处。应请仍照原案完结。下部知之。　　

○又谕、左宗棠、穆图善奏、各军剿贼获胜情形一摺。甘省驻扎镇番金县北山阿干镇等处官军。分投雕剿贼股。均获胜仗。尚属得手。惟回逆丑类繁多。肆行窜扰。必须各路一体探踪截击。方不至伺隙奔突。势成蔓延。著左宗棠、穆图善、督饬各营统领。勤加侦探。遇贼即击。并随时认真防范。以遏贼氛。河州尚有回众十万余人。并驻扎陕回二万余。回目马占傲、有八九月闲欲与官兵打仗之说。亟应先事豫防。左宗棠等务当悉心布置。毋为该逆所乘。其附省各营。即著穆图善妥为调度。以备不虞。本日据穆图善奏省垣各军索饷滋事。已分别严行惩办。因思甘军协饷。均归西征粮台转发。左宗棠自当统筹全局。均匀拨放。方足以服众心。此次因拨项改充粮价。以致省垣各军藉口滋事。嗣后该大臣当不分畛域。体恤兵艰。将甘省各营饷糈军火。源源接济。毋令缺乏。甘军楚军。不可微分厚薄。免致各营援为口实。并著与穆图善彼此和衷商办。毋稍膜视。将此由五百里各谕令知之。　　

○予故两江总督马新贻于安徽立功地方建立专祠。　　

○予直隶冀州阵亡在籍都司沉德英祭葬世职加等。　　

○缓徵直隶定、广平、鸡泽、邯郸、蠡、东光、永年、成安、大名、南乐、十州县被旱地方新旧额赋有差。　　

○乙巳。太祖高皇帝忌辰。遣官祭福陵。　　

○谕军机大臣等、奎昌奏、查勘俄国已立界牌鄂博一摺。奎昌现已与俄国立界官穆鲁木策傅公同履勘。由塔城所属之玛呢图噶图勒干卡伦起。至赛哩鄂拉止。查明俄国已立牌博四处。均在原议分界处所建立。尚无侵占情弊。已饬令弁兵等在俄国所立牌博内。建立界牌鄂博四处。办理尚妥。惟塔尔巴哈台山岭等处。尚有俄国已立牌博。未经勘定。该大臣现行抵霍野尔英多地方。与俄国立界官会商往查。仍著按照图约。循依线道。详细确切勘明。毋任暗中侵越。以重边防。此次随同立界委员明魁等、均著照所请先行赏戴翎顶。如能始终奋勉。事竣后。准与出力官兵一并核实保奏。以示鼓励。分界既定。中外疆域分明。彼此可以相安。然政贵经久。弊必豫防。若不振刷精神。随时侦察。恐日久懈生。难免俄人不复行移占。奎昌尤当督饬兵弁。将设立牌博各边界时加巡查。不得稍涉大意。其应如何严定章程以垂久远之处。著该大臣悉心妥筹。奏明办理。将此由五百里谕令知之。　　

○丙午。遣官祭昭忠祠。　　

○谕内阁、都兴阿、奕庆奏、查明永陵草仓河泊岸被水情形。绘图呈览。并遵查原修工程各摺片。据称此次山水骤涨甚急。新工势难遏其冲淘。惟陵街西堡土堤泊岸。外系石囤栽桩。内系三合土城做。现在冲淘成阬。土工沉陷。揆其形势。似欠坚实等语。著派皂保带领通晓堪舆人员。前往敬谨勘估。此项工程。仍派单懋谦、恩承、届时前往认真承修。其陵街西堡土堤泊岸原修工程。既未坚实。即著于勘估后。责成单懋谦、恩承、另行赔修。务臻巩固。　　

○又谕、都察院奏、据两江补用参将韩殿爵遣抱呈称。伊父原任安徽庐州营把总候补千总韩映奎。前于咸丰二年十二月闲。在武昌剿贼阵亡。业经议恤。恳请自行捐赀建祠。并将随同殉难之兵丁金登科等一并附祀等语。著湖北安徽各督抚查明具奏。嗣后阵亡员弁。如家属人等有愿自行捐赀建祠者。应禀由各该省督抚查明请旨。不得纷纷向都察院呈请。以符体制。　　

○又谕、前因丁宝桢奏、请以候补知县刘溎烑补邱县知县一缺。经部议以候补知县内尚有名次在先之张道南、例应先补。将刘溎烑议驳。兹据丁宝桢奏称、张道南以经历保举知县。报捐离任。按照部咨。以开缺行文日期核计。应以咸丰十一年正月到省。刘溎烑由经历保举应升。捐免本班。以知县归候补班补用。系咸丰九年八月闲到省。其名次系在张道南之先。请仍以刘溎烑补邱县知县等语。著吏部查明刘溎烑请补邱县知县。因何议驳。暨应否将该员准补之处。核议具奏。　　

○又谕、前据伊勒屯查明巴里坤镇总兵何琯被参各节。及署游击孙渊椿被控等情。当经降旨将何琯交部议处。并将孙渊椿革职交部治罪。兹据何琯奏称、文麟把持粮道。不顾大局。确有实据。该大臣挟嫌奏参巴里坤镇标兵骄劣。伊勒屯并未将骄纵情由及何琯不能统驭之处详细声叙。含混具奏。实属虚妄。至孙渊椿被敦煌民人陈国清控告各节。伊勒屯未将原告见证人等调赴巴城质讯。亦未传唤孙渊椿讯问。仅据原控原详一面之词。咨送刑部。含混奏结。请饬确实查办等语。此案文麟所参。是否属实。伊勒屯查办。有无草率。均应彻底根究。著福济即将注麟原参何琯暨孙渊椿被控各款。及此次何琯具奏情节。逐款详查。据实具奏。不得稍有含混。以成信谳。　　

○谕军机大臣等、前谕文盛将赴援军台之察哈尔马队五百名。应需口分等项。按月筹给。续调之察哈尔马队五百名。如须前往。其口分等项。谕令定安筹给。兹据定安奏称、前因河西空虚。另挑兵丁五百名填扎。并添设水师一营。共计兵勇一千余员名。每月饷项。即将应给察哈尔马队一千名之饷抵放。傥前项马队折回绥城。饷乾无从筹给。察哈尔地面辽阔。该匪出没无常。现在即无贼踪。亦应防其窜扰。拟令达尔济管带马队一千名。在察哈尔右翼地方择要驻扎。于军台地面可以兼顾等语。此项续调之马队五百名。定安既难另行筹饷。所有此项续调马队与前调马队共一千名应领饷乾。均由文盛按月筹给。并著照定安所拟。将此项马队驻扎右翼地方。勤加训练。如福济咨照乌城境内尚有贼踪。即饬迅速赴援。傥无须马队助剿。著文盛饬令分别归伍。以节饷需。将此由四百里各谕令知之。　　

○缓徵山东濮州被旱村庄本年上忙钱粮。　　

○己酉。谕内阁、李鸿章现已调补直隶总督。著即驰赴天津。会同曾国藩、丁日昌、成林、查办事件。工部尚书毛昶熙、著即回京供职。　　

○谕军机大臣等、天津民教滋事一案。迄今多日。尚未办有端倪。本日已明降谕旨。令李鸿章驰赴天津。会同曾国藩、丁日昌、成林办理。令毛昶熙回京矣。曾国藩等奏讯取已革天津府县确实亲供。并由军机大臣将亲供等件呈览。所请交部核议之处。著听候谕旨办理。原摺留中。至滋事凶犯。虽已拏获八十余名。惟犯供狡展。首要各犯。是否在内。亦未据详细声明。仍著曾国藩等督饬承审各员。认真研究。务取确供。迅速定拟。此外如有应拏人犯。仍著上紧购拏务获。毋任漏网。闻天津府县呈递亲供时。承审官以酒食宴会相待。殊属非是。向来革职待罪人员。例应监禁取供。何得如此疏略。现在张光藻等既已取有亲供。即著照例拘禁。此案必须操纵合宜。足以折服洋人之心。方可就我范围。消弭后患。曾国藩虽有立限结案之说。若不赶紧认真办理。率以奏结了事。图卸责于目前。而洋人不能帖服。必至事机决裂。或开衅端。谁执其咎。著曾国藩、李鸿章、丁日昌、成林、全局通筹。务臻妥善。李鸿章自当轻骑减从赴津。所带亲军。可以暂扎保定。免致洋人疑惑。将此由五百里各密谕知之。　　

○以山东捐输团练。永广沂水县学额六名。平阴县三名。　　


大清穆宗继天开运受中居正保大定功圣智诚孝信敏恭宽毅皇帝实录卷之二百八十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。八月。庚戌。遣官祭关帝庙。　　

○辛亥。谕军机大臣等、总理各国事务衙门奏、请饬李鸿章迅赴天津等语。昨据曾国藩等奏称、审讯滋事各犯。确有证供应正法者得七八人。略有证供应治罪者约二十余人。第案情重大。各国伤毙商民亦多。若正凶仅讯出七八人。此外任其漏网。恐无以服洋人之心。且此案为日已久。若不赶紧办结。必至另生枝节。著李鸿章迅速驰赴天津。会同曾国藩、丁日昌、成林、督饬承审各员。将案内得有证供各犯。认真研鞫。毋任时认时翻。及早拟结。至天津府县所具亲供。内有应行覆讯。及与六月二十五日曾国藩奏到查明滋事大概情形摺内情节不符之处。仍著曾国藩等迅速覆讯明确。一面将该革员等解交刑部。听候核办。一面将覆讯供词据实具奏。另片奏、请饬成林接统津郡防军等语。天津海防。关系紧要。所有崇厚任内练习洋枪各队。即著成林接统。督同天津通永镇总兵、大沽协副将、认真训练。不得稍有懈弛。其各营军饷及需用军火器械等项。均著悉照旧章核实办理。将此由六百里各密谕知之。　　

○又谕、前因额勒和布奏、借款垫放兵饷。请饬部筹拨银两。暨严催欠款。当交户部速议具奏。兹据奏称、奉天兵饷等项。前经奏准由该省额徵各项及牛庄等处船规充抵。额勒和布以应徵之款从未足额。本年秋季俸饷。不敷支放。已将东海关解黑龙江饷银五万两。先行垫发。由将军衙门派员守提牛庄等处船规归款。并请先行筹拨银五六万两。拟在河南地丁项下拨给等语。著李鹤年饬令藩司。于该省地丁本年应解京饷项下。拨银五万两。派员解赴盛京户部。交额勒和布收纳。以资接济。至奉省应徵船规等项银两。并著都兴阿等督饬所属。实力催缴。毋任延欠。该侍郎请催前垫山东应解吉林整装银二万五千两。黑龙江赈济银二万两。现据该省报解银二万两。此项饷银到奉时。即著额勒和布知照黑龙江将军派员领取。并著于船规项下先提银三万两。务于八月内一并交黑龙江委员领解回省。以归东海关所解饷银五万两之数。嗣后各省解到吉林黑龙江饷项。奉省不得擅行截留动用。致滋轇轕。山东欠解东三省俸饷。为数甚钜。此项下欠吉林整装黑龙江赈济两款。共银五万二百八十三两零。著丁宝桢严饬藩司。查照户部指拨原案。赶紧筹解盛京户部收存。一面知照黑龙江将军派员赴奉领取。毋再迟延。将此由五百里各谕令知之。　　

○又谕、库克吉泰奏、马队过境。供应车价盘费甚繁。热河道库款支绌。无可垫办。仅于矿课升课及公用各项下动拨银四千五百两。以资供应。此外实无别款可筹。且公用一项。系满营按季应放之款。亟应赶紧补还。请将直隶藩库欠解热河道库不敷经费银六万九千余两。如数拨发等语。著李鸿章督饬藩司如数筹拨。如一时未能措齐。务先筹拨银二三万两。由该道委员赴省领取。以济兵需。将此谕令知之。　　

○以署两江总督江甯将军魁玉兼署办理通商事务大臣。　　

○壬子。谕内阁、长善等奏、特参不能管束兵丁之旗营各员。请分别降革议处一摺。镶白旗佐领善缘、精力疲怠。难期愧奋。著即行革职。正黄正红旗协领全贵、办事颟顸。毫无振作。著以佐领降补。正红旗佐领惠林、心地糊涂。难资表率。著以防御降补。酿白正蓝旗协领全济、正红旗骁骑校富勒浑、业已另案休致。著与镶白旗防御世彰、全禄、骁骑校成达、吉勒占、正红旗防御迈拉孙、三音布、骁骑校贵成、一并交部分别议处。仍著该将军等随时查察整顿。以期营制日有起色。如有劳绩优异者。著仍遵前旨。酌保一二员。毋许冒滥。　　

○顺天府以宗室乡试中额请。得旨、取中五名。　　

○癸丑。谕内阁、灵桂等奏、本月十八日。奉派阅看繙译乡试试卷完竣。顺天府领卷官未到。实属旷误。据实参奏一摺。兼管顺天府府尹万青黎、署顺天府府尹王榕吉、均著交部察议。至派领试卷之员。因何迟误。并著查取职名。交部议处。　　

○谕军机大臣等、总理各国事务衙门奏、请仍遵前旨饬令提督陈国瑞赴津查讯等语。已谕令神机营王大臣派员伴送该提督赴津。并饬将要犯周起漋交出。由曾国藩等讯办矣。陈国瑞抵津后。应即取具切实亲供。以凭核办。著曾国藩等督饬承审各员。将应行查讯各节。向该提督讯问明确。令其切实登覆。毋稍含混。俟递供讯结后。再行饬令回京。其周起漋一犯交出后。即著归案严讯。原片均著钞给阅看。将此由五百里各密谕知之。　　

○以镶红旗满洲都统阿克敦布兼署镶白旗蒙古都统。镶白旗汉军副都统满庆、正蓝旗蒙古副都统载良、署镶黄旗蒙古副都统。刑部右侍郎达庆、内阁学士祥泰、署镶黄旗汉军副都统。庆升署镶蓝旗汉军副都统。　　

○甲寅。谕内阁、兵部右侍郎黄倬、著授载澂、载濂读。　　

○谕军机大臣等、李鸿章奏、起程赴津一摺。天津一案。曾国藩等拟于八月二十三日先行奏结。自已办有眉目。即著妥速定拟。克期具奏。不得再有迟逾。转致另生枝节。据李鸿章奏称、正法八人。与议罪二十余人。办法不为不重等语。惟天津府县正法一节。既力为拒绝。而所缉滋事正凶应正法者。又仅七八人。殊无以服洋人之心。著曾国藩等将未获之犯赶紧勒限严拏。并将现获各犯认真研鞫。不得稍涉宽纵。致令凶徒漏网。转滋洋人口实。至天津府县所具亲供。内有应行覆讯之处。谅已早经讯明。一面将覆讯供词迅速具奏。一面将该革员等、于接奉此旨后。即日解交刑部。听候核办。限于八月二十五日到部。本日据醇郡王等奏、遵将陈国瑞派员伴送赴津。该督等于讯毕后。将该提督亲供即行具奏。仍令原派之员。将陈国瑞即日伴送回京。要犯周起漋交出后。即著归案讯办。将此由六百里各密谕知之。　　

○又谕、前因文盛奏捐驼足敷二千。当谕李鸿章酌量咨照文盛拨解。兹据奏称、请饬分别拨解等语。著文盛于此项捐驼内分拨一千只。径解保定。其余一千只。著解交定安。听候左宗棠拨用。该大臣如需用此项驼只。即著咨照定安拨解。以资转运。将此各谕令知之。　　

○又谕、苏凤文等奏、官军攻剿叛匪。全股荡平。暨派防镇安边境。及筹办苗土等匪情形各摺片。安边河阳等处贼匪。全数歼除。剿办尚为得手。惟首逆梁添锡一犯。仅据贼供中炮落水。贼尸犹未捞获。其黄崇英一犯。逃匿不知去向。亟应确实查明该逆等实在下落。迅速殄灭。毋任漏网。冯子材现驻河阳。即著赶紧摉捕余匪。督率所部入关。毋得久留夷境。致滋扰累。另股土匪屯踞保乐夷境。距镇安不远。苏凤文当严饬谢继贵等实力堵剿。并著冯子材派拨劲旅。会合夹击。毋令逸匪潜入。至柳庆边境。时有苗匪滋扰。南太泗镇思恩等府。土匪尚多。著苏凤文饬令各该地方官。会同防剿各军认真堵击。不得有名无实。冯子材凯还时。于各属应剿应防处所。务当分兵布置。妥筹办理。以靖地方。将此由五百里各谕令知之。　　

○又谕、苏凤文奏、越南国王呈请遣使进贡一摺。越南国王恪守藩封。素称恭顺。此次因该国被匪窜扰。经大兵越境剿办。次第荡平。恳请遣使呈进方物。及驯象二只。情词肫恳。忱悃可嘉。自应准其呈进。俾遂爱戴之忱。著苏凤文查照历届例贡进关之时。酌定日期。一面具奏。一面行令该国王遵照办理。至该国上次补进丁巳辛酉乙丑等年贡物。前已命抵下三届癸酉丁丑辛巳等年正贡。兹据该国王恳请赏收。具见至诚。惟朝廷厚往薄来。优侍外藩。向遇补进方物。均有留抵之旨。著苏凤文传知该国王。仍遵前旨。留抵下三届正贡。以示体恤。将此谕令知之。　　

○以广西官军剿平越南安边等处贼匪。赏游击黄兴仁、守备覃东义巴图鲁名号。游击党敏宣等花翎。余加衔升叙开复有差。　　

○丁巳。世宗宪皇帝忌辰。遣官祭泰陵。上诣寿皇殿行礼。　　

○谕军机大臣等、都兴阿奏、摉拏盗犯正法一摺。据称奉天昌图厅与吉林之长春厅等处。时有贼匪滋扰。本年六七月闲。有马贼数十名。在阿力木图各地方抢掠。威远堡并有贼匪窜入围场。扎伤卡官等事。经该将军檄饬练兵营总春铎等、带队驰往截剿。毙匪多名。据获贼供称。此股匪首。系乌痣李等纠众肆扰。该将军现已严檄官兵等遍加摉缉等语。贼匪乌痣李即李维藩。久在边外肆行抢掠。叠经谕令该将军严拏务获究办。何以日久未获。此次复敢乘隙句结匪众。分股肆扰。现虽经官兵摉缉盗犯四十余名正法。而巨憝未除。闾阎安能静谧。著都兴阿严檄各队兵勇勤加摉缉。并责令地方各官悬赏购拏。务将匪首乌痣李等悉数拏获。严行惩办。毋许一名漏网。边隅关系紧要。该将军不得以现在民情安帖。稍为松劲。将此谕令知之。　　

○又谕、魁玉等奏、遵旨妥筹长江防范事宜一摺。长江下游扼守事宜。现经魁玉、黄翼升、公同筹议。拟于各处要隘安设炮位。并将分汛水师。查照马新贻原议。暂各归并一处。排泊操练。另调炮船三十号。驻扎金陵附近。为上下策应之需。一面与李朝斌联络各军。以资协助。所筹均尚妥协。即著魁玉等悉心区画。慎密布置。毋得稍涉张惶。办理通商事务大臣。前已有旨令魁玉兼署。中外交涉事件。魁玉责无旁贷。即著督饬苏松太道涂宗瀛等、加意笼络。弭患未形。张汶详行剌督臣一案。断非该犯一人逞忿行凶。必应彻底研鞫。严究主使。尽法惩办。现审情形如何。魁玉此次摺内并未提及。前已明降谕旨令张之万驰赴江甯。会同审办。即著该漕督迅速赴甯会审。毋稍迟延。魁玉亦当督饬司道等官详细审讯。务得确供。不得以等候张之万为词。稍形松懈。此事案情重。断不准存化大为小之心。希图草率了事也。将此由五百里各谕令知之。
  </div>
  <div class="pagination">
   <a href="清实录同治朝实录_page398.html">
    上一页
   </a>
   <span>
    ...
   </span>
   <a href="清实录同治朝实录_page394.html">
    394
   </a>
   <a href="清实录同治朝实录_page395.html">
    395
   </a>
   <a href="清实录同治朝实录_page396.html">
    396
   </a>
   <a href="清实录同治朝实录_page397.html">
    397
   </a>
   <a href="清实录同治朝实录_page398.html">
    398
   </a>
   <span class="current-page">
    399
   </span>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <a href="清实录同治朝实录_page403.html">
    403
   </a>
   <a href="清实录同治朝实录_page404.html">
    404
   </a>
   <span>
    ...
   </span>
   <a href="清实录同治朝实录_page400.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
