<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 431 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 431 页/共 1316 页</h1>
    <div class="content">○谕军机大臣等、沙克都林札布等奏、部拨乌科两城九十两年经费。安徽省欠解银一万五千两。浙江江西二省。均分毫未解至山西省节年积欠经费。迄未补解。请旨饬催等语。该两城放款支绌。需饷孔殷著陈彝、卫荣光、德馨饬令各该藩司。将欠解各款赶紧筹解。不得再有迟延。并著刚毅、将积欠该两城节年经费。设法筹拨以济要需。将此由五百里各谕令知之。现月　　

○以光禄寺卿徐致祥、为太常寺卿。现月　　

○戊辰。钦奉慈禧端佑康颐昭豫庄诚皇太后懿旨。嗣后庄顺皇贵妃忌辰。并清明中元冬至。著宗人府照改遣例。请派致祭。如遇皇帝恭谒西陵。礼成后并亲诣行礼。现月　　

○又奉懿旨、太监钱粮。向系按八成实银、二成钱折银开放。上年降旨。一律放给全饷。若仍照向章开放。是较历年并未加增。著自光绪十三年正月起。按照十成实银发给。毋庸以钱折银。以示体恤。现月　　

○谕内阁、御史魏迺勷奏、薛福辰玩视大典。请旨严谴一摺。玉粒纳仓。与坛庙大典不同。且邵曰濂获咎。系因久旷职守。该御史参劾府尹薛福辰临期不到。辄谓较邵曰濂情节有加。深文周内。措词已属失当。至请以太医院官改用。尤属胆大妄言。不可不予以惩儆。以杜攻讦之渐。魏迺勷著交部议处。至玉粒纳仓。向系兼尹府尹连衔具题。届期躬诣太常寺交收。此次薛福辰因何临期不到。毕道远曾否前往。均著明白回奏。寻吏部议、魏迺勷降三级调用。从之。毕道远覆奏、查玉米纳仓。向系府尹或兼尹一人前往。此次系府尹薛福辰前往。臣并未到班。薛福辰覆奏、是日因衙署相距较远。辰末始行赶到。得旨、薛福辰于玉米纳仓。既非临期不到。亦尚未逾选定时刻即著毋庸置议。现月

　　

○又谕、谭钟麟奏、拏办谋逆首犯、请将出力人员奖励一摺。甘肃中卫县滴水崖地方。有匪首赵神仙即赵进才。胆敢纠集党与。约期起事谋为不轨。署知县匡翼之访闻发禀后。当即传集绅团克期会剿。谭钟麟复派拨官兵。协同追捕当将该匪首歼毙。并拏获夥犯多名。分别正法惩办。此案事起仓猝。该地方文武。临机应变。歼擒要逆。俾燎原之势。立就扑灭。自应破格优奖。以示鼓励。匡翼之著免补知县、以直隶州知州、留于甘省尽先补用。团绅游击张新铭、著以参将尽先补用。把总张得胜、著以千总尽先补用。仍著该督檄饬该营县摉拏余匪。务获究办。毋任漏网。现月　　

○谕军机大臣等、前据谢祖源奏、请饬保荐出洋人员。经总理各国事务衙门议覆。请由翰林院六部核实保荐。现在几及两年。尚未据保荐有人。著该衙门传知翰林院六部。迅即查明有无可以保荐之员。限三个月内咨覆该衙门。毋再迟延。现月　　

○总理各国事务衙门奏、洋药厘税并徵。拟饬各监督与税务司合力商办。以专责成。从之。摺包　　

○又奏、西什库南边空地、换给蚕池口移建教堂。已与驻京教士续立合同。划定界址。并与法国使臣往来照会。换给执照。报闻。摺包　　

○己巳。孝和睿皇后忌辰。遣官祭昌西陵。起居注　　

○谕内阁、御史金寿松奏、芷江童生闹考之案。知府办理不善一摺。湖南芷江县童生聚众滋闹。从严惩办。前经特降谕旨。通行晓谕。正是辟以止辟之义。各省县府试。例应分别弃取。本不准滥送院试。知府邓天符认真录取。办理并无不合。若如该御史所称。于童生拥众求补时。从权暂允。未始不可息事。是畏葸敷衍。适长刁风。近来各省闹考之案。层见叠出。正由于此。至牵引发捻肇衅等语。尤不成话。该御史以爱护士类为名。实则纵奸废法。不知政体。著传旨中饬。原摺掷还。现月　　

○谕军机大臣等、有人奏、多伦厅同知陈金式、纵盗殃民。并商同副将谭兴奎、擅挪公款。贩买渔利。藉端苛派及添设税局。位置私人。玩视民瘼等款。如果属实。亟应严行惩办。著李鸿章按照所参各节。确切查明据实具奏。毋稍徇隐。原片著钞给阅看。将此谕令知之。寻奏、查明同知陈金式、副将谭兴奎、被参各款。或事出有因。或查无其事。应请毋庸置议。多伦五方杂处。素称难治。现因税局移设经棚。奸商难于偷漏。往往造谣阻抗。该厅税额既多。不得不藉此补苴。稍资报解。仍随时严饬约束书役。勿稍索扰。报闻。现月　　

○云贵总督岑毓英奏、查勘禄劝县被水情形。得旨、即著饬属查明被灾户口。妥为赈恤。毋任失所。摺包　　

○又奏、盏达土司夷匪作乱。饬总兵丁槐前往剿抚。得旨、所筹尚妥。即著饬令丁槐严防要隘。并督同南甸等处土司。分别办理剿抚。以固边圉。摺包　　

○予云南军营瘴故游击杨秉仁等优恤。摺包　　

○蠲缓奉天安东、锦、海城、广甯、新民、岫岩、金凤凰、开原、复、十厅州县。暨牛庄、白旗堡、巨流河、各旗界被水地亩钱粮租赋有差。现月　　

○蠲缓吉林宾州厅、甯古塔等处灾歉地方租赋银谷。现月　　

○庚午。孝德显皇后忌辰。遣官祭定陵。起居注　　

○谕内阁、刘铭传奏、督兵剿服中北两路生番。请将出力员弁奖励一摺。台湾中路叛番。经刘铭传于本年九十月闲。督率各军开路搭桥。节节进剿。先后将各番社攻破。所有苏鲁等七社。均已悔罪乞降。旋经该抚商同林维源进剿北路叛番。示以兵威。白阿歪等处生番、二十余社。亦均归化。刘铭传筹办剿抚。深合机宜。著交部从优议叙。在事员弁奋勉出力。亦应量予奖励。提督吴宏洛、著赏穿黄马褂。道员林朝栋、著赏给二品顶戴。提督李定明、著赏给头品顶戴。朱焕明等、均著赏给正一品封典。副将万国本、著以总兵记名＜闲＞放、并赏给壮勇巴图鲁名号。县丞洪熙等、均著以知县、不论双单月归部选用。知县郭名昌、著仍以知县归部选用。并加同知衔。通判蔡嘉谷、著俟补缺后以同知用。已保巡检陆陈谦等、均著以县丞归福建候补。军功刘加辉、著以千总补用。并赏给守备衔。巡检蔡焕章、著赏戴蓝翎。阵亡之副将钟玉镛、刘煦章、都司李春山、守备刘复胜、千总陈贤卿、向斌廷、把总林桐、均著交部从优议恤。现月　　

○谕军机大臣等、近来外藩筵燕。各该衙门豫备桌张。草率偷减。不堪食用。殊属不成事体。嗣后该管堂官。务当严饬所属认真办理。以期核实傥再有前项情弊。即行从严参办。毋稍姑容。现月　　

○以勇数空额。营务废弛。革台湾统带春字三营记名提督柳泰和职。撤销勇号摺包　　

○予台湾军营积劳病故。记名提督王贵扬参将陈近标等优恤。摺包　　

○辛未。谕内阁、前据御史魏迺勷奏参编修林壬品行卑污。回籍未经告假等款。当经谕令麟书、徐桐、确查具奏。兹据查明奏称、林壬去年＜闲＞放山西考官。有贾人栗姓索取薓价尾欠。在馆寓吵闹。送坊管押旋即放回。原参应是传闻之讹。惟未经告假。于十月二十四日私行出京。请旨惩处等语。林壬著交部议处。以为擅离职守者戒。寻议降二级调用。从之。现月　　

○以记名提督李培荣为甘肃肃州镇总兵官。现月　　

○以士林积怨。革陕西榆林府教授王文蔚等职。摺包　　

○壬申。以神灵显应。颁山东益都县龙神庙扁额曰福佑云门冠县城隍神庙扁额曰泽周冠氏。刘猛将军庙扁额曰昆虫毋作。现月　　

○以顺天府府尹薛福辰为宗人府府丞。外记注　　

○以捐助河工。予广东潮州府知府朱丙寿等升叙加衔有差。摺

包

　　

○癸酉。谕内阁、毕道远等奏、胪陈已故府尹政绩。请宣付史馆一摺。已故通政使周家楣。两任顺天府府尹。遇事整顿。善政颇多办理灾赈。尤能多方筹措。不遗余力。实惠及民。所有周家楣生平政绩。著准其宣付史馆立传。现月　　

○谕军机大臣等、成孚奏、河工紧要、援案请添拨防险银两一摺。据称黄河两岸各厅。险工叠出。来年修守事宜。亟应豫为筹备。额款实难敷用。援案请添拨防险银二十五万两。分拨南岸各厅银十三万五千两。北岸各厅银十一万五千两等语。著边宝泉饬令藩司于年前先拨四成。春汛再拨六成。俾资应用。该河督务当督饬道厅各员。撙节动支。认真办理。毋得稍涉虚糜。将此由四百里各谕令知之。现月　　

○又谕、电寄徐承祖。据张之洞电称。接徐承祖电。日本外部因新购法舰未到。拟派船至各港访寻等语。南洋接闽电相同。目下崎案未定。华民积愤。如日本有兵轮入口难保不别滋事端。此事该外部语涉支离。徐承祖既不先事力阻。且未电告总署、及南北洋大臣。辄为转电闽粤。殊属轻率。著传旨申饬。彼船如未成行。仍应向其阻止。并即电闻。　　

○擢安徽凤颍六泗道高万鹏为顺天府府尹。未到任前。以宗人府府丞薛福辰兼署。现月　　

○加赏资善堂暖厂粟米三百石。协修官赖际熙恭纂　　

帮总纂官王荣商恭辑监修总裁世恭阅五月十一日正总裁那月日专司藳本陆恭覆阅癸丑四月初七日　　

徐月日　　

荣月日副总裁唐月日　　

宗室宝恭阅四签九月十四日

　　

陈恭阅一签三月十五日　　

熙月日　　

郭恭阅十月二十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百三十七　　

光绪十二年。丙戌。十二月。甲戌。谕内阁、御史瑞霖奏、请于城内添设练勇局一摺。稽查巡缉。本系步军统领衙门专责。若如所奏窃盗肆行。尚复成何事体。著步军统领等、督饬将弁。实力稽查。不准稍有懈弛。以期除莠安良。该御史所请添设练勇局之处。事涉纷更。著毋庸议。现月　　

○谕军机大臣等、有人奏、天津县知县姚长龄。谬妄贪婪。任听伊叔姚松涛、已革书吏马鉴荪即马承先、表里为奸。于命案受贿。延阁不问。并加增斗帖。及纵役殃民。请饬查参等语。知县为亲民之官。宜如何洁己奉公。若如所奏各节。亟应严行惩办。著李鸿章确切查明。据实具奏。毋稍徇隐。另片奏、革员杨鸿典仍未回籍。现住天津开设银钱等行。及斗店盐店。并在长芦行商。请饬严查等情。杨鸿典参革后、曾否回籍。原参是否属实。著李鸿章查明覆奏。原摺片著钞给阅看。将此谕令知之。寻奏、查明天津县知县姚长龄被参各节。或事出有因。或并无实据。该县人尚谨饬。业经丁忧去官。革员杨鸿典、亦已回籍。均请毋庸置议。报闻。摺包　　

○四川总督刘秉璋奏、重庆教案。已将各国赔款数目。核实议定。下所司知之。摺包　　

○以办案迁延。革四川巴县知县国璋职。摺包　　
</div>
    <div class="pagination">
<a href="清实录光绪朝实录_page430.html">上一页</a><span>...</span><a href="清实录光绪朝实录_page426.html">426</a><a href="清实录光绪朝实录_page427.html">427</a><a href="清实录光绪朝实录_page428.html">428</a><a href="清实录光绪朝实录_page429.html">429</a><a href="清实录光绪朝实录_page430.html">430</a><span class="current-page">431</span><a href="清实录光绪朝实录_page432.html">432</a><a href="清实录光绪朝实录_page433.html">433</a><a href="清实录光绪朝实录_page434.html">434</a><a href="清实录光绪朝实录_page435.html">435</a><a href="清实录光绪朝实录_page436.html">436</a><span>...</span><a href="清实录光绪朝实录_page432.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
