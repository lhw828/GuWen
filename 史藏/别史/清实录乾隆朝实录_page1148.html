<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1148 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1148 页/共 1860 页
  </h1>
  <div class="content">
   ○谕军机大臣等据德成、杨廷璋奏、办理永定河北岸情形各摺。已于摺内批示矣。至该督等初一日奏进之图。于河堤全势。未能了了。又未将初次原图同进。因传谕伊等、将该处河岸堤工情形。详绘一图呈览。今据奏到所绘新图。并附呈原图。乍阅之竟似两图。形势各异及细加核对。始知于地界东西方向。两图互易。竟是一以东为西。南为北。一以西为东。北为南。原图经朕批示。即应奉为准式。岂容前后任意参差。该督等、何以不悉心检核。草率若此。著将两图一并发去。仍令该督等、按原图方向。将河道远近湾直堤岸情形。逐一较准。另行详绘一图。随摺呈览。仍将现在办理工程若何。及查勘被水地方成灾。如何分别抚恤之处。即速详晰奏闻。寻钦差侍郎德成。直隶总督杨廷璋会奏、引河工已有九分。软坝工亦有八分。十一日可以合龙。永清东安、固安、武清宛平等县。被灾户口。缺种者先动义仓借给。庐舍淹损。酌给修费。报闻　　

○又谕、本日温福奏摺。用四百里驿递。朕初以为或系伊接奉前此谕令来京之旨。是以迅速覆奏、及格阅各摺。不过访获洋盗。续获台湾夥匪。及地方情形。参革知县。此等事件。并非不容缓待者。何必亟亟若此。而明山亦将覆奏雨泽情形。及换班兵丁等摺。由军台驰递。均属未协。向来各省遇有地方紧要公事。及大员缺出。未便久悬者。例系由驿速达。其余寻常公务。随时入告。则系专人赍进。今温福等所奏、别无紧要之事。何以轻付邮传。岂身为督抚大员。尚靳惜此区区差员路费。而不顾疲烦驿马耶。著传谕各督抚、嗣后除紧要公务。不容缓待者仍准由驿递送外。其寻常奏事之摺。俱著按例专人赍进　　

○戊寅。命原任太仆寺卿陈兆仑仍在尚书房行走　　

○己卯。谕、据永德参奏、商城县知县陈开明于郑文俊家被盗一案。不能究出行劫奸淫放火重情。抑勒讳盗。又于张献九诱赌一案。妄冀规避处分。改供捏详。故入人罪。请旨将陈开明革职研审等语。陈开明著革职。交该抚与案内有名人犯。一并审拟具奏　　

○庚辰。谕、朕于八月十六日启銮。巡幸木兰。所有应派人员。及应办事宜。著各该处出派豫备。至派出人员。著照例射布靶　　

○又谕曰、玉麟遇监放米石之班。与进内值班同日。监放米石后。再入值班。有何不可。否则推至次班都统亦可。乃指称内廷值班。遣白和卓前往。殊属错谬。玉麟平日亦无出息。著革去副都统。仍留二等侍卫、兼佐领。在乾清门行走　　

○又谕曰、哈国兴、昨岁在老官屯。于缅匪遣人投诚时。自不免存迁就完事之见。至诺尔塔所称。哈国兴曾许给还土司一节。询之哈国兴、坚称并无其语。在贼匪一面狡词。固难执以坐哈国兴之罪。而哈国兴所称、实未许其给还之处。现在无可对质。亦难深信其有无。伊于绿营粉饰积习。未能悛改。若仍回滇任事。于边防要务无益。但念其屡次领兵打仗。颇属奋勉。尚不至竟予罢斥。现在贵州古州镇总兵余大佐、尚未到任。其员缺即著哈国兴降补。以观后效。余大佐俟有总兵员缺。另降谕旨　　

○谕军机大臣等、本日据奎林等奏、大兴县之黄庄、定福庄、太平庄、高井四处。现有蝗蝻。该县知县、并不上紧办理。所带民夫亦少等语。著交杨廷璋、查明参奏。其通州、密云、怀柔、静海等处。飞蝗翔集无定。若必根究其所起。既恐查访未确。而该州县转得互相推诿。于现在督捕之事。致有懈弛。该督祇应就飞蝗停落处所。无论其是否他处飞来。督饬所在地方官。尽力剿捕。无得稍有余孽其有怠缓从事者。即予查参。庶各知所儆畏。蝗孽可尽得扫除。将此传谕杨廷璋知之　　

○又谕、据崔应阶奏、巡查绍兴所属地方离水远者。稍觉乾涸及至杭州省城。于二十五日。得雨三四寸等语。浙省皆系水田。插秧之后。全资雨泽浸灌。与北方情形不同。虽经得雨三四寸。恐尚不足济用。不知现在曾否续经得雨。所在农田。是否一律优渥。何以未据熊学鹏专摺具奏。著将此传谕该抚、速将各属内所有短雨地方。近日农田情形若何。并是否尚有望雨之处。即行据实奏闻。寻奏、闰五月二十三四等日。绍兴稍觉乾涸。旋于二十五日后。与杭州俱得透雨。各属现无报旱处。报闻　　

○又谕、今日阿桂、彰宝。奏到各摺。种种不协事理。已于摺内严切批谕矣。如请将贺丙移至内地安插一节。可谓太不晓事。贺丙去岁随经略傅恒、由戛鸠一路进兵。身充向导。乃缅匪所知亦犹兴堂扎之不能复与缅合。何虑在外滋生事端。至其在句帽时。向□□罢夷有勒索情事。亦系倚仗大兵声势而然。今我兵已彻。则贺丙在彼。不过一寻常土目。安能复向□□罢夷需索。彼既愿在南底坝居住。不妨任其去留又何必鳃鳃过虑。强令搬移耶。其另摺所奏、以黄海失事情节。询问贺丙。因所乘船数不符。细加诘讯。尤属拘泥可笑。黄海踪迹下落。固当查问。既据贺丙供称、闻在宋猛地方。遇贼被害。似非尽属荒唐。其船只多寡。并非紧要关键。何必复向其穷诘。伊等于边防要务。每多疎略。转以此等细微节目。辨驳不休。岂如此遂得谓之办事精到乎。至所奏量移防兵摺内。有贼匪敢于狂吠。不可不防其暗蓄奸谋。乘我不意等语。尤属不通之见。缅匪诡诈反悔。敢将苏尔相拘留。特欲激我用兵。而彼据以逸待劳之利。若虑其扰我边境。亦计及数年以后。或乘我疎懈。先侵沿边上司。渐及内地。断无敢有突然犯边之理。且此时边外瘴气方盛。我兵既不能往。彼又安能遽来。惟当照例办理。何至为此张皇过当之语。至边口私贩。偷越往来。或漏泄内地事机。乃不可不实力查禁者。伊等转视为末务。识见颠倒。措置失宜。尚得谓之稍知事体乎。阿桂等、身膺重寄。军务边情。皆当筹画妥善。以副朕怀。乃今日奏到三摺。无一中窾。岂万里以外。必待朕烛照远及。豫为筹度。伊等竟不能经理一事。是其智且诺尔塔之不若。复将何所倚望乎。朕实为之太息愤恨。伊等宁不知自愧。将此详悉饬谕知之　　

○军机大臣等议覆、据云南彻兵领队大臣等咨到。兵丁所带民间幼孩。计四百十四名。俱系亲属受银。立契典卖。并非私携。得旨、班师回京。理合安静行路。不得携带民间之子。该领队大臣等、纵兵携带多人。本应治罪。但念系银钱典买。尚为诱拐情弊。此次著加恩宽免。然此风断不可长。若不严禁。将来必致强携民间幼子。嗣后几奉差兵丁。随往跟役内。实有病故逃走。必需添从人者。在经过地方。典买人口。务须呈报该管领队大臣等、查核后禀明将军。方准典买。似此私行典买者。永行禁止。著为令　　

○吏部等部议准。陕甘总督明山奏称、渊泉县移驻。应添建文庙。迁建道署、及知县、典史参将、署各一。千。把、署三。监狱房九。兵房八百。军器堆拨房各十六。余仍住旧城。从之　　

○辛巳。上诣畅春园、问皇太后安　　

○谕曰、白和卓监放北新仓米石。查出舒善、李树芳、空误未往。据实参奏前此朕以厄鲁特回子。管理旗务。未必兼能稽查。今白和卓办理。颇属能事。况朕摺用伊等为大臣。一切巡查差务。俱系伊等分内之事。自应一体行走。嗣后凡遇赴仓监放米石等差。所有御前乾清门行走之厄鲁特回子、与都统、副都统等。俱著一体往查　　

○谕军机大臣等、据明山奏、查审伪造实收押借银两一案。提讯武举刘永祚、坚称实收来历。并不知情。现在分咨提督衙门。直隶总督、将案内之李先理。董乃文。刘敬承等、解赴甘省。并请饬交四川鴢督。将守备张大猷解往。并案质审等语。此案假捏实收。哄借银两。殊干法纪。自应彻底根究。按律治罪。但案犯隔属数省往返稽查。徒延时日。除董乃文。刘敬承二犯。现交提督衙门。就近访拏外。著传谕明山。即将刘永祚。派委妥员。押解来京交军机大臣、会同刑部审讯。至四川守备张大猷。并著阿尔泰。饬令解任。押赴京城。并案质对。其李先理。据称现在霸州州判署中收管。著杨廷璋、饬属即行解京。一并质讯。将此传谕各该督知之　　

○补行湖北省乾隆三十四年分大计。不谨官二员。罢软官一员。年老官一员。有疾官三员。才力不及官三员。浮躁官一员。分别处分如例　　

○以户科给事中瑚世泰。为镶红旗蒙古副都统　　

○壬午。谕、据熊学鹏奏、浙江海防道宁舞立。既不谙练塘工。遇有差委。又不肯认真查办。一味模棱。委靡成习。请旨交部严加议处。其海防道一缺。最为紧要请以宁绍台道潘恂调补等语。宁舞立。著交部严加议处。海防道员缺。即著潘恂调补所遗宁绍台道员缺。著张珽补授　　

○谕军机大臣等、伊龄阿。请定九江关监督。与丞倅相接仪注一摺。已批交该部议奏矣。监督系简派司榷之员。该同知既在关接办亲填。自应视管关道员之例相统属。邓蔚林不循旧规。妄称监督不得与道府齿。有意抗衡殊属非是。观此。则其人之妄自尊大可知。著传谕海明。将邓蔚林平日居官如何之处。查明据实覆奏伊龄阿摺并钞寄阅看。寻奏、邓蔚林办事稳妥。亦无骄矜之处。已照丞倅见总兵仪注。与伊龄阿相见。报闻　　

○癸未。上御勤政殿听政　　

○谕曰、温福未到任以前。所有吏部侍郎事务著瑚世泰暂行署理　　

○又谕、据窦光鼐奏、请嗣后拨打蝗虫凡民人佃种旗地之户令理事同知饬谕各庄头。一体拨夫应用一摺。阅其所奏近理已批交该部。照所请速行矣。但思地方遇有捕蝗之事。凡属旗地。皆当与民田通力合作共相佽助。即内务府所属大粮庄头。亦应一体派拨。若自以旗庄遽欲免差。则如江浙绅衿田亩。我倚恃宦户。规避一切役使可乎且按地派夫捕蝗。仍以护其田地岂有听其置身事外。独任民夫代为扑捕之理。此事向来直隶地方官。均系作何办理。恐窦光鼐所奏情节。未能深悉原委。著交总督杨廷璋、即速详查据实覆奏　　

○谕军机大臣等、按察使秦鑅、前在归州知州任内。办理盗案。颇能得实。是以屡加擢用。洊至臬司。今来京陛见。看来系一拘谨自守之人。臬司为通省刑名总汇。恐伊才具不甚相宜。著传谕梁国治。留心察看。如秦鑅办理竭蹷。不能胜任即行据实奏闻毋得少有瞻徇　　

○又谕、据伊勒图奏、自西安移驻伊犁满洲官兵多不能射马箭等语。各处驻防官兵。原为防守地方。自应以骑射为事。此次移驻官兵。想系选择前往。尚不免骑射生疎。则西安官兵之更不及此可知。该处将军。副都统。所司何事。著将此严切传谕知之　　

○以礼部侍郎德福。充经筵讲官　　

○以左副都御史刘秉恬。为刑部侍郎　　

○旌朕守正被戕之安徽凤台县民刘克绍妻王氏　　

○甲申。谕军机大臣等、现在缅匪敢于食言。恣意陆梁特以内地之人。不服彼处水土。激我进兵。贼计甚属狡猾。我若大举进兵。即堕其术。徒伤士卒。转使贼匪得计。此事断不可行。然若竟置之不办。任其猖獗。亦无此理。宜令贼匪不得休息。相机往击。蹂躏其地。海兰察、哈国兴、皆系阅历之人。亦悉贼匪情性阿桂、彰宝即选精兵千名。交伊二人。或一路行走或分两路前进。令常保住。长青。各带兵千名策应。遣往之时。阿桂、彰宝、宜剀切晓谕伊等及官兵务宜竭力剿杀断不可掠取附近□□罢夷人等塞责。亦不可一味深入。不能退出务期惊扰贼匪。且可退出通盘计算黾勉从事再哈国兴已授为古州镇总兵。阿桂彰宝将伊调来之后。古州总兵所属地方紧要即令贵州提督拜凌阿兼署。嗣后总兵若奉调差务。即照此令提臣兼署　　

○又谕、据吴达善等奏、查拏逆苗香要情形。及彻兵回驻古州一摺。逆苗香要。此时只身逃匿。不过苟延残喘。现令土舍把事人等。改装密缉。自无难克日就擒。吴达善等。即回驻古州。将兵丁彻退。使苗民各归本寨。安居乐业。就现在情事而论。原只可如此办理。但搜捕首恶。最为此事要领。不得因官兵已彻。遂尔有名无实。徒以空言塞责。如摺内所称、该犯情急自尽。及饿填沟壑等语。未免豫留迁就地步。若竟狃于此见。将来即藉此语支吾完事。则大不可。香要在四犯中。尤属渠魁。该犯一日不获。则此事一日不了。该督等、务须实力加紧设法侦缉。使首恶速正显戮。毋得稍存颟顸了局之念至古州镇总兵。现已令哈国兴降补。伊前在滇省边疆。颇称熟悉。秋冬间或有调往交办之事已。传谕彰宝。于应调时。先期知会黔省遵行。但古州控制苗疆。其地最为紧要前此该镇悬缺若有专阃大员。在彼弹压。逆苗未必敢于滋事。即凶徒自作不逞。亦必迅就剿除。乃以庸碌无能之副将程国相护篆。致香要一案。迟延贻误。不可不引以为戒。将来哈国兴赴滇时。其总兵事务。即著提督拜凌阿前往兼摄。嗣后古州镇缺。有需员署理之处。俱照此行。将此并谕拜凌阿知之　　

○乙酉。上诣畅春园、问皇太后安　　

○以安徽布政使范宜宾。为左副都御史。直隶按察使裴宗锡。为安徽布政使　　

○丙戌。谕军机大臣等、据永德奏豫省永城。夏邑。等处。俱有飞蝗停落。现在扑捕根寻踪迹实由江南萧县飞来等语。前经永德摺奏、豫省搜捕蝗孽系与安徽宿州毗近之地今宿州已报扑除净尽。而永德前赴永城一带亲查。则系与下江萧县。连界蔓延所致。该督抚何以前此并未奏及。即本日萨载奏到。但称查勘萧县。砀山。一带。所有前报蝻孽生发之处。现已扑尽。此摺系在永德具奏之前。如果已经扑净。则永德所遣归德府知府赵瑗。何以亲赴萧县查勘时。尚见蝗蝻出土。飞腾跳跃。且有布囊带回送验之事。是萧县地方官。并未加紧实力办理可知。似此玩视民瘼之劣员。不可不查参严处。以示惩儆。著传谕高晋、萨载、即速确实详查。具摺参奏、并将现在江苏生蝻处所。曾否设法扑捕。果否净尽情形。迅速覆奏毋得稍存讳饰之见自取咎戾。永德原摺。并著钞寄阅看　　

○旌表守正捐躯之河南汝州民赵景生妻周氏　　

○丁亥。谕曰官保著调补刑部尚书。户部尚书员缺。著素尔讷调补。不必管理三库。所有三库事务。著丰昇额管理　　

○署云贵总督彰宝奏、滇兵过境。沿途并无帮贴繁费。报闻　　

○旌表守正捐躯之河南鹿邑县民胡秉顺妻谢氏息县民张秋妻张氏。广东番禺县民曾宜彭妻陈氏。　　

○戊子。上诣畅春园、问皇太后安　　

○谕曰、三全等奏称、六月初七日。热河地方大雨。广仁岭以内各山沟。及狮子沟等处。山水涨发。官兵民房。被冲数百间。伤损人口颇多等语。据三全所奏、此次水灾。较二十四年较重。著派英廉、索诺木策凌、驰赴热河。会同三全、永和、查明被水永间人口俱照二十四年加倍赏给妥为抚恤所需银。即于该处道库存项内动支　　

○礼部奏、和静固伦公主。下嫁成婚礼仪。得旨、七月二十一日。于圆明园正大光明殿筵宴。二十七日。于保和殿筵宴　　

○以刑部主事孙孝愉、为直隶按察使　　

○己丑。谕军机大臣等前据窦光鼐奏、名处旗佃。应一体出夫捕蝗。已批如所请行。复思扑捕蝗孽。原以保卫田禾。非特旗佃当协力赴公。即大粮庄头。亦不应稍存歧视。未知直隶向来作何办理。恐窦光鼐未能深悉原委。因令杨廷璋查明具奏。今索诺木策凌回京。问及此事。则称蝗蝻长发处所。不但旗佃人等。尽力争扑。即王公属下旗人无不协同扑打。并曾面询周元理、亦称他处俱系如此办理。等语看来窦光鼐前奏。竟属荒唐。乃伊言之凿凿。果何所见而云然。亦当有所指实。著窦光鼐明白回奏。并著传谕杨廷璋、将现在确情彻底查明据实覆奏。毋得稍有隐饰瞻檐　　

○以内阁学士全魁、为浙江乡试正考官。侍讲学士边继祖、为副考官。侍讲学士国柱、为江西乡试正考官。侍讲学士褚廷璋、为副考官。侍讲学士李中简、为湖北乡试正考官。宗人府主事冯应榴、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十二


大清高宗法天隆运至诚先觉体元立极敷文奋武孝慈神圣纯皇帝实录卷之八百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅六月。庚寅。谕、据文绶奏、兴安州江水漫溢。灌入旧城。冲损官署民房堤岸。并有淹毙人口等语。看来兴安州此次被水。情形较重。该抚既经亲往查勘。即著就该处情形。酌量照例抚恤。务率属实力妥办。毋致稍有失所。至摺内所称、间有淹浸地亩。现令补种齐全。毋庸借给耔种。但思贫民甫经被水之后。即补种晚田。秋成亦不无稍歉。输将未免拮据。所有本年应徵地粮。著加恩准予缓徵。俟明年秋成后。照例徵收。以纾民力。该部遵谕速行　　

○谕军机大臣等、据文绶奏、查勘兴安旧城被水情形一摺。已明降谕旨、令该抚酌量抚恤。妥协筹办矣。兴安旧城。北枕汉江。猝遇暴涨。易遭冲刷。现经劝谕居民。就高阜处所。酌量迁徙。而民情安土重迁。图恋临江贸易。吁请添筑各堤。以资堵御。此亦闾阎恒情所应有。但筑堤既专为捍卫民居。便其居货经营之计理应民间自行修理。况其中如白龙堤身、及老官庙西堤各工。历来本系民修。则将来一切加筑堤工。原属事同一例。惟此时甫经江水漫溢。民力未免拮据。势难遽令出赀办理。著传谕该抚、拣派妥员勘估。动帑兴修。所有用过银数。度量民力。分限十年内外。按数摊扣清还。该抚务须悉心董率承修监修各员。实力妥办。不得因官借民偿之项。稍有疎忽。致吏胥侵渔中饱。转滋弊端。仍一面将估修银数。确核具摺奏闻。　　

○以故四川。松茂道属竹木坎土副巡检孙伟子天德。云南镇南州属阿雄关土巡检者肇正侄朝英。袭职　　

○辛卯。上诣畅春园、问皇太后安
  </div>
  <div class="pagination">
   <a href="清实录乾隆朝实录_page1147.html">
    上一页
   </a>
   <span>
    ...
   </span>
   <a href="清实录乾隆朝实录_page1143.html">
    1143
   </a>
   <a href="清实录乾隆朝实录_page1144.html">
    1144
   </a>
   <a href="清实录乾隆朝实录_page1145.html">
    1145
   </a>
   <a href="清实录乾隆朝实录_page1146.html">
    1146
   </a>
   <a href="清实录乾隆朝实录_page1147.html">
    1147
   </a>
   <span class="current-page">
    1148
   </span>
   <a href="清实录乾隆朝实录_page1149.html">
    1149
   </a>
   <a href="清实录乾隆朝实录_page1150.html">
    1150
   </a>
   <a href="清实录乾隆朝实录_page1151.html">
    1151
   </a>
   <a href="清实录乾隆朝实录_page1152.html">
    1152
   </a>
   <a href="清实录乾隆朝实录_page1153.html">
    1153
   </a>
   <span>
    ...
   </span>
   <a href="清实录乾隆朝实录_page1149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
