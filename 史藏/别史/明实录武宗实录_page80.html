<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 80 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 80 页/共 127 页</h1>
    <div class="content">　　○升浙江布政司左布政使王懋中为都察院右副都御史巡抚云南
　　○论江西盗平功提督军务右副都御史俞谏升右都御史巡抚江西地方总兵官右都督刘晖升左都督岁加俸百石镇守太监黎安加禄米十二石仍荫其弟侄一人为世袭百户镇守浙江太监刘璟加禄米十二石纪功给事中黎奭升南京通政司右参议巡视浙江右都御史陶琰巡抚苏松等处右副都御史王缜提督操江右佥都御史张津御史曹仿李伸俱升俸一级江万实赏纻丝二表里银十两从征官军人赏银二两仍以参将桂勇充副总兵镇守江西地方兵部尚书陆完加太子太保侍郎陈玉丁凤及各司官赏银币有差
　　○庚辰哈密忠顺王速坛拜牙即遣添哥癿儿等撒马儿罕等地面头目沙亦癿王等来朝贡驼马方物赐宴并赏彩叚绢布有差
　　○赐故叶县知县唐天恩葬初天恩为叶县知县死于赵风子之乱已赠光禄寺少卿赐祭荫子至是其妻钱氏复以葬请礼部覆议天恩死事可悯宜造坟安葬仍为立石题墓以为将来忠义之劝从之
　　○辛巳复除服阕山西布政司右参议黄伟于广西
　　○升山东布政司右布政使方良永为浙江左布政使
　　○发太仆寺银买马以马缺兵部请也
　　○命把总松门等处温州卫署都指挥佥事张浩把总定海等处定海卫署都指挥佥事刘鼎浙江都司佥事管事
　　○壬午南京太常寺少卿刘称奏乞致仕许之
　　○巡按湖广监察御史王相奏致仕兵部尚书刘大夏历官中外四十余年关节不通门无私谒天下之人莫不高其节义今年踰八十家徒壁立乞如例复其月米岁隶录其子孙或遣使存问事下礼部覆奏大夏受知  先帝刚正不阿相所言诚天下公论请特加优礼以彰朝廷尊贤餋老之典得旨大夏致仕久其已之盖大夏本兵时于中贵人多所裁抑故为所沮云
　　○癸未户部覆给事中邵锡奏处甘肃事宜一甘肃屯粮岁有常额近以达贼出没民多流亡该徵粮税乞查勘除豁改拨无田军余承种一湖场采纳年例秋青草束近者镇守副参等官相承占据拨军采取诡名报纳动支官银不独甘肃一方为然宜行辽东宣大延绥宁夏诸镇一体清查如执迷不悛者劾奏处治从之
　　○甲申少保兼太子太保吏部尚书杨一清固陈病笃乞致仕  上慰留之
　　○补荫故太子少保吏部尚书许进子嗣为国子生
　　○升浙江按察司按察使席书为山东布政司右布政使
　　○罢延绥游击将军高时以绥德卫署都指挥佥事杭雄代之时以总制都御史邓璋劾其寡谋故也
　　○升赏辽东海州卫等处获功官舍旗军锦衣卫正千户张兰等三百九十二人有差
　　○虏营近边连亘不退且窥伺居庸巡抚顺天都御史王倬巡抚保定都御史张淳言各关兵寡欲增拨下班官军及州县民壮相兼防守巡关御史朱昴亦请防守白羊口兵部议趣抚宁侯朱麒等驰往分守各关发团营五百人以都督佥事张椿统之守白羊口仍敕倬淳督所属增兵防御沿边关隘昴巡视点闸纠其怠事者复增设保定游击将军一人备紫荆等关俱从之寻以锦衣卫署都指挥佥事刘宝充游击将军
　　○乙酉致仕都察院右副都御史艾璞卒璞字德润江西南昌县人成化辛丑进士初授工部主事调兵部历升通政司右通政光禄寺卿弘治乙丑升都察院右副都御史巡抚苏松等处平海寇施天常等降敕奖励有白金文绮之赐正德丁卯以裁革还巡抚时以会勘功臣庄田忤刘瑾逮系锦衣狱重杖之编置海南瑾诛遇宥复职致仕至是卒赐祭葬如制璞为人和易在兵部时善于趋承为大学士徐溥兵部尚书余子俊马文升所喜荐跻通显而未复为权奸所构卒老以死论者伤之
　　○治河南府卫等官罪初贼攻劫河南郡邑都指挥佥事潘翀于英等屡为贼所败下抚按官逮问至是以狱上翀英俱处斩其余革职为民者七人降级者五十三人赎罪罚俸者五十五人
　　○丙戌升狭西按察司佥事李璋为本司副使
　　○兵部奏连年将士失利虏必轻视谋为深入今得利于西窃恐诱朵颜三卫夷人入寇京东不可无备且虏既东来则延绥官军尚可添调请令延绥总兵官王勋以各城堡兵三千人驻清水营为偏头关及大同西路应援其先调游奇兵合诸路官军于大同东路防御辽东游击将军林睿以所部三千人驻山海关及永平地方合总兵陈鐩等兵听调诏可
　　○总制都御史丛兰以张勋等之败劾奏镇守宣府总兵官刘淮副总兵陶杰镇守太监王刚巡抚右佥都御史孟春分守西路左参将王忠南路右参将胡昺大同游击将军周政东路左参将谷琛领宣府游兵署都指挥使余震镇守山西副总兵神周镇守太监孙清巡抚右佥都御史王珝副总兵林宽西路参将麻循守备平虏城都指挥郑恭偏头关坐营都指挥裴玺大同游击朱振皆有罪请将淮杰忠昺逮治刚取回春别用周宽振政循琛恭玺震黜罢清珝降敕切责且自劾不职乞退休兵部议覆诏以事情重大令巡按御史会先差给事中勘明处治清珝姑宥之令勉图后效兰仍旧调度以安地方
　　○赠司礼监太监张淮父全为锦衣卫都指挥使母李氏为夫人廖銮父文应母张氏亦如之皆予祭葬以淮等援太监李璋例以请也都指挥旧例无葬时工部尚书李鐩附会都督佥事例为之覆请故并予之
　　○戊子以金吾右卫带俸都指挥佥事张勇充副总兵分守保定地方初保定以副总兵一人分守后改参将代之时北虏侵犯兵部请稍重其权以节制都司守备控御边关如京师有警即赴召三关有警分兵截杀且荐勇可用遂命之
　　○升江西南昌府知府李承勋为浙江按察司按察使先是吏部举承勋治绩显著故超迁之
　　○升赏大同鞍子梁等处有功官军大同右卫指挥使杨澄等六十七人有差仍赏左副总兵林宽彩币二表里银二十两
　　○抚宁侯朱麒奉命防守紫荆关因请授提督名目及符验旗牌又多所奏带兵部劾麒未效分寸辄肆妄求宜执法司究问或令戴罪防守诏宥麒仍许带军吏二医士一家人五器械符验如例给之所领官军人赏银一两
　　○己丑赐工部尚书李鐩等彩织麒麟云鹤纱罗纻丝衣各三袭以修东厂完太监张锐为之请也
　　○赐敕奖励镇守贵州太监史泰罢总兵官丰城侯李旻巡抚贵州都御史陈天祥奏言贵州地远民穷泰颇安静乞留泰以慰众望兵部覆请乃褒泰并罢旻归
　　○庚寅升刑部员外郎刘举为狭西按察司佥事
　　○诏复庆王台浤禄米台浤以寘鐇之叛革禄米三之一至是以遇宥请乃复之
　　明武宗毅皇帝实录卷之一百十四
明武宗毅皇帝实录卷之一百十五
　　正德九年八月辛卯朔日有食之
　　○壬辰晋府河东王奇淮薨王昭靖王长子母妃张氏景泰癸酉生成化丙戌封长子丁未袭封至是薨辍朝一日赐祭葬如例谥曰荣安
　　○癸巳升刑部郎中陈丸畴为狭西按察司副使
　　○宁王宸濠奏迩者宗枝日繁多以选用仪宾点佥校尉为由巧索民财肆其暴横乞降敕痛革前弊其纵恶不改者听臣系治参奏都察院右都御史石玠会礼部尚书刘春兵部尚书陆完等议以宁王江右诸籓之长能不自隐护历陈诸毙可谓忠勤宜如奏戒敕榜谕及许王训饬其不法者得旨王此意甚善朕悉从之其通行天下巡抚官一体禁约及示各王府知之是时宸濠百计横索虐焰方张境内之民重足屏息惟惧不免其为此奏一以掩饰己罪沽取羙名一以束缚宗支大肆吞噬而  上不之觉廷议亦因而成之于是益无顾忌矣
　　○补荫故南京户部尚书潘荣孙统为国子生
　　○甲午升户部郎中杨清为浙江布政使司右参议
　　○升狭西榆林卫指挥使龚勋为都指挥佥事以□□□负□草湖贰旗涧斩获虏首功也
　　○乙未升云南按察司按察使李充嗣为本布政司右布政使
　　○发山西布政司所贮吏农义民银买马千匹输太仆寺又益以朋桩银买马千匹给偏头等三关
　　○发太仆寺银二十二万五千两遣官市马于山东辽东河南庐凤等四府保定等六府共一万五千匹正德九年备用马价及七年八年之逋负者令所司严督输纳以虏警故也
　　○丙申命南京右府都督佥事李昂充总兵官镇守贵州
　　○致仕南京吏部尚书黄珣卒珣字廷玺浙江余姚人成化辛卯乡试角□羊首辛丑进士廷第二人授翰林编修历侍讲右春坊谕德莅国子司业事历升南北国子祭酒弘治十八年升南京吏部右侍郎正德二年进本部尚书时逆瑾方任情黜陟大臣遂传旨令致仕至是卒赐祭葬赐太子少保珣平易厚重不存畛畦为文如其为人云
　　○宥广西左参将房润等罪先是妖贼李通宝攻破欎林州等城寨焚掠库藏润及守巡官以下皆当坐罪至是贼平巡按御史条别功过以闻润及右参将金堂参议杨玮佥事曹闵知府曹琚皆功罪相准参政张吉参议黄清佥事万廉陈阳都指挥彭铎皆已迁官各宥其罪惟通判李实等四人罢归
　　○丁酉释奠先师孔子遣大学士靳贵行礼
　　○召巡视浙江右都御史陶琰还京以盗平故也
　　○巡按贵州御史邝约奏平头苗纠合湖广五寨苗时出剽掠两省相隔难于追捕命巡抚贵州都御史萧翀兼制湖广湖北道四川酉阳平茶邑梅亦听节制各调土兵讨之
　　○贵州平浪苗猛朔与其长官王连争田遂聚兵攻连巡按御史邝约及副使李麟参将洛忠抚平之诏赐约等银币有差而宥失事指挥周吉孛凤罪
　　○升狭西都指挥佥事张凤为都指挥使以盐池梁及阳武斩获功也
　　○以灾伤免山西平阳府各州县税粮有差
　　○戊戌祭  大社  大稷遣太子太傅成国公朱辅代行礼
　　○命以是月二十二日经筵
　　○翰林院庶吉士许复礼丁忧服阕授兵科给事中
　　○发京库银七万两于延绥宁夏以备边备从抚臣请也
　　○己亥乌思藏阐教王遣禅师昆各劄失等辅教王遣禅师镇南班舟等各来朝贡氆氇盔刀等物赐彩叚钞锭如例
　　○庚子升云南按察司副使李希颜为本司按察使
　　○尚宝司卿李＜王弁＞已致仕援例得复职久无缺乃添注尚宝司
　　○辛丑命都指挥佥事赵越守饶州广信抚州建昌署都指挥佥事刘鼎守瑞州南昌南康都指挥佥事吴溥守吉安临江袁州以姚源等处群盗初平防其复发故也
　　○以灾伤免真定等四府税粮之半
　　○虏寇白羊口及浮图峪连营数十里诏保定副总兵张勇游击将军刘宝驰往御之镇巡及防守官各戒严
　　○壬寅赏大同获功官军杨朗等五十四人银布有差
　　○先是郑康王祐枔薨无嗣诏以其从弟祐檡袭封为郑王盖简王之孙而东垣端惠王之子也郑王尝为其父奏请追封入庙凡三上疏礼部屡覆郑王以旁支入继亲王不得顾其私亲诏如议至是复以为请下礼部议以郑王恳疏虽出于孝然非以礼事其亲者执议如初诏曰既于礼有悖其已之
　　○癸卯升太常寺寺丞张玠为光禄寺少卿
　　○狭西总制右都御史邓璋奏固靖兰州仓场粮草无报纳者盖由往年各仓□人报纳价至今未领乞下户部量开淮浙等处盐二十万引令狭西布政司先以给补□人而以其余者别召报纳庶官商俱利而边储亦赖以济矣户部议从之
　　○甲辰升监察御史平世用为云南按察司副使
　　○巡按直隶监察御史于鏊劾奏分守北路参将詹冕守备龙门等所少监刘增及都指挥佥事甯汉等七人张铠等四人俱守御不严致虏入境杀掠诏汉等铠等皆逮问冕增姑令戴罪杀贼仍夺冕俸三月
　　○给事中邵锡奏甘凉诸路镇守分守等官占役军余动以千计或办纳月钱或耕种私地或卖纵殷富扣支月粮以致差役不均营伍久缺复有无籍军余喜于依附假其威势以陷富民乞令抚按官详核退还营伍及戒各官毋容留占恡仍申明律例严加禁约故违者参奏每岁终则以有无役占奏闻稽考从之
　　○提督江西军务左都督刘晖还至安庆称病乞休愿以其子代不许诏遣医往视之
　　○乙巳京师地震
　　○狭西渭源县同日地震
　　○遣顺天府官祭宋丞相文天祥
　　○遣户部官祭京都太仓之神
　　○给事中刘夔奏乞申严京城九门盘诘之禁兵部议覆九门军士多为门官私役以致缺人防守乞将各门提督并守门官量为裁减仍申革前弊诏守门官弗革继今有缺勿补既防守军少各量减军伴之数
　　○命开平卫都指挥佥事朱彬守备宣府中路葛峪等堡地方
　　○巡按直隶监察御史余珊奏直隶静海山东海丰等处灾患异常穷民流徙乞委官招抚复业给还隐占地土其灾重处即与赈济蠲免户部覆议从之
　　○添设兵部职方车驾二司郎中各一员以边务方殷故也
　　○丁未太监韦霦传旨镇国府千总都指挥宋赟杨玉京营千总都指挥左钦湛臣俱充参将赟钦领春班官军玉臣领秋班官军都指挥佥事张勇李忠时春刘璋李鉴刘宗仁马骢候缺推用
　　○致仕佥都御史车霆卒霆字震卿山西石州人成化辛丑进士授刑部主事升员外郎郎中谪真定府同知升狭西平凉府知府丁忧起复改临洮弘治壬戌升布政司右参政明年升苑马寺卿正德元年升都察院右佥都御史巡抚宣府地方明年传旨勒致仕至是卒赐之祭霆为人刚介不阿卒以此去官
　　○戊申右都御史彭泽既平蜀寇且还会狭西土鲁番之变复命泽总制经略泽自谓久典军务又狭为乡土且已用都御史邓璋总制及咸宁侯仇钺皆可任遂引疾上疏辞诏不允且曰朕亦念卿久劳于外宜勉为朕一行以安边境其毋固辞
　　○户部覆给事中于溱上穷民状言顺天等府灾伤宜行拯恤  上敕诸路守臣加意抚恤赈济粮役俱暂停免
　　○兵仗局太监孙和传旨造神铳二千神箭一万盔甲六千倭腰刀万二千长柄倭衮刀二千重翎铁矢万二千督料甚急工部奏内外库局盔甲铳炮什物余积数多乞预将浙江等处十年分岁造军器徵价十分之五每军装军器一副折银八两计可得银九万九千六百两有奇俱于别项军需内那借召□买料送局应用时江彬用事于中已导为巡游之计故  上锐意从之
　　○岷府沙阳王膺刨薨王顺王第五子母妃汤氏天顺癸未生成化丁酉册封至是薨辍朝一日赐祭葬如例谥曰端靖
　　○庚戌遣太傅兼太子太傅新宁伯谭祐祭太岁风云雷雨山川等神
　　○辛亥巡按狭西御史燕澄以虏杀伤烧荒官军劾奏延绥总兵王勋副总兵戴钦游击将军高时都指挥郑胤彭楲参将冯大经安国巡抚都御史吴世忠镇守太监王兢等俱宜治命给事中安邦会澄按其事澄请回避乃命巡茶御史代之
　　○夜月犯毕宿第三星
　　○壬子内府针工局  监赵璧奏今年成造内官内使冬衣用纻丝熟绫各二万六千五百疋丝绵如其数得旨纻丝绫令工部出办其绵价户户发太仓银六千三百余两给之
　　○命宣府前卫都指挥佥事张勇万全都司佥书
　　○降山西行都司署都指挥佥事周政为玉林卫指挥同知阳和卫指挥使李溏为指挥佥事各带俸差操坐平虏城失事也
　　○癸丑改餋病户部右侍郎邓庠为都察院右副都御史巡抚苏松等处地方
　　○总制右都御史彭泽奏关狭凶荒饥民流徙而徵调督运者如故恐关狭之患不在边夷而在饥民也请令总制都御史邓璋赈济平凉之东督饷侍郎冯清赈济平凉之西都御史王宪驻汉中等处以安抚流民而别选才望为巡抚狭西都御史以代陈寿户部议覆诏璋清兼理赈济宪抚流民寿仍旧巡抚
　　○发户部年例银十七万两于宣大二镇以充边储
　　○甲寅太监刘宁刘允徵皇庄子粒于通蓟河间传白帖下兵部索夫马廪饩兵部覆请皆许之时中官厮餋出无不给驿以私帖传递兵部无敢违者
　　○给事中黎奭查核徽州委源御贼首王浩八等功罪因奏指挥管宜知府熊桂等功过相准知县唐勋防守有劳诏宜等俱准赎勋赏银十两彩币二袭
　　○初东平人西凤竹造吏部主事梁榖为言乡人袁质赵岩等纠众数千将为逆榖亦东平人居乡时凶戾行多不检倚恶小为助既贵此辈常往来其门颇厌苦之又与千户高乾等有怨闻凤竹言辄意动乃遣人访于屈昂昂亦亡赖者报书愈诳诞又有刘昇者来自东平榖询以故昇尝为千户王王□赞所辱诬王□赞亦预谋榖因并以乾及恶少姓名皆指为从逆者告变于尚书杨一清遂闻于内召兵部议尚书陆完请亟谕山东镇巡官密捕穷治党与仍令总兵官刘晖以辽东官军千五百人驻济宁伺变进兵会鲁王入长史马魁譛奏其子归善王当冱妄言欲反榖复谓当冱与质等连谋有旨遣司礼太监温祥大理寺少卿王纯锦衣卫指挥韩端往执当冱复用兵部议命总兵郤永以所部官军及河间达官舍余千五百人驻德州副总兵桂勇以所部千人驻大名府游击将军贾鉴以大同官军五百人驻徐州仍敕河南都御史陈珂淮扬都御史张缙分守要害京师汹汹传言宗室有大变旬日间所在震动及祥等驰至合兵围之当冱方饮而卧与执等皆束手就执祥等按间无反状盖质以武断为乡人所怨又善射当冱爱之尝赏以钱布岩以候缺引礼舍人怀贽谒当冱尝留饮榖诸所指皆平人也乃械质等至京晖及永等兵皆罢巡按御史李翰臣因劾谷报怨邀功且言当冱之罪成于马魁乞寘二人于法诏以翰臣为谋叛者隐匿逮系锦衣狱质等既至法司以告变由谷请逮谷与质等面证不从已而翰臣狱辞复连及谷乃令置对法司拟翰臣谷俱赎杖还职谷仍俟质等狱成议请得旨谷免赎还职翰臣降一级调为广德州判官于是御史程启充周宣等极论谷挟私罔上鼓煽流言启小人生事喜功之心致大臣轻信寡谋之失虽死不足以尽法顾可纵之令复职乎且与翰臣不宜异罚皆不报谷初以郎中王守仁荐得吏部及因一清上变权贵入其言欲徼封拜如平寘鐇故事其于宗藩民命固有所不恤矣翰臣适忤其意遂及祸而谷以一清庇之竟得免或云鲁王之奏当冱虽由马魁媒蘖之实为在内有力者所迫惧祸及不得已而发云
　　○免山东武定高唐等二十八州县买马以凶荒故也
　　○镇守湖广总兵官方寿祥以病免以都督同知杨英代之
　　○自乙巳至是日木星卯刻见于申
　　○四川茂州地震
</div>
    <div class="pagination">
<a href="明实录武宗实录_page79.html">上一页</a><span>...</span><a href="明实录武宗实录_page75.html">75</a><a href="明实录武宗实录_page76.html">76</a><a href="明实录武宗实录_page77.html">77</a><a href="明实录武宗实录_page78.html">78</a><a href="明实录武宗实录_page79.html">79</a><span class="current-page">80</span><a href="明实录武宗实录_page81.html">81</a><a href="明实录武宗实录_page82.html">82</a><a href="明实录武宗实录_page83.html">83</a><a href="明实录武宗实录_page84.html">84</a><a href="明实录武宗实录_page85.html">85</a><span>...</span><a href="明实录武宗实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
