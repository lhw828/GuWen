<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 683 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 683 页/共 848 页
  </h1>
  <div class="content">
   ○庚申。谕内阁、特依顺奏、官兵空缺。不敷挑选等语。乍浦官兵空缺。除委署前锋校等缺。仍著照旧递升外。所有空缺甲兵。不敷挑选。准其暂行停止挑补。随后再行酌量筹补足额。如现在再有缺出。准其于小粮内递相挑拔。其阵亡官七缺。未便久悬。著该署将军于各该员弁内随时察看。陆续补放。以归原额而重操防。　　

○调镶蓝旗蒙古都统载垣、为正蓝旗汉军都统。以宗人府左宗人绵偲、兼镶蓝旗蒙古都统。调正蓝旗蒙古都统哈哴阿、为镶红旗汉军都统。以都察院左都御史奎照、兼正蓝旗蒙古都统。　　

○以防堵天津出力。赏直隶总督讷尔经额太子太保。道员陆建瀛按察使衔。提督周悦胜等缎匹。并议叙有差。　　

○命五城于冬春二季设厂煮赈。　


大清宣宗效天符运立中体正至文圣武智勇仁慈俭勤孝敏成皇帝实录卷之三百八十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。九月。辛酉。上御洞明堂。勾到上年江西安徽河南情实罪犯。停决江西斩犯五人。安徽斩犯二人。绞犯二人。河南斩犯二人。绞犯四人。余四十五人予勾。　　

○谕军机大臣等、麟庆奏、查明黄流入海。比较旧道远近及被淹村庄情形。绘图贴说。由驿具陈一摺。览奏均悉。著麟庆即将应办各事宜赶紧筹画。务期军船无误回空为要。又据称黄流入海。查自萧庄至旧海口堤路四百二十余里。至埒子口三百五十余里。至灌河口三百六十余里。灌河口距旧海口一百余里。著敬徵廖鸿荃到工后。详察情形。应堵应改。会同麟庆酌商妥办。总须日久无弊。不但下游可期通畅。即上游亦可保安澜。方为妥善。所有被灾之桃源等各州县应行抚恤之处。并著该尚书等会同该河督派员赶行办理。原图著发给敬徵廖鸿荃阅看。将此各谕令知之。　　

○又谕、前派慧成、王植、驰赴湖南查办事件。计此时尚在中途。本日已命慧成署理河东河道总督。所有湖南案件。应派大员前往会办。著麟魁接奉此旨。即将山东巡抚印务交托浑布接收。迅即驰赴湖南。会同王植查办各案。至所查事件。前已谕知王植。该侍郎务悉心商搉。秉公办理。无负委任。将此由四百里谕令知之。　　

○以兵部左侍郎慧成、署河东河道总督。　　

○壬戌。谕内阁、德珠布奏、请将京口军政展限一摺。京口被难驻防官兵。前经暂驻各处。现在夷务既定。该处旧有衙署兵房。是否尚堪居住。其散处苏常丹阳江宁之男妇子女。应如何资送回郡之处。著该将军次第筹办。至本年京口驻防军政。著缓至下届举行。　　

○贷山东邹县修横河口李家河口民堰银。　　

○癸亥。上御洞明堂。勾到上年江苏山西情实罪犯。停决江苏斩犯三人。绞犯一人。山西斩犯六人。绞犯一人。余四十八人予勾。　　

○谕军机大臣等、＜?口英＞夷现已就抚。江面肃清。浙江招宝山夷船。亦已退出。齐慎著即回四川提督之任。所有奕经等前调各省官兵。自应撤令归伍。以省劳役而节糜费。著该将军等即将各路官兵分别道里远近。陆续撤归原省。仍严饬管带各员。沿途妥速行走。毋许滋扰。奕经、文蔚、俟各兵将次撤竣。即行来京供职。随带文武各员。著一并分别饬回。将此由四百里谕令知之。　　

○实授特依顺杭州将军。　　

○甲子。上诣绮春园问皇太后安。　　

○湖广总督裕泰奏、接准江省咨会。夷船全行开驶。拟将遵办赴皖策应之木筏兵勇。分别拆卸撤回。以节糜费。报闻。又奏、楚岸行销淮引。凡盐船到楚。均聚泊武昌省城下游塘角地方候售。向有刁顽船户。中途盗卖。将船凿沈。名曰放生。又有三把浆划船受雇乘机窃运。本年夷船闯入大江。仪徵盐艘被焚。舵工人等纷纷逃避来楚。负盐四出发卖。并有匪徒刊刷传单。创议减砠之事。现经拏获各犯。饬属分别严审。尽法惩治。以期弊绝引畅。报可。　　

○以捐修福建省城。予六品顶带何道观等加衔议叙有差。　　

○改铸西安满洲营历年炸坏炮位。从将军布彦图等请也。　　

○封闭广西平乐县硝厂。从巡抚周之琦请也。　　

○户部议准、前任陕甘总督恩特亨额疏报、甘肃皋兰县开垦旱田一顷四十一亩有奇。照例升科。从之。　　

○乙丑。谕内阁、＜?口英＞夷现已就抚。一切通商章程。善后事宜。在在均关紧要。耆英现授两江总督。所有江苏省通商善后诸务。著会同程矞采。尤渤。筹议办理。其江北一带善后。并著该督等会同李湘棻筹办。至浙江福建二省。虽非该督统辖之区。惟事期经久。法宜画一。即有因地制宜之处。亦必会商妥议。俾夷商有所遵守。办理不致两歧。所有浙江省通商善后各事。亦著耆英会同刘韵珂、段永福、一并妥议。其福建善后事宜。著怡良、刘鸿翱、窦振彪、普陀保、悉心筹办。至该省通商章程。仍著怡良等咨商耆英。妥为定议。现在夷务甫定。该督等务须因时因地。谋及久远。总期尽善无弊。切不可将就目前。致贻后患。至两江总督。本有兼辖河防之责。耆英事务较繁。所有南河修筑事宜。暂且无庸兼管。俟各省会商事件办理完竣。再行照常兼管。　　

○又谕、禧恩等奏、严查沿江边界一摺。盛京内地民人。私越朝鲜边界。构舍垦田。前经降旨令该将军等查办。兹据委员在榆树林子卡伦所属。及帽尔山卡伦所属界内。查出窝棚二十八处。草房九十余间。私垦田地三千三百余亩。当经分别焚烧平毁。并将人犯唐仁等拏获。询据该国官员人等指称。原报实系此地。别无遗漏等语。所办尚好。所有拏获人犯唐仁、江文彩、姜宽三名。著即会同盛京刑部严行究审。按律定拟具奏。其未获逸犯。仍著严饬卡伦官兵。按名查拏究办。嗣后春秋二季。著照所议、遴派统巡等官。亲诣该处逐细查勘。如有沿江盖房垦地之犯。立即拏究。仍著该将军等随时简派公正得力之员。再行前往密查。傥统巡等官视为年例具文。复有隐匿遗漏不实不尽之处。一经查出。即将失察各官。及原查各员。一并据实严参。毋稍容隐。所有此次失察水曲流川等三处私盖窝棚偷垦田地之总巡守卡等官。及失察该犯唐仁等越边之边门文武章京各职名。著即查取送部。分别议处。寻奏、唐仁、江文彩、在仓病毙。姜宽拟发附近充军。下部议。从之。　　

○又谕、禧恩等奏、拏获售卖鸦片人犯一摺。盛京西门外访获售卖鸦片烟土人犯梁恩甲一名。起获烟土三十九两。甚属认真可嘉。该犯梁恩甲。著交禧恩会同盛京刑部严审定拟具奏。盛京为根本重地。嗣后仍当严饬所属。居时查访。严拏惩办。务净根株。毋得始勤终怠。寻奏、讯明梁恩甲系刨获伊父埋弃烟土。尚未售卖。拟发极边足四千里充军。下部议。从之。　　

○谕军机大臣等、奕经等奏、江浙夷船退出。请将各路兵勇酌撤一摺。现在＜?口英＞夷就抚。江面肃清。所有奕经等带赴江南丹阳无锡之河南等省各弁兵六千余员名。即著分起陆续撤回。该弁兵所请借支俸饷添补衣履之处。即著照议札饬粮台。准其借支。仍报部存案。并行知各省。统俟回营之日。照例分年坐扣归款。至遣散壮勇内有距原籍较远者。即著自离营之日起。每名酌给半月口粮。并按站发给制钱一百文。俾资旅费。所有领过军火器械。一概收缴。其由余丁募充者。著随同各该省官兵行走。仍归原营。余著按日分起行走。并饬令委员及原带官随后督催前进。务期约束严明。无任逗留滋事。将此谕令知之。　　

○又谕、特依顺等奏、镇海夷船退出。现饬妥为抚辑一摺。该夷据镇海县城。一载有余。现在业已全退。亟应招集流散。安抚居民。弹压土匪。著即照议饬令该道府等督同该署县妥速赶办。至城垣衙署炮台等项。应修应建各工。亦著分别缓急。次第办理。定海现泊夷船六十余只。是否即行开驶。仍著该将军等确探具奏。其善后通商事宜。本日已明降谕旨。交耆英会办。著刘韵珂随时咨商耆英。并会同段永福悉心熟筹。务臻妥善。将此谕令知之。　　

○丙寅。上御洞明堂。勾到上年山东直隶热河情实罪犯。停决山东斩犯二人。绞犯六人。直隶斩犯六人。热河斩犯一人。余五十五人予勾。　　

○谕内阁、本日阅山东秋审册。情实二十二起。内语言调戏致本妇女羞忿自尽者。共有五起。民间犯案情节。或异或同。原属无定。惟一省之中。一年之内。情节相同者。何竟有五起之多。因恩语言调戏之案。虽入情实。向予免勾。恐该地方官于定案时。先存一救生不救死之见。避重就轻。豫为开释地步。不知死者含冤。殊失持平之道。嗣后著各直省督抚督饬臬司及各地方官。于此等关系人命之案。尤须详加推鞫。务得实情。毋枉毋纵。以副朕明慎用刑之至意。将此通谕知之。　　

○又谕、怡良等奏、州县同时被水。请委员前往查勘抚恤一摺。福建汀州府属之长汀、上杭、永定、连城、漳州府属之龙溪、并龙岩州、漳平县、因本年七月初旬。同时被雨。山水陡发。以致冲塌民房。淹毙人口。亟应查明抚恤。现据奏称、委员前往会同各该地方官。确勘被灾轻重情形。分别办理。著该督抚等严饬该道府暨印委各员。赶紧查勘。务将被水居民。妥为妥抚。毋致一夫失所。以副朕畛念灾黎至意。　　

○给广安门外普济堂煮赈小米三百石。　　

○丁卯。谕内阁、恩桂等奏、查明天坛各坛内乾朽树株。请旨饬办。著派特登额、会同德勒克色楞、玉明、培成、载堪、前往敬谨查看办理。　　

○又谕、祁＜?土贡＞等奏、委员勘办被水情形一摺。广东潮州府属之海阳。大埔。丰顺三县及嘉应州。因七月间大雨连宵。河水暴涨。以致倒塌民房。淹毙男妇。亟应查明抚恤。现据奏称、委员会同确勘。著该督抚等严饬各该地方官。妥为安抚。务令被水居民不致流离失所。并著分别被灾轻重情形。核实抚恤。以副朕轸念民依至意。　　

○又谕、已革乌什城守营都司升任游击徐庆元、纵容伊妾盘剥兵丁。复任意科敛。经该管大臣查参。辄敢摭款禀讦。实属刁诈。应如该部所议。徐庆元著从重发往伊犁效力赎罪。以示惩儆。所有该处马厂帮工钱文。应令该办事大臣出示永远禁革。以除陋习而肃军政。　　

○谕军机大臣等、据都察院奏、江苏捐职州同王维岳、以昼抢群杀。畏盗埋冤等词。遣抱告灾仁赴该衙门具控。已明降谕旨交周天爵会同李湘棻严讯矣。此案王维岳控称、本年七月间。徐州府萧县袁家围集。有著名大盗马宗禹等率领多人。持械行劫。将伊兄侄王继垣、王广龄、围杀身死。马宗禹等又纠合党羽。横行村落。抢夺营马兵器。拒捕扎伤把总。及兵役数人。文武官弁。规避处分。又畏其凶横。不敢实报各等语。案关大盗结夥。扰害闾阎。并毙命拒捕各重情。如果属实。大干法纪。著周天爵等确切根究。将该盗犯首夥按名捕获。严加惩办。毋任漏网。至该地方官如查有规避讳饰情事。并著严行参处。毋稍姑容。将此谕令知之。　　

○又谕、据都察院奏、山东民人盛立业、奉天民人李化一、以擅立班馆。非刑毙命。挟嫌捏禀。滥捕无辜等词。在该衙门具控。已明降谕旨交禧恩会同盛京刑部严讯矣。据盛立业控称、辽阳州捕头李宗成因索赃不遂。将伊弟盛立仁非刑毙命。经邻封相验。指称伊弟自戳身死。李化一控称、李宗成挟嫌捏禀。诬以抗粮殴差。因而率领多人。持械勒索。又该捕役擅立班馆。名称老虎班。敛取窃贼赌博月规各等语。案关索赃毙命。该县相验不实。捕役私设班馆。扰害居民。如果属实。大干法纪。著禧恩等确切根究。按律惩办。以儆凶顽。毋许稍有不实不尽。将此谕令知之。寻奏、讯明李宗成虽无私设班馆非刑毙命等情。惟拖累无辜之盛立仁被押自戕。应依律拟军。盛立业所控虽未尽实。但因痛弟情切。应请免议。李化一系外来流民。控属子虚。应得军罪。因年已八十。照律勿论。递回原籍管束。下部议。从之。　　

○以詹事府詹事舒兴阿、为内阁学士。兼礼部侍郎衔。　　

○礼部议准、江苏巡抚程矞采疏报、采访江都甘泉二县贞节妇女冯史氏等一千四百八十六口。广东巡抚梁宝常疏报、新会县陈伍氏等一千五百五十三口。各请建总坊旌表。从之。　　

○修浙江东西两塘柴埽盘头各工。从巡抚刘韵珂请也。　　

○展缓浙江海宁、嘉兴、秀水、嘉善、石门、桐乡、海盐、平湖、八州县灾歉地亩旧欠正杂额赋。　　

○戊辰。谕军机大臣等、寄谕沿海各将军副都统督抚提镇等。现在＜?口英＞夷就抚。准令通商。各海口仍应加意防范。从前所设水归船只。几同具文。且今昔情形不同。必须因地制宜。量为变通。所有战船大小广狭。及船上所列枪炮器械。应增应减。无庸泥守旧制。不拘何项名色。总以制造精良临时适用为贵。即如各口岸所安大炮。及屯守兵丁。若令其终年在彼摆列驻扎。断无是理。必应设法妥筹。期于有济。至临敌之际。炮位兵丁。不可排列前面。后路应如何层层接应。或旁抄夹击。出奇设伏。方可制胜。无论陆路水师。其兵丁应如何遴选技艺。勤加衰练。方臻纯熟。船上与岸上施放枪炮。各有机宜。应如何分别讲究。沿海大小鸟屿。可否另有布置。傥仍视为一概相同。临时安能得力。至江海要隘。如何布置。方可扼要固守。种种善后事宜。著各就以势。悉心讲求。妥议章程具奏。将此各谕令知之。　　

○又谕、朱树、李湘棻奏、回空军船。陆续住泊。酌议应办章程。开单呈览一摺。据奏回空军船。实应归次者二千五百九十余只。应饬各帮弁各就地段。或里许。或半里。酌留空地。以次排泊。其水手人等有酗酒赌博滋事者。即令本帮运弁责处。其与民人交涉事件。送交地方官惩办。并仍令各省总运丞倅驻帮弹压。以昭慎重。至稽查奸匪溷迹。仍令各帮弁按册点名。如有不符。即行根究。并饬沿河委员。将未经住泊各船。实力催趱候渡。俾得及早归次各等语。著周天爵会同李湘棻。即照所议认真办理。惟现在河面宽阔。水势湍激。挽拽较难。虽已届霜清水落。仍不可不加慎重。著会同麟庆随时相度机宜。督饬河漕各员悉心妥办。务使帮船稳渡而又不致迟延。以副委任。将此各谕令知之。　　

○己巳。谕内阁、御史黄赞汤奏、盗匪滋扰行旅。请饬严拏一摺。除暴所以安良。近来捕务废弛。屡有盗劫之案。若如该御史所奏、山东河南地方。盗贼肆扰。或装扮兵役。白昼吓诈。或执持刀械。夤夜劫掠。实为地方行旅之害。山东河南与直隶接坏。不可不严行拏办。著直隶山东河南各督抚严饬各该地方官。无分画夜。实力查拏。务使匪徒绝迹。道路肃清。经此次饬谕之后。傥不肖州县。仍复因循怠玩。视缉捕为具文。以致养痈贻患。著该督抚等严行参办。毋得稍事姑容。　　

○又谕、刘韵珂奏、拏获抗官滋事首要各犯。解省审办一摺。浙江归安县匪徒嵇祖堂等、藉灾滋事。诱胁乡民。鬨堂抗粮。戕害兵役地保。种种不法。经该抚等饬令镇道将嵇祖堂。及要犯汤益藩。王凤求拏获。并先后拏获周阿二等犯数十名。讯有随同滋事等情。现在解省严审。所办甚好。该犯嵇祖堂逞凶藐法。叛迹显然。著即尽法惩处。以儆凶顽。其余各犯。俟审明后分别按律办理。未获余匪。准其暂留处州兵三百名。由该镇道等派拨摉拏。毋任漏网。此次所获嵇祖堂等首要各犯。是否由文武员弁设法弋获。抑系由乡民缚献到官。摺内未据声明。著该抚确查具奏。至此案由于藉灾起衅。该县知县勘办是否允当。如有纵容书吏舞弊。激成事端之处。著即严参惩办。以昭平允。所有拏获各犯之文武员弁。尚属奋勉。并著该抚于定案后择其实在出力者。酌保数员。候朕施恩。毋许冒滥。　　

○谕军机大臣等、本日据牛鉴奏、仪徵县老河影地方。俗名老虎颈。向为巴杆匪徒聚集之所。以贩私为业。毫无忌惮。本年＜?口英＞夷船只入江。该处庐舍被其焚毁。而头目人等又经收为壮勇。现在夷船退去。趁此筹办。较易得手。已饬但明伦等悉心筹画。是否可将奇兵营游击带同兵丁。移驻该处弹压稽查。毋任匪徒造屋搭蓬。续行船踞。并欲将该头目人等募充兵丁。因材驾驭。祇许分散各营。不容专聚奇兵营一处。以免后患等语。私枭船踞马头。久为盐务地方之害。自宜趁此机会。净绝根株。新任两江总督耆英。事务殷繁。难以兼顾。著该署少卿等亲赴老河影地方。察看情形。奇兵营游击是否可以移驻。至不逞之徒。募充兵丁。分散各营。是否可收实用而无流弊。著通盘筹画。妥议具奏。务使地方从此安静。奸孽不致萌生。是为至要。将此谕知李湘棻、并传谕但明伦知之。　　

○又谕、寄谕江西巡抚吴文镕。御史黄赞汤奏、江西南赣会匪。沿河抢劫。终岁皆然。冬令尤甚。有撑驾船只假充船户者。其船名摸牌船。又名白米船。见外来客商。招诱雇载。登船后投以迷药。进以闷烟。乘机搬运行囊。甚至戕其躯命等语。匪徒抢劫容商。诱害行旅。实为地方之患。著该抚严饬沿河地方文武各员。实力查拏。严行惩办。以除积匪而安商旅。将此谕令知之。　　

○又谕、奕山等奏、查明夷船来往情形。并酌裁壮勇一摺。览奏均悉。现在＜?口英＞夷业已就抚。著祁＜?土贡＞梁宝常体察情形。即将防兵征兵尽撤。并将壮勇逐加裁汰。所有酌留兵勇三四千人。分驻炮台防守。以后陆续收入行伍。俾得食粮。著照议办理。此项兵勇。务须认真挑选。择其年力精壮者。分饬将弁等勤加训练。总期悉成劲旅。堪资得力为要。将此谕令祁＜?土贡＞、梁宝常知之。　　

○署河南巡抚兼署河东河道总督鄂顺安奏报秋汛安澜。命诣河神庙祀谢。出力员弁升叙有差。　　

○庚午。谕内阁、麟庆奏、请将革职留工之道府各员暂缓交卸一摺。已革署淮海道沈镐。署淮安府知府曹联桂、河营参将吕邦治、游击季承章、前经降旨一并革职。留工效力。兹据该河督以赶办运道回空。经管钱粮及在事各员。未便全易生手。请将该革员等暂缓交卸。沈镐、曹联桂、吕邦治、季承章、均著准其暂缓交卸。责令赶办回空。该革员等即能办理迅速无误。断不准再行具奏。　　

○谕军机大臣等、奕山等奏、制造战船一摺。据称快蟹拖风捞缯八桨等船。仅可用于江河港汊。新造之船。亦止备内河缉捕。难以御敌。惟在籍郎中潘仕成捐造之船。极其坚实。驾驶演放。炮手已臻娴熟。轰击甚为得力。并仿照咪唎口□坚国兵船。制造船□□羕一只。现拟酌照＜?口英＞夷中等兵船式□□羕制造。并将年分例修师船暂停。节费为改造大船之用各等语。朕思防海事宜。总以造船制炮为要。各省修造战船。竟同具文。以致临时不能适用。深堪愤恨。此次所造各船。自不至拘守旧日式□□羕。有名无实。据三停造例修师船。改造战船。所办甚合朕意。均著照议办理。惟海船大炮。系属悬放。火药发时。势必向后坐制。如何得有准头。现据该督等奏业已娴熟得力。著将如何施放之处。再行详晰具奏。所进图说各五件。著再缮就三分。咨交江苏福建浙江督抚。本日已有旨谕令各就该洋面情形详加履勘。何者合用。奏请制造。并将原件发给讷尔经额。转交托浑布阅看。如果合用。将来均需粤省制造。分运各省。据奏潘仕成所捐之船。坚实得力。以后制造船只。即著该员一手经理。断不许令官吏涉手。仍致草率偷减。所需工价。准其官为发给。并不必限以时日。俾得从容监制。务尽所长。再＜?口英＞夷就抚通商。广东海口。为夷船经由要道。必应加意防范。战船现已制造。其余枪炮器械。应增应减。毋庸泥守旧制。总以精良适用为贵。其口岸所安大炮。及屯守兵丁。断无令其终年摆列驻扎之理。必应设法妥筹。期于有济。至临敌之际。如何逐层接应。出奇制胜。水陆弁兵。如何精选勤练。务臻纯熟。船上岸上施放枪炮。各有机宜。亦应分别讲究。并各处口隘。如何扼要固守。种种善后事宜。著伊里布到粤后。会同祁＜?土贡＞等悉心讲求。妥议具奏。将此谕令知之。
  </div>
  <div class="pagination">
   <a href="清实录道光朝实录_page682.html">
    上一页
   </a>
   <span>
    ...
   </span>
   <a href="清实录道光朝实录_page678.html">
    678
   </a>
   <a href="清实录道光朝实录_page679.html">
    679
   </a>
   <a href="清实录道光朝实录_page680.html">
    680
   </a>
   <a href="清实录道光朝实录_page681.html">
    681
   </a>
   <a href="清实录道光朝实录_page682.html">
    682
   </a>
   <span class="current-page">
    683
   </span>
   <a href="清实录道光朝实录_page684.html">
    684
   </a>
   <a href="清实录道光朝实录_page685.html">
    685
   </a>
   <a href="清实录道光朝实录_page686.html">
    686
   </a>
   <a href="清实录道光朝实录_page687.html">
    687
   </a>
   <a href="清实录道光朝实录_page688.html">
    688
   </a>
   <span>
    ...
   </span>
   <a href="清实录道光朝实录_page684.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
