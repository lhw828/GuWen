<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 29 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 29 页/共 505 页</h1>
    <div class="content">
○上以上辛祈谷于上帝。自是日始。斋戒三日。　　

○己丑。谕议政王军机大臣等、严树森、毛昶熙奏、豫省贼氛环逼。请添兵集饷以资战守一摺。河南一省。捻踪出没无常。且有苗沛霖腹心之患。若非厚集兵力饷项。不足以维持全局。该省被兵处所。十居七八。支绌情形。甚于往日。山陕尚称完善之区。著英桂、瑛棨、每月各协拨饷银二万两。解赴豫省军营。豫省为山陕屏蔽。豫省安则山陕亦安。该抚等务当竭力代筹。按月报解。毋存畛域之心。务俾豫军饱腾。是为至要。将此由六百里各谕令知之。　　

○河南巡抚严树森等奏、遵旨访求将才。请饬丁忧刑科给事中李鹤年、户科给事中陆秉枢、赴营练习兵事。允之。　　

○命河南在籍办团翰林院庶吉士吴元炳免其散馆。授职检讨。交新任巡抚郑元善差委。　　

○添铸湖北江汉关山东海关两监督关防。从户部暨总理各国事务衙门请也。　　

○赏顺天辛酉科乡试年老诸生邢恩荣等五人副榜。　　

○调西安马队一千名。赴河南军营。交巡抚郑元善、团练大臣毛昶熙调遣。　　

○是日立春。顺天府进土牛春山宝座。　　

○上以孟春时享太庙。自是日始。斋戒三日。　　

○庚寅。世祖章皇帝忌辰。遣官祭孝陵。　　

○谕内阁、骆秉章奏、请将不职之道府州县等官。分别惩办。并酌保贤声素著之员。恳予鼓励各等语。署永甯道杨观曜、操守不洁。龙安府知府徐锡金、居心巧滑。前涪州知州朱凤橒、钻营取巧。广元县知县福奎、声名恶劣。候补知县罗楷、浮躁乖谬。署中江县知县王应昌、声名狼藉。天全州知州陆邦骏、诸事废弛。雅安县知县何鼎勋、刻酷任情。署资阳县知县周兆勋、舆情不洽。均著即行革职。署盐茶道成都府知府文良、平庸贪鄙。候补知府袁祖惠、营谋奔竞。均著勒令休致。前任成都府知府杨重雅、明干练达。卓著循声。著以道员尽先补用。马边厅同知孙濂、廉明平恕。守正不苟。著以知府尽先补用。　　

○谕议政王军机大臣等、前因贼匪攻扑镇江。谕知曾国藩催令道员李鸿章、统带水陆各军。速赴该郡。并因袁甲三等奏六合收复。谕令都兴阿等速攻天长江浦。以清江北。兹据都兴阿奏、江防水师获胜。探闻天六踞匪。薙发投诚。业经李世忠招抚。并派兵赴援镇江各等语。镇江一城。为江南北枢纽。至关紧要。冯子材等堵剿未能得手。业经都兴阿派委总兵詹启纶督带兵勇。前往援救。即著催令星速渡江。相机助剿。现在贼势趋重镇江。而金陵苏常各匪。复图窜扰江北。李鸿章所统水陆各军六七千人。如能早行赶到。不独镇城可资保卫。亦可壮江北声势。著曾国藩催令该员迅即起程。毋稍迟缓。冯子材等防守镇江。务须于贼众将至之先。派兵迎剿。傥俟其进偪城闉。或将附近沿江城卡占踞。必至势成坐困。即著该总兵等悉心策画。毋误机宜。江防水师。虽经获胜。惟寿星沙等处贼匪。亟应埽荡净尽。以固北岸藩篱。天长收复。尚未据袁甲三奏报。都兴阿以该匪投诚。恐难深恃。不为无见。所有西路防务。仍著严密布置。江浦贼已穷蹙。及其余被占地方。均著该将军等迅筹攻克。再前因甯波镇海失守。经都兴阿调派总兵鞠耀乾统率所部。驶赴吴淞口扼剿。惟据薛焕奏称杭州失陷以后。逆贼数十万。水陆分趋沪渎。凶焰甚炽。所有吴淞口师船。如须续调以厚兵力。即著都兴阿等速为派拨。上海近日情形。并著都兴阿、冯子材等、就近确加侦探。随时驰奏。将此由六百里各谕令知之。　　

○又谕、前因颍州军务紧急。谕令胜保统兵南下。兹据严树森等奏、苗沛霖图踞寿颍。然后窥伺中原。为患最巨。将侦探情形。开单呈览。并据步军统领衙门奏、训导亓毓珍等以颍州被困危急等词。呈请求救。据情陈奏各等语。此次发捻各匪窥颍。其为苗沛霖句结前来。固无疑义。胜保到颍后。该练必仍以诡词求抚。慢我军心。断不可堕其术中。使该练得行其步步进偪之计。该练既已踞有寿城。兼立十营。根柢深固。党与极多。固无可抚之理。剿亦重烦兵力。惟应智取以除巨患。著胜保速行赴颍。或诱令苗沛霖来营。令其授首。或密购该练心腹之人。许以重赏。乘隙图之。但能歼厥大憝。则其余党与。无难解散。是惟胜保到颍之初。可行此策。苗沛霖之残暴。众所不容。其党半皆勉强偪胁。该大臣务当密速筹办。勿以迟疑致为所窥。诚以该练居心叵测。即使目前就抚。日后亦必反覆。该大臣矢志公忠。谅能计及久长。不至以暂顾目前。将就了事也。严树森等节略。及亓毓珍等呈词。均著钞给阅看。李续宜调任皖抚后。叠经寄谕该抚带兵赴皖。该大臣务当和衷共济。以期迅埽贼氛。将此由六百里密谕知之。　　

○又谕、严树森、毛昶熙奏、贼氛环逼。苗患尤巨。请广选将才。调拨马队一摺。苗沛霖阴险很悍。实为中原巨患。本日已谕胜保速赴颍州。密为筹办。惟蒙亳颍霍一带村圩。苗逆分布党与。融成一片。近又句结粤捻首逆。图扑颍州。颍郡西南北三面。均与豫境归陈汝光处处毗连。光固又有潘四一股偪处。是豫境边防。万分吃紧。胜保刻下督兵赴颍。严树森即日交卸。将赴湖北新任。归陈一带。系毛昶熙专责。郑元善统辖全省。责无旁贷。惟当与毛昶熙和衷商酌。派拨劲兵。分投防剿。张曜一军。如平舆得手。应派往何路策应。并著妥商布置。毋令苗练有隙可乘。扰及腹地。其蒙亳捻股。及汝甯踞贼。正息土匪。并直东教会各匪。肆行纷扰。亦应分兵援应。妥筹兼顾。以期次第肃清。吉林黑龙江与俄国接壤。其马队未便分拨。已谕托明阿调拨西安马队一千名。赴豫防剿。此项马队到时。须勤加训练。如一时未能赶到。即著咨商僧格林沁酌量分拨。以资攻剿。将此由六百里谕令知之。　　

○钦差大臣胜保、移军安徽颍州。命正白旗汉军副都统遮克敦布、驰往直隶山东交界地方。会同道员王榕吉接办防务。　　

○命已革总兵官李续焘、候补总兵官陈由立、各募楚勇三千名。带赴河南军营。听候巡抚郑元善、团练大臣毛昶熙调遣。　　

○予江南镇江阵亡署协领昆山、都司张金全、把总李登成等、祭葬世职加等。　　

○予喀什噶尔被戕从九品管玉文祭葬世职。赏阵亡军功温巴什密满家属银。子帕尔吐五品顶带。　　

○辛卯。祈谷于上帝。遣睿亲王仁寿恭代行礼。　　

○上以孟春时享太庙。前期亲诣行礼。　　

○谕内阁、巡视北城御史兴奎、孙楫奏、著名光棍。怀挟私仇。殴伤承审官员。请饬部严审究办一摺。已革坊官张西园即张其翰。前因宿娼拒捕。革职发遣。释回捐复后。又复挟妓饮酒。抗不到案。经刑部奏请革拏。归案讯明奏结。张其翰并不自知愧悔。辄挟承审官刑部主事吴养原斥伊跪审之嫌。胆敢于白昼通衢。纠众将吴养原殴伤。实属怙恶不悛。目无法纪。张西园即张其翰暨伊侄张一魁、均著交刑部严行审讯。按律从重惩办。其定四及在场助殴各犯。并著步军统领衙门顺天府五城一体严拏务获。归案审办。不准一名漏网。　　

○谕议政王军机大臣等、前因玉明等奏盗匪白淩阿、才宝善、纠集夥党。阑入义州境内。当经谕令玉明等各派官兵。并令理藩院传谕蒙古各王旗协同剿捕。现闻朝阳匪徒。复又蠢动。即系去年夏闲才宝善徐洛红等党与。仍图啸聚。此等匪徒。到处裹胁。若不及早埽除净尽。必至滋蔓难图。据成明奏、请将古北口驻扎黑龙江马队官兵。交德兴阿等统带。业经批令遣撤归伍。毋庸留防。兹既传闻朝阳有匪。著春佑即咨照成明、将此项马队官兵。仍留古北口驻扎。如实有匪徒滋事。即著春佑酌量调派热河官兵协助。前往迅速剿办。务将逆匪首夥。迅速歼除。毋留余孽。傥迁延不进。贻误军情。惟春佑是问。将此由四百里谕令知之。　　

○又谕、据僧格林沁奏、迎剿皖捻。并遵筹剿办窜匪。及谭廷襄议覆直东防剿事宜、各摺片。畿辅地面。现无大股贼踪。即有零星匪党。谭廷襄一军驻扎东昌。足资剿办。僧格林沁仍随时查看情形。统筹兼顾。以固北路籓篱。前据毛昶熙、袁甲三各奏、请令僧格林沁移军亳州。及派兵扼剿东窜捻股。据该大臣覆称北路之防。尤较南路吃重。现在捻逆复窜至丰县。调拨马队前往迎剿。断难抽兵兼顾徐宿。且一经分拨。贼众兵单。奔驰数百里闲。既恐缓不济急。裹积亦非易易。惟有各路统兵大员及各督抚、认真防守汛地。四路同时合筹进剿。一俟何路逼近贼巢。各路官军。声息相通。互相联络接应。以为捣穴捦渠之计。田在田统军徐宿。防剿捻匪东窜。是其专责。本日业经寄谕该总兵并吴棠认真办理。僧格林沁统军北路以固藩篱。兼图节节信剿。所请令吴棠移扎徐宿会商之处。已谕令酌度情形。即行禀覆该大臣矣。袁甲三驻兵临淮。即应控制南路。郑元善、毛昶熙等、扼守河南。以杜捻匪西窜。各将本汛严行备豫。为通力合作之谋。向来各路带兵将帅。往往于无贼之时。并不筹思进剿。一遇有警。即以贼众兵单。请饬应援为词。该大臣等务各随时豫为合谋。刻以灭贼为心。毋蹈从前恶习。如有临时事机贻误。断不能幸邀宽宥也。副都统德楞额、与田在田会攻汴塘。未能遏贼东窜。谭廷襄片奏该员恐不得力。亦与僧格林沁所奏略同。田在田前奏攻克汴塘。既有不实不尽。何以不即一并奏参。著僧格林沁即行查明据实具奏。德楞额如果不能得力。亦即严参。遮克敦布到防。据谭廷襄奏应驻濮范之闲。该抚驻扎东昌。严防北路。并于郡西南朝城县。派拨马步千余。与濮范两军掎角。其罗家河口。应扎一军。安河东即以安河西。均著僧格林沁妥商调拨。冠县馆陶邱县临清。久经匪扰。仍应酌驻一军。以护直省南界。此事关系直东防务。甚为紧要。胜保留兵。曾否议定扼要驻扎。谭廷襄所部马队。不敷调度。并著僧格林沁即量为酌拨。俾资分布。傅振邦前在南路剿捻。尚称得力。前经饬令务于正月到京。据谭廷襄奏该员旧证复发。乞假一月调理。自应俯如所请。僧格林沁所奏东路防堵。惟运河一道。尚可凭藉。应令傅振邦带领登莱等府团练。驻扎运河北岸窑湾海赣一带。与德楞额联络守御之处。著俟该员假满到防办理。将此由六百里各谕令知之。　　

○又谕、前据吴棠奏称接奉前旨。酌量地方情形。应行驻扎清浦。居中调度。本日复据僧格林沁奏、自上年八月。浍河南北股捻。如刘添详、刘添幅等、窜入东境。均经痛剿而回。恐难甘心。其李加英一股。尚未大受惩创。现闻由汴塘东窜。有赴僧格林沁军营投诚之南捻魏希元、曾将此情禀知吴棠。昨又具禀。探闻各股捻匪。巢中乏食。即欲今正群股大举北窜等情。请饬吴棠将清淮防务。办理妥协。迅速回徐驻扎等语。吴棠移扎清浦。前奏如筑土圩。安营集练各事宜。自当办理就绪。现闻群捻又将此窜。徐州地属紧要。僧格林沁即欲得人商办。惟清口距徐郡尚远。著吴棠酌量。如可前往。即将清浦防务。料理妥实。择员接办。抽身一行。与僧格林沁会商剿抚之策。如不能前往。或新任徐州道张富年亦可禀商。即著迅速知照僧格林沁。总期与事机无误。上年十二月。有南捻立棱眼等股。窜至山东金乡鱼台一经。经僧格林沁饬派各军迎剿。贼复窜向东南丰沛一路遁走。田在田统军徐宿。防剿捻匪东窜。是其专责。前经奏报攻克汴塘贼巢。如果属实。何至南捻纷窜。接应逆首刘平出圩。现复蔓延淮东。殊恐所报军情。不实不尽。本日业将会剿汴塘贼匪之副都统德楞额、暂行摘去顶带。责令带兵自效。以赎前愆。著田在田即将前奏攻克汴塘实在情形。明白回奏。现在通饬各路统兵将帅。合力剿捻。互相策应。不准迁延贻误。傥仍前玩泄。或粉饰战功入告。贼至即以兵战贼众。请饬应援为词。事机先误。揆厥所由。必当治以应得之罪。决不宽宥也。将此由六百里谕令知之。　　

○又谕、前有旨令李续宜带兵赴皖抚新任。该抚接奉寄谕后。计已赶紧起程矣。本日据胜保奏称、剿办颍州各匪。必须与该抚南北夹击。一切应和衷共济。以期相得益彰等语。胜保胆略颇好。带兵杀贼。勇往直前。惟意气自矜。喜佞恶直。约束兵弁。不能严肃。以致物议沸腾。叠经严旨训饬。该大臣近亦颇知悔悟。人才难得。不能不节取所长。又以颍州情形日紧。袁甲三不能绕道赴援。该抚亦一时未能即到。贾臻困于围城。叠次飞章告急。是以令胜保前赴皖省。与该抚会同剿办。李续宜平日以皖事自任。忠荩素著。谅能与胜保会商妥办。毋误事机。断不可豫存成见。谓胜保非可与共事之人。致滋龃龉也。将此由六百里谕令知之。　　

○又谕、骆秉章奏、官军克复丹棱。蓝逆授首。现在移兵进捣青神一摺。览奏实深欣慰。骆秉章自入川境后。叠次获胜。早知其必能迅速奏功。兹据详陈连旬追剿。每战必胜。逆首蓝潮鼎、经兵勇丛矛刺毙。蓝潮柱率众逸出。复经彰明江油石泉等县团练。陆续摉斩。所存止二百余人。已遁入金光洞沙窝子万山积雪之中。訾洪发残匪千余。逃至富顺隆昌等处。军械全无。经该督派团洗剿。计日可期就歼。剿办殊快人意。具见该督调度有方。将士用命。故能如此得手。谅蓝訾二逆余匪。各该处团练。亦必能悉数歼除。其谢寡妇等匪。未知是否已在诛数。抑或与訾逆一并逃窜。从前川楚教匪滋事。往往因官军追剿紧迫。遁入万山之中。逾时复出肆扰。颇为棘手。此时李逆尚距青神。内乏食而外无援。自应移得胜之师。前往进剿。不值因残败余匪牵掣。第恐深山密箐。该府县官员及绅练。或惮于摉捕。实非除恶务尽之道。著骆秉章严饬各府县官员。并剀切晓谕绅练。务当实力摉捕净尽。不可畏难苟安。现在各省地方。颇多糜烂。即山陕完善之区。亦属势等厝薪。必须得人而理。方能消患未萌。但人才难得。其守洁才优。堪称循吏者。已属寥寥。而山陕等省。兼须知兵大吏。整顿营伍防务。为未雨绸缪之计。骆秉章久任封圻。老成宿望。中外共知。其募中宾友左宗棠、刘蓉、次第超擢。前日所保之道员韩超、已＜??闲＞放贵州巡抚。谅该督平日所知。堪胜封疆藩臬者。尚不乏人。著即迅速开单具奏。不必拘定资格官阶。均可酌保。候旨录用。当此需才孔亟。亦不能尽得全材。该督所保之员。总以知兵为上。循吏次之。不妨将其所长何处。所短何事。详细注明。庶不致用违其才。该督为朕股肱心膂之臣。谅必乐于进贤。断不肯以无员可保。一奏塞责也。在籍提督孔广顺、总兵马德昭、前已有旨令骆秉章饬其来京听候＜??闲＞用。现在北路无知兵之将。营伍防务。亟须讲求。著该督催令迅速起程来京。其余如有可以调赴北路得力将弁。并著该督随时察访具奏。将此由六百里谕令知之。　　

○以克复四川丹棱县城。歼毙首逆。予总督骆秉章优叙。赏参将阎文忠、陈再益、邀击萧举臣、巴图鲁名号。余升叙有差。革防剿不力游击柏昌怀等职。予阵亡都司周学芳、把总张三湘等、祭葬世职加等。　　

○以克复贵州平越州城。赏还总兵官杨岩宝花翎勇号。守备刘胜祥等花翎。知县刘从矩蓝翎。余加衔升叙有差。免署知州高本仁罪。仍革职随营效力。　　

○以山东鱼台扼剿窜捻不力。摘副都统德楞额顶带。革协领色尔固善等职。责令剿贼自效。　　

○调西安驻防马队官兵四百名。赴河北军营。听候副都统遮克敦布、道员王榕吉调遣。　　

○调陕甘督标、陕西提标、汉中、河州、甯夏、各镇标兵、共二千名。赴安徽颍州军营。听候钦差大臣胜保调遣。　　

○展缓直隶开、东明、长垣、大名、元城、五州县被灾被扰村庄春徵新赋。　　

○壬辰。享太庙。遣恭亲王奕?恭代行礼。　　

○遣官祭太□山戊不□之神。　　

○谕内阁、瑞常等奏、遵旨会议一摺。前因御史瑞亨奏请修复堆拨栅栏。并饬五城认真稽查各摺片。当经降旨著步军统领衙门会同都察院五城御史议奏。兹据奏称、八旗地方。照该御史所奏。各按界址。由巡城御史与步军统领衙门表里稽查。应如所议办理。至堆拨栅栏损坏处所。均应及时修补。各住户绅富军民人等。急公好义者居多。如欲自行修理。亦听其鸠工建立。共相保卫。以昭严肃。地方官弁。不得从中掣肘。另片奏、请严查保甲一节。著八旗满洲蒙古汉军都统。各按本旗所属地面。凡居住之旗民人等。以及铺户庙宇各寓。即行各派妥员。会同地面官认真查察。按月造册。咨报步军统领衙门。与各该地面官所造册档。互相核对。傥有容留形迹可疑之人。即由该旗移送步军统领衙门审办。并著各该管衙门堂官互相纠察。如查有派委之员及地面官等奉行不力。即著从严参办。　　

○谕议政王军机大臣等、袁甲三等奏、克复天长县城。分别剿抚一摺。天长东接扬州。北界清淮。为皖省东南要隘。此次里应外合。成功甚速。皖北可望肃清。即高宝清淮一带。亦无忧南顾。现闻金陵贼众。有窜至滁全交界小唐地方。李世忠将天六布置稍定。著即回滁。相机剿办。并著乘势规复江浦浦口。节节埽荡。以断贼援而通进兵之路。天六两县。都兴阿在江北。当可就近派军驻守。著即咨商办理。以便李世忠尽率所部。以为进图江浦之计。天长降众。著该大臣酌量遣留。现当饷项支绌。此后遇有降众。并著袁甲三督同李世忠分别遣散。毋许多留。以期饷不虚糜。功归实用。另片奏、探悉颍郡情形。并函商楚军进剿各等语。苗练乞抚。万不足恃。胜保已报启行赴颍。恐其到皖。于招抚一节。亦无把握。李世忠所部。此时既难拨往颍郡。该大臣业据道员蒋凝学禀请官文、李续宜。添调马步。由光固进剿。著即随时咨会办理。楚师克复巢县。尚未据有奏报。舒六现有楚军堵截。庐州贼匪。窜路已穷。惟有颍寿一线可通。自当速与楚师会商联络。力争庐寿。便可西平苗练。北剿捻逆。颍州军情。虽贾臻奏报。迹涉张惶。如该大臣所奏各情。亦系得自传闻。惟当随时确实侦探。妥筹兼顾。毋稍大意。将此由六百里谕令知之。　　

○又谕、袁甲三奏、饷需支绌等语。据称上年十月以后。山西协饷。仅拨解银一万两。陕西报解五千两。尚无到营信息。山东奉拨临清关之款。有凑解一万两之说。并无起解日期。河南除饷票外。并未有现银解往。著英桂、瑛棨、郑元善、谭廷襄、督饬各该藩司悉心筹议。每月实可批解该营饷银若干两。自本年正月为始。按月委解。不得再行延欠。致滋贻误。其江北筹饷局月协二万两。淮南盐课月协一万两。著薛焕、吴棠、转饬该司局一月一解。毋许迟延。并著薛焕、吴棠、于所筹皖饷内。先行提银一万两。就近拨解李世忠军营。以为收复天长犒赏。仍作为袁甲三军营收放之款。至江西拨款。据奏两年以来。并未解过。著李桓迅即筹解。闽海关月饷。经文清拨交藩库银十万两。复为该藩司那用。著文清严饬该司将所拨之款。迅速筹补。勒限委员解赴袁甲三军营。如有贻误。即著严行参奏。将此由六百里各谕令知之。　　

○又谕、前因严树森奏、豫省漕粮。未能如期交纳。请照历年成案。春兑春开。以应京仓急需。当经谕令户部速议具奏。兹据户部奏称、河北三府地方。小民甫经安业。应完漕粮。未能如期交纳。系属实在情形。所请春兑春开之处。自应准照办理。惟南漕缺额。京仓需米孔殷。请饬该省迅速办理等语。著郑元善严饬该粮道、催令有漕州县。上紧徵收。依期运次交帮北上。不得再有藉口。率请变价。致误仓储。至东豫运河。为漕□舟穸□□经行要路。并著僧格林沁、文煜、郑元善、谭廷襄、迅将直隶河南山东各处匪徒。剿除净尽。务令运河两岸。一律肃清。以利漕行。将此由四百里各谕令知之。　　

○以记名总兵官何胜必为甘肃肃州镇总兵官。　　

○以克复安徽来安县城。并滁州、全椒、两城解围。赏游击陈玉安等花翎。把总王永泰等蓝翎。余加衔升叙有差。　　

○以克复安徽天长县城。江南提督李世忠得旨嘉奖。并赏珊瑚豆大荷包二对。小荷包四个。白玉翎管一支。四喜搬指一个。白玉烟壶一个。白玉佩一件。总兵官李昭宸巴图鲁名号。投诚内应陈士明更名振邦、暨头目余瑞龙等、分别擢用。均赏花翎。　　

○癸巳。谕内阁、前据御史刘有铭奏请开垦南苑荒地。当经降旨令管理奉宸苑王大臣、会同户部派员履勘。并令该王大臣妥议具奏。兹据醇郡王等奏、酌议招募佃户。开垦南苑抛荒地亩情形。请旨办理等语。南苑为我朝肄武之地。列圣叠降谕旨。禁止私垦。圣训昭垂。旧制岂宜轻改。现据该王大臣查明每年招佃徵租。为数无几。未便因小利而违成宪。致于体制有乖。所有开垦南苑地亩。著毋庸议。醇郡王另片奏、该王府头等护卫寿锟、在外冒称承办南苑地亩。索诈钱文。请交部审讯等语。寿锟著即交刑部审讯。其先后禀出之头等护卫德泰、包衣参领凤昌、已革护军校德淩阿、太监王衍庆、均著听候传质。　　

○又谕、前因叠次有人奏参金安清滥捐婪贿各节。当经谕令曾国藩查明严参。嗣因曾国藩覆奏、金安清各款皆实。复经降旨将该员先行革职。并令吴棠将该革员解赴袁甲三军营。核算款项。兹据吴棠奏、金安清勒派病民。恣睢狡猾。众口一词。无不切齿。该署漕督已派员将金安清押赴袁甲三军营。著袁甲三督饬委员。认真核算。以重帑项。其江北捐款。均著吴棠督同王朝纶等、将金安清用事之委员知府马浚、金咸、杜文澜、黄文涵等、所交收支帐底。认真核究。如查有通同浮冒等情。一并严参惩办。所有金安清原籍寓所。及上海等处财产。均著查抄备抵。毋任隐匿寄顿。嗣后江南筹饷。即由江南粮台道员江清骥筹办。江北筹饷。即由江北粮台道员姚仰云筹办。金安清添设之南北筹饷局。并所派各处劝捐委员。并著即行裁撤。其有著名贪劣。为害闾阎者。并著吴棠访拏究办。　　

○又谕、劳崇光奏、请将衰庸之水师员弁。分别勒休革职一摺。广东龙门协都司何琨镛、提标守备李茂阶、身体孱弱。精神委靡。海安营守备高耀能、染患风痰。不能出洋巡哨。均著勒令休致。崖州协守备黄绍晋、性耽安逸。庸懦无能。碣石镇守备冯宝光、巡洋不力。捕务废弛。均著即行革职。以肃戎行。　　

○谕议政王军机大臣等、前据玉明等奏、盗匪白淩阿窜扰义州。当经谕令该将军、派协领恩合带兵剿办。并谕景纶、春佑、派兵协剿。其蒙古各王旗。并令理藩院传谕。令其一体助剿。兹据玉明等奏、协领穆锦等击剿情形。并已遵派恩合督兵追剿。并据特普钦等奏、匪徒越境滋扰。派兵剿击各一摺。东三省为根本重地。岂容匪徒肆行窜扰。盗匪白淩阿等人数无多。玉明等派兵剿办。数旬以来。未能蒇事。总由不肯认真办理。殊为可恨。现在该将军等、已令恩合督率前派各员。跟踪追击。著即严饬该协领实力穷追。务将匪首白淩阿及其余党与。悉数歼捦。毋许一名漏网。若敢再事迁延。则是该将军等自取咎戾。朕亦何能宽贷。并著景纶、春佑、遵照前旨。各派官兵协同摉捕。不准各分畛域。稍有推诿。傥至阑入吉林热河境内。亦惟该将军等是问。至呼兰贼匪。胆敢车载枪炮。乘闲劫掠。虽经官军击毙多名。而该匪逃窜入山。岂容令其久延残喘。久闻景纶等派出官兵。与贼避道而行。以致匪众肆无忌惮至此。著该将军等严饬带兵各员。身先士卒。或酌量添派劲兵。分投摉剿。务绝根株。毋贻后患。其各该省毗连蒙古各王旗。著该将军等随时咨令扼截兜击。以免此拏彼窜。将此由五百里各谕令知之。　　

○又谕、前因玉明等奏称义州界内。有贼匪二三百名。指称盗首白淩阿带领。在闾阳驿等处窜扰。当经谕令玉明、景纶、春佑、各派官兵。协同剿捕。并谕令理藩院传谕卓索图、哲里木、蒙古各王旗。协同堵剿。近来蒙古各王旗地面。每有内地盗匪。窜至该处。啸聚屯踞。总由各该王旗等不能齐心一力。以致各匪徒来去自如。肆无忌惮。况白淩阿即系该蒙古王旗属下之人。岂可任其四出滋扰。设其党愈聚愈众该王旗部落亦必先受其害。著理藩院由六百里传谕卓索图、哲里木、昭乌达、蒙古各盟长。各派兵丁。于本境地面。协同堵剿。傥遇关内官兵追贼至境。即会同实力摉捕。并严约属下人等。毋得容留隐匿。使该盗匪无容身之地。方能净绝根株。将此谕令知之。　　

○又谕、薛焕奏、江浙两省逆匪。纠众数十万。并力东趋。窜陷奉贤南汇川沙三厅县。宝山吴淞口情形吃重。松江上海。危急万分。现在赶催兵勇赴援等语。逆匪李秀城悉众东趋。势甚猖獗。上海一隅。兵力不厚。岂能当此大敌。著曾国藩飞催曾国荃将所募湘勇。留防安庆。克日督带老勇八千。救援上海择要堵剿。傥曾国荃尚无实在消息。即著该大臣另派劲兵前往援应。该抚又称已饬副将滕嗣林、赴湘募勇一万余人。限于十二月内到沪。至今到者甫数百人。滕嗣林亦未知现在何处。并著该大臣就近严催。无论已募若干人。先行赴沪助剿。毋得藉口人数未齐。稽延时日。其李鸿章所带兵勇。已抵何处。未据该大臣奏报。昨以江北镇江。军情并紧。令该大臣催令迅即起程。谅可即日到镇。并著再行严催。该道到镇后。饬令相机由闲道进攻。捣贼之虚。攻其必救。固当兼顾镇城。亦当筹分上海松江等处贼势。苏常沦陷以后。上海即系南北粮台饷源所出。著即迅速保护。现在贼势趋重苏省。浙省各属空虚。必有机会可乘。著在宗棠赶紧进兵。牵制贼势。迅图规复。湖州一府。四面皆贼经道员赵景贤督团固守。赖以保全。实属义勇可嘉。惟该郡地方紧要。必须力策万全。著曾国藩、左宗棠、催令鲍超一军。迅攻甯国。甯国既克。便可由广德打通湖州一线之路。方能声势联络。左宗棠前保之刘培元、并著催令迅速前赴衢州。责令力筹衢州一路防剿。将此由六百里加紧各谕令知之。　　

○又谕、前因甯波镇海失守。经都兴阿调派总兵鞠耀乾、赴吴淞口扼剿。谕令该将军等体察该处缓急。如须续调师船以厚兵力。即著速为派拨。兹据薛焕奏南桥等处之贼。分为三股。窜扑奉贤南汇川沙。三厅县相继失守。松江上海。危急万分。前由都兴阿等派出之总兵鞠耀乾、督带大＜?舟古＞等艇十一号。迄今尚未到防等语。鞠耀乾水师。早经该将军等派拨。何以任令该总兵迁延至今。尚未到防。吴淞口为江海关键。设有疏虞。松江上海皆不可保。著都兴阿、黄彬、迅饬鞠耀乾督带大＜?舟古＞等艇十一号。赶紧起程。速赴吴淞口驻泊扼堵。并著添派得力炮船。前往援救。以期力保完善之区。松沪为饷源所出。全局攸关。该将军等务当设法保全。若再因循迟滞。贻误事机。恐该将军等不能当此重咎也。将此由六百里加紧谕令知之。　　

○又谕、前据庆端等奏、浙江军情吃紧。添调水师兵丁五百名。添募壮勇一千名。派令副将吴鸿源统带。航海驰赴绍兴府属之曹娥。划江而守。现在甯绍杭城。相继失陷。贼势东趋上海。上海兵勇。不过三四万人。派防各要隘。已觉兵分力绌。值此大敌当前。情形危急。非厚集援师。不足以维大局。吴鸿源所带兵勇一千五百名。计已航海驰抵曹娥江。著庆端、瑞瑸、即饬该副将由海道迅速驶赴上海。并力防剿。以期埽除逆焰。保卫沪城。此外如有可拨师船兵勇。并著庆端等酌量续派。前往援救。毋得稍分畛域。致误事机。并著该督饬催李元度等、迅由寿昌一路。攻取杭城等处。以牵贼势。广东水师炮船。素称得力。现在该省地方。渐就安靖。著劳崇光、耆龄、迅速调拨师船。派委得力将弁统带。星速由海道赴援上海。以利攻剿。毋许稍有迁延。致滋贻误。所有各水师兵勇粮饷火药。均各宽为筹备。毋误师行。到沪以后。各兵勇均归薛焕调遣。以资统率。将此由六百里加紧各谕令知之。　　

○又谕、前据薛焕奏江浙绅士。吴请借英法官兵剿贼。当经谕令该抚督同该绅等酌量办理。兹据薛焕奏贼扑吴淞口。经法国轮船协同水师击退。请饬总理衙门、与英法驻京使臣、将借师会剿商定。俾洋人益形鼓舞等语。浙省贼匪。悉数东窜。上海情形。实属万分危急。上海城守事宜。业经薛焕筹办。其松江等城。应如何竭力严防。藉资掎角。并就现有兵力。相机迎剿。以遏贼焰之处。均著薛焕悉心办理。至借师助剿一节。业谕总理衙门、与英法驻京使臣商酌。上海为通商要地。自宜中外同为保卫。军务至紧。若必俟总理衙门在京商酌。转致稽迟。即著薛焕会同前次呈请各绅士。与英法两国迅速筹商。克日办理。但于剿贼有裨。朕必不为遥制。其事后如有必须酬谢之说。亦可酌量定议。以资联络。赵景贤固守湖州。实属忠勇异常。现已赏加布政使衔。用示优奖。著即将此旨录寄薛焕。由薛焕传示该员。前曾有旨令该员速赴新任。谅一时亦难起程。现已催令左宗棠迅速进兵。并谕曾国藩严催鲍超力攻窜国。取道广德援湖。即著薛焕传谕赵景贤悉力防剿。以待援师。其银米火药油烛等项。该抚务须源源接济。毋任匮乏。再奉贤等城文武下落。及南桥溃退将弁。均著薛焕查明参奏。该抚自请议处。并著俟奏到时再降谕旨。将此由六百里加紧谕令知之。　　
</div>
    <div class="pagination">
<a href="清实录同治朝实录_page28.html">上一页</a><span>...</span><a href="清实录同治朝实录_page24.html">24</a><a href="清实录同治朝实录_page25.html">25</a><a href="清实录同治朝实录_page26.html">26</a><a href="清实录同治朝实录_page27.html">27</a><a href="清实录同治朝实录_page28.html">28</a><span class="current-page">29</span><a href="清实录同治朝实录_page30.html">30</a><a href="清实录同治朝实录_page31.html">31</a><a href="清实录同治朝实录_page32.html">32</a><a href="清实录同治朝实录_page33.html">33</a><a href="清实录同治朝实录_page34.html">34</a><span>...</span><a href="清实录同治朝实录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
