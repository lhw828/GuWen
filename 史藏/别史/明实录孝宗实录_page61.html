<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 61 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 61 页/共 128 页</h1>
    <div class="content">　　○湖广郧阳府四川大宁县同日地震
　　○戊午祭  大社  大稷
　　○遣顺天府官祭先农之神
　　○周府临汝王季塼薨王简王庶子母张氏正统十二年生天顺三年袭封至是薨年五十讣闻辍朝一日赐祭葬如制谥曰端懿
　　○太师兼太子太师保国公朱永卒永字景昌抚宁伯谦之子景泰二年袭爵管宣威营天顺八年总理神机营兼管三千营成化二年荆襄贼刘千斤作乱佩印充总兵官荆襄平以功封抚宁候寻征虏酋癿加思兰还提督十二营仍总三千营事六年虏寇阿罗出犯边永率兵御之还以功命世袭候爵十五年征建州贼伏当加升保国公十七年征虏酋亦思马因擒斩虎答知院等命世袭公爵给诰券十九年总督大同宣府军马御虏还加太傅兼太子太师弘治四年监修  太庙成加太师兼太子太师至是卒年六十四辍朝一日追封宣平王谥武毅赐葬祭如例永器宇弘深治军严肃人莫敢不用命故征伐四出多以捷闻但其功亦有矫饰为之者后子晖袭爵给事中王廷劾奏永功多有不实命晖仍袭公爵一辈以后止袭候爵云
　　○是日晓刻金星犯罗堰上星
　　○己未升湖广襄阳府知府郭绅为甘肃行太仆寺卿山东登州府知府罗绮为狭西苑马寺卿
　　○升南京监察御史李宗泗户部员外郎丁珝刑部员外郎黄宽大理寺右寺正张泽山东东平州知州陈经直隶邳州知州苏泰俱为按察司佥事宗泗云南珝山西宽浙江泽广东经泰俱狭西
　　○广东按察司佥事沈锐丁忧服阕复除江西按察司
　　○赐衡王食盐一千引令两淮运司岁以价银千二百两给之
　　○辛酉遣户部右侍郎黄杰登太仓之神
　　○遣顺天府官祭宋丞相文天祥
　　○巡按湖广监察御史郑惟桓言十二事一曰择臣僚以辅太子欲择方正敦良之士以为保傅师友使朝夕游处则可以成作圣之功一曰裁革冗卒以补要兵乞敕该部议察天下有护卫王府见在军校量留给使余各退出改调缺军卫所差操以资地方缓急之用或急留本府以待亲王分封凡侍从厨役之类有缺胥此拨补一曰节漕赋以周急之乞令总漕并湖广巡抚等官暂将本处弘治八年兑运粮米内依价变卖一万石或十五万石以价银责付运粮官军领解赴部其免运军士察派疲困卫所仍照办料事例每名出银一两解本布政司交收以备各卫造船支用一曰备财用以纾民困乞将九江芜湖抽分银或湖广所属湖池额办课钞并起解南京户口盐钞价银各暂借二年俱送本布政司收贮仍乞将本省所属额办物料除军需供应器皿外其余一月物料价银自弘治三年正月以后至五年十二月以前未徵者分豁蠲免已徵者准照例亦解本布政司交收以备买料雇工等项支用一曰革冒滥以重爵赏乞将天下卫所指挥千百户除开国靖难子孙照旧承袭外以后升授者承袭时递降一级指挥使以下递降至总旗而止千百户递降至小旗而止若系开国靖难年间旧官加升者降至原职而止一曰禁私榷以惠商民乞将增置抽分厂停罢及通行各处但有私创者悉皆革去一曰广听纳以防壅蔽欲将近年言事去官如彭程任仪杨茂元曹璘方向李兴等各复其官以作直士之气一曰正经界以安田里乞行各处巡按监察御史通察各处田土或民或军或王田明白造册庶经界可正赋有定法一曰专照详以杜多门乞谕天下诸司问拟囚犯杖罪以下仍听径自发落徒罪以上止行各道分巡官照详发落至于死罪及充军者开写原发备细招拟行巡按御史参详定夺其巡抚清军等官不必干预一曰严法例以治豪右乞敕法司行各处巡抚巡按等官将豪恶之徒拖累未完事件逐一查出不得因循隐忍坐视不理一曰定禁令以苏驿递乞令各处王府今后除进表请封谢恩等项公务方许起关其余私事不许一概应付一曰审时宜以慰民心乞将清军御史取回行令有司从缓清理候年丰王府工毕照例奏差命所司知之
　　○升广东按察司按察使李士实为山东布政司右布政使
　　○建州海西肥河弗提等卫女直都督等官完者秃保能歹同老察来贡赐晏并彩叚衣服等物如例
　　○以故太监白俊武清县庄田七十六顷有奇赐神宫监太监陆恺从其请也
　　○壬戌顺天府蓟州及遵化县地震二次俱有声如雷
　　○癸亥晓刻月犯右执法星
　　○甲子升狭西布政司右参政汪奎为广东按察司按察使
　　○先是京师奸民马纪夜聚诸恶少马聪等持刀入民妇家逼而淫之劫其财复抱持以出诸恶少递淫于通衢至晓舁入酒肆不纳弃而去之为逻者所获纪辞伏时掌锦衣卫事都指挥佥事陈云受其家诉词欲出之东厂缉事官校发其事三法司拟纪聪等依强奸律绞并劾云罪  上以纪凶恶异常蔑视法度命即斩之枭首于市家属俱械发边卫永远充军聪等处绞云逮问
　　○乙丑工部尚书刘璋等言近年工役浩繁物料先派者未完而后派者已至太监韦宁等所奏止甲字等库铁窗门损坏在所当修而太监李祺遂欲并修各库披房似为可缓宜暂停止以纾民困命俱接续修理
　　○丙寅给怀柔伯施瓒岁禄一千石本色十四折色十六○宁府钟陵王觐锥有罪革岁禄三之一先是新建民凌胜自宫以入王府王令至淮安买妾李氏至王独嬖之宫中呼为李妃妃陈氏遂失宠有妾李氏者生子三岁淮安李氏妒之赞于王杖之百拲其两手而绝其饮食令宫人守之其子饿死于别室李氏悲啼则又杖之百夜欲自尽守者恐罪及己乃群聚而逃又有南昌卫军余谢祖为王行货于外买一舞女为妾因纳之王女病复还之祖祖妻不能容则又纳于王亦在守者之列事觉镇巡等官具实以闻  上以王滥收妾媵致令嫉妒不和丑声外彰又饿死幼男有失父道本当重治姑从轻革禄米三之一仍赐敕切责之祖杖一百并家属发边卫充军胜杖八十发原籍当差宫人逃者给亲完聚
　　○丁卯  景皇帝忌辰遣仪宾杨淳祭陵寝
　　○巡抚四川右副都御史冯俊奏故翰林学士承旨宋濂当  太祖高皇帝创业之初抱道隐处应徵而出日侍左右启沃之功居多命辅储贰导迪之迹尤著当时大述作多经其手笔大议论咸赖以赞画  太祖独以真儒目之后致仕以孙慎坐法谪四川茂州比至夔州卒距今百有余年沉沦幽壤闻者追悼乞敕礼部集议复其旧官显加赠谥仍命有司春秋祭于葬所礼部议谓濂一代儒宗人心景仰久矣今不敢别议赠谥请仍依学士承旨职事令有司就于葬所祠堂春秋致祭从之
　　○给内府织染局新收余丁幼匠二百七十人月米各七斗
　　○工部奏先是因言者建议各处岁办皮张折收银两给散边军今内库所收衣鞋仅有三十余万不足以备给赏之需宜移文浙江江西山西河南山东湖广等布政司并顺天等府州县自明年为始每五年惟麂皮狐皮如旧徵解余照原定则例折造衣鞋从之
　　○命山东布政司修理孟子庙宇从其五十七代孙翰林院五经博士敏请也
　　○下南宁伯毛良于都察院狱赎杖还职坐与人讼地奏事不实也
　　○己巳赐仁和长公主安州田一十四顷有奇
　　○录广西杀贼功加总镇太监王敬禄米岁二十四石总兵官伏羗伯毛锐禄米岁二百石总督都御史闵圭唐珣俱赏纻丝四表里白金二十两副总兵署都督佥事郭鋐实授都督佥事巡按监察御史林廷选加俸一级参政徐镛佥事陈烓各赏纻丝二表里白金十两镇守广西太监张瑄纻丝三表里白金十两官军人等升赏有差○辽东盖州卫地震
　　○庚午以水灾免河南开封彰德卫辉怀庆汝宁等府及彰德等卫所弘治八年税粮子粒有差
　　○命宁晋伯刘福提督三千营军务
　　○辛未命通政司右通政张璞大理寺左少卿马中锡阅实边关
　　○壬申升贵州布政司左参议韩镛为狭西右参政
　　○夜京师及直隶涞水县地震
　　○癸酉  皇第二子薨诏追封蔚王辍朝二日祭葬礼仪俱照成化二年皇子丧礼行
　　○户部请以北直隶山东河南弘治九年该徵马草除起运存留外其余剩之数每束折收银三分五厘贮之太仓备各边买马之用从之
　　○宣府隆庆卫地震
　　○甲戌升礼部郎中林壂为贵州布政司左参议○以水灾免直隶徐州弘治八年秋粮三万三千余石草四万四千六百余包及徐州左等二卫屯粮一千二百七十余石
　　○镇守甘肃总兵官右都督刘宁以疾辞任不许遣医往视之
　　○命英国公张懋提督团营军务
　　○乙亥礼部会试取中式举人陈灡等三百名
　　○昏刻南京老人星见于午位
　　○戊寅  中宫千秋节命妇朝贺
　　○赐各王府庆贺官员人等钞币有差
　　○命定西候蒋骥充总兵官镇守蓟州等处
　明孝宗敬皇帝实录卷之一百十
　　弘治九年三月己卯朔
　　○四川长宁县民家楠树生莲花李树生豆荚
　　○辛巳赐秦府永兴王诚澜通鉴纲目从其请也
　　○罚镇番领哨都指挥佥事李钦及分守参将马荣俸各两月坐虏入境杀掠人畜也
　　○晋府义宁王奇渶薨王晋王庶第二子母夫人张氏景泰元年生天顺三年册封至是薨年四十七讣闻辍朝一日赐祭葬如制谥曰荣康
　　○壬午吏部奏选法事宜一请拣选上选监生吏员年力已衰及有疾不愿出仕者照例授以职名荣其终身一省祭听选官有选期已至而托故不至或临选不出以图美缺者请降级叙用一今后新进士不必放回令于各衙门讲习刑名律令庶选用时克称任使一天下府州县有邻近边夷或地方瘴疠者请于除选之际随宜斟酌一在外各衙门官吏有缘事问革为民者或盗匿文案假造给由等项文书起送赴部请通行巡按等官将问过招由逐一开具以备参考一官吏有犯公私徒杖罪名及私笞减等不尽者俱照旧例降级若犯公罪该笞或私罪该笞减尽者请免其降级不可一概混施一旧例在京各仓场官守支至五年之上者虽放支未尽亦得付选其在外仓场官非守支十年以上者不得预然今西北各边仓场比之在京仓场贫苦尤甚请照在京事例五年以上亦许付选庶劳逸适均一各处巡检在任捉获强窃盗及逃亡军囚请令备粘招由以凭查考其捉获伪印必须开写何衙门印信及犯人覆造情款俱与巡按等衙门所缴招由相同始准功迹奏上从之
　　○广西流贼二千余人劫广东信宜县官军御之为贼所败指挥以下及军士死者二十人男妇被杀虏者八十余人掠耕牛百余巡按监察御史劾奏参将姚英及分守参议孙珩参政姜英分巡佥事舒玠及管哨指挥孙铭等罪兵部覆奏以地方用人之际英等俱请令戴罪杀贼俟贼平徐考功罪处治其阵亡官军乞量加赈恤以慰人心从之
　　○癸未命山西都司都指挥佥事李鉴守备阳和城
　　○甲申命湖广布政司凡湖地课钞户口盐钞及杂料自弘治七年以前俱折徵银留为修建王府用从巡按监察御史郑惟桓奏也
　　○以灾伤免直隶苏州府弘治七年起运南京夏秋粮七万八千余石
　　○铨注羽林前卫带俸署都指挥佥事刘昶于大宁都司分领京操官军
　　○南京守备太子太傅成国公朱仪卒仪字炎恒景泰四年袭父勇爵天顺间尝与诸武臣较射内苑跃马连中二矢  英宗奇之特许为总兵未几遂命守备南京兼掌南京中军都督府事成化二十三年加太子太傅至是卒年七十讣闻辍朝一日给米布为赙命有司治葬赐祭者十三  皇太子及内外诸王皆有祭赠特进光禄大夫右柱国太师谥庄简仪为政务存大体不求近名成化初南方岁歉仪奉诏赈济全活甚众而游食无赖者尚多仪因请召募为兵以补南京戎伍之缺遂两获其利又以京府救荒素无备而南京民运米至南京者病不时纳议令军士就船预给粮三月而省民加耕雇直得余米十余万石别贮于平常仓为经久计建言者或谓南京操军不宜分番仪言劳逸不节何以蓄威养锐竟复其旧仪为人廉静持重初至时有议其非治剧才者仪率其初心不少变恒以静镇之同事者或欲有所纷更輙执以为不可故其卒也兵民巷哭者相望云
　　○乙酉虏入大同境杀掠军士命分守太监左敬等俱戴罪杀贼仍罚分守参将秦恭俸一月守备以下都指挥阎福等五人各两月
　　○是日己刻南京见日生交晕未刻复生重半晕下生右戟气及白虹贯日弥天申刻乃散
　　○丙戌湖广金峒安抚司安抚覃彦龙奏本司境内土产杉材尝鬻之得银三千两见贮官库今彦龙年老且死子惟一人恐身后土人有争夺之患乞命湖广守臣取之解部用杜后患下工部覆奏其银既非职贡受之无名且夷情多诈虑有他故请移文巡抚等官喻以朝廷威德及轻利重义之意因戒其土人各安职分毋得互构衅端若有他故亦＜锍-釒＞闻裁处从之
　　○戊子赐沈府镇国将军勋灖辅国将军铨锚并夫人诰命冠服如制
　　○己丑命福建都司都指挥同知马澄充左参将分守广东雷廉高肇地方
　　○户部右侍郎黄杰奏凡漕粟至通州俱自朝阳崇文东直三门挽载入仓往岁霖雨连绵道途淖陷脚价腾贵官军岁贷太仓之银以供所费而不能偿乞命官修筑桥道开浚沟渠庶车行无阻而漕卒之困可以少苏章下工部覆奏顷因御史建议已行兵部推择都指挥二员三营官军二千及令通州并该城兵马指挥司各委官修理本部遣属官一员及通州巡仓御史督之日久未完今宜再行督趣官军改命武职大臣一员管领从之命各委官速行修筑或不完固仍命总督粮储内外官奏闻
　　○昏刻月犯轩辕左角星
　　○庚寅给靖江王府故辅国中尉规隆妻米岁三十石
　　○增给内府酒醋面局幼丁匠人米月三斗通前为八斗从署局事太监刘保请也
　　○夜木星自二月以来守氐宿○壬辰清明节遣驸马都尉蔡震马诚分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○癸巳  上御奉天殿策试举人陈澜等三百人制曰朕惟君人者必有功德以被天下阙其一不可以言治顾于斯二者何先夫非学无以成德非政无以著功论者或谓帝王之学不在文艺或谓天子之俭乃其末节或谓人主不亲细事或谓圣王不勤远略是有大于此矣然则其所当务者何居二帝三王之德所事者何事二帝三王之政所见者何功汉唐宋代有令君而功德鲜备躬行德化者经制或不定民安吏称者德教或不纯或四夷服从而大纲不正或仁厚立国而武略不竞是学兴政容有可议者其得失何如我  太祖高皇帝  太宗文皇帝神功圣德冠绝古今  列圣相承继志述事各臻其盛所以致此者何由朕嗣承大统图底治平兹欲守宋臣所进之五＜矢见＞去唐相所陈之九蔽行汉儒所对之三策以上追古帝王庶无愧于我  祖宗功德之大其所以为根柢者何在子诸生学道抱艺而来皆志于世用宜有以佐朕者试悉陈之朕将体而行焉
　　○命少傅兼太子太傅吏部尚书谨身殿大学士徐溥太子太保礼部尚书兼武英殿大学士刘健礼部右侍郎兼翰林院侍读学士李东阳詹事府詹事兼翰林院侍讲学士谢迁太子少保吏部尚书屠滽太子少保户部尚书叶淇太子太保兵部尚书马文升太子少保刑部尚书白昂工部尚书刘璋都察院左佥都御史杨谧通政使司通政使元守直大理寺卿王霁为殿试读卷官
　　○丙申  上御奉天殿赐朱希周等进士及第出身有差文武群臣行庆贺礼
　　○夜月犯东咸星
　　○丁酉赐进士恩荣晏于礼部命太师兼太子太师英国公张懋待晏
　　○戊戌赐状元朱希周朝服冠带及诸进士宝钞
　　○己亥  皇太子冠于文华殿命遂安伯陈韶告  太庙平江伯陈锐持节掌冠礼部尚书倪岳赞冠少傅兼太子太傅吏部尚书谨身殿大学士徐溥宣敕戒
　　○状元朱希周率诸进士上表谢恩
　　○庚子赐沈府犍为县主并仪宾栗珊秦府昆明郡君并仪宾张统呈贡郡君并仪宾王镗宁府西昌县主并仪宾罗汶诰命冠服如制
　　○状元朱希周率诸进士诣先师孔子庙行释菜礼○升广西布政司左参议吴昭为按察司副使副使武清为布政司右参政佥事刘信黎鼎俱左参议以征獞贼功也
　　○锦衣卫都指挥佥事陈云先以马纪事违例受词下狱法司覆奏云在卫时有民人刘福张铎相殴福自杀幼女以害铎又逼其母自尽既而恐铎称冤因属云捕之铎自刎不殊乃擒其姊夫赵达诬以为盗禁锢于狱云罪应赎杖还职  上以云骫法受嘱久禁平人难居近侍发原卫带俸差操云由蔚州左卫夤缘求入锦衣至是还卫人皆快之
　　○辛丑左军都督府都督同知白全卒全以舍人报效正统十四年随侍  英庙于虏庭往来传信奉驾回京论功升指挥使寻使土鲁番升都指挥佥事后征凉州两广四川贵州等处皆有累功升都督佥事注左府带俸成化四年充参将镇守甘肃十五年充游击将军征辽东建州等处以功升都督同知分领京营戎务十九年虏寇大同宣府复充参将率军往御之寻改充右参将仍驻大同截杀寇息回京管左府事至是卒讣闻赐祭葬如例
　　○虏入黄花镇杀掠人畜命守备都指挥于宣下巡按御史逮问以监丞吴英到任未久宥之令戴罪杀贼
　　○癸卯升南京监察御史朱德刑部员外郎陈雍俱为湖广按察司佥事南京刑部员外郎周信狭西商州知州蔡相俱广西佥事
　　○甲辰授一甲进士朱希周为翰林院修撰王瓒陈澜为编修第二甲进士李永敷等第三甲汪伟等分拨各衙门办事
　　○虏入宣府永宁境杀掠军士命防守指挥康节等下巡按御史逮门分守右参将孙成及守备奉御张瓒俱仍戴罪杀贼
　　○丙午葬蔚王
　　○以益王初之国命建昌府给其饲马草料一年
　　○宁化王府辅国将军钟铠始娶高氏为妻时有娼入府中供应即召淫之自是暮夜常轻身至娼家或舁入府中流连不绝数年既而闻其妻之母与人私怒以为辱己逼其自尽又逼死其妻又杀其二婢妻之兄旻奏之事下巡抚等官鞫之狱具  上以钟铠纵情恣欲逼人至死本当重治姑从轻革岁禄三之二仍赐敕切责之
　　○丁未以进士张宦为南京户科给事中
明孝宗敬皇帝实录卷之一百十一
　　弘治九年闰三月戊申朔  皇太子始御文华殿受文武百官朝自后凡朔望及令节皆朝贺如仪
　　○录故太子太保吏部尚书耿裕之孙鋐为中书舍人
　　○虏入蓟州境军士被杀者二人命守寨官下巡按监察御史逮问管墩等官各罚俸一月分守监丞孙敏都指挥杨胜等令戴罪杀贼
　　○己酉虏入辽东东州堡境军士被掠者三人命巡督都指挥张玺等五人下巡按御史逮治指挥王振等各罚俸一月其分守副总兵罗雄右参将焦元太监蓝莹俱令戴罪杀贼
　　○选进士顾潜陈凤梧濮韶陈咨胡献张绍龄华曰□永陈霁杨褫叶德贾咏汪伟王崇献王九思张弘至徐忱陈琳戴铣陶谐刘瑞二十人为翰林院庶吉士读书命詹事府少詹事兼翰林院侍讲学士张昇侍读学士王鏊教之
　　○南京吏部尚书张悦以致仕按察司佥事陈壮安于恬退请起用之以励士操吏部覆奏俟有缺起用从之
　　○江西赣县地震
　　○庚戌礼部以  皇太子冠礼已成请行天下诸司凡应奏事俱别具启本于东宫如例从之
</div>
    <div class="pagination">
<a href="明实录孝宗实录_page60.html">上一页</a><span>...</span><a href="明实录孝宗实录_page56.html">56</a><a href="明实录孝宗实录_page57.html">57</a><a href="明实录孝宗实录_page58.html">58</a><a href="明实录孝宗实录_page59.html">59</a><a href="明实录孝宗实录_page60.html">60</a><span class="current-page">61</span><a href="明实录孝宗实录_page62.html">62</a><a href="明实录孝宗实录_page63.html">63</a><a href="明实录孝宗实录_page64.html">64</a><a href="明实录孝宗实录_page65.html">65</a><a href="明实录孝宗实录_page66.html">66</a><span>...</span><a href="明实录孝宗实录_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
