<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 46 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 46 页/共 245 页
  </h1>
  <div class="content">
   ○太子太保吏部尚书北原熊公浃墓碣（张鏊） 

　　张鏊 
　　公讳浃字悦之别号北原南昌人幼质颖敏博学尤精于□文词清劲以儒士举正德丁卯乡试甲戌第进士拜礼科给事中持议謇谔一时权奸沮慑巳卯宸濠以南昌叛初濠之异图也锢公及御史熊公兰至亲质又阴结朝贵阻绝封事廵抚孙忠烈公疏七上不达公曰伐谋贵豫否则羽翼巳就难图矣一日公偕熊公密授草御史萧公淮上之濠大惧泄露遂发兵反不再月果擒有憸人者因导　武庙南狩公倡朝臣累日伏谏不巳奉　命查核松藩边饷总兵某者怙势侵冒动以万计公廉实状闻寘之法壬午　诏讨求追崇典礼朝论准治平间安懿故事公在蜀闻之抗疏论　今上承统御天弗缘所后而礼濮国不得考于宋英今　献皇岂濮国比哉反复以伦理天性辩之遂抵牾出补河南右参议至则起瘵招逋弭讼时部境寇作公曰安得以职守分彼此耶即勒兵补之会外艰归丁亥　召修明伦大典公乞终制次年大狱明擢都察院右佥都御史偕嘉鱼李公讲求振刷台宪一新明年升右副都御史　大典成转左副又明年转右都御史掌院事七阅月有人命狱成于奏缉罗织者　勑下法司会鞫众依违公独奋笔曰杀人以媚人弗也力白其枉既重忤中贵而忌公者因挤之遂罢免己亥　驾谒　山陵御行殿召近直追论旧臣　上曰浃老成谕吏部起用寻升南京礼部尚书句曲人王某者疏欲表扬朱家巷以崇　国姓公曰天亲不可以人今日久迹□□牵合非礼也遂寝其议廷论韪之庚子改南京兵部尚书参赞机务考核军政去留当材品人服其公又奏减龙江浅船余丁幇甲若干以苏困卒又禁和买罢诸苛法留都军民倚重焉癸卯　名兵部尚书兼右都御史掌院事公慎差遣无远近劳逸一揆于才力曰纪纲之地将以纠正官邪而先自枉可乎众志遂定有廵关者适警报托疾自逸公遣首领促之竟无敢逾宿按历有擅威福甚者必贻书令省改尝辩官民寃牍剖成案未尝狥势属甲宸改吏部尚书公曰太宰天下所与取平者吾安敢臆决耶凡升叙无小大流品日与少宰安福王公华亭徐公及司属之贤者共焉每每注选必语所司曰此缺相宜否如否虽十易之何害尤奖救寒畯惟恐其堕落台官自嘉靖初渐广举刺公曰非制也其病有司炫威市恩不免矣请凡中差论列苟非其专职无滥及遂着令公在部院京察二外祭一皆莅以公严京察惟黜其行谊尤无良者有直道被诬者公必辩救之凡遇奸人倾陷善类公皆昌言正色诤而全之众皆悚服公宰铨逾月　上优以弼臣之遇乙巳公满考六年加太子太保母万太夫人年九十公乞终养　上温旨勉留　诏有司以粟帛存问旷典也公自是殚竭忠荩于国体公议无弗侃侃者八月疏斥箕仙之妄忤　旨公惶恐待罪至十二月固乞休遂遣官校械系以归执氓役在田凡十年足迹不入城府每见邸报知时事奻异辄忧形于色尤以未报　国恩恨每厌术数之学好观程朱语录求体验以是临大政决不疑确有原本葢以抗宜任事以惠利救时公识其大矣公殁于甲寅享年七十有七隆庆元年　今上登极诏复其官爵　钦赐谕祭并修茔焉惟公始阶大位遭际隆显天下倚重及其脱屣而去也天下莫不蹙然冀其旦暮复用而其逝也又莫不嗟悼焉 

　　○光禄大夫太子太保吏部尚书赠少保谥文襄 唐公龙墓志铭（徐阶） 

　　徐阶 
　　嘉靖丙午夏六月太子太保吏部尚书唐公病弗能□三上疏乞致仕上方倚公重以称老忘君夺其官放归七月十九日公舆出都门二十里卒于旅舍有司莫敢以闻后年余权祔观山祖茔之侧其明年子汝楫举进士第一人授翰林院修撰又二年具疏明公不敢欺状诏复公原职赐祭葬赠少保谥文襄于是士大夫相与戴上之仁明而幸公之有子且以识天道之存焉公讳龙字虞佐别号渔石浙江兰溪人祖赠尚书思州公与其子赠尚书篁屿公皆以文行乡闾所推篁屿公娶于郑是生公公之在娠郑夫人梦狮踞门而向日及生日光正射蓐其貌俨然狮也人相与异而传之稍长受业枫山章文懿公高第弟子弘治辛酉领乡荐正德戊辰举进士知郯城郯于时荒甚使民得贷栗于官而薄其息禁豪猾毋多赋却羡余之赂吏者以佐转输民用不困大盗起燕齐间至郯公督兵拒之斩首三百余级贼怒合其党大至公发碗口长柄诸炮毙其骁锐六十余人贼乃递以功升俸二等服除拜监察御史出按云南上疏乞戒巡游黜贵幸又数以法抗嬖臣人公恐公笑曰某职固然己卯宁庶人诛江西新免于兵而岁荐饥公以选往按赈灾恤贫疏连十余上西人以安嘉靖丙戌自陕西提学副使迁按察使驿作徒数十人岁暮饿而逋有司当以越狱公悉纵众感泣输归使自赍牒投郡县输顾直以免无后期民有诬其弟盗者狱既具公佯执其妻讯之曰汝夫与弟同盗法不得以免自言幸活妻惧以情告诬遂白丁亥征拜太仆卿寻擢佥都御史总督漕运条凡兵民所不便大者奏闻小者立罢及召副都御史民争绘像祀焉擢吏部右侍郎转左侍郎壬辰关中饥诏发帑金以赈而虏酋吉囊数寇边天子之晏食迁兵部尚书兼右都御史总制三边军务兼理赈济公驰入关奏平籴节用等十事民赖全活者二十余万人巳乃简戎伍饬器械明赏罚任梁震王劾刘文诸名将以师三万耀武阴山虏大惊北徙六百里甲午春虏犯延绥时震方援大同公趣震还而檄参将任杰以兵出虏后合击俘获五十余人其夏败虏于响水斩首七十余级秋吉囊自将十万众犯安会公使文迎敌而大兵其傍战既合大兵起乘之虏大败遁归至兴武劾邀击败之至干沟震追击又败之凡斩首四百五十有奇夺夷器无算兵部上公功以昔都御史王越擒虏四百余赐爵伯尚书王宪斩虏三百加太子太保官其子锦衣百户今臣龙功殆过之宜异其赏会执政有忌公者不报丙申改刑部尚书初大同卒叛都御史东平刘公帅师讨之将尽诛其党卒惧飞语中刘公征下狱公言大同凡三乱辄戕其帅不一正法无以令天下时论专务姑息以冀苟安今罪源清边人益得窥朝指矣刘公于是得释刘东山与其徒乘时奸利至构间两宫株连贵近吏坐狱不穷竟去者数十人公独以抵法无所慑□九庙成公条大礼大狱诸臣名以请得赦归者二十余人当是时公风采闻天下而权贵多不悦戊戌夏乞终养郑夫人诏报可公既去名声益彰台谏荐者章三十余上甲辰秋召南京刑部尚书以母辞不允改南京吏部尚书会有边警改兵部尚书郑夫人谕公曰兹所谓金革之事非汝将母时也吾偕汝行矣乙巳春奉夫人入都公故习边事以虏去来若风雨而我收保恒后时故多亡失檄诸边修城堡远斥堠虏至持满待之其秋虏果不得入自顷年来吏喜以文法绳边将其跅弛雄杰之才往往获罪而柔佞乃幸全公请宥诸在系者使立功以赎废锢者量其才用之士闻咸奋太庙成加太子太保冬十一月大宰缺廷推首属公　上方重兵事顾铨衡非公不可疏留中一日竟改吏部公政兼论资望殊劳异能疏远必用而中才不得越次以进其有所用舍聚僚属共谋之众议合然后署疏以请尝举废弃四十人皆时誉也虽不果用正论伸夏四月公病足又数与执政议不合于是毅然求去驯至夺职以卒缙绅悲之公性坦易与人处毕露肝膈而其意气激昂慷慨见者尽倾尤好奖拔后进士多赖以知名素善属文当其得意时长篇短章操觚立就莫不婉丽畅达或戏奇深文难字至不可读然终不诡于理所著易经大旨若干卷渔石集若干卷云南江西督府总督奏议各若干卷传于世公生成化丁酉六月十二日享年七十配徐继刘俱一品夫人子男七长汝器国子生次修撰次舟举人汝梅汝渭汝澧皆邑庠生最少汝淮 

　　○题两疏后解（渔石集） 

　　题两疏后解 【 渔石集】 

　　嬖人钱宁云南临安人太监钱能镇守云南收家人年十五六性机警云南卫指挥卢和充钱能门下头目和善相一见宁谓将来必大贵显私结无不至诸服用俱出于和宁拜和义父后和升金齿参将挟雠勘四平人死以火鍜其尸又强夺生员妻事发问斩罪既钱宁窃柄乃和奏辩下镇巡会勘和得脱刑具散居都司直房正德十一年审录官至宁阴嘱出和之死且令奏事承差杨金赍书于察院龙当堂裂而还之曰和诈耳审录官果欲末减和范巡抚沐总兵史镇守闻之愕然三司杭东卿朱升之辈曰有巡按在无忧也审录官语龙曰卢和事皆无尸当末减龙折之曰四人无尸葢和鍜之以灭其迹耳若得末减则天下酷吏纷然鍜人之尸矣吾实不能今日末减之虽富贵立至恐人云狥钱宁之意纵卢和之狱其将谓何审录官气沮龙喝皁隶辈将和曳于阶下加刑具允以常刑送按察司狱抚总诸公辈亟称曰中流砥柱然自此寝不帖席矣至凤朝明事又危矣朝明被奏讦不得袭令恶从刘宣董溥载金宝于京师厚赂钱宁不啻二十万宁以言胁总兵镇守又寄语巡抚曰但了武定事便请往兵部朝明又贿诸勘官文案具矣龙至巡抚首以此会龙不可驳还其封客有朝明说者游扬其辞卒乃曰道长难得凤家持万金伺半年竟无门可入龙正色曰即十万直一芥耳斯言何至于我其人惭而去朝明哀求于宁宁令刘宣董溥集云南人在京者昌通把腾词举保得内批袭知府宁宁诈之也部檄下行按察司时沈仁夫按察使查照上官犯死罪事例将朝明拘系仁夫丈夫也龙备凤氏及朝明罪恶与不当袭状执奏于　朝云南诸司与军民人□危之苏天秀验封郎以大义奏覆词气凛然今犹可想见得　旨朝明仍降土舍一方之刑威正矣此身极危不敢顾也杨侍御用之云南刷卷回武功与康德涵大史道其事德涵性刚直叹赏不巳龙督学事陜西会德涵询曰却美官挥万金吾子也夫龙谢不敢寻题两疏后以相遗两疏葢指两事实凤朝明一疏卢和事得径行未尝有疏云 

　　○资德大夫正治上卿太子少保吏部尚书赠太子太保谥恭肃周公用墓志铭（徐阶） 

　　徐阶 
　　白川周公讳用字行之吴江人也少以文有名弘治壬戌举进士拜行人司行人正德初选南京兵科给事中后九年改礼科给事中当是时士大夫重内徙得辄动色以贺公独曰南于我便乃复以南京兵科给事中　武皇帝好佛遣中贵人迎大宝法王于西番公上书谏甚力巳又论幸进诸大臣及镇守江西中贵人不法其身引而南其所论奏顾侃侃出北台谏上久之迁广东参议督兵讨贼之逋诛者凡戮九百余人平其寨十有八犹以前敢言功不得录　今皇帝即位天下士有声实者率起大官公于是得浙江副使未几遭母忧服除改山东副使整饬临清兵备捕盗格若干条尽临清之境不敢入遂迁福建按察使故事镇守市舶中贵人日给食三山驿费钱若干公勑驿减十二且曰吾将以渐尽去之踰年迁河南右布政使岁被　诏发内帑以赈会汝宁分守缺公辄自请摄事尽罢俗吏所具文苛法全活甚众事闻超拜都察院右副都御史提督军务捕斩剧贼若干人巳而曰民之盗非得巳也夫事固有源不窒其源流终不可得塞徒多杀人父子兄弟何移书属邑薄赋税平徭役缓军饷之征行期年盗果不复作　召还理院事晋吏部右侍郎转左侍郎尚书有所引荐失宰相意而尚书因与宰相比因诿过于公调南京刑部右侍郎公终不自辨后两人相继罢去即拜公南京都察院右都御史迁南京工部尚书工部市物于民吏受赇率先给直而故缓其入黜贾者因据以利公令民有物得自输输巳授之直罔后弊顿革改刑部尚书　九庙灾上疏致其仕嘉靖二十二年癸卯公自吏侍去国至是十年矣而　上益明其贤用御史荐征拜工部尚书总督河道数月改督理漕运未至以都察院左都御史士之干誉喜进者传闻望见不待戒以绝明年当考察堂官公廉得其人贤不肖状辄手书于籍又第其高下丹铅识别之其改定或至三四苟贤矣虽雠不问苟不肖虽亲有势力必黜天下服其公又明年满九载加太子少保赐宝镪牵羊上尊其秋太宰唐公罢　上若曰　孝宗时旧臣而贤者谁乎于时公廷推在第三特召以吏部尚书自近岁来郎中于政专尚书至不暇有所可否而侍郎逓相踵以噤不语知体郎中者其智与力困则尽以任吏于是铨部之政几由吏出公将有所举措必谋两侍郎两侍郎莫不乐公尽而郎中亦遂以簿书任其僚吏不得奸私故公之典铨不严而肃公素强及吏部劳然以新被命勇不自顾惜疾遽作会冬当大计羣吏之治奋曰此重典也吾不可以病自懈昼夜取部使者所上籍阅之又采舆议品隲其贤不肖去留之疾增剧丁未春正月仅讫事以某月十九日卒距生成化丙申九月二十二日享年七十二公性孝友而薄于嗜欲历官四十余年恒不以家自随人馈之物即菓蔬见之辄不怿故其卒也至无以市棺教诸子严余尝候公其子国南窃语予寝食状公目且瞑遽呼曰儿母及外事其不乱如此曾大父讳景芳大父讳瑄父讳昂连两世以公贵赠资政大夫南京都察院右都御史母计封太孺人赠夫人配施封孺人先卒赠夫人子男四长即国南以公荫右军都督府都事次兆南式南干南公卒既踰月国南以讣闻　上震悼赠太子太保谥恭肃赐祭四坛命有司治葬事给驿舟归其丧大臣之恤典于是乎备然而众莫不曰宜 

　　○闻庄简公渊传（汪道昆） 

　　汪道昆 
　　闻庄简公名渊字静中鄞人也其先徙居石马塘者五世公始生别号石塘公生而庄不疾趋不苟笑即羣儿以狎侮至正容受之生八年梦一老父据石上持公踵相公曰尔文王子孙也幸勿忘十有三年而孤哀毁如礼世父遣父受博士易补弟子员太宰屠襄惠公居里中部使者之树表襄惠昔梦一伟丈夫立表下自释衰绖授之旦日遇公与梦合弘治甲子公举于乡时年二十五山阴人萧鸣凤举首语公曰文王既没周以甲子兴畴昔之梦征矣明年举进士授礼部主客司主事正德初刘瑾乱政裁主事员改公刑部广东司公孳孳治法家言文无害尚书鄢陵刘公在部大奇之会部中失囚公与同舍郎当坐时襄惠起中执法独急公阴使人召公曰君来吾力犹能君地不然彼且齮龁君矣公谢曰罪在臣何敢抵乡大夫挠　天子法即无罪彼其如我何卒不往同舍郎浦伏谒瑾公委蛇自如瑾曰闻郎貌似夫子遇辱不惊固贤者卒谢罢公于是朝士闻之皆称闻夫子反瑾逆节着对簿大廷瑾睚眦廷中词不服公操笔具狱数瑾曰瑾伪造符玺私蓄甲兵人臣无将当大逆瑾语塞遂大诛宗室寘鐇反　诏系寘鐇以下六百人公论罪轻重有差无不厌服大学士丹徒杨公居太宰改公吏部员外郎逓转考功郎中丁丑当上讣时朱宁用事诸所关说无不从贪吏孙某张某赂宁幸得漏网太宰姑苏陆公计未决乃私语公二豪得宁宁能得　上即议斥　上不从奈何公对曰三载黜陟官守之谓何即弗从守官可也乃竟议斥有　诏从中留之公益以谔谔闻矣会礼部校士公与焉举马汝骥等二十余人多良士寻转选部益有声会谪戍诸争臣公部尚书具疏救之不听明年进南京通政司右通政居三年进应天府府尹故事中官守备南京者往往受民词檄下府幕吏奉行惟谨朔望必往谒籍公事未办者受程期公至语中官曰中贵人安得受词幕吏安得中贵人议狱非制也有　谣　　　罢之嘉靖初永嘉张公安仁桂公并以南部郎议大礼众持论不合公独然之张公谒公幸得借公名列疏首公谢不可终不欲剿说以结　主知及张桂召入京师诣应天请舟往公正色曰　君命召不俟驾安得舟游张桂自此嗛公矣寻改顺天府府尹勋贵诸豪举皆敛手千里称平进太常寺卿　诏求直言上修省五事　上纳之　上齐宿南郊羣校有嚣者　上问左右谬曰大官庖人　上命太常察嚣者以闻众大恐必坐一二人以应命公入奏曰百执事咸在昏夜莫之谁何请宽之　上乃罢有顷进南京兵部右侍郎　诏求直言复上修省五事公视部事荐武臣马永等十余曹其后皆有塞外功称名将及张公执政桂公任吏部尚书会刑部右侍郎张公举所知者桂公不悦曰此吏部事执政安得侵官及桂公举所知张公不可必吾与若皆不便者乃以公补刑部右侍郎公既入　朝两公且有德色面与公约退朝则饭公家既两公来公卒未尝治具两公相目笑而去乃饭于其邻公进左侍郎历三品者九载始进南京刑部尚书南京讼故烦晨持牒者数十百人聚庭下公语诸郎曰守备中官受告密侵刑部权释此不问顾独下行有司事自治城旦书何乎自今民间大事必诣通政司达刑部其余一切付司城公视爰书甚或中夜不寝诸子以请公叹曰此疑狱也少年文吏深入之吾将之求生忽不自知其疲耳公始以尚书就道张公嘱曰仆往在南京刑部尝题诗郎舍中公至愿我勒石树公后堂公不答其后僚属逓至皆张公致叮咛公徐徐曰此部尚书堂也纪法在焉渊待罪尚书安敢以相君今日故郎官勒石卒不许张益以此嗛公　九庙灾公有事　阙下乃从诸大臣自陈不职张拟旨则以致仕免公　上曰朕方欲用渊渊非老非疾奈何辄令致仕卒留之其后改南京吏部尚书己亥当考察公务去泰甚无繁苛人言某子甲多流言公留者何也公曰某子甲操下急羣下起而中之假令其说行善者惧矣其后某子甲卒以清白显众以公名言寻改刑部尚书从　上意也刑部诸郎曹鲜事率以优游相高公至则以籍授司门籍记诸郎入舍先后于是诸郎皆折节勤事公以躬□先之日论报上十余章无留狱若楚世子代庶人□以弒逆抵罪悉决于公历二品者九年仅加太子□保以不阿忤袁州相国寻复削之丁未公拜吏部□书窃叹曰使臣得先十年庶几犹可自效乃今事□去矣臣何能上书力辞不许寻上便宜七事务□巳以表庶官尝闻诸郎曰先朝太宰孰优对曰无□蹇忠定王忠肃公曰固也耿文恪方可否事少宰从左右赞一辞文恪宣言曰　天子建天官一人耳安得二天官邪宰正百官文恪近之矣诸郎退相语也公无让三君子云司务某率其乡人谒诸郎公闻其状跽司务堂下让之曰尔从事天官顾不能杜门谢请谒乃他人持羔雁布诸门恶用此于是诸郎惴惴皆司务谢罪乃罢司务令得自新御史艾朴论文选司郎中张舜臣公力争曰郎中无罪罪在尚书必欲罢郎中愿免尚书以谢御史　上以公辞直议格每官其节俭出于左性即退食尚书署十年着一敝冠位置有常不失尺寸朝食及日中无加豆夕则饮水一杯家食十余年不问诸子生业癸亥公以天年终有司以闻　先帝辍朝三日乃赠少保谥庄简祭葬录荫部议悉从优制曰可汪道昆曰余始通籍则庭谒庄简公其人闳廓深沉若涉北海不可量当其持重不发不啻注一矢而引千钧发则百步之外无留行莫不命中余从诸公卿后岂不多贤要以慎始令终名实纯粹唯庄简公一人耳昔仲尼之徒雍可南面汉武得人盛黯独称社稷臣雍也以简黯也以庄公兼之矣知臣莫若主其信然哉其信然哉 

　　○吏部尚书李公默传 

　　李默字时言少隽发有大略正德辛巳进士选庶吉吉士嘉请改元修汉代来功拟执政封爵公不可执政衔之改户部主事升兵部员外郎大同卒慓悍公兑马往约束制之不敢动调吏部文选司升验封司郎中开国勋爵刘诚意及常李汤邓四氏革袭咸议复如故人邵元节以方术贵幸请诰封公论执甚正中外韪之会天下计吏至令条便事加论次舆地图数卷尚书桂公萼表奏之　世宗嘉悦己丑会试同考壬辰武会试亦同考官宴部议宾礼大忤司马王公被劾不让谪倅宁国府治行修暇则观采作郡志有爱征祠历升太常卿掌南京国子监事遂集六馆生条教仪法皆度所易行着令教大洽博士等官得备谏台选自公发之寻改吏部左侍郎奉　上命撰进士题名记秋虏大入寇京城严扃钥不开公守正阳门调营兵五千人画守甚设而奏令开门无困居人虏疑有备寻引去升吏部尚书制冢宰非部长卿有殊望者弗与公由侍郎径陟异数也故吏部率以疑事尝故相严嵩嵩得从中持之公于部坚决莫能短长奏辄报可无有留端嵩地者遂相却会辽东巡抚缺公推张布政臬臬虽嵩乡人而素疏　上偶问及嵩力言不当　上怒因罢公归既而念公无他召复故位赐直庐许骑行禁中一日进文札御书忠奸褒异之时出府金币彻御前馔赏赉甚厚丙辰大觐公内赞穆清而外秉吏计兼听并覩主断于独戒门下毋入一宾客同直大臣亦不得燕见嵩忌公峭直不阿不相能而私有所庇又辄不得通乃大恚赵文华者工部侍郎也当浙直备倭欲攘功视师及还报自施劳伐谓本兵在掌握公不引大失望尝部试科举策问汉武唐宪及邪正辩因寻端倾之密疏谤讪语　上怒命下锦衣治竟毙狱中惜哉假令不死公是浸明上必悔而出公法且反治恨其不能待也穆宗即位南吏科给事中岑用宾等疏其状诏复公太子少保吏部尚书兼翰林院学士遣官谕祭营筑墓道恤典昭旷慰雪沉寃且以风励臣节焉 

　　○太子少保吏部尚书万公镗行状（万浩） 

　　万浩 
　　公讳镗字仕鸣别号治斋世居进贤之折桂里生于成化乙巳年十月二十七日中弘治甲子乡试乙丑上春官登顾鼎臣榜进士任刑剖主事明敏果决大学士邃庵杨公大奇其才曰此非刑曹可羁也乃擢吏部考功司员外迁本部文选郎中一以贤否黜陟虽亲故略无所私堂僚咸畏其公明续推太常寺少卿提督四夷馆寻陟大理寺少卿升顺天府尹公以地近　辇毂之下根本是托拱卫居先汲汲焉恤其民隐均其偏累疏上五事一曰清铺户以均买办二曰专选委以均赋役三曰发公贮以均大费四曰溥征解以均雇役五曰蠲夫价以均恩例　世庙嘉纳之甲申丁外艰内艰继之服阕仍补顺天尹秩满升南京都察院右副都御史秉司风纪台院肃清寻迁南京兵部右侍郎以宽恤军民固国之先务而培养财力尤宽恤之本根遂疏七事其略则广修船苏贫甲也处工料济夫船也循旧例重差委也酌起运省船差也清草场足课额也严点阅修马政审户则均甲役也公上其奏准议行至今民赖之随陟南京都察院右都御史是时　世庙因彗孛之变诏求直言公即披沥时政之大者八事一公推荐二辨国是三审蠲除四通盐法五谷边储六广矜宥七正宪体八先实务莫非有禆斯民斯世之心也疏上冒干　天威切责之谴归田里家居十余载引咎自艾不治生业后湖广贵州二省叛苗累抚梗化中外汹汹　旨谕推素有才识堪任大事者付之是时两京科道抚按交章荐扬并尚书毛公等具题蒙　旨谕万镗以右副都御史前去勘处湖广贵州夷情公拜命单车就道挺入苗寨分别善恶相机剿抚不阅月王师奏凯山寨破竹渠魁歼擒斩首以万计辎重器械所获无算而苗夷悉平公思丑夷据险防范宜严复久安保治大计乃熟虑闲筹关系之重大者十事陈之有专并职任添设参将增事重权定拨戍兵处补军饷制御土官查补军额团结村寨广招屯种设立互市开通道路伸达夷情禁逐流民存留赃罚酌量派办大　上悉嘉纳焉迨今无苗患嘉靖乙丑江西大饥于进贤尤甚公叹曰斗米千钱何以聊生遂罄所积之粟竭复捐所有金币转籴他处粟以继之而乡之饥莩悉拯矣寻升兵部左右侍郎毅然以边疆虑条边务保治安痛抑轻事喜功辈厥后卒如公言举事者迄无成功矣继擢南京刑部尚书时本部缺侍郎员公进册立中宫进　万寿贺表遂膺南京礼部尚书选寅典三礼罔敢不恪随转北京刑部尚书公不敢当　陛辞恳切蒙　旨谕才望素着司寇重任宜竭诚供职以副简用等语遂拜职时有疑狱廷平者不敢发言公议之称　旨续有吏部尚书之召公复　陛辞蒙　旨谕老成端重才望素着铨曹重任宜尽心甄别人才以副简畀等语公拜职凛凛然惟以不克尽甄别进退之道忧自州县守令以至抚巡思图治安悉有议处之条欲重民牧请增甲科之选不职是惩虽密迩如部属者无所蔽廉能是励虽疏远如边陲者无所遗至京师有片板之号以其正直无偏邪也累承温谕命遣行礼都城隍庙赐彩宝钞异数屡赐祭器等物有差皆殊遇也任历九载考满奉　旨加太子少保荷蒙一皇恩累封赠大父母父母官秩男淳滽先后承恩荫光前裕后盛德大业何炳耀哉缘由关节不到重忤势权促令归田夺其官优游林泉十有三载阁门养威重不接宾客惟偕乡耆英结盟诗社着文集奏议诗词等若干卷至嘉靖乙丑年二月初三日终于正寝享年八十有一临终时无一私语笥箧所遗惟图书数卷伏蒙赐谕葬祭 

　　○吏部尚书夏邦谟传 

　　吏部尚书夏邦谟四川涪州人正德三年进士授户部主事调吏部升员外郎以事谪运司判官历知州按察司佥事至布政使擢都察院右副都御史南京户部侍郎晋尚书巡抚应天总督粮储剿平海寇秦璠黄良之乱加俸一等均江南赋额民尤德之立生祠召入掌户部改吏部尚书致仕嘉靖四十三年七月卒于家予祭葬如例 

　　○吏部尚书欧阳公必进行状（刘阳） 

　　刘阳 
　　公讳必进字任夫世家邑南之夹溪欧阳氏之先详文忠公所著正德癸酉乡荐丁丑进士观政兵部同舍有疠疾者门无辙迹公视其药既而视其敛人自以□不及初授礼祠祭主事历员外郎中出河南参议又福建参议四川副使广西参政浙江左右布政□□治□阳抚应天督两淮运督两广军务晋留台晋工部尚书加太子少保改刑部尚书复改工部升太子太保加少保乞归不允转都察院左都御史转吏部尚书以吏部尚书致仕中外四十六年越二十二迁云礼曹时分祀之议公疏稽典礼引援切当其毁淫祠清尼僧少者有家老者不至于无归太医冗员尽汰之藩参时河南运官至京师赁屋每八十金公乃买屋一区以待运者自是运官岁至如归惜民间财类若此者右左辖时淹浙中五载而清闻驰廌章七上抚治时有杀人弃之道傍者一妇人见捕卒过急入而扃户遂执妇人至讯之庭不胜痛楚而自诬其夫狱成公独疑务欲释之悬赏竟得杀人者公于刑矜恻故雪释幽枉者不一也有称礼部差遣儒士者结庵武当国□祝福又大刻于崖石动多踰分众以其怙势率曲事之公令毁石逐道士人快之苏松饥赈恤有方而活者众县官有盛供张者竟黜之劾郡守与巡院异巡院以是得罪圻甸怀之两广军饷旧类解军门公令入梧州库而移文动支安南内乱其族目莫中正率众来奔逆党范子仪谋挟之以争立因诱海东诸蛮残州掠地者数年军门出兵捣其巢先是料贼穷必遁约交趾而遏之竟如公算黎獞毒珠崖乞师奉　命讨之前后斩获数多面缚者几千人不三月班师奏功既而南丹州官之族伪称岑苇串田州目逐主母氏乃诛之田州宁夷民生祀公缙绅先生有夷民勒石而祀之者曰公兹一举有南顾之纾有死事之恤有除暴之猛有存孤之慈有辩伪之明云公初司空仇鸾正专擅请造边地营房造铜人面军器公抗议折之遂沮前后大工逄鼎革之会值建置之难竭心力受　上隆眷赐赉至玉带飞鱼雷古和公论公于朝曰仰体　圣衷下悉民隐酌物料宽人力禁科扰裁耗冒供输估值之类不畛域不胶柱至于量才分任虗心以责其成或变出叵测有震憾骇愕之状则又相机揆策委曲求济而有假公规私者毅然持之阴伐其谋求利国家不身谋云太宰风裁嶷峻袁给事洪愈论万太宰者耿御史定向论吴太宰者皆拔之会夏旱诏大计在廷之臣公奉　命简其不任职者数十人即日大雨既而又拔其淹滞者若干人荐其可用者若干人下至诸小吏凡有黜陟惟公论是视大夫翕然称之　上亦以老成端慎褒焉公太宰仅数月而计前后奏一品绩　诏遣中使赍赐羊酒宝镪晋勋柱国会礼部湛尚书若水应赠谥公以题请忤　上意上怒令致仕遂致仕归公生弘治辛亥十二月十三日卒隆庆丁卯九月初八日卧病一日而卒所著有白云山稿 

　　○吏部尚书赠太子少保谥庄肃胡公松墓志铭（李春芳） 

　　李春芳 
　　嘉靖丙寅十月二十二日吏部尚书胡公卒于位　先皇帝雅意大用公而不意公遂奄然以逝甚悼惜之乃赠公太子少保谥庄肃遣祭营葬如制公讳松字汝茂栢泉其别号也世居定远元末避乱徙滁遂家焉大父琏父江世有隐德以公贵赠兵部左侍郎祖母周贾舟倪俱赠淑人弘治癸亥十月十一日实生公公幼即嗜学家窘无所得异籍则傍借抄读更辑古名臣奏疏缔观之喟然叹曰经理天下者不当如是耶其志向巳槩见于此云嘉靖戊子领乡荐己丑成进士授东平知州秩满迁南京兵部员外郎改礼部祠祭司进郎中升湖广参议山西督学副使进参政以言事指斥权贵得罪家居者十余年后用言者荐再起公陕西参政寻转浙江按察使进右布政使转江西左遂擢公右副都御史巡抚江西升兵部左侍郎转左改吏部升南京兵部尚书寻以吏部尚书召入方其州时州有巨豪剧寇前守累不能收捕设法擒殪之民有讼必先谕之以理不得巳方置于法故民莫不爱公之惠而畏公之威至构祠祀公焉其在留都时以部员冗职稍有余暇即聚经史求微词奥旨参稽考互必浃洽晓畅而后己且曰学如储积然储积既多水旱盗贼应用将不竭矣及在湖藩职粮饷值湖壮叛苗镇筸之变公纾筹策亲履行阵遂致荡平捷闻特降玺书慰劳且有白金彩币之赐秋闱试士以公提调而是科得士多其督学山西时公乃树风声明经术将以储实材天下用而士类亦彬彬然向风矣会虏酋入南地抄掠民仓卒奔避太原太原城坚闭弗纳公偾然曰是非我赤子耶若何弗纳弗纳其奚用守守将惧遽纳民民赖以全活甚众于是公遂上疏曰虏之敢于深入者以边将选愞失于先机故也赏罚不得当功罪不时审奸豪潜入虏地向道而莫之察帅臣隐挫衂冒以捷闻而弗之究则备御何由严而虏安得不深入窃国家忧之谨上便宜十二事曰惩苟玩曰坚障堠曰怀携□□□孳牧曰慎任使曰利器具曰广间谍曰清□蠧曰严备御曰核屯戍曰预积贮曰抚伤夷亹亹数千言皆切中边计要害先皇帝可其奏即擢公参政协守鴈关葢知公可大用也公文臣也一旦起言边事人固忌之而疏中语颇侵当时用事者以故得罪去公家居筑娱老堂奉二亲别构尚友堂聚天下诸书读之又曰是文耳曷若偕一二同志游东南历览形胜当有脱悟处也时公同年友罗君洪先唐公顺之亦以言事废二公并有志学古者与入宜兴山中盘桓究解而公之神巳脱然超上乘矣当是时言者以边才荐公乃起公陕西驻平凉乃条数十百事若严保甲均赋税选伉健置常平大都可经久计者其在浙将吏多骫军食传峙公案发之赃巨万人心肃然其抚江西适流贼豕突杀长吏公率浙兵千余人倍道出贼不意悉歼之因议曰豫章闽广下流当受其冲莫若于要地增置城濠屯戍守先事而待之复减租税理寃狱举贤良黜贪墨民得苏息乃立石颂德焉始广西贼帅张琏者黠慧犷狞诸酋最其巢穴连诸洞塞驱羣蛮时出寇抄边郡苦之诸路讨之数岁不能克至是悉平葢公之功居多云公勋隆望重不数迁即太宰公□奖恬退抑躁进擢用才儶以报称德意而一旦遘疾不起矣年才六十有四公貌古行恪一语不妄发□其建立廊庙大计则千夫不能夺也古之所谓社稷臣者非欤公于书靡所不读然得其精意大义皆可见之施行故事起辄应不假旁求探索如武库之储百器毕具唯其所用至其所文出入班马其大旨本之程朱其体格则严而峻斯本深末茂者乎有奏疏书记传志诗文若干卷行于世 

　　○光禄大夫柱国少师兼太子太师吏部尚书赠 太傅谥襄毅杨公博神道碑（徐喈） 

　　徐喈 
　　昔我　世宗萧皇帝神圣睿明旁烛独断选任羣吏各称其器能谗言游辞罔间罔二策役指使动有成功用克内奠方夏外攘四夷功德之隆上配　二祖垂誉无极而其时出入将相文经武纬天下倚以安者则少师兼太子太师吏部尚书杨公实第一公讳博字惟约别号虞坡山西蒲人也举嘉靖己丑进士知陕之盩厔徙长安征拜兵部武库主事迁郎中故相翟文懿公奉　命犒诸边以公参幕府当是时宣大卒悍骄屡戕其帅公告文懿以便宜抚谕之镇赖无事至肃州属番数百人遮道要赏文懿欲弗予不能欲予患来者滋众无以应公请文懿坐堂上数以命使至不悉众远迎将缚以属吏番人叩头再三请乃释不罪而稍赉其首至□诸番感且畏竟不敢复来文懿还朝首以公荐　赐白金文绮改职方郎中公之从文懿起辽左迄甘肃行万余里具得其山川阴阳士马强弱怯勇民所欲恶之大端及在职方虏数入宣大山西抚督奏报一夕十数上公悬度立断悉中机宜时出奇画众谓未必然巳而无不然　肃皇将有讨于安南公请先以文告及乞降请许以自新因疏便宜六事　肃皇尽用其策益知公自山东提学副使山东粮储参政不四年超拜佥都御史巡抚甘肃初罕东诸属番以避士鲁番居肃州境上其后族类日盛强西人以忧而力莫能遣公诏语之曰若属羁于此谓暂安可耳非所以计久远也今自白城至金塔水甘而草肥吾若筑城堡作渠坝给耕具俾往居之何如咸顿首曰幸甚公遂筑城七计地与人置食用之器咸备以示诸酋诸酋讙呼徙出塞远者至百五十里凿龙首等渠垦田三万余亩召民耕其中又请以巡按御史督学政西人由是富而知学虏尝大入士竞公死战斩首百四十余级　赐诏嘉奖晋右副都御史丁母忧西人遮道泣留穷陬孤戍至今以尸祝仇鸾之未败也公与总督曾襄愍公论之征下诏狱而时襄愍方议逐套虏修东胜及故受降三城期并河以塞鸾与其党诋生事卒杀襄愍庚戌虏入蓟薄都城鸾以勤王有宠数毁公　肃皇知其情竟不能害壬子鸾殛死公亦服除明年　诏即其家拜兵部侍郎兼佥都御史经略蓟保二镇庚戌之变虏实道潮河川入议者争请备而水湍悍不可城公缘水筑墩离立错峙墩置戍守矢石相及虏遂不复敢掉臂行其间秋　召还提督京城九门故事岁七月辄分兵守陴如寇至公曰此自疲术也亟罢归其营兵不劳而费省冬诏公总督蓟辽保定军务选士马缮堡堞除戎器不可攻以待攻无何虏寇古北口号二十万连营百余里公身被甲督诸军御之虏屡攻不得入则并力攻孤山堡夜攀堞登我军斮其腕堕虏气大沮　肃皇驰赐公绯豸衣出帑金万犒士公宣布德威诸军益感奋杀伤虏无算巳又募死士持火器夜惊其营竟夕四五发虏众自相蹂躝死比明悉遁去论功晋右都御史兼待郎荫一子锦衣卫千户明年虏万骑入马兰峪击却之几获其酋打来孙　召拜兵部尚书寻加太子少保黜陟将吏人莫敢干以私丁父忧戊午　召还本兵公方疏辞会虏围大同右卫急　诏公往援公乃墨缞出关虏闻曰杨太师至矣遽解围去先是右卫被围久其将士固守无二心公疏请褒□条战守及善后十事奏行之又筑牛心等堡寨墩台二千八百七十二座浚大濠二长各三十里小濠六十四交互联络虏左右顾不得骋而南晋太子太保兼左副都御史虏酋哱素时以轻骑扰边计擒之斩其党十五人分兵袭击斩获又若干人未几虏入蓟州　诏公移镇公画地十区檄诸将分区拒守而三耀武于边诸酋震悚终岁无敢近塞者　召还掌部事加少保权幸不便公所往往飞语中以奇祸　肃皇悉拒不纳更下谕褒美诸边奏捷　赐本兵金币有加一品考绩　赐羊酒授勋柱国又以勋赠其先于是谗忌始息癸亥秋虏且窥蓟前锋阳指辽督臣信之身走辽以御公策虏诈檄止其行不得手书三止之又不得乃严备京师而檄诸路提兵赴　阙下后数日虏果踰墙子岭犯通州烽火彻御官诸边兵望见驰入援一日夜云集虏惊谓神乃解去乙丑以一品再考荫子国子生吏部尚书缺廷臣首推公　肃皇难其代留疏一日念非公不足任竟改吏部未几　肃皇帝崩　穆宗庄皇帝奉　遗诏录忠谏举遗佚公皆赞成之修平宸濠功复新建伯文成王公爵　召诸旧德布在台省郡邑长吏有声绩增秩示劳不轻徙官一时所称善政多出公请丁卯一品三考晋少傅兼太子太傅再荫子国子生己巳论事忤　旨会左右幸臣多毁公者谢病归辛未　庄皇寤　诏起公以宰行兵部事　今上嗣统边警益稀　迢公还吏部以一品四考晋少师兼太子太师仍荫子国子生赐赉甚厚癸酉分献夕月坛疾暴作扶归上疏乞致仕　上不允加赐饩牢酒米公又疏辞谓有不忍言去之状三不得不去之情三　上乃许　赐乘传　命子俊民俊卿侍行至蒲数月卒　上闻震悼辍视朝一日　赐祭葬赠太傅谥襄毅荫一子中书舍人公性明达事无大小一见辄能得其微与其终所当成败言于士大夫下至厮卒无隐情谈说古今品第人物敷畅该博听者忘倦莅官临戎应酬庶务虽甚烦遽意常安闲夙兴候朝夜分计政不少倦怠亦无劳苦之色秉旄仗金戊鸣玉曳裙颙颙昂昂人望而畏葢其禀厚养完非偶然也所著虞坡文集诗集杂着历官奏议凡八十四卷生正德己巳五月二十四日卒万历甲戌八月二十三日寿六十六公之先出弘农华阴国初有讳善甫者始徙蒲州曾祖谌祖选考四川按察佥事瞻皆以公贵赠如其官曾祖妣张祖妣赵李妣田皆赠一品夫人配累封一品夫人子男五俊民嘉靖壬戌进士太仆少卿俊士万历甲戌进士凤翔府推官俊彦官□□乡隆庆戊辰武举第一人管锦衣卫事指挥使□□官生 

　　○光禄大夫柱国少师兼太子太师吏部尚书赠太傅谥襄毅杨公博墓表 

　　故冢宰杨公者蒲人也讳博字惟约系出关西杨氏洪武中有善甫者自华阴徙蒲六世而生处士公谌谌生留耕翁选选生舜源翁赡瞻举正德十四年乡试擢御史有材能声仕至四川按察佥事公父也公登嘉靖八年进士授陜西执皿厔知县调长安课治行尤异征入兵部武库主事迁武选员外郎职方郎中会　天子巡狩承天起故大学士翟公阅诸边军务公参幕府每过城邑山川辄登望观其形势险易问土俗好恶士卒多寡勇怯皆疏记之至肃州属番数百遮道要赏公言于翟公曰夷族甚蕃不予虑生变予则来者滋众恐无以给不如以不远迓责之令其服罪乃稍赉其先至者庶可无患从之诸番皆服未至者不复来还奏事称意赐白金文币是时虏吉囊俺答方强盛数寇边患山西尤甚　天子以膺惩责本兵公所规画能当上指在职方且六年所赞画甚众如抚定安南及简京营士卒拄太监麦福不能滥增勇士其议皆自公发之诸大臣方议迁公显秩公自以勋劳无称力求外补遂出山东提学副使后二年迁山东督粮参政明年擢都察院右佥都御史巡抚甘肃始罕东属番土鲁番所逼入据肃州既久边民苦之公召其酋长谓曰若辈寄居此非久计某所水草美吾若业若辈岂有意乎咸顿首曰幸甚于是筑白城威虏金塔诸城远者去塞五百余里近者百余里诸番乐焉徙去男妇三千四百余口河西屯田久废以水淤故公请于朝令开荒者免其租故有租者十年而租贷牛种与佃者人争应令因循龙首渠故道分其水势开田万余顷简练士□谨烽火虏不得辄近塞尝一大举入率将士拒之斩首虏百四十余级获辎重万计进右副都御史明年以母忧还家公之在甘肃也总兵咸宁侯仇鸾者凶悖贪狡大肆虐于民民之语曰谁能有旰将军剜之谁能有脑将军掏之公会总督曾公铣疏发其奸有诏征鸾下狱会执政者与曾公有他却鸾因上疏自讼曾反坐法已而鸾暴起大将军气焰甚炽时持欲泄憾于公未得也后鸾以通虏事觉疽死其冬　天子乃召公兵部右侍郎明年转左侍郎兼佥都御史经略蓟州保定二镇是时蓟州新被虏患诸城堡皆残毁公以次修筑又修故巡抚洪公旧业相水势建名墎数十塞潮河之险还提督京城九门请罢诸屯兵都民便之顷之出总督蓟辽保定军务是岁冬虏拥众大入薄古北口号二十万烽火通于京师　天子惩往事殊忧甚日旰忘食密遣亲军使者诇诸军战守状而公擐甲乘城督将士防御虏夺墙三四攻不克乃并攻孤山儿塞驱其众缘垣上以矢射城上人而公立矢间督守益急竟不得入使者还以闻　天子大喜赐公衣一袭发内帑金万两犒将士公乃申明天子恩德散诸将士人人感激勇气百倍与虏相守八日虏不得利乃引退数舍犹徘徊未即去而公募死士持火器夜入其营惊之竟夕四五发虏众相蹂躝冲搏旦明遂仓皇散事闻进都察院右都御史兼侍郎荫一子锦衣卫千户卒所以受知天子深者以此功也明年虏以万骑入马兰谷公督大将周益昌击走之未几召入兵部尚书寻加太子少保是时分宜父子方招权利诸司所挠不获举职公至一切格不行分宜大不悦会公丁父忧归冀公不复用矣后二年虏入大同围右卫城总督征下狱本兵大臣亦被论去　天子思公于服中起兵部尚书既而大同围久不解议者亦以非公不可于是遂命公往而虗部中位待之虏闻公至引去公以右卫死守无二志上疏列其守将尚表之功因陈善后事疏凡一二十上筑牛心诸堡塞墩台二千八百七十二浚大壕二栏马壕六十四五十日功报竣　天子大喜加太子太保兼左都御史哱素数寇边以计擒之斩其党十五人出奇兵袭诸虏营虏徙帐去乃筑故总督翁公所创长城列上修边四事大约计费金二十万请户部者十一天子又益喜谓辅臣曰博修边费少而功多较他镇动以四十万请者不同也夫妄费全在各边耳谁肯言哉久之虏入蓟州塞杀略人民总督大臣征下狱移公蓟镇时方盛秋公闻命即日赴居庸诸画区守令约日时同举火相应自居庸距山海旌旗千余里炮声震天如是者三虏惊终岁不敢近塞然公威素着塞外故能先声后实以势禁之他人效者虏弗慑也是岁召还加少保初分宜当国不便公入屡沮止之而天子不听竟有是命分宜父子大不悦及在部中议事又多不合人皆公危然天子殊深知公即深构不能夺也尝曰自博入闻胡奴日伺边外及戎政大臣缺又曰安得更如博者其见重如此一品满二年授柱国并赠三代寻诏食正一品俸明年谍者言虏当入蓟州公移檄边塞谨斥堠无令虏得入而总督某者乃东巡辽阳公闻之拊几曰兵败死矣日夜十余檄趣之旋而虏巳渍墙子岭入矣略居民烧房屋京营军乘城□光烛大内公夜宿部中前后上三十余疏虏寻引去是时华亭徐公当国素知公力言此败非公罪而天子亦念前功不过也一品再满三年诏荫子一人入太学明年改吏部尚书未几　庄皇帝即位大□羣吏公掌其事自以宿德重臣负天下之望遂极意罢诸不职不避嫌疑论者藉藉科臣遂疏论公以所罢无山西人私　天子知公忠诚无他不直科臣怒削其藉而公顾上疏申救乞薄其罚言者竟得外补人亦以是多之后二年一品三考加少傅兼太子太傅荫一子入太学公疏辞荫子许之又二年以议留屯盐都□□庞尚鹏有诏诘责公遂谢政去后二年起家以原官掌兵部事明年　今天子即位召公还吏部公人魁梧丰躯体神气扬果敢有胆临事敏达长于应变其再起兵部也署事者以公将至案牍皆谦让未敢判丛积多至数十公至一日尽剖决无留滞者人皆惊服是岁满一品四考加少师兼太子太师荫一子入太学会上两宫徽号赠公三□如其官明年八月奉命分献夕月坛未成礼疾作上疏乞骸骨　天子不许加优再三遂称笃乃许驰驿归逾年竟以疾卒讣闻　天子辍朝一日赐祭九坛遣官营兆域赠太傅谥让毅荫一子中书舍人嗟夫天佑皇家则必遗以硕德之臣遭险而愈彰履盛而不溢若杨公者殆将其人与结发立朝历官四十余年而亲戎事者十之七虏东则以公东虏北则以公北凡所责成皆他人所巳败则虏亦展转相避折冲之功骏矣伟矣近世能有两哉及其据上卿宰天官赞两朝维新之治则拔忠贤抑浮竞勋名又赫赫振于前业益有光也人之言曰权盛者摧功高者隳此以语常人可耳若公者宁可以此槩耶往公之令长安也故太宰代州王公适自陜西督府趋京师公往谒焉王公曰君善自爱将来功名不在老夫下卓荦树立葢自筮仕覩之矣立功名者岂可以幸乎哉公所著有虞坡集十卷奏议七十卷杂着四卷虞坡者公号也配氏累封一品夫人生男四人长俊民太仆少卿嘉靖四十一年进士次士俊陜西凤翔推官万历三年进士次俊彦官生次俊卿管锦衣卫事指挥使隆庆二年武举第一女三人侧室贺氏生男一人俊臣官生何氏生女一人男皆娶名家女女皆配名家子唯何生女尚幼孙男七人女十四人庆流于累叶盛矣 

　　○吏部尚书张恭懿公瀚传（澹园集） 

　　澹园集 
　　张恭懿公名瀚字子文浙之钱塘人公始娠父赠尚书公梦胡端敏以冠服贻之迨赠夫人梦日当户轰雷震天而公乃生七岁从塾师受句读日诵累百言数请益塾师逊席者再阳明先生征古田道出武林公生十有六年耳绍介上谒阳明先生大奇之曰孺子可教也明年补郡诸生益发愤下帷徧读古人书文词敏丽试辄褒然首诸生籍甲午举于乡乙未成进士释褐南工部都水司主事董造诸船往帅水军者借口材不中程务持郎短长有所指索公发其奸状于是气沮不敢言会　章圣皇太后梓宫南祔道大江公具舟逆诸州贵人故索什物难公公相机立应之中贵人竟无以难也　肃皇帝南巡抚从卫辉舟还　诏颂式期五日办大司空莫知所计公阅诸楼船可移置者亟更新之饰以龙文丹彩昼夜督理如期而具人以神巳奉　诏罢不用而公亦奉赠安人讣奔归矣归则居庐读礼绝却壹切外事服除补刑部陜西司主事寻转山西司员外郎总兵张达辈四人御虏以众寡不敌偾师系狱久不决闻庄简公时大司寇公谓四人者壮士也能不死虏而顾使死法乎幸及之宽政赦其不量于众寡而俾戴罪行间庶几他日得其死力庄简公然其言请于　上四人得出而达后都督果力战以死时同舍郎吴江沈子由金陵陈羽伯海昌朱汝一归安孙文揆孝丰吴峻伯并喜声诗公与结白云楼社朝夕唱和不辍会庐郡缺守铨宰以三辅重也出公补之甫下车即茸宋包孝肃公祠文以酹谓孝肃风裁节槩山斗百代乃世徒称其摧折击断而未知其有体要也故公治庐壹仿孝肃故事先教化而后刑罚抵霍丘胡御史杀人大辟脱太学生方士二人于盗出部民陈邦于死一时翕然称服乃若劝农桑兴学校潴渠水垦荒田缮津梁定徭役皆百世泽也庐民德之建祠祀丙午公当入觐夙戒行李候彭城寻奔赠尚书公讣第取絮衣一袭余以付代觐郡丞服阕补大名郡公守大名壹以治庐者治之庚戌虏酋薄都门　诏遣司马郎一人持节征畿内四郡兵入卫使者驰至定诸守相顾错愕且难庭谒礼踌躇久之公闻报以募召游食饥附饱扬不可用披所属编籍选丁壮三十之一即令三十人治一人饷得精锐八百人驰谓诸守此何时也而与使者争苛礼乎司马郎诚不尊于二千石顾春秋之义以王人先诸侯要使令行威振耳藉令傲然格使者令谓勒王何诸守色动遂俱入谒公首请使者阅师使者芔然曰何速也比阅师则人人精锐绝出望外使者乃叹服公文武才矣　廷议四郡增设备兵宪臣一人以尹某领之尹贪婪甚入境不事事独日强诸富人入赀予武功爵告身不者责令市马必得贿数百金乃巳公勑属邑凡尹有所索务白府毋得辄予东明令首犯勑公立劾之尹恚甚具劾两台及吏兵二部悉不报而台省交章论罢尹官矣公尝入谒都御史台问开州守治状公厉声曰开州廉而才公曷疑焉州豪宦某守故抑之无乃以蜚语闻乎天监在上何可欺也都御史改容揖公上公甫上檐楹忽堕击向公所立处故事郡守无升都御史堂者公升而脱于险都御史叹曰天意也铨宰察公两郡循吏升陜西按察司副使备兵潼关岁侵大发粟所活数千万人亡何迁广东参政从督府谈公监军征新会诸寇以大捷闻直指浦尝按庐有睚眦于公至是按关中论公听调三年补四川宪副赍捧入京袁州冑□风公媚巳□骤迁而公置不闻也巳乃迁福建参政袁州败转山西右辖直指潘者欲庇私吏不得摭公所厘正藩司夙弊反中公疏上公即治行当道复议调时陆公光祖吏部郎争曰如公者安得以浮议夺之且铨部省各一人凡以采乡评杜诬蔑也祖与张同省稔知其贤必欲调张宁罢祖然犹两以请奉　旨得留用寻转陜西左辖踰年升都察院右副都御史出抚陜西公扬历久熟谙西事固原防秋期满当撤戌公谓须冬防兵至乃撤不旬日吉能蹂入犯防秋兵出击之斩馘五十余捷闻本兵不叙升大理寺卿时终南山饥民啸聚当事者议剿公谓此属迫于饥耳檄郡丞单车谕之即日解散入赴大理多所平反升刑部右侍郎再升兵部左侍郎出镇凤阳督漕运公覩漕政废首疏申饬仍条五议上之先是河决梗运道大司空朱公开新河甫成而运舟沈以百计所亏粟不减万石人人朱公危之公苐引咎自劾且漕卒乞免偿　诏槩释不问寻转两广督府时岭南寇贼充斥曾一本暨揭阳杨子亮潮州林金大浦冯成之各拥众数千岛夷又乘风入寇公歼贼于揭阳馘其魁寻俘金巳又转战海上奏捷比比　诏赐帑金彩币公独以一本势张甚繇左广大师选愞偏裨不用命悉论如法而檄右广总兵俞大猷驰赴幕府指授方略会岭幕兵变杀一参将自髠而走倭公闻变即遣中军李峨驰击之擒首乱并获倭酋先是言官阿政府意论公业奉　旨贬爵二级适左广贼平仅复原官功无所叙是岁以册立　今上覃恩公父若大父得赠如公官母若大母皆淑人冑子荫入太学公又上疏本生大父母乞□封　国朝貤封仅大学士杨公士奇少保朱公衡暨公三人葢异数也新郑入相首起公仍抚陕西寻升南右都御史再升南工部尚书　今上登极加赠父若大父俱工部尚书母若大母俱夫人太宰杨襄毅病免　廷议推择三人殿公名以闻　上谓公闻望素着超次特简公辞不获则毅然以正百僚巳任私交请谒壹切谢绝务在崇实政遴才两司大计举卓异者二十有五人请　上赐宴若金贪残者从逮系及司京察亦如大计事所黜陟悉当材品一时铨路之肃清　上愈重公凡圜丘方泽视牲摄祭诸大礼悉以属公考绩加太子少保赐宝钞上尊肥羜以宠之丁丑江陵相父丧不解政忽传　中旨眷留令吏部往谕江陵亦自牍风公使留巳曹郎请复议公若不喻其意者谓政府奔丧当以殊典恤之宗伯事也何关吏部江陵复令所善客说公弗听巳有诏切责谓公奉谕不复无人臣礼于是廷臣惴栗交章奏留御史大夫名清介至不能自持公独拊膺太息曰三纲沦矣江陵益怒嗾台臣首劾公省臣继之遂奉　旨致仕公北面稽首曰臣耄不能任国事然宁负相君不敢负　陛下辞归则遍谒祖墓新宋岳武穆父子祠率里人岁时爼豆之内与诸从兄弟年七十以上者怡老之会外与同郡缙绅年踰耆耋者二十余人徜徉山水间觞咏谈啸联翩鹤发望之如羣仙然论者以不减香山洛下云岁戊子去江陵败巳七载　上念公旧德　诏所司月给廪廪之庚寅当杖朝之年　诏所司存问如令甲公生平无病老益伉健尝语诸子曰余德不敢望端敏日惴惴焉唯负先尚书梦征之惧乃今名位相埒齿复过之何幸也癸巳以天年下世讣闻　上悼惜辍朝于是翰林臣□谥谥恭懿太宰致赠赠某官太宗伯致祭大司空致水衡金钱以葬而公之哀荣始终备矣史氏曰当江陵柄国时推太宰两都六卿间论次先公者十人论推先公者两人乃公特见简拔人岂不谓江陵私公其后九卿连牍留之而公独持大义以抗胁之以　旨不动说之以客不动恐喝之以台省不动乃知公固非江陵所得私也公韵度洒洒人自以可亲乃大节所在廪然不可回夺此岂可以世俗窥者哉故海内数十年望公如清镛大敦又以巨川乔岳庶几其复兴云雨天下泽也呜呼其尤可以见公也夫 

　　○资德大夫正治上卿太子少保吏部尚书赠太子太保谥恭肃寅所严公清墓志铭（王赐爵） 

　　王赐爵 
　　今上万历中大臣之以清德着望受　天子特达知所拔擢待遇皆异等而未竟其用以死者海内葢有三公诸城丘简肃公橓琼州海忠介公瑞与今昆明严恭肃公清先是严公谢太宰事归　上数问阁臣严尚书病愈否会本兵缺则　特旨诏补公如杨襄毅故事又　特使使者驰传趣公行又数问阁臣严尚书何时来巳公疏至具言臣实病且废不胜首丘私念以负　上惟　上哀察　上不得巳停笔欲署其奏久之方许比越岁　上优礼归老重臣又首晋公太子少保给廪米舆夫无何讣闻　上若曰是惟予万里亲臣赠恤故事外宜有特加于是阁臣议端僖恭肃二谥以请　上又特旨点用今谥其终始注春殷繁款笃尤两公所未及云公字直甫号寅所其先五代祖名子敬者自浙之嘉兴徙居滇祖暠父春坞公锳以公贵得累赠至资政大夫刑部尚书祖母董氏母畲氏俱夫人畲夫人生四子公最少而咄咄奇悟乡先达光禄施公昱择壻得公以女归之嘉靖癸卯举于乡明年成进士除富顺尹富顺故剧邑或以调公此未淬之剑而轻斩蛟断犀耶公谨谢曰小子何敢抑余剑也乃方在冶中惟工之所铸而择利可乎至则能声大腾以救荒课天下最丁母忧服除邯郸其治如故操寻　召入工部屯田司主事历员外郎郎中督修外城及　九陵皆斤斤谨出纳侵牟吏胶手所省费以巨万巳工成当叙升公辞不受受加俸丁父忧复除兵部车驾车驾主行邮政以清强敢任怨坐忤出知保定府会岁旱多盗公政先保民岁既渐熟乃具条教劘俗饰蠧犁然有理故事三辅郡岁籍民充京师库役公议罢之至今称便居保定三年课复最历升易州兵备副使陕西参政四川按察使即其地转右布政使所至自抚按特举及两京台谏会举不下数十疏隆庆戊辰擢都察院右佥都御史巡抚贵州寻改四川公故川吏知其民所疾苦乃具籍川课之当输京者议割二十万金就近改给陕西军饷罢郡县卒之团操成都扰民者贡番入边则定限额数额外不得浮一人他约束一切以惠利本而痛持豪家悍吏以法以是士大夫誉诽常参半而内江赵文肃公独深知之会有以流盗诖公当落职赵公力争得予告候调候调五年起督雁门关不果改贵州入南大理寺卿寻改北历刑部吏部右侍郎升刑部尚书　上之知公自其在刑部能执法不骫权势始既柄用典铨则日夜讨故事论官材丞掾以下皆亲标署杨遵彦之默识黄次公之至精不能绝也中外吏师其廉俭苴牍之问几无一迹　上孳孳以太平属公且未艾而公病归矣归之日遣使慰劳仍赐驰传以万历庚寅薨于家距其生嘉靖甲申得寿六十有七公性检厉勤于事其操行严于趣舍辞受尤廪廪所居官身自与僮仆食麤衣敝萧然也槖中装虽图书琴不取诸人蜀王慕公使使致扇铒微饷而不受初拜尚书贫不能具服色束素犀带以朝其辈类或指戏之公释褐时玳瑁七品带故在耶公笑曰不然夫犀带不装金安知非玉吾顾恐难上耳葢公之内行公洁与海丘二公略同而二公喜溪刻标异稍闇于大体乃公独熏然长者色温气和人无贤不肖贵贱皆礼接之其亭法处议本人情计久远无崖岸峻物之行讙昨抵掌之谈以故　明主眷遇尤渥而海内至今称大人之能安国家镇雅俗者必首公云 

　　○吏部尚书赠太子太保谥恭介陈公有年行状（孙矿） 

　　孙矿 
　　陈公讳有年字登之号心榖余姚人也其先居弋阳宋建炎初左仆射康伯以太学正扈从南渡道余姚之开元乡命次子祥家焉数传至宝一徙于渎村地有坝今云坝头者是也宝一生祖二祖二生谷三谷三生文仲文仲生孟昂无子以弟孟善子巨理嗣有孝行是生右副御史省斋公讳克宅公父也既贵赠祖父及父皆如其官祖母严氏周氏母周氏皆淑人云都宪公配唐淑人生四男子长有勋光禄寺署正次有济庠生次有孚衡州府通判季则公公幼敏慧九岁能文十岁乡试程论出意有不善辄窜改呈都宪公都宪公斥曰孺子何妄耶然心实奇之是岁都宪公卒壬寅兵部追叙都宪公贵州功荫一子国子生时仲氏早殁伯叔氏皆巳入冑监乃以荫让公云俟登第仍归伯氏子公文师古昔不袭时调壬子举顺天乡试第二壬戌登进士授刑部主事慎刑狱以读律业孜孜讨论其意暇则仍读书丁卯满二年调吏部验封主事戊辰调考功念淑人老请告归无何太淑人遘疾卒毁瘠如礼辛未起原官壬申晋员外郎寻调文选万历癸酉晋稽勋郎中调验封会成国公朱希忠卒其弟希孝援张懋赠王例请成国兄弟自嘉靖来亲近用事家金穴凡宰辅及中贵靡不厚结托而是时希孝以左都督掌锦衣卫事有权尤中人保所倚重其人恭谨相张亦剖心任之张与冯密两人皆目匿希孝希孝亦乐効力所请无不得于是冢宰方缺少宰署事公曰王爵下帝一等可幸得邪遂具草曰按令甲凡功臣殁公追封王侯公其子孙袭者非奇功异能生死止原爵　累朝遵之无敢越也正德中英国公张懋子乞恩本部执不可再下府部议皆谓不可即希忠父辅亦不敢谓可后懋虽得王然不可例今希忠历事　三朝虽不无劳绩可录然不过曰扈跸曰督戎皆臣子常职实非有奇功异能也生前被宠巳踰今岂可复膺殊典赠王不宜少宰江阴人而朱氏赐田在宜兴素有连又受相君嘱意将以会议依阿之稍易疏末数语公力争少宰不悦立削去改语以公原草覆上　诏下竟王希忠公即日移病或曰一事不得即去邪何硁硁也公曰不然郎官与宰辅异宰辅总百揆或可忍小以就大有年职在司封封外无职矣今有王封而不得争复何冀乎子休矣吾将行吾硁硁矣乞休不获则以病请楚相恚曰此子噉名者当遂其意世固不乏才也因许公归终江陵在位十年不召甲申起稽勋郎中调考功又调文选时权相已败众正拔茅进而公推毂尤急若都御史海公瑞者海内所共称正直是汲长孺葢次公之流然当路甚忌之公掌选乃起浸至大用焉公廉节数着自入铨司馈遗无所受至是则书问亦绝权贵请托皆不行选法清谒选者各自以应得何官不贿乞势嘱也乙酉擢太常少卿寻改提督四夷馆丙戌晋右佥都御史巡抚江西敦俭朴欲以无事安民而严饬诸吏尤重惩墨吏综核详密巨细无所忽其馈人取诸公费不足益以馔金自他所来馈者不能拒则贮之邑库未几即如数报之后来者亦复然而以前所贮酬之多寡互裒益当之邑库常余一馈而周流不绝尝曰吾与施报可无恨独行李往来不能无溷邮传以此耿耿耳　上需陶器甚急岁增额数千且多奇巧公再上疏极谏虽不见听然量减十之三丁亥江西岁半侵公复请尽蠲其难成者千五百器并留南昌鱼课　上皆允之又劝输平籴民少苏焉戊子江南两浙大侵　诏下赈恤仍令无遏籴然守令各其土谋其私禁贩易者固多有惟江西大弛禁以奉　明诏籴者云至重舟衔尾而出而徽人尤众榖亦旋匮会霪雨麦荒则榖价益踊民困不能支而外贩者尤不巳公私咸忧之或曰时适然耳　九重未易闻也或曰可阴示以意令郡邑自计或曰令驵侩执筹昂徽商之直而无令出境公曰是何言也夫知民隐而付之无奈何忍也阳奉　诏而阴阏之欺也忍欺非字民之实也夫患不能弭变不能权无庸以抚臣赘矣故度有余则当遵　旬以惠邻度不能则当明请以安众度缓则当候　命度急则当急请而便宜以行遂上疏自劾并陈济急六事其四议籴籴略曰我　皇上轸灾闵匮天下虑德至厚也江西去岁□风害于穑事宁州等十九州岛县灾巳墨矣余虽薄收然较之往昔亦减损以故场工甫毕市价即增臣等恪遵　德音不敢厉禁计江省之榖自秋冬以来所协济邻方者不少矣乃今榖日翔商日集舆情岌岌其土之不能给而焉取余夫当稍盈而闭之则病人也迨缩矣而阑出无限则自病也臣以本省州县宜仍贸迁无禁其外贩者权行谕止庶惊疑少定而异日之空乏可无虑是亦仰体　皇上轸闵之精意也疏上徽大窘其乡之御史遂以违　诏论公会有主之者而羣阉亦素不便公公遂罢己丑公庐毁于火乃市一故楼构之居室家而身寓罗岩寺中庚寅起南右佥都御史提督操江兼管巡江辛卯迁协院左副都御史寻擢刑部右侍郎改兵部以平虏功增俸一级壬辰改吏部会余伯兄擢吏部尚书而会稽罗公万化方左侍三人皆同郡公又同邑乃引嫌上疏避以非故事不允寻转左晋南院右都御史癸巳大察京吏与铨宰温公纯等同心精核所黜皆当人翕然称服目疾具疏告会转南吏部尚书又告皆不允伯兄请告归廷推堪吏部者四人公居末　天子特简用焉自　高皇帝罢丞相以政事归六卿吏部六卿首其任尤重　文皇帝虽设内阁诸学士然惟参谋议而巳故委任蹇忠定犹在二杨诸公上至　宣皇帝后三杨位益尊而继蹇者资浅因稍退逊于是请寄行焉后王文端忠肃继之职守复正顾视忠定时终不逮矣自兹以还时有低昂要不甚相远至分宜在阁久在权始失至江陵而始自相视部如属也然江陵有术每往请者必不自言必使请者曲迎其意有不合亦姑阳应之或其人大龃龉乃讽鹰鹯击焉不则遂攘之恩其见擢者亦竟不知不出江陵意也又素留心人材腹中富有所品隲每在司铨者上往请者欲诎之良难故其柄常若独操者先时掌选者常告余曰隆庆戊辰己巳时葢三相江陵末也然凡有大除授多待江陵而决余曰岂以其势方张乎曰不然此公有断且藻鉴明所论多中的故每每从之夫能长百人者必才兼百人者也岂不然哉江陵死职掌渐复旧至平湖陆公光祖冢宰益以强执行之先伯兄亦踵之无改诸司郎皆皎皎争淬砺然止可及嘉靖初而巳尚不能如弘治以前也而执政者不达江陵所以能收权之故徒习见近日之事谓铨司之不能以江陵事巳也遂大望公节槩山立即江陵不能屈诸公益惮之益谓吏部非吾徒徒貌相与矣公视事即止息于公署以朝房见客诸中贵闻之人人自失因各肃门状命胥人谒于公曰公自洁如此仍许以情白否公谢曰敢故名高第中外一心使　朝廷清如止水不亦善乎皆曰诺自是片楮不及门矣公持衡如掌选时务别邪正明贪廉更加意崇退让至若媒取术进世之所谓讲抢嚷必痛抑之即序及仍稍迟焉时无锡顾君宪成选郎与公意合一时人情廪廪望治甲午会余署刑部有中官盗铜料狱忤□上意　旨下一司官皆谪而中有不与事不列名者内阁请　上宥之仍命如此例者许所司复请而前岁文选郎王君教削籍时疏亦未经列名公因缘此以请　上怒曰此乃新令前事何得妄请姑不问公方病谢客因引罪乞罢不允无何　诏会推阁臣且命无拘资品公因推七人旧尚书大学士王公家屏首而内有余伯兄及左都御史孙公丕扬　诏下切责谓不宜推吏部尚书都御史因命以前二次所推诸臣俱疏上公遵旨疏上而前所推有李公世达亦左都御史诏下用陈公于陛沈公一贯而仍切责谓何复列李名且云未有旨命起用阁臣何妄疏列意葢指王也公勿问司官俱谪杂职公乞罢因请宥司官不允又疏乞　诏温留且谓久在告无与会推事不必引咎先时阁臣皆会推间有传　旨自嘉靖末年以来则传　旨者多然会推之例不废陆公在部时曾执奏谓阁臣宜会推　上允之自是无传　旨然前两推皆留中不下至是始简拜二公陈前壬辰所推沈今所推也乃次辅某公辈复有疏谓相臣宜特　命不必廷推公因乞罢历陈始末曰臣不能多记近年杨巍尚书臣文选郎中会推阁臣六人今元辅王锡爵即是年所推也臣籍余姚前有两阁臣弘治时谢迁嘉靖时李本皆系廷推其官皆止四品而吏部尚书耿谷闻渊皆列首推今　圣谕先以名望继以不拘资品意甚盛矣臣敢不仰承　圣意臣拟王家屏等七人皆时属所望又谬以孙鑨孙丕扬不拘资冯琦不拘品及后奉　旨通列名上今推鑨丕扬既删去矣其李世达实系二十年初次所推臣安敢遗　诏下再谯让臣深悚惧焉第事始末皆臣所主臣本愚劣重以病愦前疏中业巳言之遂以清朝爰立之盛事自取　圣明督过之大谴臣即褫职且有余愧　皇上乃姑舍臣而独罪司臣夫雨露霜雪皆天德也臣不复宪成等惜顾臣能腼然巳乎畴咨之义自尧舜以来迄于　昭代不废即　先朝上相非尽由会推然未有以会推诟者至臣之身而以诟此不在法在臣匪人耳倘嗣是而其说遂长使相臣或由他途进则臣之罪大矣犹不允是时内阁王公亦上疏申救谓　圣意渊微 
【 缺文】 误矣恐党将益炽而径将益启也此以俟能者我则安能余亦无以应公是时公内戚亦有公留行者公谓曰如君言出矣第循我故步能知志乎留者默然公曰然则必须少贬矣吾去志益当决矣竟去公在部尤留意废弃诸贤每月必推数人殆无旬日间者比后称病犹疏荐不置其于内阁终始无毫发狥士大夫私谈者咸以涉太激即余亦虑以太激然公所举惟兹数公有不下顾旬月间亦间一下余则率皆报可内阁诸公亦俱相敬重竟公去无失色其后继公者惧忤　上意取厌且以既知其必不用又奚名取之于是诸贤悉罢不推而于内阁亦深加调和中外皆以庶几都俞之风太平可冀乃不半载扞格愈甚即叙迁者多不下谒补者或终岁待至资乏假贷无所得而犹困守邸行取乃停数年于内阁辄以恶言相报复至会推则诸司杂举铨司取充位益坏决不可返乃知道一而巳强执无大假借无小枉尺者直不能寸故宁身使贬法必不得使贬公葢早辨之矣机决则矢飞堤决则川流欲巧持之曲障之恶能济哉嗟乎自吏部守正以来人皆谓阁部炭故一人而白黑互出一事而甲乙错陈右阁者无论巳臆断者或曰晋楚争长而宋郑受其敝盍各降意以和衷焉呜呼此论权耳未引绳于义也夫辨官者察行审材不得以淆铢两者也傥内阁而所举者皆是材品皆当其官此固铨司之所祷祀而求也白简在旁流言在下夫岂敢以任私当抗节之奇哉今不审流品不参月旦见一缺出辄以所偏与者拟之巳□其实而使部当其名有不应则曰权不在也善宰天下者固若尔乎今欲两降意也其谁先哉矧我　太祖不以尚书隶中书省也本意在不令相压若不能守正而视眉睫以曲伺人意是失官矣且非独今也唐宋有中书省其制亦云四品以上降勑铨除五品以下则吏部专之彼时侍郎四品而宰相亦秪称同三品然则降除者固无多耳今制亦彷佛如此即迩者内阁辨疏亦谓自庶卿上犹得与闻则勑除之意固不废也乃并欲取其柄尽操之耶或曰如此则吏部不几专权乎呜呼此江陵相语也凡专权自有地吏部系分职即有司五部事俱不关涉精神不贯趋附者必不坚故守正则巳设欲行私非与内阁深相结藉其声势必不得逞也故内阁能黜吏部吏部不能摇内阁今冢宰奉身退者屡屡矣而内阁安然如昔也谓吏部权能居内阁上哉夫官人者与众共之者也　先朝巳事具在果登进者皆贤也孰阁谋孰部议夫既有主者则委之吏部宜耳即或不然执大义调　旨以诘之岂不可淄渑泾渭其谁能淆焉故曰莫相憎于胶漆莫相爱于炭故造父不车奚仲不御部具疏而阁拟　旨此　成祖相钤制意也人主亲吏事者昔犹非之而必欲以鼎足攘天官事哉不明于义而惟以权争恐政术将天下裂矣公出都行装止书一箧衣一笥冠绅二事见者莫不叹息好事者至欲绘图归仍寓罗严寺中读书自娱间与衡州公及诸故友诗歌相酬答食指渐繁则复市一故楼徙故址上而前剏轩三楹居常或在家或在寺敝冠澣衣不问者不知吏部尚书也其前轩缮治尚未毕戊戌正月十八日遘疾至二十三日卒得年六十有八检箧中止白金三两几无以敛贷于姻戚乃克襄事四月起南右都御史先时吏部尚书鲜以他官起者间借起亦必用原官领之屠襄惠掌都察院杨襄毅严恭肃掌兵部皆仍宰衔即公前一人南大司马杨公成起掌南院亦仍故衔独公以右都起葢政府素嗛末释名用之实抑之也然公捐馆巳可百日矣浙抚按两公闻之急以请恤疏上　诏与祭二坛遣工部司务马梦吉治葬赠太子太保谥恭介录一子入太学葢仍从冢宰例云而都宪公荫竟复与光禄公子启孙今袁州府同知公人廉直细行必慎余自幼与公交未见有纤毫过清节闻于天下至取人则绝不苛责有一善则力称誉然主在辨伪尤重大节宁取有瑕玉碔砆虽莹白弗眩视心好读秦汉以前书刻意古文辞即小札无不经意常有志全史余曰司马公通鉴唐公左编读者皆未能竟何自苦公曰第恐才谢左马尔果勒成一家言后世必有锺期未必即以覆酱瓿也然竟未克成惜哉宅两经火著述稿□不存今存者有奏议若干卷诗文若干卷 

　　○陆庄简公光祖传（曾同亨） 

　　曾同亨 
　　陆庄简公讳光祖字与绳别号五台居士嘉兴平湖人也陆自唐宰相敬舆之后世居嘉兴望族公之祖光禄卿淞父刑部主事杲俱以公贵赠刑部尚书祖母王母沈皆赠夫人陆氏簪绂相承自光禄公以来连举进士者三世父子兄弟并显而公在父子兄弟中又大显母沈夫人感异梦而生公五六岁时邻人许翁占公于应对间辄衣冠拜贺大母王夫人曰贤孙一代闻人嘉靖丁酉年十七与父刑部公同举于乡又十年丁未成进士逾年授浚县令浚大名岩邑近塞而冲民多转徙公奏并五十里四十里以苏凋敝又设法筑城以拒虏工成而民不知劳赵魏人多任侠自虏内讧草泽间多怀异志公募壮士义兵自训练居常不逞者得其主名咸置籍中推心待之人人感奋愿公効死未几曲周李邦珍反所过蹂躏独畏浚先声不敢入大司马赵公锦檄役三辅民边夫筑垣墙公具言不便状致司马怒形之糺论屹不动巳复言于直指谓必役内地民莫若令出钱与边民如雇役法直指上其议竟□□人心乃安内乡王夺民田封丘王遣苍头私贩盐暴横道路公一裁以法无少贷邑人有卢柟者富而善骚赋尝有所忤于邑令令大衔之遂假事坐以重辟历数令避嫌不敢白公得其寃状言于当道释之直指谓公曰柟饶于赀耶对曰某能知其罪之有无不能知其家之贫富直指语塞自是平反之声闻于远迩凡四郡有疑狱上官必以属公无不得其平者公在浚四年荐剡无虑十数上例得征选华要而以宗人前赠忠诚伯缇骑帅炳方见亲幸于□上势张甚因谋于相知请补南遂得南礼部祠祭主事时浚方大祲公自具疏请蠲得　旨豁免若干及转官公犹邑悉心计划而后就道南礼曹最号清暇时赵文肃自翰林起谪籍南曹郎公因得与赵及殷祭酒迈王太常时槐相与过从谈说名理会闻沈太夫人病急请告归嘉靖壬戌起家祠部郎转仪制佐大宗伯严文靖公正伊王典木英罪发太医院吏目何云龙等干没状痛革诸王府袭封请婚诸滥费其它如方技并近幸贵戚非分陈乞并寝不行时　肃皇帝讳言　谷邸事先是　宪怀太子薨羣臣不赴祭至是靖悼王薨公力持议乃得具祭如礼　先帝知之密遣奉御梁某者遮公于道以致嘉奖又一年严文靖改太宰迁公验封郎旋历考功文选公在验封议递减吏胥顶首至今奉画一在考功大计外吏甄别精当人心悦服先是有名臣子当大计时屡挂吏议而当事大臣以先世故曲庇之公曰此所请隤其家声者也安可复留以重其辠力请罢之反改文选严文靖公益虗巳委任一切惟公言是听公受事念田间诸老臣数十年不得起用乃合谋于徐文贞从容调剂其间于是诸老臣如吴介肃胡庄肃毛端简王恭节诸公或自家召起或自外而内或自散局擢要地一时大僚无有不得其人者刘侍御阳以乡荐起光禄少卿张通判泽以岁荐超拜云南佥事典史薛□掾吏也躐升　　　曰何可使进士科独重使他途怀才抱德者不得自表见耶巳而刘侍御坚不起天下高其恬退张佥事竟以死节闻人益叹公负人伦之鉴不独破一时拘挛之格以昭　国家立贤无方之意而巳故事进士考选庶吉士独行于丑未年公曰岂不由丑未进者独乏才也自今宜每科皆选于是隆庆戊辰首行□□议是科得人最盛旧制外吏考满拘于荐疏及旁□正荐之别不及以时徼□恩封者常多公疏稍□动其间荐不必三而旁荐亦有得与正荐并论者至今守絜令公典选数月所注措皆翕然称当然公以此得天下心亦以此致忌口甫擢太常少卿而今太宰孙公丕扬时御史以专擅论公竟削籍去家居六年佐刑部公捐费捐田行其德于乡族之间者不可胜数时高新郑再起兼理部事颇修徐文贞旧隙里人闻风诬讦徐氏几起大狱凡文贞亲识及诸门下士尽鸟兽散公日走吴下宣言于上下徐氏地事竟得寝自此远近益以此高公文贞每叹曰吾愧与绳亡何新郑去杨襄毅自兵部再还吏部闻公周旋徐氏事益心艳公即日起公南太仆少卿随超拜南太仆卿晋南大理卿甫就道数日忽心动因暂还里时刑部公病巳笃日夕念公及公归大喜又两日而瞑公因得躬亲含殓之事人以孝诚所感时江陵秉政专恣及夺情后益恣无忌台谏翰林诸曹郎进士先后糺论相继削籍论遣不少贷公闻而贻书规讽语甚切至先是江陵奔丧归楚诸司无不会葬独赵直指应元不赴随移疾归台长所劾王员外用汲因论台长语侵江陵江陵党汹汹将与巨珰合重置王君于法适公入大理卿一言而解王君仅编管去及江陵还　朝憾王之意未巳公闻而排闼入见之委曲开导乃巳江陵故与公同籍雅善又以公夙望欲引公相助而公每与语辄枘凿所以晓江陵有人所不敢言者江陵不能堪迁工部侍郎未几御史某遂希指论公公力求去家居多避迹林野不通宾客爱吴兴陆山之胜又喜其名筑庐居焉颜曰大休以见不复世用也越四年江陵没用荐者起南兵部侍郎未上改吏部至则佐太宰登进才贤向得罪权贵去者一时召起殆尽会议江陵狱与诸言事者意不合遂力求解铨地迁南工部尚书而御史某入忌者言疏论公时耿恭简以副都御史佐院事上力疏陈公平生大节御史风闻语非是自请罢留公以彰　朝廷惜老成伸忠直之意公出京阻冻潞河因赴友人蓟辽总督张公之约往阅边墙御史某所论疏下吏部部覆公与张佳胤居常以功业相期许顷因阻冻北过密云与张某纵观长城葢留心边计非徜徉山水者宜留用以尽其才公复自疏求去语甚切至□　旨促上任公竟还里舍坚卧求退乃得请越二载起南京刑部尚书御史有诬奏司属刘某落职者公疏白刘寃得复原职明年改南吏部内监张鲸者本巨奸恃　上亲信招权恃宠公同耿恭简合疏备陈鲸奸恶状拟置重典且救给事中李沂狂谠得罪请宽恤以开言路公又再疏极言国本久不立由张鲸多方变幻所致请诛鲸以谢天下早建国本以安社稷疏皆留中不报最后复首倡南中诸曹申前议益力有　旨谓不当琐渎然鲸亦从此丧气不复敢入内公遂以疾乞休　旨褒公老成端亮清望素孚不听去未几改刑部尚书时李中丞材久困囹圄言官累请宽贷不得公至适屇五载钦恤期公因上疏言凡刑狱于法未当累经执奏未得　旨者嗣今容臣等分别请宥以彰　皇度以昭大典葢豫中丞地也会改吏部去不及终请先是　上尝列公名于御屏间下书清正二字公之改吏部实出　上意而诸与公异者遂嗾二三御史论公公不与辩第恳疏求去而巳既屡辞不允不得巳起视事铨曹近时事柄旁落公至始振刷中涓请托尽拒不纳而文选王君教又能与公同心秉公执法不少假借中涓衔之后教与二三郎吏竟坐是一日并逐去公上疏营救谓百司进退事皆由臣而罪坐教等臣心何以自安因求去不允公在事杜馈遗禁私谒壬辰大计毕事精简廉吏二十二人以风吏治奖恬崇退拔幽振淹不遗余力先是阁臣尝揭荐张赵两侍郎自代公上疏谓非　先朝旧规嗣今拟复廷推以重政本　诏从之巳而廷臣以会推日循　先朝冢宰推阁臣例及公名而巨珰田义素憾公遂借此与诸珰合谋蜚语交关一前公义不可留力请求去犹得乘传归归五年捐馆舍讣闻　上震悼　诏宗伯与祭如例谥曰庄简诏太宰赠公官太子太保　诏司空遣官治葬其于始终荣哀之际备矣公自少即有大志尝书范文正做秀才以天下巳任语于案头以自励及年十五刑部公携之北上道遇故人马光禄崇谦时方议征安南马遂以议征安南试公公援笔立就分别处置曲中机宜其后安南事竟如公议平生推进贤才培植善类出于天性仪制郎时当事者以公资久将擢尚宝少卿公闻而往谒徐文贞请得让同年友王佥事时槐以彰　国家崇奖恬退之意文贞以语当事逡巡不能决久之公复力言于文贞乃得请当孙太宰御史时论公专擅去　陛辞之日邂逅孙公长安道中公前与孙揖曰某戆拙微君言亦不能久于位特加以专擅意太甚耳词气和平孙退而愧悔不巳公亦知孙之无他及公佐铨至掌铨所以推毂孙公者靡不至若御史蔡时鼎陈登云辈皆先后忤公者公知陈君才器不凡引知巳公尚书南刑部时蔡巡盐两淮淮商乘蔡以言事谪去诉蔡于法司谓蔡纳贿以私票与人坏盐法公廉知其诬力逐诉者以白蔡君且多方嘘荐之诸曹郎有才力者及负气而淹顿者皆荐引竟不令诸君知也公晚秉铨尤汲汲以引用老成事或谓公曰公何不登用后进将来地公曰后进行当有知而用之者若老成人渐逼榆不及今柄用终老岩穴矣吾何敢先身谋而后　国家也公自少留心内典然得其精髓非世之借此以资谭柄者弥留之际醒然不乱至于属纩五日面目如生此其所得于摄持者验矣然公居常不数数以此语相知则崇正卫道之心也公历仕　三朝自郎至冢宰凡国有大政大议众皆需公一言以定及公去主持庙议者动称乏人至是即向之齮龁公者皆追思公不置呜呼此不足以槩公之平生哉公自少沈酣六经尤好读刘向新序韩婴诗传故发而文简古典则自名一家早岁制作尽毁于灾今惟奏议尺牍杂稿若干卷藏于家 
　　论曰　明兴二百余年太宰易名庄简者晋阳乔公四明闻公至公而三耳乔公在嘉靖初时　肃皇帝赫然中兴用意图治登进才贤孜孜若不及而其时诸大臣若成都丹徒永嘉安仁南海遂宁皆能协力引用善类以佐熙明故乔公得因时以展其猷至嘉靖中事局易变动而多制闻公老成周慎熟于掌故藻鉴精明又与秉国大臣同籍犹得委曲以行其志及后则士习日漓机智百出邪正混淆甄别未易铨柄旁落多口乱正统均之地几不可措手赖公负人伦之鉴秉坚定之力乃能不爽于品题不摇于羣议使正士吐气宵人屏迹而铨柄之旁落者亦渐复其旧天下翕然归心焉使得久在事其维持转移当有大惬羣望者顾不数月遽上印绶去可不谓天数耶故予合三庄简事并论之葢观于其所遭与其所树建之难易不独可以知三君子而世道升降人才盛衰之故亦因可考焉 

　　○资政大夫吏部尚书赠太子太保谥庄敏栗庵宋公勋墓志铭（沈鲤） 

　　沈鲤 
　　宋公以万历辛卯四月十有三日考终京邸同官以闻　左子震悼曰呜呼宰惟朕股肱鞠躬尽瘁天不慭遗以辅余一人宗伯其考恤典议上赐祭二坛赠太子太保赐谥庄敏遣官护丧归中书舍人典葬事荫一子入冑监咸备物也公之子治只将以丁酉仲春十一日葬于三陵之阳奉少司寇吕公状泣请余志而铭之余与公生同里闬相得甚驩及仕于朝同八座吾邑称有人矣乃公弃我而长往也墓中片石非余铭之而谁按状公讳纁字伯敬世归德人葢微子之裔也曾王父处士贵公配李王父瑾公配刘考霓公配靳继刘继郭三世以隐德闻王父以下皆以公贵累赠资政大夫户部尚书配皆太夫人公昆仲凡三皆靳出而公其季也以嘉靖壬午正月五日生幼即颕敏异凡儿六岁就外傅勤诵习不好弄总角事靳太夫人至孝侍疾昕夕不离侧居丧备礼如成人识者奇之十七补州诸生名藉甚壬子举于乡游南太学试拔异等丙辰第南宫以刘讣奔归巳未服阙入对成进士给事宗伯署中筮仕永平府推官以平允称尝视遵化邑篆拊循有方流亡复业邑人思之召入山东道监察御史出按西关抗疏论中贵人不法事中贵人肃然惮之相戒敛避曰毋□乃公也乙丑按应天弭节抵部即召吏民谕曰余兹奉命来寔宁谧汝匪束薪扬沸戾汝今与父老约毋武断猾贼毋犯科作奸毋持吏短长怙终故纵者毋宥其有一生月偶触吾网者吾祝而解之巳而法行惠覃吏民肃且怀焉隆庆改元按山西虏屠石州三晋戒严关吏捕生虏七十七人奏当斩公详鞫之有汉人虏所掠者三十有三人具列其寃状得释又大盗李九经拥众千余盘据山中出没钞掠有司莫敢谁何公召贼曹掾穷其党尽剿捕之庚午擢顺天府丞寻拜右佥都御史巡抚保定畿南长安孔道冠葢如云公不浚民膏以称过客送迎馈问如礼而止春秋两防严饬守备边圉晏然调度军需单思区画岁省可三万及裁罢冗兵亦岁省数万司农之稍宽会江陵相在事意多相左公遂引疾求去有诏痊日起用家居十年两台累荐于　朝癸未以原官复起仍抚保定时值大荒先赈贷而后上闻寻进南京户部右侍郎改北转左总督仓场平兑法汰冗訾鉏拟史职时与公同选者晁公东吴善病不乐外授公慨然曰狄井州柳柳州岂异人哉于是乞请授兵科给事中公在省中伉直有声每论事引纲维不少假借会相继论吏部尚书李公某吴公某皆以次罢直声振海内四转得吏科都给事中时学士袁公某以草玄文称　上旨欲以相然袁实不堪相公上疏争之　上不悦命辅臣徐公某拟　旨严诘公待罪月余祸且叵测后罚俸半载袁公卒入相历俸七年管考察两京拾遗考察　朝觐拾遗各一次随事紏驳知无不言然务持忠厚善类恃以无恐升顺天府丞癸亥沛县河决大司空朱公衡议开新河难才监司辅臣修前却借口推毂公乃调河南副使职专河务公承委开徐邳新河是时　世朝重念国本锦衣体察之使络驿于道公昼夜拮据濒危者屡盛暑夫役疾疫传染死亡枕籍公市药遍饮之所全活甚众丙寅升陜西关内道参政大司马霍公冀才公檄赴花马池砖井堡铁柱泉防虏公至则饬亭障张疑廵警复上书大司马五难之说绸缪至计至今仿之丁卯因序新河功升俸二级戊辰升山西按察使风裁益着升河南右布政寻升都察院右佥都御史廵抚山东时营田政废令小苛民多去剽刼辽饥辽人多窜海岛中鲛鱼以生黠猾民暨廵徼卒恣凭陵之至相雠杀□乘而焚刼公乃调其挈令而张弛布之请于　朝往往被　俞旨行之二东用宁至今谭三策八事凿凿皆石画也是时宿迁等处河漕淤塞损失运舡议者期通海运公奉　命亲勘博访因考丘文庄公傍海通运之议踏出海道试运无阻升俸一级　赐白金文绮旋晋右副都御史廵抚河南盗数起格捕者毒螫尤酷烮公设方略悬赏格间抚以恩信盗即解去复以山左功　赐金币　神祖初元晋户侍未几改兵侍总戎政值辽左王果城之捷录枢筦功加俸　赐金币即　命往辽宴赉将士　赐麟章以行当世荣之甲戌以内艰去位服阕起兵左侍考绩满三载录一子冑监次年晋右都御史兼原官总蓟辽保定军至则厘革夙蠧旌旗改色入卫班军侦卒属夷悉洞烛其情隐璧垒烽燧斩然不可犯军政肃清诸宿将皆乐之用明年正月有土蛮丁字泊之捷三月有辽东长定堡之捷七月有马兰峪之捷十二月有辽东养善木之捷一岁四上功幕府辄　赐金纻增俸荫子如前踰年升兵部尚书兼管总督如故　赐敕褒励是年冬虏大举犯宁前公身战却之　上嘉奖　赐大红飞鱼服并金复以红土城捷　赐金币庚辰四月宽奠等处上首虏功录一子锦衣百户十一月御却土蛮保全广宁　赐大红蟒衣并金币时复以边垣工竣有护　陵京功加太子少保辛巳春考绩　予前荫锦衣得延世三月以锦义堵拒并袄郎兔斩获功　赐金币升荫一级随　召入正枢席掌邦政疏取考语公推用重加职严交代四事　上嘉纳之先是战骑原系官牧因承平日久乃散养于省直课驹起俵大民害公白　上变种马征草料以苏民困其它土官袭替商人便宜等关大利弊者俱编入会典中不具论壬午三月会浙军罗木营兵变时易中丞难代者公请用右司马铜梁张公卒靖浙难四月蓟辽上捷　上推恩调度晋前荫千户世袭十月加太子太保改吏部时当辑瑞计羣吏人服其公平有所素善求山东廵抚公惊曰廵抚可以私干耶其严而有执多类此然终以秉持不怏于政府会御史诘缇骑帅相波及公曰是尚可强颜日耶坚卧疏三上乃得　予告归公生平志节忼慨锐意于功名晣于观会迅于赴机　穆庙初政改弦之羙几至于弓张公参和竞絿以成酰盐盐梅之调至于进退之际皭而不滓可谓大臣矣公归而太公尚无恙杖而过门喜相劳苦色养子舍者更三年及弃养成礼襄事　恤典告备即吉后则诗盟酒政与亲故陶陶者十余年　恩诏加柱国而公且易箦矣诏诸子饬以德义守家声循止足怡然而化公孝友出自天性迎太公意之顾幼子也而推荫其弟梦阳知人好士其所奖就时伟人者杨公俊民舒公应龙陈公大科曹公子登锺公羽正叶公梦熊顾公宪成冯公时可辈不可以指数其所著有赐麟堂集历官表奏抄效忠录要海运新考史要编校订人物志读书曰录等诸书行世享年七十有六配武氏处士相女燕婉靓淑壶仪以举未期而卒赠一品夫人继马氏知州纶孙女处士应时女□年有淑问于归时公犹食贫推结执作不辞劬瘁以佐读委意以承尊人之颜就养无方孝闻姻党间既贵飰鲑菜服再澣衣米盐凌杂必躬辜较之而官方　国典嘿谙其大指从宦辄毗赞良多公有所疑辄向以相质所擘画无不如公旨尤廑丞尝肃笾豆俨如也训饬妇媳庄而不厉性乐施然不溢于情喜植卉果虽宦邸僦舍不废溉培之必令茂滋晚岁同公过别圃内外子姓五十余罗膝下含饴拊弄嬉笑终日望之如仙然先是　神祖大婚礼成偕诸命妇朝　三宫　赐宴赉累封一品夫人享年八十有六而终公生于嘉靖丁亥十一月十一日卒于万历壬寅正月初一日夫人生于嘉靖壬辰三月初十日卒于万历丁巳八月十六日子男四长忠锦衣卫副千户娶户部尚书贾公应春子右府都事濂女次思官生赠户部郎中娶礼科给事中李公冲奎女次慈锦衣卫都指挥使娶右副都御史武公金女继娶太学生周公书女次志太学生娶府同知吴公克勤女女五长适游击周之士次适御史贾公名儒次适游击朱维祯次适兵部左侍郎许公守谦子太学生其忠次适兵部右侍郎杨公宜孙诸生缵宗孙男五维本举人娶光禄寺少卿王公蔚孙女忠出维基户部郎中娶诸生王庄女思出维鼎慈出维枢举人娶左布政王公藻孙女维揆锦衣卫指挥娶进士李公镐孙女志出孙女四曾孙男十一清宽诸生清宏清宣清宓清巂维本出清标维基出清远诸生清泰清廷维枢出清容清英维揆出曾孙女七玄孙男一卓然清远出今　上改元以　特恩　赠少保追　赐祭十坛差官造葬皆异数也猗兴盛哉标不文无能光昭盛羙姑就函三诸君所示撮其梗槩如此以俟　名世巨公秉如掾之笔者采焉 

　　焦太史编辑国朝献征录卷之二十五终 

　　●焦太史编辑国朝献征录卷之二十六 

　　吏部三（侍郎　郎中　员外郎　主事） 

　　◆侍郎 

　　吏部侍郎陈敬 
　　通议大夫行在吏部左侍郎兼左春坊左赞善 赠资善大夫行在吏部尚书许公斯温墓志 铭（王汝玉） 
　　北京行部左侍郎金华刘公辰墓志铭（胡俨） 
　　吏部右侍郎王让传（太学志） 
　　通议大夫资治尹行在吏部右侍郎郑君诚墓 志铭（杨荣） 
　　明故资善大夫吏部左侍郎俞公山墓志铭
  </div>
  <div class="pagination">
   <a href="国朝献征录_page45.html">
    上一页
   </a>
   <span>
    ...
   </span>
   <a href="国朝献征录_page41.html">
    41
   </a>
   <a href="国朝献征录_page42.html">
    42
   </a>
   <a href="国朝献征录_page43.html">
    43
   </a>
   <a href="国朝献征录_page44.html">
    44
   </a>
   <a href="国朝献征录_page45.html">
    45
   </a>
   <span class="current-page">
    46
   </span>
   <a href="国朝献征录_page47.html">
    47
   </a>
   <a href="国朝献征录_page48.html">
    48
   </a>
   <a href="国朝献征录_page49.html">
    49
   </a>
   <a href="国朝献征录_page50.html">
    50
   </a>
   <a href="国朝献征录_page51.html">
    51
   </a>
   <span>
    ...
   </span>
   <a href="国朝献征录_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
