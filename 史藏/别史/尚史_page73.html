<!DOCTYPE html>
<html>
<head>
    <meta charset="UTF-8">
    <title>尚史 - 第 73 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 73 页/共 91 页</h1>
    <div class="content">　　鸡旤
　　周景王时大夫賔起见雄鸡自防其尾
　　近鸡旤也【刘向洪范传】
　　有始无终厥妖雄鸡自齧防其尾又曰贤者居明夷之世知时而伤或众在位厥妖鸡生角鸡生角时主独又曰妇人颛政国不静牝鸡雄鸣主不荣【京房易传】青眚青祥
　　鲁宣公七年正月鼷鼠食郊牛角改卜牛又食其角定公十五年鼷鼠食郊牛牛死
　　哀公元年正月鼷鼠食郊牛
　　近青祥亦牛旤也不敬而备霿之所致也【刘向洪范传】祭天不慎厥妖鼷鼠齧郊牛角又曰子不子鼠食其郊牛又曰诛不原情厥妖鼠舞门臣私禄罔辟厥妖鼠巢【京房易传】
　　鼷鼠食郊牛养牲不谨也【董仲舒繁露】
　　金沴木
　　鲁文公十三年太室屋坏
　　上下咸誖厥妖城门坏【京房易传】
　　恒【以下言不从之咎】
　　鲁庄公三十一年冬不雨
　　僖公二年冬十月不雨
　　三年春正月不雨夏四月不雨六月雨
　　二十一年夏大旱
　　文公二年自十有二月不雨至于秋七月
　　十年自正月不雨至于秋七月
　　十三年自正月不雨至于秋七月
　　宣公七年秋大旱
　　襄公五年秋大雩
　　八年九月大雩
　　二十八年八月大雩
　　昭公三年八月大雩
　　六年九月大雩
　　十六年九月大雩
　　二十四年八月大雩
　　二十五年七月上辛大雩季辛又雩旱甚也
　　定公十年九月大雩
　　秦始皇帝十二年天下大旱六月至八月乃雨
　　大旱也其夏旱雩祀谓之大雩不伤二谷谓之不雨【刘向洪范传】
　　欲徳不用兹谓张厥灾荒荒旱也其旱阴云不雨变而赤因而除师出过时兹谓广其旱不生上下皆蔽兹谓隔其旱天赤三月时有雹杀飞禽上縁求妃兹谓僣其旱三月大温亡云居髙台府兹谓犯阴侵阳其旱万物根死数有火灾庶位逾节兹谓僣其旱泽物枯为火所伤【京房易传】
　　诗妖
　　宣王时童女謡曰檿弧箕服实亡周国有夫妇卖是器者宣王闻之使执而戮之逃于道见妖子哀而收之是为褒姒后申侯杀幽王骊山下掳褒姒
　　晋献公时童謡曰丙之辰龙尾伏辰袀服振振取虢之旗鹑之贲贲天防焞焞火中成军虢公其犇冬十二月丙子朔晋灭虢虢公丑犇周
　　晋惠公时童谣曰恭大子更葬兮后十四年晋亦不昌昌乃在兄公后为秦所获立十四年而死晋人更立其兄重耳
　　文成之世童謡曰鸜之鹆之公出辱之鸜鹆之羽公在外野往馈之马鸜鹆跦跦公在干侯徴裳与鸜鹆之巢逺哉揺揺禂父丧劳宋父以骄鸜鹆鸜鹆往歌来哭至昭公时鸜鹆来巢公攻季氏败出奔干侯八年死于外昭公名禂公子宋立是为定公
　　毛虫之孽
　　鲁庄公十七年冬多麋
　　麋色青近青祥麋之为言迷也葢牝兽之滛者【刘向洪范传】
　　毛虫之孽为灾【刘歆洪范传】
　　废正作淫大不明国多麋又曰震遂泥厥咎国多麋【京房易传】
　　犬旤
　　鲁襄公十七年十一月甲午宋国人逐狾狗狾狗入于华臣氏国人从之臣惧遂犇陈先是臣兄阅为宋卿阅卒臣使贼杀阅家宰遂就其妻宋平公欲逐之左师向戌曰不如葢之乃止臣内不自安故犬旤至
　　执政失下将害之厥妖狗生角君子茍免小人陷之厥妖狗生角夫妇不严厥妖狗与豕交兹谓反徳国有兵革【京房易传】
　　白眚白祥
　　敬王二年十月癸酉王子朝以成周之宝圭沈于河防以获神助津人得之河上阴不佞取将卖之则为石后二年子朝犇楚而死
　　秦始皇帝三十六年郑客从闗东来至华阴望见素车白马从华山上下知其非人道住止而待之遂至持璧与客曰为我遗镐池君今年祖龙死忽不见璧即始皇帝二十八年过江所沈璧也
　　泰山之石颠而下圣人受命人君虏又曰石立如人庶士为天下雄立于山同姓平地异姓立于水圣人于泽小人前乐后忧厥妖雨羽又曰邪人进贤人逃天雨毛【京房易传】
　　木沴金
　　威烈王二十三年九鼎震
　　恒燠【以下视不明之咎】
　　鲁桓公十五年春亡氷
　　成公元年二月亡氷
　　襄公二十八年春亡氷
　　禄不遂行兹谓欺厥咎奥雨雪四至而温臣安禄乐逸兹谓乱奥而生虫知罪不诛兹谓舒其奥夏则暑杀人冬则物华实重过不诛兹谓亡徴其咎当寒而奥六日也【京房易传】
　　草妖
　　殷太戊时亳有祥桑谷共生于朝一暮大拱
　　二木合生不恭之罚【孔安国传】
　　桑犹丧也谷犹生也杀生之秉失而在下近草妖也【刘向洪范传】
　　鲁僖公三十三年冬十二月陨霜不杀草李梅实秦献公十六年桃冬花
　　周十二月今十月也十月陨霜而不能杀草此君诛不行舒缓之应也李梅当剥落反华实近草妖也【刘向洪范传】
　　李梅实臣下彊也【董仲舒繁露】
　　枯杨生梯枯木复生人君亡子王徳衰下人将起则有木生为人状弃正作淫厥妖木防自属妃后有颛木仆反立防枯复生天辟恶之君吝于禄信衰贤去厥妖天雨草【京房易传】
　　羽虫之孽
　　殷髙宗时祭成汤有蜚雉登鼎耳而雊
　　鲁昭公二十五年夏有鸜鹆来巢
　　哀公时有隼集于陈廷而死楛矢贯之石砮长尺有咫秦文公时陈仓人猎得兽若彘不知名牵以献之逢二童子童子曰此名为媦常在地中食死人脑即欲杀之拍捶其首媦亦语曰二童子名陈宝得雄者王得雌者霸陈仓人逐二童子化为雉雌止陈仓北坂为石秦祠之
　　鸜鹆白羽旱之祥也穴居而好水黒色为主急之应也隼近黒祥贪暴类也矢贯之近射妖也死于廷国亡表也【刘向洪范传】鸜鹆羽虫之孽其色黒又黒祥也视不明聴不聪之罚也【刘歆洪范传】
　　逆亲亲厥妖白黒乌鬭于国専征刼杀厥妖乌鹊鬭辟退有徳厥咎狂厥妖水鸟集于国中人君暴虐鸟焚其舍贼臣在国厥咎燕生爵诸侯销一曰生非其类子不嗣世【京房易传隼入射妖今入羽虫之孽】
　　羊旤
　　鲁定公时季桓子穿井得土缶中得虫若羊
　　赤眚赤祥
　　鲁襄公时宋有生女子赤而毛弃之隄下宋平公母共姫之御者见而收之因名曰弃长而美好纳之平公生子曰佐后宋臣伊戾谗太子痤而杀之
　　时则火灾赤眚之明应也【刘向洪范传】尊卑不别厥妖女生赤毛又曰归狱不解兹谓追非厥咎天两血兹谓不亲民有怨心不出三年无有宗人又曰佞人禄功臣僇天雨血【京房易传】
　　恒寒【以下聴不聪之咎】
　　鲁桓公八年冬十月雨雪
　　僖公十年冬十月大雨雪
　　昭四年正月大雨雪
　　定公元年十月陨霜杀菽
　　赵成侯二年六月雨雪
　　秦始皇帝九年四月寒冻有死者
　　二十一年大雨雪深二尺五寸
　　雨雪雨雹陨霜杀菽皆常寒之罚【刘向洪范传】
　　夏雨雪戒臣为乱又曰有徳遭险兹谓逆命厥异寒诛过深当奥而寒尽六日亦为雹害正不诛兹谓飬贼寒七十二日杀蜚禽道人始去兹谓伤其寒物无霜而死涌水出战不量敌兹谓辱命其寒虽雨物不茂闻善不予厥咎聋又曰兴兵妄兹谓亡法厥灾霜夏杀五谷冬杀麦诛不原情兹谓不仁其霜夏先大雷风冬先雨乃陨霜有芒角贤圣遭害其霜附木不下地佞人依刑兹谓私贼其霜在草根土隙间不教而诛兹谓虐其霜反在草下【京房易传】
　　鼓妖
　　鲁僖公三十二年十二月己夘晋文公卒庚辰将殡于曲沃出綘柩有声如牛
　　近鼓妖也丧凶事声如牛怒象也【刘向洪范传】
　　秦始皇帝五年冬雷
　　秦二世元年天无云而雷
　　令不修本下不安金母故自动若有音【京房易传】
　　鱼孽
　　秦始皇帝八年河鱼大上
　　众逆同志厥妖河鱼逆流上又曰海数见巨鱼邪人进贤人疎【京房易传】
　　介虫之孽
　　鲁桓公五年秋螽
　　僖公十五年八月螽
　　文公三年秋雨螽于宋
　　八年十月螽
　　宣公六年八月螽
</div>
    <div class="pagination">
<a href="尚史_page72.html">上一页</a><span>...</span><a href="尚史_page68.html">68</a><a href="尚史_page69.html">69</a><a href="尚史_page70.html">70</a><a href="尚史_page71.html">71</a><a href="尚史_page72.html">72</a><span class="current-page">73</span><a href="尚史_page74.html">74</a><a href="尚史_page75.html">75</a><a href="尚史_page76.html">76</a><a href="尚史_page77.html">77</a><a href="尚史_page78.html">78</a><span>...</span><a href="尚史_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
