<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 452 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 452 页/共 505 页
  </h1>
  <div class="content">
   ○又谕、恩麟、德泰奏、循例查阅后藏三汛营伍一摺。据称布鲁克巴部长来禀。欲求达赖喇嘛助给银两。并恳赏给僧官廉俸。且以毗连披楞隐跃其词。意存挟制。定日聂拉木边界。时有廓尔喀人入境等语。江孜后藏定日三汛。为哲孟雄聂拉木隘口贤要门户。自应加意防范。布鲁克巴部长禀求助银赏俸。究竟是何意见。德泰现已起程。前往后藏三汛校阅营伍。著即将边界情形详细访察。并将布鲁克巴及哲孟雄部众设法防闲。毋滋他患。其定日聂拉木边界营伍。务须力求整顿以资镇压。一切办理情形。著于巡阅事毕据实具奏。本日已有旨将恩麟交部议处。令其来京当差。新任驻藏大臣未到任以前。所有应办事宜仍著认真经理。不得稍涉大意。将此由四百里各谕令知之。　　

○予四川井研等处阵亡殉难团长曾达义等绅民妇女一百九十三名口分别旌恤如例。　　

○己亥。文宗显皇帝忌辰。遣官祭定陵。　　

○上诣奉先殿寿皇殿行礼。　　

○谕内阁、御史边宝泉奏、督臣呈进瑞麦恐滋流弊并请将永定河合龙保案撤销各摺片。国家爱养黎元。惟期年谷顺成从不侈言符瑞。李鸿章前以直隶清苑县暨广平府等属呈报麦秀两歧。据以入奏。并将麦样进呈。在该督虽不至意存粉饰。第恐各该地方官藉此导谀贡媚。殊于吏治民风大有关系。嗣后各该督抚务当勤恤民隐。于地方水旱情形随时察看。力求补救。不得率以瑞应嘉祥铺张入告。用副朝廷恫瘝在抱之意。近闻永定河北岸堤工溃决。顺天南路及保定天津所属州县。均有水患。兼有被蝗之处。著李鸿章迅速查明永定河决口及各州县被灾情形。究竟若何据实具奏。前据李鸿章奏保永定河合龙出力人员摺内声称、全河两岸堤埝。均已培补坚厚。何以又复溃决。在工各员所司何事。著李鸿章查明参奏。并著该部将前次保案即行撤销。　　

○调理藩院尚书灵桂为礼部尚书。以都察院左都御史皂保为理藩院尚书。仓场侍郎英元为都察院左都御史。　　

○调户部左侍郎廷煦为仓场侍郎。刑部左侍郎志和为户部左侍郎管三库事。礼部右侍郎恩承为刑部左侍郎。盛京兵部侍郎绵宜为礼部右侍郎。以都察院左副都御史继格为盛京兵部侍郎。　　

○以郑亲王庆至为镶白旗汉军都统。　　

○以都察院左都御史英元兼步军统领。　　

○以户部右侍郎桂清为总管内务府大臣。　　

○以兵部尚书英桂管理藩院事。　　

○赏通政使司副使承继副都统衔为驻藏办事大臣。　　

○补行同治十年大计东河年老官一员处分如例。　　

○命贝勒载治带领侍卫十员往奠故礼部尚书存诚茶酒。赏银五百两治丧。予祭葬。谥勤恪。　　

○庚子。谕内阁、昨据御史边宝泉奏称永定河决口情形。当降旨令李鸿章查明据实具奏。并将在工各员查参。撤销前次保案。兹据李鸿章奏称、上月大雨时行。河水盛涨。消洩不及。各堤多有蛰动。均经随时抢护。惟北下汛十七号。水高过堤。大溜越堤而过。抢救不及。遂至漫口。请将在工各员分别参办。并自请议处等语。永定河堤工。前经李鸿章奏报合龙。并称两岸堤埝均已培补坚厚。及为时未久。即有决口之处。在工各员。未能小心防护。咎无可辞。石景山同知王茂埙、著革职留任。署北下汛宛平县县丞候补主簿唐照、著革职留工效力。永定河道李朝仪、著革职留任。以示惩儆。李鸿章督率无方。著交部议处。即著该督严饬在事员弁。迅将决口赶紧堵合。务臻坚固。不得稍有草率。其全河各段堤工。并著随时加意保护。毋稍疏懈。寻吏部议李鸿章应降一级留任。准其抵销从之。　　

○以头等侍卫恒训为正白旗蒙古副都统。　　

○以甘肃安西等处剿办窜匪出力。擢知县樊建基以知府用。赏都司金永清巴图鲁名号。佑领业普恳等花翎。州判聂凤年等蓝翎。余加衔升叙有差。　　

○予陕西榆林被戕游击周钦辉等祭葬世职。　　

○辛丑。以神灵显应。加浙江黄岩县城隍神封号曰灵佑。萧山县静安公封号曰绥佑　　

○予湖南故广西巡抚方显入祀乡贤祠。从巡抚王文韶请也。　　

○甲辰。谕军机大臣等、传谕署漕运总督文彬。文彬奏、捦获幅匪首恶正法。并摉缉余匪一摺。幅匪朱小五等被捦后。匪首朱方茂、潜匿宿迁西南之朱家圩内。经文彬饬令总兵欧阳利见等督率兵勇前往密拏。并令投诚幅首王见勋解散党与。觅线协捕。捦获朱方茂。淩迟处死。办理尚属妥速。惟匪党李际平在逃未获。亟应密速侦缉以净根株。王见勋一犯。虽据投诚究难深信。著文彬严饬在事各员弁。会同各地方官迅缉余匪。毋任漏网。并饬姚广武等将王见勋严加约束。责令躧缉幅首李际平务获惩办。不得稍涉轻纵致贻后患。　　

○福州将军文煜陛见。以闽浙总督李鹤年兼署将军。　　

○以江苏宿迁拏获幅匪。赏总兵官刘鹤年提督衔。予千总蔡家孟等以守备用并赏花翎。千总姚长荣蓝翎。余加衔升叙有差。　　

○乙巳。钦奉慈安皇太后慈禧皇太后懿旨。皇帝大婚典礼。著于本年九月十四日寅时。皇帝升太和殿。遣使行册立礼。本日申时。皇帝诣慈宁宫行礼毕。升太和殿。遣使行奉迎礼。皇后凤舆。即于皇帝升殿遣使还宫后。由乾清宫启行。十五日子时。皇后升凤舆。进宫后。丑时行合卺礼。十七日己时。皇后诣慈宁宫行朝见礼。十八日辰时。皇帝诣慈宁宫行庆贺礼毕。仍于辰时。皇帝升太和殿行庆贺礼。十九日卯时。皇帝升太和殿筵宴。其慈宁宫筵宴时刻。著由内传旨。届时举行。　　

○谕军机大臣等、额勒和布奏、遵旨商办调兵筹饷。采买驼只一摺。景廉带兵进规乌噜木齐。亟宜迅赴戎机。早图克复。前经谕令李鸿章、定安等、添派劲旅筹拨饷需办运军粮一切。旋据定安奏称、派拨马步队二千名赴乌助剿。此项官兵若由张家口取道。未免稽迟。额勒和布拟令由绶远所属六台。取道察哈尔所属之第十八台济斯洪果尔。归入军台正站。可省路程二千余里。其军装等项亦由绥远城就近办给。较为便捷。即著定安如所议速为办理。俾利师行。该官兵驮运军装等项需驼二千五百只。暨归绥运粮需驼一千二百五十只。察哈尔采买维艰。并著定安即由绥远城迅速购买。发交应用。所有制办军装及采买驼只共需银十七万五千两。亟应速为筹备以应急需。著丁宝桢、钱鼎铭、鲍源深、于各该省应解乌噜木齐饷银内各先行筹拨银四万五千两。邵亨豫于应解乌噜木齐饷银内先行筹拨银四万两。迅即解交绥远城归定安支用。至口北运粮需用驼一千二百五十只。著额勒和布于各省饷银解到时即行设法采买。毋稍迟误。将此由五百里各谕令知之。　　

○丙午。谕军机大臣等、左宗棠等奏、官军偪剿肃州踞匪并中卫一带截击窜匪情形各摺片。逆匪久踞肃州负嵎抗拒。现经徐占彪一军叠次偪剿。攻拔近城之塔尔湾坚巢。并埽荡城西贼垒百余座。捦斩著名逆目多名。剿办甚为得手。逆匪经此惩创。凶焰稍衰。自应乘此声威力图攻克。该逆前次降而复叛。现又哀词乞抚。难保非因攻剿紧急暂为缓兵之计。左宗棠现已进扎省城。著即酌度情形妥筹调度。檄饬徐占彪督率各营迅速围攻。并将关内外援贼随时相机截剿。则孤城自不难力拔。陕回由凉州属境窜出边外。复由阿拉善旗入边肆扰。虽经防军击退。惟贼踪飘忽去来无定。且蒙古地方亦恐被其蹂躏。著左宗棠饬令谭拔萃、会同黄鼎所部各营。探踪截剿。并知会张曜。派军合力兜击悉数歼除。毋任纷窜。穆图善著仍遵前旨。俟省防事宜交代清楚。再行率队东行。并著与左宗棠会筹一切。以期共维大局。将此由六百里各谕令知之。　　

○赏阿巴噶扎萨克头等台吉拉尔济勒桑都布辅国公衔。在乾清门行走。　　

○以甘肃攻克塔尔湾等处贼垒。予提督陈万春等优叙。赏总兵官康得胜、李世勤、桂锡桢、都司秦玉盛、樊振海、武朝聘、巴图鲁名号。参将张成义等花翎。军功蓝明泰蓝翎。余加衔升叙开复有差。　　

○予贵州各属阵亡殉难文生李焕章等绅民妇女二千三十八名口分别旌恤如例。丁未。仁宗睿皇帝忌辰。遣官祭昌陵。　　

○上诣奉先殿寿皇殿行礼。　　

○以神灵显应。加河南陈留县朱大王封号曰灵庇。黄大王封号曰保民。山东汶上县永济神封号曰昭孚。　　

○谕军机大臣等、左宗棠穆图善奏、马队官兵击剿陕回获胜一摺。据称陕回奔窜平番所属之柳川口一带。经副都统常明督带马队追击。毙贼四百余名。余匪入山逃逸等语。此股陕回由西甯逃出。欲赴甘凉一带抢掠。虽经官军中途截剿。其窜逸之匪仍恐四处滋扰。著左宗棠等饬令在防各军随时侦探。遇贼即击以清余孽。前据左宗棠奏、崔禹等逆。盘踞大小南川。已令刘锦堂、何作霖等、由碾伯进剿。刻下该逆曾否他窜。该大臣务当饬令刘锦堂等迅速进兵。乘土客交讧之时。痛加剿洗就地歼除。毋任远窜甘凉。致西路又被蹂躏。其西甯土回。如果真心就抚。仍著督饬冯邦棅妥慎办理。毋稍苟且。将此由五百里各谕令知之。　　

○派工部左侍郎明善恭勘东陵更衣殿应修工程。　　

○以正红旗汉军参领景瑞署察哈尔副都统。正红旗满洲副都统吉和署福州副都统。总管内务府大臣诚明署正红旗满洲副都统。　　

○戊申。遣礼部尚书灵桂为正使。总管内务府大臣春佑为副使。持节诣皇后邸。行纳采礼。并筵宴如例。　　

○谕内阁、彭玉麟、何璟、黄翼升奏、特参水师庸劣员弁。请旨分别革惩一摺。记名提督提标中军副将周国兴。性情浮躁。摊派苛刻。著革去提督总兵。降二级留副将任以观后效。记名提督提标芜湖营游击缪福宾、性情乖僻。巧于干营。尤多嗜好。著即行撤任开缺。并革去提督总兵。以副将回籍候选。记名总兵三江营游击萧复胜、庸劣不职。疏失江防。著即行撤任开缺。革去总兵以副将回籍候选。记名总兵提标大通营右哨都司李光裕、不守官箴。旷职玩公。著即行撤任开缺。革去提督衔总兵。以副将回籍候选。记名总兵三江营左哨都司萧东淩、庸懦不职。废弛营务。著以原品休致。记名总兵江阴营左哨都司熊济圃、器小易盈。声名狼藉。著即行革职永不叙用。记名总兵右哨都司杨龙光、怠惰营务。著即行开缺。革去总兵以参将回籍候选。记名总兵提标中营后哨守备龙有升、记名提督中哨守备张光德、嗜好甚重。均著摘去翎顶。即行撤任开缺。芜湖营前哨守备李华庭、声名狼藉。著即行革职不准留营。记名总兵大通营前哨守备陈有升、刚复自用。苛刻僚属。著即行撤任开缺。革去提督衔总兵以副将回籍候选。裕溪营前哨守备盛忠兴、诸事任性。不遵营制。著摘去翎顶。记名总兵署江阴营中哨守备钱荣华、纵兵扰民。怠惰江防。尤多嗜好。著即行革职不准留营。提标中营右哨千总邹龙升、嗜好甚重。怠惰江防。著即行革职不准留营。提标中营左哨千总丁泰顺、不知振作。怠惰江防。著即行革职不准留营。芜湖营右哨千总周东万、性图安逸。疏懈江防。著即行革职不准留营。大通营右哨千总萧心广、嗜好甚重。有玷官常。记名总兵左哨千总佘有德、记名总兵后哨千总傅子鼎、嗜好甚重。怠惰江防。以上三员。均著革职不准留营。并不准投别营效力。提标裕溪营前哨千总瞿兴友。后哨千总李志儒、嗜好更重。怠惰江防。均著即行革职不准留营。记名总兵瓜洲营右哨千总梁崇利、肆意妄为。玷辱官常。著即行革职永不叙用。三江营左哨千总李益定。嗜好甚重。疏失江防。著即行革职不准留营。三江营前哨千总柳德庆、登岸妄为。废弛防务。著即行革职不准留营。并不准投别营效力。记名总兵江阴营左哨千总楚玉和、记名总兵中哨千总戴廷立、署右哨千总罗占儒、以上三员。怠惰江防尤多嗜好。均著即行革职不准留营。江阴营右哨千总罗宏德、怠惰江防。著撤任留营以观后效。提标中营左哨把总李昌俊、右哨把总杨逵、嗜好甚重。怠惰江防。均著即行革职不准留营。提标中营前哨把总蔡麟厚。不守营规。屡多妄谬。著摘去翎顶。芜湖营前哨把总段蓝田。嗜好甚重。怠惰江防。著即行革职不准留营。提标裕溪营前哨把总刘祥吉、违例陆居。著即行革职不准留营。右哨把总刘金耀、苛刻兵丁。著即行撤任开缺不准留营。署提标金陵营左哨把总李长福、纵兵殃民。著即行革职不准留营。并不准投别营效力。记名总兵瓜洲营左哨把总赖迎胜、妄作妄为。声名狼藉。攻即行革职永不叙用。三江营左哨把总游广泰、嗜好甚重。疏失江防。著即行革职不准留营。三江营前哨把总夏平高、登岸妄为。废弛防务。著即行革职不准留营。并不准投别营效力。江阴营左哨把总傅清鳌、记名总兵左哨把总易姚胜、怠惰江防。尤多嗜好。均著即行革职不准留营。提标中营左哨外委杨定发、右哨外委左洪胜、前哨外委高酉山、杨应龙、后哨外委谭煌业。以上五员。嗜好甚重。怠惰江防。均著即行革职不准留营。提标中营前哨外委谭有发。不知振作。怠惰江防。右哨外委陶启春。违例陆居。败坏营规。均著即行革职不准留营。芜湖营左哨外委何茂德、不守营规违例陆居。以坐船私运谋利。著即行革职不准留营。大通营左哨外委易宏亮、嗜好甚重。怠惰江防。右哨外委盛万青、嗜好甚多。掯发兵饷。大坏营规。均著即行革职不准留营。并不准投别营效力。提标金陵营左哨外委刘桂林、浮荡贪鄙。后哨外委余传长、任性妄为。均著即行革职不准留营。并不准投别营效力。荆州营前哨外委彭昭山、逗遛芜湖。延不归标到任。著即行革职。瓜洲营后哨外委严世源、前哨外委吴树德、举动任性。疏懈江防。后哨外委黄大德、嗜好甚重。怠惰江防。以上三员。均著即行革职永不叙用。三江营右哨外委杨光禧、嗜好甚重。疏失江防。著即行革职不准留营。孟河营左哨外委刘克斌、嗜好甚重。疏懈江防。著即行革职不准留营。江阴营左哨外委陈邦俊、右哨外委封乾镒、怠惰江防。尤多嗜好。均著即行革职不准留营。记名总兵狼山镇标通州营游击杨开太、苛刻贪鄙。性情刚僻。声名狼藉。嗜好尤重。著即行革职永不叙用。狼山右营守备丁斐荣、年迈力衰。不能胜任。著以原品休致。右营右哨把总武长清、外委成大梁、深于嗜好。怠惰防务。记名总兵海门营左哨都司马志俊、左哨把总署千总彭金魁、精力不振。嗜好更深。以上四员均著即行革职不准留营。以肃军律。　　

○前任兵部右侍郎彭玉麟奏、请俊病体稍痊起程入觐。仍恳恩准回籍养疴。得旨、该侍郎此次查阅长江水师。认真整顿力戒因循。实堪嘉尚。著将应办各事料理清楚。即行来京陛见以慰廑系。　　

○己酉。谕军机大臣等、都兴阿奏、股匪乘闲窃发随时剿办并请将剿捕得力之员恩准择保各摺片。奉天贼匪滋扰多年。边外地方尤为奸徒遁迹之所。虽叠经奏报拏获多名正法。究未能净绝根株。此次昌图复有股匪纠聚多人。焚抢铺户。抗拒官兵。实属不成事体。虽兵勇会同剿捕。杀毙甚多。而余匪各处奔逃难保不乘机复发。著都兴阿严饬各官兵暨地方文武。迅将败匪余匪悉行摉剿。尽数歼除。不得以目前稍就安谧即形松懈。其叠交剿匪出力员弁。著准由都兴阿择保数员。毋许冒滥。仍当责令该员弁等实力摉捕。随时四出梭巡。净绝盗源。以靖闾阎而安边圉。将此谕令知之。　　

○改福建淡水厅儒学训导为教谕。定学额八名。永广二名。增设噶玛兰厅儒学训导一缺。定学额五名。永广一名。从兼署总督文煜等请也。　　

○予湖南军营病故道员戈鉴祭葬恤荫。如布政使例。并赏一品封典。　　

○豁免湖南晃州厅被扰地方上年额赋。　　

○庚戌。谕内阁、桂清奏、司员于咨部要件未经回明率请标画请交部议处一摺。内务府银库司员。于咨行户部请领银两稿内。未经该堂官商定。辄加入欠拨银两字样。呈请崇纶标画先行。实属胆大自专。郎中英绶、员外郎连荫、扎拉芬、均著交吏部议处以示惩儆。另片奏、该侍郎入直时。与该衙门堂官商议将英绶等联衔参奏。明善是日未经入直。春佑、魁龄、俱称虽画此稿。一时未能查出。诚明亦称知有其事。不料崇纶声称是伊主意等语。崇纶何以不与该侍郎等商议。辄画先行。明善等是否均经标画。著崇纶、春佑、魁龄、明善、诚明、据实明白回奏。　　

○谕军机大臣等前因武毅右营勇丁溃散。并有戕害营官情事。当经谕知穆图善、俟左宗棠进驻兰州省城。即督率得力兵勇移扎乾邠一带。并察看曹克忠能否得力。所部勇丁如何分别撤留。令该将军悉心酌度。奏明办理。兹据邵亨豫奏称、曹克忠自接统铭军后。驾驭未能得宜。时逾半年与兵将总不浃洽。该提督久患足疾。于营哨各官疏于接见。军心已摇讹言四起。附近居民纷纷迁徙。营弁亦多乞假。请饬李鸿章密筹办理等语。军营统帅。全在谋勇兼施。联络军心申明纪律。曹克忠既不能约束勇丁。致令戕官溃散。是其不胜统帅之任。已可概见。近复患病。不能接见营哨各官。则其兵将离心。猜疑日积。势所必至。此军素称劲旅。现在不但无益陕防。且恐激生事端致滋后患。著李鸿章悉心筹画。将曹克忠所部铭字一军。应如何撤回安插。俾有用之兵不至溃散为患地方。是为至要。穆图善于行抵乾邠后。妥为布置。俾铭军去留。得以迅速酌定。不至日久患生。邵亨豫于铭军未撤之先。务当不动声色。妥为调处以弭乱萌。该署抚原片。著钞给李鸿章、穆图善阅看。此旨关系军营大局。穆图善近在甘肃。务当饬令在营各员。不得稍有洩漏致生他变。提督成禄被参各节。穆图善前奏已派员前往访查。何以日久尚未查覆。并著该将军迅速查明据实具奏。毋再延缓。将此由五百里各密谕知之。　　

○又谕、邵亨豫奏、陕省边境渐安。垦务日辟。曹克忠奏会匪诱勇潜逃追拏惩办各一摺。陕省北山一带。现在虽无贼踪。仍应随时严防。邵亨豫拟令谭仁芳统率各营。移扎北路适中之地。以资策应。著即饬令该提督将新集各营认真训练。相机防剿。毋稍懈弛。北山开垦荒地。渐次复业。并著督饬该地方官勤求民瘼。实力抚绥。以期闾阎日有起色。据曹克忠奏、会匪丁恒汰等、暗诱武毅右军右营勇丁李占标等、迫胁多人。开营潜逃。营官杨祺追捕被戕。旋经该提督带队追及。立将倡逃之李占标等捦斩。余众亦悉数就获。分别责革正法。并先后将会匪头目丁恒汰等十余名拏获骈诛。地方一律安谧等语。营官尽先副将刘玉发、于兵丁被诱潜逃。事前既毫无觉察。临时又不能弹压。实属咎无可辞。姑念从前打仗。尚属出力。从宽摘去顶带。拔去花翎。仍留营差遣。如再不知愧奋。即行从严参办。会匪溷迹各营。乘机煽惑。大为军营地方之害。自应不动声色。随时豫为防范。乾州为四达之冲。时有游匪往来。著邵亨豫督饬该地方官勤查保甲。如有形迹可疑之人。即行查究来历。禁止窝留以清奸宄。并著曹克忠将所部各营加意拊循。妥为钤束。毋任再滋事端。匪首梅金山、张大华、胡明得三犯。现已逃往甘肃。著左宗棠饬令所属地方官严密查拏正法。该犯等仍恐潜回陕境。并此外有无余匪藏匿。著邵亨豫、曹克忠、派员一体访拏。毋任漏网。将此谕知左宗棠、邵亨豫、并传谕曹克忠知之。　　

○又谕、前据金顺奏、该将军于六月十六日督率所部启行西进。计期已有月余。何以中途杳无奏报。现在已否驰抵甘凉一带。即著赶紧前进。俟行抵该处即行迅速奏闻。将此由五百里谕令知之　　

○予陕西乾州被戕总兵官杨祺祭葬世职加等。　　

○壬子。谕内阁、崇纶等奏、遵旨明白回奏一摺。内务府前次奏拨户部银一百四十万两。经户部覆奏七八月闲。约可共拨银五六十万两。是户部酌量动拨之款。止有此数。即因用款不敷。尚须添拨亦应奏明请旨遵行。乃该司员英绶等此次出具印领文稿。意存蒙混。未经回明各堂商定。辄请崇纶标画先行。崇纶亦不与同官商酌。遽准该司员于文尾加入下欠八十万两之语。实属轻率。除英绶、连荫、扎拉芬、胆大自专业经降旨交部议处外。崇纶著交部议处。春佑、魁龄、明善、诚明、不加查察。随同标画。亦属疏忽。均著交部察议。寻议崇纶降二级留任。春佑等各罚俸一年。得旨均著准其抵销。　　

○又谕、前因御史秀文等奏、工部制造库支领内务府款项。有捏饰蒙混情弊。当谕令该部查奏。兹据该部查明具奏。工部制造金册应领款项。既据查无捏饰蒙混等弊。该御史所奏著无庸议。另片奏、稽察内务府御史。并无兼查工部之责。请饬无庸干预等语。著都察院堂官饬令稽查内务府御史。嗣后恪遵定例。于例应稽察衙门之外。不得再有干预。如实有应查事件。亦著由内务府转行。以免纷歧。　　

v大清穆宗继天开运受中居正保大定功圣智诚孝信敏恭宽毅皇帝实录卷之三百三十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修
  </div>
  <div class="pagination">
   <a href="清实录同治朝实录_page451.html">
    上一页
   </a>
   <span>
    ...
   </span>
   <a href="清实录同治朝实录_page447.html">
    447
   </a>
   <a href="清实录同治朝实录_page448.html">
    448
   </a>
   <a href="清实录同治朝实录_page449.html">
    449
   </a>
   <a href="清实录同治朝实录_page450.html">
    450
   </a>
   <a href="清实录同治朝实录_page451.html">
    451
   </a>
   <span class="current-page">
    452
   </span>
   <a href="清实录同治朝实录_page453.html">
    453
   </a>
   <a href="清实录同治朝实录_page454.html">
    454
   </a>
   <a href="清实录同治朝实录_page455.html">
    455
   </a>
   <a href="清实录同治朝实录_page456.html">
    456
   </a>
   <a href="清实录同治朝实录_page457.html">
    457
   </a>
   <span>
    ...
   </span>
   <a href="清实录同治朝实录_page453.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
