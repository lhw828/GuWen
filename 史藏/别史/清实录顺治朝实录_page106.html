<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 106 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 106 页/共 242 页</h1>
    <div class="content">○遣湖广道监察御史杨旬瑛、巡按广东河南道监察御史姜图南、巡视茶马。　　

○兵部题叙恢复陕西临洮、凉州、甘肃等处、巢□刀杀叛犭

□回、有功官员。副将马宁、加署都督同知。外委副将赵光瑞、参将韩自隆、游击姚宠、都司佥书李世耀、刘国玉、守备狄应魁、石进才等、俱准实授从之。　　

○戊午。册立科尔沁国卓礼克图亲王吴克善女为皇后。是日质明、设皇后仪仗于卓礼克图亲王邸。设黄案。一于院中。一于东侧。以受册宝盝、置中黄案。皇上卤簿、全设太和殿前。设黄案一于殿中。置册宝彩亭二、于太和门外阶下。内院、礼部官、俱朝服。以次捧册宝由中道入置殿中黄案上。上朝服。出御太和殿。视册宝毕。内院官捧册宝授册封使臣使臣跪受。自殿中、由中道捧出礼部官前导。至太和门外置册宝各一彩亭。校尉举册亭在前宝亭在后。由协和门出诣皇后邸。是日蚤、先遣两亲王。奏请皇太后至位育宫。皇太后乘辇出宫。设仪仗。作乐至协和门。皇太后仪仗停候。皇太后辇由中道入。上出宫、步迎至太和门内。皇太后由太和殿入宫。册封使臣既至皇后邸卓礼克图亲王等朝服出迎置册宝彩亭于门外皇后同母妃及格格等朝服迎于院中序立。内院礼部官、捧册宝由中道入置东侧黄案上。读册内院官、于东侧西向立、读册宝文毕以册宝授女官二女官跪受献皇后皇后跪受授侍立女官。女官跪受置中黄案上。皇后兴。望阙行六拜三跪三叩头礼毕。皇后升辇。女官捧册宝盝、仍置彩亭内仪仗鼓乐前导。至协和门。仪仗停止。二女官捧册宝前行。皇后辇。由中道入。至太和殿阶下。皇后降辇。由中道入宫。和硕亲王以下有顶带官员以上悉朝服。集朝会所。固伦公主、和硕福金以下、一品命妇以上悉集宫内。巳刻礼部堂官奏请上御中和殿上出御殿多罗郡王以上、于太和殿阶上立。多罗贝勒阶下立。固山贝子以下、有顶带官员以上、俱于太和殿丹墀内排立。上率诸王入宫。于皇太后前。行三跪九叩头礼毕。上复御中和殿。诸王出立殿外阶上。皇后率诸王妃、朝见皇太后。行六拜三跪三叩头礼毕。还宫。诸王妃入侍皇太后。上出御太和殿赐诸王、及察哈尔额驸阿布鼐亲王、土谢图亲王、卓礼克图亲王等、并贝勒、文武群臣宴。宴毕。上回宫皇太后乘辇还宫。上送至太和门内、乃还。皇后册文曰、朕惟乘乾御极、首奠坤维。弘业凝庥、必资内辅义取作嫔于京室。礼宜正位于中宫。咨尔博尔济锦氏、乃科尔沁国卓礼克图亲王吴克善之女也。毓秀懿门。钟灵王室。言容纯备、行符图史之规。矩度幽闲、动合安贞之德。兹仰承皇太后懿命、册尔为皇后。其益崇壸范。肃正母仪。奉色养于慈闱。懋本支于奕世。钦哉。宝文曰。皇后之宝。　　

○己未。谕礼部、朕惟源深者流长。本固者枝茂。正人伦之始。敦发祥之自。所关讵不重欤。朕眇兹冲幼、托臣民之上。得偕淑配、以承宗庙皆圣母劬劳恩育之所致也考诸往古爰式旧章穆清隆受册之仪嘉礼成而崇慈极。天安行庆贺之典大廷集而奉徽名。今恭加上圣母徽号曰昭圣慈寿恭简皇太后。盖因宜家之庆、以祈圣善之康。尔礼部其择吉具仪以闻　　

○庚申。上御太和殿诸王贝勒。文武群臣、上表行庆贺礼。是日、以册立皇后、诏告天下。诏曰、朕惟圣化始于二南。作配协凤鸣之盛。天庥垂于万世。于归广麟趾之祥。正位中宫。勤宣风教。朕缵承鸿绪。祇荷丕基。慎择淑仪。覃延后嗣。迩者昭圣慈寿皇太后、特简内德。用式官闱。仰遵睿慈、谨昭告天地、太庙。于顺治八年。八月十三日。册立科尔沁国卓礼克图亲王吴克善之女为皇后。贞顺永昭奉尊养之令典敬恭匪懈。应天地之同功。爰合德于阴阳。期锡类于仁孝诏告天下咸使闻知。　　

○定南王孔有德疏报、总兵线国安、马蛟麟、克柳州梧州二府。并所属十二州县。下兵部。　　

○辛酉。谕户部、汉人投充旗下、原令穷民、藉以养生。又恐多投、以致冒滥。是以定有额数。乃睿王所收人数已足。又指称伊子多尔博名下、亦应投充。遂滥收至八百名之多。且有借势投充、遂占人田地者。甚属不合。尔部即查多尔博投充人役册。逐名开写发回该州县、与平民一体当差。其投充人本身田地、仍著留给。如有带投他人田地者、俱著查明。归还各原主为业。　　

○壬戌。兵部奏言、马步兵旧、设经制、原定马三步七。今查各地方、有水有陆。有宜步宜马之不同。如直隶、河南、山东、山西、陕西、皆平原大陆。非骑兵不能驰骋。以上五省、应马三步七、无容再议外。如江西、湖广、福建、广西、四川、或系滨江沿海。或多崇山峻岭。以上六省、应马二步八。至江南浙江二省、半系水乡。设有水师、多用大小战舰。马一步九。就马二马一之中、又有用马之处、即马二犹为见少者。又有不用马之处、即马一犹存见多者。应听各该督抚、酌量地方情形通融裒益。总期适符额数。既可省购马之资。且可省措给草料之烦。官兵朋桩之费。而马步皆济实用矣从之。　　

○执固山额真吏部尚书谭泰付部臣议罪。谕曰、谭泰昔在部中尚有忠君为国之意及观迩来但知为已营私。凡部中一切事务朦胧奏请或经朕察出。谕以事当如此。伊即厉色争胜。内任己意。外则矫上□日而行。因佟图赖为伊妹夫。明知固山额真金砺、驻防杭州。妄称缺出。遂越旗而用佟图赖。夫墨尔根侍卫李国翰、刘之源、与金砺、同时驻防。彼二人何尝出缺。岂非谭泰恣行已意乎。且谭泰所任者、吏部也。乃于六部之事无不把持。凡此狂悖之行。诸王内外大臣、或不知朕意。误以为谭泰有所奏请、朕辄听从遂惧其威权。群起而附和之。朕虑迁延日久、则干连者必多。故执之付廷臣议。今虽有谭泰干连之人、朕俱不罪。其谭泰。兄弟亦不必连坐。诸王、议政大臣、可即遵上□日勘问、取谭泰口供以闻于是会讯谭泰、俱服。议未上。会护军统领巴图鲁侯鳌拜讦称谭泰昔与公主争房园。图赖令塞尔特、将告谭泰之状自西安府带来。谭泰差塞尔特之牛录章京希思汉、于途中扯碎其状弃之。嘱塞尔特诳言付与索尼。于是我等议将谭泰监禁。将希思汉处死。后谭泰为吏部尚书、因希思汉为伊而死。遂将希思汉牛录章京之职、令其兄黑石痕承袭。又谭泰监禁时、睿王遣人送野雉豕肉。谭泰私谓使人曰王若拯我已死之身于监禁之中。吾当杀身报恩。睿王遂将谭泰、从监内取出优养。此事端重王可证。又上幸睿王第时、谭泰未曾随驾。次日睿王斥责我等谭泰在王侧坐云、我死亦在此门生亦在此门。此语随驾大臣、并侍卫等皆知。又葬睿王时、谭泰言睿王救我出监、特加优养。此恩惟有誓告天地、图报王之子、王之臣尔。谭泰之感激睿王如此。当太宗皇帝时、何尝不厚蒙恩养。独不思所以图报耶。谭泰素与何洛会无隙。以迎合睿王意、遂取何洛会兄弟家产。又诬无辜之巴图海将图尔格取去。寻即杀之。睿王将巴布海奴仆家产悉与谭泰。后谭泰被监禁时我与图赖、锡翰、巩阿岱、索尼公议以巴布海无罪。其家产应给与其兄巴布泰。而谭泰擅自夺去。并将图尔格、图赖茔室。尽行拆毁。又诸王命谭泰往海子启奏陈泰、李率泰之罪。谭泰曰、为何排挤我、若有我不犹愈乎。竟不往。诸王、议政大臣皆知。又恭送孝端文皇后梓宫往昭陵。谭泰悍然不往。又上与诸王、在南苑行猎。谭泰擅驰大群之马。端重王知之又户部王大臣、奉上□日将给硕对、喀木图、原领籍没之家产尽给与索尼。谭泰随差布兰、谓索尼曰、虽有上□日汝不可受。索尼不从。谭泰对众发怒、言上于硕对、喀木图、欲养即宜养之。欲杀即宜杀之如何将彼家产尽行夺去。令彼如何度日。贝子锡翰、巩阿岱及席讷布库皆知之。以上罪款与谭泰对质、皆实。于是诸王大臣议谭泰并伊子伊孙、应俱论死。籍没家产。希思汉兄之世职。应革退奏入得上□日、谭泰、著即正法。籍没家产。其子孙、从宽免死。黑石痕。著革职。　　

○癸亥。停一等公爱星阿所加三等阿达哈哈番俸。　　

○甲子。以上昭圣慈寿恭简皇太后徽号。祭告天地太庙社稷。遣镇国公固山额真刑部尚书韩岱、礼部尚书阿哈尼堪、固山额真户部尚书噶达浑、固山额真蓝拜行礼。　　

○是日、上皇太后奏书、子皇帝臣谨奏恭惟圣母昭圣慈寿皇太后陛下、笃天之祜。如月之恒。臣仰荷恩勤、为求淑配。深承慈极、莫罄报私。恭率群工、上加徽号。伏祈圣母垂慈鉴允俾展微忱胥协四海之欢心永享万年之洪泽。臣不胜惓惓之至。谨奏。　　

○护军统领巴图鲁侯鳌拜列款讦护军统领伊尔德。一、上避痘南苑时、擅令内直员役更番。一、私减守门护军额数一疾忌鳌拜、巴哈为上效力下刑部审实。部议伊尔德应论死籍没上贷其死削一世职留任准折赎。　　

○乙丑。上御太和殿奉册宝、率诸王、贝勒文武群臣诣昭圣慈寿皇太后宫恭加上。徽号、行礼。册文曰、子皇帝臣谨稽首再拜上言、圣化启自宫闱。肇修嘉礼。盛典隆于尊养加上徽称。万国翔欢。群工胥庆。恭惟圣母昭圣慈寿皇太后、翼襄皇考。笃育眇躬大婚之礼既彰。慈训之恩益懋。谨告天地太庙社稷率诸王、贝勒、文武群臣。恭奉册宝加上尊号曰昭圣慈寿恭简皇太后。伏愿太平有象。圣寿无疆。鼎历绵延于万年。本支丕承于奕世。臣诚欢诚忭、稽首顿首、谨言。宝文曰、昭圣慈寿恭简皇太后宝。　　

○遣官祭城隍之神。　　

○以都察院右都御史管左副都事赵继鼎。仍以右都御史、管户部右侍郎事、督理京省钱法。工部左侍郎管通政使司通政使事孟明辅、为刑部右侍郎。　　

○遣官祭金帝陵　　

○丙寅。以恭上皇太后徽号礼成。上御太和殿诸王、贝勒、文武群臣上表、行庆贺礼是日、颁诏天下。诏曰、朕惟帝王、孝治天下、尊养隆备、鸿章显号因事有加乃人子之至情。古今之通义也。朕丕承大命、奄有万方揆厥所由、实承懿训、至于有成兹为朕慎择淑配、端范宫闱。嘉礼之始、深惟圣母洪慈靡极、是以参稽典礼、合布欢心谨告天地太庙社稷。于顺治八年。八月二十日。率诸王、贝勒文武群臣恭奉册宝加上圣母昭圣慈寿皇太后尊号曰昭圣慈寿恭简皇太后。允协群情。覃敷恺泽所有恩宥事宜、开列于后。一、亲王以下、宗室三等辅国将军以上、应加恩赐一外藩诸王、各加恩赐。一、内外自公主以下、至格格各加恩赐。一、满洲、及在内蒙古、旧汉军公爵以下、拖沙喇哈番以上并年幼袭职、随朝各官以上应各升一级先经颁给诰命各官今遇恩诏升授者于诰命内准增撰世袭罔替旧汉军阿达哈哈番、满洲拜他喇布勒哈番、今遇恩诏亦准撰给诰命兹诏以后已领诰命者如再膺实职、不载入诰命之内、另行撰给敕书。一、内外满汉官员、一品至九品、已奉恩诏议给诰敕外其未逢恩诏各官、一体通行俱依见授职衔、照例给与、应得诰敕。京官三品以上仍各荫一子入监读书。一、在京六品官员以上、不与加级者、各加恩赐。一、官吏兵民人等有犯、除谋反叛逆、子孙谋杀祖父母、父母、内乱妻妾杀夫、告夫、奴婢杀家长杀一家非死罪三人、采生、折割人谋杀、故杀、真正人命、蛊毒。魇魅毒药杀人、强盗、妖言、十恶等真正死罪不赦。又隐匿满洲逃人、照例治罪。贪官、赦前已发觉、罪应至死者、不赦外。其余自顺治八年。八月二十日。昧爽以前、已发觉、未发觉、已结正、未结正、咸赦除之。有以赦前事相告讦者、以其罪罪之。一、凡贪官罪不至死者、免罪追赃革职、永不叙用。一、见在议革、议降、议罚、及戴罪住俸各官、俱免议。一、满洲、蒙古、汉军、随征披甲兵丁、出力功战三十余年、常有得功牌三四次、因少一二功牌、不得论升者。今天下一统、不事征战、恐终其身、不得叙升。该部于旗下、察明有如此类者、准议升授。一、自顺治元年以来、曾经任用、已革职官除大计贪赃及居官不职、以致失守城池外。若有事系冤枉被革、果有力堪用者在京听该衙门、在外听该督抚按察明、详开缘由保奏。一、满州兵丁、各处征巢□刀、对阵伤损残废。未经给赏者、该部照例。速行赏恤。一、在内满洲、蒙古、汉军、或有穷兵、无力备马者、该部察明购给。一、天下驿递苦累、凡乘传员役、恣行骚扰者、前有谕上□日、著该督抚飞章参奏、未见遵行、除已往不究外、以后各该督抚、巡按、如仍前容隐、即以悖上□日论罪。一、山陬海隅尚在梗化者、果能革心投诚、悉赦前罪。如以兵马城池来归。仍察其功之大小、准与分别升赏。一、各处土寇、有胁从悔祸、缚献渠魁、及贼首翻然向化、率众求抚者、前罪均行赦免仍与论功。一、凡土贼投顺、该督抚即与安插、遣之归农。其豪强奸民、甘冒贼名投顺、径同已抚真贼、争占产业、多端诬害、有司碍不敢问、除从前滥为收用者免究外、以后该督抚按、严查纠参、毋得诿卸。务期良民获安。一、地方人材、果有品行著闻、及才学优长者、著该督抚按、核实具奏、仍听吏部考核酌用。一、顺治五年以前、民间拖欠钱粮、悉与豁免。一、仓库钱粮、或因交盘短少、见在追赔、家产罄尽、不能赔补者、察实豁免。一、各处解运钱粮、途次遇贼劫夺者察实豁免。一、大小武官、不许擅受民词、及纵令兵丁、强买市物。该督抚按、须严行察参以苏小民。一、各直省先加城工钱粮、准抵八年正额。如恩诏未到以前。八年正额。已徵在官者、俱各照数退还仍取花户领状、缴抚按考察。其有已解各部寺者、并发该司府给领不得重累小民。一、临清烧造、苦累小民、并漕船带运、已行停止其造过坯片。已费工本、并民船长短载带甎纳价俱准一体豁免。一、江南、浙江、福建、江西、山东等处。题派绫纱又三色榜纸龙沥纸价、姑念地方初定、通免三分之一仍分三运起解一漕船缺额、已准动轻赍银两、责令运官自雇、不得重派地亩、又拏民船、以苏苦累。一、凡应追赃私、察果家产尽绝、力不能完者、概与豁免。毋得株连亲族。一、凡失落之物、及被盗赃物、如本主认明、原物给主、免究收盗之罪。一、京城内外、有鳏寡孤独、穷苦无依者、该部院著五城御史、兵马司、宛大二县、实察名数、酌量周恤。其顺天八府、及各省府州县卫所、旧有养济院皆有额设米粮、该部通行设立给养。该道府官、从实稽察、俾沾实惠。一、国子监监生、免坐监两月。已拨历者、免历事两月。一、各直省儒学贫生、该地方官、核实申详学政于学田内、动支银米赈给。一、在京各衙门官、在任年久、父母年老、未得归省者、许堂印官、据实具奏、给假省亲、仍来供职。一、满洲、蒙古汉军举人、于明年会试、原额取六十名今加额二十五名。于戏。正家及国。爱亲达民。惟我圣母、保祐申重。克臻显懿。凡为臣子宜敬承天庥祝宣万年以底于太平。布告中外咸使闻知。　　

○遣山东道监察御史刘嗣美、巡按山西。　　

○江南苏松巡按秦世祯、以江南赋重差烦徵解失宜、民不堪命条上兴除八事。一、田地、令业主自相丈量明注印册以清花诡。一、额定粮数、俱填易知由单、设有增减另给小单一纸、则奸胥不得籍口。一、由单详开钱粮总撒数目、及花户姓名、先给后徵以便磨对。一、催科不许差人、设立滚单、以次追比、则法简而事易办。一、收粮听里户自纳簿柜俱加司府封印、以防奸弊。一、解放先急后缓、勒限掣销完验、不得分毫存留衙役之手。一、民差查田均派、排门册对、庶不至苦乐不均。一、备用银两每事节省、额外不得透支。布政司将徵解原册、按季提查、年终报部扶同容隐者、按律议处庶无那移侵欺下所司议。　　

○戊辰。追复肃亲王豪格爵、建碑纪绩于茔上其文曰、尔和硕肃亲王豪格、乃太祖武皇帝之孙、太宗文皇帝长子。当征蒙古札鲁特、东魁、察哈尔、鄂尔多斯诸国时、所在克敌、收服其国。逮屡征明国、所在击败敌兵、攻克城池甚多。封尔为和硕肃亲王。平定朝鲜时、率左翼兵、屡败敌众、下其城。同睿王于山海关、破流贼二十万众。克定中原。顺治三年。又统大军、巢□刀除四川逆寇、平定郡县。师还之后值睿王专政启衅、遽加以罪名、辄行拘系、抑勒致死。朕知尔无罪、不胜悼念。仍追封尔为和硕肃亲王用建冢碑、传之后世　　

○己巳。谕户部、朕轸念百姓疾苦。凡事有不便于民者、悉令罢之。今四川进贡扇柄、湖广进贡鱼鲊、道经水陆去京甚远夫马船只、动支钱粮苦累小民。朕甚悯之。以后永免著为令尔衙门即行榜示、务使小民休息。咸沾德意。　　

○庚午。御史杨旬瑛、焦毓瑞姜图南、出差引见。上赐茶。谕之曰、巡方为朕耳目之官。必持身清正、乃能率属。尔等行此。宜敬殚厥职。以副朕意。　　

○辛未。吏部奏言、一等精奇尼哈番、向无带拖沙喇哈番之例。今议自精奇尼哈番、至侯、俱准带拖沙喇哈番。得上□日、嗣后或升或降照此定例。　　

○壬申。宴喀尔喀部落土谢图汗、车臣汗贡使三百九人于礼部。　　

○以巢□刀川寇功、加原任陕西关南道副使朱受祐、布政使司参政。　　

○夺胡萨里所袭伊兄胡敏拜他喇布勒哈番、又一拖沙喇哈番职。以胡敏所养兄子岳甘袭之。　　

○初、格巴库袭其父三等阿思哈尼哈番职、历升三等精奇尼哈番。至是命分袭之、以其弟朱孔额、为三等阿思哈尼哈番。格巴库、为三等阿达哈哈番。　　

○癸酉。谕户部、睿王指称作子多尔博名、多投充人役。朕前已传谕尔部、俱令查还各州县。今又闻其指称庄内人数不足、滥令投充至六百八十余名。夫庄内人数不足亦止可收贫乏无业者、用以力农。乃所收、尽皆带有房地富厚之家。殊属不合。尔部查照投充原册、逐名开写。发还各州县。照例纳粮应差。其中或有带投他人房地者、俱严责各地方官、确查明白。归还各原主为业。　　

○浙江巡抚萧起元奏报、固山额真金砺等、同督臣陈锦、提督田雄等、率满汉战船乘潮出关、擒获伪荡湖侯阮进于横洋获伪敕伪印。直抵舟山疏入。下所司知之。　　

○甲戌。巡按山西御史刘嗣美引见。上御太和殿。召嗣美入殿内、面谕曰、朕以尔为耳目简任巡方。尔其仰体朕意。察吏安民。清公自矢。则有司皆以尔为楷模。而循吏必多矣。于是赐茶而遣之。　　

○是日、上亲宴卓礼克图亲王吴克善于南台。　　

大清世祖体天隆运定统建极英睿钦文显武大德弘功至仁纯孝章皇帝实录卷之五十九



大清世祖体天隆运定统建极英睿钦文显武大德弘功至仁纯孝章皇帝实录卷之六十　　

顺治八年。辛卯。九月。乙亥朔。　　

○丙子。谕吏部。前诏内优升之语、乃谓加一级外、再加一级、合为一职。此即优升也。谭泰、厚其所亲薄其所恶优升之官、竟有加至三四半个前程者。著分别此等。此次恩诏、勿与加级。　　

○改昌平州副将为参将。居庸关参将为都司。裁昌平州守备一员。调昌平州兵四百名于涿州。　　

○戊寅。上御中和殿。赐阿霸垓部落都思噶尔、敖汉部落齐隆巴图鲁等宴。　　

○赐内大臣伯索尼牝马一百九匹。贝勒拜尹图喀尔楚浑、贝子锡翰、巩阿岱、公韩岱各五十匹其文武各官、俱酌赐有差。　　

○以御史曹叶卜、为陕西按察使司佥事宁夏道王显、为湖广按察使司佥事下江道升福建布政使司参政管按察使事郑廷櫆为江南布政使司右布政使。福宁道参政李长春。为江西按察使司按察使山东东兖道参政谢道为江南按察使司按察使。浙江驿传道参议南洙源为浙江按察使司副使、温处道陕西关内道参议秦嘉兆为福建按察使司副使、驿传道。湖广下湖南道参议杨璥、为山东按察使司副使、登莱道山东济南道参议张尚、为山西按察使司副使井陉道陕西庄浪参议冯士标、为四川按察使司副使建昌道。福建建南道佥事曾延孔、为山西布政使司参议、河东道山东济南道佥事李吉士、为河南布政使司参议、督粮道浙江严州府知府钱广居、为陕西按察使司副使关南道江南宁国府知府管起凤为河南按察使司副使、汝南道滁州知州李嘉猷为江西按察使司佥事、湖东道六安州知州邱承绪、为湖广按察使司佥事、荆西道陕西汉中府同知薛良朋为四川按察使司佥事、上川南道湖广汉阳府知府傅应星、为山东都转运盐使司运使。山西平阳府知府徐来麟、为长芦都转运盐使司运使。补原任山东东昌道周日宣、为山西按察使司副使、易州道江南水利道副使王言、为山西按察使司副使、岢岚道。　　

○复大学士范文程、二等精奇尼哈番　　

○山东济南、兖州、东昌、青州府属州县、及左卫齐河屯水。　　

○己卯。颁庆贺皇太后皇上表文、皇后笺文式样。于各藩王、及督抚提镇等衙门　　

○刑部奏言、吏部蒙古理事官济兰图先曾为盗杀人劫财后自投首应免死。革职。解牛录及部任。鞭一百。籍没家产从之　　

○以加上昭圣慈寿皇太后徽号礼成。遣学士叶成格等、颁诏朝鲜。赍赐其国王蟒缎币帛五十疋。　　

○庚辰。礼部拟定仪注。王以下、各官以上、升级授官谢恩。王、贝勒、贝子、公、大臣等。出师凯旋受赏谢恩。王以下文武各官以上、遇庆贺颁赏谢恩。外藩王以下、公以上、及喀尔喀贡使朝见俱设卤簿。奏乐。鸣钟鼓。上御太和殿鸣赞官、唱赞行礼。王以下、各官以上、娶妻娶子妇。谢恩、或于中和殿、或于位育宫、俱朝服行礼。不唱赞。其不时赏赉谢恩。便服行礼亦不唱赞。上亲征出猎。外藩王以下公上、于行在朝见。赐宴、各官侍班。鸣赞唱赞行礼。如不赐宴、不侍班。行礼亦不唱赞。从之。　　

○革福建建南道佥事曾延孔职。以巡按王应元、劾其赉婪狼籍故也。　　

○以故三等阿达哈哈番胡敏子拉古、拜他拉布勒哈番又一拖沙喇哈番额布痕叔科虎尔、托克托会伯子鄂博对、温都拉虎兄莽鼐恩格参子扎木素、觉罗布尔三孙吴齐伦杭书弟喀尔马察拜他喇布勒哈番喇拉兄摆思哈喇、阵亡二等阿达哈哈番张亮子国泰、拜他喇布勒哈番又一拖沙喇哈番达赉子扎穆素、拜他喇布勒哈番额布根子奇塔忒、刘应举弟应德、钮成宪子维邦。王国臣弟国用、拖沙喇哈番西尔特子莫洛、巴牙尔图弟沙礼塞冷弟扎木苏、张登云子凤祥。各袭职。　　

</div>
    <div class="pagination">
<a href="清实录顺治朝实录_page105.html">上一页</a><span>...</span><a href="清实录顺治朝实录_page101.html">101</a><a href="清实录顺治朝实录_page102.html">102</a><a href="清实录顺治朝实录_page103.html">103</a><a href="清实录顺治朝实录_page104.html">104</a><a href="清实录顺治朝实录_page105.html">105</a><span class="current-page">106</span><a href="清实录顺治朝实录_page107.html">107</a><a href="清实录顺治朝实录_page108.html">108</a><a href="清实录顺治朝实录_page109.html">109</a><a href="清实录顺治朝实录_page110.html">110</a><a href="清实录顺治朝实录_page111.html">111</a><span>...</span><a href="清实录顺治朝实录_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
