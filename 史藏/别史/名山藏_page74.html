<!DOCTYPE html>
<html>
<head>
    <meta charset="UTF-8">
    <title>名山藏 - 第 74 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 74 页/共 112 页</h1>
    <div class="content">　　夏言 

　　张孚敬　（附以大贵者七人　　黄宗明　　黄　绾　　霍　韬　　方献天　　桂　萼　　席　书　　熊　浃）　　夏　言 

　　○张孚敬（黄宗明　黄绾　霍韬　方献天　桂萼　席书　熊浃附） 

　　张孚敬永嘉人也故名璁字秉用及其为相避世宗讳请改世宗赐之名字茂恭张璁秀伟美须髯产不能中人恢廓从性动止若大豪于书无所不窥而尤精五礼七试春官不利将为吏部选人御史萧鸣凤得孚敬干支而异之屈指曰从此而三载当成进士成进士即与人主若一身倾动海内于世无比而又有王御史善相人奇孚敬相助之资斧使南还孚敬乃强归及成进士年四十七矣其为进士值世宗以兴世子入嗣位相杨廷和等与礼官皆谓迎世宗本以继孝宗当称献皇帝为皇叔兴献大王议上再三不下璁私叹曰非礼也不宜后孝宗因疏言皇上继统非继嗣以承武宗则兄弟之伦也以承孝宗则不及孝宗孝宗无养育之恩未甞委命焉继孝宗者自有武宗皇帝皇上不得为孝宗后宜为兴献王庙京师不绝父母也世宗览而悦之第其言位卑寡且迁君臣呓未有所发及蒋太后止通旬日帝涕注欲辞皇帝璁则再进大礼或问一篇帝乃加称献皇帝为兴献帝蒋太后为兴国太后而迎太后入既入太后问帝谁起此议者世宗曰张璁太后大悦诸大臣皆恶璁起此言也会当选官吏部授之南京刑部主事以远之与璁同指者知县桂萼当迁亦同授南京当是时帝复下诏加本生二字而称献皇帝本生父兴献帝太后本生母兴国太后矣璁犹曰非礼也不宜后孝宗萼乃本璁意上疏请为献皇帝庙大内帝喜下礼官议群臣诤不从复加皇一字称献皇帝为本生皇考恭穆献皇帝太后为本生母章圣皇太后而璁犹曰非礼也不宜后孝宗萼上疏时帝不胜群臣沸腾之口趣召璁萼京师群臣劾璁日积数奏璁且行且上疏曰是礼也在考不考不在皇不皇不亟去本生二字虽称献皇帝皇考不殊叔矣璁至益翱翔高论请上亲御便殿集内阁礼官臣得面折之帝遂并超授璁萼翰林学士凡諌阻者皆被切责竟考献皇帝毋太后而皇伯考孝宗也当是时举朝诸臣伏阙争者有杖有戍有贬语具献皇记盖聚讼四年诏令三更而后乃定是为嘉靖三年始璁初献议大礼时独身见之耳其后朝士尽以璁为迎合小人离闲宫闱唾愤排击有如雠敌即有稍是璁说者亦嫌干进逄君不决依和其继璁进说者则有都御史席书兵部主事霍韬吏部员外郎方献夫南京都察院经历黄绾主事黄宗明诸人而璁与桂萼为之首然书献夫之论皆私属草而巳萼之上疏也辄引为助韬不胜朝论请病归绾宗明皆微见上意附同璁指未有如璁先见独言者即桂萼与璁发踹亦未有能璁之意气遒迈言议坌涌者也明年进詹事府詹事兼学士璁为人倜傥明迈其气馈声力足以副之忮懻凭凌多所害伤以自见知于上益■〈氏鸟〉张升为廉治无如也为翰林学士翰林诸公尚以璁繇中旨若传奉然者不齿颊之费宏在内阁亦不及以事璁上疏攻宏上不问璁请病归且陛辞上使止焉即以为兵部右侍郎给事中杜桐等言璁新进险躁吏部尚书廖纪迎伺上意引参兵事保禄不忠上责桐慢命排陷忠良亡何转左攻宏益急凡四五攻不胜又请乞休上优容之教以修职恊恭是为嘉靖五年其明年宏竟去位上命璁纂集所议为礼书称璁良哲正直之士其年当考察京朝官科道尚狎视璁置之拾遗之列璁复上疏乞休上又慰留之科道官言璁新进邪险恃宠无忌凌轹朝绅中伤善类者数矣璁自以不得于众多之口益思摧抑朝士破散之以立威顾未有路也武定侯郭勋者贪纵不学亦以依附大礼恣睢公卿闲有山西人张寅即妖人李福达也以方往来勋家其仇薛良首告之廵按御史马录录捕寅急寅求勋书为解录发奏其书科道官交劾勋勋惧赂左右为飞语上命移讯之午门凡一再讯狱语改上怒切责刑部尚书颜颐筹等命械系录诏狱掠治颐寿等吏议出寅不及录罪上益怒并逮颐寿等时桂萼为礼部左侍郎方献夫为少詹事上使璁者都察院萼署刑部献夫署大理寺杂治之萼搜录箧得大学士贾咏及都御史张仲贤等他私书以奏上责咏致仕逮鞫仲贤而置勋不问璁萼切齿延臣异巳凡与寅狱有干涉者皆请系治之上悉从其奏璁萼上言臣等奉诏鞫狱张寅故工部匠也侨居徐沟甞出息于薛良良负欲杀之因妄以福达指寅前后情调验问乖离良计穷密嘱寅怨家仪等为证仪惧罪吐实良坐发为民口外巳狱成矣会寅子大仁客京师不闻家事扺侯勋求捄御史录录故怨勋怨乘勋通书中以危法因传会薛良本谋使寅怨家韩良相证成之故为谩辞惑乱朝听而一时奸党如给事中常泰刘琦员外郎刘仕辈摇笔鼓吻甘心勋寅者籍籍起以天之道陛一之仁明臣敢不悉心究之于是诬奏坐薛良绞罪录戍极边中外听狱官自颐寿等以下论戍为民罢职凡四十余人上悦召璁萼献夫劳谕文华殿赐二品服色金带银币命吏部给三代诰命璁一议大礼再议大狱于是群臣乃不敢复言璁也亡何进礼部尚书兼文渊阁大学士上又念诸御史纵非璁莫能制复命不妨内阁纂修兼掌院如故璁自成进士至入内阁七年耳京师为之语曰张相君人揶揄七年进士遂乘车是时与璁同相者杨一清帝优礼一清在璁上而心内亲璁谕璁朕与卿帖恐泄虽不甚楷正皆手书恐封识莫左验赐卿银图书二曰忠良贞一曰绳愆弼违璁一再上疏大意欲革贪风以隆治道上手诏褒荅璁请上诸司事务臣当与闻者止议公朝不得至臣舍臣得捕候门投谒者家中子弟不遵训教令有司重绳之上复褒荅焉后一日召谕文华殿曰卿率家用严持身用正朕特赐敕奖感化百僚以成嘉靖之治卿其懋之璁顿首谢上所密问璁月十数时时称其别号若字璁亦念以书生片言当主数年取相思大破人臣之私交而离其党奉公法报上也世宗皇帝之革镇守内官裁皇亲官爵庄田其说皆自璁发之璁言臣一岁有余所奉御书札谕二百余道从古人君总览万几无盛今日宜命官纂次并后来者名曰嘉靖政要从之七年降手敕加少保上飨太庙目数属璁称璁貌奇才杰赐御诗 【 诗曰予喜荷天眷赉贤作邦珍】 再赐玉带蟒衣璁所纂集议礼书成名曰明伦大典进太子少保兼太傅吏部尚书谨身殿大学士予四代诰官一子章圣太后赐金缯当此之时据经之士摈斥巳空议礼诸人自诩我辈火发风生推波助澜无所不至璁虽得相其意望居首一清承天子所以宠遇璁意不安其上常厚纳之顾不能得璁驩朝士附璁者新信一清而从之者亦众不能无分党与璁乃以其故所攻费宏者复攻一清锦衣卫指挥佥事聂能迁者险滑亡赖多计数武宗末功锦衣千户世宗即位名在汰中璁议礼时能迁故善太监崔文窥见上指疏称璁萼议是上擢能迁指挥领镇抚事及议礼书成欲尽列其疏不得又不得迁官怨璁与席书既得志不相念诬奏书受王守仁贿词连詹事黄绾及璁且言璁引浙江都指挥张浩是其私人璁意一清使能迁为是上章自明荐浩者一清也上怒罢浩杖能迁百戍之岭南能迁寻庾死璁因言人主先论相治乱关委任我国家自太宗皇帝始设内阁至于宣宗专用杨荣杨溥杨士奇后不复变亦惟三臣自来有声尔后奸人鄙夫窃据贪冒多有闲废有年仍求起用去而复来不创前非来而复去阴为后地及其当事不急公家虚心博议首者一主余尽唯诺旁一有言阴挤斥之臣简命以来请严私门杜请托凡臣所为皆人不便故鼓动谗舌设计阴排伏乞严加宣谕洗改前非母怀奸欺居母设险害正若有怙终请加诛斥上荅曰辅臣当恊恭调赞上德下民副朕倚毗母相嫉也杨一清言臣昨者乞休蒙遣鸿胪少卿道中造臣卧内宣谕圣意臣伏枕叩头敢不鞫躬继死仰荅高厚顾臣年老病帚又出处所关犹有不能自尽者敢及未填沟壑一陈白之比者张璁疏请宣谕内阁意诋臣也臣与璁凡事推让原无嫌隙圣明在上何敢媢嫉比为聂能迁所讦奏下时臣甞思璁言昔议大被众忌恶能迁独深结纳不知何繇失欢一旦至此臣未奉明旨不敢拟置重典事理固然乃璁憾臣票拟太宽夫小臣诋毁大臣同列即纳之死是蔽主上聪明涂天下耳目也臣岂敢哉张浩璁弟也璁欲用为浙江都司难于自言向臣才浩臣随告之兵部而推之今乃谓臣所荐浩先被委宁波坐事勘治去秋璁署都察院参守廵官芹朝阳降级独不及浩此情甚着臣见璁今春以来志骄气横狎视公卿虽桂萼亦不敢抗臣劝以恭逊璁口善之而巳臣老病之躯处嫌忌之地惟皇上怜免俾远怨憎以保余年上报曰卿所陈白朕知久矣人君必资老成硕辅朕所倚卿实为天下何虑国不如虑身一清惶惧疏谢上固留焉八年御史赵镗劾奏武定侯勋奸赃不法有状上怒使一清拟旨治一清言阁臣有善勋者惟上裁上报曰卿为张璁耳始勋以议礼合璁璁遂不察其平生深所卫顾可慨聂能迁不得其死矣固不可姑息因罢勋典兵及保傅官闲住兵科给事中孙应奎言辅臣倚毗天子参赞政务必忠厚鲠亮纯白坚定者乃胜其选大学士杨一清虽练达国体而情多尚通私其故旧可与咨谋难独任也张璁学博性偏伤于自恃然犹饬力功名当抑而用之至于桂萼擅作威福大私亲故沮抑气节政以贿成上负委任下贻隐忧陛下未察耳幸鉴别三臣之实定去留焉上并令视事如故巳三臣者皆陈谢上复褒留一清谕璁卿性资刚速宜思济以恊恭谕萼卿质任宽迂可自饬也顷之礼科给事中王准行人司副岳伦皆疏劾璁引用私人璁再疏乞休上慰留之工科给事中陆粲言大学士张璁桂萼凶险之资乖僻之学陛下骤拔小臣驯至极品恩宠隆异振古未闻乃不思图报敢罔上行私专权纳贿张璁愎慢执拗犹疏且浅桂萼外宽中深忮忍特甚因历指萼纳王琼贿荐起之并及其所引私人赃事上曰朕昔以大礼未明父母改称张璁首倡正议忘身捐命不下锋镝闲致人沦溃而复叙父子散而再完念彼忠功躐擢辅导今顿失前志栽恣负国众见昭然桂萼犹之言官屡劾朕不敢私璁令回家改省萼夺散官并学士职衔回籍致仕党类有赃罪者诸司分别区处恩中议公庶两尽也孙应奎王准陆粲耳目言官坐观大臣至此方行举劾应奎首言姑恕其罪准粲并法司逮问之然璁功过原不相掩布示中外臣民亦毋辄乘此挟奏璁也詹事霍韬上言臣伏见陛下腹心璁萼璁萼自取黜斥夫复何辞顾今日之事臣不敢不别白言者璁任阁臣萼任吏部事多专主臣甞戒之虽念知无不为然权在众嫉威福臣下所忌也璁萼对臣惟知朝廷不顾身家矣臣近闻三臣互隙登门和解劝之以书冀其同心赞圣不意怨积巳久党植巳分是致一清鼓嗾言官攻击璁萼滥及善类臣今略述璁萼之过幸陛下巿伙焉璁萼初议大时天下人无不欲杀之者大臣宿望惟一清若故大学士王鏊与同耳臣甞语璁萼一清素有时名得之再位足以分怨王鏊则宜表章其所著论风示天下璁萼皆不能用反力攻诘其过一也一清素有时名足笼海内又善结内臣内臣安则外臣亦安宫府之闲不生疑变亦其力也若璁萼则纎弊不容攻击太过且其遇人素无款曲接内臣尤甚一清腹心人辄恐之曰张桂且依国初名额定内臣数额外者尽裁革之矣是致人人自危皆曰我辈求安必得杨师传在位其过二也臣甞语璁人材可惜先所废黜今未复者皆宜为朝廷收拔璁萼不从致其流落掩弃尽被一清劫诱变易白黑动摇国是其过三也因指论一清奸赃罪状乞敕吏部法司两核之一清言霍韬以璁萼之去咎讦臣罪至不容口果如韬言安所逃生顾臣与二臣初甚相驩同事既久虽闲异同旋即如故韬谓二臣攻臣臣度无之谓臣闲二臣则有皇上在初璁命下臣与臣銮相顾错愕因私语萼过或有可指璁忠岂宜遽弃其时手敕宣示圣意方严臣等未敢遽请且令还家改省固知后用有日比璁别臣呜咽无任盖终始未甞失欢韬何所见谩云尔也臣见韬高文直气素加推用但以言多过激时或议之盖欲引诸和平期其远大岂意怀忿遂至此极所指奸赃倘有指实甘伏两观臣耄且病就木有日愿赐骸骨不许居数日上复念璁遣行人周襗召反之曰卿通博之才贞一之学首建正议质朕冲人擢居弼亮裨益良多近令还籍避人言耳宜疾速反途勿推勿延璁疏辞不许璁言皇上召臣责辅治也令臣披靡从众诚恐虽进无益或蹇谔违时又虑欲退无及进退狼狈惟圣明察之帝荅曰卿但秉公持正而巳光禄寺少卿史道言帝王论相必真其人乃可以任才足通万变力足担天下含弘广大不区区争功名光明洞达不纷纷较短长则其人也陛下即位八年于兹辅导之臣六七矣始莫不亲爱终踈远也大抵志大者或量小才足干旋者或心稍懻忮因是不足副陛下求贤图治之望今杨一清人也臣所谓才足通万变者张璁人也臣所谓力足担天下者二臣并被眷留伏愿天语丁宁继今忘私奉公毋拘避嫌迹以仰承千载非常之遇上览而善之以示一清璁使加思勉皆疏谢于是岳伦王准陆粲谪矣霍韬以璁既复位所下桂萼私人赃罪法司尚行究问又言陆粲劾萼首论其荐起王琼一事如是则臣亦力荐琼者言官何独论萼萼能任怨臣不能也张璁召还明知陆粲诬善矣刑官犹逼构不巳则必逮系琼萼面与粲质然后赃罪有无可定也则亦必逮系臣与一清臣面与一清质其赃罪也刑官不问一清独以构萼惟圣明垂察上怒改刑部尚书周伦南京别令三法司锦衣卫镇抚详狱因并下韬所劾一清者于法司使九卿会议罪而复桂萼职衔致仕如故上谕璁朕惟一清累朝耆旧亦甞维持大礼与卿璁同心辅政待之不群晚节若是朕今下九卿议罪卿必嫌拟旨其令卿銮璁言皇上至保全臣臣生死念之念一清向在家居见臣大礼或问极所奖许臣同席书被召劝亟应诏当群议喧腾之日得老成大臣赞与一言所助不少臣与桂萼荷恩不即诛一清功过亦宜相准况奏出霍韬臣始复任形迹之闲不无嫌谤惟皇上宽处之乃许一清自陈致仕曰以璁故屈法矣而亦召桂萼还九年上有意分祀四郊其言未发都给事中夏言引周礼以请适与上意会其言称上旨霍韬则又与争奏诋周礼莽贼书也变乱成法者宜据律定罪贻书让言大所閧诟上诘责韬夏言虽奏朕意动矣是本出朕变乱成法当坐谁莽贼又指谁若云始议之人则实朕也于是加言服俸下韬狱韬从狱中哀祈璁再疏救良久乃出之始上欲分郊时下谕瑜数十反璁不为是巳上欲以太祖并配南北郊以太宗配上帝大祀殿璁又与上异指上谕璁曰朕闻大臣事君有调理之宜卿百沮议配惑危言同邪论前后变志恐非素忠君令臣行夫岂圣教璁谢言繇是大忤璁屡争论上前十年进少傅兼太子太傅吏部尚书谨身殿大学士其年请易名避御讳上赐名孚敬字茂恭云孚敬以赐金作第京师上出献皇帝手书恩荣堂装轴为泥金御书皇考手泽扁之更赐横竖大书名若字各二并银币银篆永嘉张茂恭印曰为吾君臣相庆之意它日召见仁寿宫和御制赋赐名咏和录上谕昨见卿泰谦辅臣亲爱不若是兹后有入奏可无时来面相计处以交修朕是时上悦夏言才言忤孚敬者数会监生棨有所恨于吏部侍郎徐缙摭奏缙他事下都察院当坐棨诬而太常寺卿彭泽故以议礼结驩孚敬者欲去缙躐其位伪为缙手书遗黄白二金于孚敬以求解外识曰黄精白錬刺入而捕之则亡逃矣孚敬以闻上怒为罢缙而伸棨而吏部果请以泽代缙上矣时上心属夏言不允而泽又思所以陷言也会行人司正薛侃者与泽同乡于言为同年进士侃甞具一疏言祖宗时留亲王一人京师司香或摄礼仪大驾出则居守俗呼守城王其为国家虑至远正德中逆瑾废故事尽出封今陛下未有太子可选亲藩中召贤者一人如祖宗旧愿以臣言下廷议侃疏怀之一年未上一日出示泽泽持过孚敬示之谬曰此夏言代草者今储贰上所讳言言于上无解矣寻语侃张少傅甚善君疏君宜亟奏少傅且从中赞之与之期孚敬先录侃草为密疏奏谓出言手词连编修欧阳德即言交结王府有状中允廖道南亦云请上且勿下待疏至疏凡二巳侃犹豫泽数过趣之疏上上大怒命法司会文武大臣科道官逮侃追究午门当见祖训何载所云亲王何交通主使者具实闻侃拷掠累日无所承泽微词挑侃颇指言都御史汪鋐即起攘臂加言言拍案大骂几于殴之侃曰仁卿卖我矣何与公瑾疏侃自具仁卿以张少傅趣侃虽然侃死即愚鬼耳仁卿假我害公谨即死不奸鬼耶于是给事中孙应奎曹汴揖孚敬退避以状闻上并下言应奎汴狱仁卿盖泽字公谨言字也时武定侯勋巳再录用帝使勋与大学士翟銮同司礼监官会府部九卿科道锦衣卫官廷鞫侃疏实非言手帝不直孚敬出言狱中示密疏于群臣敕谕三法司曰薛侃以猖狂之性发不讳之言谋虑似忠但朕非宋仁宗暮年比忍言君嗣无期彭泽谲诡构鬬致侃词干宗室伤朕亲亲之情辅臣急于攻击害朕君臣之义其并发边远充军辅臣孚敬初建大礼朕不次进之被劾令改不慎不悛朕托孚敬心腹岂止股肱望之伊傅徒直恩遇孚敬媢嫉犯科辜朕赖倚其致仕去夏言拍案喧骂有失朝仪念激近灾特赦不治孙应奎曹汴职系言官亦放免之从今大小臣工宜去私尽忠効恊恭之心守不二之训匡朕不逮庶不负君忝亲永有誉焉 【 薛侃王德中进士父病革请甞其粪笃行信于诸生甫登第即疏归养母随师事王守仁见儒林】 月子敬既去章圣太后念之既数月上又使行人周文烛敕召巳敕促曰朕闻君臣相与自昔为难卿赤诚辅朕朕腹心是托不意偶惑自陷过举朕退卿避言卿去切轸朕思圣母嗟问亦数夫人谁无过矧君父臣子义法具在朕之弗类必得卿始终之行人文烛至即兼程星进庶慰圣母至怀朕竚俟焉其明年春孚敬至进兼太子太师华盖殿大学士余官如故其秋彗星三见孚敬上疏自陈上慰留之巳吏科给事中魏良弼言占书有言彗出东方君臣争明彗孛出井奸臣在侧孚敬窃弄威福骄恣专横实召星异宜敕罢免孚敬奏顷者良弼点闸京营荐举襄城伯全礼等发阁拟票臣见其庸流居多保语过情请下兵部覆奏实欲黜陟之权上出天子毋下移台諌也既兵部会奏臣请夺良弼两月俸实欲黜陟之权上出天子母下移部司也人主行法于天下臣子守之然后主法尊人臣奉法于天子不受私臣坏之然后主法信此臣报主本心皇上归臣而返之自非草木敢不思报臣得赐归而复来自非草木敢不思改古之王者奉三无私君道也古之仕者三仕三黜臣道也上惩天戒下察人言今日策免合自臣始兵科给事中秦鳌劾孚敬强辩饰奸娼嫉愈甚言官论列即文致之失皇上所以宣谕恊恭容贤意抑孚敬票拟圣旨岂容不密引以自归明示中外握权矣有臣如此所以于大拂人臣谓不去孚敬天意尤未回也上览疏曰鳌言至忠孚敬屡疏伺意朕岂不识所谓直国家待辅臣礼当如此耳其令自陈状遂复许致仕大学士李时为请夫役月饩敕书皆不与与之驿是时南京御史冯恩亦以彗星劾孚敬也十二年上复遣鸿胪寺左少卿陈璋召起敕曰卿自中甲第奋志于中靡身为顾历居数任持一不回匡主爱君未或少懈前再召卿适来星异众曰信君不明使去复来致变甚速朕亦疑之卿归星芒未见速退应与不应不待笔札矣兹朕三使召卿作速入朝期功名不昧用全君臣之道不则暂来贺朕得嗣之喜亦可慰朕念卿至怀惟卿图之既至上甚喜谕以殚心任事副倚望之重其冬上且行诛张延龄孚敬諌者数反帝故为重语欲愒止之孚敬持不巳也孚敬为相务以明天子尊信国威其初潞州盗陈卿据青羊山杀官吏中外颇务姑息为抚安计孚敬独破之卒捕诛卿至是大同卒杀总兵李瑾上谕孚敬先者甲申岁五堡逆卒杀都御史文锦朝廷处太宽今乃无忌当征讨之于是孚敬亦主剿宣大总制都御史刘源清宣府总兵郄永承上及孚敬意出榜颇及五堡事五堡遗薛谓且追理悉反侧不安源清师次阳和大同守臣及乡士大夫耆老来见皆请解甲驻兵单骑抚之廵抚都御史潘仿亦谓兵变巳定不可复激乱与佥事孙允中等捕治叛卒七十余致之源清以请旋师源清悉不许属卒御史苏佑栲讯卒妄引前总兵朱振失职怨望实首反谋又多株连无辜者源清使甲士三百大索城中城中惊乱言且屠城逆党夜呼杀千户钦振诣源清自明又不许亦发愤自杀源清进兵城下大肆杀戮五堡遗孽开门逆永兵杀游击安等数十人出系狱故将黄镇等奉之宗室梭■〈木隐〉与允中缒城出见力沮用兵源清永扬言撼朝廷大同欲奉一王子召虏南集金陵者责允中为贼游说言城中衣冠悉巳从乱因设游兵遏王府有司军民章疏而请益师巳兵部檄下招安叛卒稍稍自首者永复执之叛卒裂招降之旗截其竿时时开门突战复勾虏为助指代府语虏曰以此为那颜居而许之金帛虏大败我兵巳我兵殊死战虏驱卒为先锋多死者所许金帛亦不售虏乃反刀击叛卒去源清益令穴地灌水百道攻城而上往来念大同甚始悟征讨非计谕孚敬宣大京师北门也罪宜止首恶源清必欲城破人诛不忠矣卿不可不虑将来母轻听其说乃夺源清职代以侍郎张瓒于是大同管粮郎中詹荣主事楚书副总兵梁振持上旨入城示诸军擒黄镇等九人斩之乱悉定上乃遣使者赍诏书往彼募军给粮守之而是时夏言为礼部尚书言大同之变军士戕杀主帅而一狱吏治之足矣镇臣奏报张皇轻动大师致其鼓众凭城旅拒朝命要结丑虏帚又败王略任事诸臣又不能定谋审势宣畅皇灵攻围四月耗金百余万选锋士马物故太多不有圣明神武不杀德音一播凶渠受首生灵宁免涂炭也大同久被严围播迁凋丧余民无几生理穷蹙兼以功罪未究国法未伸窃恐积疑生变更酿大忧宜特简忠亮大臣一员令会总制抚按官宣布德威慰安宗室抚定军民赈赒困穷综核功罪若有幸功偾事之奸责其紏实以肃国纪臣又惟近者使臣四出召募武勇追呼配抑所在骚然各镇募军数必不下万计资装月粮耗费不赀敕使既归行且尽伍随散名系虚籍粮出支此所谓无事生扰重贻厉阶也今天乱平请罢召募之令追回诏使第以其费加惠实在行伍则不待增兵士气百倍疏入上心嘉之孚敬持不欲行先是者潘仿主抚源清承孚敬意主剿两人上疏相诋朝议皆助源清独礼部左侍郎黄绾以为不可吏部尚书汪鋐因劾绾向为南京右侍郎时摄部篆许主事邹守益引疾归不俟朝命纵庇属官敢为欺蔽孚敬拟旨调绾外任帝念绾甞与议礼者寝鋐奏不行鋐意不惬再疏攻绾帝乃外调绾如孚敬拟绾上章言臣雅与孚敬交厚近在政府臣屡有规政见谓讥切孚敬夏言两不相能臣为同僚每欲调和其闲近者大同之变臣议又异是以孚敬疑恶于臣臣甞语孚敬圣明在上宵旰求理第使二三大臣一德心平好恶弗事憸欺则宿习可回至治可望鋐疑臣指甘为孚敬鹰犬攻击臣身乞亟罢臣以避鋐祸疏入上复留绾如故至是上谕孚敬人皆云卿忌言兹果然也朕惟言之力办叵事固不多得闻卿与黄绾比旧加善今再善言则朕不劳攻务卿德量益着矣大臣当同心谋国互诋私嫉君何赖邪卿平而熟思之遂降旨嘉言忠谋罢募军还诏使特遣绾往大同如言请孚敬坐是再三引疾乞休帝寻谕之曰想卿无疾或疑朕耳去来进退四三作矣必不终礼待此一疑方献夫年尚后我今巳去必不用我辈别信一等人此二疑或以大同事及不处延龄者以为不得行其志此三疑大臣辅君安民卿必求去明言何以孚敬奏皇上任臣无帝心膂所数进者以礼臣数获罪退亦以义岂敢自嫌自疑第臣责任愈久罪过愈大所以求去实自揣无益君上耳夫皇上中天地而立为纲常之主大礼亲自厘正原非臣初恨三五臣者托为我辈滥叨殊恩及至当事不能同诚如桂萼者皇上所知不待臣言方献夫当时具疏不上其志可见今懦弱无立缓急不足倚霍韬昔变词避去今异论扰事非政体所宜绾窃议礼绪余骤进崇阶人多鄙之臣初以其一念偶同不能深察今果见其反复诡随夫为皇上亲信而臣等称为我辈犹如此它可知巳昔者潞城之变皇上以国体为念祖宗纪纲法度为重讨贼不疑卒用桂萼之说使夏言勘视不诛作乱之贼反罪讨乱之臣是以强梁肆志将士解体兹大同之变皇上亦以国体为念祖宗纪纲法度为重讨贼不疑卒用人言复行勘视致御札密语传布边荒内帑军储赍使叛乱将士杀叛军者有罪而叛军屠戮平民全家者俱置勿论法典荡然矣张延龄有罪臣敢不承圣意以正国法不得其情则未免伤昭圣太后之心亏损皇上亲亲之意孔子曰大臣以道事君不可则止臣自知甚明宁复有益君上乎书曰知人则哲惟帝其难知人安民之本也正人邪邪邪人亦邪正党邪成风忠正淆乱近日二三臣所称上意者立心操行夫人知之愿皇上早辩之而巳上复谕孚敬卿直以大同事忌言耳何执巳哉夫讨贼无赦法也刘源清郄永固当诛戕主将者正以祖宗法岂知漏网渠魁恣杀无罪卿尚为之称屈曰必破城为正年城破人诛其又何难无罪何辜又何时完实是镇以壮京邑意虽出言先定朕志不论是非必求自遂是臣谋乎孚敬仍视事是为嘉靖十三年其年进少师兼太子太师其明年六月秩满帝加孚敬忠勤荫一子中书舍人令兼支大学士俸给诰命顷之以疾请假赐牢鐏等物召李时面问疾状因言孚敬专决卿何不争时对孚敬性刚臣徐委曲亦时入之上曰昔杨一清亦言彼不惜材坐招众怨顷之手调药饵赍赐曰古有剪发疗臣者服后告朕何如孚敬感泣而病益甚乃许之归赐敕谕遣行人御医伴送令有司给岁八驺月八石俸时存问示优眷焉十五年孚敬表启问安优诏答之遣锦衣副千户昂视于家赐之敕复手敕付昂曰卿还久切朕思昨得奏贺朕躬平吉圣母康泰淑女曹王二氏朕御之而各有喜巳先册封为端昭二嫔又补李氏王氏为敬靖二嫔朕以春三月奉圣母率后妃恭遏七陵拜皇高祖妣章皇后皇曾叔祖景皇帝二陵于金山侍圣母御舟还四月饬新匕陵自作幽宫长陵左改小山曰平台以尊皇祖太宗甞御之地示卿知之今使昂问卿疾未痊便巳稍可即星夜见朕副切思孚敬归疾不仁一再起皆不能就凡三年卒时上幸承天闻计深加痛惜赐祭九坛及葬赠太师礼官请所以易名者上亲按古谥法以危身奉上特谥曰文忠上之入嗣皇帝也励精化理湔濯海内观听挈清政本杜塞旁落奋武揆文网罗才实至于稽古礼典取次厘毖一切剏改表章轶往宪来赫然中兴多孚敬所翼赞孚敬在下则难为乎其上在上则难为乎其下至其慷慨直任持议必伸虽严谕屡及陈词益切帝久亦重之自孚敬相内官势大绌士大夫信志卬首无所忌碍风纪肃清而苞苴路绝其初缙绅之士嫉视如雠迫于议礼而非之者十九忌其贵刺之者十九久而是非者半孚敬没人见夫继孚敬相者而思孚敬又十九矣 
　　郎曰傅说以版筑之人形诸梦寐有商诸臣俛然而从之者何邪张孚敬以一言遇主至贵幸矣自非奋其褊心借其怒势尚不能得乎天子而为相臣也虽然其辩给以肆其才果以厉其守洁以作知臣莫若君使其三揖而进一辞而退开诚布公集思广益岂不赫然名臣哉 

　　大礼贵者七人 

　　△大礼贵者七人 

　　桂萼 
　　方献夫 
　　霍韬 
　　黄绾 
　　黄宗明 
　　席书　熊浃 

　　桂萼 

　　桂萼字子实安仁人仕至少保太子太傅吏部尚书武英殿大学士卒赠太傅谥文襄萼自进士起家三调邑令颇廉洁恤民而好刚使气多忤上官被都御史知府笞责污白简者再三其于张孚敬非素交既言礼合同贵幸乃相昵为人险忮行恩怨其尚书吏部逐都御史之见笞者孽而戍知府独以名荐魏挍为国子祭酒挍为萼草奏往往精深当上意孚敬闲者觉弗如知而意恨之而挍与新建伯王守仁争名不相下萼为之构守仁夺世封当孚敬之入内阁上外礼杨一清而内亲孚敬及萼为同官孚敬与萼同攻一清直欲出其上然萼有建白孚敬又多绌之萼又内憾孚敬三人者鼎而相诋諆虽上亦厌之孚敬还相萼亦被召还然气黯然不复振复请告归病羸卒萼精悍狷隘少事吴与弼之门人张方布衣时即以学术经济自许既受上知直躬无顾忌乃志远才疏所规画多迂滞不适用然身没之后其家潇然士大夫亦多焉 

　　方献夫 

　　方献夫字叔贤南海人少孤力学登弘治进士改翰林院庶吉士毕姻南归养病赐告隐居西樵山正德闲赴部授吏部主事迁员外郎王守仁与同官献夫乃受业为弟子桂萼为相严讲学之禁献夫独与诸公会讲不辍其仕至少保太子太保吏部尚书武英殿大学士卒赠太保谥文襄献夫在诸公中稍和平然亦难进易退无所骩骳而居家数与郡国竞不能为持谨 

　　霍韬 

　　霍韬字渭先南海人生穷村为贫儿年十九始就小学不一二岁遍通诸经二十七领乡荐第二明年会试第一廷试二甲第二犹未娶也归娶后读书西樵山中寻亦丁父忧嘉靖初元起为职方主事进三札大礼议起韬所见与张桂合着私论奏记礼卿而巳不上疏也嗣后张桂持益坚上心渐动乃从张桂后上疏极诋礼官失上览韬疏至泣下廷臣执礼益坚韬复归山中矣张桂既向用上召起为詹事府少詹事兼翰林院侍讲学士屡辞不出曰不敢以议礼得官上命有司守促之韬念生长海濒遭时遇主慨然有用世志每有大政辄论疏数千百言多见采纳顾以面奏则操南音不善也两郊议兴韬遵高皇帝祖训力主合祭世宗曰议礼自我韬执益坚坐下狱章圣皇太后为内解韬亦自伏得释丁母忧服阕起为吏部右侍郎寻转左适尚书缺韬视事六月吏治清明积蠧大洗及汪鋐来为尚书韬劝鋐公忠治官无如往时尚书独断也夏言为礼部尚书素与韬相恶未有以发也嘉靖十五年南礼部尚书缺方廷推韬言礼官风教所系当择有品望者往言曰无踰公矣遂请韬为之韬在南都随事厘正折服科道官科道官不得扬扬矜诩如曩时侍郎崔铣曰霍公真礼部尚书也顷之与邹守益同进圣功图上怒谓韬回隐讥讪久之不罪也加太子太保掌詹事府疏辞有民生不宁繇有司贪滥有司贪滥繇大臣受禄不让晋秩不辞沟渠其身狗彘其行者上疑韬有指下吏部参看吏部言韬无指第上恩也不宜辞久之皇太子立简宫僚入为礼部尚书掌詹事府事卒于官赐葬祭赠太子少保谥文敏韬感知遇知无不言而率直拗戾论建虽多时宜殊昧且动则忤物上久未有太子册立九嫔张孚敬见上多后宫请辍早朝慎居起谓韬亲巳私语之韬即以孚敬语抗疏言上而与孚敬忤又数与夏言争事攻讦如仇顺天府尹刘淑相者与韬善上书发夏言私罪而曰默主之 【 夏言推韬为南礼部韬不悦会其夏上上陵免朝韬与学士道南学士昌都御史以平顺天府尹淑相游银山焉居二月淑相以厢长帚又钱粮夙币请下令严禁之禁甚力淑相有所亲祯为关请不得又不还厢长金为东厂所侦鞫其事有迹狱成复连治淑相家僮言有姻人费完与淑相同官恃言势慢淑相甚淑相疑言假手陷巳遂及言诏逮淑相狱淑相故与韬善言又疑韬主淑相遂言其游银山事为大不敬韬言臣与诸臣游银山以免朝故言谓臣大不敬此十恶重辟之条矣臣请言言言为先内阁费宏请谥谥文宪犯庙号又宏在日屡为言官所诋言初不叙及律有奏事规避增减紧要情节朦胧请施行者斩臣亦谓言当坐此律言言韬先妄议阻坏郊典臣甞奏其私书下狱论其为人类少正卯深切韬疾韬切齿恨臣后□两议边事臣两斥其迂近日以次推韬为礼部尚书非韬所党韬于累朝因革事意所不便者辄谈诋或称宣德正统年间失礼或称杨荣杨士奇坏制是何有臣韬自排陷杨一清阴害桂萼后百凡自擅乃以谥事一节构臣何懵妄也凡大臣谥礼部行吏部劾奏特旨则否宏之得谥是上特旨宋濂彭时并谥文宪不避庙号也上慰言降韬俸一级而黜淑相为民】 张桂去位韬韬家居不与有司称治生曰人生而君治之不称门生于其座主亦不受座主于其门生既举进士衣绣而观政于吏部曰有品有服朝章也贵倨矣令其僮仆家人毋得尊称为官人甞请职官犯赃满贯应死罪者为真拟以严墨吏之诛以复高皇帝之旧论者谓其酷且迂韬子与顺天乡试不得隽摘试录及举子卷讹谬者并劾考官纳贿将上之为其所善李开先力止不然将为王文陈循之续也韬居常谓其门人何世守曰夏阁老严尚书俱不得其死然湛若水逾耆考满韬举其乡先辈丘浚之言以讽之曰吾广缙绅勿使卧过岭卧过岭言死归也比丧归若水举韬言为文祭之 

　　黄绾 

　　黄绾黄孔昭之孙也以孔昭荫嘉靖初为南京都察院经历以议大礼与张桂合迁南工部员外郎谢病归未几起为光禄寺少卿与修明伦大典寻升大理卿改少詹事兼侍讲学士充经筵讲官大典成进詹事久之进南京礼部右侍郎转礼部左大同军乱反侧子攘臂鼓啸代王请遣大臣安集之上命绾往绾抚辑流亡分别善恶悉获其唱乱党与诛之还奏称旨母忧服阕即家拜礼部尚书兼翰林院学士抚谕安南未行落职闲住绾读书紫霄山中历十寒暑不倦既出授官复谢病归里从王守仁湛若水讲性命之学一时诸公以台先辈许之其于国家典故明习通练吏治翰局亦自赡敏第倾狡避就不专一节其初与张桂同疏巳见举朝不悦自引去事定乃出力附张桂锄所憎忌甞上书以隐语倾杨一清及夏言用事复附言而非张孚敬也 

　　黄宗明 

　　黄宗明字诚甫鄞人正德甲戍进士宸濠反宗明为南武选员外郎上江防三策武宗南廵上疏諌武宗幸南都命百官戎服朝宗明约言官面奏既兵部尚书乔宇亦不奉诏时论称之告病归巳升工部员外不起巳补南刑部郎中出为江西知府用计擒宸濠遗孽以称张孚敬大礼之礼见摈铨曹转福建盐运使大礼说行升光禄卿兵部右侍郎编修杨名言事忤旨宗明疏捄谪福建参政俄召还为礼部右侍郎庄肃皇后晏驾廷议杀礼宗明力争之转左侍郎卒于位宗明大礼之议以朝廷比于武职谓太祖定公侯伯承袭之制或弟继兄或叔继侄皆名弟名侄不名为子大礼议定诸臣多被罪逐宗明应诏陈事复言太祖高皇帝有言英雄作事焉有深仇当时屈用群策奋死効力者皆旧日对挺角逐之徒太祖惟不仇对挺角逐之徒是以坐享成功以有天下陛下临驭臣子有君之尊有父之亲今日诛斥明日擢用雨露风霆孰非上恩谁敢怀怨匿忠不自尽者是以宗明虽与张桂以议礼起人称其无比同之迹一时同事驱驾气势更相牵率之风 

　　席书　熊浃 

　　席书熊浃别见 

　　○夏言 

　　夏言字公谨贵溪人父□举进士知临清州言警敏能属文尤长笔札自其在公交车则巳奕奕有儁声举进士授行人擢兵科给事中历都给事中谔谔数言事人传诵之亦数称上旨最后以请勘潞州贼上益以为才又复言事又复称旨上使言勘皇亲庄田言请罢还官为公桑地皇后行亲蚕礼焉上方复古礼文更定旧典顾未及亲蚕事言复称上意巳请分四郊益与上意会张孚敬阻于上前不得也上曰吾意先如是而霍韬锐身出争上至下韬狱言恃有天子在与张霍为难矣上敕言曰尔居官以来多所建白为国为民甚有规裨耕蚕二事朕巳具告祖考夫成王有周贤君周公犹拳拳进无逸朕何人斯斯实尔忠赐尔四品服色尔其益励乃心思尽乃职政事可否天下治忽有一见闻即直陈之长益前功以无朕负繇是郊工兴造上一委言言亦精心任事凡栏楯砖石之用坚厚高广之制尺寸具有条理天子益谓言能巳为吏科都给事中廷臣举言可佥都御史天子曰言才不止是居顷之以为翰林院侍读学士兼都给事中如故旋特进詹事府少詹事兼翰林学士言眉目踈朗美须髯大声音不操楚语每进讲上愈目属之不二年擢礼部尚书言独倚上不与孚敬方献夫汪鋐郭勋霍韬等为比尤抵牾孚敬喧嚣相争其于勋韬水火矣上殊为不党心向之而缙绅大夫谓言能抗孚敬而持之亦心向言也言为尚书戒其曹属母树交结援它奔走贵人门吏部郎王慎中坐事外谪仪制郎张元孝祠祭郎李遂出饯言劾奏元孝等舍其职事往奉吏部上捕下诏狱外谪之顺天府尹淑相者雅善韬通判完言姻也与淑相恶淑相有亲祯者受入金为人说事为东厂所觉捕并捕及淑相家僮淑相疑完受言指上书讼完并讦言私事言曰是必出霍韬与韬大诟验问果然上黜淑相为民降韬俸一级■〈忄尉〉言治事如故言为尚书为上立九庙定大禘礼所条具当上意上欲骤贵之赐之银印记一使密封言事未满考以督南郊特加太子太保寻进加少保加俸一级先后累兼太子太师锡赉御书绣蟒飞鱼麒麟服色玉带兼金上尊珍馔时鲜之类无虚月嘉靖十于年皇子生言入对上取花手篸言帽有白金文绮之侑赐遂兼武英殿大学士入内阁言辞上曰迟矣卿久宜此此时李时为首辅年巳老朴诚自将而巳一切礼文事上属言赏亦称是又三年加特进光禄大夫上柱国少师上柱国人臣未有君者加之自言始言凭宠傲张应接高峻客公谒者留道傍立俟毋敢进门闲数日乃得面门内一揖退客卑视不堪官吏隶胥扬扬如也时人为之语曰不见费宏不知相大不见夏言不知相尊唯上亦察得之言从上陵行帐失火延烧大学士时武定侯勋帐上所面授言封事亦皆毁言与三臣同谢上责言自罪胡不专谢上幸视大峪使言草敕居守言迟之上责言建赞郊礼不次进官宜益励公勤荅恩眷乃往往慢不恭令缴进先所赐银印记及累年谕帖言上疏伏罪因言印记之文出上特奖圣谕诸帖皆宸翰亲洒谟诰比垂自当传万方惟是臣一时遭际实私家子孙百世宝愿终赐臣死且不朽上意言有漫灭更责言言惶惧缴进居数日上怒解先是革其勋阶少师以少保兼尚书致仕至是复少傅兼太子少傅礼部尚书武英殿大学士入阁如故言疏谢上悦令尽心辅赞凡事秉公持正亦消众忿不直副朕简任而巳言复疏谢臣自处不敢后他人一志孙立众忌之矣上不悦复诘责之言疏有刮洗上又以为不恭手涂焉居数日上召言日移辰尚未入政府上怒言恣逸曷以率百僚朕念左右义重宽之耳又二年九庙灾慈寿皇太后崩言久疾卧家上问皇太子为皇太后当何服疏对误复被旨切责令落职致仕群臣毋效也居月余又复之其明年春言考九年满复少师吏部尚书华盖殿大学士勋阶兼官如故宴赉有加称言名德伟望博学宏才令益殚嘉猷用匡不逮然终不如孚敬尊礼矣言有所论奏条畅森严其文词沛如也即亦不敢如孚敬强直上事上玄西苑以香叶朿发巾皮帛鞋赐言言曰人方瞪目视可更资其吻上闻怒命言出言曰须上旨上赐言马行苑中言腰舆入慈庆慈宁二宫昭圣章圣二太后故所居宫也上欲为皇太子立一宫郭勋请改其一为之上心不许言与上意合一日上卒问太子宫当何建言忘前语念工役烦重即复如勋前请上益怒上作大享殿使内监忠监视当有敕言不进敕草上复怒责言面谀背诽革职闲住言久贵用事家富厚高甍雕题广囿曲池之胜媵侍便辟及声音人部皆选服御膳羞如王公其始海内缙绅意其且复用问遗踵接而最后渐不召则亦渐稀简而监司守令闲不能尽酬荅言居恒邑邑不乐遇元正圣寿上表贺称草土臣上报闻而巳久而渐怜之复礼部尚书武英殿大学士仍致仕是时代言者翟銮得罪去代銮者嵩嵩最得上意而同事大臣许赞张璧以老病或罢或徙嵩独相上微闻其专特再召起言是为嘉靖二十四年既陛见尽复其阶勋职秩时嵩巳为少傅兼太子太师矣则亦加少师以示并重始言与嵩同乡称听□既言骤贵嵩乃反自下事言惟恐不当也言则直门客畜嵩而巳而嵩巳阴谋掎言夺其位矣言罢相时嵩尽斥言朝中亲党至是言亦尽斥嵩之人嵩墨墨心恨甚故事阁臣日给酒馔当会食言自携庖甚丰不食所日给与嵩对案又不以食嵩始海内恨嵩信其子世蕃为横恣快言能夺嵩而制之乃言未久修恩怨行意益甚御史陈其学以盐法事论京山侯元都督同知炳言拟旨令陈伏皆造言请死有所进槖炳至长跽而解以是皆与嵩比谋构言上左右小珰来谒言言奴视之小珰诣嵩嵩执手款款延坐持黄金密置其袖中小珰以是争好嵩上时使小珰夜瞰言嵩寓直状言老倦酣就枕嵩故篝灯点简青词上所属言青词言率以付其客客才多尽所为草率复进言亦忘前所进草上时时弃言莫掷之地左右无报言嵩闻益精专上益爱之又岁余而河套之事起总督陕西三边都御史曾铣者功名士也先尝以御史按辽东定辽阳兵变时论才之铣人自喜负无难天下事至是请驱虏复河套言自度上素许其任即密疏称铣忠决主之时上亦以为然然我与虏故不敌疏下兵部久未敢决覆上疑密问嵩嵩乘间曰非计还问言言则不敢主于是下群臣议时嵩巳携知上意即公言其不可且言臣备员辅职如此大事关安危不能先匡正同官臣言他政效劳多犹可臣独无分毫补宜显斥臣上于是大疑言言惧不免上疏曰臣愚窃谓匈奴不过汉一大县而巳况国家全盛之时皇上中兴之会薄示威武逐之出套庶可久靖边陲故不揆固陋妄拟铣奏陛下好生大德驭远弘谋非臣愚浅万一窥见但臣与嵩数议此事绝无异言今乃先臣具奏名若自劾意专诿臣所幸军旅未兴圣谕先布不者臣不知死所矣上责言强君胁众诈称上意必行嵩复疏臣虽与言同典机务具员而巳无论此大事即寻常政务亦素不与知言欲显上指于外而示亲厚于铣拟旨许铣出言心手臣署名而巳廷臣皆谓上意必行无不恐惧臣又谬意上别有谕言耳昨蒙降兵部会疏言独留三日后出密奏袖中令臣一阅随即写进并不片言商搉言每票拟忌臣干预常在直所夜分了之臣愚鄙不敢厕言班列乞赐罢黜言大惧上言臣位谬前嵩自谓并受卷知誓同报効不识彼心异臣臣每入直邀嵩再三多不肻至即至亦漫无可否乃谓臣不使知臣所示嵩中也奏未写就明欲与嵩商搉既无可否反故诿臣中臣危祸臣不足惜如国体何上怒削夺言官以尚书致仕然固无意杀之言去而有蜚语流禁中谓言怨望云向不奉戴香叶巾是为朝廷计非是身家上益怒会先是咸宁侯鸾以总兵官镇守甘肃贪纵久甚铣向鸾取兵马防秋不应铣参奏鸾历数其不法状有旨逮下诏狱至是上书自理嵩因授鸾意代鸾草谓铣贿言表里作奸令其子淳先后持金数万托言妇翁苏纲致言所妄议开边前后掩败功谬觊大福下锦衣镇抚法司莫敢为解者上竟论死铣追逮言途次言于车中闻铣所坐惊坠车曰死矣更上书自明谓鸾草出嵩上怒不省也其冬斩言于市流其妻子二千里禁中蜚语或曰嵩所播或曰嵩密奏引汉诛翟方进故事而上意遂决鸾从此厚赂嵩两人深相结也穆宗初复言官赠文愍予祭葬言妻苏夫人继妻也有才色言嬖而畏之以故其父纲父通关节为奸利言有妾孕七月苏妬之嫁民闲生一子言死苏氏召置其家貌甚类言且得官矣卒病死 

　　郎曰嘉靖中年以后相者夏贵溪严分宜两人贵溪始为给事赫然见才誓不奔走权贵间至分宜亦挹挹有送岂不皆君子哉不保其身同及于祸患生以主宠为巳私物也贵溪峻而渐于不逊分宜卑而沦于不忠上怒下愤所繇来矣 

　　名山藏卷之七十三 

　　●名山藏卷之□□□ 

　　晋江何乔远　譔 

　　臣林记（嘉靖臣三） 

　　◆臣林记（嘉靖臣三） 

　　林俊 
　　孙交 
　　彭泽 
　　乔宇 
　　席书 
　　胡世宁 
　　李承勋 
　　吴廷举 
　　何孟春 

　　林　俊　　孙　交　　彭　泽　　乔　宇 

　　○林俊 

　　林俊字待用莆田人唐林蕴之后岳正为太守俊成童见知成化十四年举进士授刑部主事迁署员外郎僧继晓以秘术幸上发内帑数十万为建永昌寺西华门而太监梁芳主之时言路久塞台谏噤莫敢言俊上疏曰臣闻修养之说怪诞无征佛氏之教幻妄无取故其事不见尧舜禹汤之世其诬每载唐宋儒先之论谨按僧继晓本一壬佥宵人多方夤缘误蒙异眷五尺儿童亦切齿骂唾敢肆无忌惑乱圣聦大发内库盖造佛寺填财无益之地使陛下蹈唐宪梁武之辙居者迁毁劳者不休于圣寿未必能益国祚未必能绵坐令民生不安边境不宁太监梁芳倾覆阴狠排忠进佞欺罔如赵高奢侈如石崇数年以进贡买办为名盗祖宗百余年府库殆尽家赀山积尚铭不啻所在风扰过昔汪直荐进继晓阴求盖寺外谓阶下欲之夫天下犹身贤才元气财骨肉小人疾病也梁芳耗元气削骨肉引以疾病重为身危臣谓不斩继晓天下之祸未可言也即粉芳身不足偿罪万一今自大臣以及百官莫不欲食三奸之肉卒不敢言者惜官畏死耳臣非异人窃念牛耕犬守走兽之微且以劳食臣食陛下七年矣臣说一行可以泄天地神人之愤快祖宗之心彰陛下为仁圣主是即臣劳无素君食疏入下锦衣卫狱杖三十谪姚州判官后府经历张黹友言今三边未靖四方灾旱万民愁苦有禄之臣唯恐殿陛不尽闻时事不尽言耳言而获罪臣讳言矣乞恕俊愚直以旌忠谠亦下狱谪为师宗州知州初俊锁吏邸舍书疏吏大骇扣头泣曰疏入彼此均死公义激或所甘心何吏累也俊曰死吾自承不尔相及俊妻觉之不敢以諌侍讲吴希贤与俊厚令仆告希贤来止之俊曰吾志决死后烦君一传耳投赴通政司通政吏张某屏读叹曰君言甚正雷霆之下尚宜再思俊曰吾思巳三至是二人直声大震都下传草有绘图而鬻者人为语曰御史在刑曹黄门出后府成化二十年也其明年元日星变上感悟叙复南部孝宗即位廷臣交荐擢云南按察副使南京御史姜绾等为守备太监蒋琮劾奏多左迁者俊上章论捄明年用荐擢本司按察使又明年调湖广为繁内臣以事至境例有馈送俊独不与繇是吏部屡拟迁不报会境内雨雪灾异俊疏曰窃见湖广一省自弘治六年十一月日以来连大雨雪二十九日夜至十二月初四日夜连大雷电风雨卒暴雹霰交作阴雾昼晦雨水成氷胶结缠缀折裂震野鹰饥附人虎穷入市其它禽兽手可攫取头畜冻死殆尽薪米涌贵军民僵绝地方之变诚为非常刑之为道召灾尤易臣提刑无状死不足赎然以臣私心尚疑他端贵州借调官军借运粮饷军苦战鬬民疲挽输都匀之征势或不得者斯臣心之所疑也臣又见兴岐造府役费太大吉府比者又复增盖夫府第太大骄侈易生浅近而论创盖艰巨则修葺为难居人寂寞则疾疢多作臣恐兴岐二府宜小不宜大吉府宜修不宜盖又宜循宁襄德三王府故事屋用同瓦瓦毋用琉璃及白石雕刻阑干等物且着为定令广谕亲王既陛下内不失亲亲之恩又外不失爱民之仁臣闻直隶河南山陕江浙川贵皆大雪雹木上结臣复有疑雨阴也雪雨之阴也雹亦阴也大雪连月且广又雹阴纵也雷雹不应冬而有不应雪而有不应诸郡同有阴胁阳急且甚也火少阳也阴胁则是皆阴盛之象恒寒之罚陛下宜默思博考深究灾原夫阳为君为德为内为君子为中华阴为臣为刑为外为小人为夷狄古之论也奏上寻引疾乞休得旨暂许归养言官交章论荐最后丛兰以星变荐俊与刘大夏皆一时人望不宜久废十二年起广东右布政使辞又二年起南京右佥都御史緫督廵江兼管操江既至再疏归养不许顷之复疏臣闻云南等处地震山崩灾变异常今年正朔陕西延安朝邑等二十余处同时地震摇倒官民房屋五十余闲压死人民头畜甚众地裂水涌灾变尤异方今北虏陆梁久聚河套万一制胜无常可忧非小又荆瑞九江等处乌合强徒轻窃名号敌杀官兵臣观近时科差日重人民日贫诚恐草泽闲有相煽起者臣又闻汉宣帝本始闲地震诏问经学贤良方正之士无敢端言所以儒臣胡氏谓地妻道也臣道也着见若此如有敢言使宣帝戒惧思所善处则霍家之祸无繇而成夫宣帝贤君也霍光贤臣也谓帝不念光家谓光家有祸耶事不可料政亦类然臣望陛下于宫阃外戚内侍柄臣静思而善处之他如灾醮之设亵天黩神不惟无福实足召灾南京苏州织造花样太巧丈尺太长松江大红布太仓洗白布太细古人谓之服妖费财劳人灾亦繇此至于占役当清冗食当汰工作当止供应当省赏赐当节俭德当谨逸欲当戒佞幸当远贤人君子当亲皆陛下所宜念者臣又闻华封祝圣人曰多男子诗歌后妃曰百斯男今中外人心日愿陛下支庶振诜而难于言臣不忍终负敢并昧死时上独笃张皇后不选置后宫广储贰外戚宠盛阉宦宽纵其它斋醮织造冗食蠧用俊言皆海内所望朝绅所讳顷之疏荐礼部侍郎谢铎太仆少卿储瓘光禄少卿杨廉致仕副使曹时中处士刘闵可录用以教太子因言陛下不迩声色不事游畋勤学纳谏畏天敬民诚孚九庙孝彻两宫此身教也然古先帝王暨我祖宗鸡鸣视朝终日接见羣臣询民讲治在深宫极少不黩神佞佛不作无益饮食服用至朴无华诛罚爵赏至公无私故德修政举化洽俗成尤陛下所宜夙勉者臣身病亲老日望还山常思古人江湖廊庙之心辄谒毣毣之诚更望陛下以嗣息未多及西北边为意其大小臣工有率直积忤如周经许进杨茂元辈人乞亟收录是亦教皇太子弘量容直之一端江西新昌心王武作贼廵抚都御史韩邦问捕击无功为给事中世忠论劾上命俊往视并访奏邦问事迹俊身入武巢武惊出迎俊擒四十余贼自効其它有名贼首贼出片纸指示巨姓悉擒之抚散其余党因访奏邦问才宜调简有旨即以俊代俊奏昔朱熹劾提邢唐仲友夺命授熹熹辞不拜包拯劾三司使宋祁解职与拯拯拜不辞二人美刺具见今日臣迹类然不敢窃位不许于是均税粮平徭役教民自为义仓义学义塜名阜俗三义发赈贱籴慎狱申禁西政大举居顷以母丧归为宁庶人所奏责对状乃罢故事凡外官朝廷有大庆贺礼惟三司掌印官合行会城其它若镇廵守廵有使委者则随所在展敬时宁庶人逆节有渐俊数裁之庶人甞乞换琉璃瓦殿有旨于引钱内支二万两给换俊言古者采椽不斵茅茨不剪土阶赞尧卑宫颂禹儒服河闲乐善东平湘州之约俭镇西之轻财皆帝王藩服美德也宁府移封之初序则至亲再造之会国值至富然皆不用琉璃瓦者宁之先王岂非有遐慕焉今遽改之数世之后非孝子顺孙所以承前美贤王读书识事言多师古臣数侍教被礼独优亦宜私有以报王但小人先忤君子不同孟轲曰齐人敬莫若我也伏望圣明笃懿亲断大义母涉叔京鄙之求吴王几杖之赐庶人以是衔俊甚至是奏俊每于万寿节近日不行庆贺便廵所属有旨令对状云武宗即位两京言官交荐得旨起及奏授竟不行江西士夫羣诣吏部必再得之乃升右副都御史廵抚其地俊力疏辞宁庶人密赂刘瑾特许焉寻丁父忧正德四年忽中批以铺马取用俄改廵抚湖广四用贼蓝廷瑞鄢本恕廖恩等倡乱两川僭称顺天刮地三大王总制尚书洪锺等连年讨之无功复改俊四川剿平之俊素轻官爵屡起屡辞至是欲杀贼报国乃倍道去至通江先后斩获贼首廖麻子麻六儿饶老人生擒廖惠王仲甫凡得首级三千三百五十余因追过大小巴山分兵蹴之于星子于住河于麻柳于齐眉于高冠山于神庙冈于三十六盘每战皆捷至绣鸡岭兵奋通过河冲阵追北二十余里至修溪复前后擒斩千三余余人而顷之泸州故贼曹甫谋据江津俊驰赴之即以其年元旦乘贼醉夜半围烧之遂斩曹浚曹洵曹玉等前后斩获千三百二十余人烧死九百余人而蓝鄢与其党复炽复使永顺土舍彭世麟擒之以伏兵凡得廷瑞本恕及王金珠等二十八人余贼奔溃过河官兵追围擒斩及溺死者七百余人捷闻降敕奖励进右都御史赐银币是为正德五年也俊以杀贼非本心不能抚徒剿之悉疏辞其冬曹甫余党方四等复合数万人来攻江津总兵追击大败之复有银币赐俊复力辞归功将吏焉先是刘瑾窃政俊正家居尝具草劾瑾且上之后以在军无暇至是瑾诛疏贺并录前奏闻且曰非欲衒事后之赘词亦欲天下后世知忠愤之激虽老病退远之臣犹不能巳制治保邦之主所以信文武之臣者不得不专杜塞祸乱者不得不早疏末更言先朝王振之后保无振也而有吉祥吉祥之后保无吉祥也而有刘瑾得得陇望蜀窥富贵其人何限意盖指切后来当事者有旨责俊刘瑾巳正典刑俊草久成当日不奏明怀奸畏罪令对状俊自服妄言乃又军中奏功故多为权要所俊一切拒之至是益见嫉忽中旨毋辞赏听辞右都御史致仕俊当官精勤切实所至为民求隐雪冤严官吏而黜陟之其在云南深险瘴毒莫不涉履廵抚江西入山穿谷茅宿草饭诣视贼屯或入其宂垒单车抚谕或住坐旬日或再三至凡八月廵八郡三十七县其勤如此故言永昌寺也又好斥毁淫祠云南鹤庆寺有活佛岁时士女万人争泥金其面俊命焚之父老言犯者能致雹损稼俊不听得金千余入官嗣是连岁登稔民乃不惑及他先后所至斥毁以万计吏部尚书杨一清连荐为南北掌院及本兵皆不果宁庶人反后科道官荐俊当庶人窃名贾誉之日独发京鄙几杖之譬先见足录亦不用世宗即位敕起工部尚书凡三辞上曰新政之初羣贤满朝朕伫俟焉寻改刑部尚书上欲推尊献皇帝举朝謥詷俊途次考辑历代成礼论以进又疏请亲君子远小人及陛见上注视久之朝士皆竦观曰林先生来矣俊权寓朝房并不僦室遇事屡有论奏居岁余五乞致仕顷之管工太监崔文名下李阳凤等时向作头宋钰科敛不遂因谮钰于文捉杖几死廵城御史亦同参奏下刑部文夤缘内降取付镇抚俊留人不遣疏言祖宗朝以刑狱归法司罪无大小皆取平决自刘瑾钱宁等相继擅权虽元恶大憝意中所爱辄夺付镇抚文致为奸坐使剧盗四起巨逆继作皆陛下所习闻而痛恶者今先朝牢奸锢弊悉巳剪荡天下方仰颂中兴不意忽有此未思之举乞仍付臣或都察院问治上不纳明日俊复执奏上怒再责俊回奏俊奏陛下责臣违旨臣错愕无地窃惟我祖宗以刑狱付法司以缉获奸盗付镇抚讯鞫既得犹必付法司拟罪未有夺取未听之囚反付推问者崔文以脱罪之私敢于内降臣伏思人臣奉公守法为职犯颜敢諌为忠阳城裂麻以拒延龄之相狄兼謩封敕以阻藏吏之赦忠臣爱君往往如是臣窃慕古人思报国恩诚不忍见漏奸之崔文蛊惑希宠嫁左道以兴斋醮荡上心乱我嘉靖清明之治言官交劾既视若无顾敢沮灭成宪此途一开祸乱何极臣深为此惧申论祖宗大法之不可废而人愚言突力欲回天迹若违旨罪当万谴上曰且饶这遭矣是时廷臣交章论諌者八十人俊巳五乞归最后八上因为上述孝宗皇帝时刘徤谢迁等故事言自未未有不亲大臣而能治者将归之言惟圣明纳焉遂许之归特加太子太保与驿还乡令有司给杰舆夫岁时存问复辞免不许嘉靖二年也俊去一年诸臣以争大礼廷杖至有死者俊即家上疏人君以宽仁为德刚正为威方推隆本生广弘孝理而威慑羣议恐人命轻脆包荒之下为容纳一欠臣奄奄待死敢仿古人遗表遗直之义僣有献言臣惟古者挞人于朝与众辱之而非必坏烂其体肤致之死也亦非所以待士大夫也臣及见成化时廷挞三五臣容厚绵底衣夹以重毡迭帕然犹卧病数月正德时刘瑾用事始启去衣之端酿有末年谏止南廵挞死之惨新诏恤士气始回不谓议礼异同偶于宸怒辄复有此臣又闻成化弘治闲诏狱惟叛逆妖言强盗方有好生打着问之旨其余常犯送锦衣镇抚推问镇抚奏送法司议罪中闲情重方有来说之旨部寺覆奏方有降调之旨今一槩打问无复低昂恐非祖宗仁厚之意臣又见去岁以来旧臣谢遣殆尽朝着为空近闻石珤欲乞休致惟圣明留念老成时加延接他若罗钦顺王守仁吕柟鲁铎辈人望所属亦宜引置左右臣舌梗意长授书难尽不胜爱愿悬结不报嘉靖六年年七十有六得疾复草遗奏劝上勤学政亲贤才保圣躬以衍储贰及预辞恤典渍甚呼圣躬皇储者再俊好读书慎交游接引后进惟恐不及为南佥都御史时李承勋为郎过之语承勋曰昔王三原公在南都志未尝一日不在天下贤士大夫往来无虚日今吾门何寥寥也岂俊不能屈哉胡贤者之不至也承勋曰今士大夫所与公交厚者何人曰司寇张公实太宰杨应宁司谏杨方震三人者俊最厚承勋曰请问所长曰某长于某请问所短曰某短于某承勋曰请问公所长俊逊谢请所短俊曰殊不自知愿子之教之也曰承勋每侍教左右所闻惟节义文章未尝及学问公长在是短亦在是欤俊大艰服当时士大夫论当世人物推俊韩范富欧闲七年明伦大典书成上追罪俊进历代成礼论革其生前官职子达以士礼葬之穆宗改元追恤复旧加赠少保赐葬祭谥贞肃俊有弟侃僖皆知名达历官南吏部郎中工篆隶能古文 【 杨廉林俊西蜀奏议序先生平生不恋官爵不趋权势不择利害不畏强御抗犯颜敢谏之节高难进易退之风用兵以杀降为大戒抚绥为上策在蜀人畏之如神明比之宋之张咏】 

　　○孙交 

　　孙交安陆州人今为锺祥县人初名蛟举乡试入太学为祭酒丘浚所器与更交字之曰志同其先本合肥人五世祖铭兄弟六人从高帝起兵以功授铭安陆卫千户弟二人皆百户天下既定铭率子虎及炳入见高帝抚之曰吾部曲儿也虎让炳官调炳西安右护卫从秦王王秦虎遂居安陆交举成化十七年进士授南京兵部车驾司主事诸僚散衙归舍或出谒谢或相立赋奕饮酒交独读书署中及暮乃还为部尚书王恕所知弘治初恕入长吏部调交自辅荐升选郎交温粹和厚外不甚许可而中自朗荧居吏部前后十余年所推引多正人贤士值迁除与尚书斟酌悉当才地京师为之语曰要选通孙志同弘治中迁太常少卿遣经略黄花镇诸边隘增墙堑广树艺以遏虏骑言边事数条并见嘉纳正德初擢光禄封卿居二年进户部右侍郎时权幸横滥光禄多作无益费民蠧财而户部内外仓宦监纷置漕卒因诛求交裁省节缩不激不随事以亡害既改吏部右侍郎张彩长尚书更张躁妄交累引王恕故事讽之彩衔南调之彩败进南吏部尚书顷之召入为户部尚书时钱宁诸奸复幸干请盐引耗挠边计交拒止极力燕商河洛三蜀闲大盗并起朝廷命将征讨调度亟急而四方上灾荒者当覆奏蠲某处赋若干截留某处运粟若干京师四万之储坐不得时继内外两难交调停适当不求近名求济事而而见民贫敛急官爵冒滥赐予无节宴游之非时斋醮之无益一切靡耗终不能违蔽通明阻权幸索取之路则叹曰胡使我至此极也八年与礼部尚书傅珪并以职掌不遂乞致仕南北台谏相继疏留吏部尚书杨一清亦以为言并不见纳其县有鸡笼山九峯并峙去交舍百里交归读书其中而睿宗在兴时最爱重之交所居邻兴睿宗为割阳春台东偏地以益宅穿堧垣遶其后世宗入继大统中官言孙尚书宅帚又阳春台地当取之世宗曰先皇与孙尚书吾敢夺耶入即位召为户部尚书交以人臣为国必杜利孔清利源乃可返殷还阜国计民命身任不疑则论通仓增置内臣大冗蠧克漕卒且以晻竖预邦计非祖宗旧御马监内臣宜遵祖训专筦蕃牧不宜临筦输纳刍豆所筦马宜令户部通知其数上林苑监本以牧牲植蔬今内臣夺其地役其人乞革罢皆从之又请革广东采珠内臣论安陆皇庄租课宜付有司不报是时上起用二三旧臣天下欣欣有太平之望既而中贵近幸尚沿正德之习二三旧臣亦念上冲年未知他日意所向守法太固而执之太坚天子英少见谓二三旧臣立意朋横上于是不及一载先后求退而上皆许之交与林俊去位同时所予恩数亦如俊大礼成上念交无所议阻进光禄大夫柱国居五年卒年八十计闻辍朝赐祭葬谥恭僖交恂悫无大臣气岸而清慎修雅始终一致绝口人过厚于故旧室无媵婢僮仆匚奴斥之有司为治坊表辄谢上都御史潘旦移檄曰公学师圣贤行约道义清介绝俗明哲保身宜为公表里公既辞谢敬致赎锾若干交俟旦转秩送金还子元仕四川按察副使以交老乞侍养元旧监司浙东金衢俗不举女元重为禁于是浙东人生女者皆呼为孙女而睿宗重交欲纳其女为世宗妃交辞让交女终身不敢适人 

　　○彭泽 

　　彭泽字济物故长沙人系籍兰州卫少慷慨有志节弘治三年举进士授工部主事改刑部进员外郎郎中以执死狱名闻缙绅闲达虏犯边泽上攻援策而当时知泽才矣出为徽州知府徽名能府者则有前太守孙遇泽初至政化平平耳徽治良漆器泽家欲嫁女鬻数十器遣吏护还泽父见吏曰吾以吾儿在徽为天子爱民节财既数月矣未有惠政闻吾耳而漆器数千里来家即贫椎■〈髟上告下〉布身可使女出嫁奈何贵异此耶举火对吏烧之即持一盖褁一袱从关中徒步至徽府门告守门曰吾欲见太守门者目摄之曰吾太守父也若即告太守有彭某甲在门太守当自知之门者私入白泽惊起具衣冠出迎目吏操盖袱入父怒曰吾从关中来有日矣操此数千里不苦府门去堂几何尔独不能顷刻硅步举乎泽跪捧入父堂堂跪泽其下呼吏卒曰吾谓太守在此邦问民穷苦爱惜帑藏如其私家囊乃今遣吏护漆器归徽何仰太守也诸公为我杖之吏卒相视莫敢动父自取杖杖泽遂复徒步去泽涕泣荡濯振政逮愚去民所不便者居二年民大感悦徽旱乡民入府迎泽泽所至乡辄雨泽出入儿童跪迎道傍有竹马意徽人语曰守徽孰贤彭后孙前孙居十八彭公二年既以父丧去正德元年补真定知府治如徽州时府有奄宦方得时或请附之泽具棺府堂后曰吾身岂附人者哉准拟附棺矣累迁右副都御史廵抚保定刘六刘七贼破河南诸州县朝廷召边将分剿之泽与咸宁伯仇钺提督河南军分调诸将获斩甚盛遂以平贼升右都御史寻加太子少保八年四川余贼复起命泽同緫兵时源緫湖广四川等处军务居一岁复剿平加太子太保兼左都御史还京土鲁番据哈密取其金印欲入寇甘肃大学士杨廷和推泽总督川陕经略泽以外夷好利其天性遣人崟金币与土鲁番和解之而所遣使者私许土鲁番增币泽不知也亦寻乞致仕既土鲁番以不得增币复据哈密寇甘肃而廵无都御史李昆兵备副使陈九畴知其谋执熟夷失拜荅烟之欲为内应者捶死之土鲁番乃引去失拜荅烟子入贡京师呼冤长安门下锦衣卫令兵部与三法司会议兵部尚书王琼故与泽不协且受夷人玉则请给事中臣御史春往勘故欲中泽以危法既勘归无所及泽琼又遣其属储珣路直嘱会同馆主事张澯嗾夷人之拘馆中者令暴泽短澯不可琼乃自上言泽擅遣使妄增金币谬言钦赏自遗书求和失信起衅辱国丧师并昆九畴俱宜逮治下廷臣集议之众为泽不平畏琼莫敢言礼部尚书毛澄稍折之户部尚书石玠曰彭泽好人都给事中王圹石天柱皆为泽称枉琼迫众论曰我岂害彭某者乃易奏稿数字以进得旨泽夺职为民昆九畴皆逮问居数日琼假内批谪天柱圹于外任而朝论大不直琼世宗即位从言官言戍琼榆林特起泽太子太保兵部尚书兼督团营兵科给事中史道外补揣杨廷和不合上心极论廷和过恶上下道奏吏部参看下道狱讯治泽言廷和定策讨逆亡身为国乃为小臣所构正德闲道为谏官尝力捄奸党许泰张洪王琼陆完等自知素行不齿猥以搏击当路为名道奸人之雄不可不治请自今科道官不揆大体不狥公论听举劾黜退以示戒惩上曰杨廷和辅佐忠诚翦除奸辛定策翼戴有功不居朕方切倚毗史道捃拾浮言横肆诽谤大伤国体有旨逮治今灾异频仍正上下交警之时若谗佞得志公议不明正人相率嫌避夫岂国福卿奏激忠愤远虑世道今后吏部选补言官务求学行老成识达治体之人除大奸大恶机密重情许其独本参奏余皆从公会本有挟私报怨中伤善类者本衙门掌印官并各衙门堂上官具奏吏部稽察当否量为黜陟以昭平明之治科道官以诏旨阻塞言路自泽倡之交章论泽泽上疏乞休因言给事中章侨前劾工部尚书赵璜欲伸徐景嵩私怨璜实无罪侨亦自劾乞休且曰公论之在天下扬不能高抑不能下非臣与泽得私也泽所诬不足辨顾倡说禁言生祸不浅上今侨供职如故亦言泽非阻塞言路者泽再疏求去不允御史曹嘉极论泽及乔宇奸邪诸大臣并时乞归上使人宣谕乃出有顷乞致仕恩数如二臣其后王琼复召总制陕西军与用事谋报怨使王邦奇讼泽处置哈密事并及杨廷和而泽先为坐民上不复罪也泽为人长大腰带十二围伟顾盻平居鲜笑容刚方不能濡忍见邪僻之人顾独数过毛澄家每过未尝不移日也其所论悉邦家大计至不当意则辄大呼恚忿左右皆废当武宗南廵每常朝期则率其司属诣阙叩头其忠敬如此隆庆初赠少保谥襄毅 【 泽每出师甲冑杂士卒行伍中突入贼巢不顾其后老而无子夜梦杀贼西川势如破竹因大讙动呓语作声其妻蹙然谓曰公壮岁握兵锋镝之下岂无枉死今之血胤殆天谴耶胡尚不忘寱寐闲因相对泣下泽所著有疾书录取妙契疾书之意】 

　　○乔宇 

　　乔宇字希大太原乐平人祖毅工部左侍郎父凤职方郎中皆知名 【 毅正统闲进士授翰林院庶吉士历吏刑两科给事中数上章紏官邪规切时弊多见采纳擢大理寺丞转少卿升工部右侍郎居官谨慎不诡随凤亦秉父节治官】 宇少奇颖善诵藻思沛然从父宦京师时杨一清为中书舍人谈经之学盛天下宇受业为高第成化中年十七中顺天乡试二十年第进士复从李东阳游肆力古文词又复交游海宁储瓘晋江蔡清毘陵邵宝和顺王云凤藁城中究于问学初授礼部仪制司主事寻丁母忧服阕吏部尚书王恕特除文选主事为其属累调郎中拔贤才塞侥竞三与考察舆论称允迁太常少卿宇博学工文精篆籀笃好山水虽碁奕之戏亦冠一时生而长身伟貌举止凝重导驾斋坛孝宗奇之历升户部左侍郎正德初刘瑾用事宇恬专无闲其末年以南京兵部尚书参赞机务宁宸濠谋反旦夕东下从容筹划草创战守具且誓诸卿台谏同谋协力而外与客谈笑奕饮自如则即城中作二军凿空中飞报火牌以误之曰某月某日朝廷命某总兵统京边军若干万出某路某月某日朝廷命某总兵统土汉兵若干万出某路攻宸濠刻日矣宸濠暗遣死士可三百分伏城中约为内应宇度守备太监刘琅与宸濠善必知谋召琅所用事人语之曰外闲籍籍言乃公与知江西谋吾不信也乃闻科道官且上闻可语乃公审择利害科道一闻乃公祸矣我非爱公不出此言琅急夭见宇自白且哭且谢曰微公琅虀粉自此不敢与宸濠通宸濠所约内应人与其闲谍往来宇悉次第侦截之执而枭之江岸知指挥杨锐有勇畧使守安庆而诫之曰此南京上游也去江西为近贼有计当先知则速告若攻城死守之宸濠至锐拒守十八昼夜宸濠惊恐曰安庆犹尔况南京邪又闻宇南京有备杀方士数人谋退兵其夜西北风恶舟缆绝比晓至鄱阳湖遂为王守仁所乘其冬武宗亲征至则贼巳平朝正行在有旨令百官着戎服宇率先以朝服入江杉扈驾出入挟边军魁然大也宇先选健儿鬬手为舆卒皆渺小耳一日集演武场彬问宇此中有健鬬者否宁可与我军一角宇曰未及求也即以敝舆之舁卒稍试之边军一再鬬皆僵彬大惊谓江南人人如此也彬射生暮返呼聚宝门欲入宇使门者语之曰乔尚书手锁钥孰敢私启且是门也偪近行宫除道不驰仗马不呼彬竟止报恩槷不得人明宇出省候夜来草次公劳苦矣彬有所假旨宇事事面奏必得旨乃行也世宗即位录保安南京功加柱国少保兼太子太保即召拜吏部尚书上新政锐治宇与林俊孙交彭泽并见藉重中外仰慕焉居顷之史道诬劾杨廷和下吏部参奏道挟私妄言为御史曹嘉所论称疾求退不允又顷之锦衣百户张瑾率较尉受等支俸通仓横取狼藉管粮主事罗洪载捕受等按罪语连瑾瑾阳惧求杖以免洪载遽杖之瑾奏洪载擅笞禁卫官较斋日缚掠人上下洪载镇抚司狱栲讯林俊孙交若科道官户部郎中办事进士刘济等十余人各上疏论捄请改付法司上付镇抚如故调洪载外任宇执奏不允而林俊亦复以崔文李阳凤狱改付镇抚累辞求退御史秦武言陛下召乔宇于南起林俊于野中外鼓舞同时赞颂张瑾一卫士耳李阳凤一役夫耳侵害部属牵制法吏二臣力言并不见听事关国体不可不慎上下所司而巳既内织染局太监永乞付敕与本局官织造苏杭上命内阁予敕杨廷和不可宇复与科道官极论上稍不悦宇矣桂蕚张璁席书方献夫霍韬以议大礼得上意宇疏礼官之议隆正统也蕚璁之议厚私亲也隆正统者有拂皇上未安之心厚私亲者适中皇上易从之意我太祖祖训有兄终弟及之言所定大明律则称所后者名父母本生亦名父母陛下称兴献帝为本生所以尊祖训律文之义正统之传一本之恩兼全无失上曰姑且不治何言朕心适中易从也礼部尚书汪俊去上召席书代取蕚璁韬于南京言官马明衡季本陈垕等并被黜谪宇言陛下以一二人偏私掩天下万世公议内离骨肉外闲君臣名口効忠实累圣德书代汪俊特出内旨不与廷推国家百余年来未有此事请回成命令俊与书各守职如故矜宥明衡等止召蕚韬疏入报闻上既授蕚璁献夫为学士宇言圣朝养士名节为先席书不出廷推臣巳力言不可今复有璁蕚献夫之命夫内降恩泽多施之佞幸小人皇上御极凡先朝传旨升官虽匠役官较亦尽黜革况学士之选甚荣而士大夫之进可干上切责宇曰任才用贤古帝王治萼等执经论礼岂悦朕心干进者巳科道相继言上诘使对状下御史续陈相镇抚司切责之宇引疾乞休许焉御史许中刘隅各疏言史部尚书乔宇忠清冠绝保障多功铨衡表物倚毗宜切上曰朕岂舍宇宇去朕耳大礼既定得命冠带闲住宇素风澹泊所居器用陶甓衣服若寒士延接儒雅如恐不及负一艺者悉被款奖平生未尝有惰慢之容毁誉之口端严惇博如海涵而岳重其为山水好尝历云中上恒霍登嵩华游海岱及江南诸名胜掘隐摉奇具诸纪载北方人士嘉言文苑则首宇宇没有二妾殉之其一宛平之刘其一仪真之许 
　　郎曰世宗即位林俊孙交彭泽乔宇并以耆德宿才列长六卿未几皆去海内共惋惜之四君子者或凤跱鸶骞羽仪朝宁或周鼎商彛序列堂庙则天下之人所用跂迹而追风者欤 

　　席　书　　胡世宁 

　　○席书 

　　席书字文同遂宁人其先祖友轸受学吴澄之门弘治初书以进士知郯城兴水利垦荒田赈饥兴学盗贼莫敢入境历户工二部主事时云南昼晦者五日南京刑部左侍郎樊莹廵视云贵奏黜崟州一省官自参政而下三百余员以应灾变书上言自古弭灾之道人君则修行侧身大臣则引咎去位然后察百僚举庶政未闻灾出一方廑罪本方之吏近岁云南景东卫云迷雾惨昼晦五日陶孟等处各有地震雷火等灾皇天后土昭示非常爱陛下至矣樊莹奏黜贵州省官三百余员意谓不职所召臣窃谓此等灾异系朝廷不系云贵系天下不系一方在近不在远在大臣不在小臣谨按春秋梁山崩不书晋者为天下记异也宋真宗时彗出应在齐鲁帝曰朕以天下为忧直一方耶诏求直言减膳避位而彗遂灭推古证今殆可知巳天地之气譬人一身平时调摄有道元气无亏然后肢骸无滞痈毒不作若居常寒暑失和饮食失度情欲失节则元气内损血脉不周痈疽壅肿或发胸背或发手足今天下京师人首也兖豫荆除胸腹也青齐浙陕手也川广云贵足也手足疾作补其气血理其荣卫则内气壮而余毒消苟药石针砭专攻毒所窃恐病根未除将入腹心云贵灾异正如手足毒疾今议弭灾修政专治灾作处所岂非舍血气之本源攻手足之末流天子四海为家中国为身云贵虽远疾痛奇痒未有不切陛下气脉者夫天下以军民为根本军民以财力为气脉财力足则生养遂生养遂则人心和而天变不见于四方近年诸边重镇寇患不止腹里地方水旱相仍县官疲征敛小民困征求有鬻子输官者有出产无贸者民穷财尽莫甚此时而光禄寺诸监局供应进用数倍先年冗食官员积至累千投充匠较积至累万修斋设醮岁靡虚月僧道坐食无纪寺观营筑无停苏浙织造无近臣赏赐无度皇亲之家侵夺军民网罗市利大小内官凡系军马钱榖衙门日渐加添几倍祖宗时大狱据招词而不敢辩刑官知冤抑而不能更大臣直言在闲未起用小臣言事被谪未原复文官传奉有之武官不繇兵部有之杂流外品僣滥名器乖政伤和致灾之繇孰过于此近中外报灾陛下累下宽恤尚书马文升等请减派恤民即日施行陛下好生之心可谓至矣然使陛下徒有其心而民财民力日益耗瘁者法不振故也夫法者祖宗之法天子与臣下百世守者也设有诸事如臣所言为大臣者不惜爵宠不避权势确执成宪一不允至再再不允至二三不允恳乞去位陛下将曰此大臣何为去也必感悟矣居言路者不惧乖忤不避极言一不听至再再不听至二三不听恳外乞补陛下将曰此言官何为去也必容纳矣今为大臣者遇坏法事未尝不执一不允则曰职尽矣无如不允也况有漫不执者为科道者见坏法事未尝不陈一不听则曰巳言矣无如不听也况有漫不言者故使陛下仁恩不敷者左右壅蔽也使陛下不知左右壅蔽者大臣言官也如近日延寿塔之作诸大臣力正科道交言陛下俯纳停止中外臣民焚香作庆盖繇言之也详故陛下知甚明正之也力故陛下断甚决也使陛下举一事兴一役率匡救如此岂有言不听谏不行哉又如近日商人达等投认皇亲家人奏准淮芦盐引户部虽经执奏科道亦尝进言未蒙采纳者盖繇任法者不能三四执奏司言路者不能三四力言也使陛下真知商人名虽买补其实亏损百万边储岂肻狥贵戚之私坏祖宗大法哉中外皆曰方今上有尧舜之君惜下无皋夔之臣故使斯民不被陛下尧舜之泽者诸大臣过也使陛下不能率繇旧章者诸大臣过也使陛下不能烛左右奸欺知闾阎疾苦者诸大臣过也考古大臣有以霖雨恒阴谢罪求去者有以地震免者有以无云而震免者今大臣引罪不闻一人贵州偏藩考退乃至三百余众而云南一省不知所退又几百人矣云贵僻居万里苗蛮杂处鬬杀相寻仕其地者妻孥不给穷乏难归且所退黜类多小吏夫其虐暴则不能淫刑贪饕则不能卖惠用区区微臣当赫赫大变臣愚不知所以也若云灾伤地方则贵州原无灾异若以罪繇米鲁则云南故非所部若曰二处相邻则四川亦在接壤因此加彼治西遗东臣愚不知所以也去岁湖湘江浙诸处或地震军民房屋或水没人畜生命或雷雹殊常或雷火迭见或猛虎在处伤人或山蛟同日出地淮扬应天等处流移载道饿殍填途议者独察云贵不及他方岂云贵多贪他方尽廉臣愚不知所以也前此数年有星如轮陨于禹城近年有物如黑黍徧雨忠州而议者以弗关国家非缘州县未闻罪禹城忠州官者在此则原其无辜在彼则谓其有罪臣愚不知所以也唐陆贽曰凡今在位任大者其责重位近者其罪深迩年大臣据高爵而不图委任妨贤路而不引正人迷禄恋宠一息尚存一念不止幸藉圣天子太平之福祖宗无强之休窃禄偷安一旦有事谁寄安危谁担忠孝诚恐人议未一人心未惬天道有知灾异殆甚臣闻莹奏不觉心思失平望敕吏部议处或欲综核名实感格天意则先自两京文武太臣下至科道部属等官应自陈者自陈应考退者考退然后分遣中外黜贪酷之尤者与云贵同例或以朝觐在迩京师考察亦近乞诏百官改图既往思报将来令云贵被考有名官员待会朝之时与各省官员一体从公再察此帝王荡荡平平奉三无私之心也书入孝宗欣览帖置座右顷之擢河南佥事回贼流劫汝邓闲书剿平之正德初升贵州提学副使王守仁谪龙场驿书率诸生延为师迁云南右布政使平沾益州夷人之乱累转福建左布政使宸濠反王守仁传檄诸省募兵独书与按察使周朝雍即日赴援闻贼平道归嘉靖改元升右副都御史廵抚湖广进南兵部侍郎时京军以乏粮兴怨书奏截漕粟五十万石给之江南北大饥方议赈贷书言饥状且上赈粥要议户部臣喜曰此事便可属席既被命令州县十里为局市米作粥待饥人稍苏闲给银米大礼之议人持异见书私拟疏与张璁指合而不敢土闻桂萼助璁倡言时正寡助录上书草杨廷和汪俊等去位上召书为礼部尚书言官论劾者八十余人上益遣使者督促至而大礼遂定礼成之后条新政十二事仿姚崇要说之意请上决行之御史蓝田劾书自居姚崇比上玄宗大不道书乞罢不许削田籍大礼集议成加太子太保献帝实录成进少保世庙告成书谓宜仿宋郊祀覃恩之典宽释议礼获罪诸臣具疏荐罗钦顺自代重修大礼全书以书为总裁书入朝二岁赐赉频仍而病目至瞽屡疏乞罢上曰卿出朕简方资补弼厥疾弥留勉从卿请加武英殿大学士用示优异然难卿远去赐第京师月支俸如故命甫下卒上亲祭之文曰惟卿学得真传德惟一致忠诚端慎简在朕心方共图政理之淳乃遂夺忠良之速后虽同事之臣日或接见独于谋议之善不可复闻赠太傅谥文襄遣行人护丧官其子尚宝丞书久历外服门庭如水中外称为廉能之臣其始慨然有志学问既以议礼见用朝士羣然攻之亦不能无新进之习矣书廵抚湖广时长沙人李鉴劫盗拒捕知府宋卿按治之鉴故豪有力有为居闲者书奏卿故入人罪为官贪酷上遣大臣往按俱无实书辄言臣以议礼稍忤诸臣遂欲反臣初奏而鉴得免死谪边其弟春以简讨出为佥事书乞恩留之为言官所劾然春在翰林为日讲时讲习恭慎后为吏部侍郎又有弟彖正德中任给事中以谏止北廵乞留老成远近幸谪夷陵彖居夷陵有惠政世宗登极复官寻卒万历改元赠光禄寺少卿书学尊向王守仁所著有鸣冤录为陆九渊鸣冤 

　　○胡世宁 

　　胡世宁字永清仁和人家贫勤约事父母无乏子役慕古奇节伟行非常之功自中乡贡士时则辞计偕路资之半既登第除德安推官岐王近幸欲果知府需索旁出世宁为干办迄不病击治其府中豪强廵按御史知世宁将疏荐之世宁言及辄更端 【 世宁执治岐王府中人王有言世宁对曰此朝廷法即殿下家法敢不守此朝廷民即殿下立国根本千百年之民敢不爱】 升南京刑部主事历员外郎中为人强果亢厉多诋世慨俗弘治正德中数言事言今俗靡士惰以因循为慎重缄默为老成民力日匮而在位僭奢宜汰宂费重守令经武备南都多威与富世宁治狱无所桡机户侵官镪累万世宁拟尽本法有御史希刘瑾意反劾世宁失入人罪廷议皆直世宁御史以党奸诎太监刘琅守备南都独世宁与张嵿余佑查约魏较不往修谒约僚贰动相规正勿颉颃猜嫌如世俗态 【 张嵿萧山人成化进士知上饶县不徼声誉清节过人升南兵部主事初部属谒内守备必长跽凡章疏手录之嵿见内守备独肃揖章疏下部不手录曰主事岂小史耶寸内外艰服阕改南刑部历郎中隆平侯张佑卒无嗣弟侄争袭赂刘瑾嘱之不听正德初出守兴化郡人戴大宾未婚及弟瑾欲夺其旧聘以弟之子妻之复以嘱嵿亦拒不许瑾怒遂摭隆平侯事罢归家居杜绝宾客饘粥不允瑾诛复职历江西右参政寻迁右布政使转左数拒绝宸濠宸濠呼嵿为病风子遣入馈以枣梨姜芥四果嵿呼其人曰王欲我早离江介耶臣子受命朝廷行止政非人能预述职考最历右副都御史廵抚保定等府武庙西狩江彬钱宁辈诛索郡邑一无所应羣小怒谋挤之即移疾乞休后为南工部尚书　余佑鄱阳人始入小学即慨然有求道之志闻余干胡居仁潜心践履徒步往师之居仁一见以女友焉登弘治未进士授南刑部主事转员外勋臣有争袭丈佑当署其案忤刘瑾意落职瑾诛以荐起知福州镇守内官市物不予直又以白金二百强府为市改机佑入其金于帑民以不予直诉者十百为羣佑泣慰遣之将以闻于朝镇守惧稍戢会天旱镇守曰余知府自谓爱民必能动天可令独祷佑斋戒出郊雨随应镇守俞惭阴遣人构于厂卫曰不去余知府镇守不得伸手也既媒蘖无所得则谩为好言曰余知府好官我敢不敬之但好官亦无庸慢我会迁山东按察副使丁父忧未上服除补山东整饬徐州兵备南京进贡内臣多挟商货索夫马价至数倍知州樊准白佑诘其私货入之诬逮锦衣狱谪南宁同知稍迁韶州知府投劾去嘉靖初诏复副使升河南按察使屡与抚按争可否当其辞气棘棘听者至不能堪乃因考察横中之其劾章曰心慕乎古气失之偏佑闻之曰偏则有之慕古吾岂敢也坐调广西迁湖广右布政使云南左布政使以太仆卿召未行转吏部右侍郎佑自调广西后公论益明当国者知佑刚正可大用故未久屡迁吏侍报至而佑不及闻矣佑好善嫉恶出于天性所交游皆贤士大夫而与魏挍张岳尤善人有过不能忍常面斥之退无后言有攻过者欣然乐受人以是信重之推论当世正人必及佑云□查约海宁人弘治壬戍进士以南刑部郎出为福建佥事恭勤畏慎所至问民疾苦旌义烈辩冤狱驯妬悍治有异等属岁旱疫疠大行躬勤禳祷给药疗之清汛狴犴开释无辜天大雨疫亦良延平邵武暨福州军相继煽乱约以单车申谕众咸戢服擢山东副使以忧去补江西进福建参政徙左布政使政治如前会候官人林汝美以杀妻论死狱中与剧盗车小二同系候官令黎文会甘酒废事二囚私赂守狱卒解免之遂得藏兵瓜中以槖饘诬人一日二囚率众破狴犴出杀令又破府中狱出之约自以故有施闽中且前三郡兵乱悉其单身谕降冀贼可化诲锐身前谕言未脱口刃陷胷遂遇害闽人痛约草草死恸哭甚哀立祠祀之挍有传】 既出为太平知府太平广西恶府也所领十五州县皆土官异时守不利其货贿即轻易扰乱之土官故谒守甲而入不庭参世宁纪其私贿礼接之土官俯伏阶下如中州长吏也暇过其营帐纵阅骑射则数教其民譬之利害民皆顺治不复附土官桀骜自固土官子弟应承袭者使生岁以闻既十岁朔朢携入谒俱识其年貌土官死即与保袭不复如异时请勘展转吏饱钱乃施行思明叛族黄文昌等四世等逆杀其知府累败官军总兵康泰与世宁入思明城执文昌兄弟三人既泰恐见劫率兵夜遁委世宁空城中而世宁所属土官预伏兵近山为世宁防变即日张旗建鼓护世宁还未几以母丧去诸土官泣送二日疆之乃归服除赴补过沧州流贼攻沧城世宁问门者曰州有粮乎曰有有水乎曰有有薪乎曰苦乏耳世宁曰比屋皆薪也即见州守琦劝其修城守浙江有部军器者至世宁谓守琦曰纳之天幸也诘旦贼攻州西门世宁令军民商旅授兵登陴军容甚盛适肇庆指挥聂瓛寓城中率其徒持弓弩从睥睨射贼多死者贼以退除补宝庆宝庆岷王府在焉约府毋受讼请王禁太监横敛王及诸宗裔若太监反贤世宁皆从之踰年升江西按察副使时江西盗起宁庶人宸濠威势日盛侵渔逋责殃及闾阎而庶人方外为博学多才延誉缙绅闲莫敢言其过失世宁所驻札东乡叛贼王浩八等流劫广信世宁追剿之擒获首恶抚顺者为奏原迁县浚城经武疗饥民用妥帖东乡贼平姚源贼复起都御史俞谏调世宁犄角之世宁意在招抚与谏不合疏论平贼三策未言宸濠府中所为最激盗端窃恐礼乐政令渐不出朝廷而江西益可虑庶人恚甚谏亦忌世宁庶人奏世宁妖言离闲行金中朝必杀之有旨下廵按御史逮是时世宁巳升福建按察使归家待命庶人挟朝旨徧遣凶徒袭求廵按浙江御史潘鹏宸濠党也尽囚世宁家奴索甚急会李承勋为浙江按察使匿世宁官舍中世宁遂变姓名开道投诣诏狱而宸濠必欲致之江西狱以困之钱宁持旨下内阁杨一清持不下他日一清谓钱宁曰公何为宁报复耶宁惊曰事何与宁且岂宁得为也一清曰欲公全胡耳世宁得不移狱江西居一年言官交章讼冤久之减死戍沈阳又四年庶人反赦归荐除湖广按察使擢佥都御史抚四川世宗即位求言世宁言自古帝王莫盛于尧享国之永亦莫过之史言唐候特起为帝时年十六其后享国百有一年皇上起自兴藩入继大统即位之迹春秋之富皆与尧同聦明仁孝天性之美亦复类之臣愿陛下修尧之德致尧之治臣闻人君大德有三曰仁曰明曰武昔宋臣司马光以是告君而孔子对鲁君亦曰智仁勇史称尧仁如天是其仁也其知如神是其明也帝德广运而曰乃武是其武也臣愿陛下举斯三者存养省察用人行政无不求合更取真德秀大学衍义一书命儒臣摘要以次进读而又讲学充之臣窃见先任郎中新任副使魏挍先任修撰后改同知何瑭气温学正先任编修今升佥事邵端性醇行方此三臣者可为讲学辅导之资臣愚欲乞量依原级改置经筵必能开导聦明辅养圣德臣窃惟赏罚人主大柄陛下即位之初举措固巳快人尤愿内外远近视为一体赏则幽隐不遗罚者胁从罔治如内擒江彬肘腋之患此外擒宸濠背叛之功事亦不易也均当论叙昔附宸濠以启乱今附江彬以取势罪尤深□也均当追究文臣忠正者既褒录矣武臣有指挥牟斌者累执法以受罪内臣有承奉周仪有不从逆而被杀妄意此类皆宜一体收录以示平公至于诛戮权奸亦宜论平日稍分差等使得势擅权者将来不敢大肆臣窃惟陛下有尧舜之资当得皋夔稷契之贤而用之不可必得得如姚崇宋璟斯亦可矣近日言官奏起旧臣如林俊杨一清刘忠林廷玉者皆其人也俊虽执古时俗或不之喜守正则璟一清虽谐俗士论或不之归济变则崇臣愿陛下早用四臣置之辅弼或部台要地设施匡弼必大有补 【 林廷玉字粹夫候官人刚果敏达雅以文章自许登成化进士迁吏科给事中弘治初转右给事中上保治公咸请诛大监梁芳妖僧继晓上纳其言转工科都给事中以论程学士敏政会试关节不慎忤旨下狱谪判海州稍迁知茶陵州作洣江书院日与诸生讲解意之所到吟讽长歌忘身在谪升广东佥事进提学副使山西参政入为通政以佥都御史廵抚保定劾太仆寺丞鉴贪黠武庙下鉴狱而调廷玉掌南京都察院事未几论者承望言其偏拗遂乞归杜门二十余年引知名士置酒高书眇然有玩世忠】 世宁又言逆瑾窃权之日死生呼吸一时廷臣莫敢正言故给事刘监察御史徐钰二人独为剀切奏传闻天下称颂钰奏隐沦人或未知既而二臣皆以党籍去位瑾诛复用又仅迁知府金华值地方晏宁惟以劝民善俗为政钰任庐州大盗充斥保障功多然而忠贤作郡公正自持抚字惟勤送迎或简以致上司不悦所志难行钰则屡奏乞休得请致仕又不幸遇逆臣潘鹏诬贪劾罢臣平生与钰相知其人外和内刚不异流俗至于推贤乐善物我无闲忠国爱民生死不二真居子也虽昧平生然金华士民称其爱百姓和妻子处同僚如弟兄待羣吏如奴仆臣愚妄谓如钰二臣即不堪作郡犹当改他职而况仕则利民去因简上不遗在野诚望圣朝未几召为吏部佐侍郎闻父丧还世宗三年诏议睿宗皇帝尊号廷臣争论多被朴除名世宁既免丧家居具疏乞休因言臣久病痼自分无生每念古人有以尸諌况臣未死敢沥余忠昔陛下践祚之初臣尝引宋臣司马光仁明武王言以献其时窃见陛下子惠元元洞烛事体仁矣明矣武则未彰是以臣工多玩政化未隆迩因羣臣执议大礼陛下优容再三而彼激烈愈甚圣心斯怒薄示威罚朝野闻之肃然震栗圣武彰矣三德备矣然臣窃忧之譬诸天地仁则两露明则日月武则雷霆雷霆之威时一震耳震数而过则天亵而人局故仁或可过明不可过也明过则察明犹可过武决不可过也武过则残臣愿自今中外羣臣有罪下司寇问状轻重诛黜皆依律断奸不能惑佞不能移所谓武也若乃廷辱棰挞则恐或有雷霆偶毙日月遂伤毙则壅仁伤则阏忠夫新进英特今虽一言有合后难保其事事之皆是旧任老臣今虽一事太过后难逆其事事之皆非臣愿自今谨之陛下亲定大礼追崇皇考上尊圣母其在陛下无子臣父之失其在皇考圣母亦无卑临尊之嫌矣正两考改皇伯中外纷争絮絮不臣非敢谓其不然也窃见陛下入继大统虽云皇考遣体伦序当立而定策之初朝议大协拥翼之后实昭圣太后功居多既而即位以来人心永戴实承孝宗皇帝圣治之贻臣知圣心纯孝皇伯之称必有不忍遽改者佰愿明以此意止在廷之再言而消其嫉怨亦以此意释羣臣之固惑而宥其愚忠要使两宫二庙均享陛下之孝亲旧羣臣咸颂陛下之德臣愚不能议礼惟闻善法古者师其意不泥其事如昔舜受天下于尧庙虽宗尧其父未甞不尊为天子也虽尊其父为天子父而庙之宗尧罔敢贰也尧崩百姓如丧考妣四海遏密八音是舜之宗尧非徒为继统之大义亦顺天下臣民之心也孝宗之崩也天下臣民如丧考妣不幸一传权奸窃改正德十有六年之闲天下凛凛惟恐孝宗之业坠也一旦得陛下入继大统亲则犹子德则同符翕然归戴若见孝宗今若如议者之言遽改初称愚民不知又将翕然怀悲遂谓孝宗无后窃闻礼时为大顺次之圣王制礼必因时宜事之兴革常顺人心羣臣所执固欲为礼其实欲通天下之情也惜其不能以忠信善道感孚陛下至于激烈聚哭则非礼矣昔盘庚迁殷浮言胥动再三诰谕商道复兴今闻陛下宣谕羣臣不尽加尽诚古圣王用心若更择其忠诚有识平正不偏一体信任共图民社则万世之孝也世宁先复有疏言大礼事虑为迎合欲上不果会有罢废小臣请迁睿宗陵寝合葬京师者世宁上疏陈驳又虑下诚未孚乃并上前疏欲世宗知其将顺之意上悦命病可趋朝世宁辞不许召起兵部左侍郎会上体违和上疏问安并言却病之方曰人臣爱君如父不能自如蒙俯鉴乞将臣奏留中居顷之复上讲义三章其一大学秦誓若有一臣章其一书维辟作福章其一易不出户庭章具有规指更乞留中省览不必批出给事中余经管律劾世宁若告宁者世宗以先有大礼疏心喜之经律言不行世宁黑面巉颜电眸狮鼻顾身不踰中人口则期期而才长敷奏亹亹论天下事累帙连章多先为将顺亲爱之言自结于上后始引之正上以是亲之论事虽多辄报温旨尝言将顺与逢迎不同居行非而臣迎合逢迎也君行是而臣成就将顺也孔子曰君子之事上也进思尽忠退思补过将顺其美匡救其恶故上不能相亲也平日爱惜人才访求推荐不遗余力若侍郎何孟春霍韬副都御史李承勋都御马昊陈九畴唐龙汪鋐给事中孙懋徐文溥御史徐文华程启充李润范辂郎中姜润主事余锓副使施儒杨必进知州乐护闲或家居屏废或迁谪不叙皆频言于上其言马昊陈九畴施儒杨必进尤切 【 言昊先任四川杀贼有功历升廵抚因叛夷招讨遣人夤缘台奸逮京闲住九畴先任兵备■〈彳卒〉遇番戎入寇内诛夷外退强虏为番使写亦虎先等反间构罪复任廵抚大破番戎偶以报功错迕又为聂能迁等流访连至充军施儒杨必进皆先任御史及升兵备杀贼安民并有功绩儒则因禁民怪俗之谤必进则坐弹劾一人之误致考察闲住四人皆宜收复又四人之中九畴为最今文武将帅未见如此人者频遭罪黜人多疑之或谓臣屡荐九畴不虑违众耶臣谓今文武将帅中既孝有如九畴之人若竟不洗白则虽有如此之人亦将惩彼効忠遂至莫措躯命所以不惮再三于陛下也今夫主有十仆一仆不偷众皆忌之邻盗访之闻干左右而因信之左右信之言于主人而遂逐之一老仆终夜哀号思欲代逐曰噫一仆枉陷不足深惜顾今主家皆以为成莫肻用力伏惟圣明察臣此意】 上用昊儒必进九畴竟罢世宁自廵抚四川召为兵部左侍郎继升南京吏部左侍郎南京工部尚书都察院左都御史刑兵二部尚书加太子太保在官首尾二年耳素多痼疾至兵部疾期甚求致仕复上言臣屡进瞽言无益于用蒙恩弗罪累当知止今病困之极恐一朝亟死终负圣慈切惟天生才德异常之君必使之遇天下难处异常之事夫惟用人行政必如祖宗创业所为而后可保祖宗之天下若仅如守成之君惟用守常之人则持禄固宠天下殆矣陛下才德超迈古今然实遇天下难处异常之时也初继大统欲尊所亲本为正理可一言定乃以事稍异常羣议横阻因心衡虑数岁始成所以竟尊大伦成此大孝者陛下天性发于至诚也今天下民穷天变祸基所伏其事之难处百倍尊亲陛下必深念之矣年亲亲仁民道本无二陛下推昔日尊亲成此大孝而为今日必欲救民保此大业则靡言不听靡才不用靡善政不行矣天之立君以为民也往惟一岁荒歉今岁岁皆歉此冬少雪诚恐来岁又旱陛下至仁悯恻发帑出赈贷民输租不知有司曾否奉行也抑何日闻饥莩之多又先不体心上为之豫言豫处也臣知陛下体天爱民无不如古帝王无不如我祖宗所以致此实繇臣等所用之人所行之政不迨下之事尽在六部六部六部之中吏户尤重日见廷推所及皆衰惫慎默徒保名位有一输忠为国任事之人众且谤议大则罪小则斥矣今天变民穷如此一朝有事有谁敢当一有敢当必推之于外阻之于内使其掣肘难行半涂而废志不能遂穷促死矣繇是众欺陛下曰如此之人不可用也今天下事有可一人一日了者必使众人牵滞令其终年累月而不能弓有可一言一日决者必使众论牵缠令其连篇累牍而不能决此所以事日废民日穷也天下者祖宗天下陛下天下天下之民陛下赤子也犹昔追崇皇考圣母者陛下父母也言举斯心加诸彼而巳臣又愿诸为大臣者皆以古语存心曰见有礼于君者如孝子之养父母也见无礼于君者如鹰鹯之逐鸟雀也繇是任贤去邪而天下大治矣陛下试即臣世宁之任召问当道曰此人居兵部称否天下有事可托之否彼如曰可则应曰如此衰病如何可使一朝身死谁可代之令其急求二三人以代不可临时仓卒又用如臣者塞官也祖宗开创以来百五十余年于此天下疆土田赋无加也而内外用度比旧数十倍岁丰犹且不足歉岁又何能赡必有通变才能之人理国如家然后可济今得户部善理财吏部善用人则生民自安边境自定盗贼不忧起夷狄不患帚又矣不幸盗贼起夷狄帚又犹赖吏部所用之人以领兵户部所蓄之财以赡军故吏户二部重也臣兵部仰二部者也选将备武兵部平时守边责耳若遇中原盗起专命将帅武人贪功嗜杀必难■〈彳卒〉定而民命巳残惟得文臣有方略者监统之则相机度势抚捕兼施然后胁从可散首恶可擒也陛下试问当边今得如是几人储养在京缓急可用否再以臣世宁世所论建而试问之此人言事果可行否所荐之人果可用否彼如曰不可则曰言事不可用是不知事也荐人不可用是不知人也正当急求人易之耳是不惟保全臣亦保全天下事也夫肾者天下利器也早得而用之一日即能早一日治天下事陛下试一留神则罢黜必无不当用人当而后善政可行民生可救大业可保也如臣衰惫之极病弱胆小恐误天下事误陛下事伏惟特赐昭断臣力病昧死上言再三留之竟许谢病归顷之起南京兵部参赞机务不赴卒上闻计辍朝赠少保谥端敏赐祭葬邵宝谓世宁疾恶如雠好善犹而席书称之曰胡公立谈似结舌论事若悬河子纯肇庆知府有才行继知兵早夭世宁调兵江西方他出兵官领兵入见继继曰是兵素不习安能见我父哉兵官跪请继指示进退离合之势甚详既三日世宁归阅兵官所领兵大异之诘曰公等何以如此晓兵具实对世宁叹曰有子乃自失之也自是击贼必从继方畧世宁十不失三继十不失一云 

　　郎曰世宁自赞曰信而未孚者多言也正而未谅者多戏也周而若比者好称人善也恕而若刻者多发人奸也过有甚此者麤踈轻浅也然则无可取欤曰欺人之事弗为害人之心佛有有利国家虽死弗避持是终身焉而气质之偏庶乎有改也庶谓世宁任数少容夫济变安能舍智哉 
</div>
    <div class="pagination">
<a href="名山藏_page73.html">上一页</a><span>...</span><a href="名山藏_page69.html">69</a><a href="名山藏_page70.html">70</a><a href="名山藏_page71.html">71</a><a href="名山藏_page72.html">72</a><a href="名山藏_page73.html">73</a><span class="current-page">74</span><a href="名山藏_page75.html">75</a><a href="名山藏_page76.html">76</a><a href="名山藏_page77.html">77</a><a href="名山藏_page78.html">78</a><a href="名山藏_page79.html">79</a><span>...</span><a href="名山藏_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
