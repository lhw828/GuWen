<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1635 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1635 页/共 1860 页</h1>
    <div class="content">○旌表守正捐躯河南安阳县民刘成子妻宋氏。　　

○戊申。谕、前因热河文津阁所贮四库全书。朕偶加披阅。其中讹谬甚多。因派扈从之阿哥、及军机大臣等。覆加详阅。并令在京之阿哥、及大学士、九卿等。将文渊、文源、二阁所贮书籍。一体校阅。今据和珅等阅看各书。其讹舛处不一而足。此内阎若璩尚书古文疏证一书。有引李清、钱谦益、诸说。未经删削。并黄庭坚集诗注。有连篇累页。空白未填者。实属草率已极。著将承办之总校、分校等。交部议处。现据纪昀奏、请将尚书古文疏证内各条。遵照删改。陆续赔写。并请将文源阁所贮。明季国初史部、集部、及子部之小说、杂记诸书。自认通行校勘。凡有违碍。即行修改。仍知会文渊、文津、二阁详校官。画一办理。再行赔写抽换。务期完善等语。从前办理四库全书。系总纂纪昀、陆锡熊、总校陆费墀、专司其事。朕因该员等纂辑订正。著有微劳。不次超擢。数年之间。晋阶卿贰。乃所办书籍。竟如此荒谬舛错。如果从前缮写时。誊录率意。脱落遗漏。自不难将已邀议叙。现膺民社各员。斥革治罪。但此等讹谬。该誊录等惟知照本缮写。势不能考订改正。而纂校各员。则系专司考订之责。自应详加细阅。方不致讹谬丛生。乃一任其袭谬沿讹。竟若未经寓目者。该员等所办何事。其咎实无可辞。今纪昀既自认通行覆阅明末各书。复请将看出应换篇页。自行赔写。交部议处。而陆锡熊则因现出学差。陆费墀丁忧回籍。转得置身局外。是使纪昀一人独当其咎。转令现在派出之大小各员。分任其劳。实不足以昭平允。著将文渊、文源、文津、三阁书籍。所有应行换写篇页。及装钉挖改各工价。均令纪昀、陆锡熊、二人一体分赔。至陆费墀、本系武英殿提调。复充总校。所有四库全书。伊一人实始终其事。而其洊升侍郎。受恩尤重。较之纪昀、陆锡熊其咎亦更重。现在续办三分书。应发文澜、文汇、文宗、三阁陈设者。经该盐政等、陆续领运。俟各书到齐时。除书格久经成造安设外。所有面页、装钉、木匣、刻字等项。俱著陆费墀自出已赀。仿照文渊等三阁式样罚赔。妥协办理。就近陈设。以示惩儆而服众心。不必令盐商等承办。再朕闻各省从前送到遗书底本。发缮时即有残阙遗失。向坊间售买刻本。抵作原书之事。嗣于四分全书办竣时。经总裁等奏准。所有底本。将来俱应存贮翰林院衙门。今续办三分全书。已经告竣。此项底本。自应查齐收贮。但从前底本。皆有印记可凭。易于核对。且文渊等三阁所贮各书。恐有名目参错不齐。及彼此互异之处。著交六阿哥、阿桂、即将原书底本。详悉查核。是否系有印记呈进原书。有无将坊本抵充。再将文渊、文源两阁书籍。逐一核对卷帙书目。是否相符。按册详查。据实具奏。毋得稍存回护。俟查明后。再将文渊、文源、两阁书目总册。寄至热河。以凭稽查画一。俾无鲁鱼亥豕之讹。而功过益昭惩劝。　　

○谕军机大臣等、据富纲等奏、暂请停办粤盐。更定堕销迟误、处分一摺。已批交该部议奏矣。摺内称滇省委员办铜。赴粤领盐。视粤省委员办盐、来滇易铜。多需时日。滇员一次铜易之盐未到。粤员两次易铜之盐已来。递年积压。现在粤盐已存有七百二十万余觔。已敷三年行销之用。请暂停三年。俟积盐销竣。铜本归清。再行奏请。并更定堕销处分等语。滇粤两省。铜盐互易。自应年清年款。方不致积压堕销。今粤省易铜之盐。先后拥至。积存七百余万斤。自系滇省办铜。未能依限迅速。而运到之盐。各属又不能赶紧行销。以致陈陈相因。愈积愈多。且粤盐不能行销。则民间将食淡乎。抑更有私盐乎。今既已挨年叠压。不得不亟为疏通。所有暂停运盐。及更定堕销处分。自应听候部议。但粤省以盐易铜。行之已久。现在地方官销售盐觔。何以迟误积压。并致课项悬宕。且粤省运到之盐。即不能依限报销。间有存积。亦应于积存之盐。约计逾年。即奏明设法办理。何以积至七百余万斤。足敷三年行销之用。始行奏请停运。此等情节。富纲等摺内、牵引烦絮。总未详晰声叙。著传谕富纲等、将粤盐积压。是否因滇省办铜迟延。及地方官何以行销延缓。并该督等何以不及早设法筹办之处。一并查明、据实覆奏。　　

○己酉。户部奏定新疆办事各员。支给俸廉之例。一、内外大臣官员。由现任作为参赞领队大臣。或赏给职衔。派往办事者。在京之俸银、俸米、随甲、养廉、在外之养廉、盐粮、马驼等项。均照衔支给。一、派往新疆人员。但经赏给顶戴。及有效力、并效力赎罪字样者。均令其自备资斧。在京在外一切得项。不准支给。一、革职后弃瑕录用。赏给职衔派往者。无论己未补缺。所有俸禄、养廉、随甲。俟差竣回京得缺。及到任后再行照例支给。至盐菜、口粮、马驼、准其照衔支给。并不准给与在外养廉。一、向例藩臬两司。或曾经获咎。或系不能胜任。以本衔派往新疆办事者。所有俸廉、及盐菜马驼等项分例。一概不准支给。是获咎与不胜任之督抚。亦应照此办理。惟并无过犯。祇以新疆办事需人。奉旨以本衔派往之督抚两司。除不准支给俸廉外。所有盐菜马驼等项。及在外养廉。仍准支给。一外任大臣官员。丁忧回旗。由京派往。有赏衔者。照赏衔支给俸廉、随甲、司道照郎中俸。知府照员外俸。其外应得之项。均照指派地方分例支给。得旨允行。　　

○庚戌。谕军机大臣等、据兰第锡等奏、黄河水势异涨。南岸睢州下汛十三堡。于初九日寅时。堤工漫水二十余丈。大溜仍走大河。尚未全掣。口门分溜。不过二三分。现在督率文武员弁。捆埽堵截。以冀挂淤集事等语。已于摺内详悉批示矣。前因该督等奏黄河水势。于伏汛前暴涨。即谕令加意修防。今睢州下汛十三堡。复有漫溢之事。该处原无埽工。究由水势陡长。又值急风暴雨。以致抢镶不住。所有兰第锡等、奏请交部治罪议处之处。皆可宽免。至漫口不过二十余丈。正河溜势未掣。口门分溜。不过二三分。尚属不幸中之幸。且李六口开放引渠分溜。将旧土山刷去六七十丈。十三堡原无埽工之处既经漫水。则迤下十四等堡险要埽工。可免著重。而漫水仍走旧河。将来原归故道。或转属好机会。亦未可定。该督等此时。不必心存惶惧。惟应督率在工文武员弁。速将口门两头裹护。不令塌宽夺溜。一面赶紧捆埽堵截。以冀挂淤集事。至黄水经过。民田庐舍。未免被淹。著传谕毕沅、即派委妥员。详悉查勘。妥为抚恤。无致一夫失所。　　

○豁免浙江仁和盐场、被潮冲没各则荡地共一万一千五百三十六亩额课。　　

○辛亥。留京办事王大臣永琅等奏、酌定平粜章程事宜。查向来五城平粜。皆于内外城适中之地。各设厂一二处。使小民便于籴食。今虽改交商办。仍应于内外城适中地方。每城选择殷实铺户二家。令其承办。至仓贮均系粗粮。民间逐日所买无多。势难自为舂碾。从前平粜粗米。小民籴买后。兑给碾房。每一升换细米八合。雍正九年曾将细米平粜。亦以粗米加二核算。此次若照从前出粜粗米。则辗转兑换。贫民既未能即时煮食。且恐启铺户及碓房转买囤积之弊。臣等拟将领出之米。即交该铺户舂细。令其按八折交出细米。每细米八斗。仍照粗米一石。比市价酌减平粜。所余碎米糠秕。尽可抵给舂碾工费。至向来各处报部粮价。参差不一。兹据五城等处、呈报实在粮价。每粗稄米一仓石。制钱一千五百四十文。今较市价酌减一百文。其粜出细米。即照此以八折核算。如此后市价再能平减。即将出粜官米。续行递减。至应粜米五万石。自应陆续发交。现拟令五日一领。每次领米二千五百石。于本月二十日开粜。先期知会户部。劄知仓场。派定仓口。令五城司坊官。亲身赴仓支领。与臣等派员。眼同量给各铺户收卖。至各铺户所用升斗。大小不一。现在臣胡季堂、会同户部。照依官设仓斗。较准烙印。领取给用。其赴仓领米车价。例按道路远近核给。此次系归商办。应即于出粜米价内。按部定车脚。随时给发。不得另行开销。所有粜出之钱。即照例令司坊官陆续解交户部。搭放兵饷工程处等项之用。以省易银折耗。至铺户等、难保无私擡价值。短少升合等弊。臣胡季堂等、及派出司员。并步军统领衙门、顺天府、五城御史。人数众多。若在各铺逐日稽查。又恐吏胥借端滋扰。臣等惟有会同各衙门。于各铺户左近地方。另觅寺庙公所。常川亲往。密行查察。务使商民两便。得旨、依议速行。寻谕军机大臣曰、留京王大臣等奏、平粜章程一摺。已依议速行矣。惟摺内称另觅公所。亲往密查一节。断不可行。此次平粜米石。交于殷实铺户。不设立官厂。原恐家人吏胥。从中滋弊。今复于各铺户左近地方。另觅寺庙。大臣等常川稽查。势仍不能不各带司员人役。则一切费用。皆无所出。即难保无借端滋扰各铺户情事。是无官厂之名。转滋勒索之弊。此事祇令派出之监粜大臣。步军统领、顺天府、五城或五日。或十日轮流亲往各该处抽查。情弊自无难立见。倘于米色升斗价值内。或恐随时参差不齐。暗中舞弊。不能即时查出。何难密遣亲信员役。前往籴买升斗。则米色之纯杂。升合之大小。及照官定价、有无私自增加之处。无难水落石出矣。又何必另觅寺庙。徒滋扰累耶。将此谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十二

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。六月。壬子。谕、前经降旨、将蓝元枚调补福建水师提督。其福建陆路提督员缺。令常青、李侍尧、于柴大纪、普吉保、常泰、三人内。察看孰为出力。并才具堪胜提督者。保举一人。候朕简放。今观柴大纪、自驻守诸罗以来。屡次将贼败退。实屡奋勉可嘉。柴大纪、著即补授福建陆路提督。但柴大纪任台湾总兵。已经数年于该处情形。较为熟悉。将来剿贼完竣。所有善后事宜。正须该提督随同常青、悉心筹办。柴大纪、著以陆路提督、兼管台湾镇总兵事务。在彼弹压照料。俟军务告竣。候朕酌量可以调回内地时。再行降旨。柴大纪未回任以前。所有福建陆路提督事务。著常泰暂行署理。　　

○湖南巡抚浦霖奏、武陵县于本年五月间。大雨时行。湖河泛溢。冲塌城外官堤二百九十丈有奇。除水府庙、白沙堤二处。溃口一百四十二丈。系上年请修之工。应令承修之员。按段赔修外。其余一百四十八丈。应请动项兴修。再于地形低下处。酌加子堤一道。高宽皆以二三尺为度。其被淹田亩二十七村庄。共田七千一百九十五顷有奇。内有旋即消退。禾苗并无伤损者。三千七十八顷。现已涸出补种者。一千四百八顷。尚未涸出者。二千七百八顷。该地民人。前岁被旱。去岁被水。俱有应徵旧欠。及应完借给耔种口粮。请缓至明岁秋后徵收。得旨允行。下部知之。　　

○癸丑。谕、湖南凤凰厅属苗匪石满宜等、抢夺拒捕。滋事不法一案。经总兵尹德禧、会同该道。亲率将备官兵前往。直捣贼巢。。立时平毁。生擒首犯石满宜等。所办妥速可嘉。已明降谕旨。将该总兵交部从优议叙矣。此案该总兵本属有功无过。但尹德禧有奏事之责。于所属苗匪。滋事不法。带兵前往剿捕。理应一面查办。一面具奏。由驿驰递。何以该镇于此事。始终并不专摺具奏。仅以咨报浦霖、俞金鳌、听其具奏完事耶。各省总兵。俱例得专摺奏事者。原不独藉悉地方情形。且据伊等所奏。朕随事可以观其才具器识。如该镇等有喜事见长之人。干与地方事务。越俎妄陈者。奏到时。自难逃洞鉴。至其本分应奏之事。理应随时据实陈奏。乃近来各省总兵所奏。不过具报到任。及查阅营伍等事。即雨水收成。亦间有奏及。但该镇等、果能将实在情形。据以入告。披阅之下。设所奏与督抚不同。或督抚有讳饰之处。原可参互照察。降旨询问。以收兼听并观之益。乃该镇等、即使奏及雨水收成。亦不过仿照督抚所奏敷衍塞责。又安用此具文为耶。著通谕各省总兵。此后遇有地方紧要事件。皆须专摺奏闻。即寻常雨水收成情形。亦应随时据实奏报。毋得循照旧例。虚应故事。并著尹德禧、于苗匪滋事一案。何以不将查办情形。自行具摺之处。据实覆奏。　　

○乙卯。谕、据毓奇奏、江西赣州帮、永建帮、漕船。于五月初二日。在鄱阳湖陡遭风暴。将赣州帮船三只。永建帮船六只。同时打散。漂灙米一万一千四百余石。请将委运千总路悦书、杨嘉谷、革职留任。并准何裕城咨、将所漂米石。著落粮道初之朴赔补。并将该道及押运通判徐坤参奏等语。江西赣州等帮重运漕船。在鄱阳湖地方。扬帆渡湖之际。陡遇暴风猛雨。抢救不及。以致粮艘打散。漂失米石。究系人力难施。尚非该旗丁等有心玩误。所有漂灙粮米一万一千四百六十三石零。著加恩豁免。毋庸令其赔补。该道初之朴、及运员徐坤、亦著宽免议处。至该丁军船。遭风漂没。随船什物土宜。亦漂失一空。且淹毙人口至十七名之多。情殊可悯。所有该帮漕船九只。著加恩一体免其赔造。照例官为成造。随船蓆竹等物。一并免赔。淹死人口。均著照例分别恤赏。其委运千总路悦书、杨嘉谷、不能及早催趱渡湖。自有应得之咎。俱著从宽革职留任。俟八年无过。方准开复。以示惩儆。　　

○又谕、现在台湾剿捕贼匪林爽文等。尚未完竣。办理军需粮饷等事。该省官员。恐不敷差委。著派伊辙布、德明额、李滉李华国、袁秉义、成明、即各由驿起程。前赴闽省。交与常青李侍尧、酌量分派差遣委用。　　

○谕军机大臣等、据常青等奏、请再调广东兵四千。京兵一千。湖广兵四千。贵州兵二千。台匪即可剿捕净尽等语。湖广贵州。距闽省辽远。京兵前往。更需时日。且长途调拨。迹涉张皇。今常青等、已咨会孙士毅调兵四千。该省原有挑备兵二千。前后共有六千名。此外著存泰、图萨布、于粤省驻防满兵内。挑选一千五百名。并著宝琳、琅玕等、于浙省杭州驻防满兵内。挑选一千名。乍浦驻防满兵内。挑选五百名合之李侍尧挑备督提两标、及延建等营兵二千名。已足常青等所请之数。著传谕孙士毅等、星即遵照迅速派往。所有粤省驻防满兵。著副都统博清额带领。浙省驻防满兵。著已升将军乍浦副都统永庆带领。其粤省绿营兵。著孙士毅于曾经行阵之总兵内、简派一员统领前往。并于将弁内、拣派熟谙军旅者。分起带领。又常青等、请派一大员督办军需。李永祺曾任川省道府。军需尚为熟手。著该臬司速赴台湾督办。闽省秋审已过。臬司尚无要务。著李侍尧、于道员内拣派一人署理。　　

○又谕曰、常青等统兵进剿。遇贼蠭涌前来抗拒。乍见兵少贼多。未免惊惶。但调兵动经数省。又隔重洋。未免缓不济急。台湾更觉炎溽。尤恐水土不服。若简派京兵。又须大员带往。未免骇人观听。已另降谕旨。派广州、杭州、驻防满兵。及李侍尧先行调备本省兵。合之常青等现在咨调粤省兵。及孙士毅挑备兵。已足该将军所奏一万一千之数。以九千名前赴常青处。听候调拨。其余二千名。著往鹿仔港。以助蓝元枚之力。自足敷南北两路攻剿之用。再蓝元枚进到图说内。有岸里社、熟番三千余人。不肯从贼等语。此等熟番。被贼诱胁。不肯附从。即与义民无异。蓝元枚应速为慰抚。给与马兵粮饷。令随同官兵打仗。于声势益觉壮盛。若不给与养赡。该番等庄社。既为贼匪焚毁。无以资生。岂不去而从贼。并著传谕常青等、南路如有似此不肯从贼之番社民壮。皆应招集奖抚。或令入伍。以壮声威而分贼势。但须详慎查察。恐其中有贼匪混入。希图内应之事。不可不加意严防也。再现在大里杙、水沙连等处、贼巢内、有民人十余万。因衣食缺乏。多有从贼入夥者。若因其从贼打仗。即不准其悔罪投诚。此等胁从民人。永无自新之路。转坚其从贼负固之心。所关匪细。著常青、蓝元枚等、一面出示晓谕。无论从贼打仗。及被贼驱使者。一经弃械投诚。即为良民。或谕令归耕。各安本业。或有随营自效。剿贼立功。如庄锡舍者。即酌量奖拔。以解散贼党。尤为此时要务。至林爽文、不但上千国法。而且累及父母。实属罪大恶极。覆载不容。断无不速就歼灭。即使藉词地方官平日扰累。以致伊等激成事端但地方文武。俱为所戕害。已足相抵。更复何所藉口。且朕惠爱黎元。休养生息。虽台湾远隔重洋。抚绥轸恤。从无岐视。现在被胁民人。具有天良断无始终附逆。甘心从贼之理。况贼匪虽猖獗。皆为乌合。究易溃散。此时胁从者。将来徒受其累。同归歼戮。亦何所贪恋。而不速行悔罪自新耶。著常青、蓝元枚、将此传旨详悉出示晓谕。俾胁从百姓。及早投出归耕。贼党自日见离散。渐就穷蹙。　　

○丙辰。谕军机大臣曰、常青本由都统将军。甫经简授总督。更事未多。今自到台湾后。一切调度。尚能妥协。已出意料之外。但伊究竟年逾七旬。精神未能周到。而恒瑞又系年轻未曾更事之人。殊不可恃。常青等、昨奏请派一大员。到台湾督办军需。其意未必非自揣难以胜任。欲朕另简大臣前往。督办军务。不可不豫为筹及。朕思此事自应阿桂前往督办。但念伊亦年逾七十之人。不忍令其远涉重洋。和珅又不时手足旧疾复发。且朝夕扈从。承旨书谕难以分身。将来派出之领兵大臣。如海兰察等。亦非常青、李侍尧、所能统辖驾驭者。因思福康安、年力富强。于军旅素为谙练。又能驾驭海兰察等。若以之前往督办。足资倚任。现在甘省亦无紧要应办之事。著福康安接奉此旨即带印由驿起程。前来行在陛见。豫备差遣。所有陕甘总督。著勒保、赴甘省署理。福康安于途次遇见时。即可将印信交接。尤为便捷。若常青等、续有奏报。剿捕贼匪。业已得手。不难克期集事。即驰谕福康安、仍可于途次回甘省本任。勒保亦回晋抚之任。　　

○丁巳。谕军机大臣等、昨据常青奏称、官兵剿贼。出台湾府城。于关第厅安营等语。朕意此处必有关圣庙宇。常青等避写帝字。改书为第。如果有关圣庙。竟应书写帝字。从前西路用兵之时。兆惠扎卡困守。我官兵曾蒙关帝显灵护佑。我朝开基之初。亦曾累显灵应。我满洲无不敬奉。常青等皆系满洲。应即往拈香虔祝以祈默佑。　　

○戊午。谕军机大臣等、据明亮等奏、鄂斯璊遣伊属人。将私铸普尔钱之为从回匪萨木萨克等四人拏获。审明照例定拟。并行知塔琦、将已回叶尔羌回人呼图鲁克苏丕、图尔第苏丕、缉拏等语。鄂斯璊急公如此。甚属可嘉。著加恩赏给大荷包一对。小荷包一对。所有拏获回匪。即照明亮等所拟完结。呼图鲁克苏丕等、既回至叶尔羌。著塔琦、即将伊等查拏。照例审办。从前鄂斯璊曾拏获私铸回匪呢雅斯。经朕赏给大紀。令又查出此案。叶尔羌亦必有似此藐法私铸者。色提巴尔第、务宜留心躧缉。果能饬属严查。朕当照鄂斯璊一例加恩。但不可滥及无辜也。　　

○己未。遣官祭火神庙。　　

○谕曰、何裕城奏、据星子县禀报、江西赣州、永建二帮漕船出口时。阻风落后。在左蠡地方。陡遇暴风。打散船只。漂灙米石。又据署粮道初之朴禀称、照料粮船。先至前途催趱。赣永二帮。阻风在后。致遭漂没各等因。但押运厅弁。不行沿途照料。任听尾船落后。署粮道顾前失后。率行捏报出境。请旨将押运之建昌府通判徐坤、革职。署粮道初之朴、交部严加议处。所有漂失米石。即令初之朴照数赔交。并自请一并交部严加议处等语。前据毓奇奏、赣永二帮漕船。在鄱阳湖陡遇暴风。人力难施。非运员玩误失事可比。是以降旨加恩、将漂没米石。免其赔补。并该道厅等处分。俱行宽免。今据何裕城奏、该帮粮艘。因阻风并未出境。该道先至前途催趱。率行捏报出境。该厅又不沿途小心照料。以致尾船落后。猝遇暴风打散船只。漂没米石。阅其情节。毓奇系在淮闻信具奏。自不若该抚见闻较切。而该道厅等顾前失后。捏报不实。自有应得之咎。不得诿之风狂浪涌。人力难施。幸邀宽宥。著照该抚所奏。将押运之建昌府、通判徐坤、革职。署粮道初之朴、交部严加议处。其漂失漕米一万一千四百余石。即著初之朴照数赔交补运。其运丁抚恤、免赔造船之处仍照前旨。何裕城既据实奏闻。著免交部。　　

○庚申。谕曰台湾逆匪林爽文等、纠众不法。劫县戕官。该处知府、同知、知县等、同时被害。前经常青等查明具奏。朕因各该员、究系守御城池。猝被戕害。尚属因公。是以降旨交部从优议恤。今细思徐访。知逆匪林爽文等起事之由。皆因该地方官、平日废弛贪黩。视台湾缺分为利薮。不以冒险渡海为畏途。转以得调美缺为喜。督抚之无能者。又或狥情保荐。明知不察。暧昧牟利。皆不可知。而劣员等并不整顿地方。抚绥安戢。于作奸犯科者。又不及早察办。惟知任意侵渔肥橐。以致敛怨殃民扰累地方遂使桀骜奸民。有所藉口。即如上年杨光勋等。结党倡会。拒捕戕官一案该地方官并不彻底严究。痛示惩创。转将所立天地会名目。改为添弟字样。希图化大为小。将就了事此即明证也。以致会匪奸民等。由此益无忌惮。肆意妄行。是林爽文等滋事不法。实由该地方官养痈贻患。酿成事端。且林爽文恃其险阻。将所住大里杙巢穴。缮完布置。竟成负固之势。又私造旗帜器械。是其蓄谋。已非一日。该地方官平日惟利是图。漫无觉察。形同木偶。以致逆匪等乘机窃发。猖獗蔓延。至今剿捕尚未蒇事。除近年历任督抚。已令罚赔军饷。及现任文武各员。令常青、李侍尧等、于事竣后。严行查参办理外。至此次被害各员。身任地方。全无整顿。致使民怨滋事。贼匪纵横。使其身若在。尚当治以重罪。今虽身被戕害。已为侥幸。非起仓猝。仗节抱忠。殁于王事者可比。今不加追究。将伊等家属治罪。已属格外从宽。而伊等种种废弛激变。纵恶养奸。贻害地方。该处民人。受其荼毒。若此等劣员。仍得复邀恩恤之荣于身后。又何以警贪劣而肃官方。不可托之善善欲长恶恶欲短也。所有已经具题议给恤典者。著暂停办给其未经咨部具题者。概从缓办。此等被害各员内。或有平日居官尚称廉谨。当被贼戕害时。实能抗节骂贼而死。及到任未久。在倡会以后者。该省官民。自有公论。著交常青、李侍尧、详确访查。据实具奏。到日。另行分别降旨。以示彰善瘅恶。微劳必录至意。　　

○又谕、据绵恩奏、访查西山西峰寺。有妇人张李氏。自号西峰老祖活佛。能看香治病。诓骗财物。当即派司员、同宛平县。密赴该处查办。搜出符咒经卷画像。及金银衣服器皿。均非该氏应有之物。并询出原任大学士三宝之寡媳。现任银库员外郎恒庆之妻。俱施银盖庙。舍婢焚修等情节一摺。阅之殊堪骇异张李氏、系乡野愚妇。胆敢潜住近畿。妄称活佛。画符卖药。煽惑人心。诓骗赀财至数万金。置买房地。开设铺面。且该犯擅用黄缎坐褥靠垫。情节甚为可恶。著交留京王大臣、会同绵恩刑部堂官、严切审究。该犯张李氏、并非喇嘛。竟敢擅用黄缎坐褥。将来定案时。应照例从重问拟。不得仅照邪教惑众办理。致有轻纵。所有该犯及伊子财产。俱应入官。恒庆著解任、归案听候审讯。其张李氏之子张明德、广月、及案内有名犯证。一并严审定拟具奏。　　

○谕军机大臣等、据乌尔图纳逊奏、张家口等处。自春间得雨。未及一寸。高阜之地。至今尚未耕种。该处气候早寒。立秋以后。虽得微雨、亦不能赶种等语。张家口一带。春夏以来。雨泽稀少。大田尚未布种。农民不无失望。彼处即系宣化所属。户口亦为繁庶。前已谕令刘峨、查明抚恤。嗣据该督奏、已饬该府亲往各属。查勘实在情形。豫行酌给耔种口粮。俟查覆到日。再行照例办理等语。现在已届立秋。该处地近边疆。天寒较早。晚禾恐不及赶种。著传谕刘峨、即将宣化近边一带地方。迅速确查。如有业经成灾者。即行实力抚恤。毋使一夫失所寻奏、宣化、怀来、保安、西宁、怀安、万全等六州县。及万全县之张家口。被旱较重请借给两月口粮。得旨允行。下部知之。　　

○辛酉。谕军机大臣等、本日据江兰奏、查勘被水地方情形一摺。已于摺内批示矣。睢州十三堡漫工。前据兰第锡等奏、筹办围堤筑坝。现在东堤头已经裹定。不复再塌。一俟采买料物齐全。即相机进占等语。此次漫水。仍循四十九年以前黄流故道。该处地势淤平。办理自易为力。该督等委员购买秸麻料物。自己陆续运工。著传谕兰第锡等、务须督率在工员弁。上紧赶办。及早蒇事。并著将现在堵筑坝工。已有几分约于何日可以合龙之处。迅速具奏。至下游被淹地方。现经江兰亲往查勘。著传谕毕沅、即行按照被水轻重情形。妥为抚恤毋致一夫失所。　　

○又谕、本日李世杰等奏、洪泽湖因十五日西北风暴较大。兼之大雨如注。湖中浪若排山。异常汹涌。信坝已被风浪掣动过水。仁、义、二坝。尚未刷通风息雨止后。赶紧补筑等语。湖河骤涨。下游高宝诸湖。虽尚可容纳。但山旴五坝封土。不可轻动。今既将智、礼、信、三坝。先后开放。所有仁、义二坝。及车逻等坝。务须敬慎保护。倘或湖水盛涨。宣洩不及。实有不能不启放之势。须随时酌量。相机启放。下游一带。民田庐舍。所关甚大。不可不豫为筹及。或先行晓谕该处民人。早为迁避。并将秋禾及早收割。以防淹浸。该督等务实力妥办。以副朕轸念民依至意。　　

○又谕、前经降旨、令常青。蓝元枚等、就郡城鹿仔港一带。广行招募。即曾经被贼迫胁附从者。一经应募投到。不妨即令食粮充伍。既可以添我兵力。又可以解散贼党。今蓝元枚、于未奉谕旨之前。已将难民勇壮者。挑作义民。给予口粮。令其帮助官兵。自属得力。即予钱粮入伍。均无不可。并著常青于该处被难之人。一体挑募。给粮充伍。至大甲溪、岸里社之义民熟番。不肯从贼。现经蓝元枚差弁晓谕。令其攻迫贼巢。分掣贼势。所办甚合机宜。常青年过七十。亲历行阵。督率侍卫章京将备。并力向前。人人用命。朕心深为嘉奖。著赏戴双眼花翎。参赞蓝元枚、自抵鹿仔港以来。一切调度合宜。打仗得胜。伊系蓝廷珍之子。伊父从前剿办奸民朱一贵。收复全台。奋勇克捷。声威久著。今蓝元枚在鹿仔港。统兵进剿。能继家声。实为可嘉。亦著赏戴双眼花翎。台湾道永福、知府杨廷桦、率领义民打仗。亦属奋勉。均著赏戴花翎。至凤山溃兵。前据常青奏、投回府城。有一千一百余名。续据柴大纪奏、又称有溃兵五百余名。已许令戴罪图功。是前次凤山兵丁溃散已回者。数目不甚相悬。该将军止须于柴大纪处核对。即可得实在数目。至台湾百姓。被贼侵扰。焚毁村庄。耕种失业。该将军等于收复各路时。务妥为安抚。俾得尽力补种。既可免其失所。更得多获粮食。两有禆益。此为最要。　　

○壬戌。谕、前据兰第锡、毕沅奏、黄河水势异涨。南岸睢州下汛十三堡。本无修防处。于六月初九日寅刻。堤工漫水二十余丈。分溜不过二三分。现在督率文武员弁。捆埽堵截。以期挂淤集事。并各自请交部治罪等语。前因该督等奏黄河水势。于伏汛前暴涨。即经降旨、谕令加意修防。乃睢州下汛十三堡。竟有漫溢之事。但念该处原无埽工。且因水势陡长。又值疾风暴雨。以致抢镶不住。是以将兰第锡毕沅所请交部治罪之处。加恩宽免。至漫口不过三十余丈。正河溜势未掣。口门分溜。不过二三分。尚易堵筑。是以谕令该督等、上紧筹办。以期速行堵合。本日据兰第锡等奏称、漫口渐次塌宽。已掣溜六七分。十八、十九、二十等日。大雨倾注。北风大作。河水复又增长。大溜全注口门。正河存水。仅止一分。现在催趱承办之员。竭力上紧堵筑等语。是睢州下汛十三堡。已成决口。大溜全掣。不可无重臣前往督办。阿桂于堵筑事宜。屡经任使。素为谙练。呼应较灵。著即驰驿前往睢州工次。熟筹妥办。并即自京起程。毋庸前来行在请训。昨据李奉翰、书麟等奏、闻豫省南岸堤工。有漫溢之处。即派令臬司康基田、游击韩胜、带领备弁兵丁。驰赴豫工。随同进埽堵筑。李奉翰亦俟过秋汛。即前往帮同办理。书麟俟淮扬厅修守事宜商定。即往漫水下注之亳州、蒙城、一带查勘被水情形等语。但本年湖水节经涨发。水势较大。现在睢州南岸漫水。由亳州等处。下注入淮。汇归洪泽湖。将来湖水自必日就增长。该处高堰一带堤岸。关系紧要。皆须李奉翰在彼督率修防。李奉翰不必前赴豫省。竟当在清口、洪泽湖等处。会同李世杰、加意防护。以期巩固。书麟赴亳州、蒙城等州县。查勘被淹情形。即由彼至睢州。本属顺道。著书麟于查勘灾务事毕。即交地方官妥协经理。勿使一夫失所。即行就便前赴工次。彼时阿桂自己到工。即可帮同兰第锡等。商办堵筑事宜。至睢州漫工。现筑圈堤挑水坝。固为挑溜进占而设。但亦须察看情形。现在大溜全掣。口门必宽。不妨次第进占。若口门渐收。溜势湍激遽行进埽。不能坚实到底。徒资糜费。则不可不相机妥办。目下已过立秋。节届处暑。但庚伏未过。又值大雨之际。水势有增无减。恐一时未能堵合。然计阿桂书麟抵工。正届秋汛末期。伊等商办一切。虽未免有需时日。不久即过白露。俟水势渐退。自易为力。彼时料物充足。兵夫踊跃。合龙可期稳固。至兰第锡等奏、现须秸料等项。幸今岁秋田丰稔。购办尚易等语。本年秋成尚早。摺内所称秋田丰稔。自指去岁而言。乃误写今岁字样。已于摺内改正至采青一事。断不可行。新料既不坚实。体又重脆。于坝工既不能得益。且未经成熟。即行刈割。以致小民不能收获。甚为可惜。及至将来筑坝急需料物时。转致短绌。殊属两有妨碍。自应先尽去岁旧料买用。断不可存欲速之见。用青苗也。阿桂已差往豫省。督办漫工。著添派绰克托、办理留京事务。绰克托身兼两部。职任较繁。著暂不必办理户部事务。所有未回銮以前户部尚书。著金简暂行兼署。　　

○豁除河南郑州、乾隆五十一年被水冲没民地一百五十顷十四亩。　　

○旌表守正捐躯直隶南皮县民刘相女刘氏。　　

○癸亥。谕、前因内外文武大臣。遇有应得处分。部议降革。经朕从宽留任。及免其革任者甚多。竟有一人而累至十余案者。未免视为故常。无所警惕。转属有名无实。非所以整饬官方之意。是以谕吏、兵、二部。将内外文武大臣。每人名下所积处分。查明具奏。候朕核办。并令嗣后每届五年。查奏一次。兹据该部摘叙原案次数。开单呈览。朕详加察核。在京大臣内。如喀宁阿、穆精阿、所得降革处分。俱已积至七案。姜晟、积至九案。处分数多。喀宁阿、穆精阿、著将任内应得廉俸分例。各罚出二年。姜晟已任湖北巡抚。但其所得处分。俱系在刑部侍郎任内之事。仍著将侍郎任内应得廉俸分例。罚出二年。所有喀宁阿、穆精阿、姜晟、从前降革处分。俱准其开复。至各省督抚处分。积至六案以上至十案者八人。内如尚书德保、侍郎李封、所得降革处分。多系从前在巡抚任内之事。德保、李封、俱著罚出巡抚养廉二年。刘峨、李世杰、孙士毅、闵鹗元、毕沅、俱著照本任罚出督抚养廉二年。内刘峨因大名府段文经等滋事一案。停止本年廉俸。李世杰因各营火药短少一案。停止三年廉俸。此二案不比寻常失察。仍著照旧扣支外。毕沅并未拏获要犯。其本年廉俸。仍照前旨支给一半。雅德现以副都统衔。在喀什噶尔办事。所得处分。俱在从前督抚任内者。著罚出总督养廉二年。所有德保、刘峨、李世杰、孙士毅、雅德、闵鹗元、毕沅、李封、从前降革处分。既已议罚。俱著准其开复。伊等俱系屡获愆尤。经朕从宽留任。今又概予开复。益当倍加警省。感激思奋。以副朕弃瑕委任之意。此外降革处分。俱在五案以下之各员。统候五年查办时。该部查明具奏。再行核办。　　

○甲子。谕军机大臣等、据福康安奏、甘省六月初。河东、河西、连得雨泽。兰州省城、初八初十日。亦获甘霖。附近金县、河州等属。及稍远之陇西等处。并俱得雨沾足。惟节候业已稍迟。前奏皋兰等属、被旱较重地方。仍不免夏收失望。如有必须抚恤蠲缓事宜。俟该司道查勘明确。督率妥办等语。甘省地处边陲。当夏禾长发之际。全赖雨泽滋培。今兰州及陇西等处。虽已节次得雨沾足。但节候业已稍迟。夏收失望。其被旱较重地方。业经福康安、酌借耔种口粮。并量拨仓粮。减价平粜。但恐乏食贫民。不无拮据。著传谕勒保、于到兰州后。一俟该司道查勘明确。如有必需抚恤蠲。缓者。即一面奏闻。一面督率所属。实力妥办。毋致一夫失所。其各属内、间有被雹。及山水骤发。田禾被伤。并淹毙人口。冲塌房屋之处。均关民瘼。亦著饬属查明。分别轻重。一体抚恤。以副朕惠恤边黎至意。　　

○又谕曰、勒保奏、大同府大同、丰镇、天镇、阳高、山阴、怀仁等六厅县。六月以来。未得雨泽。颇形亢旱。现在出谷平粜。委霍州知州前往查勘。俟查覆到日。再行妥办等语。大同等各厅县。均系关外地方。土瘠民贫。况本年麦收较歉。现又雨泽愆期。农民不无失望。该抚业已将仓谷出借平粜。委员查勘。著传谕郑源璹、俟查覆到日。务将大同等属。受旱轻重情形。是否成灾。应须酌量缓徵赈恤之处。妥协办理。据实具奏。毋致一夫失所。以副朕廑念民依之意。　　

○乙丑。谕、据长麟、阿那布同日奏、宣州帮漕船。于六月十九日。在钜野县通济闸地方。猝遇风暴。雷雨交作。拔起大树。带断锚缆。旗丁王宗城等、军船六只。被风拔倒大桅。船身板裂。登时沉溺。除已捞获湿米外。计冲灙亏折米九百五十石。押令抵通买补交纳等语。漕船在内河失风。沉失米石例应著落旗丁赔补。但念此次宣州帮船。猝遇风暴。断缆拔桅。又值昬夜。风大溜急。究属人力难施。非该旗丁等玩误失事者可比。所有碰裂船只。仍令该旗丁自行修造。捞获湿米。准其分限临仓买余抵补。其漂没米石。著加恩免其赔补。　　

○以兵部侍郎海宁、为镶蓝旗蒙古副都统。　　

○是月。直隶总督刘峨奏、宣化府属大田望雨情形。得旨、已据保兴奏报得雨矣。若有未足。及成灾者。仍当抚恤。不可粉饰。　　

○两江总督李世杰等奏、伏汛河湖水势情形。得旨、览奏欣慰。秋汛正长。当益加敬慎。　　

○河南巡抚毕沅覆奏、睢汛漫口。被淹地境尚少。现在查明户口。照例抚恤。得旨、一切抚恤事宜。实力为之。俾受实惠。　　

○山东巡抚觉罗长麟奏、济南府属之历城、章邱齐河、禹城、齐东、邹平、新城、陵县、临邑、东昌府属之聊城、清平、高唐、萃县、茌平、博平、青州府属之益都、昌乐、高苑、博兴、乐安、寿光、临淄、临朐、泰安府属之泰安、肥城、东阿、平阴、莱芜、武定府属之滨州、利津、沾化、惠民、青城、蒲台、海丰、阳信、曹州府属之濮州、郓城、范县、观城朝城、兖州府属之阳谷、寿张等四十三州县。本年得雨稍迟。请借给两月口粮。得旨允行。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十三


大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。秋七月。丙寅朔。享太庙。遣怡亲王永琅、恭代行礼。　　

○谕曰、阿桂现在出差。所有四库全书遗失底本、及书目、卷帙著添派惠龄、一体严行查办。　　

○丁卯。谕曰、八旗都统、副都统等、管辖八旗人众。当如父兄教训子弟。留心管束并非止令其办理旗务。挑选兵缺而已也。即如三宝之孀媳、恒庆之妻、被邪教妇人煽惑。任意前往各处游荡。以致耗费数万银两。修造庙宇。实属不堪。皆由各旗都统、副都统、及参佐领等、并不留心管教所致。八旗妇人等、如果因有正务。看望亲戚。未为不可。若似此恣意游荡。前往各庙宇烧香。并在城外远处住宿。实于风化有关。理宜严行禁止。著饬令宗人府、八旗王大臣等、嗣后务将各该管旗人、严行约束。并传谕各该族长、参佐领等、留心稽查。倘再有此等事件。将该管王大臣官员、一并治罪。　　
</div>
    <div class="pagination">
<a href="清实录乾隆朝实录_page1634.html">上一页</a><span>...</span><a href="清实录乾隆朝实录_page1630.html">1630</a><a href="清实录乾隆朝实录_page1631.html">1631</a><a href="清实录乾隆朝实录_page1632.html">1632</a><a href="清实录乾隆朝实录_page1633.html">1633</a><a href="清实录乾隆朝实录_page1634.html">1634</a><span class="current-page">1635</span><a href="清实录乾隆朝实录_page1636.html">1636</a><a href="清实录乾隆朝实录_page1637.html">1637</a><a href="清实录乾隆朝实录_page1638.html">1638</a><a href="清实录乾隆朝实录_page1639.html">1639</a><a href="清实录乾隆朝实录_page1640.html">1640</a><span>...</span><a href="清实录乾隆朝实录_page1636.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
