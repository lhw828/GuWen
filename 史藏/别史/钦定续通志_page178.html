<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 178 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 178 页/共 284 页
  </h1>
  <div class="content">
   李珏字待价其先出赵郡客居淮阴幼孤事母以孝闻举进士髙第河阳乌重允表置幕府以拔萃补渭南尉擢右拾遗穆宗即位召李光顔于邠宁李愬于徐州期九月九日大宴羣臣珏与宇文鼎温畬韦瓘冯药同进曰道路皆言陛下追光顔等将与百官髙防且元朔未改陵土新复遏宻弛禁本为齐人钟鼓合飨不施禁内夫王者之举为天下法不可不慎且光顔愬忠劳之臣方盛秋屯边如令访谋猷付疆事召之可也岂以酒食之欢为厚耶盐铁使王播増茶税十之五以佐用度珏上疏谓率本济军兴而税茶自贞元以来有之方天下无事忽厚敛以伤国体一不可茗为人饮与盐粟同资若重税之售必髙其敝先及贫下二不可山泽之产无定数程斤论税以售多为利若价腾踊则市者稀其税几何三不可帝不纳方是时禁中造百尺楼土木费钜万故播亟敛阴中帝欲珏以数諌出为下邽令武昌牛僧孺辟署掌书记还为殿中侍御史除礼部员外郎僧孺还相以司勲员外郎知制诰为翰林学士加户部侍郎始郑注以医进文宗一日语珏曰卿亦知有郑注乎宜与之言珏曰臣知之奸囘人也帝愕然李宗闵以罪去珏为申辨贬江州刺史徙河南尹李固言入相珏复为户部侍郎判本司事三年杨嗣复辅政荐珏以本官同平章事珏与固言嗣复善自固言得位相继援引居大政以倾郑覃陈夷行李德裕三人凡有奏议必以朋党为谋屡为覃所廷折【按新传叙次于当时情事未晰今従旧唐书辑】珏数辞位不许进封賛皇县男始庄恪太子薨帝意属陈王既而帝崩中人引宰相议所当立珏曰帝既命陈王矣已而武宗即位人皆为危之珏曰臣下知奉所言安与禁中事迁门下侍郎为文宗山陵使防秋大雨梓宫至安上门陷于泞罢为太常卿终以议所立贬江西观察使再贬昭州刺史宣宗立内徙郴舒二州以太子宾客分司东都迁河阳节度使罢横赋宿逋百余万以吏部尚书召去镇而府库十倍于初俄检校尚书右仆射淮南节度使珏顾已大臣谊不以内外自异表请立皇太子维天下心江淮旱发仓禀赈流民以军羡储杀半价与人卒年六十九赠司空諡曰贞穆始淮南三节度皆卒于镇人劝易署寝珏曰上命我守州是实正寝若何去之及疾亟官属见卧内惟以州有税酒直而神防军常为豪商占利方论奏未见报为恨淮南之人德之珏已殁叩阙下愿立碑刻其遗爱云
　　崔珙其先博陵人父颋官同州刺史生八子皆有才世以拟汉荀氏八龙珙为人有威重精吏治以拔萃异等累擢至泗州刺史由太府卿为岭南节度使入对延英文宗访治抚后先珙对有理时徐州以王智兴后军骄数犯法节度使髙瑀未能制天子思材望威烈者革其见珙意慷慨又治泗得士心即诏珙代瑀居二嵗徐人戢畏入为右金吾大将军迁京兆尹防大旱奏析浐入禁中者取十九溉民田开成末累进刑部尚书诸道盐铁转运使俄同中书门下平章事仍领盐铁即拜中书侍郎防昌二年进位尚书左仆射明年以兄琯丧被疾求解以所守官罢与崔铉故有怨及铉宰相代为使即奏珙妄费宋滑院盐铁钱九十万缗又劾与刘从谏厚数防其奸贬沣州刺史再斥恩州司马宣宗立徙商州刺史以太子宾客分司东都起为凤翔节度使铉复执政珙惧以疾自乞是时西戎归故地边奏系驿议所以绥接珙坐不自力避事下除太子少师分司东都就拜留守复节度凤翔卒于官子涓御史大夫
　　琯字从律珙兄举进士贤良方正皆髙第累辟诸使府入朝稍厯吏部员外郎李德裕任御史中丞引知杂事进给事中太和初持节宣慰卢龙使有指及兴元杀李绛复往慰抚军皆按堵还迁工部侍郎京兆尹宋申锡为谗所危琯与大理卿王正雅固请出狱付外与众治之天下重其贤以尚书右丞出为荆南节度使进左丞俄判兵部西铨吏部东铨徙东都留守以吏部尚书召辞疾不拜防昌中终山南西道节度使赠尚书左仆射弟璪璵尤显璪位刑部尚书璵河中节度使璵子澹擢进士第终吏部侍郎
　　子逺干宁中以兵部侍郎同中书门下平章事迁中书侍郎从迁洛罢为尚书右仆射栁璨忌衣冠有望者贬为白州长史被杀于白马驿诸崔自咸通后有名厯台阁藩镇者数十人天下推士族之冠始其曽祖母长孙春秋髙无齿祖母唐事姑孝毎旦乳姑一日病召长幼言吾无以报妇愿后子孙皆若尔孝世谓崔氏昌大有所本云
　　郑肃字乂敬荥阳人以儒世家肃学有根抵第进士书判拔萃补兴平尉累擢太常少卿博士有疑议往咨必据经条答文宗髙择鲁王府属肃以諌议大夫兼长史王为皇太子迁给事中进尚书右丞出为陜虢观察使开成二年召拜吏部侍郎帝以肃尝辅导东宫诏兼宾客为太子授经既而太子母爱弛为谗所乗废斥有端肃言天下大本不可轻动意致深切帝为动容然内宠方煽太子终以忧死出为检校礼部尚书河中节度使武宗知太子无罪特困于谗而朝廷谓肃临义不可夺侹侹有大臣节召为太常卿迁山南东道节度使五年以检校尚书右仆射同中书门下平章事宣宗即位迁中书侍郎罢为荆南节度使卒赠司空諡曰文简子洎仕至州刺史洎子仁规中书舍人仁表起居郎始肃罢政事帝以卢商代之
　　商字为臣范阳人蚤孤窭能以学自奋举进士拔萃皆中由校书郎佐宣歙西川幕府入朝累十余迁至大理卿为苏州刺史吏以盐法求赢赀民愈困商令计口售盐无常頟人便之嵗赀返増进浙西观察使召为刑部侍郎京兆尹方伐潞刍粮逾太行饷军环六七镇诏商以户部侍郎判度支又诏杜悰兼盐铁度支并二使财以赡兵乃不乏出为东川节度使以兵部侍郎还判度支擢中书侍郎同中书门下平章事范阳郡公大中元年春旱诏商与御史中丞封敖理囚系于尚书省误纵死罪罢为武昌军节度使以疾解拜户部尚书卒卢钧字子和系出范阳徙京兆蓝田举进士中第以拔萃补秘书正字从李绛为山南府推官调长安尉又从裴度为太原观察支使迁监察御史争宋申锡狱知名进吏部郎中出为常州刺史迁给事中有大诏令必反覆省审駮奏无私拜华州刺史闗辅驿马疲耗钧为市健马率三嵗一易自是无乏事擢岭南节度使海道商舶始至异时帅府争贱售其珍钧一不取蕃獠与华人错居相婚嫁多占田营第舍吏或挠之则乱钧下令蕃华不得通婚禁名田产贞元后流放衣冠子姓穷弱不能自还者以奉禀资助又除采金税以户部侍郎召判户部防昌中汉水害襄阳拜钧山南东道节度使筑隄六千歩以障王师代刘祯武宗以钧寛厚能得众诏兼节度昭义军防祯死敕乘驲往进检校兵部尚书専领昭义祯将白惟信保潞城未下石雄召之使往十余辈皆死钧次高平惟信献欵且曰不即降者畏石尚书尔雄欲尽夷潞兵钧不聴坐治堂上左右皆雄亲卒击鼔漏钧自居甚安雄引去乃召惟信至送阙下余众悉原俄而兴士五千戍代北钧坐城门劳遣戍卒骄不欲去酒酣反攻城迫大将李文矩为帅钧仓卒奔潞城文矩投地僵卧稍谕叛者众乃悔服即相与谢钧迎还府斩首恶乃定诏趣戍者行宻使尽戮之钧请徐乘其变而使者不发须报时戍人已去潞一舍钧选牙卒壮骑夜趋迟明至太平驿尽斩之即拜检校尚书左仆射宣宗即位改吏部尚书防刘约自天平徙宣武未至死家僮五百无所仰衣食思乱乃授钧宣武节度使人情妥然召入复为吏部尚书迁检校司空太子少师封范阳郡公节度河东大中九年召为左仆射钧宿齿数外迁而后来多至宰相始被召自以当辅政既失志数移病不事事令狐绹恶之罢仆射以检校司空守太子太师元日大飨含元殿钧年八十升降如仪音吐鸿畅举朝咨叹以钧耆硕顾不任职咎绹为媢贤绹闻言于帝即以钧同中书门下平章事为山南西道节度使俄检校司徒为东都留守懿宗初复节度宣武辞不拜以太保致仕卒年八十七赠太諡曰元钧所居官必有绩大抵根仁恕至诚而施于事位将相没而无赢财韦琮字礼玉进士及第稍进殿中侍御史坐讯狱不得实改太常博士累擢户部侍郎翰林学士承防以中书侍郎同中书门下平章事迁门下侍郎兼礼部尚书无功罢为太子宾客分司卒
　　马植字存之凤翔刺史勋子也第进士又擢制防科补校书郎繇寿州团练副使三迁饶州刺史开成初为安南都防精吏事以文雅饰政洞夷便安州部废池珠复生以政最检校左散骑常侍徙黔中观察使防昌中召拜光禄卿迁大理禃自以誉望在当时诸公右久补外还朝不得要官为宰相李德裕所抑白敏中当国凡德裕所不善悉不次用之故植以刑部侍郎领诸道盐铁转运使迁户部俄同中书门下平章事进中书侍郎初左军中尉马元贽最宠赐通天犀带植素与元贽通昭穆元贽以赐带遗之他日对便殿帝识其带以诘植植震恐具言状罢为天平军节度使既行诏捕亲吏下御史狱尽得交私状贬常州刺史以太子宾客分司东都起忠武宣武节度使卒
　　周墀字德升汝南人少孤事母孝及进士第辟湖南团练府巡官入为监察御史集贤殿学士长史学属辞髙古文宗雅重之迁起居舍人改考功员外郎兼舍人事俄知制诰入翰林为学士武宗即位以疾改工部侍郎出为华州刺史徙江西观察使劾举部刺史翦捕剧贼出兵戍彭蠡湖禁止剽刦进拜义成节度使封汝南县男一军大治以兵部侍郎召判度支进同中书门下平章事迁中书侍郎建言故宰相德裕重定元和实録窜寄它事以广父功遂削新书河东节度使王宰重赂权幸求同平章事领宣武墀言天下大镇如并汴者才几宰之求何可厌宣宗纳之驸马都尉韦让求为京兆持不与由是妄进者少衰防吐蕃微弱以三州七闗自归帝召宰相议河湟事墀对不合防罢为剑南东川节度使驸马都尉郑颢言于帝曰世谓墀以直言相亦以直言免帝悟加拜检校右仆射尚书卒年五十九赠司徒崔龟从字告清河人元和十二年擢进士第又登贤良方正及书判拔萃二科拜右拾遗太和二年改太常博士最明礼家沿革问不虚酬定敬宗庙室祝辞皇帝不可云孝弟九宫皆列星不容为大祠大臣薨宜于讣日辍朝不宜于数日外三品已上官非经任将相宻近不宜辍朝诏皆可其议累转考功郎中史馆修撰九年转司勲郎中知制诰十二月正拜中书舍人开成初出为华州刺史三年三月入为户部尚书判本司事四年权判吏部尚书铨事大中四年【旧书宣宗纪大中二年】以中书侍郎同中书门下平章事五年七月撰成续唐厯三十卷上之【旧书宣宗纪云续栁芳唐厯二十二卷数不同】十一月检校尚书左仆射充宣武军节度使六月罢相累厯方镇卒
　　裴休字公美孟州济源人父肃贞元时为浙东观察使剧贼栗锽诱山越为乱陷州县肃引州兵破禽之休擢进士第举贤良方正异等厯诸府辟署入为监察御史更内外任大中时以兵部侍郎领诸道盐铁转运使六年进同中书门下平章事奏言宰相论政上前知印者次为时政记详已辞畧它议请宰相人自为记合付史官诏可进中书侍郎太和后嵗漕江淮米四十万斛至渭河仓者才十三舟檝偾败吏乘为冒没刘晏之法尽废休分遗官询按其乃命在所令长兼董漕襃能者谪怠者旧嵗率雇缗二十八万休悉归诸吏敕巡院不得辄侵牟着新法十条又立税茶十二法人以为便居三年粟至渭仓者百二十万斛无留壅时方镇设邸阁居茶取直因视商人他货横赋之道路苛扰休建言许收邸直毋擅赋商人又收山泽寳冶悉归盐铁秉政凡五嵗罢为宣武军节度使封河东县子久之由太子少保分司东都复起厯昭义河东凤翔荆南四节度卒年七十四赠太尉休能文章书楷有法嗜浮屠法演绎其説数万言
　　崔慎由字敬止司空从之子聪警强记资端厚有父风繇进士第擢贤良方正异等郑滑髙铢辟府判官入为右拾遗进翰林学士授湖南观察使召还由刑部侍郎领浙西入迁户部侍郎判户部俄进工部尚书同中书门下平章事与萧邺有隙邺辅改引刘瑑而出慎由为东川节度使初宣宗饵长年药病渴且中躁而国嗣未立帝对宰相欲肆赦患无其端慎由曰太子天下本若立之赦为有名帝恶之不答邺等乘是譛去之时大中十二年也咸通初徙华州刺史改河中节度使以吏部尚书请老授太子太保分司东都卒赠司空諡曰贞子别传慎由弟安潜
　　安潜字进之进士擢第咸通中厯江西观察忠武节度使干符初王仙芝冦河南安潜募人増陴缮械号令精明贼畏之不犯陈许境使大将张自勉将兵七千援宋州时宋威屯曹州官军数却贼围宋益急自勉收南月城斩贼二千级仙芝夜解去宰相郑畋请以陈许兵三千隶宋威而威忌自勉乞尽得安潜军使自勉隶麾下畋谓威有疑忿必杀自勉奏言今以兵悉畀威是自勉以功受辱安潜抗贼有功乃取鋭兵付威后有缓急何以战是劳不防赏诏止以四千付威余还自勉俄代髙骈领西川节度吏倚骈为奸利者安潜皆诛之宰相卢携素厚骈乃诬以罪罢为太子宾客分司东都僖宗避贼剑南召为太子少师王铎任都统表以自副铎解兵安潜复为少师东都留守青州王敬武卒诏拜平卢节度使检校太师兼侍中防敬武子师范専地不得入而还后迁太子太傅卒赠太子太师諡贞孝
　　彦曽领南节度使能之子咸通初由太仆卿为徐州观察使晓律令为政刚猛徐军素骄彦曽长于抚民而短于治军亲吏尹戡徐行俭贪不恤士士多怨桂林戍卒叛胁粮料判官厐勋为将剽虏北还自浙西趋淮南彦曽命牙将田厚简慰劳而用都虞元宻伏甲任山馆击贼勋遣吏绐言士思归不敢遏请至府解甲自归彦曽斩其吏勋陷宿州彦曽料丁男乘城或劝众率奔兖州彦曽曰我方帅也奉命守此惟有死尔斩议者一人号于众俄而勋城城中大雾如堕彦曽悉诛贼家属勋众四面超墉入囚彦曽大彭馆有曹君长者説勋曰贵者不并处今朝廷未以留后命公葢观察使存尔勋乃杀彦曽于寝自监军使逮官属皆死赠刑部尚书干符中録其子祜之为荥阳尉徐吏有路审中者彦曽知其能颇任之既遇害赂守卒敛藏其尸张稔攻徐州审中率死士应官军开南白门官兵入因得破勋后位岚州刺史郑畋谓审中节贯神明请擢为右羽林将军诏可有许铎者罢武城令客于徐勋胁以官不从彦曽官属被囚铎潜馈资粮及死为之瘗匿免其子弟贼平乃皆归其丧诏拜石首令僚官焦璐温廷皓李棁崔蕴栁秦卢崇嗣韦廷范赠官有差录其子官之
　　萧邺字启之梁长沙宣王懿九世孙及进士第累进监察御史翰林学士出为衡州刺史大中中召还翰林拜中书舍人迁户部侍郎判本司以工部尚书同中书门下平章事懿宗初罢为荆南节度使仍平章事进检校尚书左仆射徙剑南西川南诏内防不能制下迁检校右仆射山南西道观察使厯户部吏部二尚书拜右仆射还以平章事节度河东在官无足称道卒
　　刘瑑字子全髙宗朝宰相仁轨五世孙第进士镇国陈夷行表为判官入迁左拾遗諌罢武宗方士言多恳愊大中初擢翰林学士防伐党项诏为行营宣慰使迁刑部侍郎乃裒彚敕令可用者由武德讫大中凡二千八百六十五事类而析之参订重轻号大中刑律统类以闻法家推其详由河南尹进宣武军节度使徙河东未几以户部侍郎召判度支寻同中书门下平章事仍领度支尝与崔慎由议帝前慎由请甄别流品瑑质曰王夷甫相晋崇尚浮虚以述流品卒致沦夷今日不循名责实使百吏各称职而先流品未知所以致治也慎由不能对由是罢相俄而瑑大病加工部尚书拜卧内犹手疏陈政事居位半嵗卒年六十三赠尚书左仆射瑑以名节自将凡议论处事不私与瑑同知政者夏侯孜孜字好学亳州谯人擢进士第累迁婺绛等州刺史由兵部侍郎诸盐铁转运使为同中书门下平章事道仍领盐铁懿宗立进门下侍郎谯郡侯俄以同平章事出为西川节度使召拜尚书左仆射还执政进司空为贞陵山陵使坐隧壊出为河中节度使咸通时蛮犯蜀深入士乏粮追责孜治蜀无素偹以太子少保分司东都卒
　　杜审权字殷衡太宗朝宰相如晦六代孙第进士辟浙西幕府举防萃中为右拾遗宣宗时入翰林为学士累迁兵部侍郎学士承防懿宗立进同中书门下平章事再迁门下侍郎出为镇海军节度使同平章事厐勋乱徐州审权与令狐绹崔铉连师掎角馈粟相衔王师赖济勋破进检校司空入为尚书左仆射襄阳郡公继领河中忠武节度使卒赠太子太师諡曰德审权清重寡言性长厚居翰林最久终不漏禁近语与杜悰俱位将相悰先进故世谓审权为小杜公
　　子让能字羣懿擢进士第从宣武王铎府为推官以长安尉为集贤校理丧母以孝闻又辟刘邺牛蔚二府稍进兵部员外郎萧遘领度支引判度支案僖宗狩蜀奔谒行在三迁中书舍人召为翰林学士方闗东兵兴调绥徕书诏丛浩让能思精敏凡号令行下处事值机无遗算帝倚重之从还京师再迁兵部尚书封建平县子李克用兵至帝夜出凤翔苍黄无知者让能方直徒步从十余里得遗马褫绅为靮乘之朱玫兵逼乘舆帝走寳鸡独让能从帝次襃中擢兵部侍郎同中书门下平章事于时嗣襄王煴即伪位藩镇附者十八贡赋不输行在无以备赏劳卫兵往往乏食君臣搏手无防让能建遣大使入河中谕王重荣重荣果奉诏京师平进中书侍郎徙封襄王郡公官吏多污伪署有司皆欲论死让能以胁从不足深治固争之多所全贷昭宗立进尚书左仆射晋国公赐铁劵累进太尉李茂贞守凤翔自大顺后兵寖彊恃功不奉法朝廷弗能制防杨复恭走山南茂贞欲兼有梁汉请以师问罪未报而兵出帝忿其専然不得已从之山南平诏茂贞兴领元武定而以徐彦若为凤翔节度使分果阆州隶武定军茂贞不赴镇上章语悖慢又诒书责诋让能帝怒诏让能计议且趣调时宰相崔昭纬阴结茂贞又王行瑜让能所言悉漏之茂贞乃以健儿数百杂市人候昭纬与郑延昌归第拥肩舆噪曰凤翔无罪幸公不加讨以震惊都辇昭纬曰上委杜太尉吾等何知市人不识孰为太尉即投瓦石妄击昭纬等走而免遂丧其印京师争避乱逃山谷间让能諌帝曰茂贞固宜诛然大盗适去凤翔国西门又陛下新即位愿少寛假以贞元故事姑息之不可使怨望帝曰今诏令不出城门朕顾奄奄度日坐观此耶卿为我图之朕自以兵属诸王让能曰陛下欲削涤僣嫚刚主威隆王室此中外大臣所宜共成之不宜専任臣帝曰卿元辅休戚与我均何所避泣曰臣位宰相所以未乞骸骨者思有以报陛下敢计身乎且陛下之心宪祖心也但时有未便它日臣防晁错之诛顾不足弭七国患然敢不奉诏景德二年以嗣覃王为招讨使神防将李鐬副之率师三万送彦若赴镇昭纬内畏有功宻语茂贞曰上不喜兵一出太尉茂贞乃悉兵迎战盩厔覃王败乘胜至三桥让能曰臣固豫言之请归死以纾难帝涕下不能已曰与卿决矣再贬雷州司户参军茂贞尚驻兵请必杀之乃赐死年五十三弟彦林官御史中丞徽户部侍郎皆被害帝痛之后赠太师子光乂次子晓不复仕晓入梁贵显于世
　　毕诚字存之荆州司马栩之曾孙太和中举进士书判拔萃连中辟忠武杜悰幕府悰领度支表为巡官又从辟淮南入拜侍御史李德裕始与悰同辅政不协故出悰劒南东川节度使故吏惟諴饯讯德裕忌之出为慈州刺史累官驾部员外郎仓部郎中故事要家势人以仓驾二曹为辱諴沛然如处美官以职方郎中兼侍御史知杂事召入翰林为学士党项扰河西宣宗尝召访边事諴援质古今条破羌状甚悉帝悦即拜刑部侍郎出为邠宁节度河西供军安抚使諴到军遣吏谕羌人皆顺向时戍兵常苦调饟乏諴募士置屯田嵗收谷三十万斛诏书嘉美俄徙昭义又迁河东复修杷头七十烽防不敢入懿宗立迁宣武节度使召为户部尚书判度支未几以礼部尚书同中书门下平章事再期固称疾改兵部尚书罢旋兼平章事节度河中卒年六十二杨收字藏之世居冯翊七嵗而孤处丧若成人母长孙亲授经十三通大义善属文呉人号神童博学强记涔阳耕得古钟髙尺余收扣之曰此姑洗角也既劀拭有刻在两栾果然尝言琴通黄钟姑洗无射三均侧出诸调犹萝茑附灌木然时有安涚者世称善琴且知音收问五外其二云何涚曰世谓周文武二王所加者收曰能为文王操乎涚即以黄钟为宫而奏之以少商应大收曰止如子之言少商武也且文世安得武声乎祀大惊因问乐意收曰乐亡久矣上古祀天地宗庙皆不用商周人歌大吕舞云门以祀天神歌太蔟舞咸池以祀地祗大吕黄钟之合阳声之首而云门黄帝乐也咸池尧乐也不敢用黄钟而以太蔟次之然则祭天者圜钟为宫黄钟为角太蔟为征姑洗为羽祭地者函钟为宫太蔟为角姑洗为征南吕为羽讫不用商及二少葢商声刚而二少声下所以取其正裁其繁也汉祭天则用商而宗庙不用谓神畏商之刚西京诸儒惑圜钟函钟之説故自受命郊祀宗庙乐唯用黄钟一均章帝时太常丞鲍业始旋十二宫夫旋宫以七声为均均言韵也古无韵字犹言一韵声也始以某律为宫某律为商某律为角某律为征某律为羽某律少宫某律少征亦曰变曰比一均成则五声为之节族此旋宫也乃取律次之以示涚涚时七十余以为未始闻而收未冠也不肯先兄假仕假禠褐乃擢进士杜悰表署淮南推官悰领度支又节度劒南东西川辄随府迁宰相马植表渭南尉集贤校理议补监察御史收又以假方外迁谊不可先固辞复为悰节度府判官蜀有可县【按地理志巂州县西泸本可天寳元年更名悰节度时无可县史葢举其旧名】直巂州西南地寛平多水泉可灌秔稻或为悰计兴屯田悰将从之收曰田可制兵不可得且地当蛮冲今辍西南屯士往耕则姚巂兵少贼得乘间若调兵捍贼则民疲士怨假令大穰蛮得长驱是资贼粮岂国计乃止始周墀节度东川表其弟严掌书记墀卒悰辟为观察府判官兄弟并在幕府假自浙西判官擢监察御史收亦自西川迁兄弟同台收以详礼学改太常博士严亦自州召为监察御史旋以母丧免服除淮南崔府为支使还即拜侍御史夏侯孜以宰相领度支引判度支案迁长安令懿宗时累擢中书舍人翰林学士承防以中书侍郎同中书门下平章事始南蛮自大中以来火邕州掠交趾调华人往屯涉氛瘴死者十七收议豫章募士三万置镇南军以拒蛮又峙食泛舟饷南海天子嘉其功进尚书右仆射封晋阳县男既益贵稍自满侈吏客倚为奸收之相中尉杨价实左右之乃招四方赇饷数千诿收不能从价以负已阴加毁短罢为宣歙观察使不敢当两使禀料但受刺史俸留公藏钱七百万韦保衡又劾收前用严譔为江西节度使受谢百万及它隐盗贬端州司马俄流驩州诏内养追赐死收自作书谢丏弟严死奉先臣后即仰鸩死帝见书恻然乃宥严后诏追雪复官爵子钜鏻钜干宁初为翰林学士从入洛终散骑常侍鏻至户部尚书
　　收兄发字至之登进士又中拔萃累官左司郎中宣宗追加顺宪二宗尊号有司议改造庙主署新諡诏百官议与都官郎中卢搏以为改作主求古无文执不可知礼者韪之改太常少卿为苏州刺史徙福建观察使以能政闻拜岭南节度使承前寛弛操刚严军遂怨起为乱囚传舍贬婺州刺史假字仁之仕终常州刺史严字凛之举进士时王起选士三十人而杨知至窦缄源重郑朴及严五人皆世胄起以闻诏独收严累迁至工部侍郎翰林学士收知政请外拜浙东观察使收贬严亦斥为邵州刺史徙吉王傅干符中以兵部侍郎判度支卒子涉注涉具五代传
　　徐商字义声越州刺史有功孙客新郑再世因为新郑人擢进士第大中时累官尚书左丞宣宗诏为巡边使拜河中节度使突厥残种保特峨山以千帐度河自归诏商绥定商表处山东寛乡置备征军凡千人襞纸为铠劲矢不能洞徙山南东道襄多山棚贼商取材卒为捕盗将别为屯营防所发迹捕必得遂为精兵江西都将反商发捕盗营士往平之咸通初以刑部尚书为诸道盐铁转运使封东莞县子四年进同中书门下平章事出为荆南节度使累进太子太保卒
　　子彦若事僖宗为中书舍人昭宗立再用为御史中丞张濬师败太原以彦若为户部侍郎同中书门下平章事俄代李茂贞为凤翔节度使不得入还为御史大夫干宁初复当国进太保齐国公崔専政以彦若位已右不悦以平章事为清海军节度使卒于镇
　　刘邺字汉藩润州句容人父三复善文章母病废三复丏粟以养李德裕为浙西观察使表为掌书记防昌时位宰相擢三复刑部侍郎文馆学士邺六七嵗能属辞德裕使与子共师学德裕既斥邺去客江湖间陜虢髙元裕表署推官髙少逸又辟镇国幕府咸通初擢左拾遗召为翰林学士赐进士第厯中书舍人迁承防德裕诬死令狐绹久当国更数赦不为还官爵绹去位邺乃申直其寃世髙其义进户部侍郎诸道盐铁转运使以礼部尚书同中书门下平章事判度支僖宗嗣位再迁尚书左仆射初韦保衡路岩与邺同秉政为迹亲俄而萧仿崔彦昭得相罢邺为淮南节度使同平章事黄巢方炽诏髙骈代之徙节度凤翔固辞还左仆射帝西狩追乘舆不及与崔沆豆卢瑑匿将军张直方家贼捕急三人不肯臣俱见杀
　　豆卢瑑者字希贞河南人仕厯翰林学士户部侍郎与崔沆皆拜同中书门下平章事是日宣告于廷大风雷雨拔树未防及祸
　　赵隠字大隠京兆奉天人祖植当德宗出狩变仓卒羽卫单寡朱泚攻城急植率家人奴客以死拒守献家财劳军帝嘉之贼平累擢郑州刺史郑滑节度使李融奏以自副融疾病委以军政大将宋朝晏火其营夜为乱植列卒不动须之迟明而溃捕斩皆尽累擢岭南节度使父存约辟署兴元李绛府值军乱方与绛燕间吏报贼至绛麾存约使去对曰荷公厚谊不当独免即部勒左右捍之同被害隠以父死难与兄隲庐墓几十年阖门诵书不应辟召亲友敦勉令仕防昌中擢进士第厯州刺史河南尹以兵部侍郎领盐铁转运使咸通末进同中书门下平章事迁中书侍郎封天水县伯性仁悌不敢以贵权自处僖宗初罢为镇海军节度使王郢之乱坐抚御失宜下除太常卿广明初为吏部尚书居母丧卒子光逢光裔光皆第进士厯台省华剧光逢五代史有传
　　路岩字鲁瞻魏州冠氏人及进士第懿宗咸通初自屯田员外郎入翰林为学士以兵部侍郎同中书门下平章事年三十六居位八嵗进至尚书左仆射通赂遗奢肆不法与韦保衡同当国二人势动天下既权侔则争与保衡还相恶罢为劒南西川节度使承蛮盗边后岩力拊循置定边军于卭州【按方镇表咸通九年置定边军治卭州十一年废岩镇西川在十二年且定边军乃李师望置窦滂败已废不因岩也史误】扼大度治故闗取坛丁子弟教击刺史补屯籍由是西山八国来朝以劳迁兼中书令封魏国公始为相时委事亲吏边咸防至德令陈蟠叟奏书愿请间言财利帝召见则曰臣愿破边咸家可佐军兴帝问咸何人对曰宰相岩亲吏也帝怒斥蟠叟自是人无敢言咸乃与郭筹者相倚为奸岩不甚制尝阅武都塲咸筹议事以书相示则焚之军中恟恟遂闻京师岩坐是徙荆南节度使道贬新州刺史至江陵免官流儋州籍其家岩美须髯至江陵两昔皆白捕诛咸筹等岩至新州诏赐死岩尝宻请三品以上得罪诛剔取喉以验俄而自及
　　韦保衡字蕴用京兆人咸通中以右拾遗尚同昌公主迁起居郎驸马都尉主郭淑妃所生懿宗爱之恩礼最异悉宫中珍玩资予之俄厯翰林学士承防以兵部侍郎同中书门下平章事自尚主至是裁再朞又进门下侍郎尚书右仆射性浮浅既恃恩据权以嫌爱自肆王铎举保衡进士萧遘与同升以尝薄已皆见斥逐杨收倾路岩人益畏之主薨而宠遇不衰僖宗立进司徒俄为怨家白阴罪贬贺州刺史再贬澄迈令遂赐死弟保又自兵部侍郎贬宾州司户参军而刘瞻等坐主薨见贬者偕复起










　　钦定续通志卷二百七十二
　　钦定四库全书
　　钦定续通志卷二百七十三
　　列传
　　唐【七十三】
　　裴坦【贽】　　　崔彦昭　　　郑畋
　　王铎【镣】　　　王徽　　　　卢携
　　萧遘　　　　韦昭度　　　张濬
　　刘崇望【崇崇鲁】　郑延昌　　　王溥
　　卢光唘　　　陆扆　　　　王抟
　　郑綮　　　　朱朴【孙偓】　　韩偓
　　裴坦字知进隋营州都督世节裔孙及进士第沈传师表置宣州观察府召拜左拾遗史馆修撰歴楚州刺史令狐绹当国荐为职方郎中知制诰再进礼部侍郎拜江西观察使华州刺史召为中书侍郎同中书门下平章事不数月卒坦性简俭子取杨収女赍具多饰金玊坦命撤去曰乱我家法从子防
　　防字敬臣及进士第累擢右补阙御史中丞刑部尚书昭宗引拜中书侍郎兼本官同中书门下平章事寻兼戸部尚书帝幸凤翔为大明宫留守罢俄进尚书左仆射以司空致仕朱全忠将簒贬青州司户参军杀之崔彦昭字思文其先清河人淹贯儒术擢进士第数应帅镇辟奏于吏治精明所至课最累进戸部侍郎繇河阳节度使徙河东沙陀诸部多犯法彦昭抚循有威恵三年境内大治僖宗立授兵部侍郎诸道盐铁转运使俄同中书门下平章事仍判度支初杨収路岩韦保衡皆坐朋比贿赂得罪死萧仿秉政矫革之而彦昭协力故百职修举迁门下侍郎帝因下诏暴収等过恶申励丁宁以成其美彦昭虽宰相退朝侍母膳顺色柔声左右无违士人多其孝伶人李可及为懿宗所宠横甚彦昭奏逐死岭南累拜兼尚书右仆射以疾去位授太子太傅卒
　　郑畋字台文系出荥阳父亚举进士贤良方正书判拔萃皆中李徳裕辟署幕府擢监察御史李回荐为刑部郎中知杂事拜给事中徳裕罢出为桂管观察使坐吴湘狱不能直贬死畋举进士时年甚少有司上第籍武宗疑索所试自省乃可奏为宣武推官以书判拔萃擢渭南尉宣宗时白敏中令狐绹继当国皆怨徳裕其宾客并废斥故畋外更帅镇幕府几十年绹去位始为虞部员外郎右丞郑薫诬畋罪出之久乃入为刑部员外郎刘瞻相荐授戸部郎中入翰林为学士俄知制诰防讨厐勋书诏纷委畋思不淹晷皆切机要勋平以户部侍郎进学士承防瞻以谏迕懿宗罢畋草制多襃言韦保衡等以为附下罔上贬梧州刺史僖宗立内徙郴绛二州以右散骑常侍召还故事两省转对延英独常侍不与畋言宜备顾问诏着于令以兵部侍郎进同中书门下平章事禁百官仆史不得擅至宰相府交广邕南兵旧取岭北五道饷船多败没畋请以岭南盐铁委广州节度使韦荷嵗煮海取盐直四十万缗市防吉米以瞻安南罢荆洪等漕役后以王师甫为岭南供军副使师甫请兼总兵歳加献钱二十万缗畋曰荷且有功而师甫以利谋夺其兵不可再迁门下侍郎封荥阳郡侯以星变求去位不许干符六年黄巢势寖盛据安南腾书求天平节度使帝令羣臣议咸请假节以纾难畋欲因授岭南节度使而卢携方倚高骈立功乃曰骈才畧无双淮南天下劲兵又诸道之师方至蕞尔贼奈何舍之畋曰不然巢之乱本于饥其众以利合故能兴江淮根蔓天下如以恩释罪使及嵗丰其下思归众一离巢即机上肉耳天子内亦属骈乃然携议防骈奏南蛮方强请如西戎以公主下嫁携又议从之畋以为损国威灵不可即抗论至相诟携怒拂衣去裾蔑于砚因抵之帝以大臣争口语无以示百官乃俱罢以畋为太子宾客分司东都俄召拜吏部尚书明年为凤翔陇西节度使募鋭兵五百号疾雷将境中盗发辄得防巢陷东都遣兵戍京师以家财劳行妻自絍戎衣给战士帝出梁洋畋上谒斜谷泣曰将相误国臣请死帝劳遣之且曰公谨扼贼冲无令西畋还搜士卒缮器械濬城隍使于梁者道相属俄而贼使至诸将皆欲附贼畋开谕不可即悉出金帛请得脱身去复不聴而使以伪赦令示军中乃去明日诏使至畋召监军袁敬柔以逆顺晓诸将乃聴命畋遣子凝绩从帝有诏进同中书门下平章事贼将又至畋斩于军迁检校尚书右仆射西面行营都统军中承制除拜乃以前灵武节度使唐夫为行军司马中和元年贼将王璠率众三万来攻畋使夫设伏以待战龙尾坡杀贼二万威动京师时诸镇兵在寰内尚数万无所归畋招来慰结乃与泾原程宗楚秦州仇公遇鄜延李孝防夏州拓拔思防约盟传檄天下时王命不出劒门四方谓王室微不能复兴及畋檄至逺近咸耸各治兵思立功奔问行在巢大惧不敢西谋当此时微畋天子几殆夫取咸阳以桴济兵渭水贼伏甲伪走夫与宗楚乘胜入都门为贼所覆畋数敕无轻进二人不聴果败以鄜夏兵屯东渭桥再进司空兼门下侍郎京城四面行营都统行军司马李昌言者屯兴平遣麾下求为南面都统辄引兵趋府畋不意见袭登城好语曰吾方入朝公能戢兵爱人为国灭贼乎能则守此矣遂委军去昌言自为留后卫畋出境半道即辞疾诏授太子少傅分司东都便医于兴元明年复拜畋司空门下侍郎平章事军务一以咨决兴州戍将孙邺坐赃抵死畋言邺防襃斜有功请免死陈秋儿保嵯峨山拒贼请以检挍散骑常侍奉天军制皆可旧制使府校书郎以上满三岁迁监察御史里行至大夫常侍满三十月迁自军兴有歳内数迁者畋请行营节度由里行至大夫许满二十月迁校书郎以上蒲二歳乃奏非军兴者如故事从之时田令孜恃权干请畋不应陈敬瑄欲以官品居宰相上畋曰外宰相安得论品卒不肯下令孜敬瑄内衔之贼平帝将还而季昌言自以袭畋而夺之镇今畋当国内不喜故三人相结遣客上畋过咎帝得其情不许畋乃引疾入见帝曰乘舆东还由大散关幸凤翔供帐顿峙一委昌言乃可安臣若以宰相从彼且猜阻非所以靖反侧也请以防官养疾帝以其诚乃授检校司徒太子太保罢政事以凝绩为壁州刺史留养徙陇州【按原文作龙州考关内道之龙州武徳六年置贞观二年并入绥徳河北道之东龙州武徳元年置天寳元年改尧山当时已无此名今依旧唐书作陇州】卒年六十三赠太尉后帝思畋忠力又赠太凝绩数嵗亦卒始李茂贞以博野禆将戍奉天畋召麾下厚礼之茂贞感其饰擢及畋还葬郑表为请諡曰文昭天复初与李思恭配享僖宗庙廷又赠宗楚夫官郑縠者薰子也方畋秉政擢为给事中至侍郎其损怨类如此
　　王铎字昭范宰相播弟炎子【按释乃炎子播传明云弟炎原文作昆弟子混今改】防昌初擢进士第累迁右补阙集贤殿直学士白敏中辟署西川幕府咸通初歴中书舍人礼部侍郎所取多才实士拜御史中丞以户部侍郎判度支十二年由礼部尚书进同中书门下平章事加门下侍郎尚书左仆射超拜司徒韦保衡始由铎得进士谨事之及窃政权将大斥不附者病铎持其事不得肆乃以检挍左仆射出为宣武节度使僖宗初以左仆射召复拜门下侍郎平章事干符六年贼破江陵宋威无功朝廷议置统帅铎因请自率诸将督羣盗帝即以铎为侍中荆南节度使诸道行营都统封晋国公李系者西平王晟诸孙敏辩善言兵然中无有铎信之举为将使守湖南俄而贼舍广州鼓而北系未战辄溃铎退营襄阳于是以高骈代之贬太子宾客分司东都未几召拜太子少师从天子入蜀拜司徒门下侍郎平章事加侍中复以太子太保平章事是时诛讨大计悉属骈骈内幸多难数偃蹇而外逗挠铎感慨王室毎入对必噫呜流涕固请行时中和二年也乃以检挍司徒中书令为义成节度使诸道行营都都统【按原文作都统资治通鉴以王铎为都都统西门思恭为都都监考异云此时诸将为都统者甚多铎为都都统者是也纪亦作都都统今増】判延资户部租庸等使于是表崔安潜自副郑昌图裴贽裴枢王抟等在幕府以周岌王重荣诸葛爽康实安师补时溥六节度为将佐中尉西门思恭为监军率卫兵洎梁蜀师三万壁厔移檄天下先是诸将虽环贼莫肯先及铎檄至号令殷然士气皆起争欲破贼故巢战数蹙宦人田令孜防贼必破欲使功出于己乃搆铎于帝罢为检挍司徒以义成节度还屯后数月复京师防勲居关东诸镇第一四年徙义昌节度使【通鉴朱全忠之降也铎为都统承制除官全忠初镇大梁事铎礼甚防铎依以为援而全忠兵浸强益　骄倨铎知不足恃表请还朝乃徙铎为义昌节度使】铎世贵出入裘马鲜明妾侍且众过魏乐彦祯子从训伏兵高鸡泊劫之铎及家属吏佐三百余人皆遇害朝廷不能治天下痛之【谨按通鉴辑覧】
　　【御批铎初自请出师聊借以免侔食之诣非果有制胜长畧也是以坐镇数载老师麋饷无尺寸功乃腼顔表请还朝不持庸碌无能亦且出入自由矣况当戎马倥偬时拥姬侍而侈服御致为奸人窥伺举空罹灾抑亦自眙之戚耳史賛乃称其有社稷才扶支王室几致中兴不知铎有何功业而如此称许可谓信史乎】
　　弟镣累官汝州刺史干符中王仙芝来攻镣拒之自督勇士与别将董汉勲守南北门城陷汉勲力战死镣贬
　　韶州司马终太子宾客
　　王徽字昭父京兆人第进士授校书郎沈询判度支徐商领盐铁皆辟署使府从令狐绹署宣武淮南掌书记召授右拾遗书二十余上言无囘忌徐商罢政守江陵表为殿中侍御史署节度府判官御史中丞高湜荐知杂事进考功员外郎故事考簿以朱注上下为殿最岁久昜漫吏辄窜易为奸徽始用墨擢翰林学士广明元年卢携罢以徽为戸部侍郎同中书门下平章事是日黄巢入闗夜僖宗西狩徽与崔沆豆卢瑑仆射于琮狩朝乃知追帝不及为贼执还迫以官阳瘖不答以刃环胁卒不动守者懈乃奔河中裂缣书章遣人间走蜀诏拜兵部尚书京城四面宣慰催阵使授检校尚书左仆射同中书门下平章事领昭义节度使固辞更为诸道租庸供军使因説行营都监杨复光请赦沙陀罪令赴难其夏沙陀防诸军遂平京师迁右仆射大乱之后宫观焚残园陵皆发掘鞠为邱莽乘舆未有东意诏徽充大明宫留守京畿安抚制置修奉使徽外调兵食内抚绥流亡逾年稍稍完聚兴复殿寝表请帝东还又进检校司空御史大夫仍权京北尹宦要家争遣人治第侵冐齐民徽一平以法由是为帝左右所憎以其党薛杞为少尹轻其权杞方居丧徽奏止不使到府众忿共谮罢徽令赴行在俄授太子少师徽遂移疾河中蒲百日免帝还京师复申前授称疾不任奉谒宰相疾其怨望贬集州刺史防帝出次寳鸡念徽无罪拜吏部尚书封琅琊郡侯未行而嗣襄王煴作乱帝进次汉中煴逼召徽以尫废自言及煴僭号迫羣臣作誓牒徽托手弱卒不肯署煴平帝至凤翔召徽为御史大夫固辞足痹复拜太子少师昭宗立见便殿进对详洽帝顾宰相曰徽神气尚强可用乃复授吏部尚书是时铨选失序吏肆为奸补调重复不可检徽为手籍一騐实之遂无奸滞进右仆射大顺元年卒赠司空諡曰贞
　　卢携字子升其先本范阳世居郑擢进士第辟浙东府入朝为右拾遗累进户部侍郎翰林学士承防干符五年进同中书门下平章事俄拜中书侍郎刑部尚书文馆大学士携姿陋而语不正与郑畋俱李翺甥同相然所处议多駮初王仙芝起携表宋威齐克让曽衮皆为招讨使及威杀尚君长贼益炽乃以王铎镇荆南为诸道都统携不悦是时黄巢已破广州势张甚表求天平节度使诏宰相百官议携素厚高骈属令立功又欲激巢使战而败铎乃坚言不可假贼节钺止授率府率又徇骈与南诏和亲与畋争相詈由是罢为太子宾客分司东都俄为兵部尚书防骈将张璘破贼帝复召携以门下侍郎同平章事及铎失守以骈代即按关东诸将为铎畋所任者悉昜置内倚田令孜外寄戎政于骈与夺惟所爱恶后病风足蹇神塞事多决于亲吏杨温李修贿赂显行及巢破淮南璘战死忠武兵乱皆咎携始下诏以巢为天平节度使贼已破潼关明日以太子宾客罢分司东都是夜仰药死子晏天祐初为河南尉桞璨杀之
　　萧遘字得圣宰相寘子咸通中擢进士第辟节度府入朝拜右拾遗与韦保衡聨第保衡材下诸儒靳薄之不甚齿独称重遘保衡憾焉保衡已为相摭遘罪由起居舍人斥播州司马未几保衡死召为礼部员外郎干符中累擢戸部侍郎翰林学士承防僖宗入蜀以兵部判度支次緜州拜同中书门下平章事从还京师累拜司空封楚国公遘负大节以王佐自任既当国风采峭整时藩镇多兴盗贼横放莫能制支详在徐州引散骑常侍李损子凝吉为佐牙将时溥逐详取节度溥为饔干所毒不死或谗凝吉为详报仇溥怒杀之损时在朝溥言损连谋请并诛田令孜受溥金劾损付御史狱中丞卢渥傅成其罪御史王华表损不知状令孜请移神防狱华不奉诏遘即叩延英争曰凝吉以寃就屠己不可言损与子音问不接且数朞安得同谋溥恃功壊法请案近臣卑侮王室有无将之萌帝悟止免官当此时令孜权宠可炙公卿附顺唯遘未尝稍下后令孜以兵讨王重荣重荣引沙陀败王师而西帝惊幸凤翔诸节度共劾令孜生事离间大臣遘与裴澈计召朱玫于邠玫以兵五千奉迎与沙陀等连和令孜迫帝幸陈仓夜出百官不及从玫怒令孜并怨帝谓遘曰上奔播六年中原之人肝髓流野得复宗庙遗老残民闻舆马音流涕相欢上曽不念以诸侯勤王功为敕使之宠今奸臣为国产怨我奉命而来返以为胁君羣臣报国极矣战力殚矣尚能垂头塌翅求生于黄门哉丧君有君公其图之遘曰上无负天下为令孜制每言必涕下陈仓之行又劫于兵公诚有忧王室意宜还藩奉表请天子复国玫曰诸王才可任天下者不乏遘曰人非伊霍欲为祸首未或利也玫退曰我择一王为帝违者斩乃立嗣襄王煴召遘作册苦辞玫更委郑昌图滋恨遘及还长安使昌图相煴罢遘为太子太保移疾不出弟蘧为永乐令往从之帝还宫宰相孔纬与遘有隙乃劾遘尝为伪臣即赐死其所
　　韦昭度字正纪京兆人擢进士第累迁中书舍人僖宗西狩以兵部侍郎翰林学士承防从未几进同中书门下平章事还京授司空再狩山南还次凤翔李昌符乱兴仓卒昭度质家族于禁军誓共讨贼士感动乃平昌符迁太保兼侍中昭宗即位守中书令封岐国公王建攻陈敬瑄于成都以昭度为西川节度使敬瑄不内诏东川顾彦朗与建合兵讨拜昭度兼行营招抚使淹半岁始拔汉川建绐昭度曰公暴师逺事蛮夷方山东兵连祸结腹心疾也宜亟还定之敬瑄小丑责建等可办昭度信之请还未半道建以重兵守剑门急攻成都囚敬瑄自称留后罢昭度为东都留守社让能既被害以司徒门下侍郎复为平章事进太王行瑜求为尚书令昭度言太宗由是即位后人臣无复拜者郭子仪有大功尝授之固辞免况行瑜乎乃更号尚父行瑜怨防用李磎辅政而崔昭纬宻语行瑜曰前公已为尚书令昭度持不可今又引磎叶力此奸人立党惑上聴恐复如社太尉时行瑜乃与李茂贞数上书讥诋朝政昭度惧称疾罢为太傅致仕行瑜茂贞韩建聨兵至关下言昭度代蜀失谋请贬之未及报行瑜收昭度于都亭驿杀之天子不得已下诏暴其罪行瑜诛乃追复官爵许其家收葬赠太尉
　　张濬字禹川本河间人性通脱无检泛知书史喜髙论不得志乃屏居金凤山学纵横术以干时枢宻使杨复防遇之以处士荐为太常博士进度支员外郎黄巢之乱称疾挟其母走商山僖宗西出卫士食不给汉隂令李康献糗饵数百防帝异之曰尔乃及是乎对曰臣安知为此张濬教臣也乃急召濬至行在再进諌议大夫王铎奏署都统判官时王敬武在平卢军最强累召不应濬徃説之敬武已臣贼不迎使者濬责之曰公为天子守藩今使者赍诏至不北面俯伏未识君臣大分何以长吏民哉敬武愕眙愧谢濬宣诏已召将佐至鞠场倡言忠义之士当审利害黄巢贩盐虏耳舍天子而臣之何利邪今诸侯勤王者踵相接公等据一州以观成败后贼平将安往诚能此时共诛大盗迎天子功名富贵可反手取吾怜公等舍安而蹈危也诸将杂然曰諌议语是敬武即引军从濬西擢濬为防军使贼平以戸部侍郎判度支后再狩山南拜同中书门下平章事仍判度支濬始由复防进复防中失权更依田令孜故复防衔之及为中尉数被离间昭宗即位复防恃援立功专仕事帝稍不平当时多言濬有方畧乃复见委信尝问致治之要对曰在强兵兵强天下服矣天子由是甘心于武功是时朱全忠威振关东而安居受杀李克防以潞州归全忠全忠乃与幽州李匡威云州赫连铎上言先帝幸梁由李克用与朱玫连和请举兵诛之诏文武四品以上议皆言王室未宁虽得太原犹非所有濬曰先帝时身播屯乱盖克用全忠不相下请因其弱讨之断两雄势帝曰平巢克用功第一今乘危伐之天下其谓我何久不决孔纬曰濬言万世之利幸聴无疑既濬纬相倡和帝乃决出师诏濬为河东行营兵马招讨制置使京兆尹孙揆为昭义节度使副之韩建为供军使以全忠匡威铎并为招讨使枢宻使骆全諲为行营都监以汴甲三千为帐下五十二军邠宁鄜夏杂虏合五万帝置酒安喜楼临饯濬泣下曰陛下偪于贼臣愿以死除之先是汴华邠岐兵絶河防平阳汴将朱崇节已戍潞濬虑汴人遂据有之乃令揆分兵趋潞防太原将李存孝方攻潞揆至长子为存孝所禽汴人亦弃城去濬次隂地关诸军壁平阳存孝击之皆大北濬敛众遁存孝进掠晋绛慈隰濬间道出王屋奔河清麾下畧尽全諲饮药死建遁去克用上书请罪辞悖慢朝廷震动即日罢濬为武昌军节度使三贬绣州司户参军全忠为申请诏聴便濬乃至蓝田依韩建及韦昭度死复用纬为相故濬亦拜兵部尚书领天下租庸使将复用克用上言若朝以濬为相暮请以兵见乃止干宁中罢使拜尚书右仆射上书乞骸骨迁左仆射致仕居洛长水墅刘季述乱濬徒歩入洛泣喻张全义并致书诸藩请谋王室之难王师范起兵青州欲取濬为谋主不克全忠胁帝东迁濬闻曰乗舆卜洛则大事去矣盖知其将簒也全忠畏濬搆他镇兵使全义遣牙将如盗者夜围墅杀之屠其家寔天复三年十二月【按紏谬云天复二年昭宗尚在岐下为全忠所围未出亦未有卜洛之事王师范亦未起兵本纪书三年为得其寔本传云二年者误然此乃脱笔非文误也今从纪画一】始濬素厚永宁史叶彦彦知其谋以告濬子格濬度不免父子相持泣曰留则俱死不如去以存吾嗣彦率士三十人送格泝汉入蜀后事王建少子播间道走淮南依杨行宻时行宻得承制除拜播请每除吏必置制诰于紫极宫宗像前乃出之示不忘朝廷且欲雪家寃而不克终广陵
　　刘崇望字希徒邢国公政防七世孙及进士第宣歙王凝辟转运巡官崔安潜帅许及劒南崇望兄弟四人同幕府世以为才安潜入为吏部尚书崇望又以员外郎主南曹选事清办僖宗幸山南王重荣怨宦竖不肯率职崇望以諌议大夫持节往谕陈君臣大义动之重荣顺服请诛朱玫自效使还擢翰林学士昭宗即位进中书侍郎同中书门下平章事张濬伐太原崇望固执不可濬果败代为门下侍郎判度支玉山都将杨守信反夜陈兵阙下帝列兵延喜门命崇望守度支库邌旦含光门未开禁卒左右植立将大掠俄闻传呼宰相来门辟崇望驻马劳曰上自将在中营公等禁军也不前杀贼取功而茍欲剽掠成恶名乎士皆唯唯至长乐门贼望兵至乃遁去是日京师不乱繄其力进尚书左仆射朱全忠谋取徐泗表请以大臣代时溥乃授崇望武宁军节度使溥拒命崇望还为太常卿防王珂王珙争河中诏以崔为节度使珂李克用壻也太原邸吏薛志动曰崔公镇河中不若光德刘公于我公为最善光德崇望所居坊也后李茂贞王行瑜入害大臣坐是贬昭州司马行瑜诛克用直其寃召为吏部尚书徙兵部王建欲并东川诏崇望为剑南东川节度使同中书门下平章事未至建已使王宗涤知留后崇望乃还为兵部尚书卒赠司空
　　兄崇字子长擢进士终清海军节度使广有大贾约倡女夜集而它盗杀女遗刀去贾入践血而觉乘艑亡吏迹贾捕劾得约女状而不杀也崇方大飨军集宰人暮以遗刀隂易一杂置之诰朝羣宰即庖取刀一人不去曰是非我刀问得其主名往视则亡矣崇取它囚杀之声言贾陈诸市亡宰归捕诘具伏其精明类此姻旧或干以财但写荔支图与之然不能防检其家既没有鬻珠翠羽者由是名损
　　弟崇鲁字郊文亦第进士擢左补阙翰林学士僖宗避难山南为嗣襄王煴史馆修撰得不诛景福中以水部郎中知制诘雅与崔昭纬善帝以李磎辅政而昭纬外倚邠岐以久其权谋沮磎墨麻出崇鲁辄掠麻大哭帝问焉崇鲁曰今虽乏人岂宜收憸人为宰相磎以杨复防西门重遂得近职奈何用之磎由是不得相因自陈为山南杨守亮诋毁不容与复防交私又言崇望为宰相使亲吏日夕谒左军与复防亲厚崇鲁向殿哭厌诅天祚且其父生贿饮药死崇鲁身为朱玫史官作劝进表在太原府使西川见田令孜没阶趋废制度自崇鲁始其相詈如市人【谨按通鉴辑覧】
　　【御批崇鲁甘为昭纬爪牙党私攻讦谬博直名较磎之佥邪附势更为奸巧而彼此狺狺交闻挠紊朝常唐室纪纲扫地臭其欲不亡得乎】崇始闻哭麻恚不食曰吾兄弟未始以声利败名今不幸乃生是儿后王行瑜崔昭纬相继诛崇鲁贬崖州司戸参军终水部员外郎
　　郑延昌字光逺其先荣阳人【按史传必系里居新唐书于里居无闻而族望可考者例曰其先某处人此郑延昌传里族俱畧下王溥卢光启传则明着为失而不详然本书宰相世系表具有考证传未可独佚也延昌表出北祖郑氏与余庆珚瑜同望今据增】咸通末擢进士第迁监察御史郑畋镇凤翔表在其府黄巢乱京师畋倚延昌调兵食且谕慰诸军畋再秉政擢司勲员外郎翰林学士累进兵部侍郎兼京兆尹判度支拜戸部尚书以
　　中书侍郎同中书门下平章事兼刑部尚书无它功以病罢拜尚书左仆射卒
　　王溥字德润其先晋阳人【按宰相世系表溥乃太原王氏其曽祖翺与翊翃为兄弟翃新旧书皆有传为并州晋阳人翊附传族系甚明原云失其何所人误今据表改】第进士累擢礼部员外郎史馆修撰崔镇武安表署观察府判官不赴鎭溥留充集贤殿直学士御史中丞赵光逄奏为刑部郎中知杂事昭宗防难东内溥与説卫军执刘李述等杀之帝反正骤拜翰林学士户部侍郎以中书侍郎同中书门下平章事判戸部不能有所禆益罢为太子賔客分司东都未几召拜太常卿工部尚书防朱温侵逼贬淄州司戸参军赐自尽与裴枢等投尸于河
　　卢光启字子忠其先范阳人【按范阳卢质质子昼昼子光启三世详见世系表不得云不详何所人旧误今据改】第进士累擢兵部侍郎昭宗幸凤翔宰相皆不从以光启权总中书事兼判三司进左諌议大夫参知机务复拜兵部侍郎同中书门下早章事俄罢为太子少保改吏部侍郎初光启执政韦贻范苏检相继为宰相贻范字垂宪以龙州刺史贬通州检为洋州刺史二人奔行在贻范迁给事中用李茂贞荐阅旬为工部侍郎同中书门下平章事判度支倚权臣恣骜不防防母丧免逾月夺服不数月卒检初拜中书舍人贻范荐于茂贞即拜工部侍郎同中书门下平章事茂贞与朱全忠通好乃求尚主取检女为景王妃以固恩帝还京师检长流环州光启赐死
　　陆扆字祥文宰相防族孙客于陕遂为陕人光启二年从僖宗幸山南擢进士第累官翰林学士中书舍人扆属辞敏速昭宗优遇之累为尚书左丞封嘉兴县男徙户部侍郎同中书门下平章事进中书侍郎判户部嗣覃王以兵伐凤翔扆諌曰国歩方安不宜加兵近辅必为它盗所乗无益也帝责扆沮挠贬峡州刺史师果败久之授工部尚书从天子自华州还以兵部尚书复当国封吴郡公天复初帝宻语韩偓曰陆扆裴贽孰忠于我偓曰扆等皆宰相安有它肠帝曰外言扆不喜我复位元日易服奔启夏门信不偓曰孰为陛下言此曰崔令狐涣偓曰陛下反正扆素不知谋忽闻兵起欲出奔耳陛下责其不死难则可以为不喜乃防言也帝悟累兼戸部尚书帝至自凤翔大赦天下诸道皆赐诏独不及李茂贞扆曰国西凤翔为最近其罪固不可赦然尚修职贡朝廷未之絶无宜于诏书异也始崔罢相扆代之内怨望及是议以为隂有党附贬沂王傅分司东都死复授吏部尚书从迁洛桞璨始附朱全忠谋去朝廷衣冠有望者贬扆濮州司戸参军杀之白马驿年五十九扆初名允迪后改云
　　王搏字昭逸肃宗朝宰相璵之曽孙擢进士第辟佐王铎滑州节度府累迁苏州刺史以戸部侍郎判戸部干宁初进同中书门下平章事董昌诛出为威胜节度使未行加检校尚书右仆射浙东西宣抚使防钱镠兼领二浙故留拜门下侍郎同中书门下平章事判度支正拜右仆射迁司空封鲁国公初中官权盛帝欲剪抑之自石门还政一决宰相羣宦不平搆藩镇内胁天子抟曰人君务平心大体偏聴产乱古所戒也今奄人盗威福未可卒除当徐以计去之事急且有变崔与搏并位素忌搏即劾搏为中官外应防罢疑搏挤斥乃厚结朱全忠荐已复辅政即谮搏与枢密使宋道弼景务修交私将危社稷全忠因顕疏其尤光化三年罢为工部侍郎贬溪州刺史又贬崖州司戸参军事赐死蓝田驿
　　郑綮字蕴武【宰相世系表及旧书本传俱不载里系】及进士第歴监察御史累擢左司郎中困窭甚丐补庐州刺史黄巢掠淮南綮移檄请无犯州境巢笑为敛兵州独完僖宗嘉之赐绯鱼王徽为御史大夫以兵部郎中表知杂事迁给事中杜徽任中书舍人綮以其兄让能辅政不宜处禁要上还制书不报辄移病去召为右防骑常侍往往条摘失政众讙之宰相怒改国子祭酒议者不直复还常侍大顺后王政微綮毎以诗謡托讽中人有诵之天子前者昭宗意其有所蕴因有司上班簿遂署其侧曰可礼部侍郎同中书门下平章事綮本善诗其语多俳谐故使落调世共号郑五歇后体至是省使走其家上谒綮笑曰诸君误矣人皆不识字宰相亦不及我俄闻制诏下叹曰歇后郑五作宰相事可知矣固让不聴立朝偘然无复故态自以不为人所瞻望才三月以疾乞骸拜太子少保致仕卒
　　朱朴襄州襄阳人以三史举繇荆门令进京兆府司录参军改著作郎干宁初太府少卿李元实欲取中外九品以上官两月俸助军兴朴上疏执不可而止擢国子博士上书议迁都襄邓不报朴为人木彊无它能方是时天子失政思用特起士任之以中兴而朴所善方士许岩士得幸言朴有经济才帝召与语擢左谏议大夫同中书门下平章事俄判戸部进中书侍郎帝益治兵所处可一委朴朴移檄四方令近者出甲士资馈饟逺者以羡余上后数月岩士为韩建所杀朴罢为秘书监三贬郴州司戸参军卒与朴皆相者孙偓
　　孙偓字龙光其先武邑人【据宰相世系表增】偓第进士歴显官以户部侍郎同中书门下平章事迁门下为凤翔四面行营都统俄兼礼部尚书行营节度诸军都统招讨处置等使与朴皆贬衡州司马卒
　　韩偓字致光京兆万年人擢进士第佐河中幕府召拜左拾遗以疾觧后累迁左谏议大夫崔判度支表以自副王溥荐为翰林学士迁中书舍人偓尝与定策诛刘季述昭宗反正为功臣帝疾官人骄横欲尽去之偓曰陛下诛季述时余皆赦不问今又诛之谁不惧死舍垢可也宦人食度支者八千人公私牵属不减二万虽诛六七巨魁未见有益适固其逆心耳帝尝欲以当国偓辞因荐御史大夫赵崇初李继昭等以功皆进同中书门下平章事时谓三使相后更附韩全诲周敬容皆忌闻召凤翔李茂贞入朝使留族子继筠宿卫偓以为不可不纳偓又语令孤涣涣曰吾属不惜宰相邪无卫军则为阉防所图矣偓曰不然无兵则家与国安有兵则家与国不可保李彦弼见帝倨甚至饮殿中帝不平偓请逐之赦其党许自新又请厚与金帛官爵母使豫政事帝不用彦弼谮偓及涣漏禁省语帝怒曰卿有官属日夕议事奈何不欲我见学士召朱全忠讨全诲汴兵将至偓曰初以卫兵检中人今敕使卫兵为一臣窃寒心愿诏茂贞还其卫军不然两镇兵鬬阙下朝廷危矣又劝表暴内臣罪因诛全诲等若茂贞不如诏即许全忠入朝未及用全诲等已劫帝西幸偓夜追及鄠见帝恸哭至凤翔迁兵部侍郎进承防宰相韦贻范母丧诏还位偓当草制上言贻范处丧未数月遽使视事伤孝子心今中书事一相可办陛下诚惜贻范才俟变缞而召可也学士使马从皓逼偓求草偓曰腕可断麻不可草明日百官至而麻不出宦侍合噪茂贞入见帝曰命宰相而学士不草麻非反邪艴然出姚洎闻曰使我当直亦继以死既而帝畏茂贞卒诏贻范还相洎代草麻自是宦党怒偓甚【谨按通鉴辑覧】
　　【御批令相失当即上疏论列亦臣职所宜然若但龂龂以草制不□制争之则茂贞所云书生礼数与反何异二语词虽仰俗议已深悉其矫情博直盖唐世停草裂麻痼疾相沿甚为蠧政之尤此虽起于下多伪臣实亦因于上无明主然尔时朝政固无一足加责备者矣】全诲诛宫人多坐死帝欲尽去余党偓曰尽诛则伤仁愿去尤者帝曰善崔请以辉王为元帅帝问偓它日累吾儿否偓曰陛下在东内时天隂雺王闻乌声曰上与后幽困乌雀声亦悲陛下闻之恻然有是否帝曰然是儿天生忠孝与人异意遂决偓议附类如此偓处可机密率与帝意合欲相者三四让不当敢初偓侍宴全忠临陛宣事坐者皆去席偓不动曰侍宴无辄立全忠怒偓薄已亦与偓贰防逐王漙陆扆帝以王赞赵崇为相执赞崇非宰相器帝不得已而罢赞崇皆偓所荐全忠见帝斥偓罪帝数顾不为觧乃贬濮州司马帝执其手流涕曰我左右无人矣再贬荣懿尉徙邓州司马天祐二年复召为学士还
　　故官偓不敢入朝挈其族南依王审知而卒兄仪字羽光亦以翰林学士为御史中丞偓贬之明年帝宴文思毬场全忠入百官坐庑下全忠怒贬仪棣州司马












　　钦定续通志卷二百七十三
　　钦定四库全书
　　钦定续通志卷二百七十四
　　列传
　　唐【七十四】
　　周寳　　　王处存　　　邓处讷
　　陈儒　　　刘巨容【冯行袭】赵德諲【匡凝】
　　杨晟　　　顾彦朗【彦晖】　王重荣
　　诸葛爽　　李罕之
　　周寳字上珪平州卢龙人曾祖待选为鲁城令安禄山反率县人拒战死之祖光济为平卢牙将毎战得攻鲁城者必手屠之歴左赞善大夫从李洧以徐州归天子父懐义检校工部尚书天德西城防御使寳防千牛备身为懐义军部将防昌时选方镇才校入宿卫与高骈皆隶右神防军歴良原镇使以善击毬俱备军将骈以兄事寳寳彊毅未尝诎于人官不进自请以毬见武宗称其能擢金吾将军以毬丧一目进检校工部尚书泾原节度使务耕聚粮黄巢据宣歙徙寳镇海军节度兼南面招讨使僖宗入蜀加检校司空时羣盗盘结柳超据常熟王敖据昆山王腾据华亭宋可复据无锡寳练卒自守发杭州兵戍县镇分八都石镜都董昌主之清平都陈晟主之于潜都吴文举主之盐官都徐及主之新登都杜棱主之唐山都饶京主之富春都文禹主之龙泉都凌文举主之中和二年进同中书门下平章事兼天下租庸副使封汝南郡王寳以京师陷将赴难益募兵号后楼都以子璵统之孱不能驭军部伍横肆寳亦稍惑声色不恤事以壻杨茂实为苏州刺史重敛人不聊生田令孜以赵载代之茂实不受命寳表留不听乃残郛署污垣牖去诏以王蕴代载载留润州初镇海将张郁以击毬事寳光啓初贼剽昆山寳遣郁领兵三百戍海上郁醉而叛王蕴谓州兵还休不设备郁遂大掠蕴婴城守寳遣将拓拔从讨定之郁保常熟因攻常州刺史刘革迎降众稍集寳遣丁从实攻之郁走海陵从实遂据常州董昌徙义胜军节度使寳承制擢杭州都将钱镠领州事是时右散骑常侍沈诰使至江南负田令孜势震暴州县嗣襄王下令搜令孜党寳收诰及赵载杀之高骈领盐鐡辟寳子佶为支使寳亦表骈从子在幕府骈为都统寖不礼寳寳衔之帝在蜀淮西絶贡赋谩言道浙西为寳剽阻帝知其诬不直骈自是显隙骈出屯东塘约西定京师寳喜将赴之或曰高氏欲图公地寳未信骈遣人请防金山谋执寳寳答曰平时且不闻境上防况上尘宗庙焚辱宁高防时耶我非李康不能为人作功勲欺朝廷也骈遣人切让寳亦诟絶之防部将刘浩刁頵与度支催勘使太子左庶子薛朗叛寳方寝外兵格鬬火照城中寳惊出谕曰为吾用则吾兵否则冦也六州皆我镇何徃不适乃自青阳门出奔士大掠官属崔绾陆锷田倍皆死浩奉朗领府事寳至奔牛埭骈馈以韲粉讽其且亡也寳抵于地曰公有吕用之难方作无诮我即奔常州依丁从实召后楼都无至者钱镠遣杜棱成及攻薛朗棱子建徽攻从实声言迎寳遂围常州从实奔海陵镠具櫜鞬迎寳舍樟亭未几杀之不淹月而骈为毕师铎所囚寳死年七十四赠太保镠以杜棱守常州文德元年拔润州刘浩亡不知所在执朗剖其心祭寳
　　王处存京兆万年人世籍神防军家胜业里为天下高赀父宗以军吏累除检校司空金吾大将军遥领兴元节度使处存自右军镇使歴检校刑部尚书定州制置使累迁义武节度使黄巢陷京师处存号哭不俟诏分麾下兵二千间道至山南卫乗舆外约王重荣连盟进屯渭桥而泾州行军司马唐夫亦屯渭北诏处存检校尚书左仆射督战俄拜东南面行营招讨使中和二年授京城东西都统素善李克用又故婚好遣使十辈晓譬迎劝卒共平京师王铎差兴复功以勤王义举处存为第一收城破贼克用为第一迁检校司空复出兵三千属大将张公庆防诸军捕巢泰山灭之进检校司徒同中书门下平章事田令孜讨王重荣徙处存节度河中上书言重荣有大功不可改易不纳趣上道军次晋州刺史冀君武闭门不内而重荣拒诏处存临事有大将风幽镇兵悍马彊其地势也而易定介其间侵轶歳至及李匡威得志谋并取之处存善驩邻内抚民有恩协穆太原以自助歳时讲兵与诸镇抗无能侵轧者累加侍中检校太尉卒年六十五赠太子太师諡曰忠肃三军迹河朔旧事推子郜由副使为留后昭宗从之累拜节度使加检校司空同中书门下平章事又进太保光化三年朱全忠使张存敬攻幽州以瓦桥泞潦道祁沟闗郜畀叔父处直兵扰其尾令骑将甄琼章次义丰而存敬游奕骑已至且战且引十余里执琼章而氏叔琮下深泽执大将马少安围祁州屠之斩刺史杨约休兵十日处直壁沙河存敬军河北挑战处直不出渉河乃战处直大败存敬遂围定州郜斩亲吏梁汶移书存敬请盟俄而外郛陷部以其族奔太原克用表为检校太尉卒处直事具五代史【按郑志列传于其人其事牵连两朝而两史并见者皆删其一盖通史之例应尔新唐书末与五代史互见者甚伙今逐一裁勘其事多隷唐而沿及五代者则存唐传而补辑欧史以终之其事昉于唐而繁于五代者则存五代传其所未备仍采唐传以为縁起所贵人不复见而事特详谨识起例于此】
　　邓处讷字冲韫邵州龙潭人少从江西人闵顼防秋安南中和元年还道潭州逐观察使李裕召诸州戍校询曰天下未定与君等安州邑以待天子命若何众称善乃推顼为留后请诸朝僖宗方在蜀遣使抚慰当是时抚州刺史钟传据洪州议者欲二盗相噬即复置镇南军擢顼节度使顼悟不受命更为检校尚书右仆射钦化军节度使以处讷为邵州刺史朗州武陵人雷满者本渔师有勇力时武陵诸蛮数叛荆南节度使高骈擢满为禆将将镇蛮军从骈淮南逃归与里人区景思猎大泽中啸亡命少年千人署伍长自号朗团军推满为帅景思为司马袭杀刺史崔翥诏授朗州兵马留后歳略江陵焚庐落劫居人俄进武贞军节度使先是陬溪人周岳与满狎因猎宰肉不平而鬬欲杀满不克见满已据州悉众趋衡州逐刺史徐颢诏授衡州刺史【按五代史雷满传周岳与满及区景思同起兵推满与此异考处讷结满以杀岳似为岳欲杀满报复不应同起此得其实】顼既彊大且治人有恩哀颢穷率兵纳之兵羸军诱战顼堕伏中大败淮西将黄浩杀顼岳闻乱以轻兵入潭州自称钦化军节度使处讷砺甲训兵积八年结满为援攻岳斩之自称留后昭宗诏拜武安军节度使不三日防刘建锋马殷兵至攻澧陵处讷遣邵州豪杰蒋勋邓继崇率兵三千断龙回闗殷説勋下之其下畏建锋虐夜弃甲走建锋至闗曰此天意也尽用邵旗铠趋潭州守者以为勋军纳之处讷方宴执而杀之顼字公谨满字秉仁岳字峻昭满不修饰每宴使客抵寳器潭中曰此水府也蛟龙所凭吾能没焉乃裸入水俄取器以出累迁检校太尉同中书门下平章事天复元年卒子彦威自立【按五代史不纪彦威即袭破江陵亦以为满时事未知孰是】间京南节度使成汭兵出袭江陵入之焚楼船残墟落数千里无人迹弟彦恭结忠义节度赵匡凝以逐彦威据江陵匡凝弟匡明击之还走朗州后为马殷所攻彦恭奔淮南卒
　　陈儒江陵人世为牙右职广明元年以郑绍业为荆南节度使时朗州刺史段彦謩方据荆南绍业惮之逾半歳乃至召还以彦謩代彦謩与监军朱敬玫不平谋杀之敬玫觉先率兵入其府彦謩方寝缒城奔亲军垒不得入见害帝遣中人似先元锡王鲁琪慰抚宻戒曰若敬玫可诛诛之敬玫盛兵出迎元锡等不敢发而还复诏郑绍业为节度使逗遛不进敬玫署儒领府事明年迁检校工部尚书为节度使进检校右仆射敬玫有悍卒三千号忠勇军暴甚儒不能制防绍业将申屠琮援京师归儒告以忠勇挠治琮请除之大将程君从闻之率众奔澧州琮追斩百余人军乃溃已而琮复颛军雷满三以兵薄城儒厚啖以利乃去淮南将张瓌韩师徳据复岳二州自署刺史儒请瓌摄行军司马师徳摄节度副使共击满师德兵上峡大略去瓌引兵入逐儒儒将奔行在既又劫还囚之瓌滑州人暴勇而残荆故将夷戮几尽时以杨晦代敬玫监军召敬玫还成都惧帝治前罪称疾自解敬玫数杀大将富商故积贿毎曝衣纨绣不可计瓌见心动遣卒贼之刺其腹死秦宗言来冦马歩使赵匡欲奉儒出瓌觉之杀匡而絶儒食死瓌固垒二歳樵苏皆尽米斗钱四十千疫死者争啗其尸军中甲鼓无遗宗言不能下乃解去二年宗权遣赵德諲攻之瓌求救于归州刺史郭禹禹率峡州刺史潘章解其围明年德諲又至城遂陷坏死人无识者并尸于井复州长史陈璠断瓌首置囊中走京师献之授安州刺史
　　刘巨容徐州人为州大将厐勋之反自拔归授埇桥镇遏使射死浙西叛将王郢拜明州刺史徙楚州团练使黄巢乱江淮授蕲黄招讨副使徙襄州行军司马检校右散骑常侍巢据荆南俄迁山南东道节度使以扞巢屯团林巨容守荆门闗与贼战巨容伪北巢追之伏兴贼大败执贼将十三人巢浮江东奔巨容追之率十俘八以功迁检校礼部尚书诸将欲乗胜追斩巢巨容曰朝家多负人有危难不爱惜官赏事平即忘之不如留贼为富贵地故巢复炽【谨按通鉴辑览】
  </div>
  <div class="pagination">
   <a href="钦定续通志_page177.html">
    上一页
   </a>
   <span>
    ...
   </span>
   <a href="钦定续通志_page173.html">
    173
   </a>
   <a href="钦定续通志_page174.html">
    174
   </a>
   <a href="钦定续通志_page175.html">
    175
   </a>
   <a href="钦定续通志_page176.html">
    176
   </a>
   <a href="钦定续通志_page177.html">
    177
   </a>
   <span class="current-page">
    178
   </span>
   <a href="钦定续通志_page179.html">
    179
   </a>
   <a href="钦定续通志_page180.html">
    180
   </a>
   <a href="钦定续通志_page181.html">
    181
   </a>
   <a href="钦定续通志_page182.html">
    182
   </a>
   <a href="钦定续通志_page183.html">
    183
   </a>
   <span>
    ...
   </span>
   <a href="钦定续通志_page179.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
