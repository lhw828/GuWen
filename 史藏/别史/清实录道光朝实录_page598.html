<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 598 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 598 页/共 848 页</h1>
    <div class="content">○谕军机大臣等、寄谕钦差尚书祁寯藻等。前据御史杜彦士奏、请将福建巡抚驻劄泉州弹压。当降旨令察看情形。据实具奏。兹据该尚书等奏称、督抚均驻省垣。距漳泉几及千里。声息既遥。奉行遂懈。自须大吏亲往督办。以收实功。惟巡抚为通省刑钱总汇。政务较繁。势难兼顾。请傚两江总督前往清江浦之例。令闽浙总督暂驻泉州等语。通省文武均归总督统辖。著邓廷桢于会办事件完竣后。亲赴泉州驻劄督办。嗣后每岁应行前往驻劄。由该督自行酌量。不必拘定何时。亦不必限以月日。余著照所议办理。又另摺奏、提督受伤一节。查无其事。应毋庸议。此外应行查办各件。仍著该尚书等逐一查明。据实具奏。将此谕令知之。　　

○又谕、御史龚文龄奏、闽省盐务疲敝。请设法整顿一摺。据奏船私充斥。帑息过重。并代销匀销各弊。著邓廷桢悉心查办。又另片奏、疲商罗列富户。逼令缴资津贴。约计洋银三十万圆。除照引匀借外。盈余存贮道库。或运盐寄贮省仓。恐启吏胥朦混分肥之渐。又近年每届奏销。该道先为捏报全完。再令陆续归款。以致疲商供指富户。抑勒津贴等语。著邓廷桢督饬新任盐道确切查明。应清厘者即行清厘。应禁止者严行禁止。毋稍回护。以副委任。原摺片钞给阅看。将此谕令知之。寻奏、原奏西路船私充斥等语。查西路离场窎远。无大夥私贩。惟疲商以盐抵火食船价。船户因之影射夹带。疲商又于中途贱售别帮。捏报失水。名为割草。到地头不与各股匀卖。潜自出售。名为私发。诸弊历经查禁。无庸另立科条。至东南路私贩较多。应饬严巡。又原奏孙尔准在盐法道任。为商人请帑调剂。坐扣陋规工食。抑勒殷户充商。赔无著帑息。又近年每届奏销。盐道先为捏报全完。再令陆续归款等语。查俱无其事。原奏请将帑本停息。分年抽还等语。现当攻击夷船。经费紧要。未便遽行。又原奏欠课者立即查抄治罪。不得勒令各商摊完。名为代销匀销等语。查该商等偶遇支绌。交相援手。非由抑勒。与其遽予斥革。课转难追。莫若俯顺通融。课归有著。又原奏前任盐道王耀辰、任听疲商罗列富户。逼令缴资津贴等语。查殷户鸣资选商代办。虽系援案请行。并无抑勒私借。究应永远革除。其存库番银。存仓盐斤。留备秉公调剂。下部议。从之。　　

○以詹事府少詹事贾桢、为内阁学士。兼礼部侍郎衔。大理寺少卿何汝霖、为宗人府府丞。通政使司通政使赵光、为大理寺卿。通政使司副使刘重麟、为光禄寺卿。　　

○礼部以宗室会试中额请。得旨。取中三名。　　

○庚戌。上诣黑龙潭神祠拈香。　　

○谕内阁、御史孙日萱奏、请禁地方官违例遏籴一摺。各省州县偶遇歉收。邻近丰熟地方。理宜缓急相济。若如所奏、近来地方官动以保留本处民食为名。刁衿劣监。纠人禀官出示禁止贩运。因而胥吏把持。棍徒包揽。遇有往来商贩。抑勒刁难。务遂其盘踞自肥之计。由此粮价日增。有妨民食。上年庐州府属即有此事等语。违例出示。遏籴病民。殊于地方大有关系。不可不严行禁止。著直省各督抚严饬所属州县。遇有邻境偏灾。遵照定例。除本处亦未丰收。准题明暂行禁止外。其余概不准禁止米粮出境。如查有前项情弊。立即参办。以平粮价而济歉区。将此通谕知之。　　

○谕军机大臣等、据御史沈鹏奏、浙江台温府属偏僻之地。栽种罂粟。熬煎烟土。并台州府知府潘观藻、吸食鸦片。任听栽种等语。各省私种罂粟花。煎熬鸦片。屡经降旨严禁。而积习未能尽除。总由地方官视为具文。不肯实力查拏。并胥役等得受陋规、视同利薮所致。至知府为一郡表率。如果吸食鸦片。尤属有玷官方。著祁寯藻、黄爵滋、于查办福建事竣后。顺道浙江。于台温府属偏僻处所。严密访查。如有栽种煎熬诸弊。即著据实严参徵办。其潘观藻是否吸食。或沿途访察。或密调来省。务得确情。据实具奏。将此谕令知之。　　

○命伊犁将军兼正红旗汉军都统奕山、来京供职。以察哈尔都统布彦泰、为伊犁将军。未到任前。以伊犁参赞大臣关福署理。以察哈尔副都统敬＜?穆-禾攵＞、暂署都统。　　

○辛亥。上诣绮春园问皇太后安。　　

○谕内阁、钱宝琛奏、请将获解人证迟延之知县撤任等语。江西署新喻县知县包世臣、前因京控要证延不拘解。当经降旨摘去顶带。勒限拘解。今限满仍未解省。实属任意迟延。包世臣著即撤任。留于该处协缉万帼彩等务获解审。如再迟延。即著严行参处。其已革生员胡思泮等闹漕滋事。所控各案。亦著一并归案讯办。　　

○又谕、钱宝琛奏、请将告病游击交部议处等语。广东廉州营游击清海、告病回旗。坐船路过江西。不能约束家人。致在官卡殴闹滋事。著交部议处。　　

○以呼伦贝尔总管华山泰、为正白旗蒙古副都统。　　

○以阿克苏办事大臣壁昌、为察哈尔都统。　　

○赠故湖北提督罗思举、太子太保。赏银三百两治丧。予祭葬。谥壮勇。　　

○壬子。以直隶天津镇总兵官刘允孝、为湖北提督。直隶督标中军副将陈金绶、为天津镇总兵官。　　

○调乌什办事大臣龄山、为阿克苏办事大臣。以库尔喀喇乌苏领队大臣成凯、为乌什办事大臣。前任哈密办事大臣佛林、为库尔喀喇乌苏领队大臣。　　

○礼部以会试中额请。得旨、满洲取中七名。蒙古取中三名。汉军取中五名。直隶取中二十名。奉天取中二名。山东取中十七名。山西取中八名。河南取中八名。陕甘取中六名。江苏取中十七名。安徽取中七名。浙江取中十八名。江西取中十七名。湖北取中六名。湖南取中五名。福建取中七名。广东取中七名。广西取中五名。四川取中六名。云南取中六名。贵州取中六名。　　

○癸丑。谕内阁、朱树奏、豫省新卫河挑穵工程未坚。先事筹办一摺。豫省新卫河。居运道上游。既为盐船所必经。设遇水势阻遏。无从下注。亦与漕运有关。前经芦商捐资开浚。自应乘时赶办。毋误盐漕。著长芦盐政查照上年派办之案。迅饬委员带同商人。即赴豫省及早兴工。务于南漕未过以前。一律如式完竣。由地方官核实勘验。并著河南巡抚责成河北道亲身督工粮盐道会同督办。以臻妥善。　　

○旌表守正捐躯山西岚县民李申月妻高氏。　　

○准大通桥车户承买黑豆二万石。津贴车价。　　

○甲寅。谕内阁、本年四月初一日初十日。朕还宫时。导迎乐著设而不作。至殿试传胪升殿。但鸣钟鼓。乐亦设而不作。自八月初一日以后。仍照常作药。　　

○补考病痊翰林于圆明园正大光明殿。得旨、检讨孙葆元、著附入二等。照例带领引见。　　

○乙卯。叶尔羌参赞大臣恩特亨额等奏、阿奇木伯克伊斯玛依尔、探知各部落外夷有贩烟之事。令各夷商缴出烟土十万两零如法烧毁。俱各顺从悔罪。得旨、务要令行禁止。勉之。　　

○以承审鸦片烟案出力。予叶尔羌印房章京尚安布等升叙有差。　　

○以失察官役兴贩鸦片烟土。革叶尔羌都司陆振鸿、千总朱光才职。　　

○予故土谢图亲王诺尔布林沁、祭如例。　　

○旌表逼嫁捐躯山东博兴县民刘二堂妻李氏。　　

○礼部议准、江西巡抚钱宝琛疏报、采访龙泉县节烈妇女刘罗氏等一百七十三口。请建总坊旌表。从之。　　

○丙辰。谕内阁、耆英奏、遵旨查验工需木植情形一摺。盛京清宁宫柁梁柱木。据该将军查勘。均已乾透。惟先期锛砍。碍难收贮。著照所请、俟大工兴举之时。再行锛砍成做。以昭慎重。余俱著照所议办理。　　

○又谕、载铨等奏、请将旷误值班、及朦混呈报之各员交议等语。銮仪卫库内马银被窃一案。是日应行值班之云麾使柯英额、治仪正双贵、均未在署值宿。实属旷误。著先行交部严加议处。总理堂务冠军使硕伦、琦兴、扶同朦混呈报。著革去总理堂务。留冠军使本任。并著交部议处。　　

○谕军机大臣等、本日据都察院奏、土默特贝子旗蒙古旗妇戴王氏等、呈控逃军王雨等叠抢拒捕等情。已明降谕旨交阿勒清阿提审矣。据控王雨等纠众劫抢。屡次拒捕。现在并未在逃。仍在马鞍山盘踞等语。著阿勒清阿遴选明干员弁。严密查拏务获究办。该署都统到任未久。从前奏咨交审。非伊任内之事。无所用其回护。务当严饬所属。认真究办。以副委任。将此谕令知之。寻奏、王雨等缉捕无踪。现派千总赵文德等密赴马鞍山侦缉。如员弁等恇怯无能。即行据实参劾。报闻。　　

○丁巳。上诣绮春园问皇太后安。　　

○谕内阁、杨国桢奏、审明叠劫巨盗、按律定拟一摺。山西介休县撤任知县林德奎、于捕役被盗匪挟嫌砍伤。未能察出究办。复于村民被劫之案。辄据保结犯供。仅以被窃禀府。并不照例详缉。迨案犯在押病故。亦未填格通详。实属错误。林德奎著交部严加议处。徐沟县丁忧知县王文鼎、于案犯刃伤事主之处。漏未禀及。其获犯缘由日期。亦未分晰叙明。辄尔率禀。惟拏获邻境巨盗。功过尚足相抵。王文鼎著加恩免议。前署汾阳县试用知县郭道煌、于事主劫案报窃。未能究出实情。前署介休县试用知县冯新、于贼犯在押病故。并不填格通详。前任平遥县改简知县黄辅廷、于贼犯发配时。漏未刺字。汾阳府知府牛镇、于该管汾阳县知县审案疏忽之处。失于觉察。太原府知府王有壬、于所属误禀获犯日期。未能察出更正。郭道煌、冯新、黄辅廷、牛镇、王有壬、均著交部议处。平遥交城二县。查无被盗匪剁足、轮奸毙命之案。平遥县知县杨树年、著饬令回任。交城县知县苏元峨、著准其送部引见。　　

○又谕、前据恩特亨额筹议严禁回疆鸦片章程。当交军机大臣议奏。兹据穆彰阿等逐条筹议。分别准驳。据奏该大臣所议卡外夷人、卡内回子罪名。或由轻改重。或由重改轻。核与新例不符等语。严禁鸦片新例。业已颁发。惟新疆地方。夷回杂处。与各省不同。著恩特亨额体察情形。逐条详悉声明。妥议具奏。寻叶尔羌参赞大臣圆明额等奏上。下刑部议。寻议、嗣后卡外贸易夷人。有误带烟土入卡。为数无多者。应如所奏、由该大臣等酌量枷号示惩。余仍照定例办理。从之。　　

○两广总督林则徐奏、＜?口英＞咭唎被逐之后。尚有口□壳吐一船。口□车哩口□时一船。在九州游奕。声言有大号兵船。将次到粤。现严檄员弁分往稽查。又拏获通夷贩烟之余阿盛等二起。烟土尤多。得旨、无论虚实。总当不事张皇。严密防范。勉之。　　

○缓徵山西隰、萨拉齐、定襄、五台、崞、平鲁、阳曲、太原、大同、怀仁、灵邱、左云、十二厅州县上年歉收贫民旧欠仓谷。　　

○戊午。上诣大高殿行礼。时应宫拈香。　　

○还宫。　　

○谕内阁、给事中况澄奏、各省查拏鸦片。宽严不一。限期将满。请饬催办一摺。据称上年颁发新例。各处省城查拏严紧。而各府州县办理仍属从宽。差役不免有包庇卖放讹诈等弊。暗中吸食者仍多等语。鸦片流毒。传染日深。经朕屡次降旨。饬令各地方官严行查拏。并颁发新定章程。晓谕中外。意在净绝根株。永除大害。若止省会严紧。而穷乡僻壤。仍复藏垢纳污。将来限满。或大吏有愧心而不愿办。州县规避处分而不敢办。或因该犯等多系死罪。地方官姑息而不肯办。种种弥缝。势所必至。是目前但图粉饰。限外愈滋弊端。锢习不除。实堪痛恨。各该省大吏经朕特简。受恩深重。具有天良。务当严饬所属。认真访拏。商贾辐辏之地。固应逐渐清查。即僻壤穷乡。亦宜除恶务尽。凡外府州县。皆系该大吏等所属。如果训谕谆谆。督催不遗余力。转瞬限满。自无触网藐法之人。傥经此诰诫。仍复玩延不办。或摉索数起。草率塞责。是该大吏等丧尽天良。朕亦不能轻恕也。将此通谕知之。　　

○谕军机大臣等、有人奏、湖南广西两省。有传习邪教。断绝荤腥。炼丹运气。其传授之书。则有性命圭旨刻本。暨妄注大学。愚民被诱。执迷不悟者不少。湖南之宝庆、常德、广西之平乐、柳州、传习尤众。地方官虽出示严禁。每因其别无逆迹。总未深究根由。恐传染日深。易致滋蔓等语。著周天爵、林则徐、裕泰、梁章钜、各饬所属认真查察。究明伪书妖语。造自何人。起意者立予严惩。悔过者宽其既往。以除邪慝而正人心。原摺著钞给阅看。将此各谕令知之。寻梁章钜奏、现查平乐、柳州、实无伪书妖语。其有各种淫书。俱已销毁。至性命圭旨。系坊间习见刻本。所述导引修炼。虽不在禁例。究系杂流无益之书。亦经销毁。得旨、随时留心查办。不可置于度外。林则徐奏、现饬员赴广西平乐、柳州、各府属访查。严拏究办。得旨、严行查缉。裕泰奏、现饬员分赴宝庆、常德、二府及各府属。严密侦访。得旨、严密查缉。周天爵奏、现饬该管知府慎密访拏。并将前项书本收缴净尽。以绝根株。得旨、严密妥办。　　

○浙江学政季芝昌奏报到任日期。得旨、名实当副。慎勿渐染当时之通病。　　

○以故四川龙茂道属土长官王维世子国宾、袭职。　　

○以孟夏时享太庙。自是日始。斋戒三日。　　

○己未。修浙江海盐县大石塘。从巡抚乌尔恭额请也。　　

○赏故琉球国使臣翁宽、银三百两。　　

○庚申。以册谥孝全皇后。遣官告祭太庙后殿。奉先殿。　　

○谕内阁、御史陈光亨奏、五城关涉旗员事件。请饬该管官速令赴城听问一摺。嗣后五城现审事件。其案情重大者。该城御史即将应行传询之员。奏明请旨。其寻常事件。仍著照例办理。　　

○谕军机大臣等、御史陈光亨奏、直隶至山西驿站。有井陉县、平定州、侧石驿、寿阳县、太安驿五处。每遇差使过境。即拏过路之车。用车一辆。余车皆须出钱。山西寿阳县太安驿、则不论有差无差。无日不拏车讹钱等语。各省额设驿站。原以备应公差。若如所奏、纷纷滋扰。累及行旅。如果属实。成何事体。著琦善、杨国桢、各于所属地方。严密访察。傥在官人役及土棍勾通。有妄拏车辆、串嘱分肥等弊。即著查禁惩办。以除积弊而安行旅。原摺著钞给阅看。将此各谕令知之。　　

大清宣宗效天府运立中体正至文圣武智勇仁慈俭勤孝敏成皇帝实录卷之三百三十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

</div>
    <div class="pagination">
<a href="清实录道光朝实录_page597.html">上一页</a><span>...</span><a href="清实录道光朝实录_page593.html">593</a><a href="清实录道光朝实录_page594.html">594</a><a href="清实录道光朝实录_page595.html">595</a><a href="清实录道光朝实录_page596.html">596</a><a href="清实录道光朝实录_page597.html">597</a><span class="current-page">598</span><a href="清实录道光朝实录_page599.html">599</a><a href="清实录道光朝实录_page600.html">600</a><a href="清实录道光朝实录_page601.html">601</a><a href="清实录道光朝实录_page602.html">602</a><a href="清实录道光朝实录_page603.html">603</a><span>...</span><a href="清实录道光朝实录_page599.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
