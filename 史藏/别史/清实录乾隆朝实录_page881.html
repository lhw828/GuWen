<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 881 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 881 页/共 1860 页</h1>
    <div class="content">○工部题准、署两广总督广东巡抚托恩多咨称、粤东岁需硫磺。前于乾隆十七年。奏准在英德县属猫耳峡等处开采。二十一年。采毕封矿。今将次用完。请照前开采从之　　

○浙江巡抚庄有恭疏报、定海、上虞、龙游、永嘉、缙云、海宁等、六县。乾隆二十五年分。开垦田地涨沙地二十顷二十二亩有奇　　

○以头等侍卫常岳、为镶蓝旗蒙古副都统　　

○庚寅上诣皇太后行宫问安　　

○谕军机大臣等据鄂弼奏晋省今岁秋收丰稔。各属仓粮亦属充裕。拟于蒲解等属仓粮内碾米十万石运豫协济等语。豫省今秋因河水盛涨被灾较重然系在二麦收成之后。且该省连岁丰收民间尚有盖藏。现在水退涸出地亩。亦可补种秋禾。及明岁春麦则将来接济。当不致有缺乏。但既据鄂弼称晋省仓粮充裕。已密咨常钧豫筹接运。亦挹彼注兹之一策。著传谕刘统勋、兆惠等、会同该抚、酌量筹度。如可无需此协济。则已。倘体察灾属情形。尚需筹办。即一面咨会鄂弼。妥协经理一面奏闻。寻奏豫省连岁丰收。偶经被水尚不致缺乏。但赈务既拨仓储。将来尚须补额。藉有协济谷石。于仓储赈务益徵充裕。现拟于晋抚密咨到日。将接运事宜移咨妥办报闻　　

○又谕曰、阿尔泰奏德州迤北草坝运河漫溢。村庄间被淹浸。城垣仓库可保无虞等语前据方观承奏报。德州运河漫溢。致景州一带大路。水深数尺当已传谕该抚、令其上紧堵御今览阿尔泰所奏、看其情形稍重现在粮艘陆续回空帆樯络绎。若不迅速堵筑。何以儹行无滞著传谕阿尔泰即行董率属员上紧赶办。其道路村庄之积水。则更当设法疏消。以利行旅而资补种。至于曹县十四堡等处黄河漫工。现在豫省贾鲁河夺溜。尚未归槽。则此处工程。似较易于为力。自当与运河均为急务。所有抚恤事宜。并即确勘妥办。毋致灾黎失所。并将两处情形。速行明白奏来　　

○又谕曰、陈宏谋奏、南河挑选赴豫协助弁兵。请于堵筑告竣后。酌留十数人。于豫东两省补用等语。所见甚是。南河弁兵。俱系熟谙桩埽大工。自非豫东二省工员所能及。若酌留在彼。指授教习。实于河务有裨。著传谕刘统勋等、于此次大工告成后。可否择其奋勉出力者。酌留十数员名。即于豫东两省补用。以资河东河兵学习。但须妥办。不可使出力教人之人。反似迁流失所。则大不可。若可无须如此更张。亦不妨据实直奏。寻奏南河弁兵。于工成后。酌留豫东两省补用。以资河东弁兵学习。于修防实属有益。报闻　　

○又谕曰、高晋陈宏谋所奏淮徐等属。豁粮减则之户。可否与该地灾民。一体给赈一摺。已于摺内批谕。此等低洼地亩。年年常在水中。额赋既岁需蠲免。而户口复应行查赈。是以廷臣有请改种芦苇。豁除粮则之奏。彼时尚未即行降旨。适高晋来京。面询情形。亦称现在查办。今粮则既已豁除。而又请与未经豁粮之户。一体给赈是从前转觉多此一举矣。至于乏食贫民。实在应为轸恤。而又不至徒有减则之名。惟在该督抚等之办理得宜与否。乃复以此具奏请旨。朕将何以批示。如果该督抚等、另有所见亦何妨据实陈奏而必为隐跃其词耶　　

○以故广西思恩府属兴隆土巡检韦珖兄瓒袭职　　

○辛卯。秋分夕月于西郊。遣履亲王允祹行礼　　

○上奉皇太后自避暑山庄启銮幸木兰　　

○是日。驻跸中关行宫　　

○壬辰。上诣皇太后行宫问安　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○谕军机大臣等、舒赫德等奏、察噶尔伯克之兄子孟克。萨尔巴噶什伯克之兄子雅木古尔齐。俱愿随布噜特明伊勒哈入觐。并恭进马匹。请旨遵办等语。孟克等输忱入觐。著准其来京。所进马匹。如果堪充上驷。即遇便送京。若本属平常。何必远烦人力。即留于阿克苏备用　　

○参赞大臣舒赫德等奏、叶尔羌。喀什噶尔。地大近边。阿克苏。回城总汇。切近伊犁。俱事务繁多。拟设随印办事司官。各一员。笔帖式。各二员。专办回人事务司官。笔帖式。各一员。由陕。甘。同知。通判内。派出管粮官各一员。库车。哈喇沙尔。地当要路。钱粮亦多。拟设笔帖式。各二员。由陕。甘。县丞主簿内。派出管粮官各一员。乌什。及喀什噶尔所属之英吉沙尔。叶尔羌所属之和阗。皆地僻事简。乌什。酌设笔帖式一员。余城。令该驻劄大臣等、酌量派委具奏。至卡座、牧群、及差务。均需侍卫。拟派叶尔羌、喀什噶尔、各十五员。阿克苏、十员。以上各员。俱照例三年更换。并准保举议叙。其侍卫等、照例拣选引见。司官、笔帖式等、交军机大臣拣选引见派往。得旨、如所奏行　　

○浙江巡抚庄有恭疏报、定海、缙云、青田、松阳、平阳、永嘉、宣平、龙游等、八县。乾隆二十五年分。开垦积荒田地五十七顷一亩有奇　　

○豁免江西南昌卫、运船遭风漂没米一千一百四石有奇。并予淹毙副丁鲁学深水手胡有成等、恤赏如例。　　

○是日。驻跸波罗河屯行宫　　

○癸巳。谕曰、郭贵人薨逝。著追册为嫔。所有一应典礼。该衙门照例办理　　

○钦差大学士刘统勋等覆奏、杨桥大溜。必先挑引河。以杀水势。朱笔指画处所。实为紧要关键。至业已断流之乾河。亦应挑挖淤阻。俾将来合龙后。顺流通畅所发张师载单内数条。现经会同筹办。需用人夫。业于附近州县雇觅。得旨、览奏俱悉　　

○叶尔羌茂特色布伯克塔里布。以轮班入觐。中途病故。命赏给治丧银　　

○是日。驻跸张三营行宫　　

○甲午。上诣皇太后行幄问安　　

○行围　　

○谕军机大臣等、刑部奏、秋审广西省陈布统故杀黄父亦案内之陈父悔。九卿议改情实。惟窦光鼐坚执不肯画题等语。会谳大典。惟期准法持平。原非一人臆见。所可意为出入。窦光鼐原不甚晓事。岂可以其持议参差。徒事哓哓争执。有乖政体。著传谕刑部堂官。审办各案。一切惟悉心持正。不必因两议转滋纷竞。如伊执而不化。将来招册进呈时。是非自难逃朕洞鉴。刑部堂官。慎毋因噎废食。以致稽延谳典也　　

○又谕曰、方观承奏、直隶应需赈米二十万石。请于漕船尾帮截拨一摺。朕前因直属被水。需用米石。已降旨仓场侍郎等、令其查明酌运北仓备用。今据温福等覆奏、广信等尾帮八万三千余石。可令各船带回北仓备用。其通州西仓存贮米石。亦甚充裕。如将来赈粜不敷。即照数酌量拨给。已于摺内批谕允行。所有需运米石。将来应如何交卸接收。及一切经理事宜。彼此一面熟商妥办。一面具摺奏闻。将此传谕该侍郎等、及该督知之　　

○是日。驻跸阿贵图大营　　

○乙未上行围　　

○谕军机大臣等、刘统勋等奏、堵筑漫口事宜。已于摺内详悉批谕。该处自九月初。兴工计算。既称约得五十日可以告竣。现在天晴水落。趱办自易为力。漫口早得合龙一日。则地方少受一日之害。况南河弁兵已到。高晋亦将抵工。刘统勋等、自可会同迅速董率从事。能于十月二十日以前完工。尤为妥协。至摺内所称按日进埽三个之处。如系两岸同时俱镶。则不应有单数。再抢筑坝台。原为进埽而设。至既镶数埽以后。势必离台渐远。向后又如何续行下埽。此等处。非目击情形。不能悬揣。著传谕刘统勋等、将一切筹办工程覆奏绘图贴说时。一并附摺声明。寻奏、前者核计工段。每岸。日下一埽。力尚有余。若下两埽。力又不足。意欲一日两埽。次日一埽。以均力役。摺内所称、盖将两边工程。错综合计。而词不达意。遂称作三个。其实就一边论。乃是两日三埽。堤堰甫筑时。先用柴土填实。名为坝台。及进埽加镶后。堤堰已成。可以立脚儹工。亦呼为坝台。至于或用软镶。或须下埽。惟视水势深浅。浅则软镶。深则下埽。两无防碍。现在漫口堤岸。加紧儹筑。所挑引河。九月二十日可竣。至期。再加捞浚。俾层叠就下。于漫口水势增长时开放。约在十月初五以前。引归正溜。缺口易塞。适凑合龙日期。得旨好　　

○阿克苏阿奇木伯克色提巴勒氐等、捐助迁往伊犁回人牲只什物。命酌量奖赏如例　　

○是日。驻跸海拉苏台大营　　

○是月。直隶总督方观承奏、崔家房漫口。水深二丈有余。难就口门堵筑。今拟出堤外数丈。漫水稍浅处。圈筑包越。现备料赶办。其积水疏消之路。有子牙河为尾闾。得旨、总以速办为要。秋麦固不能播种矣。若误明年春麦。其谁之咎　　

○两江总督尹继善奏、江省黄河秋涨。徐城之韩家山、埽工蛰陷。随抢护平稳。旋报邳睢厅属之南岸卫工头地方。水涨漫堤。幸消落迅速。限令补筑。以半月毕工。得旨、览奏稍慰河南则被大灾矣　　

○江南河道总督高晋覆奏、高。甘。运河漫口。以次合龙。仍有荷花塘一工。地势较宽。急宜堵筑。约九月初旬告竣。臣俟工竣。即酌带兵弁赴豫。报闻　　

○安徽巡抚托庸奏、黄水由毛城铺。漫入睢河。即前往亲勘。至练潭驿。据禀报。七月二十三日。睢河水势陡消一二尺。各工稳固。又接准两江总督尹继善札。二十二、三、两日。徐州黄水陡落六七尺。不胜忭庆。因回署办事。得旨、可谓不知河务之极。又批。汝固忭庆。豫省非吾民乎。何能慰怀　　

○调任江西巡抚胡宝瑔奏、江省有漕各州县。除滨湖傍江数属外。有四十余县。水次河浅。漕艘难到。向于省城另设漕仓。各州县剥运至省贮仓。再行交兑。较他省多一番转折。押运人役。派累偷盗。为蠹滋甚。今专委县丞押运。仍委员分道巡查。得旨、告之常钧。令其加意为之　　

○山东巡抚阿尔泰覆奏、曹县十四堡。二十堡。先后漫溢。猝入曹县城武县。臣亲往筹办。二十堡。兴筑月堤。月内即可完竣。十四堡。应于堤根再加镶埽。约九月初旬竣工。得旨、览奏俱悉　　

○又奏、城武县猝被黄水。以致济宁、菏泽、定陶、钜野、金乡等、州县。皆被淹浸。现竭力防护。得旨、目今情形复如何。于通省秋成有碍否。据实速奏□。不可讳饰。寻奏、近日水势消落。地亩渐次涸出。秋成惟曹兖二属之曹县、城武、被灾较重。其余州县。均系漫流入境。或十数里。至六七里不等。除被淹外。余俱有收。得旨、览奏曷胜欣慰。总之今年豫省独当其重。是汝省徼幸之福。然曹兖二府被灾之民。则不可不妥为抚恤也　　

○又奏、范、濮、二州县被黄水淹浸。临清州、因漳卫合汶。河流异涨。将老崖汕刷。坍卸民埝。均竭力堵筑。得旨、览奏俱悉。堵筑缺口。及抚恤灾黎。均为要务。一切勉力妥为之　　

○又覆奏、德州运河漫溢。饬属加紧堵筑。八月中旬以来。天气晴霁。虽间有微雨。无碍工作。得旨览奏稍慰　　

○山西巡抚鄂弼奏、汾州、平阳、蒲州、太原、四府属。并绛。解二直隶州属。因秋雨河涨。被水凡二十州县。细查被水村庄。一州县内。不过一隅。现查办抚恤。再姚暹渠暴涨。漫开南堤解家湾。直抵盐池。业会同盐臣堵筑平稳。得旨览奏俱悉。其有成灾者。断不可讳饰。须抚恤妥协。毋致失所　　

○四川总督开泰奏、川省市钱搀混。久恐有碍钱法。但急切禁止。悉归无用。于民亦属未便。臣饬属照市价。官为收买。解局改铸。铸成仍照市价易银。以还收买之费。核计不致折耗。而钱弊可除。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十三


大清高宗法天隆运至诚先觉体元立极敷立奋武孝慈神圣纯皇帝实录卷之六百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。九月。丙申朔。上诣皇太后行幄问安　　

○行围　　
</div>
    <div class="pagination">
<a href="清实录乾隆朝实录_page880.html">上一页</a><span>...</span><a href="清实录乾隆朝实录_page876.html">876</a><a href="清实录乾隆朝实录_page877.html">877</a><a href="清实录乾隆朝实录_page878.html">878</a><a href="清实录乾隆朝实录_page879.html">879</a><a href="清实录乾隆朝实录_page880.html">880</a><span class="current-page">881</span><a href="清实录乾隆朝实录_page882.html">882</a><a href="清实录乾隆朝实录_page883.html">883</a><a href="清实录乾隆朝实录_page884.html">884</a><a href="清实录乾隆朝实录_page885.html">885</a><a href="清实录乾隆朝实录_page886.html">886</a><span>...</span><a href="清实录乾隆朝实录_page882.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
