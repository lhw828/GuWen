<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 131 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 131 页/共 367 页</h1>
    <div class="content">　　○刑部尚书李世达等都察院左都御史吴时来大理寺左少卿李栋会审犯官李材等缅捷一事反覆先后章＜锍-釒＞李材刘天俸因孟养之请援即发兵以策应壮土夷合战之力败缅贼方张之势设谋用间以夷攻夷其功良不可泯但急于报捷过于夸张斩级擒生原非实数破城拓地尤属溢词志在贪功迹涉虚伪罪复何辞至于杀夷割尸罪在军士不肯首服论惟轻惟重之议故应以疑而宽况外夷新附之初尤当以功为主李材刘天俸当禠夺拟徒陈严之宋儒等当降级待用  上怒其情词互异革镇抚司李登云等回卫令材等从重拟坐
　　○吏部覆四川道御史崔景荣条议诸款内有惩钻剌之吏以塞弊端辨任使之吏以别人品各一节  上俞行之仍谕近来贪污有司不修职业惟恃钻求虐害下民逢迎上司抚按系朕耳目全不究举雷同罔上都且不究再违重治○丁丑  上视朝
　　○礼部尚书沈鲤引疾乞致仕不许
　　○狭西巡按钟化民请宽马禁谓西塞土寒无他产独养马以资生而贸易有禁恐出境之马私通番市耳至并民间孳息与境内之贸易俱废则孳蓄少而公家缓急亦无所赖此因噎废食之说也请少宽其禁如本境荒而他境豊许出马以取资本镇缓而别镇急许出马以协济则公私之利交得彼此之用并充但出境必给官文通番严行厉禁斯得之矣命覆议行
　　○戊寅升福建左参政费尧年本省按察使山东佥事叶梦熊本省按察使户部郎中吴谦云南副使
　　○升通政司参议陈大科太仆寺少卿○工部尚书石星题山东淮扬一带河道应修应筑如总河潘季驯勘科常居敬所议添设镇河闸接筑塔山缕堤清河浦草坝创筑宝应西堤石砌邵伯湖堤＜锍-釒＞浚里河淤浅增设柳浦湾料厂此当在淮扬兴举者也查复南旺马踏蜀山马场四湖建筑坎河滚水坝加建通济永通二闸查复安山湖地此当在山东兴举者也地里寥远工程浩大宜将郎中罗用敬副使周梦晹等分地责成御史不时稽察而总河大臣仍亲自查阅工坚可久者从实奏报推诿误事者即时参处  上是之仍谕河工著各照分定地方用心管理上紧完报不许疏玩
　　○己卯以册封  沅怀王命大学士申时行充副使捧册赐银币
　　○升南太仆寺卿王湘南大理寺卿
　　○庚辰礼部上  圣驾亲阅  寿宫率  后妃同行仪注九月初十日  圣驾发京先一日  上率  后妃以诣大峪山阅  寿宫告  奉先殿祝奠如常仪兵部请  简用文武大臣居守及直守皇城四门京城九门分调京营参游等官严守各山口关隘戎政官选差扈  驾军马别令科道官闸点将士行粮之给席殿桥梁道路之设则户工司之  皇上  后妃御膳则光禄寺司之其府部院司寺卫之长日讲起居注及科道中书太常鸿胪太医钦天监各以职从至日设大卤簿扈从仪卫  驾发繇北安门出德胜门  后妃辇从  潞王于德胜门内月城候  驾至致辞行一拜三叩首礼毕  王回扈从官先行居守大臣及百官吉服趋门外恭送十一日  驾次巩华城行宫昌平州属官司迎道左升座行礼如常仪  上驻跸明日行升座叩头礼  驾发诣天寿山至红门降辇繇左门入  后妃从于  □□殿驻跸十二日行谒告礼设酒果脯醢  上具青袍率  后妃乘舆至  长陵门外东降舆  后妃于  陵恩殿左右设屏帐少待导引官导  上至拜位上香四拜奠帛复导至  成祖文皇帝  仁孝文皇后御座献爵祝拜行三献礼再奏行四拜礼祝帛各诣燎位礼毕从官先诣  永陵候  驾  上率  后妃入女官奏行四拜礼上香读辞如  上仪礼毕出次  永陵  昭陵仪亦如之即于是日遣官诣  献陵  景陵  裕陵  茂陵  泰陵康陵  恭让章皇后  景皇帝陵各行礼锦衣卫奏请  圣驾诣大裕山从官先  上率  后妃同诣  寿宫阅视毕回驻  感思殿十三日  驾繇大红门出至行宫驻跸巩华城十四日从官先发昌平官司各叩辞  驾发文武百户军民耆老于德胜门候迎  驾致辞教坊司大乐鼓吹振作  潞王迎城门内行礼如前  驾繇北安门入率  后妃告  奉先殿谒  两宫皇太后毕回宫  上俞行改回繇阜城门
　　○辛巳升南太常寺少卿朱天球南太仆寺卿
　　○升福建副使邹墀本省右参政南阳知府王继祖四川副使
明神宗显皇帝实录卷之二百一
明神宗显皇帝实录卷之二百二
　　万历十六年八月壬午朔升福建右参议杨德政本省副使
　　○御史陈效奏腻夷就平善后宜毖都匀原设总兵驻建武所今议移驻建越当马湖冲要叙马泸旧设兵备一道驻长宁近年裁革今议复设专驻马湖而叙泸之属并在整饬与建越总戎文武同事泥溪平夷蛮夷沐川四长官司延袤数百里夷汉相杂往议改设流官既恐未便不若即以额设同知一员移镇赖因荣丁之间与参游共承兵道节制成臂指之局此弹压之要图也其次议兵雷坡杨九乍存亡未可知猓獠叛服叵测先事为防则荣赖利店梁山赤口西河等处设兵墩堡互相守望挑选土戍不足练民兵以益之是密协守而杜窥伺之策也其次议饷就复还侵占之地起屯募种粮额从轻因籍丁壮为乡兵委官操练兵道时为稽查此寓兵于农之法也至建镇之孤悬泸江之烟瘴往来稀阔萌孽易生则避途宜急今查叙马嘉峨古犍为卭筰地也自峨眉中镇至建昌为青衣道司马相如持节开越巂所凿嘉靖间议开中罢乘兹安缉之会威信大行之时开荒伐木辟其故道使建越沿途联络关堡议兵扼守又一策也而最要莫如择将试思马湖往事非运筹不臧第用兵者自偾耳昨阅抚臣报＜锍-釒＞所称参将郭成等擒斩多级庶几将材宜简置蜀边分地而守则良将拔之历练而虎豹当关膻裘夺气矣＜锍-釒＞下兵部
　　○乙酉升光禄寺少卿谢杰南太常寺少卿河南副使侯尧封福建右参政分守建南
　　○颁行徵粮册式各省直逐项按季分注数目不许隐漏混淆从户科姚德重请也
　　○户部覆巡抚甘肃右副都御史曹子登奏讨本镇站银计甘肃一镇京运二万二千九百余两客饷盐课五万四千两此嘉靖四十五年例也隆庆元年增二万八千五百余万历十二年增主饷一万客饷二万十三年再加主饷四万则是嘉靖例七万七千外增至十万许而边臣告急之＜锍-釒＞荒岁停徵之令内外犹鳃鳃也主计且柰之何乞咨议撙节报可
　　○论平答干叛酋阿其等功次抚臣萧彦道臣杨寅秋等赏赉有差仍行该部纪录
　　○丙戌礼部题重刻  大明会典成进呈颁布如奏
　　○升辽东正安堡游击姚大节副总兵协守东路
　　○提督漕运怀宁侯孙世忠以母疾乞侍养  上慰留之
　　○兵部题巡按御史何倬勘报平腻乃功其俘获验其壮年改入生擒生擒审系被虏改入全活并枯级女功幼功例不准功外验实凡擒斩一千六百九十五名颗俘获七百三十名口全活被虏三百三十四名口投降二千二百三十八名口退还原占地凡六百七十五里罪决枭示如令功次别叙其南京刑科给事中徐桓＜锍-釒＞免再勘
　　○礼部尚书沈鲤引疾乞休  上温谕不允
　　○丁亥  上亲阅  寿宫命伯李文全左都御史吴时来居守
　　○遣大学士王锡爵祭  先师孔子
　　○升光禄寺丞魏允贞本寺少卿户部郎中于文熙河南副使
　　○戊子祭  太社  太稷遣国公徐文璧行礼
　　○太常寺题  万寿圣节遣侯陈良弼常胤绪徐文炜宋世恩郭大诚伯王应龙方烨卫国本陈如松诣  诸陵行礼遣伯张元善祭景皇帝陵
　　○大同巡抚梅友松总督郜光先题叙市赏功次谓万历十三年套虏梗贡欲比宣大事例本镇力持故十五年之市官民交易报罢匆匆遗其归晏卷帐而去意图强逞及我边有备屡挫贼锋而常乐之生擒三虏镇羌之夺马四十一匹遂令强胡丧气私相怨悔故卜失兔上书自白炒忽儿率众扣关拒之以正辞慑之以国威虏乃走使入谢复成今岁之市还其原俘仍行罚治各该将吏奋不顾身战皆取胜使虏酋不招而自来贡市几断而复续功次应叙＜锍-釒＞下兵部
　　○命建言进士诸寿贤顾允成彭遵古改授教职用从御史荆州土请也
　　○己丑以  万寿圣节赐辅臣申时行等及日讲官朱赓等  万寿字金篆银书红黄符各有差
　　○礼部题朝鲜国王李昖遣陪臣议政府右议政柳＜土典＞等六十员赴赴京谢恩赐晏如例遣左侍郎于慎行待先是江西南赣巡抚秦燿解南安府所获朝鲜国夷人二名一金介同系前罗左道水军节度使能射一金彦世系槽军能驾船因与倭船夜战被捉向南番放卖二人流入南安盘诘具题情真应付来使带回仍给衣物以示恩赏诏如议
　　○  孝康敬皇后忌辰祭  泰陵遣宁晋伯刘应元行礼
　　○庚寅大比试于乡命翰林科部等官往直隶各省主考
　　○礼部尚书沈鲤引疾力请致仕  上慰留仍命不必固辞
　　○户部覆狭西总督郜光先等条上边务凡六事垦复屯田催徵逋负清查逃故＜锍-釒＞通盐引惩戢朘削裁革冗糜  上允行
　　○辛卯以  万寿圣节赐大学士申时行王锡爵许国讲官朱赓等银币有差
　　○壬辰命翰林院修撰朱国祚编修邹德溥充经筵展书官
　　○癸巳  上御经筵
　　○甲午  皇第六女生大学士申时行等具＜锍-釒＞称贺报闻
　　○总督狭西三边尚书郜光先巡抚梁问孟议宁夏申饬四事一严清勾以防行伍虚耗之渐一绝私易以杜内外交通之渐一远住牧以杜外夷窥伺之渐一慎招降以杜猾虏起衅之渐＜锍-釒＞下兵部
　　○乙未礼部题  皇女生百官致辞称贺免
　　○司礼监太监张诚传谕  圣节阅  陵赏赐繁多内库不给于太仓取二十万进用户部尚书宋勋奏帑银缺乏状乞免不听
　　○丙申以中秋令节赐辅臣申时行等上尊珍馔有差
　　○戊戌  万寿圣节  上御皇极殿百官行庆贺礼
　　○赐辅臣申时行王锡爵许国面食长春酒○己亥礼部题朝鲜国陪臣韩准等进贺表到柳＜土典＞等谢恩毕赐筵晏如例遣侍郎徐显卿待
　　○刑部尚书李世达覆参驸马都尉侯拱辰召游棍为家人听从拨置纳投献为已业滥肆侵渔私刑拷毙人命凶犯业已拟抵法当并究贵在应议伏候  圣裁  上令革其管事送国子监严禁习礼省过百日来说
　　○辛丑工科都给事中常居敬论劾工部主事王绍先差竣注籍既不入署又不请告应缴关防久留私寓僻怪迂狂殊乖臣节  上命拿送镇抚司打问来说
　　○癸卯  宪宗纯皇帝忌辰遣靖远伯王学礼  茂陵行礼
　　○以  皇女诞生赐大学士申时行等讲官朱赓等花币有差
　　○甲辰  上视朝○兵部题覆甘肃总督郜光先巡抚曹子登劾参将马应时驱回互市回夷增赏媚虏已经处分并议虏酋尔失革之马委宜明载市册以杜隐漏此后市马各照原额虏抢贡夷如在嘉峪关外听其自行追赔入关疏虞方查参将领奉旨是
　　○总督漕运户部右侍郎舒应龙＜锍-釒＞辩土舍安国亨之奏谓国亨向因侵夺沾益及毒祖杀叔拒敌官兵等事革秩免任而用其子安民负罪非一日矣万历十三年臣抚贵州国亨申文献木冀赏复职兵部驳议不允渠亦灰阻付奸商魏良海等运常材数株出涪竟被盗卖既良海与何贵争木事起乃欲借以诿罪＜锍-釒＞臣差官夺木阻其贡献今贵木三运已毕而国亨所报尚无归著则黠伪可知乞敕查木正法并请罢斥  上谕令供职置国亨不问
　　○丙午升行人司正沈璟光禄寺丞
　○补荫原任南京户部侍郎栗永禄男栗嘉实送监读书
　　○户部题覆  潞王奏讨景王遗下庄田房课盐店盐税湖地河泊等所柴州水租坑税等项如例通给今查义和盐店虽经给与赵府地关封内自应改给其湖广湖地河泊等所柴州坑套原系民间佃种纳粮地土景王奏讨随经改给今欲复归王府恐上亏国课下病民生宜行该省官查核将河南卫辉府属新乡获嘉及宁山卫地二百二十六顷余开封府属河阴汜水阳武原武怀庆府属武陟温县地五百九十八余顷并义和盐店万县盐税湖广德安府属随州应山安陆云梦等县地名红庙等庄房七处孝感县东山汉川县刘家隔等四处水租房地凡九百余顷通应拨给其湖广湖地河泊州坑系民产者仍还业主以纳公税原系官湖官地而小民承佃者造册送府以凭管业  上谕庄田准给抚按官仍与丈勘立界以便永远遵守再察相应地土不妨数外加给副朕友爱同气至意
　　○丁未  上视朝
　　○太子少保礼部尚书沈鲤因  圣寿届期奏乞早议册立钜典以对群情以昭大信谓先是大学士申时行曾以国本为请  上谕朕见元子婴弱少候二三年举行今计明年己丑已逾三年  元子千秋亦且八岁举行  大典此其时矣况值万国嵩呼之会慰四海仰望之心  宗社无疆之庆端在于此  上命候旨行是日都给事中苗朝阳御史李天麟亦以为请未允
　　○户科等科都给事中姚德重等合奏江西副使房寰掜诬言官大伤国体乞赐罢斥盖科臣张鼎思劾寰奸贪寰揭其前任提学御史时鼎思为其子嘱托不行携恨引抚臣王元敬手书以证故德重等合纠而丁懋逊李献可袁应文交章论之  上怒其朋庇姑不究
　　○巡按直隶御史王之栋劾宣府总兵李如松口北道参政王学书先是抚臣阅操如松引坐与并学书力却之语不相下竟为披发之争台臣因论如松骄横并核其生平倾险贪肆状请罢斥并论学书暴戾请降调  上谕边臣当协和任事何得以小节互争秋防护驾在迩大将不宜轻易俱令策励供职各夺俸三月
　　○戊申大学士申时行题文书房官刘恺传谕李材等招情转展支吾功则归己罪则推人著问斩仰惟  皇上明同日月威著雷霆欲处欺谩之臣以警人心杨国宪甚盛心也臣等职在赞襄亦知体仰德意前见刑部拟李材等罪止徒配亦窃怪其轻改拟边卫充军然已非律文正条特于法外重拟不啻足矣若于充军之上更欲重加则法例有所未合情罪有所未当臣等不敢不为  皇上明之盖失陷城寨失误军机则有斩律其他若妄割被杀首级冒功掩败皆量其轻重或降级或充军此见行法例也今细阅法司招情则获功是实发兵是实止以多报首级希图冒功为可恶耳若论割尸则有下手之军士故纵则有领兵之将官李材之罪终当末减坐以处斩不无过重昔  世宗朝边臣亦有被逮处斩者然皆临阵失机无功有罪之人若原曾获功止于虚报首级则未有如此刑者也今必以妄报论斩则失陷城寨何以加之伏望皇上少霁天威深详律意将李材刘天俸从拟问发庶国法伸而边臣亦心服矣  上不允竟引官员说谎例拟斩盖独断云
　　○都察院左都御史吴时来奏试得御史颜孔范等二十四员刑名章奏俱各＜锍-釒＞通请咨实授  上如拟
　　○改南京工部尚书吴文华南京兵部尚书
　　明神宗显皇帝实录卷之二百二
明神宗显皇帝实录卷之二百三
　　万历十六年九月辛亥朔礼官进  大祀日册  上御皇极殿受之
　　○壬子霜降节祭  九陵遣候陈良弼薛钲李环伯王应龙陈如松方烨刘应元王谟王伟诣各陵行礼祭  恭仁康定景皇帝遣惠伯张元善行礼祭  庄敬  哀冲二太子遣指挥同知周清行礼
　　○礼部题朝鲜进贺使臣韩准等赐宴命侍郎徐显卿待
　　○升工部右侍郎李辅南京工部尚书
　　○广东道试御管九皋劾应天府丞许孚远先是李材滇南一狱发自台臣苏瓒孚远与材以讲学相友善出揭讼之咎台臣之苛而伸材之功故九皋劾其代为反噬  上亦怒孚远出位代辩降二级调外任用○甲寅  孝恭章皇后忌辰遣灵璧候汤之诰诣  景陵行礼
　　○以诞生  皇女赐辅臣申时行等及日讲官银币有差
　　○乙卯太子少保礼部尚书沈鲤引疾恳乞致仕  上谕卿学行素优典礼清慎朕委任方敫乃屡以疾辞情词恳切暂允调理痊可具奏起用仍赐金币驰驿
　　○升工科都给事常居敬太仆寺少卿
　　○丙辰扈  驾阅视  寿宫赐辅臣申时等金币银花有差寻又赐大红彩织金蟒衣罗一表里绿罗一表里
　　○直隶巡按御史高举奏报魏县频年旱荒今秋又被漳河淹没请蠲秋粮五分仍酌行赈济  上从之
　　○户部覆巡茶御史钟化民题川狭以茶易马此驭虏之一策而私茶出关之禁不严则奸诡易生宜分任责成在狭者汉中府所属关南道臣督之府佐一人专驻鱼渡坝查理在川者保宁府所属川北道臣督之府佐一人专驻鸡猴坝查理各立哨官率州县官兵为防守缉补之政于茶生之候尤严官收别有司存以稽出入为市虏之用其园户余茶行所在官司给票引与官商贸易其无票引者论如盐法抵罪第督之在道臣而守法则两府佐实司纲纪焉悉听巡茶核治  上从之
　　○戊午巡按直隶甘士价劾蓟镇总兵董一元调别用
　　○升河南巡抚衷贞吉工部右侍郎
　　○己未以重阳令节赐辅臣上尊珍馔
　　○以元辅申时行扈送  圣驾阅视  寿宫工程特赐金喜字大红一端仍命制衣于驾阅之日穿用
　　○敕武清伯李文全都察院左都御史吴时来朕兹恭诣  天寿山阅视  寿宫特命卿等居守统率守门守城等项文武百员严督京营并巡补官军五城兵马夫甲人等讥察奸盗防备火烛用保无虞各官如有怠玩不率应参奏者听尔指名参奏应拏问者径自拏送法问理其有紧要事务即便差人奏闻钦哉故敕
　　○序升科臣张养蒙工科都给事中王士性吏科杨其休户科李廷谟兵科彭国光工科各右给事中
　　○巡抚湖广右佥都御史邵陛以郧阳兵变事追论参将米万春应逮正刑先是郧抚李材不操练军士日惟讲学自喜优青衿而严武弁积不能平及议撤参署为学宫而军士梅林等攘臂一呼遂成大乱甚至文庙牌位亦被毁时万春虽抵境未任实嗾之而任后所以窘辱院道府官者致不可堪且邀截奏＜锍-釒＞逼勒改易故科臣张希皋营劾之至是陛又有此＜锍-釒＞下兵部部覆得旨万春革任回卫差操
　　○刑部请停刑  上谕朕亲阅寿宫方行吉礼决囚准暂停免○庚申  上率后妃发京师出德胜门次清河行宫少憩次巩华城驻跸从官及昌平总兵官张邦奇州属官吏师生耆民等朝见
　　○辛酉  驾发巩华城停午驻  感思殿从官守臣朝见辅臣及扈从公侯有膳尊之赐
　　○壬戌  上率  后妃恭谒  长陵  永陵  昭陵毕  亲阅寿宫从官于殿前朝见命辅臣及在工大臣随行历阅宝城玄堂毕御幄次进茶定国公徐文璧等致辞称贺  上劳苦之仍赐酒馔是日  上登降周览  天颜温怿回视诸臣召前随行者再还  感思殿驻跸大学士申时行等奏仰惟  皇上亲动銮舆临观寿域规模宏壮经营悉出于  圣裁风气美完旋斡总繇于  玄造且神祗默佑霁色天开民庶子来欢声雷动克配永陵之预建式增  烈祖之休光此诚本支百世之丕基福祚万年之庆典也  上报闻
　　○癸亥  驾发  感思殿至巩华城行宫免从官守臣朝见驻跸功德寺赐辅臣等酒馔
　　○甲子  驾幸石景山欲观浑河趋召辅臣时行等三人及定国公文璧临淮侯言恭飞骑而至  上已御河崖幄次叩头毕起来桥桥为二道诸臣从  上异道而行  上命同道后随临流纵观目时行前曰朕每闻黄河冲决为患不常故欲一观浑河今水势汹涌如此则黄河可知时行对浑河来自西北古称桑乾河是也从此出芦沟桥至直沽入海水涨时亦多汹涌至如黄河发源昆仑自积石龙门会淮入海冲决之势不啻数倍浑河每一溃决远至数十里自徐州至淮安属当运道所闟最重  上曰行河官应恪乃职时行对近奉诏委任责成并知警惕  上曰经理须要得人时行对  皇上留意河道扳用旧人一时在任皆称谙练不敢轻率误事  上首肯言须得人者再时行对如谕立良久乃下命从官先诣功德寺侯  驾仍赐酒馔
　　○乙丑驾发功德寺还京居守大臣文武百官迎  驾如仪
　　○丙寅大学士申时行等题上在工大小官员功次并乞免叙阁臣又持＜锍-釒＞恭问  起居  上各报闻
　　○礼部题  圜丘斋宫  大飨殿皇穹宇各工完祭谢  后土遣尚书石星行礼
　　○丁卯大学士申时题臣等随侍  圣驾幸石景山临观浑河伏蒙  皇上召臣至桥次示以水势且言黄河冲决经理须人臣等承面谕不胜欣跃仰见  皇上一进一豫莫不以国家为心民患为虑即尧舜其咨之忧俾乂之命不是过也仓卒应对未及周详兹敢以河道利害为  皇上悉陈之浑河来自西北古桑乾河至天津直沽入海当其泛涨之时亦有冲决之患然不关运道亦不近城廓犹未足为深患也至若黄河发源昆仑流入中国至积石龙门已数千里经狭西河南则泾渭伊雒诸水皆入其中又经徐州至淮安与淮水合当其壅淤则数丈之渠一夕而成平地及其溃决则数千里之堤一瞬而成洪流湍激汹涌比浑河不啻十倍  先朝时决时塞皆命重臣经理而后成功未有数十年无事者也今之治河者为凤泗  祖陵则防其西侵为漕粮运道则防其北徙为淮安数百万生命则防其南决故功力钜而责任难未有不得人而成功者也  皇上得人之谕于治河要务一言蔽之第臣等虽奉  德音而在廷及河道诸臣或未能仰体欲乞特降  明旨输谕河臣俾晓然知  皇上优勤之意而从事河渠者且惕然有夙夜奉公之心矣报曰朕闻黄河冲决为患不常欲观浑河以知水势昨见河流汹涌应知黄河经理倍宜加慎河道官应行文知会务一勤永逸勿以劳民伤财为故事至选用务要得人吏工二部知之
　　○刑部题朝审以吉礼免
　　○己巳礼部覆兵科给事中孟养浩工科给事中李汝华御史李天麟各条陈时政如优德行严季考明大义以正士风崇节俭禁淫祀务积蓄以原民生立乡社表节孝重提调以兴教化皆励世磨钝之要图也  上依议行○调昌镇总兵官张邦奇镇守山海
　　○庚午大学士申时行奉  圣谕作扈  驾观浑河歌三首以献
　　○巡按狭西御史徐大化题臣巡历河西见多旷土因讲求水利会抚臣曹子登于甘泉寺议毕薄暮归途遇甲士十数人跃马持刀突至臣前从者叱之曰此巡按也何敢无礼乃去臣取间道入城闻甲士入寺迹抚臣抚臣亦以间免于是总兵刘承嗣率家丁至臣密谕曰慎毋闭门欲逸者纵之而尾其后罪人自得矣盖度叛军闭之城中则祸炽逸之必走番虏遇逻卒可获也明日尾贼者果报叛恶十人出边为镇兵所诘阻四人缢缚莫天敖等六人而问之则以总兵刘承嗣御下太严鞭贯不少假贷且饷不时给众恨之欲于寺中劫抚台而刃总兵误犯臣舆事洩逃散臣因枭天敖等而直诸从乱者不问盖事几危而复安矣臣惟为将者固贵肃纪律亦贵固人心总兵刘承嗣操下过严虽朘削无迹而恩信未孚以致军变不能无罪与各标将吏并应议处＜锍-釒＞下兵部覆议得旨刘承嗣策励供职余将领行罚有差
　　○以浙省灾免牲口银两十分之三从巡按御史马朝阳请也
　　○壬申升蓟镇副将麻承恩都督佥事充总兵官镇守昌平
　　○甲戌谕朕亲阅寿宫工程已有次第朕心嘉悦诸臣协力效劳宜加特典元辅时行岁加禄米五十石赏银币荫一子尚宝司司丞次辅国锡爵赏银币荫一子入监读书定国公徐文璧加禄米三十石给与应得诰命侯李言恭以下各升一级石星加太子少保曾同亨升尚书提督大工如旧各荫一子入监读书李辅王一鹗沈鲤杨俊民于慎行徐显卿萧大亨俱加级赏赉有差穆来辅洪声侯升五品京堂常居敬何起鸣王友贤赵焕朱赓王弘诲魏时亮王敬民田大年李载阳并分别加赉内原任尚书何起鸣遇缺推用荫一子入监读书
　　○革应天中式举人王国昌以其浙人而冒籍婺源也
</div>
    <div class="pagination">
<a href="明实录神宗实录_page130.html">上一页</a><span>...</span><a href="明实录神宗实录_page126.html">126</a><a href="明实录神宗实录_page127.html">127</a><a href="明实录神宗实录_page128.html">128</a><a href="明实录神宗实录_page129.html">129</a><a href="明实录神宗实录_page130.html">130</a><span class="current-page">131</span><a href="明实录神宗实录_page132.html">132</a><a href="明实录神宗实录_page133.html">133</a><a href="明实录神宗实录_page134.html">134</a><a href="明实录神宗实录_page135.html">135</a><a href="明实录神宗实录_page136.html">136</a><span>...</span><a href="明实录神宗实录_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
