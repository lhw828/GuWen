<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 184 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 184 页/共 502 页
  </h1>
  <div class="content">
   ○诣寿康宫、问皇贵太妃安。　　

○谕军机大臣等、僧格林沁、胜保等奏、逆匪受创以后。仍坚匿不出。连日设法进击。以围为攻一摺。逆匪窜踞束城等村。已逾一月。叠次谕令该大臣等、督饬官兵、偪近贼巢。痛加剿洗。数日未见奏报。焦急殊深。乃细阅本日奏到各情。竟称该逆死拒不出。调到大炮、仅能轰塌屋宇。该逆仍乘夜扑扰各路营盘。我兵屡次进攻。皆有伤折。现在惟有穵濠树栅。待其自溃。并请暂宽时日等语。此股窜匪。该大臣等、若早能于奔突未定之时。乘机协剿。何致迁延至此。尚不能埽穴捦渠。乃日久布置。仍似此敷衍入奏。并未立有尺寸之功。自问于心、能无愧乎。刻下大炮已到。东北西北、穵濠已竣。西南东南两路、亦皆设法堵截。著即督率各路官兵、赶紧进攻。断不准以冰雪皆融。泥淖难进为词。再延时日。该大臣等、屡经严旨饬催。若不及早奏功。国法岂能再宥。所有打仗阵亡之镶红旗护军校景文、著交部议恤。将此由六百里加紧谕令僧格林沁、胜保等知之。　　

○又谕、前因书元奏、协领塔芬布、佐领恩合、父子狼狈为奸。将军奕兴、曲为袒护。当经降旨、将塔芬布、恩合、革职拏问。交柏葰、善焘、严行审讯。本日据奕兴奏、上年派兵在监狱堆拨前后严密巡查。及除夕照常关闭城门各情。并称塔芬布、当差认真。办事妥协。恩合、任劳任怨。屡获窃盗案犯。侍郎书元、因该协领等、拘于成例。不能顺所欲为。以致挟嫌刻责等语。该将军不候查办。哓哓置辩。实属□气妄为。已交宗人府先行议处矣。著柏葰、善焘、仍遵前旨、秉公严讯。务将塔芬布等劣迹。确切详究。奕兴是否饰词袒护。书元有无任意苛求。并著一并确查据实具奏。毋得稍有瞻徇。原摺著钞给阅看。将此谕令知之。　　

○钦差大臣琦善奏、瓜州击贼获胜。请饬带艇船之总兵叶常春等、紧扼江口。得旨。览奏各情均悉。此次尤为出力者、查明保奏。叶常春、李德麟、周士法、均革去顶带。以观后效。如再有藉词观望之处。即先行正法。顺便奏闻。又奏、宿迁紧要。驻兵毋庸调往他处。批。著照所拟。军营总贵事权归一。焉能事事请旨。慧成父子、口若悬河。藉效忠之名。实只自卫而已。　　

○参赞大臣僧格林沁等奏、贼匪窜匿束城村。设法围攻情形。得旨。朕数日未阅军报。即觉烦闷难堪。今早忽接军报。以为必可得手。及细阅情形。仍属敷衍。若不赶紧灭尽。何日是了。又藉口冰雪皆融。若早能歼灭。焉致今日之费力。断不能再宽时日。　　

○盛京将军奕兴、奏陈上年派兵防守监狱。并塔芬布办事认真情形。得旨。失口乱辩。即汝之初供。汝谓塔芬布可用处。正是汝之柔懦不能振作、受欺蒙处。此案已派有人讯办。胆敢于未定案之先。哓哓不已。实属□气妄为。即此可见平日汝之受属员挟制。有由来矣。　　

○己卯。谕内阁、裕诚等奏、会审案内、拟罪失当、遵旨另议一摺。此案已革刑部主事王式言、于承审命案、听受请托。失入绞罪。且与说事之张五见面。并有该革员家人受贿确供。其为得赃枉断。毫无疑义。可恶之至。王式言、著发往新疆效力赎罪。会审此案之大学士裕诚、侍郎爱仁、并刑部尚书德兴、署左侍郎基溥、左侍郎李钧、署右侍郎常志、李道生、于王式言听嘱妄断各重情。既经讯出。并不从重定拟。辄行含混具奏。裕诚、德兴、基溥、李钧、常志、李道生、均著交部议处。爱仁、著交都察院议处。刑部尚书许乃普、前因王式言系伊门生。奏请回避。未允所请。复有旨、谕令该部将实情审出。宽其失察之罪。若故意开脱。必当加等治罪。许乃普岂不知例案轻重。于王式言初断罪名错误。并未察出。经朕叠次训谕。应如何秉公定拟。力除积习。乃于此案供情。处处为王式言开脱地步。实属有心回护。许乃普、即著革去尚书、降补内阁学士。毋庸在南书房行走。以示薄惩。在逃之要犯张五、英五等、仍著步军统领衙门、顺天府、五城、一体严拏。务获究办。余著照原拟办理。　　

○又谕、刑部奏、巡抚应奏事件、径行咨部、与向办章程不符一摺。向例各直省办理情罪重大之案。一面正法。一面专摺奏闻。兹据该部奏、贵州巡抚蒋霨远、于审办盗匪王抱鸾等、聚众叠劫杀人重案。径行咨报刑部。并未专摺具奏。与向办章程不符。蒋霨远著交部议处。　　

○谕军机大臣等、据黄宗汉奏、海运漕粮、将次受兑放洋一摺。本年浙省海运粮米。经黄宗汉、议由江苏太仓州属之刘河口、受兑起运。现在业经收有成数。克日即可放洋北上。所有经过各该处洋面海口。自应严饬水陆文武员弁、带领兵役。加意防卫。以期妥速。狼山镇总兵泊承升、现带水师在上海剿匪。著怡良、许乃钊、即饬令该镇于漕米放洋时。督带兵船。妥为护送。并著张亮基、迅速拣派熟悉洋面之员。于漕艘经由地方。及收泊口岸。节节防护。毋任疏虞。至驶抵天津海口时。即著桂良、派委文武各员。妥筹起剥。仍遵前旨。宽为豫备剥船。以济拨运。至前踞独流之贼。现已溃窜河闲属境。距天津较远。所有浙江派赴天津会同收米各委员。仍即照旧驰赴该处。随同验收。毋稍迟误。将此由六百里加紧各谕令知之。　　

○又谕、怡良、许乃钊奏、轰塌上海城垣、并连日获胜情形一摺。此次进剿将弁、如虎嵩林、秦如虎等、皆能奋勇争先。身受重伤。实属出力。据该督抚所奏、逆匪接济已断。伤毙甚多。正可乘此声势。克期殄灭。何以另片所陈、尚称兵力单薄。虑其他窜。此等乌合之贼。围攻数月。犹不能悉数歼除。转以贼势愈蹙。图窜益坚。并以夷人持械拦阻等词。豫为地步。实属迁延玩误。许乃钊专办此事。日久无功。已属罪无可逭。若再不痛自振作。赶紧克复城池。傥嘉定等处窜出余匪。或有蔓延。致令江浙海运漕粮。稍有阻滞。自问当得何罪。怡良近在苏州。不能加紧督催。亦难辞咎。著该督抚、于接奉此旨后。迅即督饬水陆将弁。合力进攻。克日克复上海。将各股逆首尽数歼捦。不准稍留余孽。此次出力将弁、著准其酌量保奏。现在上海未复。无可论功。特因各该员等、尚能不避锋镝。准其酌保数员。以为奋勇者劝。若稍有冒滥。自难逃朕洞鉴。阵亡之弁兵。亦著查明照例请恤。至江苏海运事宜。迄今未据奏报。京仓支绌情形。该督抚等岂未深悉。现在已届二月中旬。何可再有耽误。著即将现办情形。赶紧驰奏。江苏地方州县。疲玩蒙混。积习已深。该督抚不能严催赶办。已难辞咎。若再不设法督催。以速补迟。朕必将该督抚、治以贻误漕粮之罪。决不宽贷。将此由六百里加紧各谕令知之。　　

○两江总督怡良、署江苏巡抚许乃钊奏、江苏接济金陵军饷、未能悬定。得旨。向荣在江南。日久无功。死有余辜。犹谓其声威夙著。琦善在扬州。独力支持。虽未能埽数廓清。而北面实赖为屏蔽。尚百般造作蜚语。以逞谈锋。许乃钊祇知有江南。不知有全局。祇知有身家。不知有国家。真可谓丧尽天良。辜负深恩。且琦善同一军营。因何未有一语题及。近来张芾之事。想汝已悉。汝若再不知悛。更甚于张芾之罪。所请停拨之处。著不准行。若仍行渎请。必断汝首。　　

○以都察院左都御史朱凤标、为刑部尚书。吏部左侍郎周祖培、为都察院左都御史。已革工部尚书翁心存、为吏部左侍郎。　　

○赏追贼阵亡哲哩木盟四等台吉鄂尔图那苏图、三等台吉。昭乌达盟三等台吉察伊布嗓、二等台吉。均世袭罔替。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。二月。庚辰。孝康章皇后忌辰。遣官祭孝陵。　　

○谕军机大臣等、袁甲三奏、土匪假充逆贼、窜扰颍上蒙城、现在筹剿一摺。该匪等假充逆贼。乘人心摇动之际。肆意焚掠。颍上蒙城两县。叠被窜扰。更难保非逆贼句通。故令先为向导。现在庐州未复。六安又陷。亟须将此股土匪。迅速歼灭。方不致该逆乘虚北窜。现在临淮防守。声势尚不单弱。该给事中将进驻临淮乡兵。檄令折回。并随营练勇官兵。即著亲自统带。驰往蒙城。迅筹扑灭。并探明颍上贼匪。是否退出。应如何分投攻击。俾该匪彼此不能相顾。即于和春等派来官兵内、酌拨若干名。分赴颍上剿洗。其萨炳阿等所带官兵。驻劄临淮。亦著随时知照。互相策应。惟当相机妥办。万不可令匪踪阑入颍亳。更滋延蔓。如必须河南兵勇、前赴皖境夹击。著即飞咨徐广缙等、遵照前旨。带兵应援。以冀南北两路。均有官兵迎剿。可望迅速竣事。据奏、所募壮勇。堪资驱策。该给事中正可乘其锐气。多方鼓励。殄除群丑。俟此股匪徒埽荡。仍酌度何处紧急。即赴何处。与和春等、声势联络。并力剿办为要。将此由六百里加紧谕令知之。　　

○又谕、袁甲三奏、凤颍一带、土匪猖獗、现筹剿办一摺。该处关系北路要冲。尤应亟筹攻剿。以固藩篱。袁甲三所带兵勇无多。实属不敷剿办。著和春、福济等、迅即于庐州大营内、酌拨精兵一二千名。派委得力员弁带往。交袁甲三督带进剿。该提督等、务宜先其所急。勿误事机为要。至庐州等处。现在贼情如何。大兵如何进攻。即著和春等、迅速督兵围剿。毋任逆踪肆意冲突。并将现办情形。随时由驿驰奏。以慰廑念。将此由六百里加紧各谕令知之。　　

○又谕、前因皖省情形紧急。谕令英桂、于皖豫交界。严加防守。并饬徐广缙等、带兵前往剿办。本日据袁甲三奏、凤颍一带土匪。假冒逆贼。窜入颍上、蒙城、两县。势甚猖獗。袁甲三现已驰赴蒙城剿办。该处与颍上、距豫境甚近。著英桂即严饬归德、陈州一带、文武员弁。于交界处所。严密设防。不准稍有匪踪阑入。并仍遵前旨。即饬牛鉴、徐广缙等、酌拨兵勇。相机出境掩捕。务与袁甲三随时知照。互相联络。将此股土匪。迅速歼除。勿令蔓延为患。至豫省南路、防堵楚匪情形。仍著妥筹办理。毋稍疏虞。将此由六百里加紧谕令知之。　　

○以工部尚书赵光、为实录馆总裁官。兵部左侍郎彭蕴章、为副总裁官。　　

○赏降调总兵官保恒、头等侍卫。为塔尔巴哈台参赞大臣。未到任前。以领队大臣英秀兼署。　　

○以安徽土匪窜扰颍上、蒙城。革知县程钰、刘瀛阶职。革正阳关通判文康职。仍戴罪效力。　　

○辛巳。上诣寿康宫、问皇贵太妃安。　　

○谕军机大臣等、前因罗惇衍奏、请饬广东采买洋米。接济仓储。已谕令叶名琛、柏贵、妥速筹办。兹据户部奏、京仓支绌。仍请饬各直省一律采买。据称、广东洋米。福建台米。向来米多价贱。兼有海道可通。现值支放不敷。自应急为筹备。著叶名琛、柏贵、即遵前旨。迅速购买米数十万石。并著王懿德、购买台米三十万石。均按照该省实在市价采买。设法多备船只。趁风信顺利之时。运送天津。其米税船钞。均免徵收。并准带货物二成免税。以期迅速。动用何项。即著先行奏明作正开销。至捐输米石。办有成案。并著该督抚等、悉心筹画。妥速办理。京仓关系紧要。毋得畏难推诿。致误急需。将此由六百里各谕令知之。　　

○又谕、据户部奏、京仓亟宜筹备、请饬各省设法采买、以资接济一摺。上年因运道梗塞。曾经饬令奉天等省、酌量采买。是否办有章程。至今尚未覆奏。京仓储备。支放攸关。自应亟为筹画。著盛京将军。奉天府兼尹、府尹。直隶、山东、河南各督抚。于各该地方。无论何项粮米。设法采买一二十万石。迅速运至天津交局。收买各省米价。均著照户部所奏、按照实在市价购买。其关津米税船钞。均著免其徵收。至采买价值。即各就本省悉心筹画。动用何项银两。准其作正开销。京仓关系紧要。此系万不可缓之事。该将军等、务须实力奉行。断不可藉词推诿。至捐输米石。均有成案可循。各该省如有绅商捐输米石。著即奏明一律办理。总期有益京仓。不至虚糜经费。将此由五百里各谕令知之。　　

○又谕、逆匪窜踞束城等村。业经帀月。前经叠降严旨、令该大臣迅速进攻。痛加剿洗。乃数日又无奏报。朕心实深焦灼。束城各村、地方褊小。积谷无多。且闻贼匪所搭木垒。半用树枝支架。必不能十分坚固。趁此进剿。自易歼除。若仅于贼匪扑营时。竭力抵御。及至遁回贼巢。又复坐观不进。老师糜饷。日久无功。何时始克蒇事。现在大兵云集。围此穷蹙之寇。若不及早并力进兵。又将窜扰他处。且此时已届二月中旬。春融冰泮。马队难行。剿办更难得手。著该大臣等、务当严饬带兵大员。激励将士。协力同心。一鼓作气。直捣贼巢。迅除丑类。如将弁中有不遵号令。及一营出队、他营不为应援者。即著照军法惩办。以肃戎行。若僧格林沁等、各存意见。不能会合进攻。耽延时日。朕亦惟执法从事。决不宽贷。将此由六百里谕令僧格林沁、胜保等知之。　　

○又谕、崇纶、青麟奏、探闻总督吴文镕、兵败捐躯。并贼船上窜各等语。该逆飘忽靡常。现在金口汉口贼＜舟宗＞。均已连樯上驶。武昌情形稍缓。而荆襄一带。万分吃紧。自应先其所急。酌拨兵勇前进。与台涌联络声威。互相应援。省城防兵六千余名。加以魁玉所带官兵一千名。为数尚多。不得藉口守城。置上游于不顾。著崇纶等、迅速抽拨。交魁玉带往助剿。仍一面密为布置。扼其回窜武昌之路。军情变迁无定。该抚等、务当权衡缓急。统筹妥办。毋稍疏虞。将此由六百里加紧谕令知之。　　

○又谕、逆匪上窜。荆襄一带。最关紧要。台涌现授为湖广总督。统辖全省。责无旁贷。该督前驻德安。此时情形较缓。自应移兵荆襄一带。力遏贼冲。并随时知照骆秉章、曾国藩、督饬兵勇。合力夹击。飞催湖南炮船。迅速前进。勿稍迟误。荆襄为南北要隘。断不可令贼窜扰。官文已授为荆州将军。与该督可以互相策应。魁玉所带驻防官兵。由武昌上援。或令防守荆郡。或令随营剿贼。并著该督酌量调遣。毋失事机。将此由六百里加紧谕令知之。　　

○又谕、湖北贼势狓猖。亟须遏其纷窜。前调湖南之兵。谅已启程。仍著骆秉章、于交界处所。派兵严密设防。杜其窜扰。如须出境协剿。即著无分畛域。严饬带兵员弁。随同台涌协力剿击。曾国藩统带炮船。想已开行。著即兼程驰赴下游。迎头截剿。此时水路进攻。专恃湖南炮船。遏其凶焰。务须赶紧前进。勿稍延误。至炮船所需粮饷。现据户部奏称、湖南江西各省。如有款可筹。自当就近提用。著曾国藩迅即咨明各该抚、酌量筹办。将此由六百里加紧各谕令知之。　　

○又谕、安徽已革庐州府知府胡元炜、前经周天爵、王茂荫、先后参奏各劣迹。本日复有人奏、该革员练勇皆系班役中人。及贼匪攻城。勇皆逃走。并风闻胡元炜有从贼等事。胡元炜居官声名狼籍。前已有旨革职拏问。如果城陷之后。复甘心从逆。实属罪不容诛。著和春等确切查明。据实奏闻。毋稍含混。再昨据袁甲三奏、该给事中练勇一千余名。并乡民练勇五军。共得三千余人。颇堪备用。现在和春、福济营中。想亦有招募壮勇。是否实系可靠。不致奸匪溷迹其中。著和春、福济、袁甲三、各将所募之勇。查明确数具奏。将此由六百里各谕令知之。寻江南提督和春奏、已革知府胡元炜所招练勇。城陷时多半溃逃。该员官声狼籍。庐城失陷。逃出难民。佥称其未死。惟果否从贼。并无确据。至臣等统带之勇。前招募时。均有认保甘结。不致奸匪溷迹。报闻。　　

○以荆州将军台涌、为湖广总督。仍兼署湖北提督。湖南盐法道曹楙坚、为湖北按察使。　　

○以荆州右翼副都统官文、为将军。德州城守尉庆如、为荆州右翼副都统。　　

○缓福建各属本年买补仓谷。　　

○壬午。遣官祭昭忠祠。　　

○谕内阁、怡良奏、请留已革运司、办理扬州抚恤善后事宜等语。已革前任两淮盐运使但明伦、上年派令随同杨殿邦、在扬州办理防堵。嗣因贼扰扬城。当将该员革职发往新疆。充当苦差。仍暂留清江浦办理防堵。戴罪自效。该革员自留营以来。并无出力之处。该督辄藉词绅士禀留。委办捐务。其为该革员夤缘差使。豫为免罪保举地步。已可概见。但明伦著即行发遣。所请留于扬州差委之处。著不准行。所有扬城劝捐抚恤、及善后事宜。著即责成署扬州府知府存葆、妥为经理。傥不敷差委。著该督添派道府大员帮办。已革漕运总督杨殿邦、与但明伦、均系发往新疆充当苦差之员。著一并即行发遣。不准逗遛。　　

○谕军机大臣等、僧格林沁、胜保奏、逆贼乘夜穷窜、督兵追剿一摺。逆匪窜踞束城等村。我兵围攻。已逾帀月。叠次谕令该大臣等、迅速进攻。并严防窜路。乃本日据奏、逆匪于初九日。乘雾由小礼文向东南奔窜。虽经我兵追杀多名。而逆匪拌死狂奔。由献县南门窜出后。究竟逃往何处。摺内并未奏明。本日复据桂良奏称、该逆向东南西南窜逸。是贼匪显系分股溃窜。我兵正当乘其喘息未定。四面兜击。庶可聚而歼旃。若徒事尾追。势必节节落后。剿办终难得手。我兵马队最利追剿。著僧格林沁、胜保、迅即探明贼踪。派拨精兵。绕赴贼前截击。务期前后夹攻。尽歼丑类。其首逆各犯。尤不可令其乘闲兔脱。并飞咨张亮基、于山东、直隶、交界地方。严密堵截。以遏贼冲。此次贼匪系由小礼文地方窜出。防卡官兵。何以任令奔突。不能堵截。著该大臣等、查明参奏。傥有畏葸逃避情事。即著以军法从事。毋稍宽贷。贼众志在奔突。必须尽力穷追。据奏、河桥为贼烧断。我兵绕至臧家桥。已属落后。以致贼得窜入献县。又因我兵连夜跟追。暂令少休。恐贼匪乘闲远扬。现在僧格林沁、业已先督马队追击。何以胜保仅尾督后队继进。前此贼由独流窜出。经僧格林沁痛加剿洗。胜保耽延数日。始行赶到。此次若复稍有迁延。罪将谁诿。刻下贼踪。是否分股奔窜。该大臣等、是否分路追击。各路带兵大员。如何兜截。前后策应。著即迅速具奏。正在寄谕闲。复据僧格林沁、胜保等奏、逆匪由献县南门窜出。我兵追及。毙贼千余名。该逆随拒随走。至富庄驿村内设伏。我兵实难扑进等语。逆匪纷窜。追剿尚属迅速。惟据称、富庄驿地方墙垣坚厚。我兵俱系马队。并无枪炮。行军以火器为最利。现在军营便捷炮位。为数不少。该大臣等、既跟踪追剿。并不带枪炮。以徒手击贼。有是理乎。至逆匪奔窜后占踞集镇。辄云炮火猛烈。不能扑进。而我兵转藉口于无枪无炮。似此迁延迟缓。必致贻误事机。且前此逆匪初到束城。该大臣等、即以专待炮位为词。此次又以无炮藉口。其谁欺乎。若少事耽搁。该逆又将筑垒穵壕。负嵎死守。或乘隙奔突。若不西窜。即南扑景州、德州一带。皆系水陆要隘。我兵又成尾追之势。剿办何日可了。兵贵神速。岂可一误再误。著僧格林沁、胜保等、迅就现到之兵。设法进攻。以期埽穴捦渠。并飞催后队官兵。星速前进。不准片刻迟延。若复藉口枪炮未到。以致老师糜饷。又蹈束城故辙。朕惟将该大臣等从重治罪。决不宽贷。将此由六百里加紧谕令僧格林沁、胜保等知之。　　

○又谕、琦善奏、进剿瓜州逆匪、连获胜仗、总兵瞿腾龙深入遇害一摺。该逆自仪扬退窜以后。尚分股屯聚瓜州为拒守计。虽经我军叠次攻剿。总未能破其巢穴。琦善前次奏报、约会师船。合力夹击。亦不过小有斩捦。朕方冀琦善能自愧奋。激励将士。一鼓歼除。乃本日驰奏获胜情形。仍不能克复瓜州。且瞿腾龙以镇将中得力大员。深入遇害。其随同打仗各将弁。阵亡亦复不少。是连日虽获胜仗。岂能偿此挫失。现在官兵数逾万人。水路广艇各船。亦不下数十号。著琦善督饬各路带兵大员。激励将士。设法进剿。稍赎前愆。断不准再有延误。至统带艇船之总兵叶常春等、前因琦善叠次奏称、呼应不灵。难以调遣。请严饬该总兵等、紧扼瓜州。断贼接济等语。已降旨、将叶常春等、摘顶示惩。并于该大臣摺内批示、如有不遵调度者。即行正法。著琦善仍遵前旨。严饬军营将弁兵勇。水陆夹击。迅速将瓜州逆匪。尽数殄灭。毋得贻误事机。致干重罪。将此由六百里加紧谕令知之。　　

○又谕、台涌奏、贼匪分窜德安一带。派兵剿捕。孝感、应山等处。叠有斩捦。并扼要布置各情形。当此逆势狓猖。该督必当统筹全局。妥为布置。惟兵力尚觉单弱。本日据曾国藩奏、已于正月二十八日。督带炮船。自衡州启程。统计全军约一万七千余人。曾国藩一人统领重兵。朕心实深悬系。台涌统辖两省。责无旁贷。所有湖南炮船。应如何调拨布置之处。著该督、与该侍郎、和衷筹画。以期迅殄贼氛。现在魁玉已带兵由武昌上援。自可酌量调度。布克慎、现由麻城带兵到营。著即饬令该革员前往曾国藩水营。随同管带炮船。稍赎前愆。至都司董玉龙等、在黄陂一带。收集溃散兵勇。分路进剿。该督务须严饬该员等、迅速进攻。扼要堵截。毋得稍涉迁延。再误事机。将此由六百里加紧谕令知之。　　

○又谕、本日据青麟奏称、探闻曾国藩带勇。已距金口百有余里。贵州道胡林翼随同前来。现复退往上游。贼船飘忽上窜。急须出其不意。顺流轰击。该侍郎炮船早入楚北。胡林翼何以退守。著曾国藩、饬知该道、迅速前进。无稍迟延。其应如何相机攻剿之处。著随时知照台涌。务期水陆声息联络。合力剿办。勿稍疏虞。将此由六百里加紧谕令知之。　　

○又谕、青麟奏、连日防守省城情形一摺。现在贼船全行上窜。武昌情形稍缓。魁玉所带之兵。即可令其驰赴荆州。以资防剿。该学政系奉旨筹办防堵大员。一切应办事宜。自可会同巡抚、熟筹妥办。遇有调遣之处。地方文武。何至呼应不灵。乃该学政屡次奏报、总以无权之官。人未轻信为词。殊不可解。台涌已授为湖广总督。统兵剿贼。武昌省城防御紧要。著与崇纶迅速严密布置。毋得各存意见。致误事机。将此由六百里加紧谕令知之。　　

○命降调叶尔羌帮办大臣倭仁、以翰林院侍讲候补。在上书房行走。　　

○以福建营务废弛。革陆路提督炳文职。以贵州镇远镇总兵官秦定三、为福建陆路提督。未到任前。以云南临元镇总兵官文俊、署理。以四川松潘镇总兵官万福、为提督。陕西定边协副将文祥、为四川松潘镇总兵官。湖北施南协副将讷钦、为郧阳镇总兵官。福建台湾协副将吕大升、为贵州镇远镇总兵官。　　

○以四川提督苏布通阿、为江甯将军。正白旗蒙古副都统载岱、署青州副都统。　　

○以直隶献县剿贼出力。复副都统达洪阿职。以不能遏贼窜逸。革副都统庆龄职。　　

○赠江苏瓜州阵亡湖北郧阳镇总兵官瞿腾龙、提督。予祭葬世职。如提督例。谥威壮。赏其子辅廷、广善、廷熊、廷豹、守备。予随同阵亡之游击王礼、守备崔万镒、千总詹荣纯、杨兆熊、黎玫、武孝、云骑尉张秀、把总李源、白生兰、李永和、刘庆祥、外委金有贵、护军校武奎、祭葬世职。额外外委王文德、黄和春、赏恤如例。　　

○缓徵福建福安、福鼎、寿甯、霞浦、永定、上杭、六县被水田亩额赋。并赈上杭县灾民口粮。　　

○蠲免福建上年被扰之云霄、石玛、厦防、永春、龙溪、漳浦、海澄、长泰、同安、安溪、仙游、沙、永安、尤溪、德化、大田、凤山、十七厅州县额赋。缓徵兴粮、淡水、台防、噶玛兰、平潭、蚶江、马港、龙岩、莆田、平和、诏安、南平、台湾、嘉义、福清、永福、闽清、古田、晋江、南安、惠安、南靖、顺昌、将乐、漳平、甯洋、彰化、二十七厅州县、及水口、南日、峡阳、罗溪、金门、佛昙桥、华崶、七县丞所属新旧额赋有差。　　

○癸未。上御乾清门听政。　　

○谕内阁、台涌奏、遵查督臣临阵捐躯。骆秉章奏、湖北臬司殉难各一摺。湖广总督吴文镕、历任封圻。均能尽心职守。自调任湖广。即值逆匪复扰武昌汉阳。当经督率官兵击退。迨该逆窜聚黄州。吴文镕出省迎剿。先经获有胜仗。正月十五日。以力攻堵城。中贼诡计。连营被烧。遂致阵亡。据台涌奏、该督灭贼心急。催战甚严。因而失事。吴文镕此次督兵失利。本属罪有应得。念其临阵捐躯。不亏大节。殊堪矜恻。吴文镕著照总督阵亡例从优赐恤。任内一切处分。悉予开复。应得恤典。该衙门查例具奏。二品顶带湖北臬司唐树义、督带水勇炮船。赶赴金口。扼贼上窜。叠次袭击获胜。旋因贼船蚁集。极力督战。被贼将船只击破。落水身死。亦堪悯恻。唐树义、著加恩开复革职处分。照臬司例赐恤。寻均予祭葬世职。吴文镕谥文节。
  </div>
  <div class="pagination">
   <a href="清实录咸丰朝实录_page183.html">
    上一页
   </a>
   <span>
    ...
   </span>
   <a href="清实录咸丰朝实录_page179.html">
    179
   </a>
   <a href="清实录咸丰朝实录_page180.html">
    180
   </a>
   <a href="清实录咸丰朝实录_page181.html">
    181
   </a>
   <a href="清实录咸丰朝实录_page182.html">
    182
   </a>
   <a href="清实录咸丰朝实录_page183.html">
    183
   </a>
   <span class="current-page">
    184
   </span>
   <a href="清实录咸丰朝实录_page185.html">
    185
   </a>
   <a href="清实录咸丰朝实录_page186.html">
    186
   </a>
   <a href="清实录咸丰朝实录_page187.html">
    187
   </a>
   <a href="清实录咸丰朝实录_page188.html">
    188
   </a>
   <a href="清实录咸丰朝实录_page189.html">
    189
   </a>
   <span>
    ...
   </span>
   <a href="清实录咸丰朝实录_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
