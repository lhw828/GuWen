<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1677 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1677 页/共 1860 页
  </h1>
  <div class="content">
   ○壬午。谕军机大臣等、据鄂辉等奏、从通拉山后、可通宗喀小路进攻。现在已到公达山根。即日前抵宗喀。并以次收复济咙聂拉木地方等语。巴勒布贼众力穷。兼畏大兵剿戮。岂能肆其螳臂。此事自易完结。又据奏巴勒布等起衅根由。实由唐古忒等拣择银钱。加增税额。并于售卖盐觔内。搀和沙土。种种积怨。及遣人讲论。又复置若罔闻。巴勒布心怀不平。无可雪愤。以致兴兵。果不出朕之所料。此事皆由噶布伦索诺木旺扎勒、及第巴桑干二人起衅。鄂辉等将宗喀、济咙、聂拉木收复后。即传唤该头目到营。遵照前降谕旨。明白晓谕。务使感畏交深。永远不敢侵犯边界。诚心立誓。方可彻兵。至现在曾否与贼打仗。及将各地方全行克复之处。并著迅速奏闻。　　

○两广总督孙士毅奏、黎城收复后。其迤南一带。仍与贼境毗连。本年正月初二日。据黎维祁告知。该国王所派防守官兵。俱被贼人赶逐。声言欲报仇洩恨。臣等随派官兵前进剿杀。连败贼兵。讵黎维祁闻阮惠亲至。心胆俱裂。手抱幼孩。随同伊母逃过富良江。众情慌乱。国民纷纷逃窜。臣与提督许世亨、复督率官兵。决一血战。无如贼众甚多。将大兵四面密围。臣与提督许世亨不复见面。臣夺围而出。前至浮桥。令总兵李化龙过江。占住北岸。讵李化龙行至桥心。失足落水。臣令副将庆成等、回头施放鸟枪。带兵徐徐由浮桥彻至北岸。回至市球江驻劄。一面令人赶赴谅山南关一带。访查黎维祁母子。暂令进关存活。臣膺兹重任。不能及早蒇功。此次复被贼匪截扰。请革职从重治罪。以为调度乖方者戒。谕军机大臣等、朕前以黎维祁巽愞无能。毫无振作。看来竟是天厌黎氏。不能护助。而安南民情。又反复难信。早经节降谕旨。令孙士毅作速彻兵。若孙士毅接奉前旨。即遵照彻回。计此时官兵早已进关。今阮惠复敢前来截扰。究由孙士毅希冀阮惠等悔罪投出。以臻全美。略耽时日所致。现在已交春令。该国向多阴雨瘴气。即欲整兵犬举。亦非其时。况广东广西续调兵夫。皆已停止。若又纷纷檄调。不但缓不济急。而且未免惊骇听闻。总以完师彻回。善全国体为要。孙士毅为军营总统之人。万不可稍为冒险。该督夺围而出。所见甚是。其次则许世亨系提督大员。并关紧要。现无信息。深为廑念。伊二人务宜加意慎重。率领官兵。妥速进关。现据孙永清奏、黎维祁已于正月初七日投进关内。暂送南宁安顿。从来行军之际。原不能一往顺利。即如新疆西路。及两金川等处。亦皆小有挫失。旋即成功。此次孙士毅带兵前赴安南剿贼。成功太易。今有此波折。安知非阮惠自取夷灭。此时必须孙士毅许世亨带领大兵。完全而出。无损国体。将来办与不办。操纵在我。自可徐为酌定。至孙士毅奏请革职治罪之处。此事系出自意外。非该督冒昧之罪。何出此言。该督惟当倍加镇定。料理彻师事宜。不必心忙意乱。此为最要。料阮惠等亦不敢竟至天朝边界。但关隘一带。亦须安顿兵力。以壮声势而资接应。现据孙永清奏、调兵一千余名前往。合之原有防兵。共三千名。俾资添拨等语。著传谕孙永清、再加酌量。如续调兵丁。尚不敷派拨。即于附近各营。一面再为抽调。一面奏闻。至粤西官兵。现已彻出。则云南一路。亦应由宣光安边等处。迅速彻回。滇省各营兵额较多。若富纲、乌大经、现带各兵。不敷拨用。亦不妨再为酌调。于沿边一带安设。于声势益加壮盛。　　

○四川总督李世杰奏、遵旨查办川省仓谷。于五十二年秋间。碾运闽米后。业已照数采买还仓。并五十三年成都、华阳、两县平粜谷石。俱勒限本年二月内买补完竣。现在川省大有频书。商贩流通。所有市集谷价。既不昂贵。亦不过贱。商农两得其平。得旨、此非所论于川省者也。　　

○癸未。谕曰、孙士毅奏、正月初二日。黎维祁到营禀称。闻阮惠有纠众前来。抢夺黎城之信。孙士毅与许世亨等分兵前进。初三日即遇见贼众。连次奋力剿杀。贼匪败退。讵黎维祁闻阮贼亲至。即携眷潜逃。以致该国百姓慌张逃窜。贼势散而复聚。孙士毅因黎维祁业经先逃。黎城难以久驻。应行彻兵。即带兵先至市球江。抢占北岸。以待大兵之彻。总兵李化龙、行至桥心。失足落水淹毙。浮桥随断。提督许世亨、总兵张朝龙、尚维昇、参将杨与龙、王宣、英林、游击明柱、在市球江以南。追杀贼众。未及过桥。现无信息。自系身殁。现查点入关兵丁。已有三千数百名。余尚陆续前来。其未出官兵。俟确查续奏。黎维祁与伊母并伊子。俱投到镇南关内。送至南宁安顿。并据富纲、乌大经奏、滇省官兵。已前后全行彻出各等语。此事前据孙士毅奏。安南国内因土酋阮惠等称兵构乱黎维祁为其所逐藏匿民间。竟无尺土之阶。眷属颠沛流离。叩关吁救。朕因安南臣服天朝。百有余年。最为恭顺。乃猝被强臣篡夺。其母妻亲来控诉。若竟置之不办。殊非天朝字小存亡之道。是以即令将伊眷属收留安顿并令总督孙士毅、驰赴广西。就近筹办节据孙士毅奏檄谕安南各镇目。及厂民人等。无不闻风响应。愿效前驱。该督复力肩重任。自请统兵出关。朕以所见甚正。是以降旨允行。该督与提督许世亨出关后。屡奏克捷。痛歼贼众。未及一月。即能收复黎城。仍封黎维祁为国王。成功实为妥速。朕以孙士毅办理此事。为天朝字小存亡。体统所关。厥功甚钜。且汉大臣中有此全才。能为国家带兵宣力者。自应特沛殊恩。俾得共膺异数。用昭奖励。是以于奏到时。即降旨将孙士毅晋封公爵。并赏给红宝石帽顶。许世亨亦晋封子爵。以示酬庸。复念安南向有瘴疠。且兵夫人数众多。若在彼久驻。转于新造小邦。多有不便。况安南虽蕞尔一隅。然黎氏立国已久。其兴废亦未必不关乎气数。黎维祁似此巽愞无能。毫无振作。看来或者天厌黎氏。不加护佑。朕从来办事。无不顺天而行。是以节经降旨。谕令孙士毅作速彻兵。该督若遵照前旨。迅即彻回。计此时早已进关。乃在彼耽延一月有余。致贼众乘间复发。盖由孙士毅希冀阮惠等投出。或被旁人縳送。未免意存贪功。因有此意外之变。朕与孙士毅均不能辞咎。况阮惠既经逃回。复率众前至黎城滋扰。必非旦夕所能纠集。且其中亦未必尽系贼党。自系附近黎城反侧之徒。见贼匪潜至。从而附和。遂至蚁聚蜂屯。孙士毅在彼。何不留心侦察。豫为布置。乃待贼至。始行迎堵。桥座又复中断。致损官兵。究系孙士毅成功后。不无自满之心。稍存大意。有此挫折。但核其情节。与有心贻误者不同。或因贪功自满。致亡提镇大员。不特难膺懋赏。即令其仍留两广总督之任。威望已损。亦不足弹压海疆。且转非保全该督之道。朕于臣工功过。无不权衡悉当。其收复黎城之际。办理妥速。即沛恩纶。虽该督具摺力辞。亦未允准。今该督既有此失。未便尚邀恩赉。仍任封圻。所有孙士毅前封公爵。及所赏红宝石帽顶。俱著彻回。并著来京另用。两广总督员缺。已另降旨将福康安调补。福康安接奉此旨。即著星驰前赴镇南关任事。福康安未到任之先。仍著孙士毅暂行署篆。在镇南关驻劄。俟福康安到彼交代。再起程来京。至许世亨子爵。虽与孙士毅同时并赏。但该提督业经身殁。究为可悯。且彻兵事宜。应听孙士毅调度。与许世亨无涉。其子爵著加恩准令伊子承袭。总兵尚维昇、张朝龙、参将杨兴龙、王宣、英林、游击明柱、因桥断不能过江。杀贼阵亡。俱著从优议恤。总兵李化龙、虽因失足。落水淹毙。实属殁于王事。亦著照阵亡例议恤。其未出各官兵。著该督查明。另行咨部。照例分别赏恤。至此事皆由孙士毅贪功久驻。不能遵照谕旨。作速彻回。以致变生意外。提镇大员。亦因桥梁断坏。不能彻出。遂至身殒。但阮惠以安南土酋。逐主乱常。经天兵致讨。屡次败逃之后。尚敢纠众潜扰。伤及官兵。实属罪大恶极。现交春令。该处系瘴疠之区。未便即行深入问罪。著沿边各督抚、将各营兵弁。及时操演。务使饷足兵精。听候调遣。以备声罪致讨。将此通谕知之。　　

○又谕曰、孙士毅现著来京。另候简用。福康安著调补两广总督。伍拉纳于上年甫经升任巡抚。虽资格尚浅。但在闽年久。于该处情形。较为熟悉。闽浙总督员缺。即著伍拉纳补授。梁肯堂著补授河南巡抚。其直隶布政使员缺。著秦承恩调补。王懿德著补授陕西布政使。所遗云南按察使员缺。著贺长庚补授。　　

○又谕、广西提督员缺。著海禄补授。广西左江镇总兵员缺。著普吉保补授。广东左翼镇总兵员缺。著魏大斌补授。闽粤南澳镇总兵员缺。著陆廷柱补授。魏大斌、陆廷柱、系在台湾获咎之员。著仍带革职留任。俟八年无过。方准开复。伊二人此次加恩录用。务宜倍加感激奋勉。以赎前愆。　　

○谕军机大臣等、此次阮惠复来滋扰。黎维祁闻信先逃。该国民心慌乱。势甚鸱张。官兵致被拦截。提镇将弁。多有损失。本系事起仓猝。众寡不敌。尚非孙士毅调度乖方所致。今将伊公爵及宝石帽顶彻回。已足示惩。原可仍留总督之任。但朕为孙士毅思之。身为统兵大员。不能豫筹防范。又不能遵旨及早彻回官兵。以致变生意外。提镇大员。多有阵亡。威望大损。若复畀以封圻。必致呼应不灵。是以降旨将福康安调补两广总督。令孙士毅来京。另候简用。将来到京后。即以尚书补用。孙士毅素称能事。在尚书中尚系出色之员。仍可仰承恩眷。朕因孙士毅本系文臣。未经军旅。从前收复黎城。办理妥速。曾著劳绩。今虽带兵退回。朕不但不治以失律之罪。转为怜惜。且孙士毅系总统之人。非镇将可比。设或稍有疎虞。国体攸关。更属难于办理。该国道路险阻。如阮惠在富良江市球江等处。据险抵拒。邀我归路。孙士毅岂能突围而出。幸而阮惠无能。官兵虽有挫失。尚不致全被拦截。此皆上苍默佑。朕方深为钦感。该督亦当感激天恩。不可因事机不顺。稍涉怨尤。惟当倍加镇静。驻劄镇南关一带。将彻兵事宜。及巡防边隘等事。办理周妥。俟福康安到彼。详悉告知。再行交代来京。若孙士毅此时业已自镇南关起程回粤。仍著于接奉此旨后。回至该处。照料一切。断不可心忙意乱。于应办要务。转不能悉心经理。负朕格外矜全之意。再孙士毅奏、查点彻回官兵。已有三千数百名。余俱陆续而来等语。随往黎城官兵。共有八千七百余名。除业已进关各兵外。其余陆续到者。又有若干名。著即详查据实覆奏。所有新颁安南国敕印。是否黎维祁携带入关。抑或复行遗失之处。并著查明覆奏。至副将庆成、系五福之孙。随在军营。于该处情形。自所谙悉。今已随孙士毅彻回。著该副将驰驿迅速来京。以便将一切情形。面加询问。　　

○又谕、现因孙士毅奏、阮惠复纠众前至黎城滋扰。提督许世亨力战阵亡。已降旨令孙士毅来京。将福康安调补两广总督矣。此次安南内讧。朕因孙士毅力肩重任。自请带兵出关致讨。是以允行。该督出关后。屡次克捷。未及一月。即收复黎城。朕以安南人情反覆。而黎维祁又巽懦无能。节次降旨。谕令作速彻兵。乃孙士毅意存贪功。不即遵照彻回。在彼久驻。故有此意外之变。阮惠不过安南一土目。方今国家全盛。若厚集兵力。四路会剿。亦无难直捣巢穴。但该国向多瘴疠。与缅甸相同。得其地不足守。得其民不足臣。何必以中国兵马钱粮。糜费于炎荒无用之地。是进剿阮惠一事。此时非不能办。揆之天时地利人事。俱不值办。孙士毅现经挫失。威望已损。不便仍任总督。福康安新经平定台湾贼匪。声威已著。今将伊简用两广总督。前赴镇南驻劄。不特阮惠闻知。以孙士毅因失事解任。又另派久历戎行之重臣前往。自必为大举进剿之计。心怀震栗。即内地一带人民。见福康安到彼。足资倚仗。人心亦可镇定。福康安抵镇南关后。若阮惠等闻风畏惧。到关服罪乞降。福康安当大加呵斥。不可遽行允准。使其诚心畏罪输服。吁请再三。方可相机办理。以完此局。　　

○礼部题、朝鲜国王李算、遣使表贺万寿、冬至、元旦、三大节。及进岁贡方物。又暹罗国王郑华、遣使奉表谢恩。并进方物。赏赉筵宴如例。　　

○甲申。谕曰、直隶宣化镇总兵。著希当阿调补。以便迎养。所遗福建建宁镇总兵员缺。即著刘允桂调补。　　

○谕军机大臣等、此时阮惠等自知伤损官兵。获罪甚大。惧天朝大举进剿。自必差人至关。悔罪乞降。福康安、孙士毅、俱系封疆大臣。仍宜示以严厉。若差人再四吁恳。情词恭顺。俟奏到时。朕自当相机而行。方今国家全盛。阮惠以安南土目。若集兵会剿。原不难为捣穴擒渠之计。但该处向多瘴疠。即使收入版图。照新疆之例。又须分派多员驻劄。而该处贡赋所入。必不敷经费。况安南民情反复。胜国以前。郡县其地者。不久仍生变故。历有前车之鉴。朕再四思维。实不值大办。莫若量宽一线。俾其畏罪输诚。不劳兵力而可以蒇事之为愈。福康安等不可不知此意也。现在沿关一带。正须大员带兵弹压。孙士毅万不可轻离该处。若已起程。仍即速回驻劄。候福康安到彼交代。再行来京。至此次阮惠乘彻兵之时。前来滋扰。自系孙士毅不能慎密。豫露彻兵信息。将士思归。军纪未能整肃。以致阮惠闻而生心。伺隙侵扰。从来受降如受敌。总须时刻留心。即彻兵亦应如临战阵。倍加慎重。乃孙士毅疎于防范。以致变生意外。实属不能辞咎。现经朕格外矜全。福康安未到之前。孙士毅尤当小心妥办一切。不可心忙意乱。措置稍有失宜也。　　

○又谕曰、黎维祁本系无能之人。屡经播越。失守藩封。今已敕封为国王。又复弃国逃遁。律以内地官常。亦应斥革治罪。将来即欲恳请瞻觐。亦不值准其来京。祇可等诸编氓。予以衣食之赀。俾足存活。且南宁距边关甚近。恐日久又有夷人往来。与黎维祁潜通信息。或致滋生事端。不若将黎维祁及其母子从人等。移至桂林省城安插。该抚就近约束照料。较为妥协。著传谕孙士毅、孙永清、即于省城内查拨空闲官房一处。给与黎维祁挈眷居住。并酌量给与口粮安顿。以资餋瞻。　　

○又谕、福建建宁镇总兵希当阿、亲老无子。是以降旨令其与直隶宣化镇总兵刘允桂对调。俾得就近迎餋。以示体恤。刘允桂才具中平。福宁镇虽非要缺。亦系海疆专阃之任。该员能否胜任之处。著传谕伍拉纳、到任后。留心察看。如果才具可期胜任。自可毋庸更换。倘于福宁一缺。有不能胜任之处。即据实具奏。候朕另行简用。毋得稍有瞻徇。　　

○以正黄旗满洲参领台斐音、为山海关副都统。　　

○乙酉。上还宫。　　

○谕军机大臣曰、张朝龙等杀贼身死。系得自家人兵丁等告知。而许世亨、尚维昇被阮惠截断之后。据孙士毅奏、尚无信息。该提镇究竟作何下落。是否实系阵亡。此时自己得有确信。其余带兵各员。又曾否全出。所有兵丁。除已进关之三千数百名外。续至者又有若干。岑宜栋所带土兵二千名。亦曾否全出。著孙士毅即行详细查明。据实覆奏。其滇省官兵。现在是否已全数入关。亦著富纲、乌大经、迅速具奏。再孙士毅出关时。带有厂民人众同往。此等厂民。曾否同出。抑系去而从贼。又宣光一路。有土目黄文桐等、跟同官兵进剿。乌大经彻兵之后。该土目等现在何处。此时既已彻兵。该土目及厂民等、来投与否。原可置之不论。但朕欲知该处情形。是以询及。并著孙士毅、富纲等、各行查明迅速据实覆奏。　　

○直隶布政使梁肯堂奏、接收藩库钱粮清楚情形。得旨、已用汝为河南巡抚矣。毋自满足。余无多谕。　　

○是日起。上以祭社稷坛。斋戒三日。　　

○丙戌。御制书安南始末事记曰、春日斋居。敬观皇祖御书心经。张照等、跋录御制戒之在得之谕。憬然有悟。因忆安南始末事。为之记曰。我皇祖戒之在得之训。孙臣固建堂于避暑山庄。其义其事。已见之前后之记矣。昨岁夏、居山庄。因有缅甸归顺之事。不无为之喜。无何而有孙士毅复黎城封黎王之奏。则又不无为之喜。夫喜者惧之对也。惧则若有所失。喜则无所更虑。若有所失。心不敢放。无所更虑。心或放乎。缅甸归顺。无过宴赉山庄。事则已矣。安南之事。虽云复其城。封其王。而其凶首未擒。弗屑费中国之力。为藩国扫荡擒渠。因降旨班师。使孙士毅速遵旨班师。即逆凶复扰黎城。则固外藩之事。变乱无常。亦不屑每问之。乃孙士毅驻彼逾月。以待或有所擒献。而又未曾谨设防。以致逆凶席卷而来。我师仓卒与战。遂有所失。而提镇三臣。同以致命。幸而孙士毅全师以归。尚不致有伤国体。然而赫濯威重。实不无少损焉。夫兴灭继绝。弗利其土地臣民。此非欲得也。然而得其名。与得其实同之。安南之事。予果无得名之意乎。喜而忘惧。谓之能戒可乎。故予不咎孙士毅之贪功。久驻失防。致损威重。而自咎予之未能体皇祖训戒之在兹。书以志过。抑亦慎守此志于永久弗替云尔。　　

○谕军机大臣曰、巴延三奏、恩明补授甘肃按察使。新授延榆绥道杨寿楠、远在江苏。尚无来陕之信。委员署理道篆等语。杨寿楠于上年冬间。补放延榆绥道。何以至今尚未到陕。著传谕闵鹗元、饬该员迅速起程。即赴新任。勿再延缓。将此并谕巴延三知之。　　

○河东河道总督兰第锡、山东巡抚长麟、巡漕御史和琳奏、运河挑工完竣。并酌定二月初一日。拆除汶坝。以利挽运。得旨、览奏俱悉。今年运务似佳矣。　　

○丁亥。谕曰、孙士毅奏、接奉彻兵谕旨。自恨不能仰体速彻知进而不知退。遭此损失。求重治其罪。现查点入关官兵。已有五千数百名。闻尚有从他处回至内地者。至军营未出各员。除前次陈报外。又查有副将邢敦行、游击张纯、王檀、张会元、刘越、都司邓永亮、守备黎致明七员阵亡。又有台员、知县袁天逵、府经历张诚二员。似已遇害。其余文员。俱已进关等语。此事朕屡经早降谕旨。令孙士毅于克复黎城后。即酌量情形。彻回入关。不可知进而不知退。并以安南地方虽小。但黎氏立国已久。其兴废未必不关乎气运。该国近来构乱频仍。黎维祁复怯懦无能。看来或因天厌黎氏。朕办理庶务。无不顺天而行。是以复谕令孙士毅作速彻兵。今因官兵在黎城耽延稍久。有此挫失。可见朕先几所动。事变即相应而来。是此事之失。究由于知进而不知退。我君臣俱不能不引以为过。但朕先经筹及。屡次谕令孙士毅作速彻兵。若该督遵照速彻。早已入关。乃于克复黎城后。复在彼耽延一月有余。希冀阮惠悔罪投出。或被贼党缚献。又不豫为侦察。以致贼匪乘间纠众滋扰。伤及官兵。是孙士毅不无贪功自满。即难辞咎。朕因其实非有心贻误。不忍遽加严谴。然亦不得不治以应得之罪。是以将所封公爵。及红宝石帽顶彻回。仍令来京。另候简用。此时关隘一带。正须大员带兵弹压。孙士毅在镇南关驻劄。并续调粤东官兵三千名前往。听候派拨。所办甚是。现据孙士毅奏请从重治罪。恐伊以待罪之人。不敢戴用翎顶。先自摘去。殊有关系。福康安到彼。尚需时日。目下该处一切事宜。正资孙士毅督率调度。若无翎顶。不特观瞻有碍。呼应不灵。且伊回京后。尚可以尚书补用。品级相等。但伊既有此失。若复戴所赏双眼花翎。于心亦难自安。孙士毅著仍留总督顶戴。并著戴单眼花翎。在镇南关办事。俟福康安抵彼交代后。听候谕旨。再行起程来京。至未出镇将各员。前已有旨分别议恤。所有此次查出之阵亡副将邢敦行、游击张纯、王檀、张会元、刘越、都司邓永亮、守备黎致明、并被害之台员、知县袁天逵、府经历张诚、均著一并交部从优议恤。其余未出各官兵。仍著该督遵照前旨。确查咨部。分别赏恤。将此再行通谕知之。　　

○谕军机大臣曰、阮惠等屯聚谅山。自系惧我官兵进剿。不敢遽回广南。但关隘一带。与安南境界毗连。内地民人。见屯聚附近处所。不无惊疑。孙士毅现调粤兵三千。到镇南驻劄防守。以壮声威。所办尚是。至彻回各兵。现据奏、进镇南关者已有五千数百名。闻尚有从他处回至内地者等语。现在陆续进关。及从他道退回者。又有若干。著即查明据实覆奏。此等兵丁。皆系不得已退回。入关后毋庸再治其罪。土目潘启德、前次勾引附阮。抗拒不从。且跟随官兵进剿。殊为出力可嘉。现在曾否同官兵一体入关。此外似潘启德之出力者。尚有何人。又黎氏旧臣。如阮辉宿、阮廷枚、黎＜亻冋＞等、现在何处。曾否一并随同入关。并著查明具奏。前曾有旨谕令福康安迅速驰赴镇南关驻劄。福康安抵关后。务宜遵照前降谕旨。妥协办理。不必急于回粤东。总俟冬令酌量情形。再定行止。孙士毅前亦有旨令其帮同福康安、将应办事宜。酌筹妥协后。再行来京。福康安到彼后。如无需孙士毅帮同办理。自当即令其进京。否则将伊多留数月。亦无不可。孙士毅于该处情形。较为熟悉。且即欲将伊补用尚书。现在亦无员缺。不妨在彼多住数月。俟诸事妥毕后。再行来京。亦未为迟。　　

○又谕、据汪新奏、李庆棻现已病故。所有贵州巡抚员缺。已降旨将郭世勋补授矣。该抚甫经来京陛见。毋须再行请训。接奉此旨。即行速赴新任。将此谕令知之。　　

○以湖南布政使郭世勋、为贵州巡抚。山东按察使冯光熊、为湖南布政使。　　

○是月。江苏布政使奇丰额奏、查明通省钱粮完欠情形。得旨、览。趁此年丰谷熟。应速完者。　　

○江南狼山镇总兵蔡攀龙、奏报到任日期。得旨、实力为之。汝系有过者。可不勉乎。　　

○福建巡抚徐嗣曾、奏报内渡回任日期。得旨、汝此次有何可说。嘉悦之外。惟知勉耳。　　

○升任闽浙总督河南巡抚觉罗伍拉纳奏、乾隆五十三年分、豫省发遣新疆、并新疆改发内地、及接递别省遣犯。共二百十七名。并无脱逃。惟本省应缉历年逃遣。并外省应缉逃犯二十五名未获。现饬属严密侦拏。得旨、实力督缉务获。　　

○河南巡抚梁肯堂、奏谢升任恩。得旨、有何可谕。但戒汝莫自满而已。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。二月。戊子朔祭大社、大稷、上亲诣行礼。　　

○谕曰、毕沅奏、杨林洲矶嘴坝、原估十五丈。已如数挑砌。窖金洲嫩沙。刷去三百四十余丈。黑窰厂里头。原估长五丈。今已做出七丈。对面沙滩。亦经刷去一百二十余丈。溜势愈觉南趋。仍日见溃塌毕沅现。亲赴该处。相度形势。苟可向前进占。总当极力做出。俾溜势。日挑日远。以期浮沙尽去。刷动窖金洲老土磡等语。并据绘图呈览。所办是。但阅图内所绘黑窰厂裹头。取势太直。若复往南进做。不特恐致著重。且江水至此。已成入袖。兼虑激回。波冲北堤。不能复向南挑。朕意应顺向东南。不妨略长。以次进做。因势利导。溜势自全往南开。则窖金洲土磡。可期逐渐刷尽。已于图内用朱笔标志。著发交毕沅、即覆加履勘。酌量妥办。并将应否如此办理之处。据实覆奏、至杨林洲矶嘴坝、现做出十五丈。黑窰厂裹头、现做出七丈。窖金洲淤沙、已刷去数百丈不等。可见荆州堤工。屡次溃决。而上年被淹尤重。总由窖金洲之上。种植芦苇。以致淤浅日涨日宽。逼溜北趋。堤塍因而冲决。舒常平日在彼。既不能豫行查察。迨降旨询问。尚称此次荆州被淹。与窖金洲无涉。实难辞咎。而萧姓民人。惟图肥己。不顾占碍地方水利。酿成大灾。淹毙多命。将伊治罪。尤属情真罪当。毫无屈抑也。将此通谕知之。　　

○又谕、前据海宁在京面奏、山西按察使明禄年老多病。著来京交部带领引见。候朕另行酌用。所有山西按察使员缺。著蒋兆奎补授。　　

○谕军机大臣等、据琅玕奏、参革府经历原署凤阳县事沉宁仁、有应赔民欠耗羡银八百四十六两零。又有查灾办赈公费贵运脚。并接收川米脚费各项。共核减银一万五千六百七十三两零。原籍财产已尽。无可著追。将未完银两。于安省本案各上司名下摊赔。该员沈宁仁、比照工程核减。数在一千两以上例。问拟杖徒等语。沈宁仁以经历微员。署理县篆。任内经手钱粮。何至核减银一万五千余两之多。若非该参员藉事开销。即系该上司滥行给发。并且分肥。今既查明沈宁仁原籍实无家产。力不能完。自应著落安徽本案各上司分摊归款。但沈宁仁于所领钱粮。长支滥用。又复任意拖欠。逾限不完。该抚仅照例拟以杖徒完结。不足蔽辜。除交部另行改拟罪名外。著传谕琅玕、再行查明沈宁仁在籍有无隐匿寄顿。并著陈用敷详查从前给发时。有无情毙。一并据实覆奏。　　

○以山东济东泰武临道甘定进、为山东按察使。　　

○庚寅。谕曰、福康安奏建宁镇总兵郑国卿、现在患病。尚未痊愈。恐致贻误戎行。请以原品休致等语。郑国卿既经患病。著照该督所请。准以原品休致。但念该员前曾出师金川等处屡著劳绩。且熟悉营伍。如果病痊后精力尚堪效用。情愿来京陛见。即著来京。候朕酌量录用。所有福建建宁镇总兵员缺。著颜鸣汉补授。　　

○又谕今年京察届期。吏部开列在京。各部院三品以上大臣。奏请甄别一本。向来大学士例不开列。第念大学士阿桂等、或襄赞纶扉。或兼统部务。均能懋著勤劳。敬公称职。宜加优叙。以昭恩眷。阿桂、嵇璜、和珅。王杰、俱著交部议叙。尚书董诰、彭元瑞、胡季堂、福长安、金简、侍郎伊龄阿、穆精阿、德成、巴忠、夙夜宣勤均能称职宜加优奖俱著交部议叙。其内阁学士谢墉、吴玉纶、盛京刑部侍郎荣柱、声名平常。均著交部议处。理藩院侍郎福禄、年力就衰。难以供职。著予原品休致余著照旧供职。　　

○又谕、今年京察届期。吏部将各省督、抚开列名单进呈。请旨甄别。协办大学士总督福康安、总督刘峨书麟、李世杰毕沅河道总督兰第锡巡抚闵鹗元徐嗣曾长麟、宣力封疆。克称厥职。俱著交部议。叙余著照旧供职。　　

○谕军机大臣等、据福康安奏、闽省总兵。多已入都陛见。海坛镇总兵丁朝雄、应令暂缓起程。俟常泰等回闽。再行赴阙。严州协副将张孝勋、前经雅德保列一等。部覆行令引见。但副将保举引见。即可擢放总兵张孝勋为人办事。尚未深知。必须暂留本任察看另行送部等语。总兵副将、俱系武职大员。整饬营伍。弹压海疆最关紧要。今闽省各镇。业经先后来京陛见。新放南澳镇总兵陆廷柱、尚未到任。自应令丁朝雄暂缓起程。以重营伍。著传谕伍拉纳、俟常泰等陆续回闽。该总兵可以起身之时。再饬令来京陛见。至副将张孝勋、虽系保列一等之员。例应引见。既据福康安奏、其为人办事。尚未深知。并著伍拉纳于到任后。留心察看。若果营伍整饬。堪膺保荐。再行给咨送部。将此传谕伍拉纳、并福康安知之。　　

○又谕、昨有旨谕令福康安抵镇南关后。务宜遵照节降谕旨。妥协办理。不必急于回至粤东。福康安接奉谕旨。自己迅速驰赴镇南驻劄。该处一切调度弹压。均关紧要。当在彼多为留驻。俟诸务完毕。再具摺奏闻。奉旨允准后。方可回至粤东。至孙士毅在总督中。素为出色。即此次挫失。亦由命运使然。朕念其非有心贻误。不特不加严谴。且深为矜悯怜惜。但既有此失。亦不能不治以应得之罪。是以令其来京。仍欲用为尚书。所有两省地方事件。孙士毅平素在彼办理。尚属认真妥协。惟经此损失之后。或恐心忙意乱。照料不能周到。福康安抵镇南关后于两省事件。并当加意整顿。目下京中并无悬缺。而孙士毅于该处情形较为熟悉。著福康安与孙士毅、面行商酌。如无需孙士毅帮办。即令其来京供职。如有需帮办之处。不妨令其多住数月。俟诸务妥毕后。再行来京。尚不为迟。　　

○原任两广总督孙士毅、广西巡抚孙永清奏、正月二十二日。有谅山夷目。遣通事赍送表文前来。据称阮惠情愿投诚纳贡。恐天朝不准。是以先令通事赍表送看。臣等以阮惠不将内地官兵。先行送出。遽请奉表称藩。明系借此尝试。当将表文掷还。仍行严守关隘。谕军机大臣曰、阮惠以安南土酋。想断不敢侵犯天朝边界。但既借此以为尝试。若仅将其表文掷还。恐尚不足使之震惧畏慑。以坚其悔罪投诚之念。计福康安接奉前旨。自己迅速起程。星赴镇南关接办一切。福康安久历戎行。又甫经平定台湾贼匪。声威已著。著福康安即檄谕阮惠、以前任两广孙总督、本属文臣。未娴军旅。是以带兵出关。不察虚实。误听尔处人言。以阮惠党羽尽回巢穴。驻劄黎城。并不留心侦探防范。以致堕尔奸计。大皇帝因孙总督办理不善。令其解任回京。两广总督员缺。将本部堂补授。本部堂历经出师金川等处。并平定回匪。简任陕甘总督。前年台湾贼匪滋事。本部堂奉命渡海剿捕。立将贼首贼目。全数生擒。克期蒇事。尔等僻处海隅。于本部堂出师金川等处。或未闻知。至台湾与安南海道可通。岂本部堂平定台湾贼匪。尔等亦无所闻。阮惠与从前黎氏构衅称兵。自因黎氏势难并立。蛮触相争。天朝尚可不加深究。迨孙总督带兵出关。尔等尚敢纠众抗拒。复潜出滋扰。伤我官兵。并提镇大员。亦有伤损。是竟得罪天朝。在所难赦。今阮惠自知罪大。差人叩关悔罪乞降。并不将未出官兵。先行送出。且伤我官兵。罪已难恕。至提镇大员。被尔戕害。其罪更重。若不将下手戕害提镇之人。缚献军前。正法示众。岂能赦宥。阮惠如必欲乞降。须将官兵先行送出。并将戕害提镇之人缚献。如此本部堂或可代为奏闻。恳求大皇帝恩宽一线。兹阮惠止系差人进表。并不将未出官兵。及伤损提镇之人。及早送还献出。明系借此尝试。本部堂久膺军旅。非系孙总督文人。不知军旅者可比。今奉命前来。惟知声罪致讨。若阮惠不急思悛改尚敢仍前差人尝试。本部堂奏知大皇帝。惟有统率大兵。四路会剿。为扫穴擒渠之举。天戈所指。洗荡无遗。莫贻后悔等语。向其严切檄谕。使阮惠见天朝不肯准其归顺。震慑声威。复行敬谨差人送还官兵。再四哀求。维时福康安再遵照前旨。相机请旨办理。再送出各官兵内。除兵丁及千把以下各弁。仍令其食粮当差外。其守备以上各员。如不过因大兵已彻。被贼截留。不能复出。尚可令其照旧供职。惟不准予以升擢。已足示儆。若截留在彼。见阮惠时、或有畏惧卑屈情事。则当立予褫革。著福康安于送出时。遵照查明。分别办理。至孙士毅经此挫折后。于阮惠差人乞降一事。尚能将其表文掷还。且措词正大得体。看来尚有主见不至心忙意乱。孙士毅在粤年久。熟悉该处情形。竟当留于该处。与福康安商同妥办。俟可以起程时。再行来京。亦未为迟。福康安亦当遵照前旨。驻劄镇南关。俟诸务完毕后。奏明请旨。前赴粤东。辛卯。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官德明、刘跃云、进讲论语子在齐闻韶。三月不知肉味曰不图为乐之至于斯也一节。讲毕。上宣御论曰、咸池六英。有其名而无其乐。非无乐也。无其言。故不传其乐耳。若夫舜之韶。则自垂千古。何以故。舜之言垂千古。则乐亦垂千古。夫子在齐。偶闻之耳。必曰在齐始有韶。夫子闻之之后而韶遂绝。是岂知乐者哉。司马迁增之以学之二字。朱子亦随而注之。则胥未知乐。且未知夫子矣。盖言志永言。依永和声。舜固自言其韶矣。然此数语。徒举其用而未纪其实。则又继之以敕天之命之歌。皋陶扬言赓载。君臣交儆。是非韶乎。是非夫子所以感其诚而叹其极。不知肉味者以此乎。且夫子天纵之圣。何学而不能。而必于韶也学之以三月而后能乎。盖三月为一季。第言其久耳。而朱子且申之以九十一日知味之说。反覆论辨不已。吁。其去之益远矣。然予以为夫子不图为乐之语。亦有二义焉。至于斯者。至其极也。乐之感人为最深。而亦有善不善之殊。非乐之罪也。在于用之者之人耳。乐之善者至其极。则惟时惟几。君明臣良。世有不治。民有不被其泽者乎。乐之不善者至其极。则纣之北里之歌。靡靡之舞。唐明皇之霓裳羽衣。世有不乱。民有不遭其荼毒者乎。此夫子垂训后世之深意。所以有放郑声之言也而注书家总未言及之。予故表而出之。讲官暨侍班官跪聆毕。兴。直讲官扎勒翰、谢墉、进讲论语子谓韶尽美矣又尽善也谓武尽美矣未尽善也一节讲毕。上宣御论曰、不图为乐之义。已具前篇。兹更以夫子之论舜武。以申夫子之闻韶。庶乎其有合于圣人之言乐乎。夫乐者何律声言志而已。无志则无言。无言则无声。无声必无律。依与永、则行乎其间而不具体者也。是则乐之本在乎志。知在乎志。则知舜之尽美善。而武之未尽善矣。何必费辞。盖舜、性之者也。武、反之者也。舜之敕命时几。何如其尽美尽善。武。之度德度义。亦尽美矣。谓尽善可乎。若以声容节奏论舜武之乐。则武去夫子之时已远。而舜更远矣。其声容节奏。必有所失。且徒究声律而舍志与言。非知乐者。故予谓韶乐至今存。以舜赓歌之言证之。然则武之未尽善。将何以证之。曰雅之下武。颂之耆定。是其尽美者也。至其未尽善者。则夫子反鲁定三百之时。或者有所删乎。予故申其说如此。而要以舍志与言无宫商。而泥谓有声无诗者。定乎其非知乐者矣。讲官暨侍班官跪聆毕。大学士公阿桂、大学士嵇璜、奏曰。皇上折中孔义。深契虞韶。综观感于典谟。来仪本时几之敕。彰志言于声律。善美探性反之原。洵所云以经解经。惟圣知圣者矣。臣等幸侍讲筵。亲承圣训。不胜钦服。奏毕。诸臣出就拜位。行二跪六叩礼。礼成。上御文渊阁赐茶。还宫。复赐宴于文华殿东庑之本仁殿。　　

○遣官祭昭忠祠。　　

○谕曰、福禄所出理藩院侍郎员缺。著普福补授。普福现在驻藏。其未来京以前。著佛住来京署理。佛住所遗察哈尔副都统员缺。著观明补授。　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、据罗英笈奏请陛见一摺。内称沿海一带。劫盗稍为敛戢。洋面较前宁怗。恳请来京陛见等语。前因金门镇所辖洋面。盗劫频闻。是以将该镇罗英笈革去顶带。勒限严缉。旋经罗英笈亲身出洋。拏获多盗。颇为奋勉。即加恩赏还顶戴。是该镇于巡洋缉盗之事。尚属留心。现在洋面虽较前宁怗。究恐不能净尽。著伍拉纳传谕罗英笈、仍前督率弁兵。上紧缉拏。毋稍疎懈。俟九十月间酌量可来之时。再令该镇起程来京陛见。并著该督于该镇起程时。遴委熟悉巡哨认真缉匪之员。署理金门镇篆。以重海疆。将此传谕伍拉纳、并谕令罗英笈知之。
  </div>
  <div class="pagination">
   <a href="清实录乾隆朝实录_page1676.html">
    上一页
   </a>
   <span>
    ...
   </span>
   <a href="清实录乾隆朝实录_page1672.html">
    1672
   </a>
   <a href="清实录乾隆朝实录_page1673.html">
    1673
   </a>
   <a href="清实录乾隆朝实录_page1674.html">
    1674
   </a>
   <a href="清实录乾隆朝实录_page1675.html">
    1675
   </a>
   <a href="清实录乾隆朝实录_page1676.html">
    1676
   </a>
   <span class="current-page">
    1677
   </span>
   <a href="清实录乾隆朝实录_page1678.html">
    1678
   </a>
   <a href="清实录乾隆朝实录_page1679.html">
    1679
   </a>
   <a href="清实录乾隆朝实录_page1680.html">
    1680
   </a>
   <a href="清实录乾隆朝实录_page1681.html">
    1681
   </a>
   <a href="清实录乾隆朝实录_page1682.html">
    1682
   </a>
   <span>
    ...
   </span>
   <a href="清实录乾隆朝实录_page1678.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
