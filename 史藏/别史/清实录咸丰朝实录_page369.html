<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 369 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 369 页/共 502 页</h1>
    <div class="content">○予河南淮甯县遇贼被戕知县保淳、祭葬世职。并于遇害地方、建立专祠。　　

○壬寅。上诣大高殿行礼。　　

○还宫。　　

○以浙江全境肃清。赏候补三品京堂张芾、花翎。总兵官周天培、提督衔。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。八月。癸卯朔。以举行仲秋经筵。遣官告祭奉先殿。上亲诣传心殿行礼。御文华殿经筵。直讲官肃顺、周祖培、进讲中庸凡为天下国家有九经。所以行之者一也。讲毕。上宣御论曰。天下事皆实理所充周。顾实理必宰以实心。然后无虚假。无闲断。而天下国家皆就理矣。此九经之实。必要于一诚也。夫九经之事。君人者、所当励于行而慎于中。苟行之不本于诚。则朝宁之恩意未孚。扩及万邦。而期其德施威制。有是理乎。是惟矢以一诚。斯真实无妄之意。合朝野宫府内外而靡不贯通。显诸仁者为九经。其藏诸用者皆诚也。夫临事而惧。亦诚之谓。然非积诚有素。焉能及物施人。故豫立之诚。即九经之诚也。进而论之。一诚之要。首重修身。若道不立。而欲表率万邦。是以自欺之心欺诸人。吾知其必不行。所令所好。皆视上为法则。有临民建极之责者。其可忽诸。直讲官双福、沈兆霖、进讲易经有亲则可久。有功则可大。可久则贤人之德。可大则贤人之业。讲毕。上宣御论曰、夫易。圣人所以崇德而广业也。言其体、实至要而不繁。推其用、又至溥而无际。孔子之系易传曰。有亲则可久。有功则可大。可久则贤人之德。可大则贤人之业。其示人以易＜闲＞也。旨深哉。夫参天地之谓人。人也者。所以通天地之心也。顾德不崇。无以立久道而成之体。业不广。无以扩大德曰生之用。非易＜闲＞之意也。惟因易知而有亲。则绵绵延延。万年之命基之。由易从而有功。则荡荡巍巍。天下之人仰之。可久可大。非贤者而能若是乎。于是通神明之德。而悠久法乎天。定天下之业。而广大象乎地。默而成之。不言而信。成乎德行。则鼓之舞之。莫神于此矣。举而措之天下之民。谓之事业。则形上形下。尽该于此矣。然则天地之盛德大业。即阴骘下民之理。而君子之进德修业。皆旦明上帝之心。所以然者。则以我之易＜闲＞。与乾坤同原故也。人可不穷理尽性以至命哉。礼成。上幸文渊阁、赐讲官及听讲诸臣茶。复赐宴于本仁殿。　　

○幸圆明园。　　

○遣官祭文昌帝君庙。　　

○颁朱谕。今岁秋仲朔。举行经筵之典。四书论题。凡为天下国家有九经。所以行之者一也。南斋翰林所拟御论。朱未发明奥旨爰亲加改定。以期验诸力行也。是日早在弘德殿理事。恭读案头高宗圣制经筵御论册。方知乾隆辛酉春。亦用是题。大圣人贯始贯终。至诚无闲。发乎文者。皆传心之要道也。予小子岂能窥测万一哉。虽此次御论。与圣制默相符合。方惕思肯构之无遑。又岂敢自诩哉。因命侍郎沈兆霖、恭录成帙。首书圣制文。次则朕之御论。南斋原稿并附录焉。　　

○谕内阁、前因载垣等奏、军营挑补炮手、恐有情弊。请旨饬查。当交西淩阿明白回奏。兹据该都统奏称、镶黄旗汉军副参领隆春、于呈请挑缺之时。率称宝荣熟习演炮。并未将甫经到营声明。迨经节次查询。始称出缺之后。指名调营挑补。实属有意蒙混。隆春、著交部严加议处。　　

○又谕。瑞麟奏、请将随同守城之监犯免罪、并将知县及道府等、分别议处一摺。本年四月。夷船驶入内河偪近天津府城。该县尹佩玱、将监犯六十七名。提交绅士管带。协同兵勇守城。均能出力。著照所请。所有未定罪名人犯刘凤鸣等五名。情节较重。著于获案后讯明、酌量减免。其余寻常人犯。均著免罪免缉。至撤任天津县知县尹佩玱、并不先将监犯安置妥协。遽行释放究属冒昧。著与失察之天津府知府石赞清、天津道英毓、一并交部分别议处。　　

○又谕、晏端书奏、请将带勇滋事之参将革职严讯等语。四川绥甯营尽先参将李培基、在徽州府调养伤病。辄敢带同勇丁。私入尼庵内、用刀行凶。生员江澳、监生吴孝先浙江委员赵永铨、均被殴戳受伤。实属大干法纪。李培基、著拔去花翎。撤销副将衔。先行革职。归案严行审办。张芾办理徽防。未能约束亦难辞咎。并著交部议处。　　

○谕军机大臣等、瑞麟奏、请复设水师、以重海防、并酌筹增饷各摺片。天津海口、原设水师。于道光元年六年。先后将水师总兵、及水师营裁撤。现值海氛未靖。自应亟筹复设。以重防务。本日已谕知黄宗汉、庆端等、于闽广两省。抽调大号战船艇船各二只。备齐器械。派员管带来津。以备操演。其瑞麟请设水师二千名。与马步官兵、共成三千名。除将原额抵补外。共添兵一千三百余名及添盖兵房等事。均著照议办理。惟直隶提督、移至大沽海口一节。从前立法。酌量通省形势。安设提镇。以资弹压。自有深意。今专为防夷起见。于形势有无窒碍。著僧格林沁、会同庆祺筹酌或将天津镇总兵、加提督衔。准其专摺奏事。而提督仍驻古北口。以符旧制。著妥议具奏。至添设水师以后。每年增饷十余万两。现在添建兵房营。署及署备器械等项。复需银十余万两。据瑞麟奏请将长芦盐引。每斤减价制钱二文。除京引照常减价外。余拟仍复旧价。并将缉私巡费。复归官办。及闽广商船。准其在大直沽地方起剥。每年捐交剥价钱数万串。并劝办抽厘等事。均为协济饷需起见。既称商情悦服。自可无碍施行。并著酌定章程具奏。将此谕令知之。　　

○又谕、瑞麟奏、筹办海防善后、请于闽广抽调战艇各船一摺。天津现筹复设水师。以备不虞。所需添调各船。自应及早筹备。著庆端、瑞瑸、黄宗汉、毕承昭、于各该省抽调大号战船艇船各二只。配带炮械。酌派熟谙海洋将弁各二员。精健水兵各四十名。管驾迅速赴津。以资调遣。将此由五百里各谕令知之。　　

○户部奏、清查五宇完欠帐目。分别催追。得旨。依议办理。虽未能彻底根究。但可作此完局。尚属可行。若必逐款清查该五宇私帐。徒兴大狱。无裨大局。惟以后豫筹民铺防制之法。务须慎益加慎。不可为后人作俑。他日艰于补救也。　　

○江南河道总督庚长奏、剿办东匪获胜。请将带勇各员。择尤汇奖。得旨。似此追剿微有斩获。即思保举。殊觉不值。俟一律肃清。根株尽净。方准择尤酌奖。　　

○以镶红旗蒙古副都统舒精阿、署泰甯镇总兵官。　　

○改铸浙江石门县知县印信。从前巡抚晏端书请也。　　

○予浙江阵亡都司秦坤、千总李新官、把总李从兴、外委陈孝、马金光、朱耀明、从九品戴大川、安徽阵亡把总徐正南、祭葬世职。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、庆端奏、官军联丁、连日克复二县城池一摺。福建松溪、政和、二县。被逆窜踞。六月二十九等日。候选知府陈维汉等、激励兵勇。进攻松溪。该逆出城抵御。均被击败。兵勇四面围攻。登陴进城。毙贼三百余人。贼势穷蹙。向东门逃逸我军穷追十余里。复杀贼四百余人。当将县城克复。又二十六七等日。游击袁艮、政和县知县杨国荣、督率兵勇。攻剿政和逆匪。设伏诱贼。引至山后。各军一齐杀出。该逆溃乱。退入城中。我军乘胜进攻。烧毁贼营十余座。政和县城。亦于七月初一日克复。剿办尚属得力。著即督饬文武。乘胜追捕。毋留余孽。所有此次打仗出力、员弁兵勇联甲人等。准该署督择尤请奖。毋许冒滥。　　

○谕军机大臣等、前经选择平安峪吉地。现拟诹吉兴工。惟该处后山。有无庙宇。或庙已拆毁。尚留基址。其地距志桩处所。远近若干。著载华等、详细覆勘。即行覆奏。将此谕令知之。　　

○又谕、江西教谕彭定澜、通晓堪舆。前曾随同陆应谷相度吉地。兹据彭蕴章面奏、该员现系安徽候补知县。在张芾军营效力。著何桂清、即行咨照张芾。饬令彭定澜迅速来京。将此谕令知之。　　

○又谕、本日据都察院奏、四川彭水县民人彭新开、以县役聚众强掳、毙命弃尸等词。赴该衙门具控。据供县民廖美连、因体长龙鳞朱痣。阴蓄逆谋。集聚逃亡。纠结丁役。并私造炮械船只。藉充团首为名。私通外匪。因彭新开未与合团。将伊子廪生彭志仓、截拴勒赎。迨伊母妻等、赴县喊控。复被廖美连党污辱。并纠领千人。抢劫团内二百余家。伊侄媳丁氏、张氏、彭贵等六人。不知下落。又用炮打死伊侄彭德喜等四人。弃尸河内。种种情状。不法已极。如果属实。亟应彻底根究。以安善良。著王庆云、提集人证卷宗。严拏务获究办。毋任聚众滋事。致滋后患。将此谕令知之。　　

○又谕、胜保奏、店埠、梁园、相继失陷。定远危急。并翁同书奏、兵勇溃散情形、及饬溃勇归队各摺片。览奏实深愤懑。发捻各逆。纷扰皖北。自庐州失陷。南路粤匪。与凤怀捻匪。相去愈近。惟恃定远一城。为之闲隔。设再有疏虞。则贼势蔓延。何堪设想。胜保经朕授为钦差大臣。专办皖省军务。翁同书身任巡抚。现派帮办。均属责无旁贷。胜保自闻梁园失陷。已于怀远各营。拨兵三千余名。分布殷家涧等处。以杜该匪等南北句结。兼为定远后路声援。并饬穆腾阿、率领马队。由定远迎击。怀远攻剿事宜。暂令徐广缙、督同龙泽厚等、轮流进攻。不使坐失机会。其东西两路。复飞咨袁甲三等、随时侦探贼情。设法进偪。所筹均尚周密。惟贼势鸱张。非速将庐州克复。恐难遏其北窜。此时胜保已移营凤南一带。著即督饬将士。实力进剿。与翁同书和衷共济。将失陷地方。速图克复。翁同书所请饷需。已谕令和春、何桂清、德兴阿、于江南北粮台。各拨银二三万两。即日解往接济。其所请调郑魁士赴皖之处。亦已谕令和春、斟酌调派矣。至李孟群溃勇。已由翁同书、督令赴六安归队。军中法令宜严。非独溃勇无可姑息。即将弁中、有畏葸不前、致误事机者。亦当执法从事。庶使稍知儆惧。该抚既知皖省兵将、疲玩积习。务宜力图振作。毋负委任。李孟群逃往六安。置庐州于不顾。即治以军法。亦不为过。姑念其平日尚属勇往。业经革职留营。仍著胜保、翁同书、调遣。如有玩误。即著严参治罪。至此次店埠、梁园、相继失守。其带兵各员。有无临阵退缩情事。并著胜保等查明参奏。将此由六百里各谕令知之。　　

○又谕、本日据胜保、翁同书驰奏、皖省军情紧急、请饬速拨饷银接济各一摺。皖省自庐州失守后。店埠、梁园、相继报陷。定远危急。粮台罄洗。虽前经部拨饷银。恐一时未能即到。著和春、何桂清、德兴阿、于江南北粮台项下。先行就近各筹拨银数万两。派员迅速解交翁同书军营。以资接济。毋稍延误。至皖省现少带兵大员。郑魁士、本系寿春镇总兵。自调往江南后。现在紫荆山带兵防剿。如该处情形。不至十分吃紧。或另有接替之人。即著和春饬令郑魁士、酌带兵勇。驰回皖省。一面由驿具奏。将此由六百里谕令知之。　　

○又谕、僧格林沁奏、请调察哈尔马匹等语。前据庆昀奏称、该处捐输项下。賸马无多。已将驳回更换。并已报捐输、尚未送到、各项马匹。咨行转催。现在南苑牧放马匹。屡次调拨。膘壮者亦少。著该署都统、即在太仆寺牧群。并捐输马匹内。挑选膘壮马八百匹。迅速派员解京。交南苑牧放。以备调用。俟将来捐输马匹解齐。仍如数拨还太仆寺牧群。毋令短少。　　

○镶黄旗蒙古都统胜保奏、店埠、梁园、相继失陷。拨兵赴定远堵剿。得旨。览奏曷胜愤懑。汝能不分畛域。力任其难。殊堪嘉尚。现已授汝为钦差大臣。谅汝必能无负委用。分朕之忧。　　

○刑部右侍郎李清凤、因病解任。以通政使司通政使黄赞汤、为刑部右侍郎。　　

○以陕西宜君营参将鲍超、为湖南绥靖镇总兵官。前任浙江衢州镇总兵官饶廷选、为江西南赣镇总兵官。　　

○命河南河北镇总兵官乐善、已革总兵官柏山、开复主事王式言、赴安徽军营。交钦差大臣胜保差委。　　

○以安徽军营失律。革总兵官扎隆武、嵩瑞、吉顺职。吉顺仍留营效力。降副将鲍云翥为参将。　　

○以福建调兵迟延。革护总兵官梁翼之职。仍留任。　　

○乙巳。谕军机大臣等、前因袁甲三军营需饷。谕令崇恩等筹拨接济。本日据袁甲三奏称、自奉拨以后。山西、山东称有批解之款。尚未收到。河南则未闻报解。该军营所收徐属钱粮、及厘捐等项。不敷放款十分之二。必须山东等省。按月如数拨解。方可支持等语。徐宿等处。匪势甚炽。袁甲三督兵剿办。所称需饷急迫。均属实情。山东河南两省。与徐宿壤地毗连。自应就近协济。著崇恩、瑛棨、遵照前旨。将奉拨饷银。速行拨解。即不能按月筹措。总须源源接济。毋任饷缺兵饥。致贼匪愈形延蔓。山西省奉拨之款较多。惟该营需饷孔亟。不能不量为协拨。著恒福于业经批解外。仍设法筹拨。陆续解往。将此由五百里各谕令知之。　　

○调署工部左侍郎潘曾莹、署礼部左侍郎。署兵部右侍郎陈孚恩、署左侍郎。署刑部右侍郎李维翰、署兵部右侍郎。　　

○命兵部左侍郎万青藜、提督顺天学政。礼部左侍郎孙葆元、提督江苏学政。右春坊右赞善邵亨豫、提督安徽学政。翰林院编修俞奎垣、提督湖北学政。太常寺少卿郑敦谨、提督山东学政。翰林院编修彭瑞毓、提督山西学政。修撰翁同和、提督陕甘学政。侍讲学士李德仪、提督四川学政。编修陈亮畴、提督云南学政。编修黄图南、提督贵州学政。浙江学政张锡庚、福建学政徐树铭、江西学政单懋谦、河南学政李鸿藻、湖南学政胡瑞澜、广东学政殷寿彭、广西学政李载熙、奉天府府丞兼学政梁敬事、俱留任。　　

○以截剿安徽怀远凤阳捻匪获胜。赏骁骑校德祥、台祥等、花翎。余升叙有差。　　

○予安徽阵亡参领奇永、千总张镇标、领催台斐音、祭葬世职。　　

○丙午。谕军机大臣等、文彩等奏、停泊海口商船、请饬催北上等语。据称海运未到商船。尚有八十余只之多。其船户多籍隶山东。深恐任意耽延。有误海洋风信。著崇恩严饬沿海文武员弁。查明境内各海岛。如有停泊米船。饬令赶紧起碇。驰赴天津验收。如查无八十余只之多。即著转咨江浙各督抚、于沿海一带。催趱北上。以免贻误而重漕运。将此由五百里谕令知之。　　

○又谕、德兴阿奏、拨解饷银军械、接济皖军。请催拨马队、速赴浦口助剿。并李兆受投诚、尚未可信各等语。前因庐州失陷。谕令江南北粮台。各拨饷银解往。兹据德兴阿奏称、已饬杨能格、筹解饷银协济。并拨军械以备应用。所请调拨马队。因马匹短少。不能多拨。已据僧格林沁奏称、抽调吉林马队二百五十名。派佐领博勒合图统带。于八月初一日启程。又调直隶提标马队官兵二百名。亦即行南下。此项马队、共四百五十名。自可陆续到浦。至李兆受投诚一节。当胜保奏到时。朕即以滁州城内。尚有杨逆踞守。何以于李兆受往来大营。密约投诚。毫无知觉。恐其尚有诡诈。谕令胜保严密防维。不可大意。此时李兆受、既仍在乌衣等处督战。又移文来安县营。自称必不骚扰。一到即回。似欲懈我军心。其投诚尚不可信。著德兴阿、鞠殿华、严谕该处文武员弁。如滁全匪众。果敢前来扑扰。即当认真剿击。毋为所惑。致中其奸计。至该匪等、欲由水口窥伺六合。情形吃紧。著德兴阿等督饬将士。实力堵截。毋任滁和逆匪、得与南路句通。是为至要。将此由六百里谕令知之。　　

○丁未祭先师孔子。遣协办大学士柏葰、行礼。　　

○谕内阁、给事中常通等奏、五城饭厂、恳恩展限一摺。现在粮价尚未平减。贫民糊口仍艰。所有五城饭厂。著加恩再展至九月十五日。以资接济。仍著该给事中等、督饬司坊官役。妥为经理。以恤穷黎。　　

○谕军机大臣等、前因贵州需饷孔亟。当谕四川、山西、陕西、各筹银五万两。湖南筹银三万两。分起解往。以济急需。兹据蒋霨远奏、军务吃紧、请饬催各该省拨款解黔等语。粤匪窜入黔境。黎平告急。各路军务。亦形紧迫。必得添募练丁。接济饷糈。以顾全黔大局。著王庆云、恒福、曾望颜、仍遵前旨。各筹银五万两。迅速拨解。并著骆秉章、仍速筹银三万两。径解黎平等处。以资防剿。毋误事机。将此由六百里各谕令知之。　　

○以贵州威甯州剿匪出力。赏土目安域臣等、蓝翎。余升叙有差。　　

○以失守贵州婺川县城、旋即克复。革署知县阮文藻职。仍留任。　　

○戊申。祭大社大稷。遣恭亲王奕恭代行礼。　　

○谕内阁、桑春荣奏、应办事件、恳恩展限一摺。现在云南省军务。渐经就绪。该督及护抚已到省城。所有地方应办事件。如钱粮奏销。秋审案牍。均关紧要。自应逐件清厘。未便再事迟延。著吴振棫等、饬属造报。照例分晰奏咨以重公务而免积压。　　

○谕军机大臣等、前谕何桂清、饬令薛焕、晓谕夷酋。令其静候钦差、会同商办。现在明善等、计已驰抵江苏。桂良、花沙纳、亦将次赶到。所有夷务。自应遵照内定办法。未可擅出巳见。傥于地方有窒碍之处。不妨与桂良等、悉心筹议。稍加变通。大致不可更改。不得以现议办法。恐致军饷短绌为词。须知办成后、各口税课足以相抵。毋庸过虑。至前派臬司薛焕、清查夷税。如果该员熟悉夷情。办理妥善。即饬令认真经理。以专责成。傥其办法未合。或不甚得力。即著该督先与明善、段承实、密商办法。毋庸令该员与闻。将此由六百里密谕知之。　　
</div>
    <div class="pagination">
<a href="清实录咸丰朝实录_page368.html">上一页</a><span>...</span><a href="清实录咸丰朝实录_page364.html">364</a><a href="清实录咸丰朝实录_page365.html">365</a><a href="清实录咸丰朝实录_page366.html">366</a><a href="清实录咸丰朝实录_page367.html">367</a><a href="清实录咸丰朝实录_page368.html">368</a><span class="current-page">369</span><a href="清实录咸丰朝实录_page370.html">370</a><a href="清实录咸丰朝实录_page371.html">371</a><a href="清实录咸丰朝实录_page372.html">372</a><a href="清实录咸丰朝实录_page373.html">373</a><a href="清实录咸丰朝实录_page374.html">374</a><span>...</span><a href="清实录咸丰朝实录_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
