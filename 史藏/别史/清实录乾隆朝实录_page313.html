<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 313 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 313 页/共 1860 页</h1>
    <div class="content">
○以陕西永昌副将陈其瑛、为四川川北镇总兵。　　

○己卯。谕、山东省、上年被灾较重之陵县等八州县。应徵带徵米豆。朕已降旨。缓至甲子乙丑两年、各半分徵。其被灾较轻之齐东等七县。所有米豆。各缓至甲子秋后完纳。朕思十月、即届徵漕之期。自应按限催输。但齐东等州县。本年又有夏灾。虽秋田幸获有收。而民鲜盖藏。尚需培养以复元气。著将原报灾重之陵县、德州、德平、平原、惠民、乐陵、商河、滨州、八州县。应徵乾隆八年分、缓带米豆。再予宽限一年。俟乙丑、丙寅两年、各半分徵。原报灾轻之齐东、临邑、阳信、利津、恩县、夏津、武城、七县。应徵八年分缓带米豆。令其于本年各随新漕完纳一半。所剩一半。至乙丑年带徵。至齐东、临邑、陵县、平原、四处。应完六年带徵米豆。亦令其于本年及乙丑年、各半徵输。俾民力宽纾。不至竭蹶。该部即遵谕速行。　　

○刑部议覆、湖南巡抚蒋溥条奏。一、凡五次缓决人犯。情罪稍轻者。请予以可矜。减等发落。应如所请。无论斗杀、及别项罪由。如有情罪可矜者。以乙丑年为始。该督抚于本内声明。九卿秋审时、详加察核。另摺奏闻。倘蒙宽减。仍出圣主特恩。不为成例。朝审亦照此办理。一、凡州县自理之案。不许擅用夹讯。其业经用夹者。申详时、逐细声明。该上司亲加察验。查例载问刑衙门。凡用夹讯几次。年终申详督抚。以杜滥用酷刑。及用多报少情弊。应如所请。不得擅用夹讯。及随时声叙。以便查核。一、犯奸妇女。请免收禁或情罪较重者。州县另设禁房。毋使男女不分。亦应如所请。凡情罪轻者。录供后、即行交与本夫。或亲属保领。不得羁禁。其罪重收禁者。亦必另设禁房。毋致杂处。从之。　　

○旌表夫亡殉节之山西泽州府凤台县民、岳遐昌妻任氏。岳禈妻马氏。代州生员黄秉钥妻张氏。平定州廪生张法载妾王氏。　　

○庚辰。谕、提督顺天学政。著内阁学士叶一栋去。叶一栋未到任之先。其学政事务。著工部侍郎吕炽、暂行署理。　　

○户部议覆奉天府府尹霍备疏称、奉属各州县。除民地新收粮石。无庸开报气头廒底外。其额存常平米谷。按地方情形。照京通各仓例酌减。每一万二千石。气头不得过百石。廒底不得过二十石。并将成色八分者。减价十分之二粜卖。七分以下者。以次递减。应如所请。奉属承辽、等十州县仓储。如数在四万以上。米逾五年。谷逾十年者。盘查时、准照所议开报。其地势稍高。或霉变不至此数者。仍令据实估报。再常平仓谷。原有存七粜三之例。数年、即可尽易新粮。该府尹所称、倘谷价平贱。无可出易。再遇五年之期。仍分别开报。恐地方官恃有此例。不能实力奉行、出粜采买。转与仓储无益。应无庸议。从之。　　

○川陕总督公庆复、奏参西安布政使帅念祖、违例营私纵容幕友家人。招摇纳贿一摺。得旨。这所参帅念祖著解任。其纵容幕友家人等款。著该督抚严审定拟具奏。该部知道。　　

○以甘肃按察使鄂昌、为广西布政使。湖北粮道顾济美、为甘肃按察使。　　

○豁免浙江乌程、瑞安二县。坍缺田亩共七顷三亩有奇。应徵额赋。　　

○豁免山西大同镇、水冲石压屯田、二顷六十亩。应徵额赋。并朔平府属、右玉县之杀虎口、坍废市厂官房。应徵额课　　

○辛巳。遣官祭黑龙潭昭灵沛泽龙王之神。　　

○以安徽巡抚范璨、为都察院副都御史。　　

○调甘肃宁夏镇总兵吕瀚、为甘肃凉州镇总兵。以候补总兵施廷专为宁夏镇总兵。　　

○豁免福建闽县、侯官长乐、连江、莆田、南安、同安、安溪、龙溪、海澄、南靖、南平、将乐、建安、瓯宁、崇安、松溪、政和、邵武、泰宁、长汀、清流、归化、连城、上杭、霞浦、福安、宁德、寿宁、大田、漳平、等三十一县。先后具报缺额民田、共五百六十顷有奇。又闽县、侯官、长乐、连江、罗源、闽清、永福、惠安、建宁、霞浦、德化、等十一县。续报缺额屯田、共一十三顷五十亩有奇。无徵额赋。　　

○以故喀尔喀辅国公衮布策凌子、丹忠袭爵。　　

○壬午。谕、山东济、武、东、青、等州府属内。有连被灾伤之州县。朕前加恩抚恤。赈借兼施。以济匮乏。今秋成已届。幸获有收。但念连灾之后。民鲜盖藏。未必即有余资。清完旧欠之公项。自应分别办理。以纾民力。著将上年秋禾被旱。今岁夏麦又复失收之齐东、陵县、德平、德州、临邑、平原、德州卫、惠民、阳信、海丰、乐陵、商河、滨州、利津、沾化、恩县、并现被偏灾之博兴、乐安、等十八州县卫。所有八九两年借给各案内。口粮耔种等项银谷。均缓至乙丑年麦后、秋后、两次徵完。及上年夏麦被旱。秋禾俱获有收。今岁夏麦复被旱灾之历城、章邱、邹平、齐河、济阳、长清、青城、蒲台、肥城、平阴、博平、高苑、等十二县。所有八九两年借给各案内。耔种口粮等项银谷。均缓至乙丑麦熟后催还。其上年并未被灾。今岁止二麦被旱被雹。并未深重。兼有勘不成灾之处。如禹城、兰山、沂水、蒙阴、馆陶、高唐、临清、等七州县。所借银两米谷等。俱于本年秋后催徵还项。该部即遵谕速行。　　

○又谕、据阿里衮摺奏、山西大同镇总兵张朝良、年已衰迈。著以原品致仕。其大同镇总兵官员缺。著陕西河州副将王能爱补授。总兵为一镇戎行之寄。若不得人。军伍何由整饬。观各省督抚。颇有优容之意。如阿里衮之据实陈奏。实朕所嘉也。并谕各省督抚知之。　　

○户部议覆、贵州总督兼管巡抚事务张广泗疏称、黔省新疆之古州、上江、下江、朗洞、清江、台拱、丹江、等镇协营兵月粮。除附近古州之各府州县拨运外。其有不敷。原于楚粤二省。分拨米四万石。以资接济。嗣以楚粤粮价日昂。而近地苗民。每年俱有变卖余粮。可以收买搭放。业经收采二万一千余石。经部议、以有无妨碍苗民食米。及久远无弊之处。行令妥议具题。伏思苗疆山地瘠薄。民间岂有倍收。若尽数收采。于民食未免有妨。莫若减买屯苗之余粮。以仍裕屯苗之积蓄。现除附近各府州县拨运外。约不敷兵粮一万石。查黔省各属。每年徵支余存米、五万九百余石。原奉部议、即将此项、拨供新疆兵粮。以抵楚粤运米之数。请于附近各营之州县。量给脚价。与楚粤运费相等。庶不致多糜公项。俟各处查明里数远近另题。至收买屯苗余粮。应令各地方官。于秋收后、照该处价值。领司库银。给各屯苗采买。毋许丝毫减短。赴仓纳米时、照部颁升斗斛式。令屯苗自行执攩平量。随到随收。应如所请。从之。　　

○补行乾隆七年分、四川省大计。卓异官十四员。不谨官四员。年老官六员。有疾官五员。才力不及官一员。分别升赏处分如例。　　

○命编修张为仪、提督云南学政。　　

○癸未。谕、江南淮、扬、徐、海、四府州属。于乾隆六七两年。叠被水灾。朕心轸恤。蠲赈频施。又借给耔种。以资耕作。复念积歉之后。穷民一时无力输将。令俟今年麦收后。再行分限徵收还项。今届催徵之期。朕思各年借项、数目有多寡。年分有远近。自应酌定限期。分别办理。以纾民力。查乾隆六年。淮、扬、徐、海、四属灾户。共借大麦一万一千三十余石。谷三千六百一十石零。为数无多。历年已久。自应于麦收后开徵。本年秋收。照数全完。乾隆七年。淮、扬、徐、海、四属灾户。共借耔种牛草银二十五万三千七百六十两零。麦谷二万一千四百一十二石零。为数已多。如分限太迫。则一岁之中。难以一并完纳。著于本年麦收后开徵。分作三年。至丙寅年秋收全完。再、乾隆八年。江、镇、淮、阳、徐、海、等处。被灾歉收。所有安东、阜宁、盐城、海州、高邮、兴化、宝应、等州县。共借银三万三千六百余两。谷五千五百余石。均于今年催徵还项者。但此等穷民。即系连年积欠之户。力量艰难。著准其分限两年。自本年起、至乙丑年秋后全完。以示朕优恤贫民之至意。该部即遵谕速行。　　

○户部议覆、浙江巡抚常安疏报、浙省七月初三等日。风雨骤作。山溪江水。一时陡涨。又海潮泛溢。所有杭属之仁和、钱塘、海宁、富阳、余杭、新城、于潜、昌化、湖属之安吉、归安、乌程、长兴、德清、武康、绍属之山阴、会稽、萧山、诸暨、余姚、上虞、金属之兰溪、汤溪、衢属之西安、龙游、常山、开化、严属之建德、淳安、遂安、桐庐、分水、等三十一州县。及杭州前右二卫。湖严二所。仁和之曹娥、钱清、鸣鹤、石堰、金山、并江南松江府属。南汇县之下砂、及下砂二三等八场。浸没田禾花豆。冲塌城垣堤岸、仓廒衙署、营房民舍。人口间有淹毙。仰恳一体赈恤。其淳安、建德、常山、开化、等四县。被灾更重。业经照例动支公项银米。查勘抚恤外。至被水各州县、新旧漕粮地丁。亦请暂停徵比。均应如所请。其修葺房屋。补给耔本。统于京饷余平、及备公项下。动拨题销。应徵额赋。或分年带徵。或确勘蠲免。另题请旨。得旨。依议速行。　　

○甲申。上诣畅春园、问皇太后安。　　

○谕、军机大臣等、自打箭炉至蓝墩。安设塘站。递送文书奏章。原议于里塘、巴塘、各设千把总一员。带兵稽查管束。但塘务所关紧要。千把皆系微员。若无总理稽查之员。恐于塘务不无遗误。应于大员内。酌派一员。每年前往稽查一二次。始为有益。可传谕纪山、令其办理奏闻。　　

○绥远城建威将军补熙奏言、右卫兵丁。自康熙三十三年设立后。一切军器、未能整齐。其八旗满蒙汉各佐领。及鸟枪营。纛六十七杆。旗三百四十八杆。请咨部领取。旧者留为操演行围之用。再、每兵四人帐房一架。及盔甲刀枪弓箭等。均一体修理。共需银一万四千两。系各兵应行自修之项。请于右卫经理钱粮同知处。应给月饷内、每兵豫支银四两修理。一年扣还。再、该卫额兵三千五百四名内。鸟枪手二千六百二十一名。弓箭手止八百八十三名。操练时、多少不均。请将鸟枪手六百二十一名。改为弓箭手。查该卫现有鸟枪二千六百二十一杆。中用者。止一千六百二十一杆。请于绥远城鸟枪内、拨三百七十九杆。移付右卫。以足其数。其绥远城所用。即于该处收贮鸟枪内、如数挑足。得旨。如所请行。下部知之。　　

○乙酉。谕军机大臣等、据那苏图奏称、台湾孤悬海外。并无土著。所聚民人。半属游惰。现在巡台御史熊学鹏、倡议开辟荒地。招养穷民。以图生聚。但台郡为五省藩篱重地。所当防维者。不在生熟各番。专在各处游惰之辈。从前朱一贵、吴福生、皆其明验。虽有旷土可耕。而封禁已久。万难开辟。若信奸民浮议。遽行召垦。恐游棍偷渡日多。利小而害大。臣因台属文武。皆言此番欲开禁地。系抚臣周学健、授意令熊学鹏、台湾道庄年、查办。臣是以屡向抚臣、切陈利害。抚臣亦以为是。今于抚臣入闱之时。复谆切丁宁。望其中止等语。台湾孤悬海外。聚处其地者。多无藉之徒。惟宜静镇弹压。息事宁人不应听奸匪之浮言。图目前之微利。遽议召垦。或致将来别生事端。甚有关系。朕意亦是如此。周学健与熊学鹏、俱是江西人。想果授意于熊学鹏、令其查办耶。此事必不可行。可即传谕周学健知之。　　

○丙戌。遣官祭历代帝王庙。　　

○遣官祭都城隍之神。　　

○大学士等议覆、尚书公讷亲、勘视江南河务、会同督臣尹继善、河臣白钟山、河东河臣完颜伟、直隶督臣高斌、条奏。查洪湖上承全豫之水。并凤泗诸流。源长势盛。平时全湖专注清口。会黄入海。分入运口、以济漕运。由瓜州入江。水涨、则由宝应、高邮、邵伯、等湖。归入运河。分注泰州之运盐河归江兴化、盐城之串场河归海。臣等详勘形势。一归江之路。应浚盐河以资输泻也。查盐河上流、深四五尺。如皋以下益浅。河底高于运河。不为豫计容受之地。则壅滞堪虞。请从现在河底。挑深五尺。南至通州城河。东至丁堰河。一律疏浚深通。使芒稻等闸坝以下、常存之底水。即足以资盐运。然后视运河之水。几尺以上为有余。酌量开放。至高邮、宝应、二湖相连之华家滩、大新河。高邮、邵伯、二湖相连之王家港、茅塘港。并邵伯通运之引河。均应逐加挑浚。俾三湖循次灌注。并达盐运两河。以各闸启放。为湖河递减之法。又、通州境内通江之路。如任家港等处之唐家、盐仓、各闸。亦应挑浚以备宣洩。其运口以内。通济越河堤旁之文华寺闸。亦请开通河口。修整闸座。并疏浚河身。以洩运河上游之盛涨。应如所请办理。一、归海之路。应浚串场河以资容。受也。查串场河、为众水汇流归海之路。第浅不过二三尺。兴化各湖河无去路。请将盐城以南、南北二串场河。一律桃浚宽深。盐运、白驹、等闸。平时相机启闭。盛涨一律开放。闸下引河。俱就现在河身、酌量疏浚。其兴化以上之高邮官河。承南关、车逻、二坝。为减水总汇之路。并蚌蜒、梓新、车路、白涂、海沟、兴盐界、以及东西官河。均为洩水要道。并请开浚宽深。至南关、车逻、二坝。前大学士陈世倌等、议将坝面加高五尺。现议改为常开之坝。并水道浚深则运河有余之水。正应随时多洩。应酌减二尺四寸。其范堤各闸口门。共宽仅三十六丈。来水多而去水少。易滋泛溢宜多添金门。以广洩水之路。亦应如所请办理。一、天然二坝石工。高堰迤下二堤。俱可停止修建也。天然二坝。前大学士陈世倌等、议改建滚水三石坝。倘遇盛涨。于坝面分减而过。不必彻底开放。以致清水受亏。查此处所受之水。系洪湖异涨时、老子山漫溢分注之水。倒漾及此。其上游清水沟、蒋家闸以南。天长盱眙二县境内沥水。并圣人山前、淮涨分流俱由此入河。宜早为减洩。倘全湖涨满。三滚坝宣洩不及。则下流壅积。而上游庐、凤诸水。不能即下。势必淹浸。请将天然二坝。改与南坝相平。于南坝过水时、亦令过水。庶可及时宣洩。且二坝地亢滩高。回流水缓。无庸改建滚水石工。或用灰土、夯筑坚完不使冲刷。或遇水大时、随机堵筑。毋致上下游被患。二坝既不用石工。其沈家西、林家西、砖石等工。俱应停止。再、上游二坝及时减洩。则下游周桥以下。自无壅遏。其高堰旧有二堤。亦不必加筑高厚均应如所请办理。所需工料。动支盐库银两。令商人分年还项。从之。　　

○又议覆、尚书公讷亲、勘视浙省海塘情形奏称、浙省江海水潮。向由蜀山之南中小亹出入。其近海宁之北大亹。近萧山之南大亹。悉皆涨沙宽阔。是以杭绍二郡。共庆安澜。迨后中小亹渐就淹塞。江海大溜。悉由蜀山之北。故北岸冲刷漫溢为患。若将中小亹故道。开浚深通俾潮水江流。循轨出入。分减北大亹之溜势。则上下塘工。皆可安堵。无庸多费工筑。即使中小亹不能遽行开通。潮汐衰旺有期长落亦易。倘乘甫退时、将险要处所。多建坦坡木石戗坝。俾得攩浪挂沙。实为捷要之法。盖有高沙、则塘根即资巩固。有新沙、则高沙不致坍塌。若得沙益坚积。水不通流。即老盐仓一带柴塘险工。亦可无忧冲溃等语。查蜀山之南中小亹。雍正十二年。随浚随淤。迄无成效。但原有故道可通。不可因淤塞已久。竟行停止。亦不可因淤出之地。悉成桑田场灶。地方官为徵输起见。遂致因循迁就。即使所挑之处。逼近山根。土性沙礓。艰于挑挖。亦可渐次疏通。每年可省抢修数万两之费。应如所议。饬该抚设法疏浚。再称、老盐仓至华家衖迤西一带。江面狭窄。一日之间。潮汐再至。况南有河庄、葛岙、等山。逼临江岸。若再于北岸建筑石塘两相夹峙。益多激荡之虞。惟柴塘其性柔软。不致与水相激。且北岸既建坝挂沙。即有冲损。临时抢护。亦自无难。再、现在抚臣、议用竹篓盛贮石块。间段排筑。以资抵御。如有成效。不必必建石工。徒滋糜费。亦应如所议。饬该抚遵照办理。从之。　　

○吏部带领河南降调知县郑鼒、引见。得旨。郑鼒人甚平常。该抚硕色、为伊出考语。尚称该员、虽才非肆应。而简僻地方。尚堪胜任。夫地方虽有简僻。岂少此等之人硕色显有瞻徇回护之意。著严饬行。从前曾经降旨训谕。嗣后倘有似此者。朕必降旨。交部察议。郑鼒著照部议降调。　　

○丁亥。谕大学士等、今年浙江所属被水之州县颇多。常安具摺奏报时。朕恐其不无掩饰。屡次朱批、切切训谕。今闻严衢所属地方。有被水较重之处。而淳安县为尤甚。近城之水。竟长至二三丈。不独田庐禾稼受淹。即民人亦多伤损。且贫民乏食。竟有抢夺铺户食物。并强赊商米等事。常安俱未据实奏闻。止称间有一二愚民。强行借贷。其被水之民。已委员给赈一月口粮。看来常安之奏报灾伤。显有粉饰。其办理赈务。亦觉草率。可即传谕申饬之。令其加意抚绥。毋使小民失所。　　

○又谕军机大臣等。朱定元、丁忧回籍。今服制已满。伊素经历河工。若用为河东总河。较完颜伟孰优。如完颜伟能胜任。则仍旧亦可。可寄信询问高斌、令其回奏。　　

○大学士鄂尔泰等议覆、尚书公讷亲奏称、前奉世宗宪皇帝谕旨。令各省督抚、于每年十二月。将奉行之各条款。如何施行。及行之已有成效。缮本具题。以儆外省因循之弊。乃行之既久。循例填叙。请敕下各督抚、酌量地方之大小。事务之繁简。定以一年半年之期。令该州县遍历境内。确访情形。将某事当兴举。某事当整饬。及行之有无效验处。造册详报。该上司即据此为考成。吏治庶崇实效。应如所请。凡该地方、一切学校、农桑、河渠、水利、诸政。及赌博、健讼、盗窃、打降、崇尚邪教诸事。一一得之耳闻目见。则相机办理。令督抚分别繁简定限。逐一详明。岁终、汇入成效事件案内、核实奏闻。再、督抚统辖地方辽阔。不若责成分辖之道府。按季巡查。尤为切近。惟州县遍历各乡。不得纷扰。道府巡行各属。不得派累。违者按律议处。从之。　　

○戊子。谕、据副都统索拜奏称。将挑取娴于经卷之喇嘛。及由准噶尔回藏之喇嘛罗卜藏丹怎等、解送京师。于七月初七日。至察木多所属之郭郊地方。喇嘛罗卜藏丹怎、带伊仆役萨木都卜、达什等、骑马逃亡等语。喇嘛罗卜藏丹怎、乃朕特旨令解送京师之人。所关甚要。把总马雄、于途次怠玩。致令逃亡。情甚可恶。著拏送京师。交刑部从重治罪。索拜于送此紧要之人。仅派一陋劣把总。与十五名兵解送。亦属疏忽。著交部严行察议具奏。其逃亡之喇嘛罗卜藏丹怎等。速交郡王颇罗鼐、四川巡抚纪山、提督郑文焕等、务严行捕获。锁解京师。如有隐匿容留。济助行粮之人。亦即拏护严审治罪。再罗卜藏丹怎之逃亡。必怀异志。此去寻西路小道逃往。俱未可定。并速行文驻西宁之副都统莽古赉、安西提督永常、于一切塘汛地方。及各处隘口。俱令用心防御。务期弋获。　　

○户部议覆、四川巡抚纪山奏称、川省收成分数。向例、夏熟于五月内详题。秋禾于九月内详题。较他省为更早。第该省幅＜?巾员＞辽阔。地气寒燠各殊。物候迟早不一。倘豫期约略开报。后或风雨失调。收成稍减。致与原报分数不符。嗣请展后一月。以本年秋成为始。应如所请。川省夏熟、于六月底具题。秋禾、于十月底具题。毋得丝毫假饰。从之。　　

○礼部奏请另派官员、磨勘各省乡试中式朱墨卷。得旨。今年外省取中之举人。朕允蒋炳所请。令在本省覆试。将覆试卷解部。朕另派官员磨勘。今礼部请派官员、磨勘闱中朱墨卷。乃错会朕旨。著仍照旧例行。俟各省覆试卷解到。再行请旨。　　

○予故三等子、兼佐领佛佑、祭一次。　　

○己丑。谕内阁、驻藏办事副都统索拜、于解送朕特旨令送京师之喇嘛罗卜藏丹怎一事。并不选派强干之人。饬令严加防范。至使中途脱逃。已将索拜交部议处。今既派出副都统傅清、前往更替。索拜此际、若已经拏获则已。如未经拏获。傅清虽已抵藏。索拜亦不得即行回京。著解任仍留彼处。俟拏获罗卜藏丹怎时、再行回京。并降旨郡王颇罗鼐、伊向来诸事奋勉。诚心报效。于查拏此等逃亡之犯。必能努力。然罗卜藏丹怎、原系察木多之人。观其行至原处逃亡。其中必有容留藏匿。济助牲口行粮之人。伊所到之处。凡属下之唐古忒等、念系喇嘛、瞻顾不行擒拏。亦未可定。著颇罗鼐留心严饬各处。实力查拏。务期弋获。再、似此由准噶尔回藏之喇嘛噶津林沁等、前经颇罗鼐奏请、停其解送京师。安置于扎什伦布庙内。但以此次解送之罗卜藏丹怎、中路脱逃而论。则伊等必怀异志。若将噶津林沁、仍留藏内。颇罗鼐能保其断然无事。即无庸解送。若不能保。仍遵前旨。饬强干人员、用心防范。解送京师。察木多之纪瓦帕克巴喇胡土克图、亦是荷蒙国恩之大喇嘛。于伊所属一切地方。通行严饬。务令必获罗卜藏丹怎、断不得稍有疏忽。以致漏网。可即行文晓谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十四


大清高宗法天隆运至诚先觉体元立极敷文奋武孝慈神圣纯皇帝实录卷之二百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。九月。庚寅。月食。　　

○上诣畅春园、问皇太后安。　　

○辛卯。上奉皇太后幸静明园。还居畅春园。　　

○户部议覆、漕运总督顾琮奏称、各省出运帮船。过淮时、扣留回空盘费银两。据巡漕御史杨二酉条奏、如给随运员弁。恐帮丁沿途私挪。徇情先给。以致回空乏费。请饬总漕、交与总押之同知通判收领。抵通日、分发各帮。查同知通判、管押帮船既多。前后相隔甚远。既不便令先到之帮丁、在通守候。又不便令丞倅等、先行赴通散给。致后帮管理乏人。请仍交随运二弁。俟、漕船抵通之日。报明坐粮厅、就便眼同散给。应如所议。以免帮丁在通守候。其有先行给丁。以致回空乏费者。总漕即行参处。得旨。如所议行。　　

○壬辰。谕据湖南巡抚蒋溥奏称、臣到楚以来。首以操守自励。严禁属员、不许馈送礼物。乃有湘潭县知县李松、才情原属出众。屡经委审案件。臣亦面许其可膺保荐。乃该员于臣入闱之日。呈送食莲四桶。臣开桶看视。见每桶内、有银二百五十两。共银一千两。臣不胜骇异。所当据实参奏。请旨将李松革职。其有无行求之处。容臣出闱后。严审究拟等语。李松不遵功令。暗行馈遗。其无行止可知。著革职交与该抚、将有无行求之处。一并严审究拟具奏。　　

○大学士鄂尔泰等议覆、巡察归化、绥远、二城太仆寺员外郎宝全条奏、一、归化城、蒙汉杂处。而蒙古之十家长。汉人之乡长等。向不互相纠察。日久废弛。不肖易于藏匿。若令互察。又至妄生事端。请仍饬各自稽查。并交土默特佐领、骁骑校等察究。如有扎萨克蒙古、依本佐领下之人寄寓者。尽行驱逐。其扎萨克大喇嘛等各寺庙。倘容留他处喇嘛者。亦严查驱逐。应如所请办理。该十家长乡长等。或不及觉察。或知情隐匿。及窝留盗匪之家、与邻舍等。各照例治罪。该佐领、骁骑校、亦分别查议。至窝留之喇嘛等。罚出牲畜。以备赏兵之用。一、归化城盗案甚多设官不敷缉捕。请于土默特每佐领下、添设委骁骑校一员。给与虚衔。充骁骑校督捕。再、所罚捕盗不力各员之牲畜。即以奖赏勤于缉捕兵丁。逾限不获者。量责示儆。查归化城土默特两旗。现六十二佐领。计参佐领等官、共一百六十余员。除办户兵二司、及各事务外。余员足敷缉捕。未便再行添设。其奖赏兵丁处。应如所请办理。至限内不能缉获者。鞭责示惩限内缉获者。遇前锋领催缺出挑补。一大青山、东西绵亘三百余里。其大山口共十三处如乌里雅苏台、哈郎桂等处。未设卡座现杀虎口、至绥远城。共设墩台三十七处。派兵驻防。其新店子一带卡座七处。实属无益。请移置各山口安设。查新店子等处卡座。原择要地。派兵安置。又有随带田屋。未可遽议更移。其应否彻回。及应否移设处交该都统相度地势。报部办理。一、黄河每冬河冻时。鄂尔多斯匪人。每偷渡来窃马匹牲畜。请沿河设卡座。每日会哨。至春融冰解时彻去。仍交渡口官兵看守。至卡座渡口捕盗官兵等、应行议叙奖赏处。均照归化城例。其巡逻不力者。该都统严行惩责。均应如所请办理。并饬绥远城将军。亦不时派员巡察。从之。　　

</div>
    <div class="pagination">
<a href="清实录乾隆朝实录_page312.html">上一页</a><span>...</span><a href="清实录乾隆朝实录_page308.html">308</a><a href="清实录乾隆朝实录_page309.html">309</a><a href="清实录乾隆朝实录_page310.html">310</a><a href="清实录乾隆朝实录_page311.html">311</a><a href="清实录乾隆朝实录_page312.html">312</a><span class="current-page">313</span><a href="清实录乾隆朝实录_page314.html">314</a><a href="清实录乾隆朝实录_page315.html">315</a><a href="清实录乾隆朝实录_page316.html">316</a><a href="清实录乾隆朝实录_page317.html">317</a><a href="清实录乾隆朝实录_page318.html">318</a><span>...</span><a href="清实录乾隆朝实录_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
