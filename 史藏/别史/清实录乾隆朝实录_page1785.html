<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1785 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1785 页/共 1860 页</h1>
    <div class="content">
○又谕曰、哈当阿等奏、拏获偷渡两起审明定拟一摺。已交该部议奏矣。台湾偷渡之弊。历经设立章程。严拏禁止乃吴好等仍敢揽客私渡自应严办示惩则每年所奏无私渡者。皆虚语矣。著该督抚查参。明白回奏哈当阿、杨廷理皆督饬所属上紧查拏就获尚属认真。著交部议叙。其澳甲兵役能留心盘诘。拏获多人亦属出力。著哈当阿等查明酌加奖赏以示鼓励。　　

○又谕、据哈当阿等奏澎湖水兵。自台领驾哨船回营。在洋击碎一摺内称、澎湖右营绥字十八号哨船一只。赴台领驾于九月十七日。在洋突遇狂风船身击碎除捞救得生外。尚有百总薛兴、及兵丁陈禄生等十八名不知下落等语。澎湖兵丁。赴台领驾哨船猝遇暴风冲礁击碎在船人众。漂流洋面。幸遇捞救得生。殊堪悯恻。著该提督等、查明。并捞救之人。皆加酌赏。其漂流无踪之百总薛兴等十八名。如果淹毙。并著查明咨部。照伤亡例议恤。该部知道。　　

○谕军机大臣等、山西盐课改归地丁。所有盐运使一缺。早经裁汰。该运使季学锦、自应交代完竣。即行来京候补。乃迟至一年之久。尚未进京。殊不可解。岂该员经手钱粮事件。尚有未清。或恋山西、而不思另补耶著传谕蒋兆奎、即将该员因何迟延逗留之处。查明据实覆奏。催其来京。寻奏、季学锦经手钱粮事件。须交移驻运城之河东道和明接办。和明现署藩臬两篆应俟新藩臬抵晋。令和明回运城交代。催季学锦赴京得旨、究属恋栈也　　

○以四川提督观成、为成都将军川北镇总兵彭承尧、为四川提督。调福建福宁镇总兵朱射斗、为川北镇总兵。　　

○辛丑。祈谷于上帝上亲诣行礼。　　

○世祖章皇帝忌辰。遣官祭孝陵。　　

○以广西新太协副将乌兰保、为福建福宁镇总兵。　　

○壬寅。上御紫光阁。赐蒙古王、贝勒、贝子、公、额驸、台吉、及霍罕伯克那尔巴图来使、年班回部、朝鲜、安南、暹罗等国使臣。廓尔喀贡使等宴。赏赉有差。　　

○召大学士及内廷翰林等茶宴。以洪范九五福之三曰康宁联句。命皇子皇孙与宴和诗。　　

○癸卯。上诣大高殿、雍和宫行礼。　　

○甲辰。敕谕霍罕伯克那尔巴图曰。自尔祖额尔德尼。受朕深恩至尔犹不时遣使朝觐。乾隆五十四年。尔拏获萨木萨克。并未解送。复行释放。本应问罪。念尔究系外夷。未谙礼节仅饬喀什噶尔大臣等。勿令尔使来京兹尔追悔前愆。谆谆呈恳。经喀什噶尔大臣等、代为陈奏。朕鉴尔悃忱。俯准通使。尔来使密尔匝迈玛喇伊木、西哩布等、到京瞻觐。阅尔表文。殊为恭顺。朕甚嘉之。特赉尔蟒缎等物。命来使持回。仍遣侍卫护送。尔那尔巴图祇受后。惟当感激朕恩。益矢诚敬。和睦邻夷。勿妄滋事。约束所属。安居乐业。永受朕恩。钦哉毋怠。　　

○谕、前派恒秀往乌里雅苏台。更换恒瑞。今日召见恒秀。询知伊生母年已七十有七。因思恒瑞到乌里雅苏台。甫经三载。且与恒秀系异母弟兄。恒瑞虽嫡出。伊母已故。并无老亲。暂可无庸更换。恒秀、著仍回吉林将军之任。　　

○谕军机大臣等、陕西潼关工程案内、应赔银两。该督抚等、养廉优厚。自应将此项银两。及早完交。以清帑项。乃事隔一年。尚未据一律全完。殊属延缓。所有勒保名下。未完银五万两。秦承恩名下、未完银六万两。著限两年、于本年完交一半。明年完交一半。毋得再有迟延。致干咎戾。其余各员。除和宁名下。应赔银两。已缴过半外。其未完银一万两。亦著于本年一并完交。又原任华州知州李带双、汪以諴、洋县知县许光基名下。各应赔银九千六百余两。为数无多。乃该员等全未完交。实属任意拖延。著该督抚即令该员等。于原籍、任所勒限于本年内全数完缴。若本年再逾限不完。即将该员等革职监追治罪。断不宽贷。　　

○又谕、陕西潼关工程案内、应赔银两。现任山西归绥道恭安名下。应赔银六万八千七十余两。全未完缴。恭安系现任道员。兼管税务。乃并不上紧完缴。实属任意延缓。著该抚饬令该员。将未完银两。勒限两年于本年完交一半。明年完交一半。若本年完不及半。即将该员革职监追治罪。决不宽贷。　　

○乙巳。敕谕安南国王阮光平曰朕惟慎位列蕃。职贡重朝正之典抚邦柔远。春祺普锡福之恩。效葵向于来庭。介重溟而展礼。数蓂开于献岁。当元日以抒虔。鉴尔恳诚。聿颁优赉。尔安南国王阮光平、作屏十郡。锡胙三年。感恩自切于沦肌。叩关期密。方物来陈夫接踵。就日情殷。比者凤纪回韶。雁臣聚阙。属廓喀之输款。即不加以干戈。遣噶箕而贡忱。愿自通于鞮译。号能集泮。献琛逾雪岭以西。鱼亦依蒲。拱极底辰居之北。适尔行李。奉兹捷书。从象胥以偕来。与龙光而锡宴。礼缘敌忾。有征伐则告王。诗美戎功用辑宁于邦国。摅词恭顺。览表褒嘉。然而黩武佳兵。圣谟所戒。睦邻修好。侯度宜遵。试思兵日相寻锋镝、之循环何底。即使战能必克。士马之躏藉已多。王今者内扫残黎。外降万众。孽尽旄邱之葛。氛销铜柱之标。惟当康乐和亲。体周官行人谕言之义。以期保世滋大。蒙小雅君子受祜之庥。务慎守其土疆。副时雍于方夏。特降敕谕。并赐彩币等件有差。朕惟一视同仁王其祇承勿替　　

○谕、向例出征阵亡兵丁。绿营步兵、赏恤银五十两屯练降番祇赏恤银二十五两。此次进剿廓尔喀屯练降番。登山陟险。甚为劳苦。所有阵亡之屯练降番。俱著加恩。改照绿营步兵之例。赏恤银五十两以示体恤。并著永以为例。　　

○丙午。上诣安佑宫行礼。　　

○幸圆明园。　　

○丁未。上御山高水长。赐王公大臣蒙古王、贝勒、贝子公、额驸、台吉及霍罕伯克那尔巴图来使、年班回部朝鲜安南、暹罗等国使臣廓尔喀贡使等食。至己酉皆如之。　　

○戊申。上御奉三无私殿。赐皇子、皇孙、皇曾孙、皇元孙、亲王等宴。　　

○谕军机大臣等上年剿办廓尔喀。所有打仗出力之穆塔尔。已加赏副都统职衔。此外随征之屯土将弁有如穆塔尔等出力之人。自应一体加恩赏赉。本年虽非金川土司年班入觐之期。著传谕福康安、惠龄令穆塔尔、穆太尔、二员即于本年作为年班。一同入觐。其余如色密里雍忠、阿惠朗噶尔结、巴旺等。前经福康安具奏、有赏赉巴图鲁名号、及予升衔者。自系一体出力之人。亦著福康安、惠龄、于此内择其打仗奋勉者。酌派数人。一同赴京瞻觐。即人数稍多。不妨将年例应入觐之土司酌减。将派出之屯土将弁等列入。俾得同邀宴赉。以示奖励。嗣后仍著以五年为期。　　

○己酉。上诣安佑宫行礼。　　

○御正大光明殿。赐朝正外藩等宴。召左翼科尔沁和硕亲王恭格喇布坦、旺扎勒多尔济、多罗郡王罗布藏占散、喀喇沁亲王品级多罗郡王满珠巴咱尔、奈曼多罗郡王拉旺喇布坦、土默特多罗贝勒索诺木巴勒珠尔、巴林亲王品级多罗郡王巴图、右翼阿拉善和硕亲王旺沁班巴尔、青海亲王品级多罗郡王索诺木多尔济、喀尔喀和硕亲王固伦额驸拉旺多尔济、多罗郡王德木楚克扎布、至御座前赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十



大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。正月。庚戌。月食。　　

○谕军机大臣等、据哈当阿等奏、审明窃贼拒捕砍毙事主。及诱拐幼女□□客毙灭迹二案。俱将各该犯恭请王命。即行斩决。已批该部知道矣。又据奏窃贼抗欠赃银杀毙事主一案。则将该犯王富、请旨正法此案王富认赔赃银。如系地方官役诬良为窃。哈当阿等自不应庇护官役。有意从严。即将该犯正法。今王富偷窃彭显小猪。本系有罪之人。经彭显欲行送官究治。王富承认愿赔。自限五月交完。至六月未偿。经彭显向其索讨。即将彭显用刀砍倒。逾时毙命。殊为逞凶不法。与窃贼拒捕砍毙事主。及□□客毙幼孩者。事同一例。况台湾民情犷悍。此等凶犯。审明后、自应一律即行正法。用昭惩创。何以于此案又复拘泥请旨。一事两办。实属糊涂。此摺不必再交部议。著传谕哈当阿等。于接奉此旨。即将王富正法。以示惩儆。　　

○辛亥。谕曰、福康安等奏、据随营之甘肃布政使景安呈称。伊父母俱年逾八旬。未能迎侍。恳请回旗终养等语。该藩司自随福康安到藏。留营效用。沿途催趱运粮军需甚为得力。今既因大功告竣。陈情乞养。景安著准其回京。现出有工部右侍郎员缺。即著景安补授。　　

○又谕曰、福康安等奏、此次统领大兵。有委令赶运沿途军饷军火。及催雇人夫。往来东西两路。不辞劳苦之出力武职人员请分别奖拔。以示鼓励。又另片奏粮运艰阻之时。有后藏克什米尔回民等。办运接济奋勉得力。一并请加奖励等语。大兵进剿廓尔喀。粮运军火。最关紧要。催运出力人员。自应量加奖拔。所有四川城守营参将杨长栋、甘肃督标游击杨宗泽、四川建昌营都司吕朝龙、俱著加恩赏戴花翎。仍以应升处记名先用。陕西巩昌营游击雷仁、著即以升缺补用。守备衔田占魁、著以守备即用。马边营都司陈起凤、提标外委单大雄、前因该管汛弁驰递奏摺。跌入雪窖一案。业经分别严议斥革。但念其均系公过。陈起凤、著加恩仍留原任。单大雄、著仍以原官补用。至克什米尔回民阿奇木觉尔、办运既属奋勉。著加恩赏给五品顶戴、并花翎。其译字通事之孙天成、罗万年、及办粮之卓尼尔、格桑拉布丹、第巴图多、著赏给六品顶戴。所有通事程鹏万、番民玛景诺尔布、纳木结、巴勒布商人巴陵觉丹、达尔兴、及帮办长运之迭吉拉布丹等十二名。均著赏给金顶。以示鼓励。　　

○又谕曰、穆腾额现已降旨革职、解京治罪。两淮盐政。一时不得其人。巴宁阿、著以总管内务府大臣衔。补授两淮盐政。巴宁阿现在长芦。有查办事件。赴任尚须时日。其未到两淮以前。盐政印务。仍著奇丰额暂行兼署。徵瑞、俟同德百日满后。前抵江宁。速赴长芦新任。以便巴宁阿交卸。再赴两淮新任。　　

○谕军机大臣曰、巴宁阿奏、查明穆腾额、自到长芦盐政任后。令商人按次缴银。自办贡物。共缴过银二十五万两零。五十七年以前。并未将贡余发还。惟本年于交印之后。传商具领贡物。约值银一万六千余两等语。此事大奇。不料穆腾额竟敢如此。该盐政所进贡物。既令商人折银自办。则所办物件。俱系出自商人已赀。乃呈进赏收之外。发回贡物。并不给还商人。直至卸事之后。始行发还今年之数件。明系为掩饰地步。实出意想之外。今既据巴宁阿查明参奏。不得不严行查办。穆腾额、除此项借端侵用银两外。有无别项劣迹。著巴宁阿一并查明。据实具奏。至穆腾额于初九日起程。计此时尚未抵新任。著传谕山东、江南、督抚。即查穆腾额行抵何处。传旨将穆腾额革职拏问。解京治罪。并讯问穆腾额、令将每次贡物。何以令商人折银自办。及发还物件。何以并不给还商人之处。据实供明。先行具奏。穆腾额起身后。恐事经发觉。自必心怀畏惧。该督抚等、务饬委员、小心押解进京。毋致疎虞。　　

○壬子。浙江巡抚觉罗长麟奏、新授浙江布政使顾长绂、丁母忧请暂将调任江西布政使王懿德、留浙江布政使任。谕曰、王懿德、著留浙江布政使之任。所有江西布政使员缺。著岳起补授。　　

○谕军机大臣等、上年据郭世勋奏、＜口英＞咭唎国夷人啵口□朗哑口□免口□质口□臣等来广禀称、该国王因前年大皇帝八旬万寿。未及叩祝。今遣使臣吗嘎口□尔呢进贡。由海道至天津赴京等语。并译出原禀进呈。阅其情词。极为恭顺恳挚。因俯允所请、以遂其航海向化之忱。并以海洋风信靡常。该贡使船只。或于闽、浙江南、山东等处近海口岸收泊。亦未可定。因降旨海疆各督抚。如遇该国贡船进口。即委员照料护送进京。因思乾隆十八年。西洋博尔都噶尔国、遣使进贡。系由广东澳门收泊。其时两广总督阿里衮、曾于海岸处所。调派员弁。带领兵丁。摆齐队伍、旗帜甲仗等项。皆一体鲜明。以昭严肃。此次＜口英＞咭唎国贡船、进口泊岸时、自应仿照办理。此等外夷。输诚慕化。航海而来。岂转虞有他意。但天朝体制观瞻所系。不可不整肃威严。俾外夷知所敬畏。现在海疆宁靖。各该督抚、皆未免意存玩忽。近海一带营伍。可想而知。皆传谕各该督抚等。如遇该国贡船进口时。务先期派委大员多带员弁兵丁。列营站队。务须旗帜鲜明。甲仗精淬。并将该国使臣、及随从人数。并贡件行李等项。逐一稽查。以肃观瞻而昭体制。外省习气。非废弛因循。即张大其事。甚或存畏事之见。最为陋习。此次承谕办理。务须经理得宜。固不可意存苟简。草率从事亦不可迹涉张皇。方为妥善也。　　

○又谕、据庆桂等奏、审明福崧、柴桢、侵婪各款迹。于原参二十二万两之外。又经供出侵用掣规值月差费等项。共银六万六千余两。质之福崧、伊亦无可置辩等语。是此案福崧、柴桢、侵那各款。已经审讯明确。其柴桢所供、福崧曾向伊要过金子二百两。福崧止认得过金子一百两。与原供不符一节。现已行文察哈尔都统。将经手转送之归景照。解京质讯。自可无从遁饰。福崧侵婪银两。为数甚多。其罪名轻重。亦不在此金两一款。著传谕庆桂等、即就现在审明情节将福崧、柴桢、按律从重定拟。迅速结案。　　

○以江苏按察使汪志伊、为甘肃布政使。山东济东泰武临道熊枚、为江苏按察使。　　

○癸丑。上御山高水长。赐王公大臣、蒙古王贝勒、贝子、公、额驸、台吉。及霍罕伯克那尔巴图来使、年班回部。朝鲜、安南、暹罗等国使臣。廓尔喀贡使等食。　　

○谕军机大臣等、据蕴端多尔济等奏称、俄罗斯固毕尔纳托尔、遣喀必坦瓦什里口禀、西洋之昂吉凌国王、遣使于广东等处。求地通商等语。上年十月、据郭世勋奏、西洋＜口英＞咭唎国遣使来京纳贡。已允所请矣。今俄罗斯固毕尔纳托尔所禀之昂吉凌国。即系＜口英＞咭唎国。此时固毕尔纳托尔、因现在恰克图通商。随据所闻致信。以图见好之意。蕴端多尔济、等答覆之语。尚属合宜。办理外夷事务。祗宜以理简明晓谕。倘给回文。固毕尔纳托尔、又将答禀。若语意文字间。稍有未协。转滋烦扰。著传谕蕴端多尔济等。固毕尔纳托尔、不遣人复来则已。若再遣人口禀事件。祗当据理示以大体。婉词答谕。总不必给以回文。如伊等或有不得主见之处。即速具奏。请旨。　　

○甲寅。谕曰、博斌在英吉沙尔。已四年有余。进财保、著赏给头等侍卫。授为领队大臣。往换博斌回京。额尔登布、著带原品职衔。授为领队大臣。往伊犁换庆玉回京。伊桑阿、著往库车更换秀林。乌雅勒达、著带原品职衔。授为领队大臣。往塔尔巴哈台、更换花尚阿。　　

○又谕曰、爱兴阿在外年久。雅德、著调往叶尔羌、帮同琅玕办事。换爱兴阿回京。雅德所遗喀什噶尔员缺。著范建中前往。帮同明兴办事。巴哩木达、著带原品职衔、授为领队大臣。往伊犁更换硕云保。　　

○以工部右侍郎景安、为正蓝旗满洲副都统。　　

○乙卯。谕军机大臣等、昨经降旨、令徵瑞仍署江宁织造事务。俟同德回抵江宁。速赴长芦盐政新任。以便巴宁阿前赴两淮。今又思同德服满。为期尚远。两淮员缺紧要。奇丰额身任巡抚。所管事务殷繁。若久驻杨州。于地方恐不能兼顾。著传谕徵瑞、接奉此旨。即将织造、及龙江关务。交与书麟暂行兼署。起程速赴天津接印。以便巴宁阿交卸。前赴两淮。徵瑞系素知。之人。且三月间、朕巡幸盘山。长芦盐政。例应随驾。徵瑞竟俟彼时前来迎驾瞻觐。此时当速赴天津任事。不必又来京请训也。　　

○又谕、本日巴宁阿奏到摺内称、现在确查穆腾额任内。如另有劣迹。即据实具奏等语。穆腾额私令天津商人。折银自办贡物。并不将贡余发还。业经巴宁阿查参。所有运库。亦据奏盘查无亏。但长芦盐政。天津、山东、鹾务皆其所辖。穆腾额既令天津商人折给银两。岂于山东独无沾染。著再传谕巴宁阿。详查穆腾额有无私受山东商人银两情事。据实参奏。其在天津。若尚有别项劣迹。亦一并严参。现因两淮员缺紧要。奇丰额巡抚事繁。未能久署。已降旨令书麟兼署织造事务。以便徵瑞交印起程。速赴天津新任。巴宁阿、俟徵瑞到后。不必来京请训。即赴两淮新任。妥协办理。并密查全德任内有无似穆腾额营私舞弊。一经查出。即据实严参。不得稍为徇隐。若果实无。亦不必苛求乃朕所愿也。　　

○又谕曰、伍拉纳奏、闽省办理命盗已未结各案。分别开单进呈、朕详加批阅。单内所开新旧盗案。已获者甚少。其未获者、多至二百二十五起。此等抢劫多赃盗犯。实为地方行旅之害。该地方官如果实力查拏。无难即时缉获。何以稽延日久。尚有未获盗犯至二百二十五起之多。可见该省地方文武员弁。全不留心侦缉。视为海捕具文。甚属玩误。著传谕伍拉纳等。即将单开未获各起盗案。严饬所属。勒限上紧缉拏。务期按名弋获。毋致仍前怠玩。致干咎戾。　　

○军机大臣会同大学士九卿议覆、钦差大学士公管两广总督福康安等奏、酌筹藏内善后章程一接壤藏地各番部落差人来藏。令边界营官、禀明驻藏大臣验放。有禀驻藏大臣者由驻藏大臣给谕。有呈达赖喇嘛者。俱禀送驻藏大臣译验。商发谕帖。其寄信噶布伦等。亦令呈驻藏大臣、与达赖喇嘛商给回谕。不准噶布伦等私通信息。违者革退。一藏地边界。如济咙、聂拉木、绒辖等处。道通廓尔喀。向无界址。现各设鄂博。厘定疆域。不准私越。一边界地方向能办事营官。因该处气候恶劣。俱愿在前藏当差。滥派无能冗员往办。致滋弊端请嗣后择干练之小缺营官、及营兵之甲绷番目调补。三年换回。记名以戴绷等缺升用。不胜任者革退。一面藏世家子弟。称为东科尔。凡大小番目。均由达赖喇嘛、挑补东科尔之通书算而家殷实者。其余番民。无进身之路。且不告知驻藏大臣。请嗣后令驻藏大臣与达赖喇嘛公选。其非东科尔、而技熟力勉之充当兵丁番民。亦淮由定绷洊升戴绷其余办事番目。仍选东科尔、按等补用。不准袭祖父职。以杜冒滥。至挑取小中译噶厦卓尼尔小缺营官等番目须核明年十八以上。不准幼小滥充。一堪布喇嘛、系一寺首领。向多营求补放。请嗣后各大寺坐床堪布缺出。达赖喇嘛、会同驻藏大臣拣补。小寺堪布、仍专令达赖喇嘛拣补。一、藏内各寨番众。供应乌拉夫马。达赖喇嘛等向多滥给免差照票。又噶布伦、戴绷、及大喇嘛等庄户。亦多求免差税牌票。请嗣后概行彻销。惟实著劳绩者。令达赖喇嘛告知驻藏大臣给票。其番民挑定额兵。亦由驻藏大臣及达赖喇嘛给票免差。事故革退、缴销。一、卫藏各寨地方。虽统于达赖喇嘛。而户民增减去留。无从稽核。请嗣后令达赖喇嘛将所管大小庙喇嘛造册。并令噶布伦、将卫藏所管地方。乃呼图克图等所管寨落户口。一体造册。于驻藏大臣衙门。及达赖喇嘛处。各存一分备查。一、青海。蒙古王公等差人赴藏、延喇嘛诵经。向不尽禀知驻藏大臣。请嗣后令西宁办事大臣行文到藏。由驻藏大臣给照。咨明西宁办事大臣。互相稽核。一、喇嘛番目人等。向多私用乌拉。请嗣后惟公事差遣。准禀明驻藏大臣、及达赖喇嘛。给以印票、标定号数。沿途照用。一、卫藏旧制。犯罪罚赎。近年噶布伦等意为高下。倍罚肥私。甚至挟嫌捏耸达赖喇嘛。抄没番目人等家产。请嗣后译写罚赎旧例一本。交驻藏大臣酌核拟办。一、西藏官兵所需火药。工布地方产磺。制造火药。较运从内地费省。请就近制运。其铅丸火绳。由川省运解。一、达赖喇嘛赏给噶布伦戴绷等官房庄田。向有事故缺出、不交后任者。请查明随任交代。不准私占。一、喇嘛支领钱粮。向多先期透领。请嗣后按期支放。违者究治。一、各寨徵收租赋。向多牵混。请嗣后令商卓特巴、按年立限严催。请交商上。并查实绝户荒田。随时豁赋。一、驻藏大臣衙门。向设译字房通事。不谙廓尔喀字迹言语。请添设识廓尔喀字人役一名。通廓尔喀语通事一名。并另派唐古忒番民三四名。学习备充。一、廓尔喀贡使。进京道长。请每遇贡期。令该酋长豫禀驻藏大臣。以便驻藏大臣、及四川总督、派员接替护送。均应如所请。从之。　　

○丙辰。谕曰、巴哩木达等。均派出差。僧保之母。又复年迈。僧保、著调补黑龙江副都统。就近侍养。所遗伯都纳副都统员缺。著索喜调补。所遗吉林副都统员缺。著秀林调补。所遗墨尔根城副都统员缺。著果勒明阿调补。所遗熊岳副都统员缺。著庆玉调补。所遗齐齐哈尔副都统员缺。著安庆调补。博斌、著以副都统衔。补授呼兰城城守尉。　　

○谕军机大臣等、据郭世勋等奏、安南国王阮光平。于上年九月内在义安身故。世子阮光缵、年已十五。现在暂权国事。定于五十八年正月内、专遣陪臣恭赍表贡、赴京告报等语。览奏深为惋惜。该国王系上年九月物故。该员目等呈报稍迟。想此时业经殡葬。饰终之典。不及施行。兹亲制诔诗一章发去。著派臬司成林、赍赴义安。于阮光平茔前焚化。并赏大哈达一个。于广西藩库内发银三千两。俾作好事。俱著成林带往祭奠赏给。以示轸恤。阮光平之子阮光缵、前已封为世子。自应袭爵藩封。著成林传旨。即封阮光缵为安南国王。其应给袭封敕书。俟该使臣吴时任等到京后。再行照例给赏。即令赍回。至阮光平仰仗天朝威命。抚有安南。究系新造之邦。人心未能十分镇定。况与弟兄不睦。阮岳尚在广南。未免心怀窥伺。即吴文楚、虽系阮光平帮同起事之人。亦未必忠诚可靠。阮光缵年尚幼龄。现在该国一切事务。必归吴文楚管理。恐伊因主少国疑。中藏叵测。或致有迫胁专擅之事。俱未可定。著陈用敷、将此旨密示成林、到义安后。不动声色。暗加访察。如吴文楚果能始终如一。为阮光缵尽心管理国事。朕当优加奖励。若居心行事。多有不驯。著成林即由驿据实速奏。候朕酌办。除另降谕旨令福康安由川驰往粤西、以资弹压外。将此由六百里加紧传谕陈用敷、及成林、并谕郭世勋知之。　　

○御制赐诔安南国王阮光平诗曰。外邦例以遣陪臣。展觐从无至已身。纳款最嘉来玉阙。怀疑堪笑代金人。秋中尚忆衣冠肃。膝下诚如父子亲。七字不能罢哀述。怜其忠悃出衷真。　　
</div>
    <div class="pagination">
<a href="清实录乾隆朝实录_page1784.html">上一页</a><span>...</span><a href="清实录乾隆朝实录_page1780.html">1780</a><a href="清实录乾隆朝实录_page1781.html">1781</a><a href="清实录乾隆朝实录_page1782.html">1782</a><a href="清实录乾隆朝实录_page1783.html">1783</a><a href="清实录乾隆朝实录_page1784.html">1784</a><span class="current-page">1785</span><a href="清实录乾隆朝实录_page1786.html">1786</a><a href="清实录乾隆朝实录_page1787.html">1787</a><a href="清实录乾隆朝实录_page1788.html">1788</a><a href="清实录乾隆朝实录_page1789.html">1789</a><a href="清实录乾隆朝实录_page1790.html">1790</a><span>...</span><a href="清实录乾隆朝实录_page1786.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
