<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 320 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 320 页/共 505 页
  </h1>
  <div class="content">
   ○以前任镶黄旗蒙古副都统文煜、前任西安右翼副都统穆隆阿、署镶黄旗蒙古副都统。　　

○派户部尚书罗惇衍、仓场侍郎钟岱前往天津。验收海运漕粮。刑部右侍郎英元前往通州。会同仓场侍郎宋晋办理验收事宜。　　

○命前任福建延平协副将崇志仍赴钦差大臣左宗棠军营。听候差委。　　

○两广总督瑞麟六十生辰。赏御书扁额。福寿字并珍玩文绮。　　

○己亥。谕内阁赵长龄奏、分别参劾州县一摺。山西洪洞县知县李国瀛、不明缓急。性情迂拘。武乡县知县苏毓元。因循成习。任意颟顸。均难胜民杜之任。该二员文理尚优著以教职归部铨选。辽州直隶州知州郭兆奎久病未愈。署长治县知县候补知县陈迪恪、年力就衰。难期振作。著一并勒令休致以惩怠忽而肃吏治。　　

○谕军机大臣等官文奏、分拨马队防剿一摺。捻逆现聚深泽晋州之闲。因滹沱水涨。未能窜渡。李鸿章复派郭松林等大队。由景州武邑进剿。著即饬令赶紧前往。并著左宗棠督饬前敌诸军。乘此机会。三面兜围。偪诸河干。为聚歼之举。毋再延缓东省所练之吉林黑龙江丹丁马队一千五百名。著官文即饬令管带之侍卫春山等星夜驰赴前敌。归左宗棠调遣。俟春寿到营时。仍归并春寿统带。并著催令春寿迅率所部。前往会剿。陈国瑞现已募勇成军。官文令安住挑派所部之黑龙江马队八百名会合进剿。兵力尚单。难资得力。仍著该侍卫会合春寿所部马军。即赴前敌俾资厚集。高阳一带。为省城东路冲要。总兵刘祺所部勇力较单。官文现派唐仁廉赵喜义各部兵勇。前往合扎。著即严檄实力防堵李鸿章此时当已遵奉前谕。由景德北赴河闲所有东北各路。著即严密布置。并著兼顾高阳一带。联络声势。以杜该逆回窜。满城沿山隘口既有潘鼎新等军分段布防。即著官文饬令实力扼守。以固西北一路。毋稍疏解将此由六百里各谕令知之。　　

○庚子。谕内阁、前据官文奏、陕豫各军剿捻获胜。逆踪向西南奔窜。丁宝桢奏东军。追贼深州束鹿等处。叠有斩捦。本日又据官文、左宗棠奏、刘松山等军。于深州等处剿贼叠胜。李鸿章奏、郭松林等军。在安平境内。连日剿贼获胜各一摺。捻逆于献县商家林等处。经刘松山等击败后。即窜向深州所属窝铺头五台子一带盘踞。本月初十日。刘松山、郭宝昌、喜昌、马步各军。分路进剿。窝铺头踞逆。惊遽失措。即向西南逃窜。刘松山乘势截剿。将贾城等村贼巢十余处攻破。逆首张总愚率悍党数千名。冒死返扑刘松山督队鏖战。适郭宝昌攻破五台子等处贼巢。驰至合队。声威更壮。奋力冲杀。毙贼数百名。贼势不支。悉向西南败走。喜昌所部。复将马隆庄等处攻拔。杀贼三百余名。各军追剿二十余里。十一日。追至东阳头收队。计共捦斩悍贼一千余名。夺获骡马军械无算。解散胁从数千名。十二日五鼓。刘松山等军。复分道西进。该逆遁向祁州。刘松山等即回军追剿遇贼奋击。马队径穿贼阵。将贼队冲为数段。步军乘势蹙之。立刃悍贼数百名夺获骡马五千有奇。该逆纷纷败窜。越日。追至博野所属之南邓村。该逆胆敢排队拒抗。围扑郭宝昌营盘。刘松山、喜昌、分道夹进。大股骑贼。分作数十团。蜂拥突至。步贼继进。官军枪炮环轰。骑贼悉败。步贼望尘逃逸各军乘胜掩杀。宋庆、张曜、适由北面压剿而来。军威益振。追杀二十余里。贼向平安一带窜逸。李鸿章所派郭松林、杨鼎勋、两军适至十六日。即出队冲进。该逆如墙排立。我军枪矛击剌。鏖战三时。荡决纵横。毙贼甚众。贼尚拌死抗拒。杨鼎勋等分军抄出贼后。张逆腹背受敌。夺路狂奔。我军沿途追杀。复毙悍贼千余名生捦五百余名。夺获骡马器械。不可胜计次日。贼乘大雾。希图绕路窜逸。郭松林等于四鼓时。急起追剿。至饶阳所属之杨家村该逆回军返斗力不能支。张志青等率众乞降余贼败窜十八日。贼又折窜饶阳以北刘松山、郭宝昌、张曜、宋庆、程文炳等军。亦俱赶到各派队会剿。该逆瞥见官军。即绕道旁窜势极穷蹙。此次左宗棠、李鸿章、所派各军均能奋勇剿贼。不辞劳瘁。和衷协力。叠获胜仗足见该大臣等力顾大局。共矢公忠。故能将士用命叠挫凶锋。洵堪嘉尚即著乘此声威饬令前敌各军。会合兜剿。一鼓歼除。共奏肤公同膺懋赏。　　

○又谕、景纹奏、请饬催帮办大臣赴任等语。驻藏帮办大臣恩麟、自＜??闲＞放以来。为期已久。尚未抵川。著沿途各督抚查明恩麟现在行抵何处。催令迅速赴任。以重职守。　　

○谕军机大臣等、官文、左宗棠奏、深州等处剿贼获胜。并李鸿章奏、安平剿贼叠胜各一摺览奏欣慰。具见该大臣等调度有方将士用命本日已明降谕旨宣示即著官文、左宗棠、李鸿章、乘此声威。迅饬各军。商同兜剿蹙之滹沱河滨。一鼓歼除。同膺懋赏。现在贼势已蹙。左宗棠拟添调春寿善庆马队。以利驰逐。春寿所部马队。前本有旨。会同陈国瑞步队。作为游击之师。左宗棠系统兵大臣即著随时调度。将春寿、陈国瑞、一并调赴前敌以资攻剿。兼可相机策应各军。李鸿章因景德空虚。恐该逆被剿东窜。津郡又形吃重。现饬周盛传挑队。径趋武强小范河口截剿。为郭松林等后援。兼以屏蔽东路。该大臣拟暂驻景州。即著照所请办理。傥贼有向东北窜逸之信。仍著该大臣进扎河闲。以资堵剿丁宝桢即饬王心安等军相机扼扎。随时侦探。毋致稍有疏失。崇厚亦当饬令陈济清等军加意防范。不可以贼踪略远。稍涉大意保定一带仍著官文妥为防范。毋令乘闲窜逸是为至要。将此由六百里各谕令知之。　　

○又谕、库克吉泰等奏、汇报陕军近日击贼情形德勒克多尔济等奏、查探贼踪趋向现筹堵剿暨请饬陕甘督抚等安置流亡各摺片。回逆窜扰汧陇等处经总兵罗洪德等分路剿击。叠获胜仗。其在泾州盘口川踞逆。亦经提督张在山率军追杀。贼各纷散。即著库克吉泰、乔松年、刘典、檄饬各防将士。严守要隘。遇贼即击。毋任四出蔓延。甯条梁失陷。程兴烈一军。被贼冲散。该逆遂攻陷怀远。旋扑榆林南关。并窜入神木县城。仍向榆林一带窜走。库克吉泰等现派刘厚基前赴榆林。著即饬令该提督迅速驰往。痛加剿办。所有神木县殉难文武各员。及怀远等处各官下落。均著查明分别办理。榆林神木各境逆匪。由府谷一带窜近皇甫川麻地沟。势渐北犯草地。东扑冰桥并有扑犯保德河曲托克托城包头镇之说。现在河冰未泮。各处口岸。亟应设法严防。著德勒克多尔济、桂成、即饬巴达尔琥、扎那格尔第等、督率沿边蒙兵实力堵御。并探明贼踪。相机迎击。一面檄令马升随时防范。毋稍大意。郑敦谨亦当遵奉前谕。严饬防河将士于保德等处并力堵扼。并饬大同沿边一带地方文武。慎守边防。毋令匪踪阑入前有旨令金顺迅赴甯条梁剿贼。该副都统现已由定边前进。著即会同胡世英、迅将该镇收复。并绕赴东路一带。迎头截击。不得稍涉稽延。致贼势日形延蔓。德勒克多尔济等奏、体察边方情形。实由各处难民无所安插。迫而为匪。暨各营游勇到处掳掠。以致滋蔓难图所奏不为无见。嗣后陕甘各省。遇有收复地方百姓未经归业者。即著该省督抚及各路带兵大员。无论汉回。妥为安插抚恤。免致流离失所。各营勇丁。务饬管队官严密稽查如有因不得力裁撤者。并著酌量给赀。令其各回原籍。不得任听淹留在外滋生事端将此由五百里各谕令知之。　　

○西藏扎萨克台吉妥美占堆因病乞休。以其弟汪青占堆袭职。　　

○以内阁学士讷仁署镶白旗蒙古副都统。　　

○以疏防窜贼革陕西军营总兵官程兴烈职。仍带队效力。　　

○予直隶安平等处阵亡副将尹昌景、参将龚兴祖、祭葬世职加等。　　

○予陕西甯条梁阵亡副都统敦奇祥阿、总兵官文星明祭葬世职。　　

○辛丑。谕内阁、御史舒明奏、仓弊日深。请饬整顿等语。上年禄米等仓亏短之案。层见叠出。总由各仓监督不能实心经理。致启仓吏蒙混。并有匪徒偷窃等事。实堪痛恨。现值新粮将次抵津。将来入仓一切弊窦。亟宜剔除。著仓场侍郎严饬各该仓监督等。拣派妥役。密拏偷窃人犯。务获究办。以期尽绝根株。至太平储济两仓。并著责令该监督等认真稽查。毋许疏懈。　　

○谕军机大臣等、有人奏、奉天铁岭正蓝旗防御阿克达布、与领催塔什哈通同舞弊。于蠲免之款。照旧催收。前年兵差过境时。纵令官兵向所属旗民勒折车价等项。为数甚钜。扰害闾阎请饬查办等语。奉天为根本重地。兵燹之余。尤宜加以培养。岂容劣员恣行苛扰。著都兴阿按照所参各节确切查明。据实参奏。毋稍徇隐。原摺著钞给阅看。将此谕令知之。寻奏、遵查奉天铁岭。实有浮收勒折情弊。领催塔什哈马甲吉顺、应即斥革枷号。防御阿克达布虽无通同等事。而漫无觉察。咎实难辞。应请交部议处。从之。　　

○又谕、李云麟奏、新城筹办经费。并请将车林多尔济起用。本日已有旨将该亲王作为科布多帮办大臣矣。布伦托海一城经营伊始。该大臣又系创议之人。尤应悉心筹画。据奏于本月初九日由乌起程。著即赶紧前进。将该城筹办经费及一切事宜。妥为经理。该大臣素以忠恳自期。必能感恩知奋。实践前言。不至意存观望也。科布多地方紧要。并著李云麟咨令车林多尔济迅速赴任。以重职守将此由六百里谕令知之。　　

○又谕、伊勒屯、何琯奏、哈密兵勇乏食请饬催文麟等迅速赴任一摺。据称哈密自上年十二月底。至本年正月初兵粮匮乏。巴城亦无余賸军饷。经先后留拨乌台解到饷银。仍虞不敷支放该处亟须大员镇抚。以安人心请催文麟等赴任等语。文麟抵玉门后。叠奉谕旨催令赴任。现在行抵何处。景廉前奏已抵甘州。刻下哈城危急。该大臣等自应迅赴本任。以重职守。著文麟迅即赴任。景廉亦即星速出关。驰赴本任。一切与文麟等尽心筹办。安敦玉三处应解粮石。著仍驰速解以资接济。毋稍延缓。将此由五百里谕知文麟、景廉、伊勒屯、并传谕何琯知之。　　

○又谕、景纹奏、商同达赖喇嘛等择吉讽经一摺。前因西藏僧俗人等公请达赖喇嘛念诵真经为国祈福朝廷嘉其忱悃业经颁给黄哈达等件交达赖喇嘛祗领。用昭恩赉。兹据景纹奏称、因现在内地逆氛未靖。兼以上年京畿雨泽愆期。该达赖喇嘛等忧虑之心见于颜色。商议攒集僧众。择吉开坛。恭设覆锅大会。其布施功果均系自行捐办。该达赖喇嘛梵修有素。报效出于至诚。此次率众经著景纹妥为照料。并发去黄哈达一个。银曼达一个。铃杵一分。椰子念珠一串。玉盌一个。玉碟一个。黄缎二卷。传谕该达赖喇嘛令其祗领用示恩赉频加至意。将此谕令知之。　　

○命盛京将军都兴阿、会同工部侍郎奕庆、恭修永陵大班房等处工程。　　

○以图谢图汗亲王车林多尔济为科布多帮办大臣。　　

○以新设布伦托海城池。倡捐经费。赏办事大臣李云麟父母从一品封典。郡王衔扎萨克贝勒锦丕勒多尔济郡王。并以郡王衔贝勒世袭扎萨克郡王桑噶西哩紫缰。公衔二等台吉达瓦车林以公衔世袭。伊勒固克森呼图克图罗布桑三都普通普禅师名号。　　

○旌表守正损躯四川江津县民曹基才母程氏。　　

○壬寅。谕内阁、都兴阿、额勒和布奏、尊藏玉牒请旨遵行一摺。此次玉牒告成。应恭存凤凰楼上层。其中层现供奉皇祖圣容届期应恭请于崇政殿内黄案上暂时供奉。俟尊藏礼成后。仍恭请于凤凰楼中层供奉。以昭诚敬。即著钦天监于本年恭送玉牒至盛京时。先期择吉。知照该将军等敬谨遵办。　　

○谕军机大臣等、崇厚奏东光县知县拏获上年著名枭首李幅＜?忄兴＞、余匪杨仲＜?忄兴＞。讯据供称、该匪等因陕捻窜入直境。欲与逃匪王五纠邀起事。因潜至沧州。探询王五业经外出等语回民王五、曾经与李幅＜?忄兴＞等结夥滋事现在潜伏不出。仍有匪徒起意句结。非赶紧捕获不能绝根株而遏乱萌著顺天府转饬大宛两县。将王五严密捕获。并将南西门外二十余里之漫洼大庙内和尚法溃。一并拏获。毋任远扬。并著步军统领衙门五城御史选派干役。协同缉捕王五虽经外出。难保不在沧州附近处所隐匿。著崇厚劄饬天津道转饬沧州知州赶紧查拏。务获惩办原片著钞给阅看。将此各谕令知之。　　

○又谕、崇实奏调拨楚军。迎击渭北回匪。刘岳昭奏苗匪投诚。分别安插。并滇省军务吃紧。难顾贵阳暨请饬川省协饷各一摺。陕省回匪肆扰。股数较多。兵力难于兼顾。前因回逆窜扰宝鸡。谕令崇实派周达武驰赴汧陇扼剿。该署督现已派令周达武所部之提督李辉武。率劲卒三千人。由裦城取道留坝凤县。出驻汧阳。仍令周达武统率所部。并增募千人。驻防大安驿一带著即饬令与李辉武联络声势。并兼扼徽文两当之冲。以固川北门户所有该两营粮米。仍由川省设法转运。毋令缺乏黔省白泥坉苗匪。现既畏罪投诚。著刘岳昭即饬令将军械呈缴。设法解散。并著曾璧光慎选地方文武。分别安插。各令归业。所有苗匪侵占民人田亩。并令清出以杜衅端。其善后事宜曾璧光当饬大定文武速为接办。该处杠匪散处暗伏。刘岳昭当一面督饬营员设法剿捕一面知照曾璧光赶紧接办。以便迅速赴滇。所有剿办苗匪之在事员弁。准刘岳昭汇案择尤酌保。毋许冒滥。滇省军务紧要。杜逆股匪。较贵阳匪徒尤为猖獗。刘岳昭势难移师回顾贵阳。著即速将边防事宜交代。星驰赴滇督剿。所有黔省边防。并贵阳附省匪徒。仍著曾璧光与张文德会筹妥办。不得专待客兵援剿。刘岳昭既须留兵兼防川边所带入滇之师为数较单。不敷防剿。自应添募新军以厚兵力。所需月饷三万两。著崇实设法按月筹解。务须源源接济不可稍有推诿滇省情形糜烂甚于贵州非得大支劲旅不足以张挞伐。设令饷缺兵溃川省岂能安堵是援滇即以安川。该署督当深明此意。力顾全局。不得强分畛域。刘岳昭另片奏、请令史致康办理川省捐务等语。四川候补道史致康、熟悉川省情形。著崇实即饬令该员在川办理滇捐事务。并著饬令四川藩司与史致康会办以资得力。将此由六百里各谕令知之。　　

○又谕、崇实奏、请饬陕省照旧安设驿站一摺前因陕西驿路梗阻川省文报。改由川东递送湖北河南直隶转递。兹据崇实奏称、自改道以来。凡限行五六百里摺报。往返六七十日始行递回。其题奏本章及部院公文。更属迟缓。现在汉南业已肃清、川省援陕之军进扎宝鸡。与西安省城声息相通。两省文报。自可照常接递。著刘典、乔松年、照旧安设驿站遇有川省摺报题本及一切公文。仍由川北各州县。至陕西山西直隶往返接递以免稽延。将此由四百里各谕令知之。　　

○又谕、崇实奏、筹拨成禄军营协饷二万两派员协同肃营催饷委员管解至甘省秦州转解等语成禄军营待饷孔殷。著穆图善即派妥员迎提迅速转解成禄军营以应急需。毋得率行截留致滋贻误。将此由五百里谕令知之。　　

○盛京将军都兴阿奏、派兵缉拏逸犯弥勒僧格。得旨著、即严饬带兵各员认真巡捕务期必获。毋稍疏懈。　　

○以直隶协剿枭匪。并援剿山东捻匪出力。赏守备张恩荣等花翎。　　

○以直隶缉获马贼赏知州王文田花翎。余加衔升叙有差。　　

○予四川因公淹殁副将张福田等五十七员祭葬恤荫。　　

○予贵州猪拱箐等处伤亡都司姚洪顺等祭葬世职。　　

○癸卯。补铸哈密扎萨克印信。从巴里坤领队大臣伊勒屯请也。　　

○赏江苏等省丁卯科乡试年老诸生潘炜等一百四十二人举人副榜有差。　　

○甲辰。孝昭仁皇后忌辰。遣官祭景陵。　　

○谕军机大臣等、前据左宗棠、李鸿章、官文、先后驰奏深州安平、剿贼叠胜各情。当经降旨宣示。冀得乘官军会合声威大振之时。剿此穷寇。必可克期奏功。乃至今数日。尚未续有捷报。现闻逆众日少。器械亦不齐全。势甚穷蹙若旷日持久。不能殄除。则必有误春耕而上年畿辅水旱频仍。民情饥困不堪。加以兵燹滋扰。必至穷而为匪。势益蔓延于畿疆大有关系。著左宗棠、李鸿章、官文、严檄前敌各军。迅速进剿。蹙之滹沱河干。一鼓荡平。毋得各怀观望。迁延时日。致干重咎。丁宝桢亦当饬令莫组绅各军。整阵以待。以杜逆踪旁窜。不得稍涉疏懈。此由六百里各谕令知之。　　

○又谕、刘典奏、回匪窜扰无常。现商办理情形。并请另＜??闲＞陕西巡抚。仍带勇剿贼各摺片回逆自窜扰汧陇后。凤翔麟游等境。又复蜂拥而来。是陕甘回匪。已有路路牵掣之势邠州董志原回逆。将家属移赴环县。其趋向亦属无定。周家河吉兆坡等处贼股虽经张岳龄于奇泮等剿击。贼众分逃而伏匿丛山之贼尚多。并未大受惩创。刘典现檄高连升刘端冕等分驻宜君鄜州等处。黄鼎谭玉龙等军。仍驻邠州长武一带。所筹尚属周密。著即会同库克吉泰严饬各军觇贼所向。迎头截击以期节节埽荡。毋任蔓延。该署抚与库克吉泰分驻三原咸阳。并著随时相机扼扎不得专顾一隅。周达武所派之军。已驻凤县。应否移扎宝鸡以厚兵力之处。著即咨商周达武。妥筹进止。以顾陕南一路。其由甯条梁窜入之贼。叠陷怀远神木旋回榆林各情。与德勒克多尔济等前奏。情形大略相同。已有旨令金顺由定边前进绕赴东路一带。截击并谕德勒克多尔济等严为防范矣。惟该逆诡谲异常。不能东窜。即思西扰。刘典务当力筹兼顾激励各防将士。步步紧偪。毋令该逆得以喘息。肆意东趋。陕省军务方殷。该署抚身受厚恩务须亟图报称。与库克吉泰督率诸军。痛歼丑类。以纾朝廷。西顾之忧毋庸以巡抚责重难于胜任为词。致滋贻误。将此由五百里谕令知之。　　

○漕运总督张之万奏、遵派马步各军。赴河南防堵。得旨、著饬张从龙等赶紧赴豫。听候英翰调遣。以厚兵力。　　

○以正红旗汉军都统载龄兼署镶红旗汉军都统。　　

○乙巳。春分。朝日于东郊。遣怡亲王载敦恭代行礼。　　

○谕军机大臣等、前据侍郎延煦等奏、接见朝鲜委员。并查勘凤凰叆阳两边门外大概情形各摺件。当经谕令恭亲王会同大学士六部九卿公同商议。副都统奕榕一并令议具奏。兹据恭亲王等奏称、细阅延煦等所奏。查勘各处私垦地亩。并屋宇窝棚铺户。虽未全行开辟。已无大段闲荒。而朝鲜所虑。专在民物溷杂欲除溷杂之弊。在乎边禁之严。复经该亲王等会同延煦、奕榕、详加审度。将展边一切事宜。分别商酌。并请饬盛京将军、会同原勘之延煦等、悉心查办等语。览奏均悉。著仍派延煦、奕榕、驰驿前往奉天。会同都兴阿出边查办。惟事当创始必纲举而目始张。且与外藩交涉。尤应禁令修明。方能垂诸久远。都兴阿前于入山查勘一节。迹涉推诿。此事系该将军专责岂能置身事外。延煦、奕榕、行抵奉天后即著都兴阿带印出省。会同周历妥办。所有该衙门日行事件。即咨交副都统清凯代拆代行都兴阿务当按照该亲王等所奏各节。并将未尽事宜。妥为筹办。傥仍意存观望。虚应故事。以致贻误将来。有怀大局。必惟该将军是问。延煦、奕榕、均经亲历其境。自必了然于心。此次奉命前往。尤当会同都兴阿逐一查勘。认真办理。以安边境而卫藩封。不得稍形疏漏。恩合既属明悉边情。即著加恩赏给五品顶带。交都兴阿等带往差遣。该员务当感恩图报。悉竭所知。如果遇事尽心。将来尚可录用。如再不知愧奋。则自外生成。朝廷断不为宽贷。前次延煦等接见之朝鲜使臣。所设问答。均极明晰。足见该国王深明大体。洵堪嘉尚。即著礼部传知朝鲜国王。俟查勘定议后。务须严饬该国边界官员。一员遵守。以副朝廷安民弭患之意。恭亲王等原摺。著钞给都兴阿阅看。将此各谕令知之。　　

○丙午。谕军机大臣等、官文奏、请饬各省协拨军饷一摺。捻匪窜扰直境。将及两月。各省官军云集。为数几及十万。虽饷需未必尽资于直省。而各军随带饷银两尽。即须由直省接济。粮米柴草。亦须筹备。直境上年被旱被扰。民闲盖藏空虚。购办之费较钜。亟应宽为储备。著湖南湖北江西江苏广东福建各督抚。速于捐输盐厘并华洋关税项下。无论何款。每省各拨助饷银十万两。克期由海道轮船解赴天津交崇厚验收。即由崇厚转解保定。交官文应用。以期迅速。现在逆氛扰近畿甸。非寻常军务可比。各该省自应星夜拨解。傥不知缓急致误要需。即由官文随时参奏。官文于此项饷银解到后。务当撙节支放。不可冒滥动用。以归核实。并著官文随时会商左宗棠、李鸿章等迅筹灭贼之方。毋再迁延时日。以致糜饷殃民。自取咎戾。将此由六百里谕知官文、曾国藩、瑞麟、英桂、李瀚章、丁日昌、刘昆、刘坤一、卞宝第、李福泰、崇厚、并传谕何璟知之。　　

○丁未。遣官祭贤良祠。　　

○谕内阁、钟岱、宋晋奏、请饬抽查漕粮御史认真抽掣。严防积弊等语。漕粮为天庾正供。理宜严杜偷漏之弊。近来各仓亏短累累。辄藉掣欠一项为诿卸之地。若不力加整顿。何以除积弊而重仓储。著抽查漕粮御史于大通桥抽掣时。按照奏定章程认真稽核。务得掣欠实在数目。不得视为具文。稍涉疏忽。其由桥至仓。即责成各该监督详细抽掣。以昭核实。所称仓场衙门差委乏人。即著户部将记名监督咨送数员以备差委。　　

○谕军机大臣等、左宗棠、官文奏、追剿捻逆。叠获胜仗。请拨饷银。并调剂皖豫两军饷项各摺片。李鹤年奏、豫军追捻叠胜。布置情形一摺。捻逆被各路官军痛剿。折窜狂奔。由东南逃向东北。复由东北折向西南。势极穷蹙。正宜乘此机会。力图聚歼。滹沱水势消长靡定。若不乘此水涨之时。亟行殄灭。设被贼骑抢渡而南。蔓延将何底止。郭松林、杨鼎勋等军。自安平饶阳获胜后。现在进剿情形如何。日久未据李鸿章奏报。著即迅速陈奏。左宗棠、李鸿章、官文、务当振奋精神。合力同心。共图聚歼之举不可稍涉延缓。致误机宜。丁宝桢亦当于河闲西南两面。严密防剿。与左宗棠、李鸿章、各营和衷共济。互相联络。不可稍分畛域。皖豫两省赴直援剿各营。勇粮月额。较湘淮等军数少。左宗棠拟于皖豫两营斩获首级。夺获骡马。加悬赏格。藉资津贴等情。均著照所议办理。该大臣随营饷项不敷。著户部迅拨现银五万两。解赴该营应用。以济急需。即由左宗棠随时筹拨户部归款。该大臣当赶紧督军灭贼。毋再迁延。李鹤年所奏、豫军战胜情形。与左宗棠所奏大略相同。牛师韩、方长华两军分扎楚旺临漳两处。马德昭一军。改扎滑浚之交。即著李鹤年饬令严密堵御。设遇贼匪抢渡滹沱南窜。即令此起防军迎头截击。以杜蔓延。陕豫交界处所。仍著该抚随时防范。毋稍大意。将此由六百里各谕令知之。　　

○又谕、麟庆奏、缉拏逆犯。请饬兵丁归伍等语。弥勒僧格率从三五十人。潜匿蒙古各旗荒僻处所。自当确实侦探。严密摉捕。该都统所称热河获盗。素由掩捕而得。不事多兵。仍请将参将闪甫跸等带来兵丁归伍。酌留马队。会同蒙汉兵勇摉捕。以节糜费。即著照所拟办理。弥勒僧格系多年漏网要犯。必须赶紧弋获。岂容任令窜逸。久稽显戮。麒庆身膺重寄。务当认真躧缉。严拏务获。傥再仍前玩泄。致令要犯日久在逃。必惟该都统是问。该犯藏匿阿噜科尔沁旗地方。经建昌县知县前往查拏。该处蒙古胆敢相率抗拒。致令窜逸。情殊可恶。著理藩院行知该旗。务将弥勒僧格交出。傥敢再行庇匿。必将治以连坐之罪。并责令将庇匪蒙古。查拏究办。以儆愚顽。昭乌达盟长、已饬所属各旗派兵捕拏。即著理藩院行知该盟长饬属实力兜缉。闰著麒庆咨照协同剿捕。俾该犯于旗汉界内。无处容身。自必易于就捦。将此各谕令知之。　　

○以兵部尚书董恂兼署户部尚书。　　

○以直隶深泽等处追剿捻匪获胜。提督刘松山等得旨嘉奖。予总兵官张曜等议叙有差。复已革副都统安住职。
  </div>
  <div class="pagination">
   <a href="清实录同治朝实录_page319.html">
    上一页
   </a>
   <span>
    ...
   </span>
   <a href="清实录同治朝实录_page315.html">
    315
   </a>
   <a href="清实录同治朝实录_page316.html">
    316
   </a>
   <a href="清实录同治朝实录_page317.html">
    317
   </a>
   <a href="清实录同治朝实录_page318.html">
    318
   </a>
   <a href="清实录同治朝实录_page319.html">
    319
   </a>
   <span class="current-page">
    320
   </span>
   <a href="清实录同治朝实录_page321.html">
    321
   </a>
   <a href="清实录同治朝实录_page322.html">
    322
   </a>
   <a href="清实录同治朝实录_page323.html">
    323
   </a>
   <a href="清实录同治朝实录_page324.html">
    324
   </a>
   <a href="清实录同治朝实录_page325.html">
    325
   </a>
   <span>
    ...
   </span>
   <a href="清实录同治朝实录_page321.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
