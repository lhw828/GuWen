<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 827 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 827 页/共 848 页</h1>
    <div class="content">
○以故三等公吉祥保子增喜、头等子瑞文弟奎文、二等子庆亮子秀联、头等男淳庆子苏勒芳阿、各袭爵。　　

○戊午。上诣皇太后宫问安。　　

○谕内阁、向例十二月二十三日。蒙古王公等、皆在西厂赐食。现当斋心祈雪。著本年暂行停止。其赏件仍照例发给。所有应行引见之年班来京外边行走之蒙古王公等、著俟明年紫光阁筵宴时。再行带领。　　

○福州将军壁昌、因病解任。调江宁将军裕瑞、为福州将军。以金州副都统祥厚、为江宁将军。青州协领桂生、为金州副都统。　　

○以右春坊右庶子潘曾莹、充日讲起居注官。　　

○己未。谕内阁、都察院奏、遵议吏部带领引见堂司各官处分等语。吏部主事陈鸿寿、宋延春、何栻、崇恩、均著降一级留任。不准抵销。文庆、陈官俊、花沙纳、侯桐、福济、张芾、均著罚俸一年。亦不准其抵销。门禁例应严肃。道光四年。曾经降旨申谕。总因日久懈弛。视门单为具文。或不缮送。或缮送而不核实稽查。以致有人混入。著再行申禁。嗣后部院各旗营各衙门引见人员进内。仍遵前降谕旨。认真查办。不得视为具文。傥再有误入禁门之事。定将各员从重惩办。决不宽贷。　　

○谕军机大臣等、萨迎阿奕山吉明奏、会同再行详议分贮擡炮一摺。又片奏、操演枪炮。战守必期得力等语。屡次所奏情形。未能将扼要之语陈明。故再三向该大臣等诘问。今将彼处战守情形。详晰奏明。尚有见解。朕心释然。著照所请、仍将前项擡炮。分贮叶尔羌五十尊。阿克苏二十尊。其已拨英吉沙尔之三十尊。仍留存贮。以资守御。该将军参赞及各城大臣。惟当随时查察。认真操演。务使各弁兵施放有准。以期出能利战。入能固守。仍不时侦探消息。抚绥回众。于安然无事之时。豫筹防剿之策。勿令奸细私洩制造擡炮之法。是为至要。将此各谕令知之。　　

○转宗人府右宗人绵岫、为左宗人。以贝子绵勋、为右宗人。　　

○以故不入八分镇国公祥林子承熙、袭爵。　　

○以故奉国将军国祥子连华、袭职。　　

○以故云南鹤庆州属土未入流田荣侄茂昌、袭职。　　

○庚申。以大学士潘世恩、年登八秩。襄赞宣勤。赏其孙祖荫、举人。一体会试。　　

○辛酉。以京畿雪泽尚未优沾。上诣天神坛。命皇四子奕詝诣地祇坛。皇六子奕?、诣太岁坛。祈祷。　　

○诣关帝庙拈香。　　

○谕内阁、徐华清奏、查阅营伍。酌保营员一摺。该提督此次阅伍。所劾祇一外委。而所保乃署参将等大员。为向来所不经见。著刘韵珂认真察看。署参将张定亨、守备曹振凤、果否缓急可恃。长于训练。据实覆奏。寻奏、察看张定亨曹振凤二员。委皆缓急可恃。长于训练。提臣徐华清于阅伍时将该二员具保。洵为激励贤能起见。其摺内所叙各员事迹。与平时查访存记。及历次奏案。均相符合。报闻。　　

○大学士潘世恩八十生辰。赏御书扁联福寿字。并珍玩文绮。　　

○壬戌。谕内阁、耆英朱凤标徐泽醇奏、查出历任运司出借银两。请照数赔缴等语。运库存贮杂款。各有一定之用。现经耆英等查出历任运司出借银两。至七万三千九百三十余两之多。虽事属因公。确有案据。惟自道光二十年后。迄今并未归款。历任相沿。流弊滋甚。著即责成各前运司如数赔缴。文纶、应赔银一千一百五十五两零。何其兴、应赔银三万六千二百三十六两零。王镇、应赔银二百十三两零。方涛、应赔银二两零。陈士枚、应赔银三万三千一百九十三两零。沈拱辰、应赔银一千六百二十五两零。韦德成、应赔银一千五百九两零。其一千两以上者。予限三个月。三万两以上者。予限一年。均于文到日起限。其业经身故者。著落子孙赔缴。傥逾限不完。著户部及山东巡抚查明参办。嗣后运库钱粮。务须核实存贮。概不准擅行借支。以杜弊混。　　

○又谕、耆英朱凤标奏、遵查东商面封公费。并将收受程仪节寿银两各员开单呈览一摺。山东省面封公费银两。向系商捐商用。现据耆英等查明历任支销之处。实系藉资办公。所有历任巡抚运使支销公费。著毋庸议。惟程仪节寿名目。卑鄙贪婪。嗣后著即永远革除。不准仍蹈锢习。其收受各员。本应一概惩办。姑念相沿已久。且系在面封项下支销。与需索有间。此次暂行从宽分别办理。所有收受程仪之前任巡抚署巡抚经额布、麟魁、王笃、梁宝常、崇恩、均著交部议处。所受银两。著照数罚赔。其收受节寿等项之前任运使署运使文纶、宝清、王庭兰、何其兴、王镇、陈功、陈士枚、徐经、沈拱辰、韦德成、均著交部严加议处。所受银两。著照数加倍罚赔。已故者、该部查明各籍。饬令其子孙代赔。均于文到之日。勒限一年完缴。如逾限不完。该部随时参办。刑部侍郎前署山东巡抚陈孚恩、于公费等项。一概不收。清正可嘉之至。著加恩赏给头品顶带。在紫禁城骑马。以示奖励。　　

○以礼部尚书麟魁、刑部尚书阿勒清阿、吏部右侍郎张芾、充经筵讲官。内阁学士李嘉端、翰林院侍讲学士杜＜?乔羽＞、充文渊阁直阁事。　　

○以江南江安苏松道所属粮价增昂。命缓买各帮丁行月等米。　　

○贷山东汶上、东阿、二县修民埝银。　　

○癸亥。上诣皇太后宫问安。　　

○盛京将军奕兴奏、旗民呈报开垦荒地。查有成数。计二十四万亩有奇。得旨、升科者逐年有增方好。勉力为之。　　

○赏御前行走喀尔喀土谢图汗车林多尔济、黄缰。科尔沁郡王济克默特朗布、紫缰。　　

○赏头品顶带刑部右侍郎陈孚恩、御书扁额曰清正良臣。　　

○甲子。谕内阁、李星沅陆建瀛奏、查赈委员办理不妥。请旨革审等语。江苏盐城县上冈司巡检张震、试用未入流纪煐遴、候补主簿汤致中、于分派乡庄查放赈票。办理既未能周妥。复任听乡地人等敛钱掯票。显有授意染指情事。似此庸劣之员。必应彻底究办。惩一儆百。闾阎方沾实惠。张震、纪煐遴、汤致中、均著革职。交该督等从重惩办。以儆其余。并著该督另委监司大员、督率抽查。务期力祛积弊。以慰朕念切民依之意。所有原派之候补道阳金城、著不准其派委。　　

○河东河道总督钟祥奏、请将所加养廉。饬部注销。得旨、何必作此诈伪之举。反令朕有所见也。　　

○乙丑。孝庄文皇后忌辰。遣官祭昭西陵。　　

○谕内阁、工部奏、查明东南两河另案动用银数等语。河工修防所需钱粮。必须力杜虚糜。方期工归实用。本年南河既已删减银数十万两。东河何以加增。著钟祥悉心体察。认真钩稽。务期大加撙节。以重度支而昭核实。前曾降旨。两河于例拨之外。不得丝毫请添。著即遵照原议。迅将例拨之数。查明报部。画一办理。傥延不具覆。及至明年春汛将临。仍以一面具奏、一面兴工为词。著该部即行驳回指参。以示限制。　　

○又谕、前据耆英等奏、遵查东商面封公费。并程仪节寿等名目。当将收受之历任山东巡抚运使、及署任各员。交部分别议处严议。兹据该部查议具奏。该员等身膺重寄。辄于盐务陋规。相沿收受。均属贪鄙无耻。自应分别示惩。除已故各员赔项。仍著落子孙追缴。其处分毋庸议外。经额布、麟魁、王笃、梁宝常、觉罗崇恩、均著照部议降三级调用。不准抵销。王笃、梁宝常、均有革职留任处分。著即照例革职。宝清、王庭兰、何其兴、陈士枚、徐经、沈拱辰、韦德成、均著照部议革职。　　

○以都察院左都御史成刚、为礼部尚书。兼管太常寺鸿胪寺事。户部左侍郎柏葰、为都察院左都御史。　　

○以吏部尚书文庆、为翰林院掌院学士。　　

○调荆州将军倭什讷、为吉林将军。以甘肃提督台涌、为荆州将军。　　

○赏已革河南巡抚鄂顺安、蓝翎侍卫。为驻藏帮办大臣。　　

○浙江温州镇总兵官叶绍春、因病赏假。以镇海营参将叶万清、暂护温州镇总兵官。　　

○添制热河驻防八旗鸟枪三百杆。从都统惠丰请也。　　

○以岁暮祫祭太庙。自是日始。斋戒三日。　　

○丙寅。叶尔羌参赞大臣吉明奏、年终考核各城大臣。循分供职。抚驭得宜。得旨、细阅单开。无非循故事。不招怨。非实心为国。有志向上之人也。深为汝惜之。　　

○转刑部右侍郎全庆、为左侍郎。仍留广东学政任。以陕西布政使恒春、为刑部右侍郎。　　

○转户部右侍郎阿灵阿、为左侍郎。管三库事。调吏部右侍郎福济、为户部右侍郎。兼管钱法堂事务。工部右侍郎明训、为吏部右侍郎。盛京兵部侍郎灵桂、为工部右侍郎。兼管钱法堂事务。都察院左副都御史恒毓、为盛京兵部侍郎。　　

○调镶蓝旗汉军副都统阿灵阿、为正白旗满洲副都统。以署镶黄旗蒙古副都统耆瑞、为镶蓝旗汉军副都统。正黄旗蒙古副都统丰伸、为镶红旗护军统领。　　

○以甘肃布政使张祥河、为陕西巡抚。　　

○丁卯。以岁暮祫祭。遣官祭太庙中殿后殿。　　

○谕内阁、耆英朱凤标奏、山东藩库不入奏销银两。酌拨解部等语。山东藩库实存款内。历年积存减平并军需二成三成、及扣还借支行装等款。共银三十万两。向不归入奏销。著即照数拨解部库。　　

○又谕、耆英朱凤标奏、清查州县仓库情形。开单呈览一摺。据称山东济南府属十六州县仓库。逐一清查。所有正杂等项、未完银四十一万四千七百余两。仓贮缺谷三十七万三千八百余石。抽查一府如此。他府可知。累月经年。因循拖欠。在州县则私肥囊橐。而上司乃漫不经心。甚且徇庇耽延。实堪痛恨。徐泽醇、刘源灏、到任未久。无所用其回护。著即将该大学士等所奏情形。遵照前降谕旨。将济南一府。归入山东合省清查案内。依限八个月赶紧清厘。其中款目繁多。抵拨轇轕之处。认真稽核。不得稍有参差。务将亏缺各项。迅速设法弥补。未解等款。催令拨解。不得任听该州县等、支吾延玩。清查之后。朕随时拣派大员抽查。倘另有亏短捏饰诸弊。必将该藩司及该抚等、从重惩办。难邀宽宥。懔之。　　

○谕军机大臣等、昨据吉明德龄奏、霍罕遣使递禀。译出汉字。并将撰给回谕。一并进呈一摺。览奏已悉。边城密迩外夷。抚驭之道。自须恩威并用。然必于慑服之中。寓怀柔之意。若一味危词恐吓。殊失安边绥远本意。况夷性诪张。每事哓渎。该大臣等惟当申明旧章。剀切晓谕。俾知非分要求。万难邀准。自足绝其妄念。若能言而不能行。毫不度德量力。概以驱逐及兴师问罪为词。所谓言大而夸。心不固矣。嗣后戒之。将此密谕知之。　　

○以湖北按察使常大淳、为陕西布政使。直隶按察使龚裕、为甘肃布政使。　　

○以湖北宜昌镇总兵官博勒恭武、为甘肃提督。广东肇庆协副将阿勒经阿、为宜昌镇总兵官。　　

○戊辰。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　
</div>
    <div class="pagination">
<a href="清实录道光朝实录_page826.html">上一页</a><span>...</span><a href="清实录道光朝实录_page822.html">822</a><a href="清实录道光朝实录_page823.html">823</a><a href="清实录道光朝实录_page824.html">824</a><a href="清实录道光朝实录_page825.html">825</a><a href="清实录道光朝实录_page826.html">826</a><span class="current-page">827</span><a href="清实录道光朝实录_page828.html">828</a><a href="清实录道光朝实录_page829.html">829</a><a href="清实录道光朝实录_page830.html">830</a><a href="清实录道光朝实录_page831.html">831</a><a href="清实录道光朝实录_page832.html">832</a><span>...</span><a href="清实录道光朝实录_page828.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
