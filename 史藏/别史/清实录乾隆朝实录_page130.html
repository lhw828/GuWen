<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 130 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 130 页/共 1860 页
  </h1>
  <div class="content">
   ○户部议覆。署江苏巡抚布政使许容疏称。各属徵解河银。系供黄运河湖。岁需抢修。遇有荒缺。例应照数拨补。江南苏松等属。俱于本邑地丁项下拨解。独徐州属之铜山、沛县、萧县、俱系隔属拨补。请将三县河工荒缺银两。即于各县地丁项内拨解。其原编拨款。改于起运项下。汇解司库。应如所请。从之。　　

○丁亥。上诣畅春园。问皇太后安。　　

○谕军机大臣等。前日御史卢秉纯条陈慎罚弛徵三款。朕以前二款。现在纂修律例。如有未协之处。该总裁等。自然酌量更改候朕裁定。其江宁地亩一款。其事甚细。该御史陈奏之意。或公或私。俱未可知。是以将原摺发还。今卢秉纯又复以地亩一件。恳切奏请。尔等可将此摺。密寄那苏图。令其秉公确查。如果应行豁免。即具本题请。或别有情由。不应豁免。亦著据实具摺密奏。　　

○又谕曰、大学士赵国麟、向有足疾。不能骑马。著坐车进紫禁城。到内阁办事。　　

○户部议覆。湖广总督宗室德沛疏称。遵旨本省捐监。湖北捐本色谷。一百二十万石。湖南捐本色谷。一百五十六万五千石。按部例银数。分别本地时价。照数捐足。即行停止。从之。　　

○直隶总督孙嘉淦奏。雍正六年、十年、开垦赞皇县水荒地十四亩有奇。查系误报水荒。请照旱荒例起科。下部议行。　　

○四川巡抚硕色奏。捐监事例。改归本省收纳。查成重七府。绵眉七州。应照户部章程办理。保宁等府。或照本地谷价酌定。至松潘、茂州、雷波、越巂、积储尤关紧要。而土瘠民贫。恐输将者无几。请不分异府州县。准其赴松潘等处报捐。下部议行。　　

○戊子。谕军机大臣等。那苏图奏称。据常州府属之江阴县禀报。访得本县东乡长泾镇一带。有民人夏天佑等五名。为首设立邪教。诱引愚民。茹素诵经。男女混杂。当将夏天佑等查拏审讯。据供所奉西来教。其教头名张宝泰。居住云南大理府苍山。年已八十余岁。自称达摩四十八代嫡派。江阴在教者。有二百人。伊曾于乾隆三年正月。亲往云南。面见张宝泰。传授经卷。又每人取银一二钱。给授记一张。不过吃素念经。并无别情等语。臣查伊等虽无不法之处。但远赴云南。受教传播。恐行之日久。将为风俗之害。不可不加惩禁。以杜将来。已批饬两司。转饬该县。将为首五人。枷责示众。勒令改教。经卷悉行焚毁。其转相授受之人立限自首。并咨会滇省督抚查禁。以绝根株等语。从来邪煽惑愚民。败坏风俗。初起之时。不行禁约迨蔓延日久。必致累及多人。览那苏图所奏。西来教首张宝泰。既在云南。可密寄信与庆复。令其转饬有司。查访根柢。惩治首犯。散其党羽。但无得牵累无辜。　　

○又谕、近来京师、微觉亢旱。已降旨令该衙门虔诚祈祷。朕思清理刑狱。亦祈求雨泽之一端。近日刑名悉从宽大。亦更无可轻减之处。著刑部堂官等。将徒杖以下等罪。查明情节。或应释放。或应减等。请旨完结。其寻常案件。亦速为办理。毋得牵累稽延。　　

○九卿科道等遵旨覆奏。雨泽偶尔愆期。圣躬实无阙事。臣等奉职无状。嗣后当益励恪勤。得旨。览卿等所奏。谓近日政务。实无阙失可以指陈。朕自维即位四年以来。朝乾夕惕。无非以爱养民生为念。凡有利民之政。无不兴举。害民之事。靡不革除。寤寐焦劳。惟恐一夫不获其所。今尔等以为事事合乎天理。当乎人心。在朕心犹不敢自信。即尔等所奏。虽皆引咎自责。亦属空言。无补时政。目下直隶望雨甚殷。闻得江南亦在缺雨。直隶上年亢旱。虽不如江南之甚。而收成亦属歉薄。倘今岁更复亢旱。将来两省民食。作何区处。此不可不豫为筹及者也。朕之用人行政。实具苦衷。多有非臣工所能深喻者。如元展成、隆昇、张照、诸人。或言其不宜复用。抑思元展成当年为贵州巡抚。苗疆用兵。非其专责。时张照、董芳、哈元生等。意见龃龉。元展成于中办理。不能妥协。是以加之处分。然伊任内犹无大过。故复用为甘肃巡抚。隆昇在浙。人多言其刻薄。如办理海塘工程。应发价一万两者。止发给五千两。若果如是。程元章岂有不据实奏闻之理。今朕用为福州将军。乃系管兵武职。未尝任以地方之事也。张照办理苗疆。调度失宜。以致获罪。但伊原系书生。不谙军务。今复用为学士。亦祇令司文墨。未尝加之重任。凡此诸人。若因其小眚。遂致废斥。即现在诸臣。任内多有处分之案。倘皆弃而不用。则天下岂有如许可用之全人乎。至朕擢用之人。或有言其太骤者。又云不宜总督之任者、始用为尚书。不知朕之用人。自有权衡深意。内外职任。互相调用。原欲令其历练政务。非有所轻重于其间也。且如钱法一事。向谓不宜禁铜。乃铜禁既开。而钱价转昂。则又有以为铜禁宜严者。朕思此时若再禁铜。或致滋扰。是未收禁铜之利。而先受其害矣。凡为此等议论者。皆由小臣识见拘墟。不能深悉朕用人行政之苦衷耳。科道职居言路。尤宜一秉虚公。遇事直言。如果有当言之事。自应随时入告。何待朕言。倘实无可建白。虽经朕训饬。亦不必勉强塞责。乃自数月以来。敷奏寥寥。及朕明降谕旨。始有陆续条陈者。核其所言。又皆不切政务。率多摭拾浮词。假公济私。居言职者。顾当如是乎。他若翰林郎中参领等官。朕皆令其条奏。原欲兼听并观。有裨庶政。乃举行至今。鲜有关系国计民生。实可见诸施行者。甚且以朕加恩之事。谓为己所陈请。邀誉于人。或留中未发。又以为嘉谟硕画。惜未施行。是以朝廷耳目之寄。而为伊等擅窃威福之资。是不开言路不可。而开言路又转滋弊端。将如之何而后可耶。凡此皆有关于人心风俗。朕为天下元后。普天率土。皆属子臣。人心风俗之浮漓。无非朕一人之责也。即今在廷诸臣。虽无罔上行私之弊。而于门生故旧。瞻徇在所不免。亦非公忠体国之道。人非圣贤。谁能无过。但有过贵于能改。朕无事不以至诚待人。尔等亦当以朕之心为心。君臣一德。交修不逮。人事既尽。庶可感召天和。目下直隶江南两省。望雨情形。甚为急切。倘甘霖早沛。收成可望。尚属无虞。如雨泽再愆。大关民食。不可不为先事绸缪之计。尔等当悉心筹画。将如何可以有备无患之处。详加酌议据实具奏。　　

○己丑。户部议覆。直隶总督孙嘉淦疏称。正定府同知衙门。额徵木税。向因山木已尽。抽取零星山货。以补正额。前督臣李卫。遵裁落地税银案内。免徵零星山货。所收木税。为数无多。而设立税口。派拨书吏。徒滋浮费。请以乾隆四年为始。免其徵收。并将原设税口全裁。从之。　　

○又议覆。杀虎口监督蕴著疏称。归化城抽分木税。前准部咨。三年后具题定额。查历年造报税项。自六百以至三百余两。盈缩不齐。请酌中以四百四十六两定额。从之。　　

○辛卯。上诣畅春园。问皇太后安。　　

○户部议准。理藩院左侍郎觉罗勒尔森奏称。州县地丁钱粮。向例徵解司库。听候督抚盘查。每当奏销交代。清查报部。而盐道向无盘查之例。止将按卯收数摺报。或止奏销造册报明。闽浙两省。业经巡抚卢焯。题请归并抚臣盘查。嗣后两淮、长芦、河东、两广、各道库盐课钱粮。请照闽浙之例。责令盐政大吏。将正杂收支数目。分年分款。开造月报。每年奏销交代。亲临盘查。至广西一省。向归督臣管理。查该督驻劄广东。应令广西巡抚。就近盘查。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十　　


大清高宗法天隆运至诚先觉体元立极敷文奋武孝慈神圣纯皇帝实录卷之九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。四月。壬辰。谕、据河东河道总督白钟山奏称、山东管河道王鸿勋奉旨内升。自应候部开缺。令其赴京升补。惟是该道系专管山东通省河道之员。目下粮艘盛行。正需熟练之人。指示督率。蓄水济运。又兼伏秋大汛。接踵而至。黄河工程。尤为紧要。王鸿勋在任十载。修防调度。均合机宜。可否仰恳天恩。暂令王鸿勋在任料理黄运河工。俟伏秋二汛过后。给咨送部引见等语。山东河道员缺。朕已降旨将陈法补授。白钟山既称王鸿勋熟习河工。现届大汛紧要之际。正需该员料理。王鸿勋著暂留东省。协同陈法办理河务。俟伏秋二汛过后。送部引见。　　

○癸巳。孝端文皇后忌辰。遣官祭昭陵。　　

○甲午。吏部议奏。内阁批本处行走之刑部员外郎富德。将礼部议覆河督高斌。奏封河神一摺。换匣遗漏。请将该员外郎。照官员遗漏表文例。罚俸一年。该班失察之侍读。照不行详查例。罚俸六个月。载入律例。从之。　　

○工部议覆。直隶河道总督顾琮疏称。培筑千里长堤。专抵淀池之水。为文安、大城、霸州、河间、献县、等州县保障。原议自茅儿湾以下。淀河出口之处起。至陶官营止。查陶官营迤南至艾头村。五百余丈。虽非项冲迎溜。亦系经临淀池。又艾头村至王李屯。三千八百余丈。每遇淀河汛涨。水势漫过莲花流河等处。营田围埝。风浪直抵堤身。均应估择险要。请帑兴修。从之。　　

○免四川忠州、万县、开县、三州县。乾隆三年旱灾。额赋十之一。　　

○以故贵州定番州小龙长官司长官。龙雷之孙龙廷贵袭职。　　

○乙未。上御勤政殿听政。　　

○诣畅春园。问皇太后安。　　

○谕、朕访闻得山东按察使白映棠。种种劣迹。著解任。令侍郎班第、副都御史田懋、驰驿前往。秉公察审具奏。其按察使员缺。著李珣补授。　　

○户部等部议准。贵州总督兼巡抚事务张广泗疏称。黔省买补仓粮。除地方不甚潮湿。仍收米外。其潮湿之地。改令买谷存贮。仓廒不敷。应查明添设。从之。　　

○兵部等部议覆、两广总督马尔泰疏称。前任督臣鄂弥达。据原任广西右江镇总兵潘绍周详。粤西边瘴地方。文员俸满。回内地候升。武职亦请将驻劄百色、泗城、各营将备。照广东崖州营之例。三年报满。调回内地候升。当经檄行司道详议。据称粤西内环土属。外接交趾。均需干员弹压。若将边瘴地方之将备。均照广东崖州之例。甫经熟悉。旋即离任。于边疆营伍未便。然不稍加区别。亦非仰体皇上悯恤瘴员之意。今酌议驻劄百色、泗城、右江镇、中左右三营游击守备。西隆州八达隆林营游击守备。西林县上林营都司。东兰州东兰营守备。太平府新太协右营守备。龙凭营都司。馗纛营都司。均水土恶劣。请改为三年报满。仍留本任候升。镇安、归顺、庆远、三里、上思、思恩、等营。仍照五年报满之例。至总兵大员。出自特简。右江镇移调之处。及千把总人员。俱本地之人。服习水土。应照旧例。均毋庸议。再文职前定边瘴地方。三年俸满。惟思恩、百色、同知。未经更正。请一并改定。应如所请。得旨。广西水土恶劣地方。驻防参守等员。俱准分别年限。报满候升。而总兵官以系特简大员。不准移调。于情理未协。应令该督抚悉心斟酌。或量移善地驻劄。如不便移驻。亦当于通省总兵官内。限年移调。此处著另议具奏。　　

○以户部左侍郎陈世倌。为都察院左都御史。詹事府少詹事许希孔。为内阁学士兼礼部侍郎。　　

○以原任右通政钱陈群。补原官。　　

○命翰林院编修于辰提督福建学政。　　

○缓征浙江安吉州、乌程、长兴、孝丰、湖州所、乾隆三年虫旱成灾。四年分应徵银米。　　

○丙申。工部议准。直隶总督孙嘉淦疏称。修葺墩台营房。除永清等二十三州县。地非冲要。向未设立。并霸州等十一州县。土墩土草营房。均完固外。至东西南北四大路。并陵寝大道。五十州县。共土墩台。四百七十一座。土草营房。五千三百六十八间。俱应勘估。改建砖瓦。再新设承德州于热河地方。进口程途二百余里。应请设汛十九处。墩台十九座。营房一百九十间。从之。　　

○缓徵浙江乌程、归安、乾隆三年被雹成灾。三年四年应徵银米。　　

○丁酉。谕庄亲王。和亲王。平郡王。张廷玉。讷亲。尹继善。分别拣选新科进士具奏。　　

○大学士等议覆。浙江道御史霍备、参奏鄂弥达、元展成、一摺。所参宁夏开捐。查系因灾奏请。鄂弥达私书败露。现交广督马尔泰查审。元展成交结馈遗等款。应令明白具奏。至所称大学士朱轼遗本。深切言利之虑。请将鄂弥达、元展成、即行罢斥。实属立言过当。但系言官。应遵旨免议。又吏部尚书讷亲等议。宁夏开捐一事。该御史牵引言利为词。查从前朱轼奏开营田。尚非言利。何以被灾开捐。指为言利。且独参续奏之鄂弥达。而不参原奏之查郎阿。显系挟私干誉。请交部严加议处。得旨。这所议二摺。著交内阁暂行收贮。霍备所参元展成。尚交结。通馈遗。祝寿宴客等情。著行文元展成。令伊明白回奏。至于霍备所奏元展成各款。必有确见。始行参劾。亦著伊逐款声明。指实具奏。再马尔泰查审鄂弥达私书一案。尚未奏覆。俟伊等具奏到齐之日。再降谕旨　　

○贵州总督兼管巡抚事务张广泗奏。施秉县地方。有江西正一真人张昭麟、差知事余绍周。执抄白部咨。赴黔传度。是否虚实。滇、黔、苗猓杂处。不法之徒。藉滋煽惑。应请敕部严禁。得旨。此奏甚是。该部议奏。寻议。应如该督所请。永行禁止。倘有龙虎山人等。违禁潜行。事觉严加治罪。该真人一并议处。从之。　　

○戊戌。谕、据御史倪国琏奏称。户部认采人参一案。因行贿发觉。株连几至百人。其畏罪自经者。已有二人。当此甘雨未足之时。此案或宜少缓。或非要犯。应令省释等语。户部认采人参一案。该部官吏。受贿作弊。事迹昭著。国法所在。岂可宽容。所谓雨泽未降而轻减刑罚者。乃寻常案件。可以不必深究之事。今此案干犯国宪。赃证众多。非质审明确。难成信谳。倪国琏欲废弃法纪。以为祈祷雨泽之道。甚属非理。至称畏罪自缢者、已有二人。此乃伊等身蹈法网。自知无可逃避。情虚自尽。并非株连畏罪而然也。倪国琏又请将伊摺奏留中。朕更不解。此系户部发觉。例交刑部查审之件。伊奏请留中。竟似究讯此案。出于朕意者。更属悖缪。似此徇私妄奏。若不加以处分。无以儆戒将来。倪国琏著交部严察议奏。　　

○内阁翰林院带领丁巳科散馆修撰编修庶吉士引见。得旨、清书修撰于敏中已经授职。其庶吉士甄＜?釒芮＞、白瀛、龚学海、李质頴、周煌、俱著授为编修。郭肇鐄。朱若炳。蒋允焄。陆仪。俱著授为检讨。汉书编修。任端书秦蕙田林枝春沈文镐。已经授职。其庶吉士张映斗。张若霭。李龙官。孙宗溥。王会汾。钱琦。许集。冯祁。朱荃。欧堪善。周玉章。刘慥。陆嘉頴。王锡璋。冯秉仁。吴绂。丁一焘。路斯道。何其睿。黄明懿。观保。俱著授为编修。洪世泽。李时勉。周礼。周连登。德保。俱著授为检讨。高继光。卢宪观。程廷栋。纳国栋。王秉和。帅家相。郑肇奎。杜鹤翱。觉罗德成格。孙维。彭遵泗。俱以部属用。牛琳。张大宗。焦以敬。谢廷瑜。王隽。张元龙。苏霖润。辛有光。俱以知县即用。吴乔龄。刘炯。林维雍。莫世忠。方简。俱著归进士原班铨选。　　

○己亥。上诣畅春园。问皇太后安。　　

○谕、上年直隶米价腾贵。曾降谕旨。准商贾等将奉天米石。由海洋贩运。以济畿辅民食。以一年为期。今弛禁之期已满。而京师雨泽未降。恐将来民间不无需米之处。闻奉天今年收成颇稔。著再宽一年之禁。商贾等、有愿从海运者。听其自便。可行文直隶总督、奉天将军等知之。　　

○又谕、数年以来。两浙盐价。较前平减。仍当加意经理。勿令盐务废弛。查江南苏松常镇四府。及太仓州。皆边海邻场。为浙鹾之门户。更为私盐之要区。该地方文武官弁。倘或巡缉懈弛。必致有妨引课。而藉端滋扰。又必有累平民。著江南督抚提镇诸臣。时饬所属官弁。实心稽查。善于办理。务期有裨公事。不扰闾阎。勿以为邻省之盐政。而淡漠视之。　　

○又谕曰、御史博尔和。参奏闽浙总督郝玉麟。以吴琳芳不胜知府之任。奏请改补部属。甚属不合。而引从前所降谕旨。以为郝玉麟并不声明具奏。希图朦混。应交部议处等语。朕前旨以内外原属并重。其不胜道府之任者。不应请改部曹。原为未经历任部曹之员而言。吴琳芳原由部郎出任知府。郝玉麟见其不宜外任。仍请内用。与朕前旨并不相违。博尔和过于苛求。妄行参奏。著交部察议具奏。　　

○以贵州黔西协副将康世显。为云南鹤丽镇总兵官。　　

○庚子。谕军机大臣等。数月畿辅一带。雨泽未降。倘再不得雨。收成歉薄。民食艰难。不可不预为留意。今岁南漕到津颇迟。沿河地方。或有应须截拨之处。著总督孙嘉淦悉心酌定。于尾帮内。截留若干。亦有备无患之道。尔等可密寄信前去。令其确议回奏。　　

○兵部议准。直隶河道总督顾琮疏称。永定河工程险要。额设河兵一千二百名。又石景山河兵三十名。遇有事故。开除募补。及支放钱粮。专责南北两岸千总管理。仍由各厅分任稽查。窃思、兵额众多。钱粮重大。千总难以专司。而各厅俱系文职。又有经管工程。请照南省河营千把、统归将备管辖之例。于永定河添设守备一员。驻劄固安县地方。凡开募河兵、支放钱粮事务。千总分司。仍听守备管辖。从之。　　

○刑部议准。升任广西巡抚杨超曾疏言。湖南入籍四川民人犯流。向照土著。发往粤西。乡关密迩易以脱逃。请按应流道里。酌为变通。嗣后如遇此等流犯。照甘肃、云、贵、发遣四川之例。转行发往三省。其原籍民人。仍照定例。从之。　　

○辛丑。谕曰、大学士朱轼。向抚浙江。正躬率属。洁己爱民。浙人至今感颂之。大学士稽曾筠。管浙江督抚事。督修海塘。具有成效。生民受其利益。此二臣者。均应祀于浙省贤良祠。以旌劳绩。以慰舆情。该部即遵谕行。　　

○免江南通、泰、淮、三分司。所属丰利等二十四场。乾隆三年被灾。应徵三年压徵二年折价银二万一千一百七十六两有奇。其余应徵银两。照例分年带徵。
  </div>
  <div class="pagination">
   <a href="清实录乾隆朝实录_page129.html">
    上一页
   </a>
   <span>
    ...
   </span>
   <a href="清实录乾隆朝实录_page125.html">
    125
   </a>
   <a href="清实录乾隆朝实录_page126.html">
    126
   </a>
   <a href="清实录乾隆朝实录_page127.html">
    127
   </a>
   <a href="清实录乾隆朝实录_page128.html">
    128
   </a>
   <a href="清实录乾隆朝实录_page129.html">
    129
   </a>
   <span class="current-page">
    130
   </span>
   <a href="清实录乾隆朝实录_page131.html">
    131
   </a>
   <a href="清实录乾隆朝实录_page132.html">
    132
   </a>
   <a href="清实录乾隆朝实录_page133.html">
    133
   </a>
   <a href="清实录乾隆朝实录_page134.html">
    134
   </a>
   <a href="清实录乾隆朝实录_page135.html">
    135
   </a>
   <span>
    ...
   </span>
   <a href="清实录乾隆朝实录_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
