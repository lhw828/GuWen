<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1149 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1149 页/共 1860 页</h1>
    <div class="content">
○谕据裘曰修奏、现在扑捕蝗蝻。至修理贡院。为期已近。请派员管理等语。裘曰修未能一时回京。顺天乡试将次届期。所有应办贡院等事。自应及早专员经理。蒋元益向任府尹有年。科场事宜。皆所熟悉。著令其暂行办理。俟裘曰修来京之日。即行交代　　

○又谕、据胡文伯参奏、捕蝗懈缓之署宿州知州张梦班等一摺。已批交该部严察议奏。至另摺所称、前因蝻孽尚未飞腾远去。地方官皆督夫扑捕。未经参奏等语。是诚何言。甚属非是。地方偶有蝻孽萌生。或由先期雨泽稀少。更值天气炎蒸。势难保其必无。朕亦何尝因一经生蝻。遽科有司之罪。司民牧者。平时自当悉心体察。防于未然。及生发之初。即力为设法搜捕。原可不留遗孽。以人力胜之。果其捕除迅速。方当交部优叙。以示奖劝。若始事既已玩延。浸至飞扬滋蔓。渐益孳生。其为贻害田禾。将复何所底止。是以捕蝗定例綦严。朕于玩视民瘼之劣员。从不肯少为宽贷。而于捕治蝗蝻之实政。亦不容稍有稽延。即如今年夏。直隶近畿州县。多有蝻子。间段长发。朕既责令大吏。率属克期扑捕。有诿卸贻误者。令该督指名严参治罪。并特派侍卫等、前往竭力会办。所至即随时净尽不致伤损庄稼。可见捕蝗并非人力难施之事任封疆者。岂可徇州县官诡饰之词。因循姑息。不亟亟为闾阎除大患乎。且蝗蝻自初生以至跳跃。俱有踪迹可寻。纵使长翅飞腾。究不离旁近地面。安能远越百余里外。成群停集。即或疆壤毗连。偶然飞入。地方官亦当上紧集夫扑灭。保卫农田。若意存畛域。藉口邻封。以致耽延日久。其与本境滋长者何异。况飞蝗所起之处。遗孽必不能尽绝。原难掩人耳目。是办理捕蝗之事。祇应就现有蝗蝻处所。视地方官之用力不用力。以定功罪。不必更问起自何方。若置现在而不论。转欲究所从来。则如裘曰修前次查捕武清、东安、飞蝗。辄谓其生于河淀无人之地。为怠玩属员。豫留开脱地步。不复切实根查。岂可为训。今胡文伯所称、尚未远去。冀为该知州宽免处分。其见与裘曰修相去无几。于事理全未体会。从使黠猾之吏。以蝗不出境。苟幸无事为得计。谁复肯及时力捕。尽心民事乎。是胡文伯失察生蝗之处分尚轻。而为劣员文过之情节较重。胡文伯著交部严加议处。嗣后捕蝗不力之地方官。并就现有飞蝗之处。予以处分。毋庸查究来踪。致生推诿著为令。并将此通谕各督抚知之　　

○谕军机大臣等、杨廷璋所奏、扑捕蝗蝻。民人旗佃。向俱一体出夫一摺已批交窦光鼐明白回奏矣。今日复据窦光鼐覆奏摺内称、旗庄不能拨夫应用系询之三河。顺义。两县及东路同知。即周元理亦有旗庄不肯借用口袋之语与该督所奏不符所有窦光鼐原摺。著寄杨廷璋阅看。并著查明具奏。朕办理庶务。必须穷究底里。以定其是非真伪。从不肯颟顸了事。将此并谕杨廷璋知之　　

○又谕、此次办理滇省军需。节年拨解帑项。共一千三百余万。除陆续支用外。现在存贮实数若干。未据该督抚查明具奏。将来尚有派拨满洲兵驻防之事。建盖营房等项。均需经费。所有存余银两。是否足敷动用。著彰宝等、即行确查核计。如所存尚觉不敷。迅速据实奏闻。以便豫期酌拨备用。只须不动声色。使可办理裕如。至军需支销案件。头绪虽属繁多。而挈领提纲。总目不过数种。其间条分缕析。皆可以类相从。明德、钱度、系姑终经手承办之人无难逐案清厘。上紧题结。彰宝现任总督。亦有董核之责。并宜立法查催断不可听属员等任意延宕。久羁时日。悬案不结也。从前办理西路军需。因未即行奏销。以致世远年湮。官更吏易。辗转查驳阅十余年。方始办竣。滇省军务。与陕甘情形不同。自宜及时速结。若明德因见。西路奏销。历年久远。亦欲尤而效之。泄泄从事。则自干延缓之咎矣。著传谕彰宝。明德。即速设法清查。悉心销算。拨帑起结。至上年冬大兵全彻以前。所有支销各案。即行逐款陆续题结。统以明年岁底为限。全行报销。毋得稍延月日。如或逾限不行办完。惟彰宝明德等是问。其彻兵以后。续有办理动用之项。并著每岁另案报销。年清年款。毋得稍有牵混误。将此并谕阿桂知之　　

○壬辰。谕、据色布腾马勒珠尔奏、火器营请每翼添放正翼长各一员。其营总八员内。添派委翼长二员。仍兼营总。所有正委翼长、穿黄马褂。营总护军校等、穿镶白边黄马褂。兵丁仍穿镶白边蓝马褂。再所建营房。距城不远。其官兵移居银六万二千六百一十两。毋需赏给。请再添赏银三万七千三百九十两。共合银十万两生息。为一切犒赏之需等语。著照所请。应添翼长交该营大臣等、于现在八员营总内。拣选带领引见至正翼长应给关防各项。照健锐营翼长例给予。官兵移居银六万二千六百一十两。仍行赏给再加恩添赏银三万七千三百九十两共合银十万两。交该营大臣等妥寿生息。以为该营奖赏等项需用　　

○又谕曰、托庸不必兼署兵部事务所有兵部尚书员缺。著丰昇额署理。　　

○谕军机大臣等、前以天津、蓟州、宝坻、三处。扑捕蝻孽。办理尚为妥速。曾经降旨将该处在事各员。交部议叙。旋因裘曰修等、前往武清等处捕蝗。奏称、现在扑捕费力则是该处前此查办不善。业经渐次长成。复谕该督。不得概予议叙以昭平允。但自查捕蝗蝻以来。各处俱节次生发。蔓延不已。如夏店曾有飞蝗停落。其地正与蓟州毗连。而安光双口等处。即系天津境内。静海、青县、亦天津所属。是各该处前此扑捕。亦未必能实在净尽果尔伊等又当续有应得处分。若不详加确核。遽令滥邀叙录。何以示彰瘅之公。朕于诸臣功罪。事无巨细。从不肯颟顸了事。著传谕杨廷璋。将已交议叙之三属。前后捕蝗实在情形。并有无滋蔓贻患之处。逐一查明。并将各该员。何人应叙。何人应处。据实分晰摺奏。毋得少有含糊徇饰。致滋冒滥　　

○军机大臣等议覆。监生邹玉堂。丁忧后。浼同县人章文代考。詹事府主簿戴怀德。冒昧出结。邹玉堂枷号三个月。发烟瘴充军。戴怀德革职。章文在逃。获日另结。从之　　

○旌表守正捐躯之河南桐柏县民梁应武妻樊氏　　

○癸巳。谕曰、素尔讷现调。户部尚书。伊子户部员外郎恒宁。例应回避。著以步军统领衙门员外郎用　　

○吏部议准。署云贵总督彰宝奏称、武定。元江。广西。三府。已改直隶州。鹤庆府已改州。应裁原设教授。训导经历。各三缺。均改学正。训导。吏目镇沅府已改直隶州。应裁教授经历。二缺。改学正、吏目、禄劝、弥勒、建水、师宗、四州。俱已改县。应裁原设学正。训导。吏目。各三缺均。改教谕、训导、典史、广南府已改直隶同知。原设教授。训导。经历三缺。仍归直隶同知管辖。邱北州同。已改邱北县丞。归邱北县。因远知事。改因远县丞。归元江州、按板井大使、新抚司巡检、归镇沅州金沙江巡检归武定州、竹薗村巡检。归弥勒县。劝音山巡检。归鹤庆州。曲江巡检、归建水县俱就近管辖威远同知。已改隶普洱府。抱母井大使。仍归威远同知管辖。丽江、顺宁二府。已添设首县。应增教谕、训导典史。三员、永北、蒙化、景东、三府。裁去府名。改直隶厅同知。其所属各缺。均无庸更改。从之。　　

○甲午。谕曰、迈拉逊兼管之事较多。刑部事务难于专办。著以侍郎衔。署理内阁学士。其刑部侍郎员缺。著瑚世泰补授　　

○又谕、据吴达善等奏、逆苗首犯香要已就擒获。并该犯亲属一并正法土舍欧韵清。从前访知香要谋逆。首先报官又随营拏获首犯。请赏给土把总等语。吴达善等办理此案。颇能迅速妥善。吴达善、钱维城、富察善、宫兆麟、李国柱、均著交部议叙。土舍欧韵清、始终出力。著加恩赏给土千总。并赏银一百两。其在事出力文武员弁。著吴达善、宫兆麟、查明具奏。交部议叙　　

○又谕、顷三和自热河回京。据奏、古北口地方于本月十六日午后。山水涨发。兵民房屋被淹。人口亦间有损伤者。王进泰现在彼处查勘。缮摺具奏、赍摺人在后未到等语。古北口此次被水情形较重。朕心深为轸念。著即派侍郎伍讷玺。带内库银二万两。速行驰驿前往。会同王进泰。实力查勘被水各户。不拘兵民人等。一体抚恤。照二十四年之例。加倍给予。如所携之项。不敷支用即行据实奏闻。续行拨发。再闻街市米铺。现俱被冲。闾阎或致艰食。该处义仓。向有存贮米石。若由地方官。按例转详具奏给发。未免稽延时日。伍讷玺等、即开仓酌量赈恤平粜俾居人口食有资。现已传谕霸昌道定敏。星速驰往。伍讷玺等、即率同该道。详细确查。实心经理。务使灾民均沾实惠。不致稍有失所。其官廨兵房。有应行修整者。并著查明奏闻。一面即行办理　　

○谕军机大臣等、据宫兆麟奏、黔省上年秋收。今春麦收。俱未丰稔。现在正需平粜。常平仓米不敷。请于黔省附近之四川省解米六万石。湖南省办米十二万石。广西省办米二万石。于平粜价内。按数拨还三省归款等语。所奏实为酌济仓储起见。四川等省。系产米之乡。节气较早。目下新米。当已上市。且均有水路。转输尚易。各该督抚、自不应稍存畛域之见。著传谕阿尔泰。德福陈辉祖。即行按数悉心筹办。一面购备。一面奏闻　　

○改铸云南驿盐道关防。从署总督彰宝请也　　

○乙未。上诣畅春园、问皇太后安　　

○谕、昨因古北口被水。已有旨拨给内库银二万两。令伍讷玺带往。会同王进泰详悉查办。但此次被灾。情形较重所拨之数。尚恐不敷。著内务府再拨银二万两。派委妥员。作速解往备用　　

○谕军机大臣等、昨据三和面奏、古北口被水情形。已降旨派侍郎伍讷玺。带银二万两。驰驿迅往。会同王进泰。妥协查办。今据王进泰奏到潮河涨发。兵民房屋被水。冲去泡倒者甚多。应急为经理。俾之各得安居。昨已谕令照二十四年之例。加倍赏给但二十四年抚恤。热河民房。每间赏银二两。即倍数加赏。亦仅得银四两。尚不免拮据。著照乾隆九年。每间赏银五两之例。查明实在被水房间。按数赏给。令其上紧自行葺理。以资栖息。此项费用较多。昨所拨银数。恐尚不敷。已谕令内务府再拨银二万两解往该处备用其城墙经水倾圯者速行确估兴工。补筑完固。官廨营房。亦即一律修理。至堤坝各项。除寻常缓工。仍听地方官核办外。其关系紧要工程。并著速估妥核。趱期修筑以资捍卫。且灾后办工。使乏食贫民。藉以糊口于事亦为两便。所有应行动用银两。均著据实奏明。由内库拨发不必报部核销。杨廷璋、现在永定河北岸二工堵筑漫口。不能分身兼顾。古北口乃提督驻守之地。本系王进泰专责。且伊久历外任。尚属能事。伍讷玺到彼后。会同王进泰。将诸事查有头绪。即奏闻先行回京。其应办赈恤诸务。及修建工程。俱交王进泰悉心妥办。王进泰务须将抚恤各事宜。督同该道定敏。及伊标下材能将弁。实力确查。不致灾民稍有失所。其各项工程俱应留心查察。切实施工。缮治坚固。勿使经手之员。丝毫浮冒将此传谕伍讷玺。王进泰。并谕令杨廷璋知之　　

○又谕、户部议覆黄登贤条奏二摺。所驳甚是。已依议行矣。如所请添建仓廒一事。当黄登贤面奏时。朕即谕以二十二州县。概行增置。恐事理繁重难行。而彼以需费无多为解。今户部议以历来各省。并未有因仓廒短少。误漕滋弊之事。各督抚等、亦未有因不敷收贮。筹为添仓之请。至水次兑漕。为期不过一两月。开兑以后。即有廒座。亦为虚设。且漕弊之有无。又不在仓廒之多寡是黄登贤于此事。并未悉心讲及。已属冒昧。至请将岳州之船。分拨荆沔等四卫兑运一节。黄登贤止知岳州一卫。田少船多。欲为调剂。而不知该省屯田。向系官为徵租。按船核给。历久相安。并无偏枯之处。若如黄登贤所奏、则荆沔四卫船增。而津费转减。即岳州拨出之船。所得亦较前更少。是爱之适所以害之。户部所核。乃节年办理成案。黄登贤岂未加详考。而贸贸然为此奏耶。从前杨锡绂任总漕年久。办理诸务。甚为妥协。黄登贤赴任时。曾谕令一切悉仍杨锡绂之旧。黄登贤本一小心谨守之人。果能恪守成规。漕政自无旷误。原不必以建白为长。若因押运来京。摭拾一二事。以为尽职。已属无谓。且所言俱不当事理。其识见之不能明达可知。再黄登贤在京时。曾面奏回任后。欲渡江往丹徒。丹阳。查部运河。朕彼时亦不以为意。今思运河乃督抚专司。果有应需挑挖之处。止当咨行督抚查办。无藉总漕之身为履勘使必须总漕亲往。何以杨锡绂从未一行。直待黄登贤创为此说乎。且此等分外干与之事。明白人尚且不可。而糊涂者势必越俎滋扰。即此可见其多事。率是以往。必致流入乖张一途。动多窒碍。恐于公事无裨。岂朕委用之本意乎。黄登贤著传旨申饬　　

○又谕、据阿桂等奏、请派兵三千名。分驻陇川遮放至冬间派员带领袭取猛密。各兵俱令步行。裹带回粮。仍派兵二三千、以为后援等语。因所言尚觉奋勉。已谕令至期。派海兰察。哈国兴。为前队。并令阿桂在后策应。今思猛密更在老官屯东南。我兵前往该处。必不能飞越老官屯境地。万一贼人佯为不知。让我冞入。而于旱塔马膊子等处。截我归途。不可不虑。即有援兵在后。亦祇能防其最近一层。而老官屯距猛密。贼匪路路可通。岂能尽为堵御。再我兵一经分驻。贼人断无不知。若猛密豫得信息。坚壁清野。欲进则无所得。退则贼乘我后。是腹背受敌。为兵行所最忌。且今岁选派之兵。不过就滇黔绿营内。短中抽长。较去岁所派八旗索伦劲旅。百不及一。转欲深入重地。攻取坚城。何所恃以无恐。至我兵但令步行。以省马力。固为近理。但军行仗械。及火药铅丸必需之物。自系各兵随身携往。岂能复有余力裹粮。而一兵所需两三月之粮。即极为撙节。数亦不少。今既不用马匹。又何法裹带。不知伊等曾否筹画及此。且贼匪反覆狡诈。明欲激我用兵。若我所办局面。愈大。费用愈多。贼人愈为得计。朕意原不过就冬间瘴退时。派兵一二千。攻其无备。掠取村庄。以挫贼势。我得操纵自如。有利无害。设如阿桂等所议。派兵至五六千人。已不免于劳费。岂不转堕贼人之术。不知伊等如何画策。而贸贸然出于此。但万里之外。诸事难以概为悬揣。或伊等实操必胜之算。断无意外之虞。奋勉一往。以伸国威。岂不甚善。现已传谕阿桂等、令将因何如此筹办之处。详晰回奏。哈国兴在滇年久。缅地情形。最为谙习。现在阿桂等所议进兵之路。兵行之法。是否合宜。此举能否得利。哈国兴知之必深。计之必当。且伊即系领兵之人。著传谕哈国兴。悉心筹酌。直抒所见。据实覆奏。如哈国兴以此事为可行。能保握全胜而无后患。则彼原系带兵之人。即当以此事任之。倘非动出万全。则国体所系。自不可轻为尝试。哈国兴毋稍存调停迁就之见。依违两可。负朕询问之意。将此传谕哈国兴知之。并钞寄阿桂等阅看　　

○又谕曰、吴达善等、在黔查办逆苗一案。首恶要犯。俱已就擒。办理颇为妥速。已将该督等交部议叙矣。至魏涵晖。与龚学海。二人功罪。屡经谕令该督等、于结案后秉公查奏。该督等此时想已详悉查明。应即据实奏闻。其在事出力之文武员弁。现今该督等查明。一并议叙。计其人亦无多。无难即时核奏。伊等在黔半载有余。现在案已完结。更无应办之事。著传谕吴达善、著即回湖广总督之任。钱维城、富察善、亦即起程回京。　　

○丙申。谕、宗人府奏、奉恩将军普禄病故。请将嗣子官成、拣选袭职等语。普禄系肃亲王曾孙。因伊父魁亮、系贝勒延寿之侧福晋所生。是以照例准袭奉恩将军。肃亲王之孙。若无别职。仅此奉恩将军。自应准其嗣子承袭。现在肃亲王之孙内。有显亲王承袭。其与普禄相类者。尚有奉恩将军额尔德蒙额等五人。普禄如有所生之子。尚可照例袭职。既已绝嗣。复以嗣子承袭。殊属过优。从前宗人府以嗣子普顺、博勒和、康麟、惠文、承袭奉恩将军。已属错谬。但已加恩。亦止准其本身承袭一次。不再袭。嗣后王公等孙内。如此等照例承袭将军祇有一员。实无承祀之人者。仍加恩准其嗣子承袭。其绝嗣者。即行停止。普禄所出奉恩将军缺。毋庸承袭。著为令　　

○谕军机大臣等、本年为朕六旬庆辰。衍圣公孔昭焕。临期或拟进京称祝。第思明岁即恭逢皇太后八旬万寿。普天同庆。孔昭焕自必令其与陪盛典。今年八月。即在本籍公所行礼。已足以昭忱悃。著富明安转行传谕孔昭焕。今年且不必来京　　

○又谕据王进泰奏、古北口被水之后。米粮难以口。请将仓内现存兵米。支借兵丁。暂为糊口。并请敕下督臣。令密云县在古北口平粜仓米千余石俾旗民人等、均得买食等语。已批如所议速行矣。前闻该处街市米铺。俱已被冲。恐闾阎或致艰食。已谕令伍讷玺。到彼即将义仓存贮米石。开仓赈恤平粜。今既据该提督称、兵丁无处买米。请将储备兵米。豫为支借。自属调剂之一法。若俟杨廷璋咨覆。未免稽延时日。著传谕伍讷玺、王进泰、即开仓支借。使兵丁口食有资。其平粜仓米。王进泰、尤宜实力督率妥办。庶布价渐平。旗民均沾实惠。将此并谕杨廷璋知之　　

○又谕、现在大雨时行之候。京师近日雨水。略觉过稠。每望云气。多系自西南而来。不知山左一带。迩来晴雨。是否停匀。未见该抚奏及。著传谕富明安、速将现在东省田禾量雨情形。详晰奏闻　　

○丁酉。遣官祭火神庙　　

○谕据杨廷璋奏、北运河张家王甫堤漫工。甫经合龙。因十四、五、六、等日大雨。河水盛涨。以致复有漫溢汕刷等语。近日直隶地方。雨水稍觉过稠。热河、古北口、等处。俱有被山水冲刷民居铺面之事。现已派令英廉伍讷玺、驰驿分往查勘。动用内库银两。加意抚恤。今北运河漫口。复有汕刷之处。所有水过地方。田庐间有损伤。自应照例查办。至大城。文安。一带。本属洼下之区。旁近地亩。恐不无被淹之处。朕心深为轸念。著传谕杨廷璋、即速另委大员。悉心体勘。如有被灾户民。即行妥协抚绥。其涸出之地。可以补种荍麦者。亦应酌借资本。谕令及时赶种。以资民食。该督不得以身驻永定河。惟以在工言工。此外稍有疎漏。仍将各属有无被水情形。据实速奏、寻奏、大城、文安、二县外。顺天、保定、天津、三府属。计被水十五州县。贫民酌借口粮。坍房给予修费。仍设法疏消。早涸高地借耔补种荍麦等杂粮秋成时。再将应否赈恤题报。得旨、知道了。看来水灾颇重。总不可讳饰。妥协抚恤可也。高田竟可望有收。以通省论之。可得几分年成。查明速奏　　

○又谕、前据窦光鼐奏、民人佃种旗地之户。请一体拨夫扑捕蝗蝻一摺。因其所奏近理。即批交部。照所请竽。并谕地方偶遇捕蝗。不独旗佃与民田。通力合作。即大粮庄头亦应一体派拨其直隶向来作何办理著杨廷璋查明具奏。及派往捕蝗之侍卫索诺木策凌等回京。询其实在情形。据称、所到之处。不独旗佃出夫办公。即王公所属旗人。亦悉力协捕等语。旋据该督奏覆。自方观承任内。设立护田夫一项。不拘旗民。均令出夫。现仍照旧办理。因节次令窦光鼐明白回奏。而窦光鼐坚执臆见。谓询之三河。顺义。两县。及东路同知。皆云旗庄并不出夫。即周元理亦有旗庄不肯借用口袋之语哓哓置辩。因复降旨杨廷璋、令将所奏情节。再行覆查。今窦光鼐到京回奏、则以前次所设护田夫。未经奏明。不能一体遵照为词。其说支离更甚。试问总敊旧定章程。通行阖省顺属官民。岂能独不遵条教。府尹亦岂得诿为不知。况窦光鼐所指三河。顺义二县。即系府尹所辖。如有司阳奉阴违。自当随时参劾。即无此例。而府尹奉差捕蝗。应派夫护田。其有佃户人等。倚恃旗业声势。不受约束。窦光鼐既目击其情。无难询明何人庄业。列名指参。即内如大学士傅恒、尹继善。外如总督杨廷璋、推而上之。以至亲王等、皆无可畏忌。窦光鼐若早据实举出。朕必且深为嘉予。并将袒庇庄佃之王大臣。严加议处。乃并不能指实一人。而徒硁硁胶执不已。于事何当。其意不过欲借题发挥。逞弄笔墨。妄以强项自命。冀见许于无识之徒。且以总督杨廷璋既不无瞻顾旗庄。即承旨之军机大臣、有旗庄者。亦未免意存袒护。以此曲为解嘲。自文其过。此等伎俩。岂能于朕前尝试乎。因令窦光鼐。随军机大臣进见。面为询问。伊亦自称在三河。顺义不行指明具奏。实属无能。难以再为支饰。近京旗民交涉事件。在国家初定鼎时。或有旗人强占民田。及将各项差派专委居民承办者。今阅百数十余年屡经整饬政纪肃清。无论旗庄各户。不敢不安分守法。即王公大臣。亦不敢怙势庇佃。欺压平民。自图诡避差役。而国家法在必行。又岂肯听其纵越礼法。稍为曲徇乎。朕办庶务。一秉大公至正。中外臣民。宜无不共见共知。即此事之是非曲直。适就前后事理为衡断。并未尝豫设成心。而窦光鼐偏谬邀名之隐微。亦不能逃朕洞鉴。特为明白示。至窦光鼐回奏摺内情由。俟杨廷璋查奏到日。再降谕旨将此通谕知之　　

○又谕曰、钱维城尚未到京。所有刑部侍郎事务仍著余文仪暂署　　

○戊戌。上诣畅春园、问皇太后安　　

○谕军机大臣等、前据阿桂等奏、请于沿边旧驻兵三千三百名外。再添兵五千五百名。派拨移驻备用。经军机大臣覆准。并议令该副将军等、约计应行需用时。定期调赴。不必早为派往。昨阿桂等奏派兵往袭猛密一摺。乃以断不可行之事。欲冒昧轻为尝试。甚属非是。业经传谕详切严饬。所有前此奏请添派之兵。竟可毋庸全调。即欲备冬间边外搜剿之用。亦不须如许之多。著阿桂等酌量必需应用千余名外。余概停其调拨。以省纷烦糜费。至应行留驻永昌。腾越。及各关隘防守兵丁。每年共需粮饷若干。从未见阿桂等奏及。再明年尚当自京选派满洲兵二千名。赴滇驻防。伊等一年经费。约需几何亦当豫为核计。并当与滇省已经议裁之兵额粮银。详为比较。赢缩若何。现在办理缅匪一事。未能即竣。不得不为长久计。且驻兵既多。该处仓储。是否足敷支给。抑或尚须购运。均须通盘筹画。使军食常裕。而市籴不昂。方为妥善。将此传谕阿桂彰宝即据实详晰核查。遇便覆奏　　

○己亥。谕今岁适届夏闰秋成节候稍远。而距官员等领俸之期。亦迟一月。市肆米粮。未免不敷接济。所有王公大臣官员秋冬二季俸米著该部作速行知各该处上紧造册送部。即于七月十五日起。开仓支放。俾官员等早得常糈。市值自可藉以平减。于民食亦属有益。该部遵谕即行　　

○谕军机大臣等、据阿桂、彰宝奏、今年冬季进兵扑击。径取猛密司等语。朕思此非万全之策。猛密司在老官屯东南。地方险远。不惟步兵难行。且恐进兵之后。贼匪从后袭我。或于隘口建栅固守。不待接战。我兵即难退出。阿桂等此奏、特激于气愤。欲捐躯以塞责耳。其自为计则得矣。然未为朕之官兵计也。此仍高视伊等之言。论其本心。未必即愿捐躯。亦不过摇鼓唇舌而已。彰宝于兵事未尝谙练。伊又身系总督。焉能不与之扶同。况彰宝即知不可行。亦不能阻止。其咎不在彰宝。皆系阿桂逞其狡诈。尝试于朕前。朕何如主。臣工中取巧者。孰能逃朕洞鉴。阿芈人岂不知乃尚敢出此。其意何居。再此事朕意贼匪此时。不员激我进兵。以逸待劳。何敢犯我边境。现在彼处兵丁。除防守关隘外。于边外附近地方。稍稍蹂躏。尚足敷用。虽不可大举深入。亦不可徒拥重兵。坐守边境。仍遵朕前谕、乘贼不备。前往掩袭。此事关系甚大。不可稍有轻忽。惟期办理有益。如不得遂志。即整旅收兵而回。不可深入。使贼得计　　

○以洗马史贻谟。为陕西乡试正考官。户部员外郎杨嗣曾为副考官。吏蜕右侍郎曹秀先。为江南乡试正考官户科给事中汪新。为副考官　　

○庚子。谕军机大臣等、据高晋、萨载覆奏、萧县原报生蝻处所。经该道府扑灭。萨载覆看。实无蝗蝻。与豫省所指之地不符。其续报所生蝻子。经永德委员取回验看。亦属细小等语。地方遇有飞蝗。每以疆界毗连。彼此互相推诿。冀图卸过。最为外吏恶习。昨曾降旨宣谕。嗣后查办捕蝗不力之地方官。祇就现有飞蝗之处。予以处分。毋庸查究来踪。致生诿卸。今高晋等所奏竟以豫省飞蝗。并非萧县所生。为属员豫留地步。尚未亲履其地。何以辄存成见。信其必无。著传谕高晋、萨载、即行据实查明参奏。毋得少有回护瞻徇　　

○辛丑。谕军机大臣等、据三全奏、古北口水冲房屋。应酌量修造。足敷官兵居住。无庸照数全造等语。昨据王进泰奏此事。朕已令其将应造房屋。即行查办。著将三全此摺。钞寄王进泰阅看。并将王进泰办理之处。谕知三全。至该处城工紧要。英廉奏与王进泰会商。以外墙为堤。内墙仍旧修砌。甚属妥协。即照此速办　　

○吏部议吴江县知县孙儒。于拐犯张起贵等、未能严究实情。误为采割重犯。应照例降调。得旨、今日吏部将高晋、萨载等、审拟吴江县拐犯一案。议得该县孙儒于拏获张起贵到案时遽信幼孩供词。辄将张起贵等、认为采割重犯通禀。部议援军流人犯错拟斩绞例。将该县降三级调用。虽有加级纪录不准抵销孙儒于此案。虽未能细心研审。究出实情。固属咎有应得。但一闻地方禀有拐犯。即行迅速拏究。于办公尚属认真。孙儒著降三级从宽留任免其降调。余依议　　

○壬寅。上诣畅春园、问皇太后安　　

○谕向遇国家庆典。衍圣公及五经博士。俱有检京朝贺之例。今思五经博士。虽膺章服之荣。究与各省绅士无异。且其品秩不崇。非若衍圣公之身膺显爵者可比。伊等趋诣阙廷。既无由一体延见加恩徒令其跋涉往来。致滋糜费。甚无谓也。嗣后五经博士。凡遇庆典。俱在各本籍随班行礼。其来京朝贺之例。著永行停止。至衍圣公孔昭焕。昨已传谕。令其今年且不必来京。将来遇有应行朝贺之事。并著先期奏请。候旨遵行著为令。　　

○又谕曰、多罗果郡王之女县主。著加恩赏给郡主　　

○河南巡抚觉罗永德疏报。乾隆三十四年分。裕州劝垦旱荒地。四十四亩有奇。　　

○癸卯。谕曰、曹秀先现在出差。袁守侗已派随围。所有监粜事务。著添派范时纪。嵇璜。甲辰。上御勤政殿听政　　

○是月。直隶总督杨廷璋奏永定河向有遥埝。但在北六工以下之下口。自二工至六工以上。堤外无埝幸河水漫口外。系马厂碱地。并不种植。过此千余里。武清永清、固安、东安、宛平、各县。沿河村庄。间有被淹。现委员查勘抚恤。臣于河工。本未熟谙。惟诚敬办理。以期集事。得旨、如此方是。可冀即日合龙矣　　

○两广总督伯李侍尧。广东巡抚德保会奏、盘获偷渡台人十三起。系陈道拱等招引。现饬司提犯赴省。委员严究。按例重治。得旨、好知道了。仍应时常留心。不可以查办一次。了事塞责也　　

○贵州巡抚宫兆麟。条奏下江营事宜。一、下江、定旦、二营。地居扼要。原设兵数。防汛外。存城甚少。请于古州镇标协营内。拨兵二百。添驻下江营。拨兵一百。添驻定旦营。一、下江吏目。不足弹压苗寨。应裁。请将贵阳府通判移驻。改下江厅。隶黎平府。换给关防。就近约束。其贵阳府通判事务。归贵筑县县丞管理。一、下江营有墙无城。应改筑土城。一、苗民老响。因劝阻香要被戕。今于该寨建庙旌奖。得旨、好如所议行。应咨部者咨部。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十三


大清高宗法天隆运至诚先觉体元立极敷文奋武孝慈神圣纯皇帝实录卷之八百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

</div>
    <div class="pagination">
<a href="清实录乾隆朝实录_page1148.html">上一页</a><span>...</span><a href="清实录乾隆朝实录_page1144.html">1144</a><a href="清实录乾隆朝实录_page1145.html">1145</a><a href="清实录乾隆朝实录_page1146.html">1146</a><a href="清实录乾隆朝实录_page1147.html">1147</a><a href="清实录乾隆朝实录_page1148.html">1148</a><span class="current-page">1149</span><a href="清实录乾隆朝实录_page1150.html">1150</a><a href="清实录乾隆朝实录_page1151.html">1151</a><a href="清实录乾隆朝实录_page1152.html">1152</a><a href="清实录乾隆朝实录_page1153.html">1153</a><a href="清实录乾隆朝实录_page1154.html">1154</a><span>...</span><a href="清实录乾隆朝实录_page1150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
