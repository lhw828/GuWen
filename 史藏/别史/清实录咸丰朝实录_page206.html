<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 206 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 206 页/共 502 页
  </h1>
  <div class="content">
   ○予山东高唐州阵亡二等他布囊布彦图、外委方金彪、祭葬世职。　　

○丙申。热河都统毓书奏遵旨筹款鼓铸。推行钞法。请官收铜百斤、作银十两。报捐者八十斤、作银十两。铜器百斤、作银十三两。并设立官钱局。以遂卯所铸之钱作为票本。得旨所奏俱妥实。无可再议。即照所拟行。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。秋七月。戊戌朔。享太庙。遣恭亲王奕恭代行礼。　　

○修浙江海甯、仁和、二州县海塘各工。从巡抚黄宗汉请也。　　

○己亥。谕军机大臣等、僧格林沁等奏、逆匪奔扑濠墙、官兵截击获胜一摺。该逆窜踞连镇。业已八十余日。叠次谕令僧格林沁、赶紧进剿。不得专恃水围。徒延时日。乃览本日所奏、逆众夜乘风雨。竟至奔扑东面濠墙。虽经我兵极力击退。而毙贼并不甚多。且弁兵亦有伤亡。攻剿仍不得手。似此辗转迁延。何日始能了事。该逆围困日久。必亟思逃逸。若果全数窜出。我兵截剿自可得力。惟现在河水涨溢。办理已形棘手。设逆众四出奔逃。我兵尽在西北一带。其东南两面本觉空虚。傥有疏虞。官兵为水所阻。更恐顾此失彼。著僧格林沁、熟筹妥办。计出万全。或移营偪近贼巢。以便堵击。或设法诱出。痛加剿洗。务期迅灭妖氛。肃清畿辅。断不准以贼众坚匿不出、我兵进攻、徒折精锐等语。一奏塞责。如再不能速战灭此穷寇。但以愚蠢自居尚欲恳恩宽予时日。朕必治该大臣以有意耽延之罪。别无他谕矣。将此由六百里加紧谕知僧格林沁、并谕西淩阿、托明阿知之。　　

○又谕、前因武昌失守。特授杨霈为湖北巡抚。谕令统带台涌所领之兵。径赴武昌。复以皂市一带。尚有贼匪恐布克慎不能分身。令桂明作为后路。替回布克慎、随赴武昌。原期迅速进攻。力图克复。本日据台涌奏、皂市盘踞之贼。一律肃清长江埠续来贼船。亦已击散。布克慎、督兵折赴应城。该处距江口较近。正可催令赶紧前进为该抚先声舒伦保、桂明、抵德安后。迁延不进。前有旨、令舒伦保来京陛见。并令台涌察看桂明、如不得力。即行参奏本日台涌摺内。并未遵办。但称舒伦保、于十一日拔营。十六日始抵卢官店。距双庙驿尚有七十五里桂明于十七日启程。十九日始抵四里庙。距滠口尚有一百四里。现在飞催等语。湖北军情急于星火。若皆似此耽延。岂非有心贻误杨霈、既由德安一带赴任。应如何布置。即著节节妥筹。以速为妙。舒伦保、桂明、果系有意逗遛。即著查明据实严参。台涌、请奖皂市等处剿匪出力人员。并著该抚查明酌保。毋许冒滥。武昌省城文武下落。仍著确查具奏。将此由六百里加紧谕令知之。　　

○又谕、台涌奏、皂市贼匪剿尽、并催兵前进一摺。贼陷武昌。已经帀月。此时自以渡江速剿为妙。乃台涌、仍复按兵不动。舒伦保、桂明、亦复节节耽延。览奏实堪痛恨。台涌以获罪之员。经朕法外施恩。责令杀贼自效。原冀其感愤图报。藉赎前愆。若仍株守德安。直待杨霈到后。始图随同进攻。岂不更致贻误。应城早经收复。皂市一股。现已剿灭。是由湖达江之路。已就疏通台涌、及布克慎、现统之兵。为数不少。尽可督同迅速进攻。著台涌、于接奉此旨后。迅即督兵直达武昌。以图克复。仍一面飞催舒伦保、桂明之兵。由东南一路。星速遄行。以为杨霈先路之导。傥再有迁延贻误情事。军法具在。岂能幸逃。另摺批示严明。台涌宜如何倍加愧惧。力筹剿办耶。将此由六百里传谕知之。　　

○又谕、恒春奏、劝捐情形一摺。据称晋省富户。均经佥商。现在办理捐免充商。其捐赀尚未交清。所有发给官票。约借归还之举。应请缓行等语。尚属实在情形。惟南北军务。未能蒇事。筹饷之难。日甚一日。势不能不借资民力。晋省素称饶富。虽已捐者不少。而情殷报效者自必尚不乏人且该省民风淳朴。地方官果能谕以大义。定可踊跃从事。著恒春、悉心体察情形。除捐免充商银两。予限呈交候拨外仍督饬所属。竭力设法妥为劝谕。其有好义急公者。务即随时奏请恩施。俾该绅民等闻风兴起。该抚具有天良定能顾及大局不致意存推诿至属员中有办理不能妥善者。并著严行参奏不准稍涉瞻徇致滋扰累。将此由四百里谕令知之。　　

○已革湖广总督台涌、奏谢革职仍留差遣恩得旨。汝之辜恩溺职。至矣尽矣。此次寄谕。并未看明。亦未令舒伦保来京。昏愦若是。无怪乎昧机失宜。以后如果能力刷精神。奋勉出力。尚不难再承恩眷。若一味拥兵自卫。从旁掣肘。是真一老废物也。朕必将汝军法从事。无待于杨霈参劾汝曾历戎行。效力多年。若末路不能自保。如博勒恭武之贻笑天下。朕甚为汝惜。　　

○补铸山西太原镇标中军游击关防。从巡抚恒春请也。　　

○以办理直隶通州团练出力。予翰林院庶吉士汪承元等、升叙有差。　　

○予直隶阵亡委参领伊郎阿、祭葬世职。　　

○庚子。上幸西苑。　　

○户部议准署闽浙总督有凤、疏报福建古田县、开垦荒田一顷五亩有奇。照例升科。从之。　　

○以山东馆陶县守城出力。予知县陈显彝、同知直隶州升用。　　

○辛丑。上诣寿康宫、问皇贵太妃安。　　

○谕内阁、向荣奏、请饬各直省严缉逃兵等语。据称募补新兵。间有远去无踪。经该大臣咨行通缉。日久犯无一获。军营兵丁岂容擅离营盘。甚至私行逃脱于行军纪律。大有关系。著各直省将军、督抚府尹、遇有各路军营咨拏逃兵。即照单开年貌。赶紧缉拏务获。就地即行正法。毋任漏网。以肃戎行。　　

○又谕、刑部等衙门具题、审拟伤死大功兄罪名一案。陕西醴泉县民人曹金旦、因索讨木椽殴伤大功兄曹金居身死该部拟以斩立决声明尚非有心干犯夹签请旨自系照例办理。惟详核案情。该犯被曹金居扑殴避至墙角。顺取铁锄往上抵格。已难保非有心回殴且原验伤痕深至骨损。显系情急逞凶。所称曹金居持棒下打该犯举锄上格。势猛力重不期锄刃适值曹金居右胳肘。是以伤痕深重等语。情节支离。殊难凭信服制重案。罪名出入攸关。非详加根究不足以成信谳。著王庆云督同臬司文俊、再行悉心研鞫。务得确情。毋枉毋纵。　　

○军机大臣等、有人奏、广东江面土匪充斥。来往船只。尤多奸徒假充缉私差役乘空抢掠。其自省城至韶州府一带沿江村镇。半系乡市无赖之徒。聚为盗贼请择公正绅耆。就近稽察。并令州县官、于报劫各案。勒限拏缉。营员带兵分段扼守等语缉捕盗贼。地方官应办之事。如果平日认真查拏。何至江面上下游等处、均有匪踪。三五成群扰民为害。应如何严立躧缉章程。并考核功过、抽办团练之处。著叶名琛等、按照摺内所陈。体察地方情形。饬属妥为办理。原摺著钞给阅看。将此谕令知之。　　

○又谕、向荣奏、管带川兵乏员、请饬选派镇将赴营等语。前次调往江南军营、四川官兵五千余名。据称现归江甯将军苏布通阿统带其帮同分带之虎嵩林、业经调往上海。瑞格、亦饬赴太原镇升任。仅有明安泰一人。分领川东官兵一千名。其镇江军营川兵、亦仅有游击各员管带。自应豫筹统领之员。以资攻剿。著裕瑞、即于该省实缺镇将内、拣选明练得力之总兵副将二三员。驰往向荣军营。听候调遣。毋稍延误。将此由五百里谕令知之。　　

○又谕、前因武昌失守。当经谕令骆秉章、迅催塔齐布等、飞速带兵东下。以资援救。嗣据该抚奏称、湖北贼匪。窜陷华容、龙阳等县。常德一路紧要已饬胡林翼、统带各路兵勇。取道益阳。驰赴龙阳。相机进剿本日复据奏称、贼船由沧港、白沙市驶进。五月十六日。攻陷常德府城。览奏愤懑之至。常德与岳州对峙重湖。贼势狓猖。亟宜迅图克复。胡林翼、既由益阳取道黄土店。自桃源、武陵、绕道前进。著即催令统领周凤山、李朝辅闪云、所带各兵勇。迅速进剿图复郡城。毋得再有延误湖北自省城失陷后援兵甚少。贼势方张。尤为吃紧著塔齐布飞速统兵前进。为收复武昌之计。杨霈此时未知曾否渡江。该提督由湖南东下较为便捷著即与杨霈知照两路夹攻。勿稍延缓。致干咎戾。曾国藩所带战船既以修造竣事。李孟群所募水勇。业经到省。著即催令曾国藩、迅带头起师船进援常德。与陆路兵勇合力夹击。傥能将岳常两郡收复。即可乘势进攻武汉。其澧州一路文报不通并著确探情形檄饬地方文武。加意防守常德府与湖北、贵州、毗连州县。并著一体严防。毋稍疏懈。将此由六百里加紧谕令知之。　　

○以故三等伯李长庚子、已革提督廷钰、袭爵。　　

○以广西荔浦、阳朔、二县城被贼窜陷。革知县王康济、申详、典史吴金彦、蒋志儒、千总阎凤章、把总唐元吉职。　　

○以剿匪迁延。革福建台湾镇总兵官吕大升、巴图鲁名号、花翎。都司陈上国、花翎顶带。　　

○以拏获广西修仁县首匪古三胜出力。赏勇目黄清、蓝翎。　　

○予湖南常德府殉节知府景星、副将富勒敦、祭葬世职。　　

○予广西阵亡把总谢忠、县丞洪锡恭、典史陈勖之、祭葬世职。　　

○准湖南平江县动支漕米一千石。接济勇粮。　　

○蠲缓广西永福、永甯、荔浦、修仁、象、融、柳城、来宾、宜山、武缘、迁江、桂平、平南、贵、武宣、宣化、横、崇善、养利、左、永康、甯明、二十二州县。暨万承、龙英、都结、结安、佶伦、全茗、茗盈、镇远、下石、上龙、凭祥、江、罗白、罗阳、十四土州县。被贼被蝗灾区。新旧额赋。　　

○癸卯。谕内阁、前据户部奏、请停铸当千、当五百大钱。并庆惠等奏、请停铸当二百、三百、四百大钱。均经降旨允行。原以折当稍重。恐于民间日用不无妨碍。是以斟酌时宜。准其停铸。至当百以下大钱子母相权。整散互易。通行远近。尤为便民。乃据户部奏称、访闻近日当百大钱。又有奸商折算等弊。请饬严禁等语。钱法损益。朝廷自有权衡。如果于民生稍有不便。不难随时变通。若法本尽善。而廛市小民。妄肆阻挠任意折算。实属目无法纪。此风断不可长。著户部、步军统领衙门、顺天府、五城、一体出示严禁。嗣后商民行使当百以下大钱。傥敢不遵钱面数目字样。妄行折减使用。甚至造言煽诱。抗不收使。以致愚民相率猜疑。即行拏交刑部。从重治罪。此等奸商。阻挠钱法。必应从严加等惩治。著刑部迅速定拟罪名具奏。至私铸大钱人犯。业经刑部奏定加重罪名。此后私铸当百以下大钱者。并著刑部再行严拟罪名具奏。仍著步军统领等衙门、认真查拏。交部按律惩办。总之法在必行。断不能任令市侩把持妄冀变更成法也。　　

○甲辰。湖北学政冯誉骥奏、行抵信阳。知武昌失守。拟暂驻外府。得旨。驻劄处所。随时斟酌。现在德安无事。汝可暂驻德安。以后应再为移驻之时。再行奏闻。又奏、请将湖北省城移设襄阳。控制全楚。批。所筹分路进剿之策。尚不尽非。惟移省襄阳。则断不可行。朕并非豫为逆亿。汝之此奏。明系自便身图。又奏、逆贼踞有长江。必不轻弃。克复恐难克期。又批。岂可待其自弃。虽克复后抚辑不易。岂能畏难不办。自顾一隅。任其狓猖。全楚尚可问乎。　　

○以江苏官绅办理团练出力。赏前任大理寺卿万贡珍、布政使衔。余升赏有差。　　

○乙巳。谕内阁、和春、福济奏、围剿庐州贼匪、连获大胜、并舒城获胜情形各等语。六月十八日。和春等督饬各营。于寅刻四面合围齐抵庐州城下。贼匪于得胜门出三四千人。三路分扑。音德布等、亦分途迎剿。毙贼无数。逆匪败退入城。二十一日。南门内出贼二三千人。郑魁士等、带领湖南、宣化、青州、各兵。两路出击。歼毙甚多。我兵追杀直抵城濠。始行收队。连日逆贼祇思坚守。我兵现由紫金埂等处、设法进城。其舒城股匪。秦定三、于十六日移兵进剿。逆众突出千余人。在三连桥一带巡游。经秦定三、督率郝光甲、鲍云翥等、带同兵勇。直前迎剿。该逆扎住不动。秦定三、即挥兵三面夹攻。贼众败走。生捦伪指挥徐从新一名。立即正法随即移营杨家店。至三角井。二十五日。进至五里桥。遇贼二千余人来扑。当令郝光甲、鲍云翥等、三面夹攻。击毙无算。余贼败匿城内皖省逆贼。久踞庐城。又分占舒城一带。和春等进剿庐州。节次捦斩。已逾万名。夺获贼巢多处。连日复大加痛剿。郡城指日可复。著即乘此军威。克期攻克。其舒城一县。现已剿办得手。并著饬令秦定三、迅图克复。再行移营前进。埽荡凶顽。毋稍延缓。　　

○谕军机大臣等、和春等奏、连日攻剿获胜、并剿办舒城贼匪情形各摺片。此次攻剿庐州逆匪。惟十八、二十一两日。歼毙贼匪尚多。此外不过用炮轰击。我兵设计攻城。均为贼觉。该提督等、虽叠次获胜。而郡城未能即时克复。于攻剿事宜。仍属毫无把握。秦定三、攻剿舒城贼匪。已移营杨家店。至三角井。该处是否偪近县城。我兵连次获胜。正可乘此声威。迅图克复。著和春、福济、懔遵叠次谕旨。督饬各路兵勇。克日进攻。断不准以该逆坚守。不出为词。迁延时日。致干重罪。秦定三、剿办舒城贼匪。是其专责。并著秦定三、严饬郝光甲等、并力进攻。其巢霍两处贼匪捻匪。仍饬催忠泰、刘玉豹等、赶紧剿办。以期渐次廓清。毋稍延缓。将此由六百里加紧谕知和春、福济、并谕秦定三知之。　　

○又谕、前据骆秉章奏、逆贼自五月十三日。窜陷龙阳后。由沧港、白沙市驶进。十五日攻扑常德府城。十六日午刻城陷。本日据官文等奏、统筹全局摺内、有贼扑常德。经官兵击退。复窜岳州等语。该将军此摺、系本月初二日拜发。去常德失守之日。已一月有余。何以官文等、尚未得有确信。殊不可解。骆秉章前奏、胡林翼、周凤山等、由益阳取道黄土店。自桃源武陵边境。直抵常德。曾国藩、亦由水路前进。此后并未续报。该将军所称常德、澧州、贼皆下窜。究竟窜往何处。亦未详细叙明。澧州、与荆州连界。道路并非窎远。何以未将实在情形探明具奏。该将军所筹全局。尚系为图剿武汉之计。现在贼陷常德。距荆州甚近。逆踪靡定。尤应加意严防。该将军务当体察缓急情形。随时设备。一面确探贼匪、是否现尚盘踞常德。抑系窜赴何路。迅速奏闻。毋稍迟缓。杨霈此时谅已驰赴湖北。督兵前进。所有四川赴援兵勇。即可归杨霈调遣。其荆襄一带防守事宜。即责成官文、贵升、实力督办。并与杨霈随时知照。互相策应。军情变幻靡常。惟在该将军等侦探明确。相机布置。毋稍大意。据奏青麟、魁玉、杨昌泗、收集溃兵数千名。绕至长沙。有来荆之说。殊堪诧异。青麟等兵溃后。何以径行远赴长沙。再来荆郡。此信如果属实。著俟青麟等到荆后。即专摺迅速入奏。听候谕旨。其所带兵勇。统归官文等派员管带。溃散之余。固应收集。惟台涌前在德安。即因溃兵失事。此等溃散兵勇。本不足恃。且恐与贼匪暗相句结。该将军等、务须悉心详查。分别去留。毋致再蹈前辙。将此由六百里加紧谕知官文、并谕贵升知之。　　

○又谕、官文等奏、筹剿武汉贼匪、请饬拨饷银火药、设局应付一摺。据称川饷解荆。尚需时日。现在进剿武昌、汉阳等处。兵勇口粮。及荆郡防堵之旗兵粮饷。已经匮乏。前次由川解楚银十万两。仅止截留二万两。该将军等、前咨川省拨解火药十万斤。火绳十万盘。并另咨提督万福、拨解火药二三万斤。均系急需。不容迟缓。著裕瑞、筹款接济。并协济火药、火绳、赶紧拨解。以备攻剿之用。并著万福、即照官文等所咨、于附近各营内。提拨火药。就近迅速解往。毋稍迟延。将此由六百里加紧各谕令知之。　　

○又谕、胜保、崇恩奏、武定防堵吃紧、现筹布置情形一摺。前因运河陡涨。恐连镇逆匪。乘隙纷窜。谕令崇恩、于武定、德平、一带严防。兹据奏称、于本月初三日。带兵三百余名。自高唐赴省布置。再赴武定等语。此时剿贼正在吃紧之际。傥连镇贼窜。而该抚转迂道省城。岂不有误事机。且高唐距省百有余里一切事宜。岂竟毫无闻见。必须亲往布置。方可放心耶。现在绅士等、管带练勇。在齐河劄营。扼要驻守。虽奸细供欲窥探省垣。难保非声东击西故智。该抚岂可株守省垣。致堕奸计。著崇恩、于到省查看后。不准逗遛。即速出省、督兵择要扼守。所有山东与连镇接壤地方均著饬属一体严防。至德州一路。仍当随时督饬姚锡华等小心防范。以杜逆匪纷窜之路、该抚既知统筹全局。即当权衡缓急。毋得避难就易。自蹈罪戾。将此由六百里加紧谕令知之。　　

○以办理山东临清州善后事宜出力。赏知县董步云等、蓝翎。余升叙有差。　　

○丁未。孝懿仁皇后忌辰。遣官祭景陵。　　

○谕内阁、刑部奏、遵旨加等严定私铸大钱罪名、并奸商阻挠钱法、从重治罪一摺。近来私铸日多。官铸大钱。日形壅滞。复有奸商任意阻挠。抗不行使于国用民生均有妨碍。若非严行惩办。何以肃法纪而儆奸顽。著照所请、嗣后私铸当百以下大钱人犯如系为首、及匠人、数至十千以上。或未及十千、而私铸不止一次者。即于斩候罪上从重、请旨即行正法。其私铸仅止一次。为数又在十千以下者。仍照前拟定为斩候。入于秋审情实。至为首阻挠、任意折算之商民人等、即照所拟。杖八十徒二年。再加枷号两个月为从杖六十、徒一年。枷号一个月。均于犯事地方枷号示众。以示惩儆其私铸人犯。既已严刑惩治。官局各项大钱。尤应加工铸造。磨鑢精工。以期经久无弊。并著各该管钱法堂官严饬该管监督司员、认真查验。傥有偷工减料。搀杂沙土。及模糊破碎等弊。除将炉头工匠。按律治罪外。并将该管堂司各官。一并惩处不贷。　　

○以守御江西省城出力。赏知府崔登鳌、知县高梦麟、花翎。知州杨秉镛等、蓝翎。余加衔升叙有差。　　

○予直隶阵亡委参领索柱、保和、英春、托恩东额、乌尔衮泰、安寿。委防御乌尔西苏、双明。德明阿、来升、委骁骑校石成、乌林泰、德升阿富贵庆奇恩。文淩。西郎阿、永全、巴寿、喜升、乌海等、祭葬世职。　　

○予直隶深州等处殉节知县姚学苏、州同刘凤巢、州判顾锡敏、巡检孙文骢、千总刘世禄、从九品张德琳、刘赐荣、佐领希郎阿、骁骑校卓启斯太、祭葬世职。生员徐炳荣等、旌恤如例。　　

○予江西萍乡县殉节教谕陈烿燮、祭葬世职。　　

○展缓江西义甯、都昌、二州县上年应徵漕米。
  </div>
  <div class="pagination">
   <a href="清实录咸丰朝实录_page205.html">
    上一页
   </a>
   <span>
    ...
   </span>
   <a href="清实录咸丰朝实录_page201.html">
    201
   </a>
   <a href="清实录咸丰朝实录_page202.html">
    202
   </a>
   <a href="清实录咸丰朝实录_page203.html">
    203
   </a>
   <a href="清实录咸丰朝实录_page204.html">
    204
   </a>
   <a href="清实录咸丰朝实录_page205.html">
    205
   </a>
   <span class="current-page">
    206
   </span>
   <a href="清实录咸丰朝实录_page207.html">
    207
   </a>
   <a href="清实录咸丰朝实录_page208.html">
    208
   </a>
   <a href="清实录咸丰朝实录_page209.html">
    209
   </a>
   <a href="清实录咸丰朝实录_page210.html">
    210
   </a>
   <a href="清实录咸丰朝实录_page211.html">
    211
   </a>
   <span>
    ...
   </span>
   <a href="清实录咸丰朝实录_page207.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
