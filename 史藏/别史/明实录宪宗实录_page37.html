<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 37 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 37 页/共 152 页</h1>
    <div class="content">　　○夜北方流星大如盏赤色光明烛地自勾陈旁西行至天纪尾迹炸散
　　○戊辰户科右给事中李森言伏见今年六月朔日有食之又闻广东琼山县闰二月中飓风横发雨雹如斗此皆阳微阴盛之徵上天垂戒之意惟修德图治克谨天戒则虽有其变而无其应矣臣谨摅一得之愚条陈十事惟  陛下留意焉其一曰正心二曰讲学三曰亲贤四曰无逸五曰纳谏为修德之要六曰重民七曰恤军八曰用贤九曰选将十曰抑奢为行政之目＜锍-釒＞入  上嘉纳之
　　○己巳升云南布政司左参政张轼为江西右布政使狭西右参政朱英为福建右布政使监察御史袁恺为广西左参政广西按察司佥事袁凯为本司按察使刑部署员外郎谢闰南京监察御史顾以山监察御史王瀛俱佥事润浙江以山河南瀛狭西从吏部会三品以上官举也○南京锦衣卫百户袁宁奏南京近多贼盗守备等官别有职务乞命大臣一员专理其事下刑部议弭盗安民守备等官先务也乞移文谕之仍选巡视御史一员严督五城兵马司并锦衣卫军校缉捕一如旧例或守备官别有长策自当议行从之
　　○太仆寺奏金吾等卫并直隶河南山东成化四年分孳生追偿马骡驹之数凡二万九千二百五十匹
　　○壬申巡抚狭西右副都御史马文升奏岷洮二州密迩番簇寇入之路颇多而寨隘空阔难于防御其屯住军民亦各散乱寇輙乘夜剽掠或白昼于僻地邀劫行旅岷洮二卫官旗坐是失机左降殆尽然情实可矜今邻住多那诸簇虽已听抚然夷情叵测不可不防请于缘边番寇出没之地修筑寨隘及军民屯堡有警互相应援并力邀击则守御有方而官军可安其职诏从之凡新修□堡五十余所
　　○癸酉南京工部右侍郎范理奏乞归原籍养病诏以理年未衰老不听
　　○甲戌旌表孝子吴宗等二人节妇尤氏等三十四人宗山西寿阳县人父母没各庐墓三年焦鉴大同府学生父没庐墓有白狐游狎墓侧野蚕作茧篱落间俱旌其门曰孝行尤氏应天府上元县民唐思敬妻马氏民徐义妻李氏民全镛妻杜氏直隶内丘县民刘廉妻张氏民乔景宣妻郑氏县学生叚福妻余氏祁门县民汪舍芳妻陈氏民汪轸妻杜氏民汪永祥妻汪氏民张希用妻陈氏民程克良妻浦氏长洲县民陆埙妻矫氏吴县民郁信妻于氏当涂县民朱恒妻周氏繁昌县民徐晋妻张氏望江县民王宽妻萧氏泾县民赵敬忠妻史氏潼关卫官舍吴锦妻周氏浙江慈溪县民沈愚妻沈氏民周迪妻黄氏奉化县民韩彬妻丁氏余杭县民盛治妻刘氏丽水县民王汉妻胡氏江西丰城县民龚大邦妻赵氏福建泰宁县民江显妻石氏河南归德州举人范俊妻梅氏湖广龙阳县民伍景妻孙氏山西五台县民陈纪妻焦氏大同县民高景妻信氏闻喜县民崔参妻张氏民崔振妻武氏路州卫百户王荣妻王氏陕西平凉卫军张旺妻禄氏秦州卫军尹政妻皆以旱寡守节而禄氏尤峻夫亡时年二十五既葬其夫乡人屡劝其他适至剪发剌目坚执不从俱旌其门曰贞节
　　○巡按直隶监察御史张琎奏居庸关隆庆涿鹿中卫守御白羊口后千户所其地俱近京师军人少有争讼輙相走告所逮人众久未结证有妨守备乞自后词讼俱送巡关御史问拟事下刑部议以其言可行但其间有不妨守备者仍须本部问拟或事系违法重情及预巡抚镇守巡按等官者本部参详处治为便从之
　　○乙亥靖江王佐敬薨王悼僖王之子也母妃耿氏永乐甲申生九年袭封为靖江王至是薨年六十有六讣闻辍朝一日赐祭葬如制谥曰庄简
　　○狭西都指挥使王裕为事革职其子英例应代其原职凉州卫指挥同知兵部以英尝坐宿娼奏降一级为指挥佥事于边卫叙用
　　○丙子录大同杀贼功升奉御张普林都指挥佥事张瑛俱一级赏太监覃玑韦正彰武伯杨信银十两彩叚三表里都督佥事徐恕右副都御史王越银五两彩叚二表里都指挥以下官及旗军人等共三千八十六员名各升赏有差
　　○毛怜等卫女直都指挥额黑秃及兀罕住等来朝贡马及貂皮赐宴并袭衣彩叚等物有差
　　○宣德总兵官都督同知颜彪奏修筑诸边墩台边墙壕堑之数新墩六旧墩一十有三边墙壕堑凡为丈十一万四千六百有奇
　　○丁丑土鲁番等使臣亦马黑麻等来朝贡驼马赐宴并衣服彩叚等物有差
　　○戊寅  孝庄睿皇后忌辰  上诣  几筵行祭礼遣驸马都尉石璟祭  裕陵
　明宪宗纯皇帝实录卷之六十九
　　成化五年秋七月壬午朔享  太庙奉  孝庄睿皇后神主诣庙享祀
　　○遣内官祭司门之神
　　○增给辽府镇国将军豪邽本色禄米一百石从其请也
　　○癸未修山川坛正殿两庑拜殿及神厨之损坏者
　　○吏科给事中赵侃言二事一吏部听选监生待次日久可令给假回家定限赴部过期三年以上者寘于法历事监生给假者亦如之一听选考满起复等官年及六十二三以上精力衰惫不堪任使者黜之六十五以上者不得入选中间五品以上官如有才德出众精力未衰者奏请裁处下吏部覆奏从之○钦天监监副吕庆周昉以受赇枉法下锦衣卫狱具伏刑部论罪当绞例减等充军诏免之但夺其官仍充天文生
　　○甲申命工部左侍郎蒯祥陆祥复职吏部言二人三年考满年皆七十之上例当致仕特命复职
　　○复除都给事中潘荣于吏科以丁忧服阕也
　　○复除河南布政司右参政贾杰于狭西
　　○吏科给事中毛志上言乞讲学纳谏任贤以保王业复言会昌侯孙继宗以外戚之故致位上将久握兵柄而老疾日侵宜俾溯望朝参国有大事则使与闻  上以志所陈多已行者继宗虽老精力尚未衰皆不听
　　○镇守云南太监钱能奏云南所属卫所军马钱粮屯田之属自来任官分理必由总兵官会议而行比年掌印管屯管马管操官员独令巡按御史推选及边夷土官袭职布政司径为处置总兵全不得与深为不便奏下吏部尚书姚夔等覆奏谓先有诏云南贵州广西湖广四川土官袭职者本部移文三司核实定名会奏方许袭职如有徇私不公听巡按御史紏举罪坐原核官遵奉诏旨行之已久今能又以为言请进止  上曰仍如诏例行
　　○乙酉  仁孝文皇后忌辰  奉先殿行祭礼遣驸马都尉石璟祭  长陵
　　○丙戌命故辽东左参将都指挥使孙璟子文毅袭父原职沈阳中卫指挥使
　　○太传会昌侯孙继宗以老疾乞休  上曰朝廷正用老成人乡精力未衰尚堪任事言者过当朕已处置矣所辞不允
　　○诏常州府应纳南京各卫仓夏税改徵银价以水灾从巡按都御史邢宥请也
　　○四川都布按三司奏保县僻在极边永乐五年开设杂谷安抚司授以印章俾安抚本司旧维州等处番寨凡有进贡从保县以达后与董卜韩胡宣慰司讎杀旧维州等处俱为夺占贡路隔绝今杂谷舍人耿著思吉集众复取旧地遣番僧朵儿监藏等来贡马甲等物因久不通无年贡例未敢未敢发遣礼部言朝廷抚驭四夷来则不拒况杂谷宣抚司系先年开设亦累曾进贡虽隔绝年久然能输诚纳贡较之为恶作耗者不同乞许其来贡以后仍令遵三年一贡之例从之
　　○丁亥实授云南等道试监察御史薜为学张玉郑昱魏景钊林正傅鼐马震王浩叶廷荣边完李钊钱山张岫杨漙李鉴徐英苏盛俱为监察御史
　　○兵部奏广西断藤峡及忻城八寨等处流贼累次攻劫乡村杀掠人畜总兵官都督同知马良左右参将夏鉴张寿镇守太监王定巡抚左佥都御史张鹏不能摅忠效力息盗安民俱请罪之  上曰马良等坐视寇盗纵横本当逮问姑记其罪令用心剿贼若再误事不宥
　　○戊子浙江淳安县民项宜奏臣父文曜先任吏部左侍郎为石亨诬陷为于谦党连坐充运今谦等已蒙昭雪复职赐祭臣父遇宥原籍为民病故乞视谦等加与恩典  上令所司如例行之
　　○庚寅巡抚四川都御史汪浩等奏松潘建昌各有参议一员提督边储官军以参议非风宪官多易之请转宪职庶可禁革奸弊户部议欲增置按察司副使佥事各一员专理其事而取回参议谢绶周达别用吏部覆议官不必增置但请赐绶达二人敕俾便于行事从之
　　○以陕西固原等处杀贼功赏官军人等自四年十一月二十二日以前获功者五千一百四十五员名如杀达贼例生擒斩首为首并被伤及奋勇当先者指挥银三两彩叚一表里千百户银二两绢二匹旗军人等银二两布二匹生擒斩首为从者指挥银二两绢二匹千百户银二两绢一匹旗军人等银二两布一匹二十三日以后获功者二千二百员名如杀番贼例都指挥钞八百贯彩叚一表里指挥钞六百贯彩叚一表里千户钞五百贯绢三匹百户所镇抚等官钞四百贯绢二匹总小旗钞三百贯布一匹军舍人等钞一百五十贯布二匹其参政如都指挥例典仗县丞等官如百户例监生吏典人等如总小旗例民状弓兵人等如军舍例共钞四十六万八千九百贯银一万二百六十两绢一千二百八十六匹布八千八十一匹其在京及狭西者于内帑支给河南山东者各从便于所司支给从户部议以省转运之劳也
　　○辛卯命隆平侯张祐新宁伯谭祐印记南北二太仆寺成化三年四年孳牧马驹
　　○夜东方流星如盏大青白色光明烛地自大陵东北行至云中后三小星随之
　　○壬辰夜月犯南斗魁第三星○癸巳复除起复知州秦纮于秦州先是纮以忧去任已除黄孟麟代之抚字无方州人思纮计其服当阕相率诣京奏保会巡抚都史马文升等亦言于朝遂调孟麟陇州而复除纮秦州
　　○丙申中元节遣驸马都尉石璟杨伟分祭  长陵  献陵  景陵  裕陵文武衙门各分官陪祭
　　○遣内官  恭让章皇后陵寝
　　○兵部奏四川安化关守备官军赴仓给饷不严哨备为贼所截杀伤数多镇守副总兵都督佥事卢能左参将署都督佥事周贵号令不严军威不振俱宜究治  上命俱停俸三月仍推堪代能镇守者以闻○巡抚永平真定等处右佥都御史阎本奏畿辅之地内屏京师外逼虏境城垣不固遇有边警人心易傜真保定及定州河间等府俱有砖城久而剥落若易涿赵等州武清良乡等县俱系土城为雨颓圯过半不堪保障请于无事及农隙之时量倩兵民以渐修甓  上谕工部臣曰本所言诚固根本防不虞至计但兴大役动大众须令本计议斟酌民情事宜以渐修葺如或旧城犹堪保障及地方灾窘宜俟丰年为之
　　○丁酉移置河南嵩县巡检司于谭头保增民兵五十巡察白家沟虎窝山马槽里三银洞寇盗
　　○四川都司奏乌思藏赞善王等遣舍人阿别等率各寺寨番僧一百三十二起不依年例入贡兼无番王正印文书今已量留十数名在被守视方物余皆遣回乞定议令各照年例进贡或  各具印信文书会同进贡礼部言乌思藏地方广远番王数多若令各照年例进贡则往来频繁驿递不息若令会同进贡则地方有远近难以齐一宜令各王各具印信文书于应贡年分陆续来贡不许人数过多仍请敕各番王知会令其永远遵守所贡方物既至宜令四川三司遣人省谕准作成化六年分进贡起送赴京或以礼发遣令其依限前来务在处置得宜以尽怀柔之意从之
　　○戊戌右军左都督刘玉奏将士论功例均爵赏今征西官军分别日期升赏不一如十一月二十二日以前斩获一功者蒙加陆以后斩获二功者止给赏轻重未均将士归怨乞量升授以励将来  上从之命俱升署职一级
　　○女直都指挥阿古哈以迎送使臣往来效劳奏乞升秩命升一级
　　○己亥  太宗文皇帝忌辰  奉先殿行祭礼遣驸马都尉石璟祭  长陵
　　○命都督佥事湛清充副总兵代卢能镇守松潘地方
　　○夜东方流星如盏大青白色尾迹有光自井宿东南行至云中
　　○辛丑斩逆贼李洪火聦于市二人皆满俊党也俊既伏诛乃获法司论罪当凌迟诏斩之且免其孥
　　○壬寅赏从征四川贵州官二千七百五十九员名钞币有差钞二十八万七千八百贯绢二千六百九十余匹布一千八百余匹
　　○癸卯大宁都指挥同知王昇老疾命其子义代昇原职保定后卫指挥同知
　　○命陕西按察司佥事杨冕专抚固原等处土达协同镇守守备等官整饬兵备从巡抚都御史马文升等言也
　　○夜月犯昴宿东北星
　　○甲辰狭西按察副使李＜王巳＞劾守备洮岷都指挥佥事韩春失误军机之罪春遂摭＜王巳＞事讦奏之事下巡抚都御史马文升同巡按御史布政使司官鞫得其实并得春贪婪不法状＜王巳＞亦处置颇失宜各有罪奏至都御史林聪请行文升等究治如律从之
　　○乙巳毛怜等卫女直都指挥阿失帖木儿等建州左等卫女直都指挥买秃等速平江等卫女直指挥速古等各来朝贡马及貂皮赐宴并衣服彩叚等物有差
　　○命故武成后卫带俸都指挥使尤荣子斌袭父原职武成后卫指挥使
　　○建州左卫都指挥佟那和劄等奏乞命都督董山子脱罗李古纳哈侄完者秃各袭其父伯之职事下兵部尚书白圭等言董山等世受国恩享有爵土冈思敬顺自取诛戮脱罗等乃叛逆遗孽法当诛夷然既听其悔过来朝待以不死矣予夺之宜惟  圣明裁处  上曰虏酋背负恩义罪当族灭今首恶已诛余皆悔过向化朕体  上天好生之德悉加宽宥脱罗等既众人奏保其授罗都指挥同知完者秃都指挥佥事令统束本卫人民依前朝贡再犯不贷
　　○丙午升松潘军民指挥使司指挥同知尧彧署都指挥佥事充左参将代周贵镇守松潘地方既而兵部言右参将刘芳见任都指挥使彧乃其属官今才升署职不宜即居其左请改芳为左彧为右庶几名分正而体统不紊  上以芳被讦奏未结命改彧为右而推代芳者以闻
　　○丁未命故金吾左卫带俸都指挥佥事周宽子钊袭父原职指挥使
　　○总督南京粮储南京户部尚书陈翌奏初南京工部奏准法司所问囚人当纳米赎罪者改纳灰瓦等料以佐修理之用今修理渐省而仓廪已虚欲令囚人杖以下纳料徒以上仍旧纳米刑部尚书陆瑜请行南京户工二部会法司议行之诏可
　　○戊申赐襄城侯李瑾勋阶诰券为奉天翊卫推诚宣力武臣特进荣禄大夫柱国子孙仍世袭伯爵本身免二死子免一死
　　○命故南京前军都督佥事常荣子鉴袭父原职南京留守卫指挥使金吾右卫带俸都指挥使卢胜子鼎袭父原职本卫指挥使老疾广西都指挥佥事陈纲子瑄代父原职桂林中卫指挥使
　　○四川总兵官右都督芮成奏巡抚都御史汪浩专权贪暴及巡按御史冯斐受赂害人共三十三事命给事中虞瑶刑部郎中何衷锦衣卫千户金璋往按之成继上二奏皆讦浩浩遂奏成贪淫不法四十四事下刑部覆奏会都察院议请推选廷臣代回二人听理诏锦衣卫差官逮之
　　○己酉晓刻木星犯轩辕大星○赐岷府南渭王庶三子曰膺蚀四子曰膺钞靖江王庶子名曰相纬曰相绂曰相练
　　○庚戌府军前卫掌卫事都指挥穆寗贵因所委指挥徐隆等侵克军士月粮为人所告事下刑部词连寗贵刑部遂劾其罪  上以寗贵无受贿情贷之
　　○广东守珠池奉御陈彝奏今岁五月有黑船十余艘泛青婴杨梅池窃采蚌珠闻其语音乃交阯夷人请敕安南国王禁治户部议以所云夷言得于剽闻未可遽信降敕宜令所在有司禁防既而巡抚都御史亦以为言适安南国王黎灏遣使朝贡曰就令赍敕往谕之
　　明宪宗纯皇帝实录卷之六十九终
明宪宗纯皇帝实录卷之七十
　　成化五年八月壬子朔
　　○癸丑翰林院修撰郑环乞归省亲许之
　　○甲寅命湖广都指挥佥事刘宁子缨代祖原职岳州卫指挥同知
　　○命四川协同镇守参将都督佥事宰用充左参将代刘芳镇守威茂叠溪等处地方
　　○乙卯省直隶太和县和阳界沟二驿及界沟递运所
　　○丁巳释奠先师孔子遣礼部尚书姚夔行礼
　　○戊午祭  大社  大稷
　　○翰林院侍讲学士丘浚以母丧去任浚奏臣幼丧父母李氏守志不嫁以教育臣已蒙朝廷旌表复以臣任职推恩封太孺人今在家病故乞赐谕祭从之不为例○广西道监察御史李瑢言臣巡视甲字等库看得各处解纳钱粮有数少而其来自远者如四川仪陇县角□羊成化四年分生漆二斤五倍子十斤其直为银不踰四钱而间关道路凡四阅月其费将十倍请自今凡课程数多者许州县径角□羊少则送府或布政司类角□羊又言甲字等库大使贾铭告称比者天财库夜尝有盗盖因各库不用库夫之过库夫之设所以使之出纳钱粮慎固防守其额多者百二十人少亦三四十人旧尝有两番直宿之令今存者无几而夜宿每库不过一二人遇有出纳令角□羊户雇倩市井无赖号为小脚搬运窥阚夤缘为盗请备将原额库夫清出给与印烙字号木牌俾之搬运防守则盗贼可息而积弊以消事下户部议以为宜从之瑢又言臣观内库所藏弓矢动以亿万计其间弓之漆角脱解矢之翎干蛀蠹者既多积于无用而有司续解者亦惟取具文移以致吏民并缘为奸弓矢多不犀利有警何所资藉以为用哉臣请申饬所司必使用心如式造解仍于岁办额内量减什之一二或取其直角□羊库为修整之费或徵其材归公为成造之资庶上下财用不乏而内外之奸弊可除矣事下工部覆奏以定制不容增损惟命所司如式督造而已
　　○己未刑部都察院各奏天下都布按三司并直隶府卫当决重囚总一百十有八人请移文各处三司直隶差刑部官俱会同巡按御史详审无冤依律处决诏可有冤者仍听辩理
　　○闲住狭西苑马寺卿邵进忿其子辱骂以财雇人杀之既而官获谋杀者进遂告言子不孝实已手刃之河南按察司鞫得其实既坐杀者以谋杀之罪仍请鞫进都御史林聪等请下巡按御史会按察司官逮进等详审之诏可
　　○庚申南京礼部尚书邹干以召至命为礼部尚书
　　○辛酉孝慈高皇后忌辰  奉先殿行祭礼驸马都尉赵辉承命祭  孝陵
　　○内官吴海守备永宁私役边军多纳贿赂又令家人以布分所部而倍收其粟指挥千百户刘谨等四十九人皆为之出纳同守备指挥马刚寔从臾之为千户郤铭所奏事下巡抚都御史郑宁委巡按御史逮治刚等乃劾海等俱当逮治都察院以闻诏海自陈谨等四十九人命会镇守等官各杖三十释之
　　○礼部左侍郎兼翰林院学士刘定之卒定之字主静江西永新县人正统丙辰会试第一廷试进士及第授翰林院编修秩满升侍讲景泰壬申升司经局洗马丙子进右春坊右庶子天顺纪元改通政司左参议俱兼侍讲是冬改翰林学士甲申进太常寺少卿兼翰林侍读学士充国史副总裁成化丙戌冬入内阁参预机务明年秋升工部右侍郎兼翰林学士又明年升礼部左侍郎仍兼学士以疾乞致仕不允卒年六十一赠资善大夫礼部尚书谥文安赐祭葬给驿舟还其丧定之少颖敏敏人日记数千言父髡尝领乡荐不求仕家居授徒博通古今知定之为伟器俾之博考群书而禁其作文一日见其所私作惊曰此子有八面受敌之才既而果以文章取高第名闻天下为人坦夷言动质直不事矫饰己巳之变上书陈十事皆切当时之务总裁国史发凡举例删繁撮要其功居多入内阁不久然一时制作多出其手为文援笔立就未尝属稿而伟思瓌情形生境具自出一家机轴论者谓国初以来馆阁能文之士博洽如定之者治不数人但颇泥古施之于事或不通云
　　○壬戌遣户部尚书薛远祭京都太仓之神
　　○遣顺天府官祭宋丞相文天祥
　　○命狭西都指挥使刘晟协同右副总兵都督同知赵英镇守凉州地方
　　○癸亥命陕西按察司副使邓本端整饬岷洮等处边备
　　○甲子裁革广西博白县县丞主簿二员县旧编户三十三里为贼残破仅余七里故裁革之
　　○直隶苏州府长洲县人俞璋奏臣父俞士悦先任刑部尚书天顺元年以奸臣石亨诬陷兵部尚书于谦谋逆坐臣父知而不举被累充军后遇宥原籍为民病故今谦等已蒙昭雪则臣父之冤不辩自明乞如例复职赐祭下礼部覆奏许之
　　○岷府江川王徽煝薨王庄王之子也母妃赵氏永乐壬辰生宣德四年封为江川王至是薨年五十有八讣闻辍朝一日赐祭葬如制谥曰恭惠
　　○乙丑命故贵州都指挥佥事何瑛子钟袭父原职平坝卫指挥使
　　○丙寅兵部奏四川重庆叙州二府云阳等县屡报强贼聚众杀掠民财三分巡官及卫府州县捕盗官各因循怠忽致贼滋蔓请夺其俸俱令戴罪捕贼以靖地方从之
　　○丁卯夜月生左右珥赤黄色鲜明良久渐散
　　○戊辰祭太岁风云雷雨岳镇海渎山川等神
　　○遣旗手卫官祭旗纛之神○己巳云南木邦军民宣慰使司土官宣慰使罕乐法等遣陶派线等镇康州土官知州刀门戛等遣陶孟闷盖等各来朝贡马及金银等器物赐衣服彩叚等物有差仍以罗叚付陶孟闷盖等归赐其土官及妻
　　○辛未升夏官正李登冬官正许恪五官灵台郎田蓁俱为钦天监监副
　　○命故福建都指挥佥事钱辂子堂袭父原职泉州卫指挥同知
　　○工科左给事中王诏言比奉诏遵正统间旧例令在京三品以上大臣推举方面今天下诸司朝觐吏部既奏罢其不职者仍会官推补其缺间有方面秩满者亦在举中臣愚以为国家法古为治有九年黜陟之典方面官初授时皆由大臣推荐今复援例保举其间未必一一秉公为国如古人之为者恐奔竞之徒夤缘得地害治不小乞自今罢会保之例止令吏部核其殿最严为黜陟诏方面知府秩满仍视正统间旧例行之
　　○癸酉  上复御经筵视午朝
　　○增设固原马驿
</div>
    <div class="pagination">
<a href="明实录宪宗实录_page36.html">上一页</a><span>...</span><a href="明实录宪宗实录_page32.html">32</a><a href="明实录宪宗实录_page33.html">33</a><a href="明实录宪宗实录_page34.html">34</a><a href="明实录宪宗实录_page35.html">35</a><a href="明实录宪宗实录_page36.html">36</a><span class="current-page">37</span><a href="明实录宪宗实录_page38.html">38</a><a href="明实录宪宗实录_page39.html">39</a><a href="明实录宪宗实录_page40.html">40</a><a href="明实录宪宗实录_page41.html">41</a><a href="明实录宪宗实录_page42.html">42</a><span>...</span><a href="明实录宪宗实录_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
