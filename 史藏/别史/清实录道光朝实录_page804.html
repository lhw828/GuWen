<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 804 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 804 页/共 848 页</h1>
    <div class="content">
道光二十七年。丁未。十二月。丙午朔。谕内阁、刘韵珂等奏、闽省善后案内、亟应建修新旧各工。业经履勘明确。现饬先行赶办一摺。此项工程。现经发帑兴办。所有应建应修炮台等工。及铸造大炮擡炮。并造补军装器械。在在均关紧要。必当核实办理。方期工归实用。帑不虚糜。著该督等即督饬现委总办全工之鹿泽长、吕恒安、及各该员弁同心协力。认真经理。该督等仍与各司道随时轮赴工次。详细稽核。如查有草率偷减情弊。立即指名严参。不准稍涉姑容。工竣后仍亲往验收。　　

○礼部奏、道光二十八年元旦应行礼仪。得旨、是。奉皇太后懿旨。照例行礼。停止筵宴。其在外公主福晋命妇进内行礼之处。并著停止。　　

○缓徵浙江仁和、富阳、嘉兴、秀水、嘉善、海盐、平湖、石门、桐乡、归安、乌程、德清、武康、武义、汤溪、十五县被旱被水村庄新旧额赋。并海沙、鲍郎、青村、三场歉收灶户新旧额课。　　

○丁未。谕内阁、已革山东署滕县知县绣纶、讳盗赔银。狡展不认。昨有旨交张澧中亲提审讯。兹据御史林扬祖奏称、存兴家人杨祥所供各情。该革员未经面质。势必指为一面之词。仍思狡卸。两地各讯各供。碍难结案等语。著山东巡抚即将该革员绣纶、解交刑部。以便提同人证。将何人经手送银及呈送银数若干之处。逐层质对。认真讯究。毋任狡展。寻刑部奏、查已革知县绣纶、于境内被劫重案。并不速拏赃贼。辄行许赔银两。又复讳强为窃。朦混通详。迨经讯明。犹敢饰词狡展。若非奏请交部。传到家人杨祥质讯。几被巧脱。种种乖谬。未便以业因本案革职。竟予免议。应请旨发往军台效力赎罪。以示惩儆。未获盗犯。应令山东巡抚。督饬勒限严缉。从之。　　

○又谕、耆英奏、省河盐课奏销。请循案展限一摺。本年广东省两次奏销。商力不及。所有省河各商道光二十七年应完二十六年分课饷。著准其展至二十八年三月底奏销。此后递年仍前趱早一月。至三十年年底。复归原限。　　

○又谕、昨据梁宝常奏、浙江仁和等县田禾被歉。请缓带漕粮一摺。业已降旨准行。惟原奏内称蠲免米三万一百余石。分三限捐廉补运。本年应捐带米一万余石。先已奏明等语。各省偶遇灾歉。或蠲或缓。经督抚奏明。朕无不立沛恩施。缓徵一项。自应酌量年限。分别带徵。至业经蠲免米石。原期实惠及民。无须更议筹补。所有该抚前经奏明捐廉补运之处。著毋庸议。　　

○以办理匪徒出力。予浙江府经历唐润、以知县升用。　　

○戊申。谕内阁、吉明等奏、请增支弁兵盐菜口粮等语。此次叶尔羌新到防兵六百余名。留驻东路堵剿贼匪。并赴奎里铁列木庄摉捕余党。其盐菜口粮。自应照征兵支给。至续经派赴各卡隘军台。查探防堵之弁兵等二百余员名。均系奉差远出。跋涉辛勤。与在城防守者不同。著加恩照征兵之例。一律支给。以示体恤。　　

○赏世袭三等伯许保瑞、头等侍卫。在大门上行走。　　

○以轰击英吉沙尔贼匪。予把总王文焘、以千总升用。并赏花翎。赏把总刘扬武等蓝翎。余升补有差。释回遣犯九名。　　

○己酉。山东巡抚张澧中、奏报接印日期。得旨、实力整顿。克副委任。朕得人之难。汝自知之。勉益加勉。　　

○旌表逼嫁捐躯江西瑞昌县儒童朱容书妻向氏。湖南衡阳县民谭积林妻淩氏。　　

○庚戌。上诣皇太后宫问安。　　

○辛亥。孝惠章皇后忌辰。遣官祭孝东陵。　　

○谕内阁、载垣等奏、御前行走之科尔沁扎萨克固山贝子济克默特、身体单弱。于一切差使不甚相宜请旨一摺。济克默特、著革去御前侍卫。伊子棍楚克林沁、身体亦属软弱。著一并革去乾清门头等侍卫。　　

○又谕、赛尚阿等奏、请饬催两淮应解生息银两。此项银两。系圆明园八旗内务府三旗官兵等口食枪营公费所需。岂容延宕拖欠。致该营筹款拮据。著两江总督、速饬将所欠道光七九十等年银两。赶紧徵解。并将应交二十六年连闰一年利银二万六千两。二十七年一年利银二万四千两。一并赶紧解交该营。以资公用。毋许再有延宕。　　

○予剿匪阵亡广西守备李廷扬、千总刘春林、外委陈国熊、马瑞春、麻学谦、彭文志、祭葬世职。　　

○修浚直隶温榆河果渠村坝埽各工。从总督讷尔经额请也。　　

○免调派进征土尔扈特、和硕特、蒙古官兵借支俸项及盐菜银。　　

○缓徵湖南凤凰、乾州、永绥、保靖、四厅歉收屯田谷石。　　

○壬子。谕内阁、前据军机大臣会同户部、议令将江苏苏松太三属漕粮。暂由海运。曾经降旨准行。旋据杨殿邦奏、河海并运事宜。请俟本年办理无误。明年再行筹议。并片陈近日洋面情形。当交大学士军机大臣会同户部速议具奏。兹据该大学士等详核妥议。所有苏州、松江、太仓、三属二十七年应徵漕粮。著仍于二十八年暂由海运。至海洋巡哨。宜加周密。减船丁舵。宜加体恤。现据李星沅等条议章程。总宜慎益加慎。务臻妥善。帮丁为漕务官员所辖。著责成该漕督严饬所属。妥为约束。所称沙船到津。易滋流弊一节。著直隶总督、严饬地方该管文武。实力防查。毋得稍存大意。明年河运较少。抵通较早。该漕督宜于暇豫之时。妥筹减费裕漕良策。以期全漕足额。仍归河运旧章。其嗣后如何轮减。俟本年办理如果试行无误。即著该漕督于海运蒇事后。会同两江总督、江苏巡抚、妥议具奏。至绅户大户包揽抗欠。胥役地保包庇侵蚀。刁衿豪棍把持挟制诸弊。著两江总督、江苏巡抚、悉心厘剔。有犯必惩。其海运应用款目。著户部详慎钩稽。毋令稍有浮费。以昭核实。又据德诚等奏、熟筹收受海运漕粮事宜。豫行杜绝诸弊章程一摺。所称拨船宜择坚厚。向由直隶州县承办。率以损坏船只充数。再米中用药使水。宜严为防拏。又请添设巡员。自津至通。昼夜巡查。均著直隶总督按照所奏各条。委员查验。严密查拏。并派委干练巡员梭织巡察。又称米色必须纯洁。前经议定海运章程。著该督抚严饬承办各员实力遵办。　　

○谕军机大臣等、耆英等奏、民夷互殴致毙多名一案。酌量办理情形一摺。广东黄竹岐地方。民人殴毙夷命。现经缉获凶犯。讯认不讳。该督等公同商酌。已应允该夷酋先将情重人犯四名正法。乃该酋犹复恃强挟制。毫无情理。业经该督等据理严驳。折其骄盈之气。该夷始就驯服。已回香港。民夷安静如常。办理尚属妥协。惟此次民夷互殴。究系因何起衅。该夷因何来至黄竹岐地方。是否系伊应到之地。有无不法情事。该凶犯等惨杀夷人。伤多且重。因何怀恨至此。该夷致殴民人一伤一毙。实系何人。均著该督等详细访查。遇便据实具奏。又据耆英片称、备文照覆口□佛夷。力为开导等语。口□佛夷潜入内地传教、并兵头驶往朝鲜两事。该督等谕令劝止。该兵头均有覆文。并有每年巡涉朝鲜等国之说。情词殊为诡谲。著仍反覆开导。切实劝阻。勿任再有私越蓦行等事为要。将此谕令知之。寻奏、民夷互殴。系因夷人麦刻地等来至黄竹岐村前打雀。居民惊扰。斗殴互伤。粤省民情。总因二十一年春间。夷人滋事。三元里地方。受其荼毒。怀恨未释。是以将该夷六命惨杀。其被夷人殴毙之民人。系名陈亚振。被夷人殴伤之民人。系名李亚健。至口□佛夷传教一事。前向新到夷酋口□陆＜?口英＞、谕令禁止。该酋尚无异言。其兵头驶往朝鲜。亦已备文反覆开导。遇应阻止之处。再行随时相机办理。报闻。　　

○又谕、郑祖琛等奏、歼捕滋事匪徒。并现派弁兵驰往堵御一摺。广西灌阳县属。前有湖南道州匪徒窜入抢掠。经该县会营督同该处团练乡勇。协力围拏。叠次格杀多人。并拏获匪目左广秀等二名。该匪等俱已溃散。退回道州、及交界之永明等处。现在匪犯李魔旺、已在湖南被获。尚恐余匪出没无常。难保不复行窜扰。该抚等业已派委员弁。驰往该处。著即饬令该员弁等、于交界处所。严行堵御。并咨会湖南省会同迅速摉捕。务期净绝根株。勿留余孽。另片奏、平乐、阳朔等处。均有匪徒滋事。业经饬派文武员弁等、督率团勇击散等语。著一并饬令分投摉捕。毋得因贼已退散。稍疏防范。是为至要。将此谕令知之。寻覆奏、先后捕获匪犯三十七名。除左广秀等五名、情罪重大。即在拏获地方正法。并蒋学泰一名。业已病故外。何甚先等二十八犯。审明均系听从道州首匪李魔旺、纠邀抢掠。由道州冲入灌阳县属。焚抢村民。杀伤差役乡民多人。实系随从谋叛。均各依谋叛不分首从皆斩律。押赴市曹处斩。传首示众。杭旺详等三犯。被胁入夥。中途逃散。并未随同焚劫。合依谋叛案内被胁入夥。并未随同抗拒官兵。发新疆给官兵为奴例。发新疆给官兵为奴。现在地方肃清。惟查灌阳县与楚省道州等处犬牙相错。仍饬县营协同严防。下部议。从之。　　

○以故奉恩将军绵淑子奕桦、袭职。　　

○以福建台湾水师副将陈显生、为广东南澳镇总兵官。　　

○以击贼出力。赏布噜特头目密尔杂胡里四品顶带花翎。把总吴登第等蓝翎。予恭顺布噜特奇里克爱曼布噜特比爱吉等顶翎有差。　　

○癸丑。上诣大高殿行礼。　　

○以工部右侍郎明训、管雍和宫中正殿事。　　

○缓徵陕西榆林、葭、怀远、神木、府谷、五州县歉区旧欠银谷。　　

○科尔沁扎萨克土谢图亲王色登端噜布等九人。喀尔喀扎萨克亲王车林多尔济等三人。乌珠穆沁扎萨克车臣亲王彭苏克纳木济勒。巴林扎萨克郡王那木济勒旺楚克等二人。敖汉郡王布彦德勒格哷固鲁克齐。阿巴噶扎萨克郡王阿尔塔什第等三人。浩齐特扎萨克郡王吹精扎布。阿巴哈纳尔扎萨克贝子桑斋萨拉特多布。喀喇沁扎萨克头等塔布囊德勒格尔等二人。于神武门内瞻觐。　　

○甲寅。上御乾清门听政。　　

○以古城领队大臣毓书、为内阁学士兼礼部侍郎衔。暂署伊犁参赞大臣。鸿胪寺卿书元、为太常寺卿。国子监祭酒青麟、为光禄寺卿。　　

○乙卯。上诣皇太后宫问安。　　

○谕内阁、御史曹楙坚奏、革员逗留江苏。请勒令回籍等语。已革知府黄冕、从前因案遣戍。今已释回。仍在江苏逗留。著李星沅、陆建瀛、查明该革员现在何处。即行饬令回籍。交裕泰、陆费瑔、转饬该地方官严加管束。毋许出外滋事。　　

○谕军机大臣等、裕泰奏、剿捕新宁匪徒。业已竣事。并乾州厅匪苗纠众抗租。现办情形各一摺。又另片奏、苗众挑去租谷。烧毁仓廒。调兵前往防剿等语。览奏均悉。湖南新宁道州等处滋事首要各犯。节经陆费瑔奏称、均已先后捦获。已降旨仍令摉捕余匪。兹据裕泰奏、剿捕业已竣事。惟东安县一带。尚有零匪窜匿。务期摉拏净尽。分别撤兵留防。以靖地方。至乾州厅痞苗多人。始则持械窜入永绥厅苗寨。胁制各里屯佃入夥议款。不许纳租。继又率领款众将排料岩落两屯仓新收租谷挑去。并将仓廒烧毁。经该里苗守备等带兵攻阻。复敢开枪拒敌。愈聚愈多。不法已极。亟应调兵剿办。现在提督王宗贵、业已驰赴辰州。著该督一面督饬地方各官安抚良苗。勿任附和。一面飞咨该提督、督率精练兵勇。相机剿捕。务期迅就肃清。毋令稍有滋蔓。其乾州各苗佃于本身名下应纳之租。既已输将过半。乃复纠众窜入邻境。胁制他人不许纳租。是否无赖痞苗藉端讹诈。抑系地方官办理不善。另有起衅别故。并著该督确切查明。如有激变情事。据实严参。毋稍徇隐。将此由四百里谕令知之。　　

○以故三等男梁志凝子翼之、袭爵。　　

○旌表守正捐躯四川郫县民张正秀妻景氏。　　

○除江苏丹徒县建筑炮堤占废田四顷二十一亩有奇额赋。　　

○丙辰。谕内阁、钟祥等奏、估挑运河淤浅工段、需用土方银数。开单呈览。山东闸河。漕运攸关。现据查明本年受淤情形。自应酌量加挑。俾新漕畅行无滞。所有上捕运泇四厅属估需例添募夫工价器具银、一万九千七百八十四两零。著准其动拨司库正款。其津贴银二万七千一百三两零。除沛汛津贴银九百九十二两。由江南支领外。其余银二万六千一百十一两零。应由东商生息项下分别动拨。即饬该道厅督率各工员赶紧兴挑。该河督仍随时亲往督催趱办。务期一律深平。克日速竣。如有草率延玩。即行从严参惩。另片奏、商息解不足数。请暂于藩库借拨等语。此项不敷津贴银一万二千六百十一两零。著准其暂于山东藩库、先行借拨发办。毋得迟误要工。仍著该抚严催该运司追商赶解足额。还清借款。毋稍延缓。本年节令稍迟。挑工紧要。姑照该河督所请。嗣后冬挑届期。仍当按款催解。俾资赶办。不得援案辄请借拨。以清款项。　　

○湖广总督裕泰覆奏、楚岸额销淮盐。截至二十七年十一月十六日止。查明实存未售盐四十五万余引。前因两淮商疲引积。奏蒙减运。原为恤商疏滞。而每年复有带运残引。及食岸融楚。或十余万引、至二十万余引不等。合之额运。仍与未减相同。加以整轮散轮。提前展后。皆足占碍新纲。此历年存盐之实在情形也。至售盐之价值。系按各场盐色为等差。现在每包卖银二钱六分六厘、至二钱八分不等。每库平纹银一钱。易制钱二百文。每包需钱五百三十余文、至五百六十文不等。前经部议减价。每包卖银二钱九分有奇。今楚岸盐价。虽尚不及此数。而民间犹苦价昂。此又银贵钱贱之实在情形也。总之疏引在于缉私。惟有严饬地方文武。实力巡查。认真督销。以清积滞。报闻。　　

○赠故前任热河都统瑚松额、太子太傅。予祭葬。谥果毅。　　

○丁巳。谕内阁、张澧中奏、应行解部人犯脱逃。请将佥差不慎之员摘顶勒缉一摺。山东历城县知县叶圭书、于钦差侍郎等饬发看管续经行令递籍之人。任令潜逃。现降旨饬拏送部。又未能即时弋获。非寻常佥差不慎可比。叶圭书著暂行革职。并著崇恩、自备资斧。立即前往山东。率同该县叶圭书、勒限两个月。严拏王荣、务获。以凭解部审办。如逾限不获。定将崇恩重治其罪。并著该抚将该县及该管知府、一并严参。以示惩儆。　　

○又谕、张澧中奏、藩库款目繁多。请稍宽时日详核等语。山东藩库款目纠纷。易滋弊混。前任藩司王笃、造册移交。其收支细数。并未详细注明。自应认真厘剔。以昭核实。著张澧中督同署藩司刘源灏、详细钩稽。造具清册送部查核。该抚等均系甫经到任。无所用其回护。务宜秉公查办。毋得意存瞻徇。豫为开脱地步。代人受过也。懔之。　　

○又谕、张澧中奏、引商延不完纳尾欠。先行参追一摺。山东引商咸临泰等五十名。于应交正课加价尾欠银两。延不完纳。均著发县监追。予限一月。将新旧课项勒令全完。傥始终延宕。即归入本年新课一并严参革究。　　

○西安将军布彦图、江宁副都统穆腾额、年力就衰。命原品休致。以御前侍卫扎勒罕泰、为西安将军。西安协领色普徵阿、为江宁副都统。　　

○镶黄旗汉军副都统佛贵、镶红旗蒙古副都统法丰阿、年力就衰。命原品休致。　　

○以御前侍卫齐克唐阿、为正黄旗护军统领。调正白旗蒙古副都统明训、为镶红旗满洲副都统。以英吉沙尔领队大臣德龄、兼正白旗蒙古副都统。　　

○以固伦额驸德木楚克扎布、管满洲火器营事。　　

○戊午。谕内阁、李星沅奏、请将撤任分司革职严审一摺。五品衔撤任两淮通州分司运判赵祖玉、于官运引船夹带私盐重案。事前既不能认真缉获。复敢于提讯时哓辨饰非。意存狡展。难保无知情故纵串同推卸情弊。赵祖玉著即革职。交该督确切研讯。按律惩办。寻奏、讯明船户夹带私盐。丁役得赃包庇。赵祖玉虽非知情故纵。究属失察。业已革职。应无庸议。颜晋敏在江口督报船只。船户在内河买私夹带。该员无从觉察。惟不慎选揽头。咎亦难辞。请开复革职处分。交部严加议处。娄鉴承充总头。购私包庇。比照盐场无藉之徒、犯该徒罪以上例、发近边充军。下部议。从之。　　

○调镶白旗护军统领恩华、为正黄旗护军统领。正黄旗护军统领齐克唐阿、为镶白旗护军统领。　　
</div>
    <div class="pagination">
<a href="清实录道光朝实录_page803.html">上一页</a><span>...</span><a href="清实录道光朝实录_page799.html">799</a><a href="清实录道光朝实录_page800.html">800</a><a href="清实录道光朝实录_page801.html">801</a><a href="清实录道光朝实录_page802.html">802</a><a href="清实录道光朝实录_page803.html">803</a><span class="current-page">804</span><a href="清实录道光朝实录_page805.html">805</a><a href="清实录道光朝实录_page806.html">806</a><a href="清实录道光朝实录_page807.html">807</a><a href="清实录道光朝实录_page808.html">808</a><a href="清实录道光朝实录_page809.html">809</a><span>...</span><a href="清实录道光朝实录_page805.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
