<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 186 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 186 页/共 502 页</h1>
    <div class="content">○改铸福建兴泉永道关防。从署总督有凤请也。　　

○举行咸丰三年大计。奉天才力不及官二员。浙江卓异官十员。不谨官四员。才力不及官二员。年老官三员。湖南卓异官十员。不谨官五员。罢软官二员。浮躁官一员。才力不及官四员。有疾官二员。年老官四员。山西卓异官六员。才力不及官三员。有疾官三员。年老官一员。陕西卓异官七员。不谨官二员。才力不及官一员。有疾官一员。年老官三员。甘肃卓异官六员。不谨官一员。年老官二员。四川卓异官十四员。不谨官三员。才力不及官二员。有疾官三员。年老官七员。广东卓异官十二员。不谨官五员。罢软官一员。浮躁官二员。才力不及官三员。有疾官三员。年老官二员。广西卓异官九员。不谨官三员。才力不及官二员。有疾官一员。年老官四员。云南卓异官九员。不谨官二员。罢软官二员。才力不及官二员。有疾官二员。年老官一员。贵州卓异官六员。不谨官一员。浮躁官一员。才力不及官二员。有疾官一员。年老官一员。分别议叙处分如例。　　

○己丑。遣官祭关帝庙。　　

○谕军机大臣等、前有旨谕令僧格林沁、胜保、派员带兵一千名、赴河南归德一带截剿。昨因阜城剿贼吃紧。复谕该大臣等、暂缓抽拨。酌商迅奏。兹据徐州镇总兵百胜等奏、本月十二日。先有土匪窜入萧县黄家口焚掠。次日突有大股逆匪踵至。在丰工以下屯踞南北两岸各村。意图分道直趋徐城。现在存营兵勇。势甚单薄。军火钱粮皆储城内。请派兵救援各等语。徐州为南北要冲。且系粮台重地。断不可不严为防范。本日已谕令琦善拨兵一二千名、援应徐州。并令袁甲三、由宿州驰赴该处扼守。尚未知能否分拨赴援。且均在徐州以南。而北路空虚。甚属可虑。著该大臣等、仍拣派得力大员、带兵一千名。迅速前往协剿。并侦探归德一带情形。酌量何路紧急。即带兵由何路截击。张亮基现在景州一带。崇恩亦随大营剿贼。山东与徐州接壤。关系紧要。该大臣、即就近与张亮基筹酌办理。毋稍延误。阜城贼匪攻剿情形如何。甚为悬念。该大臣等、顿兵日久。未能速殄贼氛。转致大兵为所牵掣。势且贻误大局。罪将谁诿耶。将此由六百里加紧谕令知之。　　

○又谕、贼氛偪近徐城。该处为南北咽喉。且系粮台重地。著琦善迅即抽拨精兵一二千名、派委得力将弁管带。驰赴徐州协剿。既可保卫粮台。又可遏贼北窜。断不准以无兵可拨。藉词推诿。将此由六百里加紧谕令知之。　　

○又谕、徐州为南北要冲。且系粮台重地。万不可稍有疏虞。著和春、福济、再行拨兵二三千名、驰赴徐州会剿。其派赴临淮等处兵勇。亦可权衡缓急。酌量分拨。惟统带兵勇。必须勇敢素著之员、方资得力。前据向荣奏、已饬秦定三、即日赴庐。此时谅已赶到。著和春等、即饬该提督统带官兵驰往徐州。会同百胜等、合力攻剿。逆匪由皖省陆续北窜。和春等、统带大兵攻剿庐州。已在贼后。若不将徐州一带逆匪、赶紧肃清。不惟贼踪剽疾。北窜可虞。即庐州大营。亦有腹背受敌之势。军情变幻靡常。和春等、务当统筹全局。先其所急。不致顾此失彼。将此由六百里加紧谕令知之。　　

○又谕、前据袁甲三奏、逆匪有直趋徐州之说。本日据百胜、王梦龄奏、该逆窜入徐州砀山县境、贼势猖獗、兵力实形单弱等语。该给事中现驻宿州。前谕令和春、酌拨精兵一二千名、交袁甲三管带。未知曾否赶到。著即将现有之兵勇。迅速督带前进。与百胜等、会合夹击。力挫贼锋。遏其北窜。不可株守一隅。致误事机。将此由六百里加紧谕令知之。　　

○又谕、昨有旨、谕令桂明带兵一千五百名、驰赴归德一带迎剿。兹据王履谦、长臻奏、逆匪偪近豫省。黄河防守兵勇甚单等语。已谕令恒春、于泽潞防兵内、抽拨兵一千名。驰赴黄河以南。迎头截剿。该提督著即赶紧带兵、由潼关直趋黄河南岸。探贼所向。扼要进剿。所有山西派往之兵。及河南防兵。均归调遣。本日据百胜奏、贼由永城、夏邑、窜入砀山县境。偪近徐州。情形万分吃紧。桂明抵豫后、熟筹轻重。如归德一带情形稍缓。著即带兵驰赴徐州。与百胜等、会合攻剿。力遏凶锋。尤防贼匪沿河偷渡北窜。万勿迁延观望。致误事机。所需军饷。昨已谕王庆云筹款接济。本日复谕令英桂、设法筹办矣。将此由六百里加紧谕令知之。　　

○又谕、安徽贼匪窜偪徐州。豫省兵力尚单。仍须邻省添兵协剿。著恒春、即于泽潞等处防兵抽拨一千名。选派得力将弁管带。迅速驰赴黄河以南。探明匪踪。迎头堵剿。并可扼贼偷渡北窜之路。此项官兵。即归桂明节制调遣。毋稍延缓。致误事机。将此由六百里加紧谕令知之。　　

○又谕、前据骆秉章、鲍起豹奏、岳州失守。贼窜湘阴。本日崇纶、青麟奏报、近日贼情、亦有窜往岳州。及上扰荆州之说。惟据云、驿路梗塞。差弁折回。实在贼踪。不能确探。台涌自德安驰奏布置各情后、日久未见续报。殊深悬念。现在贼匪已窜岳州。其荆襄一带。是否另有股匪滋扰。曾国藩水军、甫抵湘潭。不能遽援楚北。崇纶、青麟、又以武昌兵弁不敷调遣为词。现令江西巡抚陈启迈、备齐船炮赴援。或先派精兵一二千名。由陆路驰往应援。连日据崇纶等奏、汉阳一带逆匪。半系乌合之众。其长发老贼。为数无多。据此情形。不难剿灭。台涌统辖全省。务即督率将弁、探贼所向。痛加剿洗。无得株守德安。致逆氛愈肆猖獗。其荆州、襄阳各路。是否已有贼踪。抑或由何处分窜。著迅速查明具奏。毋再延缓。将此由六百里加紧谕令知之。　　

○又谕、前因贼船窜扰汉阳金口一带。已谕陈启迈、饬派得力水师员弁。管带炮船。驶出九江。断贼往来之路。兹据崇纶、青麟奏称、该逆以船为巢。大江之上。任意游行。现在湖北兵力、甚形单弱。不敷剿办。上游下游贼船。随地肆扰。势甚猖獗。著陈启迈仍遵前旨。迅即配齐炮船。派委得力将弁、由南昌、九江、星速驶赴楚北。会同进剿。如炮船一时骤难齐备。亦必须先拨精兵二千名、派员管带。由陆路前往湖北援应。仍一面筹画船炮。设法协剿。该抚等、务当统筹全局。不分畛域。合力攻剿。遏楚北之凶锋。即可保浔江之门户。该抚接奉此旨后。迅即筹办。不准稍有迁延。致误事机。此时陈启迈如尚未到任。即著陆元烺、先行遵旨筹办。无稍迟误。将此由六百里加紧谕知陈启迈、并传谕陆元烺知之。　　

○又谕、崇纶、青麟奏报、近日贼情一摺。逆匪盘踞汉郡。近又南窜岳州。偪近长沙。其荆襄上游等处。亦甚吃重。台涌现授总督。自应探贼所向。相机进剿。势难遽赴武昌。防守省城。崇纶职任守土。青麟系防堵大员。均属责无旁贷。自以力捍危城为要。据称背城一战。恐系因筹防棘手。姑为出城之说。为他日卸责地步。此股贼匪。既系乌合之众。长发贼目无多。台涌兵到。汉阳不难克复。其省垣重地。仍责成该抚等、竭力防堵。若擅离城池。致有疏失。朕惟崇纶、青麟、是问。至驿站文报。仍著随时设法绕道行走。楚北贼势蔓延。大股已窜过岳州。现在荆襄一带。该逆是否分股旁窜。并著速行侦探。随时奏闻。将此由六百里加紧谕令知之。　　

○又谕、本日据百胜等奏、大股逆匪。屯踞丰工以下之黄河两岸。意图直趋徐城。该处偪近豫东。请饬严防要隘等语。贼匪偪近徐州。即系永城股匪由砀山一带窜来。其归德等处。是否另有贼股窜扰。该抚现在如何防剿。日久未见奏报。实深焦灼。昨谕令陕西提督桂明、带兵一千五百名。径赴归德一带。迎头截击。本日已飞催前进。该提督统兵出省。应需粮饷。已谕王庆云、筹款接济。一入河南境内。一切夫马粮饷。仍著英桂妥速接济。毋令缺乏。致误军行。近日贼踪窜至何处。该抚与总兵柏山、在何处堵截。徐广缙等、如何带勇防剿。务当随时奏报。勿稍迟延。将此由六百里加紧谕令知之。　　

○又谕、本日据王履谦、长臻奏、河防吃重、守御兵单一摺。逆匪偪近徐州。归德等处。河防更关紧要。现已谕令桂明、由潼关带兵一千五百名。驰往归德一带迎剿。复谕恒春迅拨泽潞防兵一千名。驰赴河南。交桂明调遣。惟援兵一时不能遽集。王履谦、长臻、巡防河岸。是其专责。著即就现有兵勇。派拨扼要防守。仍须亲身往来督饬地方河工员弁等、稽察河口。毋使奸细乘闲偷渡。并与山东、河南、互相知照。以期声势联络。毋稍疏虞。将此由六百里加紧谕令知之。　　

○又谕、据百胜等奏、逆匪屯踞丰工两岸。意图直趋徐州等语。徐州与东省毗连。情形甚为吃紧。张亮基现驻景州。杜贼南窜。固为要著。而山东与徐州交界地方。尤不可不严为防范。著该抚酌度情形缓急。或自行统兵折回南路。扼要堵截。留崇恩驻劄景州。或令崇恩带兵前往徐州交界。遏贼窜扰之路。务当悉心筹画。毋误事机。将此由六百里加紧谕知张亮基、并传谕崇恩知之。　　

○又谕、百胜、王梦龄奏、逆匪窜偪徐州、竭力堵御一摺。览奏曷胜焦急。徐州偪近黄河。为南北要冲。且系粮台重地。万不可稍有疏虞。百胜等、现在南北两岸劄营扼堵。惟城中军火钱粮。关系紧要。此时该处兵力甚单。傥势难兼顾。或暂将粮台移至后路。该总兵等、务当体察情形。一面扼贼北窜之路。一面捍卫城池。保守粮台。毋得顾此失彼。断不准任令贼匪阑入。以塞南北咽喉。并著将现在防剿贼匪情形。随时奏报。毋稍迟误。将此由六百里加紧传谕知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。二月。庚寅。上诣雍和宫行礼。火神庙、关帝庙拈香。　　

○以湖南官军剿办江西土匪出力。赏参将塔齐布、知县杨恩绂、花翎。余升叙有差。　　

○辛卯。谕军机大臣等、前因贼窜永城。谕令僧格林沁、派兵驰往归德一带截击。昨因徐州萧砀等属。已有贼踪。郡城吃紧。复谕该大臣等、酌量缓急。或径赴徐州。或驰往归德。扼贼北窜。本日该大臣等奏、已派善禄带兵二千五百名。前赴刘家口。尚系筹办归德一路。而张亮基奏报。复称逆贼、已由丰工二坝渡河。有直扑济甯之信。是山东情形。尤为紧急。兖州一带。平原旷野。无险可扼。傥剿办稍迟。必至与徐州归德之贼。联为一气。沿河一带。势若燎原。大局几不可问。已另有寄谕。饬令善禄、会同张亮基、星驰前赴山东南路迎剿。僧格林沁等、所派之兵。即著饬令星夜启程。毋庸俟庆祺来营。致滋延误。阜城之贼。虽经痛剿。尚未见实在穷蹙。显系牵掣我师。以待南贼来援。该大臣等目睹南路贼情。如此猖獗。犹不赶紧进攻。先断根株。奏报摺内尚称傥能捦渠埽穴。再行督师南下。如急切未能得手。再图两全兼顾之策。事势至此。犹复游移无准。仅以忧愤为词。于事何济。所有阜城剿贼事宜。即著责成僧格林沁专办。务将该逆设法诱出。尽数歼灭。不准再请展缓时日。胜保即与僧格林沁商酌。督带马步精兵。进驻德州一带。为善禄等后路策应。该处为水陆咽喉。既可杜南来之贼。并可遏阜城贼匪南窜之路与僧格林沁军营。声势联络。胜保接奉此旨。即将如何分兵。何日启程。迅速驰奏。此系因汝等剿贼迟延。以致南贼北犯。不能不分兵两路。为兼顾之计。并非令胜保拥兵德州。遥为善禄等声援。傥前路紧急。即须驰往竭力堵剿。若令南北贼匪句结惟胜保是问。沿途所需军饷。即于山东省无论何款内。酌提应用。所请敕部筹拨现银之处。已谕户部速筹接济。其截存内帑一项。除陆续拨解顺天粮台外。现尚存银一万两。亦谕知户部。即日改解胜保粮台矣。至阜城之贼。尚有塔儿头红叶庄二处盘踞。为掎角之势。必须克日攻剿。埽除净尽。断不准再延时日。致干重罪。经文岱本日谢恩。经朕批令随同胜保前来。今胜保前赴德州军情紧急著毋庸来京陛见。经文岱亦即饬令毋庸前来。将此由六百里加紧谕令知之。　　

○又谕、张亮基奏、逆贼渡河、山东危急一摺。张亮基亲督练勇二千名。即日驰赴南路迎击。著善禄即将僧格林沁、胜保、由大营派拨之精兵二千五百名。克日统领启程。与张亮基会合前进。务即探明贼踪所向。何路紧急。即向何路迎头堵剿。严扼北窜。断不可任令此股逆匪。与阜城之贼。联络句结。致剿办更难得手。至济南省城。及南路金乡鱼台一带。并附近丰北各偏僻要隘。著善禄、张亮基、严饬各该地方文武员弁。一体严密筹防。毋稍疏失。将此由六百里加紧各谕令知之。　　

○又谕、前因皖境贼匪。窜入河南永城、夏邑。英桂并无奏报到京。降旨询问。本日始据英桂奏、剿办光固捻匪获胜、并调兵饬援归德一摺。又片奏、患病情形等语。英桂久任外省司道大员。于地方形势。何处紧要。邻省贼氛。何处切近。本应早事筹防。况简任巡抚。兼管提督。全省军务。皆其专责。乃株守汝甯。于探报楚省贼踪。既未详确。徒以堵御六安逆匪为辞。竟不知永夏两县。业被窜扰旬日。所报光固剿办捻匪获胜。现有柏山在彼摉捕。办理防堵。该抚何以不移营疾向归陈一带。迅速迎剿。贼匪已入境内。尚未探明。直是形同聋聩。所患肝疾。并非急证。尽可随营调养。前既未据陈奏。现当事势吃紧之时。岂得以精神委顿。自占地步。前令桂明带兵一千五百名。驰赴归德。昨又谕恒春拨兵一千名赴豫。交桂明调遣。著英桂檄饬各属。豫备夫马粮饷。俾桂明一路军需。不致缺乏。可期星速遄行。并著飞咨恒春。提催泽潞官兵。赶紧来援。仍通筹河南全省大局。何处防兵。可以移缓就急。即调至归德陈州一带。节节接应。一面严饬省城文武大员。慎密防守。以固根本。现在湖北贼船、已由金口。上窜岳州。直趋湘阴。其荆襄上游。未据报有贼踪。仍当饬令柏山、随时确探。尽力防范。近日该抚奏事迟缓。甚至各路军营。及他省督抚。报到数日。而英桂于本省军情。与贼势猖獗。尚未探明详奏。岂空言寝食俱废。便能了事耶。桂明未到之前。徐广缙能否堵御。所派赴援官兵七百名。是否足资剿办。现在如何筹画布置。即著详细速奏。傥稍事迁延。致贼匪更窜他处。惟英桂是问。将此由六百里加紧谕令知之。　　

○又谕、现在和春带兵攻剿庐州贼匪。所有大营需饷。万分紧急。徐州一带。现在贼匪窜扰。道路不无梗塞。各省解皖军饷。若仍由徐州粮台解庐。恐有疏虞。著黄宗汉、陈启迈、恒春、王庆云、于各该省应解皖饷。遴委妥员。迅速径解庐州一带和春军营。务须探明路径。及贼匪踪迹。务令委员妥慎护解。并知照沿途经过地方。派拨兵役。一体小心护送。毋误要需。将此由六百里加紧各谕令知之。　　

○又谕、和春、福济奏、军饷紧要。请饬各省委员径解庐州军营一摺。前以皖省军情紧急。于福济奏报内。批令数日即发一报。以慰朕念。并令传谕和春知悉。兹阅和春、福济、所发奏报。于庐州贼情。及现在如何攻剿之处。并未提及一字。实属不知轻重。所请将各省奉拨军饷。径解庐州。已谕知山东、山西、陕西、浙江、江西各省。照议办理。该提督等、即分投迎提。以资接济。前曾谕令和春、酌拨精兵一二千名。交袁甲三管带。复以贼匪屯踞丰工南北两岸。徐州危急。谕令该提督等即派秦定三、带兵前往会剿。著即严饬所派官兵。星驰前进。毋误事机。至庐州贼情。及该提督等、如何设法围剿。并著迅速奏闻。另片奏、请将知县程钰、刘瀛阶、革职之处。前因袁甲三参奏。已明降谕旨。将该员等革职查办矣。仍著和春、福济、查明各该员。如有逃避情事。即遵前旨。以军法从事。将此由六百里加紧谕令知之。　　

○户部奏、议发四川省空名监照。请饬将饭银照费并解。以资办公。得旨。饭银照费。皆是无要之款。现在各省办理捐监。虽剔尽弊端。尚恐不能尽除。乃初有成效。即冀专济部费。是导外省吏胥滋扰也。况军营饷需。尚且不敷。尔部何关紧要。如是之摉罗也。祁＜穴隽＞藻等、均著传旨严饬。办稿司员。著查明记过一次。　　

○参赞大臣僧格林沁等奏、阜城逆匪死守不出情形。得旨。览奏焦急实深。数日来满望可接捷书。何以令该逆又成死守之势。挑穵长濠。固为扼吭之善策。第此时贼之不出。非尽穷蹙。实故意老我师。以待彼之南援。彼时腹背受敌。或兼顾不暇。皆在意中。无异于将毙之虎。又添双翼也。著僧格林沁等、设法诱出。尽行歼灭。万不可再任窜逸。　　

○镶白旗蒙古副都统乌尔棍泰奏、拏获形迹可疑之尚克明等、请交巡防处审办。得旨。尚克明等、均著交巡防处严讯。嗣后寻常可疑人犯。著送至载龄处转解。若要紧头目。著直解巡防处。统不必奏。以归画一。若实有至紧至要机密之事。仍著封奏。亦不必差专人。可由驿驰递。　　

○以直隶剿匪出力。赏副都统郭什讷、花翎。骁骑校多隆阿、以佐领升用。　　

○命协办大学士吏部尚书贾桢、兵部左侍郎常志、署镶红旗满洲副都统基溥、刑部左侍郎李钧、敬修天坛地坛先农坛工程。　　

○壬辰。春分。朝日于东郊。遣惠亲王绵愉、恭代行礼。上诣寿康宫、问皇贵太妃安。　　

○江南河道总督杨以增奏、逆匪偪近徐州、急筹防剿情形。得旨。汝在清江。何无探报。专待该镇道具禀到汝始行具奏。朕已早知数日矣。现在逆匪业已渡黄。汝竟毫无知觉。形同聋聩。即使续有报来。已是迟了。又奏团练民勇、劝捐米石情形。批。各处团练。原为守御本处。若必使有一团、即筹一团之费。是虚糜帑项。掷之无用之地。此等团练。断不准豫筹经费。如有捐输较多者。奏明破格请奖。将捐项径解琦善大营。　　

○癸巳。上诣永安寺拈香。　　

○谕内阁、前因奕兴奏、盛京刑部主事明禄、禀请代奏各情。并书元参奏明禄、乖僻妄为各一摺。当派柏葰、会同善焘、秉公研讯。兹据柏葰等、讯明定拟具奏。此案已革主事明禄、所禀各情。虽查系事出有因。惟于书元修理公寓。指为私宅。殊属谬妄。且于递禀时、因书元向其诘问。辄敢负气走出。实属乖僻任性。此等挟制刁风。必应重惩。仅予革职。不足蔽辜。明禄著发往军台、效力赎罪。主事焕德、劝令明禄撤禀。笔帖式清奎、收存禀词。延未呈出。均有不合。焕德、清奎、均著交部议处。书元借项充公。虽查无抑勒情事。惟于属员禀请代奏。牵涉堂司各官。并不据禀直陈。显系意存回护。书元著交部议处。　　

○又谕、柏葰、善焘奏、审明已革协领佐领、派兵自护私宅、并将军奕兴奏辩各情一摺。此案已革协领塔芬布。因闻兵丁妄报。辄调集兵勇。已属轻举妄动。又拨兵在家守护。复任听伊子恩合、派令练勇。卫护私宅。实属假公济私。胆大专擅。塔芬布著即发往新疆、效力赎罪。已革佐领恩合、擅派练勇。卫护私宅。亦属任性妄为。著即发往军台、效力赎罪。盛京将军奕兴、于属员擅调兵勇各情。并不据实奏参。迨经书元参劾后。又复不候查办。□气陈奏。哓哓渎辩。实属有心徇庇。前已有旨将奕兴、交宗人府议处外。并著革去盛京将军。以示惩儆。　　

○又谕、柏葰、善焘奏、查明书元前奏将军衙门设立谳局等语。盛京旗民命盗案件。乾隆年闲。屡次奏定章程。均归刑部办理。自应循照旧章。恪遵勿替。将军衙门审办案件。自有专司。何得添设谳局。致滋流弊。嗣后命盗重案。及应拟军流徒罪各犯。俱仍照例归刑部审办。其例应会同将军审办者。亦著由刑部主稿。将军衙门。不准另立谳局。添设刑具。即寄监监提各犯。亦著备文咨送刑部。以昭慎重。而专责成。　　

○谕军机大臣等、僧格林沁、胜保等奏、据张亮基咨称兖济一带吃紧。该抚驰回邀截。请拨兵扼守德州。该大臣等、复派魁福、督带马队五百名。为善禄后路应援。并选备马队二千名。如东豫情形。十分吃重。胜保即分督官兵。亲往迎剿各等语。此时阜城贼匪。尚未埽除净尽。而南贼复行北犯。事势至此。急宜迅筹剿办。断不能稍宽时日。再事游移。胜保著仍遵前旨。即日带兵。进驻德州一带。相机迎剿。不准稍有迁延。魁福所带吉林马队五百名。即饬令归善禄军营。并力迎击。副将邱联恩、移劄景州。务须严饬扼守。遏贼南奔。阜城附近村庄。据称地方狭小。较易合围。现已穵濠树栅。杜贼窜路。著僧格林沁、激励将士。设法进攻。务期及早克复县城。尽歼丑类。为移兵南下之举。庶免顾此失彼。以图全局。傥剿办稍迟。致令南贼来援。朕惟僧格林沁是问。至胜保、善禄、魁福、均已督兵驰往前路剿贼。德勒克色楞、又患疮疾。此时阜城贼匪。急须殄灭。僧格林沁统领全军。责无旁贷。务当督饬各路带兵大员。加意严防。若复蹈前辙。致令贼匪乘闲窜逸。又滋他患。该大臣岂能当此重罪耶。将此由六百里加紧谕令知之。　　

○参赞大臣僧格林沁等、奏陈统筹防剿事宜。得旨。前日寄谕。与汝等统筹之策相符。已有旨饬令胜保、即日移驻德州。相机前进。军兴以来。我军处处迟缓。胜保岂不知耶。　　

○以恭亲王奕为镶红旗蒙古都统。镶蓝旗满洲副都统联顺、署镶白旗汉军都统。　　

○调黑龙江将军英隆、为盛京将军。以镶红旗蒙古都统奕格、为黑龙江将军。　　

○甲午。遣官祭贤良祠。　　

○谕内阁、百胜、王梦龄奏、丰工下游包家楼一带。现有土匪。假充逆贼扎筏渡河。该镇等未能杜其偷窜。均属罪有应得。除淮徐道王梦龄、前经革职暂留本任外。徐州镇总兵百胜、著即革职。仍留本任。与王梦龄督带兵勇。迅将股匪剿捕净尽。毋再疏虞。致干重罪。江南河道总督杨以增、未能先事筹防。并著交部议处。　　

○又谕、曾国藩奏、已故巡抚之孙、捐输军饷。请将伊祖入祀乡贤祠一摺。所奏荒谬之至。原任湖北巡抚杨健、道光年闲。因随声附和。年力就衰。奉旨降为三品顶带休致。其非德望素优。已可概见。嗣因该地方官题请入祀乡贤。经部议奏驳。奉旨允准。兹据曾国藩奏称杨健之孙候选员外郎杨江。捐输军饷银二万两。率请将杨健从祀乡贤祠。实属袒护同乡。以私废公。显背圣旨。可恶已极。各省题请乡贤。例由督抚学政。核其事实具题。曾国藩以在籍侍郎。辄敢专擅入奏。并请特旨允准。毋庸交部。是必欲朕俯如所请。迹近要求。朕知该侍郎、断不敢故意违旨。总因见解未充。遇事拘泥。复过于好名所致。甚至饰词巧辩。有名宦以吏治为衡。乡贤以舆论为断之语。竟似从祀乡贤。不必问其平日居官何若。所奏更不成话。曾国藩著交部议处。其杨江所捐银两。应得奖叙之处。仍著该部核议具奏。　　

○谕军机大臣等、袁甲三奏、贼到丰工下游之包家楼。扎筏渡河。贼踪飘忽。万难追及。即时折回宿州。严堵南路续来窜匪。并称此股逆匪。分为三起。接连而行。意在接应河闲之贼各等语。现在徐州虽保无虞。粮台重地。必应严为防范。百胜等所带兵勇。为数无多。深恐难资堵御。前有旨令袁甲三、赶紧赴援。移缓就急。以遏贼匪北窜。岂不知权其轻重。以顾大局。转以徐州镇道兵勇。足敷剿办为词。希图卸责。又以贼已渡河。追剿不及。藉口折回。仆仆在道。总未见贼。岂不知愧恨耶。袁甲三自到皖省以来。叠次剿办土匪。尚属出力。及至大股逆匪蜂拥北犯。踉跄趋避。朕倚任该给事中。不为不专。宜如何竭尽心力。以副委任。乃止知株守宿州。总未与贼接仗。朕实不解。况河闲窜匪。势虽穷蹙。而惟欲死守待援。既据奸细供称南北之贼。意在援救河闲。万一乘虚奔突。不惟句结堪虞。转致分我兵力。该给事中如赶紧跟追。相距亦止两日。安见竟不能及。且既称南路禀报。尚无续窜之贼。何以径行折回。置北来之贼于不顾。本日已谕令百胜等、严守徐州。能否布置得宜。朕心实深悬系。该给事中现既折回。若再令北来。更属缓不济急。著即督饬兵勇。尽力之所能为。杜截南路窜匪。不准稍有疏虞。傥再贻误事机。自问当得何罪。将此由六百里加紧谕令知之。　　

○又谕、本日据百胜、王梦龄奏、逆匪大股窜扰。及会筹追剿各情形。现在贼匪已由黄家口、包家楼一带。坼屋扎筏。窜渡黄河。而盘获奸细。并有直扑徐城。由荆山桥北窜之意。袁甲三追贼不及。已折回宿州。该总兵等、疏防于前。若再不实力堵截。自问当得何罪。前据杨以增奏、百胜等所带兵勇。及调募河兵练勇。并招致民勇等项。约计尚有数千。著即于口岸紧要处所。分布扼守。毋得再令逆匪、续行偷渡。至山东南路情形吃重。已有旨派善禄带兵。与张亮基驰往。探贼所向。迎头截击。复命胜保督带重兵前往策应。百胜等、务当先就现有兵勇。力保郡城。严防窜越。若因黄河断流。无险可扼。任令大股贼匪。陆续窜渡。朕必将该总兵等、从重治罪。决不宽贷。将此由六百里加紧传谕知之。　　

○又谕、朕闻盛京锦县一带。时有匪徒劫夺情事。如牛庄税银被劫。线儿山回民戴秉权张丙等盗犯。及金宝昌租银被抢。原任知州沈逢恩之子、银两被劫各案。均未缉获要犯。以致往来之人。无不持械自卫。捕务废弛。深堪痛恨。盛京为根本重地。理宜一律肃清。岂容奸徒溷迹。使行旅俱有戒心。现在被劫之案。层见叠出。盗匪肆行无忌。若不亟加整饬。何以弭奸暴而安善良。承志现署盛京将军。著即会同恒毓、文蔚、严饬各属。将各案盗犯悉数缉获。按律惩办。仍谆饬旗民各界。一体严密侦缉。总期有犯必惩。毋得推诿贻误。如该管文武各员。仍前怠玩。不知振作。即著从严参处。毋稍姑容。将此谕令知之。　　

○以内阁学士文清、为礼部右侍郎。仍兼署工部左侍郎。通政使司通政使崇实、为内阁学士兼礼部侍郎衔。　　

○以盛京副都统承志、暂署盛京将军。　　

○以礼部右侍郎青麟、为湖北巡抚。命丁忧湖北巡抚崇纶、协办防剿事宜。　　
</div>
    <div class="pagination">
<a href="清实录咸丰朝实录_page185.html">上一页</a><span>...</span><a href="清实录咸丰朝实录_page181.html">181</a><a href="清实录咸丰朝实录_page182.html">182</a><a href="清实录咸丰朝实录_page183.html">183</a><a href="清实录咸丰朝实录_page184.html">184</a><a href="清实录咸丰朝实录_page185.html">185</a><span class="current-page">186</span><a href="清实录咸丰朝实录_page187.html">187</a><a href="清实录咸丰朝实录_page188.html">188</a><a href="清实录咸丰朝实录_page189.html">189</a><a href="清实录咸丰朝实录_page190.html">190</a><a href="清实录咸丰朝实录_page191.html">191</a><span>...</span><a href="清实录咸丰朝实录_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
