<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 158 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 158 页/共 505 页</h1>
    <div class="content">○予甘肃军营病故提督经文岱祭葬恤荫。　　

○丙午。谕内阁、古今治乱得失之源。圣贤身心性命之学。莫备于经。君临天下者。所当朝夕讲求。期有裨于治理。著倭仁、贾桢、选派翰林十数员。将四书五经。择其切要之言。衍为讲义。敷陈推阐。不必拘泥排偶旧习。总期言＜??闲＞意赅。仿照大学衍义体例。与史鉴互相发明。将来纂辑成书。掌院学士装帙进呈。以备观览。　　

○又谕、前因前任闽浙总督耆龄参劾福建诏安县知县钱宝懿等贪劣不职。当经降旨革职。所有捐厘舞弊等案。各归本案查办。嗣经徐宗干奏称、钱宝懿在诏安县任内。劝捐运本另收贴费浮销薪水等项属实。责令陪缴银两。兹复据徐宗干奏、接据钱宝懿禀称。前署汀漳龙道汪茹鉴委员候补知县方寿镜、索借不遂。架词妄禀。并有指称该署道派送节寿。及勇粮巡费等事。请另派大员讯究等语。此案已革知县钱宝懿、于捐厘舞弊一节。业经讯结之后。辄复翻控。牵涉道员派送各费等情。虚实均应彻底根究。著英桂会同徐宗干切实讯究。分别惩办。以成信谳。　　

○又谕、前据左宗棠、徐宗干、奏参总兵周万远与参将陈英互相禀讦等情。当经降旨将周万远等革职审办。兹据左宗棠等讯明定拟具奏。此案已革总兵周万远、虽讯明所部勇丁缺额。及折扣勇粮。系为蓝旗小队及长夫等项支用。尚无克扣入己情事。究属有违定例。周万远业经革职。著无庸议。其扣支短额勇粮。不准报销。即著勒限追缴。已革参将陈英、冒支勇粮银五百余两。复向局员姜德舆偪索薪粮。形同无赖。其牵控周万远谋害一节。讯明毫无确据。尤为诞妄。陈英著即发往军台。效力赎罪。其多领银两。勒限监追。照例办理。　　

○又谕、前因左宗棠等、奏参革员石栋等贪横不法等款。降旨令左宗棠、徐宗干、严行审办。兹据奏称、查明该革员等被参各款。分别拟结。此案已革副将石栋、因其子石渠得缺。送给丁书谢银二百四十两。且私托上司幕友。交接书吏门丁。钻营谋缺。又受庄焕文情托。将庄元庆、庄元高、庄金提、挑补额外。实属贪鄙不职。著发往新疆效力赎罪。并不准援免。革书吴庆云、充当督署稿书。起意撞骗。收受石栋银二百四十两。实属藐法。著发近边充军。并不准援免。已革游击石渠代理参将。系伊父石栋代为营求。石栋被参各节。该革员久已渡台。实不知情。业经革职。著免其置议。前任浙江盐运使庄焕文、前在督署襄办公事。辄与石栋互相请托。倚势招摇。实属罪有应得。该员业于浙江盐运使任内殉难。所得恤典。著即撤销。前任闽浙总督庆端、失察幕友丁书舞弊。例应议处。业经另案革职。著无庸议。庄焕文属托拔补额外之庄元庆等三名。均著即行斥革。　　

○以浙江温州镇总兵官吴全美为福建水师提督。　　

○丁未。谕内阁、官文奏、都统衔镶红旗护军统领舒保、由湖北杨家河地方。追剿纷窜发逆。斩馘甚多。复于四月二十一日。分路追击二十余里。毙贼无算。直抵寿山。时已薄暮。层冈深涧。不利马战。舒保见贼来甚众。直前贾勇。力捣中坚。与德隆阿等陷入重围。力竭阵亡等语。舒保自到湖北带兵以来。屡却悍寇。叠复名城。十余年来。战功卓著。此次因极力追贼。陷阵遇害。览奏殊深悼惜。舒保著照都统阵亡例从优赐恤。任内一切处分。悉予开复。并加恩予谥。入祀昭忠祠。于湖北武昌汉阳黄州德安襄阳建立专祠。历年战绩。并著宣付史馆。伊子倭克吉讷、俟及□山戊不□时。由该旗带领引见。候旨施恩。以示笃念勋臣至意。寻予祭葬世职。赠太子少保。谥贞恪。　　

○谕议政王军机大臣等、官文奏、护军统领舒保力战阵亡。并分饬镇将遏贼东趋各摺片。已明降谕旨。将舒保优恤。建祠予谥。并将德隆阿等一并附祀专祠矣。发捻合股阑入楚疆。虽经僧格林沁等督率马步各队。累战皆捷。而大股麕聚于皂市巡检司等处。扰及京山。复分股一自宋河至随州之南山。一自杨家河至德安。亘延二百余里。捻首欧老洪图犯德安。窥伺黄孝。其黄土关一股。复由东篁店广水驿窜至孝感县属之二郎畈等处。是汉江以北。群贼如毛。亟宜尽力剿洗。著僧格林沁、官文等、遵照前旨。督饬各军。四面兜剿。务将下游武汉。及大江北岸窜路。竭力遏截。并分饬苏克金、傅振邦等、绕出贼前。毋令窜入皖豫边境。光固一带。著张之万派拨劲兵。豫为防范。以备不虞。英霍毗连楚境。更觉吃紧。著曾国藩、乔松年、督率地方文武。严密布置。俾该匪无隙可乘。惟该逆等以援救金陵为名。故能号召匪徒。固结不解。为今之计。若将金陵迅速攻拔。则该逆失所依附。众心涣散。剿灭必易。是攻拔金陵。洵为目前第一要务。曾国荃率师合围。已经数月。布置自必周妥。著即著率诸军。会合彭玉麟水军。奋勇进攻。迅拔坚城。以副委任。金陵城内丑类尚多。围攻断不可稍有瑕隙。致令乘闲出窜。贻患他省。如由何处冲突而出。即惟何处统兵之员是问。李鸿章所部兵勇。攻城夺隘。所向有功。炮队尤为得力。现在金陵功在垂成。发捻蓄意东趋。迟恐掣动全局。李鸿章岂能坐视。著即迅调劲旅数千。及得力炮队。前赴金陵。会合曾国荃围师。相机进取。速奏肤公。李鸿章如能亲督各军。与曾国荃会商机宜。剿办更易得手。著该抚酌度情形。一面奏闻。一面迅速办理。曾国藩身为统帅。全局在胸。尤当督同李鸿章、曾国荃、彭玉麟、和衷共济。速竟全功。埽穴捦渠。同膺懋赏。并著左宗棠严饬蒋益澧、高连升等、迅拔湖州郡城。肃清全浙。腾出兵力。驰援江皖一带地方。俾免蔓延贻患。江北天六等处。地广兵单。该处为里下河一带门户。恐贼匪垂涎完善。前谕富明阿将援剿江南之师。悉数调回。分投布置。现在计已到防。如果贼有窜近消息。而兵力尚有不敷。即著李鸿章调派得力之兵。妥筹兼顾。陈国瑞一军。应令移扎何处。仍著僧格林沁酌量调派。一面迅速奏闻。徐宿清淮等处。并著吴棠随时整饬。加意筹防。期于有备无患。将此由六百里各谕令知之。　　

○又谕、崇厚奏、日斯巴尼亚国遣使来津。请立通商条约一摺。日斯巴尼亚国使臣玛斯、呈递照会。请立条约。并呈出所奉全权凭据。崇厚现令该国使臣在津候旨。所有通商立约事宜。即著薛焕、崇厚、与该国使臣。妥为办理。并发去全权大臣谕旨一道。如该使索取。即可照案钞录。给予阅看。俟立约事竣。仍将此旨缴回。将此各谕令知之。　　

○以正蓝旗满洲副都统载鷟为镶红旗护军统领。镶蓝旗蒙古副都统恩龄暂署正白旗护军统领。　　

○以记名副都统金顺为镶黄旗汉军副都统。未到任前。仍以正蓝旗蒙古副都统伊精阿署理。　　

○以镶白旗满洲副都统载容兼署镶白旗蒙古副都统。　　

○以记名总兵官刘连升为浙江温州镇总兵官。　　

○以救援主将不力。革湖北军营营总乌勒喜布、保升、淩祥职。并逮问。　　

○予湖北寿山阵亡营总德隆阿、骁骑校额尔根扎普、图兴阿等、祭葬世职加等。均附祀护军统领舒保专祠。　　

○戊申。谕议政王军机大臣等、穆图善奏、督军分起赴鄂一摺。据称现在马步各营。均已先后出关。该将军定于五月初六日。督队拔营起程等语。多隆阿所部。前经谕令以八千步队赴楚。如尚有余兵。拨赴甘省助剿。兹据穆图善奏、多隆阿所部一万余人。全行赴楚。自未便令其折回。著即催令各军。迅速前进。到后交僧格林沁、官文、分别调遣。楚北群盗如毛。得此兵力。自无难克日奏功。惟皖北地方。仍形空虚。该匪不能逞志于楚。恐蓄意东趋。由英霍以救金陵。不可不虑。陈国瑞曾否到颍六驻扎。著僧格林沁、曾国藩、乔松年、速为布置。并著曾国藩、乔松年、悉心筹画。如兵力实有未敷。或函商官文酌拨楚军。或仍遵前旨。拨镇防兵勇四千人。扼扎要地。均须早为筹策。万不可任令逆匪阑入。致误戎机。楚军既由穆图善全行带回鄂境。自未能拨赴甘省。雷正绾兵力不充。待援颇切。刘蓉所部兵勇。为数不少。著即酌拨数营赴甘。交雷正绾调遣。以厚兵力。蔡逆一股。阑入镇安大小心川。思欲偷渡汉江。前谕李云麟追蹑。并令刘蓉檄萧庆高等遏其窜路。何胜必等会合邀击。近日情形若何。久未据李云麟奏报。若此股逆众迅殄。亦可腾出兵力。赴援甘省。著刘蓉、李云麟、督饬将弁。速将此股殄灭。毋任蔓延川陕交界地方。致办理又形棘手。楚省兵力已厚。官文督饬唐训方、设法宽备饷需。以收饱腾之效。所有刘蓉、李云麟、前派追剿发逆已入楚境各营。著刘蓉、李云麟、迅速檄调回陕。毋令前进。将此由六百里各谕令知之。　　

○补铸广东嘉应州州同、开建县知县、太平乡连山厅宜善司南雄州百顺司等巡检、各关防印信。从巡抚黄赞汤请也。　　

○己酉。谕内阁、历代史书。皆以帝王本纪。冠诸＜??闲＞端。我朝列圣相承。均经国史馆恭修本纪。敬谨尊藏。伏念皇考文宗显皇帝至德鸿谟。耿光大烈。业经特命开馆纂修实录。现已进呈至五年。允宜恭修本纪。垂示后昆。著国史馆总裁遴派提调等官、督率誊录。诣实录馆。将业已进呈之书。照副本恭缮一分。恪遵编纂。随时进呈。于实录告成后。陆续办竣。所缮实录副本。即恭藏史馆。以资考证。　　

○谕议政王军机大臣等、沈葆桢奏、侍逆突犯抚州。血战解围。并弋阳克复。广信等处击贼情形。进攻南丰各摺片。侍逆由金溪犯抚州。猛扑东门外之文昌桥。经刘于浔等奋勇截击。贼仍败回金溪。抚州之围遂解。惟侍逆自抚州受创后。循河而南。图窥建昌。势尚鸱张。著沈葆桢督饬刘于浔等军。乘胜跟追。捦斩首逆。务将此股贼匪就地殄除。毋令蔓及他境。官军围攻南丰。追至城下。守备杨明发等夺门而入。均经中枪殒命。该县城池。未能即复。是否后队不克继进。以致未能得手。著沈葆桢檄饬席宝田、韩进春等、激励各营。迅复南丰县城。以期节节埽荡。伪王宗一股。由新城泸溪。入金溪界。以会侍逆。林正扬一股。由石城甯都。折而西趋。为瑞金雩都兴国兵练所击。南入福建之甯化界。陈炳汶尚在弋贵之南乡。汪海洋于陈坊湖坊筑垒。尾队出没于弋铅交界之黄沙港。金坛句容窜贼。复至德兴。江省群贼如毛。势殊岌岌。若非及早殄除。于全局殊有关系。著曾国藩统筹布置。妥为兼顾。并飞催鲍超带领所部。迅速驰援江西。王文瑞现扎永丰。刘典已抵袁州。应如何厚集兵力分路进剿之处。著杨岳斌、沈葆桢、妥筹办理。江皖情形。甚属吃紧。著杨岳斌懔遵前旨。速赴该二省适中之地扼要驻扎。力图埽荡。将此由六百里各谕令知之。　　

○山东巡抚阎敬铭奏、访获临邑县伪团赵汶焕讯明正法。得旨、所办甚为妥速。东省所属伪团。似此者恐尚不少。该抚如有访闻。即当严饬地方文武。相机密捕。尽法惩治。以儆凶顽而安良善。　　

○以江苏捐输军饷。永广盐城县学额七名。高邮州三名。　　

○以湖北通城县捐输团练。永广学额七名。　　

○以四川捐输津贴银两。永广洪雅县学额二名。＜??闲＞、崇庆、广安、邛、泸、灌、绵竹、达、渠、仁寿、南充、三台、中江、乐山、犍为、峨眉、荣、宜宾、富顺、蒲江、二十州县各一名。　　

○以江西弋阳县城被贼窜陷。旋即克复。革署知县叶琳、署外委刘步瀛职。仍留任。　　

○以短交截旷兵粮。革江苏千总刘万清职。并逮问。　　

○以江西抚州府城解围。予按察使刘于浔、总兵官普承忠优叙。赏参将施从善、游击黄名扬、巴图鲁名号。余升叙有差。予阵亡参将胡迪堂、守备彭称发、千总贺长发、把总赵洪胜等、祭葬世职加等。　　

○予江苏常州阵亡总兵官张行科等祭葬世职加等。　　

○予江西南丰阵亡守备杨明发祭葬世职。如参将例。千总李典发祭葬世职。如游击例。　　

○予江西新城阵亡守备李敬玉祭葬世职加等。　　

○予江苏各属阵亡殉难官绅知府李庆琛等暨士民妇女二千九十八名口分别旌恤如例。　　

○予浙江各属阵亡殉难员外郎王泰等绅民妇女六百九十八名口分别旌恤如例。　


大清穆宗继天开运受中居正保大定功圣智诚孝信敏恭宽毅皇帝实录卷之一百三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。五月。庚戌。谕内阁、前因权授江苏省总兵戈登协克常州。降旨赏加提督衔。并颁给旗帜功牌。以示优异。仍俟将常胜军部署妥协。再由李鸿章奏请嘉奖。兹据李鸿章奏、戈登部署所带之常胜军。甚属妥协。请旨嘉奖等语。戈登自上年春闲。协同官兵攻克福山。解常熟之围。又克复太仓州昆山吴江各县及苏州省城。本年克复宜兴溧阳县。并击退杨库窜贼。攻克常州府城。叠著劳绩。兹复将常胜军布置妥协。俾克经久利用。不但始终奋勇出力。且能深明中外和好大体。殊堪嘉尚。戈登著赏穿黄马褂。赏戴花翎。并颁给提督品级章服四袭。以示宠荣。　　

○谕议政王军机大臣等、李鸿章奏、裁遣常胜军。连日办理就绪各情形一摺。常胜一军。贪恣骄悍。本为苏省隐患。经李鸿章设法裁遣。酌留炮队六百人。枪队三百人。分扎浒关昆山等处。筹办甚属周妥。惟据称先将外国兵头撤遣厚给川赀。限三日内出城。次即遣散中国兵勇。酌给盘费。驱令出城等语。外国兵头遣散后。现往何处。是否在上海逗遛。中国兵勇。均已帖然就道。是否各回本籍。抑仍在苏沪一带结队成群。李鸿章仍当严密查察。此等强悍之徒。业经散遣。断不可令其复行聚集一处。滋生事端。巴夏礼以上海地面。应由中国派兵保护。俾该国得以撤退驻守弁兵。该国固为节省经费起见。但中国地土。用中国官兵保护。亦属理所宜然。该抚片称于裁遣常胜军后。拟檄刘秉璋七营。移防松沪。摺内又称拟添调数营。驻守上海附近地方。未知数营是否即在七营之内。未据声称明晰。至松沪一带既有防兵。而上海附近地方。尤应分拨劲兵数百驻守。至程学启所部之军。素为洋人信服。驻防上海。非此军不可。本日据总理衙门王大臣奏、已与住京公使言定。李鸿章可即照办。不可再行更调他军。是为至要。另片奏、调派郭松林等三十营。由宜兴分路。进取长兴。调李朝斌督带水师四营。由夹浦口会合进攻。以掣湖城贼势。并派刘铭传等营。接防句容东坝等处要隘。豫截金陵窜贼等语。长兴一城。得郭松林等水陆进攻。不难立拔。一俟克复长兴后。该抚即当激励各军。直抵湖郡。与浙军两路夹击。迅拔坚城。惟金陵城大而坚。曾国荃所部兵勇。围攻恐未能周帀。李鸿章仍遵前日寄谕。酌调劲旅数千。并炮队数百。前往会剿。期于速克。该抚能否亲赴金陵。仍著酌度机宜。迅速筹办。将此由六百里谕令知之。　　

○又谕、林文察奏、官军捦斩首逆。彰化解围。丁曰健奏、击散彰化余匪。暨攻毁曾厝仑一带贼庄各摺片。前因发逆窜入闽疆。叠经谕令林文察率众内渡。嗣因徐宗干请催曾玉明回省。亦经照该抚所请。令该署提督回省。督办内地防剿事宜。兹据林文察奏、逆匪陈在、杨金环等、袭陷犁头店员林街各汛地。攻扑彰化县城。虽经兵团击退。首逆就捦。而张三灦、陈弄等逆。尚各纠党啸聚。洪逆亦未弋获。丁曰健奏称、内山招抚太滥。赖林各逆。复句结洪欉并各招抚股首。分扑彰化县城。内山梀东猫雾犁头店。仍多贼踪。曾厝仑竹围等贼庄平毁后。彰化扑城各匪。复思遁往内山。是台湾逸匪。尚须赶紧□□穴□又□捕。惟江浙发逆。扰及建甯甯化等处。闽省西路之防。尤为吃重。著左宗棠、徐宗干、仍遵前旨。催令林文察、曾玉明、统率所部。迅速内渡。以资攻剿。其台湾剿匪善后各事宜。即责成曾元福、丁曰健、督饬兵勇。会同地方文武。联络乡团。实力办理。曾元福、丁曰健、系镇道大员。均属责无旁贷。傥日久因循。不能竣事。以致死灰复然。再烦兵力。必惟该镇道等是问。将此由五百里谕知左宗棠、徐宗干、并传谕林文察、曾玉明、曾元福、丁曰健知之。　　

○又谕、乔松年奏、临营饷需支绌。请将山西淮关两处协解李世忠月饷。改解临营一摺。发捻偪近皖境。临淮添兵防剿。均关紧要。李世忠一军。既经裁撤。所有山西淮关向解该营月饷。即著沈桂芬、希曾、改解临淮军营。如数筹拨。毋稍蒂欠。乔松年务当振刷精神。整顿营伍。筹防筹剿。毋令发捻扰及完善。是为至要。将此由五百里谕知沈桂芬、乔松年、并传谕希曾知之。　　

○以福建彰化县城解围。予参将汤得升等升叙有差。　　

○辛亥。谕议政王军机大臣等、恽世临奏、审察江西贼情。请力保赣江。遏贼西渡等语。据称江西赣东广抚建三郡。已被贼阑入。无险可扼。独赣江尚可凭河设守。力保赣西七郡。恽世临前饬王文瑞、刘典、两军分防该处。现经沈葆桢将刘典调赴省城。恐贼乘虚窜渡。收拾愈难。请仍令刘典扼守临江。与王文瑞及水师联络布置。所筹不为无见。惟江省军情。前据沈葆桢奏、赣江以东。贼氛甚炽。省城防范。不可稍松。沈葆桢将刘典一军调回。自系为回顾根本起见。但赣江一带。防兵单薄。应否添派劲兵驻扎。与王文瑞分投防守。仍著沈葆桢酌量调派刘典抵省后。即当视贼所向。带兵迎剿。不得株守省垣。江省群贼如毛。势甚岌岌。杨岳斌督办江皖军务。当懔遵前旨。力图埽荡。应如何进剿设防之处。并须通盘筹画。随时与沈葆桢悉心商酌。妥筹办理。恽世临原片。著钞给沈葆桢阅看。将此由六百里各谕令知之。　　

○又谕、恽世临奏、楚师分道入黔。克复都江上江各城。定旦高就坝飞各贼巢。并剿抚四脚牛苗寨一摺。都江上江城池。逆匪叛踞有年。经恽世临派出各军。越境收复。著准其择尤保奖。毋许冒滥。湖南官军入黔后。连克城寨。剿捦首逆各情。既未据贵州督抚入奏。亦未闻派兵会剿。殊不可解。包伍各逆。蔓延日久。复由秀山县属。扰及黔楚交界之盘石营。窜突靡定。徐河清营垒失陷。前经劳崇光等奏报。未能明晰。当令查明具奏。现在贼势偪近铜仁。黔省下游一带。遍地贼氛。劳崇光等何得漫无布置。专待客兵。不知该督抚所司何事。著即迅派得力之军。选募勇练。分路进剿。将黎古思铜等处各股匪。次第剿除。傥仍前玩泄。任令贼踪肆扰。毫无阻遏。劳崇光等其能当此重咎耶。总兵金太文业抵王岭。离洪州不远。著恽世临檄令即赴洪州。接办防剿事务。以便赵福元等回顾东防。古州军务。即著责成戈鉴等实力办理。将此由六百里各谕令知之。　　

○又谕、德兴阿奏、大股发逆。偪近省垣。请截留赴楚兵勇剿办。并拟挑拨马步旗兵。出城迎击各摺片。览奏实堪诧异。陕南发逆。前据刘蓉奏报肃清。并据穆图善奏、曹背时一股。歼灭殆尽。遵饬兵勇赴鄂。是省垣附近一带。已无贼踪。其蔡逆一股。游弋于镇安等处。叠经责成李云麟克期殄灭。并据刘蓉调派萧庆高、何胜必等、分路截击。谅可力遏狂氛。乃本月初三日。忽有大股发逆窜出大峪口。焚掠尹家卫一带。偪近省垣。刘蓉身任陕抚。何以毫无布置。亦不据实驰奏。殊不可解。著即督饬所部兵勇。迅图扑灭。毋得迟延干咎。前有旨令刘蓉出省。赴东路防剿。现在省垣吃紧。刘蓉自当将此股匪徒剿灭后。再行出省。毋得以奉旨在先。藉词诿卸。李云麟前次奏称蔡逆已入彀中。何以剿办尚未得手。著激励兵勇。实力歼除。毋得徒托空言。自取罪戾。穆图善赴楚各营。计距西安尚不甚远。著即将后队酌量调回。以资攻剿。该将军等务当和衷共济。力图埽荡。傥各存意见。任令蔡逆日久稽诛。大峪口股匪复行滋蔓。则是自外生成。即将穆图善、刘蓉、李云麟、按照军法治罪。决不宽贷。大峪口贼匪。果系何股。初三日以后。曾否接仗。李云麟剿办蔡逆情形若何。并著穆图善、刘蓉、李云麟、迅即明白回奏。曹克忠一军。前在马鹿镇等处剿贼。能否调回西安。以资防剿之处。著雷正绾、刘蓉、妥筹办理。西安省城战守事宜。仍著德兴阿会同刘蓉妥为布置。毋稍疏虞。金顺所统马队。即著归德兴阿调遣。都兴阿现赴定边。所有陕省后路军情。仍著随时侦探。毋稍大意。将此由六百里各谕令知之。　　

○又谕、明谊、明绪等奏、遵旨筹办勘界事宜。并请饬伊犁拣派兵弁。兼程赴塔。及奏调协领等员差委各摺片。前因西路分界。事关紧要。曾于四月初九日。谕令明谊等查照总理衙门议覆各摺。详为剖辩。所有乌科二城及塔城所属关碍情形。或让地安插。或照旧游牧。相机妥办。如俄国不肯派员前来。则告以条约内。原有西界商办不限日期之语。冀该国知要求不遂。自行转圜。至各城所属人众地方。应如何各就本境豫筹办理之处。并令常清等迅速查奏。兹据明谊等奏、接准科布多乌里雅苏台咨文。卡内蒙古游牧。现均设法筹画安置。其塔城所属地方。亦尚有空地。可以暂为安插。惟伊犁卡外情形。据委员色布贞泰声称。若以常住卡伦为界。不惟索伦四爱曼人等生计有碍。且卡内实系无地安置。请饬伊犁将军速筹办法各等语。自系尚未接奉四月初九日谕旨。故有此奏。俄国议单所指。湾入内向。将常住卡伦包去多处。实与条约相背。明谊、明绪、当恪遵前旨。力与驳辩。或令于卡伦外让出若干。如该国不肯派员前来。亦当给与照会。遵照前谕各节。明白晓谕。待其自转。不可稍有迁就。至豫筹安置人众地方。最关紧要。常清既咨照明谊等以常住卡伦为界。大有关碍。究竟常住卡伦之外。必以何处为界。方无关碍。常清何以并不咨明明谊。殊属颟顸。著常清迅速咨照明谊。并将安插哈萨克布鲁特人众。及约束四爱曼人等。不准向该夷构衅之处。迅速妥筹办理。并著该将军及麟兴、广凤、奎昌等、严束所部人众。如俄国兵队。不来侵占地方。概不准先肇兵端。以弭边衅。现在俄兵驻扎卡外。将来会议时。恐有逞兵要约之意。不可不豫为之防。明谊等现调伊犁佐领防御六七员。各带兵丁若干。以备派守卡伦。著常清饬令拣派各员。迅速兼程前赴塔城。毋稍迟误。明谊等所调协领扎珠哩、穆克德柯、乌勒西春三员。并著常清迅饬赴塔。以备差委。将此由五百里各谕令知之。　　

○湖南巡抚恽世临奏、探闻江西军情。现募勇筹防东路。得旨、著饬王永章等增募营练。力防东界。刘德谦著暂留湖南。并饬杨澍等严拏永宝衡三属会匪。毋留余孽。　　

○予贵州都江等处阵亡游击曹开先、守备萧茂才、把总周仁日□敬、外委赵正祥、祭葬世职加等。　　

○壬子。遣官祭关帝庙。　　

○谕内阁、宝珣奏参不职之州县。请分别勒休降补一摺。奉天署甯远州知州候补知县冯立模、年老身弱。声名平常。著勒令休致。铁岭县知县额勒和讷、才识迂庸。难膺民社。著以笔帖式降补。　　

○又谕、骆秉章奏、革员撞骗得赃。审明定拟一摺。前任四川合州知州陈彦坤、于咸丰十一年闲。因案革职。勒令回籍。不准逗遛。兹据奏称、该革员并未回籍。并因原任越巂营参将舒洪元之妻马氏、李氏、争产构讼。该革员辄将李氏银两金饰。诓骗甚多。不肯退给。致被控告各等语。陈彦坤系不准在川逗遛之员。乃敢潜匿省城。复指称衙门。诓骗财物。实属寡廉鲜耻。行同无赖。陈彦坤著照拟从重发往新疆。充当苦差。以为败检者戒。　　

○又谕、张凯嵩奏请将庸劣不职各员分别革职勒休改补一摺。广西博白县知县曹穆来、轻佻暴戾。物议沸腾。开复留粤补用知县陆费棻、貌似有才。行多不检。均著即行革职。镇安府通判汪桂、体弱多病。不能振作。著以原品休致。东兰州知州李兴让、性缓才庸。不能整饬。著以州判降补。署天河县知县王日烜、才识拘滞。难膺民社。著以教职归部铨选。试用府经历庞熙相、遇事颟顸。粗鄙嗜利。贺县信都司巡检田亦鑫、狡诈营私。行同市侩。宣化县金城寨巡检廖谦、昬庸荒谬。不守官箴。均著一并革职。以肃官常。　　

○谕议政王军机大臣等、张之万三、葛承霖等军追剿各股发逆王楚。并张曜等现调回驰援东路。仍留两营驻防淅川一摺。发逆自窜入平靖黄土两关之后。分踞信阳西南乡一带。窥伺州城。经僧格林沁督率葛承霖等叠次剿杀。追出武胜关外。此股贼匪出关。现奔何处。著僧格林沁查明具奏。并著饬令葛承霖等跟踪蹑剿。务期埽除净尽。毋任再窜他处。伪启王一股。经张曜、色尔固善等、追过郧西。因山路崎岖。无从觅食。而光州罗山一带。正当吃紧发逆各股。由大新店窜至罗山之姚家坂宣化镇。及光州之白雀园一带。张之万已派副将徐连升等前往堵剿。并飞调张曜、色尔固善等队。驰赴信阳。归僧格林沁调遣。并留李世玉两营驻防淅川。著僧格林沁相度贼情。妥为调度。以期节节埽荡。豫省西路防兵甚单。多隆阿所部楚军。已悉数起程赴楚。著僧格林沁、官文、穆图善、酌量情形。南阳淅川一带。如无重兵。可即分拨数营前往驻扎。张之万请俟催调各军东行。布置一切。拟即亲赴信阳。会同僧格林沁熟商防剿。惟汝南地方并未肃清。亦关紧要。信阳州有僧格林沁在彼。可无庸该抚前往。如须会商办理。商定后仍以分驻为妥。南阳地当冲要。应否扼要驻扎。该抚妥筹办理。昨据德兴阿奏大股发逆。偪近省垣。请截留赴楚兵勇剿办。已谕令穆图善将后队酌量调回。以资攻剿。其先行起程之马步各队。如已到楚豫。著僧格林沁、官文、分别调遣。陕省兵力无多。穆图善务当抽调所部折回。会同金顺等马队及刘蓉步队。实力痛剿。不得意存膜视。致误戎机。前据刘蓉奏称、派防各路之军。似甚周密。何以大峪口逆股二万余众。突如其来。先事既绝无侦探之人。临事又未能出奇制胜。该抚向以知兵自许。乃于此等重大军情。毫无防备。并不赶紧奏闻。抑何聋聩若是。著即懔遵昨日寄谕。与穆图善、德兴阿、妥速筹办防剿事宜。曹克忠一军。如可调回西安助剿。并著一面奏闻。一面飞调。近日军情。并著赶紧驰奏。以慰悬系。山阳镇安交界。有无匪股窜犯。亟须赶紧布置。不可稍涉大意。此股贼匪。奔驰飘忽。恐其疾趋山西。著沈桂芬勤加侦探。妥筹防剿。本日据讷钦奏、已带兵行抵灵州之花马池。据奏情形。灵州一带四面皆贼。著都兴阿、雷正绾、迅速与之会合联络。以免孤军深入之虑。西蒙克西克马队。已拨归都兴阿军营。计已可到。此项饷银。著刘蓉按月筹解。毋令缺乏。张之万另摺奏、盘获冒充职官。私募勇丁。沿途滋扰之勇目李泉恒。著即将其正法枭示。并著张之万咨照各省。嗣后如有似此劣弁。一体拏办。不得姑容。张之万另片奏、请将江北饷银一万六千余两。并陈国瑞营饷停解等语。江北各军未撤。仍须严防。前项欠饷一万六千余两。著仍行报解。陈国瑞现令驻军颍六。力固皖北地方。是此军饷项。尤关紧要。著张之万督饬藩司妥筹接济。毋误军食。将此由六百里各谕令知之。　　
</div>
    <div class="pagination">
<a href="清实录同治朝实录_page157.html">上一页</a><span>...</span><a href="清实录同治朝实录_page153.html">153</a><a href="清实录同治朝实录_page154.html">154</a><a href="清实录同治朝实录_page155.html">155</a><a href="清实录同治朝实录_page156.html">156</a><a href="清实录同治朝实录_page157.html">157</a><span class="current-page">158</span><a href="清实录同治朝实录_page159.html">159</a><a href="清实录同治朝实录_page160.html">160</a><a href="清实录同治朝实录_page161.html">161</a><a href="清实录同治朝实录_page162.html">162</a><a href="清实录同治朝实录_page163.html">163</a><span>...</span><a href="清实录同治朝实录_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
