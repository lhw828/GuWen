<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 637 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 637 页/共 848 页
  </h1>
  <div class="content">
   ○以广东查办夷务。停止贸易。免粤海关短收税课盈余银。　　

○乙未。谕军机大臣等、朕闻广东办理夷务。四月初一日。官兵攻击夷船。初二日。该夷驾火轮船一只。驶至省西泥城一路开炮。兵勇望风而逃。被烧船只六十余号。初三四五等日。逆夷驾船十余只。开炮攻打上岸。防兵四散遁走。被烧民房甚多。占去四方炮台。经广州府知府余保纯。向逆夷面议息兵。初十日。有乡民数万人。围困义律等众。功在须臾。因余保纯得义律私书。出城弹压。乡人始渐解去，逆夷将大角沙角横档等炮台甎石。移往香港。起造马头房屋。又于香港潜开大路。一通香山。一通惠州各等情。如果属实。是该处情形。所闻与所奏迥异。梁章钜前驻劄广西梧州府城。与广东毗连。且正值军务吃紧之时。文报相通。务将所闻实在情形。详晰具奏。朕于他处亦有饬谕密查。该抚不准稍有含混。自取启戾也。将此谕令知之。寻奏、开门揖盗。咎在琦善。而受其指使者。为余保纯。历访广东夷务情形。与谕旨所开无异。谨将在梧州时所接员弁报单呈览。报闻。　　

○丙申。旌表守正捐躯河南嵩县民乔文林妻邢氏。　　

○丁酉。谕内阁、祁＜?土贡＞等奏、请将办理粮台之藩司饬令回省。并将各局酌量分别撤留等语。粤省夷船。现已退出虎门。军务渐定。江西藩司本任。事务殷繁。赵炳言著即饬令回省办事。　　

○又谕、前据御史陈岱霖奏、广东夷匪滋事。镇远炮台九千斤大炮炸裂。伤毙守兵五百余名。余兵走散等语。当有旨谕令祁＜?土贡＞等查奏。兹据查明本年二月。镇远炮台。并无炮位炸裂。惟威远炮台。因与夷匪接仗。连次轰击。曾炸裂八千斤大炮二位。并非九千斤。炸伤记委钟朝安等二名。炮兵陈荣升等四名。并未毙命。亦无五百名之多。防台各兵。亦非因炮炸走散。且查当时原防及添防弁兵。计共三百二十七员名。另有壮勇九十一名。亦不敷五百名之数。该御史所奏。应毋庸议。　　

○谕军机大臣等、据祁＜?土贡＞奏、筹办机宜等语。现在夷船退出虎门。近省河道。自应设法整理。各处炮台必应赶紧修筑。并抚恤难民。招徕迁徙。立于不败之地。以俟其可乘之隙。所见甚是。其香港地方系属中国土地。断不准因琦善有准给寄居之说。任其阴图盘踞。至汉奸通夷助逆。最为可恨。惟操之过蹙。转恐逼令出洋。所奏亦非无见。前已有旨令奕山、齐慎、祁＜?土贡＞、怡良、会商妥筹。祁＜?土贡＞、怡良、系该省督抚。尤属责无旁贷。其如何收复香港。如何解散汉奸。务须和衷商办。斟酌万全。以副委任。将此由五百里谕令知之。　　

○两广总督祁＜?土贡＞等奏、遵查正月初三日。琦善在莲花城会晤义律一次十九日。又在蛇头湾会晤一次。止鲍鹏在船传话。随往员弁。概不与闻。琦善谕令鲍鹏雇觅乡勇文稿。称为职员。所捐何职。无案可稽。鲍亚聪因贩卖烟土。经林则徐访拏未获是否即系鲍鹏。应由刑部向鲍鹏究讯。报闻。　　

○户部议准、福建巡抚吴文镕疏报、古田、福安、龙岩等州县开垦田一顷十一亩有奇。照例升科。从之。　　

○修直隶大沽南北岸炮台及土坝等工。从总督讷尔经额请也。　　

○戊戌。月食。　　

○上诣绮春园问皇太后安。　　

○谕内阁、御史刘浔奏、京师地方。贼匪溷迹。往往潜藏空宅。乘间夜窃。于城门甫启之时。纷投四出情事。著步军统领衙门顺天府五城一体严密查办。至五城司访营汛各官。缉捕是其专职。无论盗窃案。均应一律留心侦缉。乃近来议叙案较多。而窃匪获案甚少。并著该管衙门严行查核。以杜规避而重捕务。　　

○又谕、琦善著交原审之王大臣会同刑部、定拟罪名具奏。寻奏、琦善以钦差大臣查办夷务。宜如何计出万全。该夷既形猖獗。即当奏请调兵剿除。乃妄冀羁縻。以香港地方许给。于一切防守事宜。并不豫为设备。以致该夷叠将炮台攻陷。要隘失守。实属有误机宜。应照守备不设失陷城寨者斩律拟斩监候。得旨、著照所拟。秋后处决。　　

○旌表守正捐躯河南辉县民邵鹏来媳杨氏。　　

○己亥。谕内阁、杨芳奏、请解任就粤调理一摺。前因杨芳病体未愈。当有旨谕令回湖南提督之任。加意摄养。著杨芳仍遵前旨。即回本任安心调理。俟调理痊愈。即行奏闻。以慰廑念。又另片奏、鼓励兵勇。陆续取用赏需银二万四千两。请将侯俸扣抵等语。著加恩汇入广东军需款内核销。毋庸扣俸归款。　　

○又谕、讷尔经额奏、酌量撤兵归伍一摺。前因粤省夷船。业已退出虎门。饬令该督将调防官兵。酌量裁撤。兹据奏称、直隶天津大沽海口等处。前共调兵六千七百余名。现将各口情形。详加体察。拟留兵三千三百名防守外。其余三千四百余名。请即裁撤归伍等语。著照所议办理。所留兵丁。其大沽北塘两处。仍著陈金绶石生玉。督饬管带。向荣亦仍驻山海关协同防守。余著酌留将备带领。该督仍随时体察情形。如可陆续裁撤。再行奏明。量为撤减。湖北提督刘允孝。前经简派在津督同防范。现在各兵业已量加裁减。自可无庸久驻。著来京陛见。再加本任。　　

○谕军机大臣等、有人奏、顺天、河间、冀州、所属州县。俱有著名贼匪。扰害居民。吏役包庇。土棍窝留。州县袒护。甚至有拒捕勒赎等情。畿辅重地。竟有宵小之徒。肆行无忌。著卓秉恬、徐广缙、讷尔经额等、严饬所属。将摺内著名贼匪。实力查拏。窝豢奸徒。严行惩创。傥查有纵容讳饰等情弊。即著严行参办。原摺著钞给阅看。将此各谕令知之。　　

○又谕、讷尔经额奏、撤兵归伍一摺。已明降谕旨令该督酌量减撤矣。其另片奏、请铸大炮。经久备防等语。炮位重至八千斤。如果火药力足。施放有准。尽可摧坚致远。若重至万斤。转恐体质笨滞。运用不灵。该督请铸万斤铜炮四尊。八千斤铜炮四尊。现在万斤铜炮如已铸成。即著择要安设。如尚未铸就。即著改铸八千斤炮。较为便捷。再上年冬间。京师运往炮位三十余尊。现在天津添铸炮位。足资防守。著讷尔经额即将前次运往之炮。于今冬分起陆续运还京师。归局存贮。将此谕令知之。　　

○礼部议准、前署江苏巡抚程矞采疏报、采访仪徵县贞节妇女韩刘氏等四百二十九口。嘉定县王徐氏等二千一百七十五口。山东巡抚托浑布疏报、东阿县殷张氏等一百三十八口。安邱县马刘氏等四百六十一口。山西巡抚杨国桢疏报、凤台、高平、阳城、陵川、沁水、五县裴申氏等二千二百二口。各请建总坊旌表。从之。　　

○辛丑。旌朕守正捐躯山东滨州民彭景汤妻尹氏。　　

○壬寅。谕内阁、御史乔邦宪奏、请饬禁营伍冒饷情弊一摺。据称近来营员。或悬缺不补。侵蚀入已。或将亲丁捏名入伍。影射钱粮。及至提镇校阅之时。雇觅无籍游民。滥竽充替。以至在营兵数寥寥。一有调遣。立形支绌等语。国家设立营伍。拣选弁兵。原以重操防而恃缓急。必应充补足额。武备修明。若如该御史所奏、不肖将弁。苟且弥缝。偶有调拨。率皆相顾趦趄。积习相沿。亟宜整顿。著各直省将军督抚提督随时悉心察核。仍分责镇协于所属营汛。认真抽查。一有悬缺滥充等弊。立即参革严究。毋稍姑容。不得瞻徇废弛。虚糜兵饷。以齐军实而杜浮冒。将此通谕知之。　　

○又谕、前因滇黔两省办解铜铅船只。在途耽延。著沿途各督抚酌拟催趱章程。并交户部详加核议。即经降旨。责成派出之藩臬。各饬所属实力奉行。兹据户部将经过之四川等省藩臬两司开列名单。请旨简派。著即责成派出各员。遵奉前降谕旨。严饬各道府及沿途地方文武员弁。一体认真稽查。如该运员无故逗留。地方官扶同结报。即由该道府查明。详报该督抚严行参办。该藩臬等务当不时查察。毋任稍有捏饰。仍至有名无实。将此通谕知之。　　

○癸卯。谕内阁、文冲奏黄河水势异涨。叠出险工。设法筹堵一摺。据称本年入夏以来。黄河来源甚旺。各厅纷纷报险。所有下南厅祥符上汛三十一堡。滩水已过堤顶。漫塌二十余丈等语。著该河督督饬道厅营汛委员赶集料物。设法筹堵。迅速蒇功。毋再贻误。文冲未能先事豫防。著交部严加议处。下南同知高步月。署守备许镳。著摘去顶带。带罪抢办。所有道厅应得处分。著照例核奏。　　

○谕军机大臣等、本日据文冲奏、下南厅祥符汛漫口一摺。已明降谕旨将该河督交部严议。并将该同知等摘顶带罪抢办矣。现在南北两岸工程。俱关紧要。据奏漫塌堤顶。尚未掣动大溜。惟大雨时行之际。水势消长。难以豫定。不知数日来情形若何。本工能否抢护。不致再行冲塌。他处险工。能否保固平稳。其下游被淹之处。田庐民舍。淹没多寡。文报能否转递。均著据实具奏。毋稍隐饰。并著文冲、牛鉴、分别督饬文武员弁。赶紧设法抢办。其应豫防之处。务即先事绸缪。加意堵筑。毋再贻误。致干重咎。将此由四百里各谕令知之。　　

○甲辰。谕内阁、钦天监汉监正。向来止加升衔。并无升途。较之满洲监正。得升太常寺少卿。鸿胪寺卿者。迥不相同。满汉京官食俸当差。事同一律。何以汉监正一官并无升途。定例殊不画一。著吏部另行核议章程具奏。寻议、请仿照监副升用员外郎之例。将汉监正推升郎中。得旨、著毋庸议。　　

○乙巳。上诣绮春园问皇太后安。　　

○遣官祭火神庙。　　

○谕内阁、据托浑布奏称、山东省登州等处海口。现在体察情形。各就本汛弁兵。足资防守。所有前调各兵。请即行裁撤等语。著照所议。即分饬起程归伍。所有登州等处海口。著责成玉明。督饬本辖弁兵严加巡察。毋任稍形懈弛。以肃营制而重海防。　　

○又谕、牛鉴奏、黄河盛涨。现在堵筑情形一摺。河南省城猝被水围。现虽据报已消。该抚职兼河务。未能先事豫防。著交部议处。　　

○谕军机大臣等、据廖鸿荃等奏、工程均已完竣。乾透尚需时日等语。此次永陵启运殿工程。业已承修完竣。其清宁宫山墙后檐墙。新经灰砌灌浆。必须乾透。方可磨细抅缝。其天花板虽经做妥。若遽行安装裱糊。恐闭住潮气。有碍木植。廖鸿荃。端华。现已起程回京。此等零星活计。及净除地面。著耆英随时体察情形。妥为办理。安装天花板及裱糊等工。著缓至二年后再行装饰。亦不为迟。将此谕令知之。　　

○又谕、据牛鉴奏、黄河盛涨。现在堵筑情形一摺。已降旨将牛鉴交部议处矣。河南下南厅洋符汛漫口。昨有旨谕令该河督等、督饬员弁赶紧抢办。兹据该抚奏称、下南厅滩内居民村庄。尽被水淹。滩水漫顶。正驰往督办抢筑间。省城猝于十七日辰刻。被水所围势甚危险。酉刻始消。复绕道进省。设法防护等语。省城重地。最关紧要。伏秋两汛。为日甚长。著牛鉴赶紧设法防范。厚集兵民。广备物料。俾资守护。并相度情形。疏通去路。以免续涨之虞。毋再贻误。致干重咎。至居民猝被水淹。必应赶紧赈救。其急需抚恤之处。著该抚一面抚恤。一面奏闻。毋使流离失所。是为至要。将此谕令知之。　　

○以盛京户部侍郎道庆、兼署副都统。　　

○贷山东济宁州修杨家闸泊岸石坝银。　　

○丙午。谕内阁、御史祥璋奏、海口炮位。应按期演放一摺。沿海各省。添铸炮位。原期施放得力。以资捍卫。现据各该省陆续奏到。业已渐次铸齐。将来完竣后。应如何妥为安设。如何教演。及定期演放。俾不致鏥滞之处。著各该将军督抚等、即行妥议章程具奏。　　

○戊申。除江苏仪徵县坍没滩地二顷七十六亩有奇额赋。　　

○己酉。谕内阁、惠吉奏、官荒地亩。堪以开垦。现在筹办情形一摺。吐鲁番厅伊拉里克地方官荒地亩。须引用伊拉里克河水灌溉。方能开垦。前据廉敬查明。引用该处出力之水。有碍蒙古等山中草湖水浆。是以仍令抛荒。未准筹办。兹据惠吉奏、该盟长口称世受国恩。情词恭顺。愿将出山之水。供给开垦灌溉之需。忱悃可嘉。已降旨饬令联顺宣布谕旨。将该盟长加恩矣。但念该蒙古等以水草为生计。游牧蕃孳。相安日久。若引用水源。究恐妨其生计。况建筑石坝。安设卡伦。尤易滋流弊。所有该处抛荒地亩。著毋庸查办开垦。以示体恤而顺舆情。　　

○谕军机大臣等、牛鉴奏、折回省城。办理抚恤。并堵截沟槽。相机兴筑一摺。据称省城地势低洼。现已宣洩积水。藉资保固。难民暂栖城垛之上。该抚发银赴近村购买粮食。以资接济。并多备船只。间段布置。与河臣声息相通不致延误等语。著牛鉴即督饬文武员弁。设法疏浚积水。守护城垣。所有避水难民。务即散给口粮。妥为安插。毋任流离失所。又另片奏、二十二日酉刻。河水复长。大溜有掣动之势。情形极为危险等语。祥符汛三十一堡。业经漫溢。傥水势过大。他工恐不免冲激。著文冲相度地势。赶紧设法疏消。毋令大溜掣动。再有他虞。据牛鉴奏称、现在省城被围之水。仅增高三四尺。其上下各工水势若何。大溜有无掣动。著文冲即将确实情形。迅速具奏。将此由四百里各谕令知之。　　

○又谕、据惠吉等奏、恳恩鼓励盟长等语。护理土尔扈特盟长印务福晋喇什丕勒。因伊拉里克开恳地亩。需水引灌。愿将大小阿勒浑流出山外之水呈献。以伸报效。忱悃可嘉。该福晋系扎萨克卓哩克图汗那木扎勒多尔济之妻。现在那本扎勒珠尔默特策林、承袭汗爵。年尚幼穉。该福晋现护盟长印务。有管束抚驭之责。著准其戴用伊夫汗爵顶带。以昭奖劝。至开垦地亩。引用水浆。虽查与蒙古无妨。惟念蒙古地面。向以水草为生计。今因恳田引水。日久究恐窒碍。所有惠吉等奏请开垦抛荒地亩之处。已明降谕旨著毋庸议矣。并著联顺剀切晓谕该盟长等、俾咸知朕体恤蒙古之至意。将此谕令知之。　　

○旌表守正捐躯河南淇县民夏之普媳王氏。　　

○庚戌。谕内阁、程矞采奏、使臣船只遭风。请将疏于防护之知县议处一摺。此次琉球国贡使船只。在江苏郭家行地方。遇风覆溺。淹毙从人舵水等十一名。情殊可悯。著江苏巡抚即行厚加赒恤。并著沿途妥为护送。署桃源县知县左辉春。于该使臣过境。遭风覆舟。未能先事防护。著交部议处。　　

○谕军机大臣等、据裕泰奏、现在广东所调各省征兵。分期凯撤回营。恐有奸贩贿嘱不肖兵丁。夹带鸦片烟土。请饬严禁等语。现在各省征兵由粤起程。人数众多。难保无夹带烟土情弊。著该将军通行晓谕各省官兵。一体严禁。傥有藉装军械为名。不服摉查。许沿途经过州县据实禀办。并著饬令带领征兵各镇将严加约束。毋致烟禁懈弛。以除积弊。将此谕令知之。　　

○缓徵江苏上元、江宁、江都、溧阳、泰兴、江浦、靖江、丹徒、丹阳、九县积歉村庄新旧额赋。　　

○辛亥。谕内阁、奕山等奏、海洋陡发飓风。击碎＜?口英＞夷房寮马头。并漂没船只一摺。据称六月初四日寅刻。海面飓风陡发。海涛山立。大雨倾盆。尖沙嘴所泊大小夷船。漂泊击碎。汉奸大小华艇。漂出大洋。所存大小四十余船。桅舵俱坏。淹毙夷匪汉奸。不计其数。帐房寮篷。吹卷无存。所筑马头。坍为平地。埽除一空。浮尸满海等语。朕披览之余。感邀天贶。既深欣幸。更益悚惶。该夷恶贯满盈。肆其荼毒。多行不义。竟伏天诛。此皆冥漠之中。神明默佑。余氛埽荡。绥靖海疆。允宜虔爇辫香。以伸诚敬。著发去大藏香二十炷。交奕山等分诣各庙宇敬谨报谢。并派惠亲王绵愉。恭诣皇穹宇。睿亲王仁寿、恭诣皇祇室。瑞郡王奕志、恭诣宣仁庙。凝和庙。成郡王载锐、恭诣昭显庙。时应宫。均于二十九日城内斋宿。三十日分诣行礼。并著太常寺敬谨豫备。　　

○又谕、此次寿安固伦公主下嫁。所有额驸应进一九礼。著照例在圆明园恭进。其应进九九礼。著毋庸呈进。　　

○又谕、奕山等奏、凯撤官兵。陆续分起行走。先令侍卫珠勒亨等回京当差。侍卫巴扬阿管带后起健锐火器各营官弁。另行起程等语。著直隶山东江苏安徽江西各督抚分饬沿途州县。按站照例给付船只夫马。毋许迟误。并著该督抚等于凯撤官兵入境时。传旨令带兵之员。约束弁兵。毋许沿途滋扰。傥弁兵有需索骚扰等弊。管带官不能约束。即著沿途督抚据实参奏。此旨即给与珠勒亨等阅看。　　

○谕军机大臣等、文冲奏、抢堵漫口。人力难施。现已掣溜一摺。前因下南厅祥符上汛三十一堡堤顶漫塌。叠经降旨著该河督赶紧设法抢堵。兹据奏称、现在漫缺之处。已刷宽八十余丈。掣溜七分。文冲身任河道总督。河务是其专责。乃未能先事防范。致有漫口。咎实难辞。文冲著即革职。暂留河东河道总督之任。戴罪图功。即著督饬道厅营汛各员。赶集料物。设法抢办。傥能迅速蒇功。其咎尚可稍从末减。若再玩延贻误。定当重治其罪决不宽贷。所有口门以上两岸四厅各处堤工。并著饬令文武员弁实力防范。毋稍疏虞。牛鉴著交部严加议处。所有漫工事宜。著协同赶紧办理。将此由四百里谕令知之。　　

○又谕、现在俄罗斯国萨纳特衙门咨行理藩院。据称闻得天朝严禁鸦片入界。该国已谆饬所属。不准在中国交界之处。彼此互相贩带偷运等语。库伦地方。与俄罗斯接壤。该国办理既如此认真。该大臣等务当严禁内地贸易人等。毋许在交界处所。私行贩运鸦片烟土。以绥外藩而除积弊。将此谕令知之。　　

○又谕、本日据奕山等奏、海洋陡发飓风。将夷船吹击漂没。并将寮房马头毁坏一摺。览奏之余。莫名欣慰。此皆仰蒙昊苍垂佑。朕心实深寅感。已明降谕旨发去大藏香二十炷。著奕山等分诣各庙宇虔诚行礼。据奏夷船漂泊无存。所留船只。又皆桅舵俱折。该夷等恶贯满盈。竟遭天谴。从此夷胆震慑。不敢再有觊觎。惟所称义律逃往澳门。著即探明在何处藏匿。其所驾船只。尽已摧坏。各夷又复淹毙。安能只身回国。如竟逃出大洋。自不值穷追远蹑。若查明果在澳门。何难设法生捦。傥罪人斯得。即著迅速奏明请旨。香港一带。该夷无可栖身。著即赶紧收复。暂时派兵看守。该处滨海。一切消息。易于探访。初八九日。飓风所损夷船。共有若干只。著饬文武员弁查明禀报。据实具奏。所有淹毙把总沈家珍、外委吴殿鼎、及兵丁七名。著照例议恤。将此由六百里谕令知之。　　

○壬子。上诣绮春园问皇太后安。　　

○谕内阁、前据讷尔经额奏、讯究王承祚等传钞夷书一案。系由寿春镇总兵王锡朋之子王承瀚处取来。王承瀚供系家人谢瑞禀帖内寄到。当有旨令裕谦饬取该镇亲供。并将谢瑞交出。归案讯究。兹据该督讯明谢瑞寄带夷书各情。并取具该镇亲供具奏。谢瑞著即解赴直隶。交讷尔经额归案审讯。王锡朋在浙洋带兵。无从觉察。著加恩免其察议。嗣后各省传播夷书夷事。如实系有关重大者。著各该将军督抚酌量情事。分别奏办。其止系从前传闻。互相钞写。并无关于国事者。著即销毁。毋庸根究。以杜滋扰。
  </div>
  <div class="pagination">
   <a href="清实录道光朝实录_page636.html">
    上一页
   </a>
   <span>
    ...
   </span>
   <a href="清实录道光朝实录_page632.html">
    632
   </a>
   <a href="清实录道光朝实录_page633.html">
    633
   </a>
   <a href="清实录道光朝实录_page634.html">
    634
   </a>
   <a href="清实录道光朝实录_page635.html">
    635
   </a>
   <a href="清实录道光朝实录_page636.html">
    636
   </a>
   <span class="current-page">
    637
   </span>
   <a href="清实录道光朝实录_page638.html">
    638
   </a>
   <a href="清实录道光朝实录_page639.html">
    639
   </a>
   <a href="清实录道光朝实录_page640.html">
    640
   </a>
   <a href="清实录道光朝实录_page641.html">
    641
   </a>
   <a href="清实录道光朝实录_page642.html">
    642
   </a>
   <span>
    ...
   </span>
   <a href="清实录道光朝实录_page638.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
