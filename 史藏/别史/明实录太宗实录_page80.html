<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 80 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 80 页/共 95 页</h1>
    <div class="content">　　○叠州升朵等九簇头目哈卜等来归请授职三年一贡从之命哈卜为千户余为百户各赐诰敕冠带衣币镇真河等处女直野人兀令哥等来朝命兀令哥为建州卫副千户木郎哈为百户
　　○丙午
　　○以将祀南郊百官受誓戒于文华殿
　　○戊申
　　○稳克河野人乞松哈来归命为副千户令居喜乐温河卫加以赐赉
　　○己酉
　　○大祀  天地于南郊  皇太子代行礼毕遣太常寺丞张林泉复命
　　○庚戌
　　○升行人司行人楚鉴为山西按察司佥事
　　○癸丑
　　○立春  上御奉天殿群臣行礼赐宴
　　○甲寅  上谕行在兵部臣曰将军百户二十四人宿卫岁久宜简其年及六十者升之于是以徐谅为陕西都指挥佥事左岱为陕西行都司都指挥佥事赵瑛为山西都指挥佥事陈荣为山西行都司都指挥佥事△元宵节观灯赐文武群臣宴及节钞有差
　　○戊午
　　○肃王楧讣闻  上辍视朝三日赐祭谥曰庄命有司治丧葬王  太祖高皇帝第十三子母妃邸氏性谨厚好文学洪武十八年封汉王二十五年改封肃王二十八年之国甘肃王居国能安靖循理云
　　○己未
　　○和宁王阿鲁台及也先土干遣使臣都督恰木丁等贡马九百匹各赐钞及文绮袭衣并给马直
　　○晋恭王妃谢氏薨讣闻遣官赐祭命有司治丧葬
　　○左军都督佥事何浚凤阳五河人父寿会州卫指挥佥事  上举兵靖难寿以全城归附升都指挥佥事再升北平都指挥同知浚年十八九随父历行阵以功授会州卫指挥佥事未几升本卫指挥同知父卒袭都指挥同知内难平升左军都督佥事至是卒遣官赐祭命有司治丧葬赙赠有加
　　○甲子
　　○福建彰州府龙溪县掌县事知州刘孟雍卒孟雍江西南昌人以贤良擢龙溪知县县与潮接境山谷嵓阻有陈永定者负险为寇钞掠傍县累岁不能制孟雍至以计掩捕之先是为邑者多贪闇不职吏夤缘为奸徭役不均民富者幸免民贫者不胜其困多窜徙孟雍核其户之虚实而等差其役流民闻者相率来归劝农务耕禁淫词宽刑罚卫善抑奸邑以大治秩满升安州知州龙溪民相率奏乞留之授知州职还治龙溪至是卒
　　○乙丑
　　○命平江伯陈瑄总兵官率领舟师漕运粮储往赴北京
　　大明太宗文皇帝实录卷二百二十

大明太宗文皇帝实录卷二百二十一
　　永乐十八年闰正月庚午朔
　　○癸酉
　　○赐和宁王阿鲁台等使臣都督恰木丁都指挥曲列歹指挥脱可麻丁哈密卫回回正使格失等宴
　　○甲戌
　　○建州毛怜二卫指挥李显忠孟哥帖木儿等奏各卫千百户请升除指挥等职  上以无功不许仍赐敕戒谕而赐其来使者钞币遣还△夜有星如碗大赤色光烛地起自居宿正南行至近浊
　　○丙子  上命行在翰林院学士兼右春坊右庶子杨荣翰林院学士兼右春坊右谕德金幼孜并为文渊阁大学士兼翰林院学士赐宴于礼部
　　○丁丑
　　○女直头目完者帖木儿来朝贡马
　　○戊寅
　　○甘肃总兵官都督费瓛奏凉州有遗弃闲田宜令军士耕种以备储积从之
　　○己卯
　　○四川松潘番僧远丹监参等来朝贡马△设北京武清小直沽及沧州长芦批验盐引所各宜大使一员
　　○庚辰
　　○改北京行太仆寺丞李耿为光禄寺丞山东按察司佥事钱遂志于陕西按察司擢人材马鳞为湖广左布政使盛熙为江西左布政使赵瑛为右参议俞景周为山东左布政使周克敬为广西右布政孙豫为山西右布政使金恕为右参议江闰为河南右布政使艾瑛浙江右布政使吴衡为陕左参政陆勉为四川左参政杨敬为福建右参政李泰为广东右参政△开平备御成安侯郭亮言粮饷不给请令所司于京仓运三万石储开平以备军储从之
　　○辛(未)[巳]
　　○夜有星如盏大青白色有光起自太尊旁行至西游气
　　○癸未
　　○日上生皆气一道青赤色同时生重半晕左右珥皆赤黄色有白虹贯两珥随生璚气一道黄白色
　　○乙酉
　　○顺天府固安县民王普顺以妖言伏诛△夜月食
　　○丙戌
　　○改鸿胪寺右寺丞范宁为尚宝司丞
　　○丁亥
　　○给授袭封泰宁侯陈瑜永康侯徐安应城伯孙享诰命
　　○己丑
　　○敕交阯总兵官豊城侯李彬曰朕命尔抚绥一方盖欲军民各安其所而致盗贼纷纷将何以逭责今调云南四十等处官军益尔宜尽心殚虑早灭此贼若玩时愒日致贼益滋在于国典必亦难恕
　　○庚寅
　　○升锦衣卫指挥使费瑾为陕西都指挥佥事
　　○辛卯
　　○交阯总兵官豊城侯李彬列奏都指挥刘震于瓒吴兴前败绩之罪及为事都指挥陈浚御寇之绩  上命械震等三人赴阙而宥浚罪俾复职
　　○癸巳
　　○夜有星如碗大青白色尾迹有光起自中台西北行至近浊
　　○乙未
　　○许州进白兔
　　○戊戌
　　○鞑官指挥佥事拜住与其子阿失失来朝奏额居京师升为指挥同知赐予如例
大明太宗文皇帝实录卷二百二十一


大明太宗文皇帝实录卷二百二十二
　　永乐十八年二月乙亥朔
　　○甲辰
　　○以安王薨无嗣革其长史司衙门
　　○丁未
　　○遣官释奠孔子先师
　　○戊申
　　○祭  太社太稷命皇太子行礼△遣官祭先农
　　○己酉
　　○山东蒲台县妖妇唐赛儿作乱赛儿县民林三妻少好佛诵经自称佛母诡言能知前后成败事又云能剪纸为人马相战斗往来益都诸城安丘莒州即墨寿光诸州县扇诱愚民于是奸人刘信刘俊丁谷刚宾鸿徐辉王宣白拜儿郝允中高羊儿兰复昇张思名董彦皋等各率众从之拥众五百余人据益都卸石栅塞遂劫掠乡村驱胁良善青州指挥高凤领兵捕之贼夜乘间冲击官兵溃散凤等皆陷都司布政司按察司以闻遣人驰驿招抚之
　　○辛亥
　　○赵府右长史董子庄卒子庄名琰江西乐安县人博学有操行洪武壬子举乡贡免会试除云南学官后用荐擢广东茂名知县和易近民不为赫赫立名誉而民戴其惠永乐中与脩大典升北京国子监司业严重善教导再升赵王府右长史恭勤小心随事匡正不为苟容王时所行屡愆礼度  上輙以责长史子庄百挫不变而执守愈坚至是当陪祀国子庄夙兴严冠衣齐室端坐而卒
　　○乙卯
　　○朝鲜国王李祹遣臣洪敷等贡方物赐钞及绮帛
　　○戊午
　　○贵州乌撒卫指挥佥事蔡礼献白兔△守居庸关隆庆卫指挥袁纳言车坊东北自荆子村至狼山西十七处旧皆隆庆三卫军守了今都督佥事章安以其军备御兴和而以怀来永宁二卫拨军代守迂远弗便  上命怀来永宁相参守了仍令都督佥事章安总督
　　○己未
　　○敕甘肃总兵官都督费瓛曰今后陕西行都司所属军余人等有犯笞杖徒流迁徒罪者就发本地极边处了守烟墪其为事官以下犯死罪者送京师△升广东道监察御史刘安为鸿胪寺右寺丞翰林院典籍陈寿为本院检讨平凉府知府何仕英为两淮盐运使改陕西按察司副使赵  于贵州按察使
　　○丙寅  命安远侯柳昇充总兵官都指挥佥事刘忠为副率兵讨山东乱寇时妖妇唐赛儿据寨恃险招谕不服故命讨之
　　大明太宗文皇帝实录卷二百二十二


大明太宗文皇帝实录卷二百二十三
　　永乐十八年三月己巳朔  诏在外军民夫匠于北京工作者咸复其家而  敕总兵官安远侯柳升曰今命尔领兵捕贼正欲除害以安良善须严约束士卒毋令剪伐桑柘撒毁庐舍发掘坟冢杀害寡弱剽掠赀畜以扰吾民盖国以民为本不能抚循而暴虐之是伤其本宜体朕至意
　　○庚午
　　○以王哲为浙江道监察御史哲初由行人任给事中坐累谪戍边至是有荐其才者故复召用之
　　○壬申  敕总兵官安远侯柳升曰贼屯山寨其众虽少然虿尾有毒宜加意防慎不可忽易前高凤轻进致败不戒困之之道但断其汲道防其走逸昼夜勿怠而已
　　○癸酉
　　○山东贼首宾鸿等率众攻安丘知县张旟县丞马撝集民丁昼夜拒守
　　○乙亥
　　○直隶沂州卫奏莒州贼董彦皋等聚众二千余人以红白旗为号纵火行劫莒州千户孙恭等往招抚不服杀其从者势颇其猖獗已分官军助守莒州  上敕安远侯柳升分兵剿之
　　○丙子  命工部京师民居近皇城当迁者量给所费择隙地处之△浙江海宁等县言湖水沦没边海塘岸二千六百六十余丈延及吴家等埧命有司量起军民修筑△夜有星如鸡子大赤色尾迹有光出天棓西北行入太尊旁
　　○庚辰
　　○行在光禄寺丞高致有罪弃市
　　○辛巳
　　○巡按山东监察御史杨贤等奏鳌山卫千户周兴等哨至即墨县城西南坡夜遇贼焚劫民家兴督军攻之贼杀伤官军遂入城纵火焚官署仓库夺马畜财物  上敕总兵官安远侯柳升曰卸石棚寨之寇乏粮则困此易为耳闻苔州安丘即墨寇猖獗若寨已破或围守已定即移兵赴彼不可以缓△是日总兵官安远侯柳升曰兵至益都围贼于卸石棚寨遣旗手卫指挥吴亮招之不应及晚贼耿童儿下寨乞降云寨中食尽且无水东门旧有汲道儿赛等议趍此宵遁升即往据之薄暮升虑贼劫营令诸军稍退二鼓贼袭官军营与战多被杀都指挥刘忠力战中流矢死赛儿及刘信等潜遁黎明升等始觉分兵追捕获贼党刘俊等男妇百三十四人贼坠岩谷死者甚众而赛儿等竟不获
</div>
    <div class="pagination">
<a href="明实录太宗实录_page79.html">上一页</a><span>...</span><a href="明实录太宗实录_page75.html">75</a><a href="明实录太宗实录_page76.html">76</a><a href="明实录太宗实录_page77.html">77</a><a href="明实录太宗实录_page78.html">78</a><a href="明实录太宗实录_page79.html">79</a><span class="current-page">80</span><a href="明实录太宗实录_page81.html">81</a><a href="明实录太宗实录_page82.html">82</a><a href="明实录太宗实录_page83.html">83</a><a href="明实录太宗实录_page84.html">84</a><a href="明实录太宗实录_page85.html">85</a><span>...</span><a href="明实录太宗实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
