<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 283 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 283 页/共 367 页</h1>
    <div class="content">　　○辛亥  皇第一女选驸马冉兴让　　○壬子吏科右给事中翁宪祥＜锍-釒＞论各边粮储郎中抚按每从权宜保升边道原无此体不可遂沿为例其任满不候交代如延宁饷司孙敦化者此后须从重参处
　　○癸丑升太仆寺少卿张养志为本寺卿
　　○升狭西副使郑国俊为本省右参政
　　○甲寅北直隶各府州县同时地震
　　○南京太常寺言水入皇城  陵庙不无震惊请遣就近大臣祭告
　　明神宗显皇帝实录卷之四百四十八
明神宗显皇帝实录卷之四百四十九
　　万历三十六年八月乙卯朔礼部上
　　皇太子第四女弥月剪发仪如第三女
　　○命南京刑部勘理犯人焦梦兆等速行归结从东宁伯焦梦熊奏也
　　○丙辰户部覆两淮巡盐康丕扬奏挑浚盐河并请久任允之
　　○丁巳祭  先师孔子遣官行礼
　　○工部言通州为京师右臂漕粮数百万岁储其中项遭洪水城垣倾颓版筑即宜举行用固神京保障从之
　　○戊午升南京太仆寺卿王国为南京太常寺卿
　　○升工部郎中杨槚为浙江右参议兼佥事专管扬州海防兵备
　　○升浙江右参政吴用先为本省按察使
　　○升户部郎中卫三省蒋之秀为右参政三省山东之秀湖广　　○己未礼科给事中戴章甫言道臣入贺考语原非国家旧典临时毁誉诖误为多今万国嵩呼止亲递司府印封揭帖无越制概报贤否文册
　　○升太常寺少卿项应祥为右通政
　　○升福建兴化府知府王嘉忠为广西副使整饬苍梧兵备
　　○升河南怀庆府知府陶嘉璋为本省副使整饬睢东兵备
　　○升刑部右侍郎沈应文为本部尚书
　　○升应天巡抚都察院右佥都御史周孔教为右副都御史总理河道
　　○升福建漳州府知府方学龙为本省副使分巡福宁兵备
　　○升巡抚保定兵部右侍郎兼右佥都御史孙玮为都察院右都御史兼户部右侍郎总督仓场
　　○庚申升尚宝司少卿徐元正为太仆寺少卿专管京营　　○辛酉火星顺行在女宿四度
　　○大学士朱赓言  万寿屇期扶掖朝见仍乞少宽常格令憩息私居间数日一入直至于考选一事独断发行臣不胜欣服
　　○以考选喻安性胡应台顾士琦王绍徽刘文炳周永春张凤彩张延登张国儒彭惟成何士晋范济世李瑾为给事中黄起龙邓云霄晏文辉高节为南京给事中吕图南熊廷弼荆养乔王象恒陈于廷穆天颜侯执蒲吴亮房壮丽杨一桂毛堪王以宁韩浚毕懋康颜思忠邓渼李橒刘光复王国桢顾造朱万春张时弼彭端吾冯嘉会张五典梁州彦金明时陆梦祖董绍舒管橘张尔基曾用升郑继芳史记事刘蔚徐鉴刘国缙为试监察御史傅宗皋汪怀德曾陈易周达张邦俊王霖张养正为南京试监察御史续考选韩光祐张孔教胡嘉栋杜士全为给事中叚然刘时俊为南京给事中王孟震唐世济苏惟霖耿鸣雷马孟祯杨师程为试监察御史刘兰蒋贵为南京试监察御史有旨这考选诸官都依拟用且阁部院催请再四朕非困□□吝诸官但因彼此讦辩渎扰耳皆繇汪若霖起意生疑部寺吴正志等讦辩奏扰汪若霖调外任用部寺吴正志汪元功黄汝亨与勾了的黄一腾都各降一级调外任用今后考选科道务要精核真才勿狥虗誉私嘱以乱政治
　　○吏科给事中熊鸣夏言汪若霖遇事敢言雅有抱负意见不无执泥自与私嘱殊科合姑从罚治不报
　　○壬戌  孝康敬皇后忌辰遣官祭  泰陵
　　○大学士朱赓等＜锍-釒＞请  皇上爱惜人才收回成命将所处科寺部诸臣汪若霖吴正志以原官策励供职黄一腾汪元功黄汝亨量复原拟部属以示惩创　　○云南道御史史学迁请补谥典以褒忠节内列  武庙时谏巡幸死杖下一十一员死贬三员忤权瑾六员宸濠三员  肃庙时议大礼死杖下一十七员  太祖鄱阳之战代死一员  历朝直谏六员忤权八员德业二员清节三员理学四员
　　○升湖广副使徐应簧为本省右参政
　　○吏科给事中姚士慎请以  诞圣之辰释诏狱知县满朝荐并被逮候旨同知王邦才参将李获阳不报
　　○癸亥赐朝鲜国陪臣尹晖等三十员入贺宴赏如例
　　○  潞王请升用本府审理正李维羙下吏部知维美原以国子博士改充者也
　　○治滇南失事诸臣罪状抚镇陈用宾沐睿角□羊送至京问拟布政薛梦雷回籍听查司道彭应时降三级调用杨俊臣降俸二级罗希益降二级调用都司汪如渊范继斌革任听勘府州县官陈典白明通黄榜毛文彩扭角□羊来京究问余革调有差
　　○甲子大学士朱赓等言项者沛发纶音将考选诸臣尽皆授职朝端增色数年以来人情之欣忭鼓畅未有若今日者臣等又欲将顺扩充以少助万一其大端有三项点用南北卿佐及巡抚各官臣等喜曰此任贤之羙也请推广其美点用吏部尚书左都御史以及蓟辽总督福建贵州巡抚项起原任巡抚王汝训于家为南京刑部侍郎臣等则又喜曰此求旧之美也请推广其美令吏部于废佚中推择声望尤著者亟行录用而渐及其余项逮同知王邦才等而不发诏狱臣等则又喜曰此赦过之美也请推广其羙释满朝荐于狱以及王邦才李获阳并释放此三事者臣等皆因  皇上之已行而推广其未行且知  皇上之必行而特赞其速行非敢徼誉市恩也优旨报闻
　　○吏科都给事中陈治则言去年考选之时科臣各陈所见以猜胁参汪元功黄汝亨者汪若霖也以构陷参吴正志黄一腾者臣治则也元功汝亨因若霖之参而有辩正志一腾因臣之参而有辩今  明旨罪元功汝亨正志一腾降调若霖外调臣为幸免非政之平也乞允臣请宥则同宥调则同调不报
　　○兵部言请速勘辽左抚镇二臣弃地事情得旨这所奏弃地畀夷事情重大着都察院即选差巡按御史勘明以闻
　　○丙寅大学士朱赓＜锍-釒＞恳  皇上于万寿节前允行前请三事以全中兴极治之羙并简发吏部拟降郑振先范汝梓边方＜锍-釒＞即赐准放
　　○丁卯秋分祭  夕月坛遣官行礼　　○以  万寿圣节赐三辅臣各金万寿字二副银万寿字二副金篆字八个金书红符一道及讲官杨道宾等三员各有差
　　○戊辰以  万寿圣节赐辅臣赓银六十两彩叚四表里廷机向高每银五十两彩叚四表里及讲官杨道宾等三员各有差
　　○己巳以中秋令节赐三辅臣上尊珍馔
　　○是日又赐辅臣膳秋露白酒月饼
　　○辛未  万寿圣节在廷群臣暨赍捧朝贡官员于五凤楼前行庆贺礼
　　○大学士朱赓等诣仁德门叩头庆贺遣内监管待仍赐甜食烧割酒饭
　　○赐辅臣膳品寿面全长春酒有差
　　○遣官分祭  九陵
　　○升四川右布政使周嘉谟为都察院右副都御史巡抚云南　　○起原任都察院右佥都御史赵燿以原官巡抚保定兼理海防军务
　　○升京畿差满御史何尔健为大理寺右寺丞添注
　　○起升陈荐为刑部右侍郎
　　○升太常寺少卿项应祥为都察院右佥都御史总理粮储兼巡抚应天
　　○命新选御史俱准实授差遣后不为例
　　○甲戌兵部覆狭西三边总督徐三畏奏回夷负固流毒首恶田分猷等俱应依法枭示其疏防怠事官员罚调提究有差旨如拟
　　○兵部覆镇雄之事大要有二曰归尧臣立陇后已耳黔归尧臣不归则罪在黔蜀立陇后失立则罪在蜀边疆大事庶有完局二臣安事日解辩为哉得旨安尧臣及随从人员已归贵州陇后自应速立该省巡抚官详勘真正后裔具奏定夺安尧臣不得再有觊觎启衅取罪
　　○乙亥大学士朱赓等再拟吉日乞命  皇太子  福王俱出开讲不报
　　○刑科给事中彭惟成论劾吏部大选司郎中毛一瓒尚宝司卿彭遵古各罪状不报
　　○丙子  宪宗纯皇帝忌辰遣官祭  茂陵
　　○南京晓晴老人星见丙位
　　○戊寅大学士朱赓言御史陈于庭论外调科臣汪若霖繇臣挟怨密为处分  皇上天纵聪明事事皆繇乾断臣敢曰此＜锍-釒＞宜如此批发宜亲洒宸翰此视  皇上为何如主臣虽至愚敢有此大胆乎既密处之又显捄之臣虽至巧敢有此孟浪乎臣不能无一言以明心迹望亟赐臣去温旨慰留而夺于庭俸一年
　　○直隶巡按李云鹄言赈济灾民六款一请发帑以救燃眉一议平籴以定人心一动积贮以行远籴一便开纳以资荒政一兴工作以寓赈恤一议煮粥以救穷独
　　○原任镇守辽东总兵官宁远伯今候代李成梁控陈弃地真伪请乞核勘章下兵部
　　○刑科给事中张国儒＜锍-釒＞论汪若霖不宜左迁南京兵部尚书孙矿原任御史叶永盛何尔健宜罢不报
　　○甫昏南京西南天鸣声如泄水者久之
　　○己卯大学士李廷机＜锍-釒＞辞俸薪乞放不允
　　○刑科给事中杜士全言原任同知卞孔时之逮也以不听陈奉之大田原任知县满朝荐之逮也以梁永之譛言原任同知王邦才参将李获阳之逮也以高淮之谗说朝荐不送拟罪  陛下已知其无罪之可拟孔时邦才获阳置而不问  陛下已知其无罪之可问陈奉梁永高淮后先撤回  陛下已知其势之不得不撤与其罪之不得不撤是其功罪已自了然而何靳一德音之沛发使累臣孤愤宵小气张不亦重可惜哉不报
　　○工科给事中何士晋请通章奏以揽权无为过疑过察反至无权查冒滥以蓄财无为剥税剥民反至无财不报
　　○湖广道御史吴亮论劾吏科给事中陈治则原任都给事中姚文蔚邵庶丛秽省垣洊污卿寺宜亟斥逐以正言路不报
　　○甲辰南京东南天鸣隆隆有声
　　○庚辰宣延镇捷祭告  南郊遣公张惟贤  北郊遣侯徐文炜  太庙遣侯李文全各行礼百官称贺
　　○以郊  庙收回脯醢果酒颁赐辅臣三卓
　　○吏部言新起辽东巡抚张悌病笃情真宜令在籍调理许之
　　○吏部文选司署郎中事主事毛一瓒奏辩科臣彭惟成论劾狥私灭法等状乞查勘纳贿附权二事一雪其冤章下吏部
　　○吏部左侍郎杨时乔言科臣彭惟成论文选司郎中毛一瓒诸事内有系臣职守者不敢不披沥以陈旨报闻令司官供职如旧
　　○户部覆南京科臣金士衡赈灾诸议其东南被灾与留都同比照一并批发得旨留都平粜及江南江北嘉湖等处赈济俱依议一体预支仍行南部酌议给发
　　○江西巡抚卫承芳查勘过南昌等府所属南昌等县各被水旱大灾欲将漕南二粮分别改折并求宽宿逋停烧造允之
　　○户科给事中韩光祐言臣考国初九边之制兵隶于卫饷供于屯屯运不足渐取给于民运民运不足又仰给于京运正统以来始有请发成化间岁额四十余万尔嘉靖初年亦不过六十余万嗣后虏数犯边岁无宁日请发滋繁隆庆三年通查各边钱粮年例银尚止二百四十余万至于今日则四百九十余万矣急宜申定经制著为令甲某镇主兵若干客兵若干除屯粮秋青草束民运盐引若干应发京运银若干此年例也边臣按籍而索计臣具题而发有事徵调增兵若干增饷若干必抚按会题下部覆议得请方发名曰接济不为例也有混接济于年例者以侵盗律坐罪留中
　　○昏刻南京西南天再鸣声亦如泄水
　　○辛巳兵部言滇南镇守总兵官沐睿已经逮治命其父原任告闲昌祚暂行管摄得旨该省镇守缺人姑着沐昌祚暂行管摄务要优恤疮痍恪恭任事待睿子出幼抚按官请袭管事
　　○辽东巡抚今候代赵楫＜锍-釒＞辩割弃旧地乞查核明奏章下兵部
　　○癸未大学士朱赓等封还发下拟票吏部左侍郎杨时乔求去原＜锍-釒＞言臣等欲拟留则重违其意欲拟放则典铨无人乞将尚书右侍郎简用则时乔去留有余裕矣
　　○云南道御史史记事论劾科臣姚士慎熊鸣夏刘道隆各险谬宜锄状不报
　　○甲申大学士李廷机言人之弹射犹可忍默身之疾病岂能勉强即上臣急君狥国为建竖勋名计而精力不支则不能即贪夫留恋为身家禄位计而死期将至则亦不能惟有一去而已矣臣见年来诸臣称疾乞身既而物故有于京邸者有于途次者岂不可伤  皇上诚念及至此此亦何忍留而不放也旨益勉留不允
　　明神宗显皇帝实录卷之四百四十九
明神宗显皇帝实录卷之四百五十
　　万历三十六年九月乙酉朔大学士朱赓言顷中书官持阁中所收揭帖二十余本来大约敷陈国事者十之一二指摘臣者十之六七新旧科道交相攻讦而株连臣者十之二三切莫须有之事有天可吁而天不言有  皇上言之而人不信则亦何能剖心抉肠执涂之人而一一语之惟有一去以自明而已矣  上曰言官议论捏诬与卿何干姑从宽恕以成卿雅量卿宜即出辅理以后科道官各体君上至意毋得逞臆妄言以伤国家平明之治吴正志等郑振先等姑各照部拟降调用
　　○礼科给事中张凤彩言自古倾险之徒必诬君子为小人而概之曰党方今诸臣合东西南北之人辐辏而事  主上其道不谋而自同独奈何而论者突出朋党小人之说耶此言一出正人为之丧气其究也相激相戕朝廷无所庸其别白如汉唐宋党锢祸成而庙社随之岂细故哉不报
　　○礼科给事中张孔教言吏部左侍郎杨时乔鉴昏于日暮前后会推大不厌于人心不报
　　○南京户科给事中叚然论劾旧辅王锡爵辅臣朱赓密揭擅权交通乱政请乞禁密揭重御批办奸邪以端政本不报
　　○丙戌南京太常寺卿唐鹤徵以病乞休许之
　　○加巡抚甘肃地方都察院右佥都御史周盘为右副都御史巡抚照旧以六年边俸考满也
　　○加巡抚大同地方都察院右佥都御史霍鹏为右副都御史巡抚照旧以三年冲边考优异也
　　○户科给事中王绍徽言迩年章＜锍-釒＞多留中不报或便寝阁以至言壅反溃事激多伤上下疏隔黑白倒置率繇此起不报
　　○丁亥予总督仓场户部右侍郎游应乾祭葬如例
　　○仍加祭准妻祔葬应乾婺源县人嘉靖乙丑进士扬历中外清谨如一赠本部尚书以示褒崇云
　　○叙延镇旧安边怀远堡三十四年四月内功赐总督李汶巡抚郑汝璧总兵杜松等升荫恤赉有差户部赵世卿兵部萧大亨等并赐银币
　　○户科给事中顾士琦劾王永光物望素轻不宜巡抚不报
　　○云南巡按周懋相条议事关兵部者设武备以严防御清隐占以广训练复汰折以实行伍重兵备以修边防复北营以壮威武宽文法以绥土夷劄邻夷以绝边衅部覆允行　　○戊子  孝恭章皇后忌辰遣官祭  景陵
　　○户科都给事中孟成已给事中王绍徽各止＜锍-釒＞论皇亲都督佥事李成铭原赐庄田不宜自行管业
　　○己丑江西提学副使苏茂相致仕调本省南昌兵备副使蔡增誉补之
　　○工科给事中何士晋言诸臣以衮阙诤之  皇上虽言多逆耳每荷优容独论及辅臣则必欲借主威以洩怒是使  皇上负逐臣之名而辅臣收固宠之实天下所以积憾辅臣而不能平也且如孙矿郭子章戴燿沉子木皆宜舍不舍公论乖违辅臣赓安得不任其咎＜锍-釒＞不报
</div>
    <div class="pagination">
<a href="明实录神宗实录_page282.html">上一页</a><span>...</span><a href="明实录神宗实录_page278.html">278</a><a href="明实录神宗实录_page279.html">279</a><a href="明实录神宗实录_page280.html">280</a><a href="明实录神宗实录_page281.html">281</a><a href="明实录神宗实录_page282.html">282</a><span class="current-page">283</span><a href="明实录神宗实录_page284.html">284</a><a href="明实录神宗实录_page285.html">285</a><a href="明实录神宗实录_page286.html">286</a><a href="明实录神宗实录_page287.html">287</a><a href="明实录神宗实录_page288.html">288</a><span>...</span><a href="明实录神宗实录_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
