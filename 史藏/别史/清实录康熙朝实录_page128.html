<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 128 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 128 页/共 681 页</h1>
    <div class="content">○甲午。上诣太皇太后宫、问安　　

○命副都统李林隆、率汉军官兵赴襄阳、同都统范达礼协守。令范达礼总统。如郧阳等处有警、范达礼即酌量应援　　

○西安将军瓦尔喀疏报、吴逆下叶总兵、窃踞阳平关。本月十八日、臣同署前锋统领穆占等、率官兵进巢□刀。自野狐岭直抵阳平。擒斩贼众三千有余。复取阳平关。得上□日嘉奖、下部议叙　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十六



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之四十七　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十三年。甲寅。夏。四月。乙未朔。享太庙。上亲诣行礼　　

○丙申。上诣太皇太后宫、问安　　

○户部题、河南彰德府、因大兵经行、秣马需用刍豆。业令采办运送。甫至中途、而大兵已过。应发还民间。得上□日、刍豆已经运送、复还民间、恐致苦累。其见在未给草豆、准令存贮。以备续发、供应军需　　

○镇南将军尼雅翰疏言、奉使云南礼部侍郎折尔肯、翰林院学士傅达礼、还至武昌、携有吴三桂奏章。上谕宁南靖寇大将军多罗顺承郡王勒尔锦等、朕思吴三桂、素多狡诈。此中疑有诡计。如吴三桂服罪请降。王及将军等、仍议招致之。益加警备。毋堕奸谋。即吴三桂束身归命。王等但以礼受降。其官属当益加严防。不可分散兵力。急于前进。务相机以行　　

○丁酉。郧阳提督佟国瑶疏报、三月十九日、郧阳副将洪福、以所部兵千余名、反攻臣衙门。臣率领标下官兵三百余名、奋勇冲杀。贼退复来。自本日至二十日、共十余阵。斩贼二百余级。贼遁去。仓库衙署、皆得保全。得上□日嘉奖、下部议叙　　

○土默特多罗达尔汉贝勒卓礼克图、及固山贝子古睦故。各遣官致祭　　

○戊戌。上诣太皇太后宫、问安　　

○己亥。上御太和殿视朝。文武升转各官谢恩。次厄鲁特、喀尔喀、进贡使臣等行礼　　

○吏部、兵部题、湖广总督蔡毓荣、闻吴三桂反叛。不能安民心。固疆圉。又不令提督桑额、往守常德。致常、澧、长、岳、相继陷贼。应革职。云南贵州总督鄂善、既奉命与蔡毓荣公议军机、地方失守、罪亦难逭。应降五级调用。得上□日、蔡毓荣革职。鄂善降五级。俱留任。戴罪图功　　

○谕议政王大臣等、顷安塘笔帖式、向侍卫观宝言、河北总兵官蔡禄、潜通叛镇杨来嘉。令兵丁借称捕鱼、披甲行走、有叛状。民心惊疑。著内大臣阿密达、带每佐领护军一名、每旗护军参领一员、速赴怀庆、察问蔡禄捕鱼之由　　

○辛丑。升大理寺卿陈洪明、为户部右侍郎　　

○予故原任吏部尚书马希纳、祭葬如例　　

○癸卯。谕经略莫洛、将军席卜臣、狭西总督哈占等、于西安闲丁内、选数百人、令其披甲、给以马匹器械、并席卜臣等所领兵内、每佐领出骁骑一名、令副都统德业立、领赴襄阳、同都统范达礼镇守。内大臣阿密达事竣、所领护军、亦令德业立率往、以资守御。其襄阳副都统托岱、于德业立至时、即领其所部官兵、赴顺承郡王勒尔锦军前　　

○命随征贵州左路总兵官马云程、右路总兵官高登科、往襄阳防守　　

○甲辰。上诣太皇太后皇太后宫、问安　　

○谕议政王大臣等、兖州驻防官兵、既调往江西。今授都统喇哈达、为镇东将军。同副都统伯穆赫林、甘度海、率满洲蒙古每佐领骁骑一名。及所调喀喇沁、土默特兵二千。驻防兖州。穆赫林、甘度海、参赞军务　　

○先是、平南王尚可喜疏言、孙延龄伪檄有三藩之语。闽省又倐告变。臣与耿精忠、本系姻娅。不能不踧踖于中。窃臣叨王爵、年已七十有余。虽至愚极陋、岂肯向逆贼求功名富贵乎。惟知捐躯矢志、竭力保固岭南。以表臣始终之诚。得上□日、王累朝勋旧。性笃忠贞。朕心久已洞悉。近复屡摅猷略。保固岩疆。厥功甚茂。览奏、披沥悃忱。深为可嘉。著益殚心料理。相机剿御。以副朕倚任之意。至是、复谕兵部、平南王尚可喜、奏请调遣官兵、保固疆圉。忠诚显著。深为可嘉。两广一应军机调遣。及固守地方事宜。著尚可喜、与总督金光祖、同心合力。务酌万全而行　　

○先是、偏沅巡抚卢震、弃长沙奔回。上遣部员往逮之。至是至京、法司谳奏、卢震为封疆大臣。乃于长沙未变之先。委地潜逃。应论绞。得上□日、卢震、著监候秋后处决　　

○乙巳。平南王尚可喜疏言、臣众子中、惟次子都统尚之孝、律己端慎。驭下宽厚。可继臣职。至于军机事宜、臣虽衰老、尚能指挥调度。断不致有误封疆。得上□日、尚之孝、袭平南王　　

○丙午。上诣太皇太后宫、问安　　

○丁未。谕兵部、刑部、逆贼吴三桂、值明季闯贼之变、委身从贼。寻以父死贼手、穷窜来归。世祖章皇帝念其投诚。优封王爵。授之军旅。委以事权。异数殊恩。振古未有。爰及朕躬。特进亲王。倚任等于腹心。恩礼加于勋旧。方期其感恩图报。殚竭忠忱。讵意吴三桂、以枭獍之资。怀狙诈之计。阴图不轨。自启衅端。藉请搬移。辄行叛逆。煽惑奸宄。荼毒生灵。极恶穷凶。神人共愤。已经遣发大兵进剿。刻期荡平。诸王大臣会议、反逆子孙、理应诛戮、以彰国法。再三奏请。朕尚冀其悔祸自新、束身待罪、未忍加诛。近览吴三桂奏章、词语乖戾。妄行乞请。诸王大臣、咸以吴三桂怙恶不悛。其子孙即宜弃市。义难宽缓。朕思乱臣贼子、孽由自作。刑章具在。众论佥同。朕亦不得而曲贷之也。本当照廷议、将吴应熊、吴世霖、并其余子、俱行凌迟处死。但以吴应熊、久在近侍。朕心不忍。故将吴应熊、及其子吴世霖、处绞。其余幼子、俱免死入官。应坐人犯、分别正法。所有干连人等、情罪稍可矜原者、敕所司概行省释。以昭法外之仁。尔二部、即通行晓谕内外军民人等、俾咸悉朕意　　

○先是、谕江宁将军额楚、总督阿席熙、闽中告变。两浙需兵。如杭州将军调尔满兵时、可令副都统一员、马兵千名、水陆往援。尔等当预备以俟。尔兵若行、可调安庆察哈尔兵、镇守江宁。又谕杭州将军图喇、总督李之芳、提督塞白理等、耿精忠反叛。尔等率满汉官兵、作何防御固守。当相机而行。朕已敕驻防江宁满兵预备。若需用满兵、可于江宁调取。至是、福建告急。上命副都统胡图、率江宁满兵、副都统马哈达、率所部官兵、及江宁左翼察哈尔官兵、速赴杭州、同将军图喇等。商酌行事。安南将军华善、于所部汉军内、择马肥者五百名、令夸兰大二员领之。亦速赴杭州、听图喇等调遣。移安庆右翼察哈尔官兵守江宁。华善仍令速赴京口　　

○谕兵部、逆贼孙延龄、原系定南王下末弁之子。本无才能功绩。祗缘定南王孔有德、航海归诚。出师尽节。世祖章皇帝悯其忠贞茂著。官兵人等、不忍分离。收合散亡、俾为一旅。仍以所属官员统之。养赡加恩。概从优厚。迨朕御极。念孙延龄既配王女。理应量加宠荣。故授为将军。使之管理定南王所遗官兵。镇守粤西。在孙延龄叨冒崇阶、自应恪恭职掌。殚忠报效。乃历任以来、屡有过犯。及累经王永年等、讦奏赃罪。部议从重处分。朕犹以定南王之功。曲加贷宥。仍令管兵如故。近复赐以抚蛮将军印。委任有加。恩宠罔替。不意孙延龄、包藏祸心。背恩忘义。结连逆贼吴三桂。辄行反叛。煽乱地方。国法难容。宜加显戮。今削其将军职衔。大兵指日进剿。立正典刑。但念其所管官兵。系定南王旧人。受恩累朝。忠义素著。必不甘心从逆。隳弃前勋。其所管人员、及地方官兵。有能擒斩孙延龄、投献军前者。优加爵赏。或以兵马城池纳款者。论功叙录。或力有不逮、能自拔来归者。亦免罪收用。至于伊等父兄子弟、见在京城、直隶、各省者。概不株连。毋得心怀疑畏。自罹法网。负朕好生之意。尔部即速行遍谕　　

○以固山贝子温齐、为镶蓝旗满洲都统　　

○升光禄寺卿梁拱宸、为奉天府府尹　　

○平南王尚可喜疏言、逆贼吴三桂、遣人与臣逆书。臣擒执来人、并书奏闻。得上□日嘉奖、下部俟事平日优叙　　

○己酉。上御太和殿视朝。文武升转各官谢恩。次厄鲁特达赖汗、喀尔喀墨尔根台吉、进贡使臣等行礼　　

○谕议政王大臣等、江宁满兵、既拨千人援浙。恐江宁兵单、可拨包衣佐领兵千名、八旗每佐领骁骑二名、往守江宁。以驻守怀庆内大臣阿密达为总统。在京副都统喇哈、纪尔他布、为两翼领之。寻授阿密达、为扬威将军　　

○庚戌。谕议政王大臣等、耿精忠背恩反叛。耿昭忠、耿聚忠、虽与吴应熊不同。但系彼亲弟。国法亦难宽纵。著并禁于一室。其属下官员。俱著闲住。议政王大臣等、又请并禁其诸兄弟。从之　　

○皇子生。即于是日薨。未命名　　

○科尔沁诺穆齐额驸所尚之郡君故。遣官致祭　　

○辛亥。孝端文皇后忌辰。遣官祭昭陵　　

○上诣太皇太后皇太后宫、问安　　

○谕议政王大臣等、副都统马哈达、胡图、部下兵。及将军华善所分遣兵。以都统赖塔为平南将军统之。其杭州剿御。马哈达、胡图、并同参赞。其杭州驻防官兵。仍听将军图喇统辖。一切剿守事宜。赖塔、图喇、商酌以行　　

○定南将军希尔根等、帅师之江西。是日启行。上命副将军哈尔哈齐、前锋统领觉罗舒恕、领兵一半、暂赴江宁驻防。俟内大臣阿密达等兵至、仍赴江西　　

○敖汉多罗郡王布达故。遣官致祭　　

○壬子。赐大计卓异官安徽布政使徐国相等三十七员、蟒袍有差　　

○癸丑。上诣太皇太后宫、问安　　

○升参领佟徽年、为河南河北总官官　　

○宁南靖寇大将军多罗顺承郡王勒尔锦疏报、四月初八日、逆贼伪将军陶继智等、自宜都县、以三百艘来犯彝陵。都统鄂内等、率兵进击。斩贼甚多。获船六十余只。下部议叙　　

○甲寅。谕兵部、逆贼吴三桂反叛、所在镇守地方、文武各官、因兵单力微、不能拒敌、欲弃城来奔、又惧国法难逭、迫于不得已而附从者有之。或为奸计讹言摇惑、无知而附从者有之。今大兵齐集。刻期剿灭。务尽根株。朕念附从之徒、皆朕赤子。一时迷惑。情非得已。恐大兵进剿、概行诛戮。朕心实为不忍。有能自悔前罪、或献城池。或率兵卒。或斩逆贼头目。献其首级者。俱行免罪。给以原官。仍论功议叙。若愚顽武弁。执迷不悟。助恶不悛。其部下之士。有心怀忠义。或擒斩逆渠。或约献城池。或率领党类来投。俱从优议叙。授官给赏。尔部通行晓谕　　

</div>
    <div class="pagination">
<a href="清实录康熙朝实录_page127.html">上一页</a><span>...</span><a href="清实录康熙朝实录_page123.html">123</a><a href="清实录康熙朝实录_page124.html">124</a><a href="清实录康熙朝实录_page125.html">125</a><a href="清实录康熙朝实录_page126.html">126</a><a href="清实录康熙朝实录_page127.html">127</a><span class="current-page">128</span><a href="清实录康熙朝实录_page129.html">129</a><a href="清实录康熙朝实录_page130.html">130</a><a href="清实录康熙朝实录_page131.html">131</a><a href="清实录康熙朝实录_page132.html">132</a><a href="清实录康熙朝实录_page133.html">133</a><span>...</span><a href="清实录康熙朝实录_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
