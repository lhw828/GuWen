<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 87 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 87 页/共 245 页
  </h1>
  <div class="content">
   ○南京工部尚书王来传 

　　南京工部尚书兼大理寺卿王来字原之浙江慈溪县人由诸生魁乡荐会试得乙榜授江西新建县学教谕被荐擢监察御史巡按直隶苏松常镇诸郡风采凛然寻奉命考核守令而下贪暴者望风引去正统初少师杨士奇荐擢山西左参政兵部侍郎于谦巡抚山西言其廉明刚正练达政体可寘近密当道者沮之调广东左参政秩满升河南布政使景泰初升都察院左副都御史巡抚河南湖广北虏犯京师闻召即率兵驰至卫辉以寇退引还寻升都御史时征剿湖广苗贼命总督军务縳其渠魁韦同烈等而抚定其余党师还召见便殿慰劳之转南京工部尚书兼大理寺卿天顺初致仕成化改元诏进一阶成化六年四月卒年七十六讣闻赐祭命有司营葬来伟姿貌少儁迈不羣善诗有奇语临事明达事无大小面讯立断其在山西时以严察为治颇过于酷中遭沮抑遂折节痛改为政一以和平奉命宣力四方所至以治办称 

　　○南京工部尚书戴缙传（雷礼） 

　　雷礼 
　　戴缙字某广东广州府南海县人成化丙戍进士擢监察御史性行素不端及在台不持风纪惟趋附权势以躐华要而名检荡然自丙申秋逆贼李子龙大诛后　上锐意欲知外事顾近侍太监汪直年小便黠乃命选锦衣官校善剌事者百余人另置厂于灵济宫前号西厂缉事士民凛凛受祸不敢言十三年兵部尚书项忠等首疏其过恶入奏大学士商辂力主之　上怒罢厂命汪直回理司设监事缙以九年满不得升首媚汪直为之鹰犬陈言汪所行皆公不宜革罢汪即奉命仍旧剌事遂升缙尚宝司少卿于是大学士商辂等相继去位缙绅卧不安席而汪葢恣肆无忌威拟至尊流毒无穷以致御史冯瓘汪亿等不耻效尤亦进言汪所行不惟可为今日法实可为万世法传闻四方无贤愚贵贱皆唾骂之以缙为罪魁也十四年汪直荐缙升都察院右佥都御史十五年又荐升右副都御史吏部尚书尹旻俱承望汪旨不敢违十七年又荐升右都御史代王越掌院事在台中益甘心直党纲纪扫地十九年以公议不容又南京尚书久不设营升南京工部尚书在部淟涊希世无所顾恤本年汪直失势台谏交劾黜为民 

　　○南京工部尚书胡拱辰传（实录） 

　　实录 
　　南京工部尚书胡拱辰字共之浙江淳安县人正统己未进士授黟县知县有惠政擢监察御史尝疏八事皆切中时弊　英庙北狩拱辰屡疏以选将保邦修德弭灾为言寻升左参政转左右布政使历左右副都御史南京工部尚书成化中储位尚虚拱辰率诸大臣疏乞早定国本拱辰平生清谨所至以兴利除害为务在贵州两广四川督剿叛夷为都御史时提督操江劳绩可纪者甚多年七十恳乞致仕而归弘治辛酉　孝庙特赐之月廪岁隶　今上嗣极又遣官以玺书存问赐隶廪有加焉正德三年正月卒赠太子少传谥庄懿赐葬祭如例拱辰卒时年九十三大老退居林下享有荣寿若拱辰代不多见人以之方诸魏文靖云 

　　○资善大夫南京工部尚书常熟程公宗神道碑（徐溥） 

　　徐溥 
　　弘治己酉南京工部尚书程公致仕还家后三年以病卒年六十有七苏之常熟人也于是守臣以公讣闻事下礼部谓当遣官祭葬如恤典　上允之公讳宗字源伊姓程氏世有隐德至公始大发以宣德丙午生少入邑庠学业有声登景泰辛未进士初授刑部主事阶员外郎擢吉安知府在刑部时治狱详慎绰有才名时有大臣退休者当　英宗复位之初畏罪自尽怨家诬其子谋杀久不能决法司奏遣公往讯所诬遂白吉安素号难治吏书奸弊日出每以讼牒自裁狱成特使书之奸弊悉去至今郡人论作郡者以公首称丁父忧服阕改知真定以病未赴吉安之民知之相率走阙下乞公复任至则改知武昌矣踰二年擢四川布政司左参政进陜西右布政使再转左布政使所至皆有政绩民多颂之　朝廷知公可用特擢都察院右副都御史治院事寻以陜西缺巡抚即以命公适边境多事偕总兵率师征洮川西番满松等族及往来庆阳榆林调度兵食边境无事再丁母忧服阕未上会木邦酋长罕穵法孟养恩六与孟密曩罕弄母子累岁相雠杀云南守臣奏乞□兵讨之朝议以为不便宜遣大臣如程某者往谕乃即其家赐以玺书而行公被敕旨谕之折其辩说及见曩弄复责其擅相攻击之罪皆顿首服乃以具奏始设孟密安抚司以材寨归末邦不相统摄而西南遂无事矣　朝廷嘉之转公左副都御史加俸一级仍巡抚云南赞理军务久之公为刑部右侍郎寻转左侍郎以尚书缺署掌部事能律以法部中肃然九年考满始拜南京工部尚书加俸一级公至是虽老益勤凡工役材用计度精详无所滥费人方望公久任则致仕而归且卒矣公持身之谨待人之恕人皆知之尝预同考会试得士为多有抚夷集藏于家 

　　○南京工部尚书刘公宣传（王时愧） 

　　王时愧 
　　刘宣字绍和安福人早孤力学补父戌役于卢龙景泰庚午以儒士举顺天乡试第一明年登进士选翰林庶吉士授编修累官南工部尚书宣重厚优容喜愠不见于色居太常十一年绝无觖望为南司成待诸生诚意蔼然教有条式因其材而勉进之琉球诸国遣子弟来就学人曰行故事尔奚庸教宣曰夷狄慕中国来学不尽心以诲迪之是遏抑其良心也外国生俱感悦厚贽金以献者再固却之外国生以闻被　命宣受母辞宣乃受庆成宴坐次未定佥曰须决之刘太常宣历举旧制以对遂为定规于言宫往来甚简曰是非大臣亲狎之地卒赠资政大夫谥文懿宣制行务存大体恶轻改作常曰后生少年轻举妄动利未至而害先之国家何赖焉人以为确论 

　　○资善大夫南京工部尚书蠡吾冯公贯神道碑（徐溥） 

　　徐溥 
　　公讳贯字大用保定蠡吾人也曾祖守道元西台御史祖彦章洪武中人材任富平县主簿考吉以公贵赠大理寺卿公少起田亩年十八始知自奋于学正统己巳之变士民惊溃失业公诵读不废及领乡荐入国学贫无膏烛夜每挟册随月光以读晦则燎薪续明其勤苦如此登天顺甲申进士授监察御史尝出巡边关按州县搜吏弊索多隐贪廉才顽多见褒黜成化中上疏言时事曰慎爵赏恤穷民处流移修兵政广储蓄禁盗贼平刑狱息边患节冗费重宪职数事　上嘉纳之及掌三法司事冶山西妖民及劾兵部大臣不法事闻者肃然九年进大理封右寺丞转左寺丞进少卿不数年遂擢都察院右副都御史又改大理寺卿法律精明持心仁恕尝曰大理平天下狱狱之不平咎在谁执故当奏谳必反复讯鞫无憾而后巳每廷议参酌得宜其言载在条例有司至今遵行之尝应诏举所知众称得人弘治六年拜南京工部尚书九年以疾乞致仕诏可且命驰驿以归抵家一月而卒九月二日也寿六十有四公魁岸美髯为人详审沉静而有谋谟度量汪如莫窥其际在大理尝承诏会同三法司录囚有饩羊上尊之赐会勘肃府汾川王承奉及廷试为读卷官皆有宝镪之赐弘治改元　上太皇太后及皇后徽号诰封二代皆三品又有白金文绮之赐及卒　上遣官谕祭治其丧葬 

　　○资善大夫南京工部尚书萧公祯神道碑（吴宽） 

　　吴宽 
　　公讳祯字彦祥姓萧氏世家吉安之泰和为着姓入　国朝仕者不绝然无甚显者公幼失怙生有高资能目奋于学期必取科第游学于外族人有隶尺籍蜀中者往依之学成弟子多从受业然益困无所遇翛然西归舟行峡江隅堕深渊中自分必死矣忽若有物扶其足而起适得漂橹负而登岸人异其事谓公后当显竟以儒士举于乡天顺甲申登进士第成化乙酉授南京刑部贵州司主事己丑升湖广司员外郎治狱明决争讼者一讯辄得其情据律剖断庭无留狱人皆称之壬辰擢湖广按察司佥事分巡一道明决如在刑部时所至郡县兴举废坠尤好奖进人才敦劝民俗不专以簿书为事俄苗寇窃发诏出兵剿之文武大臣或不相能公适以事在军中曰自古未有大臣不和而能成事者况用兵又事之大者乎为反复开解大臣感悟寇卒平公当纪功则有以妇女首级徼功者辨其伪斥之及奏捷加四品俸　古王建国长沙公复督工役一时夫匠被人扰害者赖公以安巡按御史累奏公治绩辛丑擢本司副使丙午再擢按察使于是莅湖广者岁久治绩愈著名益起明年遂迁河南左布政使至则宣上德究民隐尤不肯以公钱曲奉权贵人人以为□戊申为今　上初年会陕西缺大臣巡抚朝廷即以公为都察院右副都御史赐敕得便宜行事陕西当凶荒之余民初复业公加意安辑流移者至乃内务蓄积外为备御兵民晏然西方无事岁当虑囚得可矜疑者悉置轻典奏上囚多兔枉死公作全命录以着朝廷钦恤之意然是时一裨帅犯法素有声势为请托者多卒论如律复以平寇功有文绮宝钞之赐辛亥迁南京工部右侍郎甲寅改刑部丁巳始有工部尚书之命南京为旧都凡坛庙宫阙城垣桥道岁久渐圯修治无虚岁公计夫匠量材物役用必当未尝妄费权贵人有乘时求利者□往无所得每土功告成辄蒙恩赐　上将久任公甫三年则公以老疾去而卒矣公少时罗夫人怜其幼弱析与田产特厚后夫人卒公悉让还二兄取旧券焚之亲党若故刑部尚书刘公广衡而下率誉公以为不可及公壮且贵痛念父母不及禄养过茔域辄恸哭如初丧念叔祖志翁无后茔域芜废为修饰而岁祀之居家作敦本堂及置祭田供合祀祖先之费至于处宗族待故旧□心无不归于厚者若其历官四十年田庐仅足服食不侈于物无所玩好公稍暇惟读书赋诗而巳 

　　○资政大夫南京工部尚书赠太子少保谥文□董公越墓志铭（李东阳） 

　　李东阳 
　　今天子右文图治每轸念旧学侍从之臣倪文毅傅文穆二公恤典特异比董文僖公讣闻命有司祭葬如制而特赠为太子少保文僖其赐谥也按董氏世居赣之宁都曾祖讳子平隐于乡祖讳吉义赠南京礼部右侍郎考讳时谦累赠翰林院编修右春坊右庶子而加赠如其祖祖妣某氏赠淑人而妣温氏封太孺人赠宜人加赠亦如之公讳越字尚矩生□岁失怙为母氏所鞠比弱冠极力共养以其暇学举子业补府学生天顺己卯举乡贡试礼部辄不利卒业国监攻苦力学虽敝巾垢服名隐起侪辈间成化己丑进士及第初命为编修乙未戊戌皆同考礼部时称得人丁内艰归用礼襄事举先世田业让其兄睦处宗尚不以贵加人人无问疏戚贵贱皆乐与之亲有讼者怀金以请笑而却之亦不怨也九载考最进侍读癸卯典京闱乡试甲辰直　东宫讲读丁未充经筵讲官寻以　登极恩进右庶子兼侍讲会　朝廷颁朔于朝鲜特命公奉使赐麒麟服以行至则宣德意正王度馈赠无所受居三日而还乃作赋以纪国俗他所题咏尤多国人锓诸梓以传弘冶己酉典试南畿辛亥修　宪宗实录成擢太常寺少卿兼侍讲学士壬子进讲敷奏明畅义归于正　上每为注听赉予尤数癸丑擢南京礼部右侍郎公博古典习闻本朝故事而职务清简无繇自见大夫士议礼者多取决焉三年考绩京师时其子天锡巳举进士留累月乃去拜南京工部尚书凡　上供服器藩王张具暨都城内外土木之费日旁午不绝公应之绰然有余平生为文章歌诗典雅优裕无烦雕琢至是犹不废著述积所得为圭峰稿若干卷壬戍五月七日以疾卒距其生宣德辛亥寿七十二公修眉长身骨格清耸雄谈健步老益强力而性行恒固量度优远识者谓为寿考之相不意其遽止此惜夫 

　　○资政大夫南京工部尚书南冈李公孟旸墓志铭（刘玉） 

　　刘玉 
　　公讳孟旸字时雍别号南冈世为睢之长冈里人祖讳都考讳斌历渭南掖县丞俱以公贵累赠都察院右副都御史南京工部尚书妣张氏继岳氏俱夫人公以宣德壬子生于渭南官舍八岁入小学十五受尚书天顺壬午中河南乡试进大学取天下英俊为丽泽交名籍甚会司成邢公被谤公率同列上书辩谊声振一时成化壬辰登进士授户科给事中癸卯盘粮大同值虏寇入边危甚归陈边备十事所陈民壮事着为令甲辰使占城时占城为安南所侵其王为安南所害　朝廷遣使封王之弟齐亚勿庵未至而勿庵死其臣提婆苔者攘所封印故复遣公封王之次第吉来公行上言占城险僻安南之构未靖而提婆苔又□窃据万一弗顺损中国威宜纵其来使传命古来仍勑安南悔过　上悉从之乙巳遥擢都给事中留广中数年卒致古来州而定其封弘治戊申始归陈地方五事曰惩旧弊以修军政设兵备以镇边方开衙门以散啸聚修城垣以御寇患通朝报以广□意多见采纳寻擢湖广左参政常德岁歉民饥公分守其地戢盗贼抑豪横通米商禁藩□之苛革里书之弊用苏其民庚戌晋广西左布政使属夷僚为讧廪食多匮众口嚣然公亟遣官籴诸远而给之军饷以足乙卯迁都察院右副都御史提督南京粮储奏修官廨以便分理折支勋官禄米以省转输戊午转南京户部侍郎壬戌晋拜工部尚书中官以宫殿倾圯欲修之屡诣公言公徐曰万世不拔之基巳有定所修此何为议乃塞南畿织造多取资苇课岁久为势家所侵公一清之于是课增用足而民不扰言者又以灾伤欲并苇课蠲之公独以为苇洲人所争佃其利可知苟蠲其课国用不足则将加泒于民是损本实而益浮蠹也抗言尼之虽掇怨不惜正德丙寅乞致具事疏三上而后允有清慎老成之褒赐诰给驿月廪岁隶恩数甚优自后权奸用事士夫保全者鲜公知几矣哉己巳公薨于家享年七十有八赐祭葬 

　　○资善大夫南京工部尚书韩公重墓志铭（颜烨） 

　　颜烨 
　　公讳重字淳夫别号拙斋世居綘州祖延龄以公贵赠通议大夫应天府府尹考英正统戊午乡荐任泗州同知多惠政赠如祖官祖妣张氏赠淑人妣文氏封太淑人公禀资通敏质貌魁梧二十八岁领成化辛卯乡荐第六人登戊戌进士授礼科给事中甲辰捧命查勘两广粮储公帑充实诸可贷者悉予于民丙午升本科左给事中弘治改元再升本科都给事中在给舍几九载弹劾不避权势贵妃万氏久专　上宠犯颜极谏人为竦惧时有西僧煽惑滋蔓　上颇溺焉公上章救正庚戌出升陜西布政司参政通历八郡旬宣不怠巡抚王公上最于　朝丙辰升本司右布政使清军务督马政二载升应天府府尹南都百司所在赋役繁重加之权贵侵渔玩法难治公直以爱民为念苟可兴利祛害靡不殚厥心力提调戊午乡试得人为多　考庙制词曰擢居京兆允协佥言乃能廉以律身勤而莅政民怀吏畏弊革利兴悉实录也冬丁太淑人制辛酉服阕改顺天辇毂之下益策精敷政受知于　上复提调乡试得人之誉视南都尤着适辽阳有警升公左副都御史往抚时奸宦梁玘在镇怙势肆虐公按其不法亟疏劾罢物论称快仅一年复勑公抚湖广黜贪旌廉平徭息民军饷久缺公为请五十余万以给军士乙丑擢南京兵部侍郎时缺正卿署选军政两月不归私第权要不得请托正德丁卯转北部未几进南京工部尚书公念东南民困上疏请停不急工役　上诏允之是时逆瑾专恣不快于公罚米示威公恳求休致　朝命方下瑾嗾党恶计筭财费虽不得实为其钩致者几年余怀抱抑郁疽发于背卒于扬州广陵公馆寿六十有九讣闻　朝廷如例营葬 

　　○南京工部尚书陈清传 

　　南京工部尚书陈清山东益都人天顺甲申进士初任户部主事历升南京工部尚书以忤逆瑾矫诏致仕正德十六年十一月卒子钦以闻礼部奏清鲠直廉介不阿权贵宜加优恤诏赐祭葬如例 

　　○资政夫夫南京工部尚书张公宪墓志铭（费宏） 

　　费宏 
　　南京工部尚书张公讳宪字廷式别号省庵世居德兴县自为儿时巳庄重不凡游县庠以给事中约斋祝先生为师约斋乐易善谑见公矜严好礼亦心惮之诸生会讲时公或特入必曰祭酒来矣乡先达兵部尚书孙公尤重公高年里居暇辄招公谈论竟日乃罢尝谓人曰张某台辅器也成化四年公年二十有三领江西乡荐后三年壬辰登进士第观政刑部即留意法比部长贰皆贤之会吏部选科道偶遗公众皆疑愕寻乃授考功主事盖尚书尹恭简公读公所试知其所养欲留自助也在考功历员外郎郎中凡十四年廉慎公勤如一日甄别流品必先志行遇士夫之贤者辄以人材访之有所闻籍记惟谨课核之际以参黜陟其人可用即疏远不相识必阴荐之考功以地望例迁卿佐鲜外补者弘治初公资既深尚书王端毅公探所欲公曰惧官之弗称耳奚内外之择乎遂升山东左参政行部所至兴坠典释冤系孜孜政务宗圣公墓在嘉祥芜秽弗治公歉曰事有似缓而实急者此类是也命有司亟为修筑并葺其祠辽东僻远学政不修公督饟之暇时即黉舍为诸生讲说其好以经术饰吏治又如此在山东凡五年升浙江右布政使镇守中官纵左右虐民而攫其财公廉得其人置于理岳武穆祠在西湖故有祭田二顷为势家所据公检核祠又访其苗裔使占藉倚郭得食其租入以世其蒸尝焉交承例阅库藏主吏报羡银若干欲以动公公曰杭人方苦篚贡以此助之岂非一分之赐乎吾弗能窃取为自殖计也仍封识责之主吏升顺天府府尹事虽旁午公处之裕如屡请宽恤畿民培植根本旱则竭诚致祷雨辄应期久之望詟权豪德孚士庶考最赐诰有刬除奸蠹扶植善良之褒升工部右侍郎总理易州山厂厂统郡八役民数万趋走之吏自郡倅而下余百员故为奸利囊橐公曰近腻易污吾其可弗慎哉总理用公差例日廪五升省八郡常供之馈簿书有关防以杜缘绝之欺柴夫纳银得痛损加耗之数皆自公始于是宿蠹十去七八而积欠日渐以完矣既而还莅部事会今　上即位诸边告急户部言足边赖盐课而其法久坏请遣重臣厘正之两浙八闽以属公遂兼都察院右佥都御史以行亲历诸场炎瘴无所避适三品九年考满升右都御史仍督其事事将就绪而贼瑾专政议革巡抚召公还公畏瑾势徘徊于道久之始至又久之始得莅院事未几复改南京都察院历一年迁南京礼部尚书瑾终恶公不巳附甫月余内批致仕瑾诛公最先召用改南京工部盖正德五年九月也践任仅一年以六年二月二日卒于位享年六十有六　上闻讣嗟悼命礼部赐祭工部营葬事皆如制 

　　○资善大夫南京工部尚书进阶光禄大夫李公善墓志铭（王九思） 

　　王九思 
　　公讳善字宗元家世陇州人也其高祖曰公赐仕为高邮州知州曾祖惟中赠文林郎浙江道监察御史祖升由国子生拜浙江道监察御史擢浙江按察副使父漙亦国子生不幸仕为庾宰后以公贵封文林郎南京广西道监察御史母冯氏封孺人太孺人生四子公其第二子也公少颕悟读书善诵不忘公封君爱之遣入州学为弟子员授易知州陈君者江西人陈君善知人于诸生独奇公贵甚然气豪而貌瘠诸生闻言或目笑之不信未几果□□□□□乡试明年戊戌举进士授行人□行人出使庆府王以金币赆不授行人三年选为南京广西道监察御史是时太监梁芳陈某怙宠市权而南京太监郭镛亦横擅入后湖与同官缪樗等上疏极言虽不报然三人者宠由是衰矣寻出清理江北诸郡尺籍刮弊剔蠹以影射出者八百人有奇弘治戊申以父丧归终制改浙江道出按辽东是时总兵官罗雄偷安弛备太监韦朗纵其舍人侵渔军饷夺人妻孥闻公至即惧不敢复为都督王铠孙贵皆以不职劾罢傅玄者逆于舍主人也尝王货郎李林林不知所往林子讼玄杀林有司抵玄死狱成然林实向沽酒妇所饮醉妇与奸夫谋杀林死利其财公廉得其情玄以不死及代归而寿宁侯鹤□方负势莫敢谁何族子舍人下上运河沮扰贸易拷掠无辜谤怨载涂至是有讼者会在公公曰教授侯门之钤钤弗严故至此矣于是参其教授姚伦就问教授惧走匿侯所不出公于是劾侯出教授就问侯家以罪发戌者若干人京师远迩哗然皆知有李御史也然侯实不堪复求摭拾公　天子震怒欲置于理是时在司礼者若陈宽一二人皆识体苦为谏止吏部恐终不免遂拟升河南按察佥事而都指挥李贤者守备嵩卢滥受民词纳贿无厌会公分巡河南道乃劾罢去是时河决张秋都御史刘公大夏与平江伯偕来督修乃求综理其事者藩臬以公应公为相度水势开修贾鲁河四十八里改河南注筑塞黄陵缺口百十余丈断水东流功垂成复决公仅以身免乃更修数月功乃成诏升俸一级未几太孺人卒乃归其后复除湖广分巡荆襄荆襄间往往多妖孽扇乱者至是有何淮者与其徒五百人僭号称王攻陷城池刼掠乡聚吕高者襄阳卫指挥也善捕贼公以委高而身自微服出入贼窟中觇贼以计擒获之事平诏升俸一级其后王景阳者亦荆襄人以左道惑众其党熊彦和以子妻之两人皆称王谋入襄阳内乱未发而公觇知之亟遣高往捕得彦和等及其妖书解京师胁从五百人有姓名籍记公焚其籍不问在湖广二年擢山东按察副使兵备临清一日报锦衣卫千户刘海与一校尉乘船至声势甚大公见而疑之执刘海下拷问对曰我京师人曾贵也校尉仆曾喜耳曰刘海诈也闻者咸以为神在临清五年擢山西按察使是时晋王宠宦者门副刘茂相倚为奸府中金货辄匿众无敢言茂与府中人李成有隙诈逼成几死成诉之巡按下公问于是捕刘茂茂急附王王为之请不从竟捕刘茂庾死其后刘瑾用事欲为茂复雠然公自防甚密竟不能害也止德丙寅擢四川右布政使未几转左四川番夷久肆摽掠百姓患苦之巡抚都御史镇守太监因民之不忍具奏出师征之公请于镇巡曰当用兵几何曰非十万人不可公曰民力殚矣番未平而内变作矣非计之得者也曰业巳奏请柰何公曰征未晚也番闻我师至必惧不若因而移檄宣布　朝廷威德詟服其心从而抚降之亦万全之策也□是檄番果□□死愿为良民不敢复叛捷闻　天子大悦赐公袭衣白金寻拜南京都察院右副都御史会同吏部考察南京庶官甚平乃自引乞休小许慰留之转南京刑部右侍郎会尚书缺独理部事狱死囚三人将行刑公以未经覆奏止之明日邸报至三人者移江西巡按御史勘问众皆叹服庚午晋南京工部尚书公以大司空位高任重不可但巳会修孝陵及懿文诸寝殿皆公会计甚悉未久疾作罢归是时公年未满七十才不究用识者恨焉比归而其子守经先巳买田筑室及诸游乐亭池之胜竹树花卉鱼鸟之趣无不毕具公处之怡然不知老之至也辛巳夏　天子新即位覃恩臣下于是有司问劳公具羊酒彩币寻又奉诏进阶光禄大夫凤翔知府路君直贺以玉带羊酒又五年嘉靖乙酉八月疾作终于正寝距生正统甲子寿八十有二岁云 

　　○南京工部尚书赠太子少保柴公升传 

　　公讳升字公照南阳人也少受经于郡守坚成化二十三年举进士擢工科给事中弘治三年彗见东井诏求直言升首疏十五事切中时弊　上嘉纳明年山东河南大水复求时政得失升言四事　上亦从之七年诏建昌国公张延龄第延龄　敬皇后同产弟也势熖熏灼人莫敢言升上疏论止八年四川番僧领占竹夤缘行取礼部御史谏不听升乃入秦大略以恤人言杜无益反复乎孟轲韩愈之义亹亹几万言　上读之大悟即命停罢又疏止度僧道征画工咸切直语多不录十三年改兵科适大同虏逼升乃劾平江伯锐玩寇殃民师久无功宜罪之以励边士　上即罢锐偏裨以下各置之法累擢广东右布政使平十三村贼赐银牌纻衣复迁山东左布政使舟还荆襄先是州县盛设供帐以俟及升至行李萧然无异寒士观者兴叹正德二年擢右副都御史巡抚江西巳改陜西时革总制三边率听制于升升纪律严明先声所至虏不敢犯历升吏部左侍郎会尚书被逮升摄部事凡病国紊法者一切厘正之无何升南京礼部尚书复改兵部参赞机务以父丧去位服阕改工部升辞不允居数月复上疏请老诏始从之仍给月廪舆夫乘传还乡归八年当　今上改元之初言官屡荐特加荣禄大夫遣官存问二年八月卒赠太子少保升性至孝尝分禄养亲及亲没前后庐墓六年哀毁踰礼乡人称之　论曰柴公其古之遗直也其论事侃侃无所避忌遭遇　敬皇明圣俱蒙采纳见之施行吁亦幸矣 

　　○资政大夫南京工部尚书洪公远墓志铭（杨廷和） 

　　杨廷和 
　　公讳远字克毅姓洪氏徽州歙县人系出唐河北黜陟使纬经纶之后宋少师礼部尚书讳中孚十一世孙大父讳寿父讳宽以乡举历知桂阳郑二州俱累赠南京都察院右都御史大母江氏母汪氏俱赠夫人公少颕异好学读书必成诵督学御史戴公珊奇之成化甲午举乡试讲学于内翰谢公迁之门戊戌举进士授莆田知县前尹多苦势家请托公于厅事后置鼓客来坐未定连击鼓者三羣吏鴈行进立侍即有请托者屏息不得出一语去莆地滨海海贼时发辄损戍兵巡海宪臣议佥民壮代之公力言不可乃止朞年丁内艰既去而莆人思之甲辰改浚县岁荒极力赈济全活甚众议者以浚大欲分隶汤阴浚人讙曰是使我离慈母去吾不忍也再踰年丁外艰弘治庚戌改交河县其惠政如前两邑尤加意学校公暇亲为诸生解讲文义不倦部使者交章荐之甲寅征授南京福建道监察御史数言事不避权贵庚申升浙江按察司佥事历巡五道所至以锄豪强抚孤□佑良善为先务壬戍两浙饥公分赈嘉湖仿富郑公青州朱文公浙东旧法参酌行之二郡独无流殍巡视宪臣疏其事有羊酒之赐甲子转副使巡海道按察使缺摄司事且一年诸道肃清先后巡按者列上其治行正德丁卯诏裁方岳剩员调湖广时有两制使在楚一督逋负操切严急公下令勿亟民不忍累公争先输足一专赈饥择官分理独委公以全楚之半己巳晋广西按察使广西郡县多土官簿书期会往往牵制或至十数年不结公严为之限于是办治如中州无复敢后者庚午迁四川右布政使时盗贼充斥百务倥偬公摄左辖慎出纳裁冗费积羡□□缗悉以给军饷辛未晋陜西左布政使寻擢都察既右副都御史巡抚云南奖廉吏出贪鄙远徼以安十八寨夷旧常剽夺为边患公至皆出降或欲乘机击之公不可曰杀降不信置无辜于死地不仁掩其无备而袭之不武诸夷闻之益畏服部内有银矿开则攘夺并起公秘之三载遂定镇守中贵诛求害人公数抑之屡欲中伤索公无可得乃巳甲戌改南京大理寺狱情深求者多所平反乙亥转南京都察院右都御史论□言事者务存大体切时弊勿以诋讦为事御史□□□□□□忤　旨逮赴诏狱率台官上疏救之己卯三载考绩在道拜南京工部尚书径趋阙下谢且辞优诏答之有清誉□□之□□□越三日即疏乞休致会有江西之□□京□□□御凡器械悉取之工部公时以疾作□□□□劳瘁日甚遂至不起距其生景泰庚午得年七十讣闻　上悼之命礼部谕祭者再工部治葬域守官以三事称出入四十余年如一日当逆瑾用事时驱驰远方无所附丽待僚友和而能诤驭属吏严而恕好汲引善类有所推毂亦不使人知之性俭素寡嗜欲虽贵如寒素终身无姬侍疾革子侹问以家事不答但曰尔辈以忠孝立身足矣语毕正衣冠而逝盖公于朝食时犹对部属处分公事相去仅七八刻耳其静定不乱如此 

　　○南京工部尚书进阶荣禄大夫赠太子少保□简肃黄公珂墓志铭（杨廷和） 

　　杨廷和 
　　公讳坷字鸣玉姓黄氏上世楚崇阳人元季四世祖始徙居遂宁人父讳鉴父讳宗泗以春秋举乡试授云南大姚县知县有惠政乡人称为南庄先生俱以公贵赠资政大夫南京工部尚书祖母冯氏母刘氏俱赠夫人公少时尝从南庄于大姚警敏嗜学姚安守奇之令与诸公共学因谓南庄曰贤郎庙堂器也既归为学官弟子成化十六年举于乡二十年第进士授湖广龙阳知县其为政大要以立程序均徭役禁豪横兴学校息异端除奸弊为首务剧贼流刼湖中公密遣兵壮授以方略不旬日尽掩捕之时湖南大侵独龙阳熟往就食者相望公设厂四境煮粥以食之所全活者甚众都使者列上其治行征命且下会有刘夫人之丧阅十月南庄亦卒囊无长物至不能举葬事弘治六年服阕不外补特授陜西道监察御史九年按贵州因其土俗治之甚者乃绳以法金达长官何碖父子□固将作叛公以计擒之削职处死易流官他桀鷔者□□□□顺天等府公曰是多贵家骄横不可以贵□□□□□□断一主于法无所假借太监陆恺诬奏人隐占公田下锦衣卫狱□搒死者公劾之大宁都指挥康渊附势怙恶诋毁□抚宪臣公逮于理遂镌其职寿宁侯家河间故有赐田欲并其旁近膏壤得之遣内外宫勘量将与之公言民贫产不可夺事乃寝寻督修　皇城因事革弊无或敢抗者值隆冬　上特赐荜拨一袋且谓侍臣曰御史劳矣工作复赐晏劳十五年贵州有米鲁福佑之变　朝廷讨之命公监其军酉阳保靖诸士兵素无节制公召其酋长谕以军法乃无敢剽掠者军中首功百方审验一夕就寝如闷妇人哭声渐近索之不得明日果有杀民妇报功者立送军门斩之班师守臣厚有所馈公峻拒之既而行赏云南视贵州独厚公疏言之始并论其功奏复加俸一级寻转山东按察司副使巡察海道饬武备严守望山贼窃发辄剿除之封内无警正德三年升山西按察使断狱明允多所平反藩府承奉有罪至死者王为求庇不得竟抵以法守藏吏以羡余献公斥之退明年擢右佥都御史巡抚延绥虏犯城下公身亲督战所部踊跃自效贼败去亦不剌再之威武宁塞二营堡公发游兵千骑御之斩捕三百五十余级时谓十数年来未有此捷尝以岁例烧荒天忽阴翳风气惨烈公曰此虏氛也命轻骑数百大山背贼果率众突出我军大起杀之殆尽将佐皆服公善料敌自是虏入寇辄失利掠韦州归要击又败之尽弃所获人畜宵遁边士月饷故有扣除之弊公痛禁之其羡余悉贮之官以备支用士皆足食寘鐇作乱传檄以诛逆瑾为名三边骚动公用间得其伪檄密奏于　朝且陈八事谓宁夏城中有庆王在内人效忠义者多请早出兵以伐其谋而夺之气固原官兵宜过河防守请增设宪臣总制军务严守备饬兵马定召募赏格选州县民兵以助王师赦何锦丁广部下以开自新之路速赏近日有功官军以励人心奏上多见采纳随遣总兵侯勋参将时源分守黄河扼其妻害贼闻之不敢出遂至于败先是瑾请遣官核沿边屯地各镇畏威奉行唯谨遂有宁夏之乱独延绥迟之民赖以安瑾衔之又怒其封上伪檄欲中以奇祸会败获免然亦为所犄摭再罚米石五百石矣召为户部右侍郎提督仓场七年河南用兵命公总督粮饷时两河屯兵号十余万□□□□□卒难应给公随地转输未尝告□每获贼□□□胁从者辄释之有司以官马献诸将或送首级为从人功皆不受论功再加俸一级荫一子为太学生是岁改刑部右侍郎流贼狱成用事者议欲法外用刑公诣左顺门执奏当遵　祖训中人谕以　上意公犹固争八年升左侍郎奉命勘邹平子争袭事公以二子皆庶出幼者法不当袭乃从礼部原议夺之以归其长原议今阁学费公在部时所主也明年改兵部左侍郎宸濠乞护卫公独不受赂且执议再四谓奸萌渐不可长文移独不署行示决不可与也寻转南京都察院右都御史会审重狱有寡妇为其族人诬与侄奸守备中贵主之利其财也以嫌无敢辩者公辩而释之十年考察庶官事竟自劾乞休不允以　万寿节入贺因乞归展祭给驿以行十一年升南京工部尚书时营造上供器用多出额外公节财用程力校工虽细微无或干没者三载考绩既得貤恩遂乞归至是疏凡四上矣　上念其恳切许之赐勑给驿仍命有司月给廪三石舆隶岁三人公喜曰吾幸完吾名矣何以为报　今上登极之元年推恩进散官一阶十二月一日卒于家讣闻赠太子少保谥简肃命礼部谕祭者再工部治茔域公英毅闿爽遇事有决断治律精明不事苛刻所至皆有声称居家孝友刘夫人性严公事之得其欢心弟佩早卒抚其遗孤如所生碱见背于南庄最幼携至京师教之以至成立与人处倾盖即如故旧至遇负气好胜者则敛退不校待乡人有礼常曰人贵知是倐忽百年同归于尽何必事事求如意也谈论终日听者忘倦同官有行部于外者每告之曰吾侪为此官不可作意去人官爵以立巳名得罪于法者不可容于我有忤者不必计也守官廉介而乐施好义宗放之贫者婚嫁皆仰给于公致仕后日游南津别墅招亲旧啸咏为乐每遇北来人辄问时政或不如意终宵不寐曰天下有事吾独得安枕乎在官三十有六年受勑奖谕者前后凡四金币之赐不一而足其生正统十四年十二月十二日得年七十有四 

　　○资德大夫正治上卿南京工部尚书赠太子少保丛公兰墓志铭（费宏） 

　　费宏 
　　南京工部尚书丛公既捐馆舍　上闻讣震悼赠太子少保赐二祭命有司为营事事公讳兰字廷秀别号半山世为登州文登县人祖讳实荣父讳春俱以公贵累赠资政大夫都察院右都御史祖妣妣俱赠夫人公生而颕异弱不好弄惟耽玩经籍海滨无市本往往手自抄录夜诵达旦以成化癸卯领乡荐再试礼部不利自都下鬻书舆归益加探讨自天官三式兵钤医术算数之类靡不究心弘治庚戌登进士第明年除户科给事中巡光禄寺见有司饰皇坛供器疏崇尚异教为　先朝遗弊当亟罢寻以外艰归八年终丧复职巡房山诸草场莅内库出纳多所厘正时灾异迭见公言消变当实行今日之务在惜人才慎举措恤畿民抚边戎警怠玩杜贪残元恶如中官汪直辈之阴图复用奸贪如侍郎林凤辈之未见罢黜左道如太常卿崔志端之紊乱旧章皆宜惩处以顺上天遏恶之命寻升兵科右给事中内降以署都指挥吴安为都督及边将姚信以失机获宥皆极论□□□□营与司马公同心协议务袪宿□盖在科十余年遇事必言言必尽中官何文鼎以直言得罪又尝合台谏救之至于忤旨下狱而其志未尝少挫十四年升通政使司右参议会以灾异求言公又偕同官疏时事列上又明年转左参议适北边有警经略紫荆等关塞蹊隧可通胡骑者数百处复于浮图峪夹岸创起敌楼增戍兵易将领诸所筹皆百年固守计边人赖之十八年以内艰归后三年终丧还朝盖正德戊辰岁也其秋升右通政庚午之春逆瑾请遣官规画边务兼督粮储清屯地抽选军丁而公得延绥至则宁夏之变作矣延绥人窃议汹汹公入境镇之以静众乃少安时方核边功赏不时下文武官以罚米赔粮系狱久不克完其谪戍除名没产者多出锻炼考察之令一岁至再三举行边民以催征逋负逼迫逃窜将家由武举进者分隶各镇类愁寂不能聊生侦事之卒纷纭四出所过莫不危惧公以为此数事皆人心所甚不便宜速改而不容缓者疏至则诏巳悉行之瑾衔其拂巳欲中以祸公处之自如数月瑾诛升通政使旬未浃以三边告乏升户部右侍郎兼都察院左佥都御史总督宁夏等处粮储值□旱祷羣望鞫冤系三边皆雨先是关中盐□利归权右及公来无敢私谒商通而事乃济诸每补于边储者皆一一条上行之是年夏兼管固清等处军务闻山东河南羣盗猖獗念内地齐民猝遇兵变必不胜供亿之苦亟疏于朝请别处军饷以纾民急会廷议亦念中都地重兵荒亟召公巡抚庐凤滁和并以赈济委之七年春公至凤阳贼以压境公督率吏士防遏缘河诸渡口警报至即躬擐甲冑身先士卒奔走邀击俘斩二千余人溺而死者数万赈济所全活者又十二万六千八百余口抚释胁从男妇几六百人事闻赐敕奖励赉以金帛秋九月师还老稚攀留为立生祠还朝论功又升俸一级荫一子为太学生加赐金帛羊酒宴于礼部八年又以虏警奉勑巡视西路诸关兼督宣大军饷九年春升右都御史总制宣大并山西偏头宁武鴈门等关军务再辞不允乃行至边相地设险令内地居民各筑堡入保亦如塞下贼尝一再深入公自驻阳和以当其冲分部诸将十七人大兵要害遣谍者往来传报或犄或角贼乃遁我兵又据险邀□斩获百有余级虏酋伤右臂而驰捷闻复赐勑奖励然坐与监军不令其军功竟为所攘十年闰四月自军中还命总督漕运兼巡抚□阳诸郡搜剔宿弊改立条约着漕运录行于时权右以私贷祈偿皆置不问则相与毁之遂罢督专理巡抚值岁饥民流公奏截漕粟数万石益以仓储赈之所全活者视昔倍蓰水曹王主事銮以抗直忤中贵史宣逮系诏狱公疏宣不法銮当亟释中官刘允以迎佛使乌思藏所过百计诛求势张甚公预檄有司毋狥所欲至淮谒入公辞焉遂疏斥佛老无益乞还允勿遣高墙庶人有逸而出者公乞并释其无罪者以笃亲亲守备丘德以贪虐扰人公禁之德为少戢十四年逆濠变起公率兵御之江擒其党百数　武宗之南狩也至境上见公犹记公前任总制时过桑干堕水事屡形顾问驿递例有宴设多侈费求媚者公惟金酒一事余皆磁漆进献物视他郡仅十一二逆彬数有谗言竟亦无他十五年以六年考满进阶资德大夫勋正治上卿其冬升南京工部尚书闻报即乞归展扫巳决退休之计矣明年　上继大统方任耆旧公三疏请老不允公以濠平复升俸一级嘉靖元年屡疏　上察其诚乃允休致赐勑褒谕且有□廪岁夫之给踰年而公不起矣盖嘉靖癸未二月二十六日也距所生景泰丙子十二月二十五日年六十有八公器度闳伟才识英敏所学期于经世而言论足以发之自筮仕以来屡将使指经营四方未尝以艰险避威名在边塞利泽在生民功业在国家可谓一代之名卿才大夫矣 

　　○资善大夫南京工部尚书崔公文奎神道碑（崔铣） 

　　崔铣 
　　公讳文奎字应宿登成化甲辰进士明年乙巳授刑部主事又六年弘治庚戌晋员外郎明年辛亥晋郎中又八年戊午晋河南按察副使阅七年甲子晋山西布政司参政丁内外艰至正德庚午再除河南是年秋再晋至左布政使壬申晋南院副都御史督粮乙亥晋工部右侍郎嘉靖癸未晋右都御史遂晋南京工部尚书明年甲申引年致仕公盖七十有四公自部曹至端揆清洁恪厚精完神壮莅事勤敏中夜益办施设举措必归于矜慎宽淳以庶于教化麤衣菲食俭陋性成泯德忘劳不较彼巳天下同推为巨人长者公三莅我汴在臬铣自大学归省在省铣待罪史官长工部铣叨南雍师公之德政固所见也弘治初安福刘逊敢摧强家而折横藩知武冈州减岷府禄米为所构恶公以郎中奉旨往勘知州左秩而禄米亦削白逊诬罪公司刑久事来一鞫而得遇疑狱即立辩结要则从宽律尝出俸赀买桧植庭中囚候讯者免夏日之酷在副使出巡部求民所利病为之罢且举凡狱巳得候报可止逮其相敌者余放还封丘田为河坏者三万亩六十年民犹陪租公奏而除中牟田恶惟邑南万亩肥然北阻城三面阻陵阜岁潴水民取莲暨鱼供税公相田南有缺口乃弘之水得入河田乃岁有秋又凿城为孔二置铁窻泄水城中亦免沮洳云封丘尝遭乱军册多窜名者公究钩之实免百人汤阴常玺收官银奴窃八十两以逃玺坐偿无从办在系历年妻乞食以食公谓知县曰吾无能生此囚必也得藏钱乎即有以掘地得钱者相殴伤来诉公治罪遂白上官以钱赎玺而释之温县知县盗库金有奥援归盗于高黑哥库子也亦系累年家人被累死公在布政命县释黑哥止以追银完帖上之省而节取余银代输此二事用意宛转以情传律于乎仁哉往年阖省大户告事竣布政追余银又罚以纸盖上楮也公不以吏告纸乏乃取旧册覆之为藁惟上之宪公者乃用咨什省七之费辛未蓟寇乱河南守臣议阖省输军费公谓非计止发省帑之羡明年　上出内帑十万今贼平公犹以余银还京师公既廉约精于计算吏胥无以售奸日夕惟思公之迁去而不怨其严在山西太原旧配云南者数百人有旨改内地而籍未除有司犹解补凡往皆无□□者公自宪臣移文云南宪臣同奏去其籍在督□□草厂于□□□在城中又附仓缓急易相济□□山久据于权人公□怒取之论者曰尤难在大司空□器用厂在玄津西既可严防且无蓻上供又奏免□海船具数者公既退十年卒年八十有四 

　　○吴尚书廷举传（崔铣） 

　　崔铣 
　　吴廷举字献臣嘉鱼人洪武中其祖戍梧州遂隶戎籍成化癸卯年十九举于乡丁未举进士授广东顺德知县洁巳如水字民如子减赋息讼乃刻家礼实行之都御史屠滽檄公至督府与之言甚温欲为邑权珰修家庙公曰廷举越境奔命宜有地方重事尔乃今为权珰修家庙乎守土官非奉旧例新恩一夫不敢役分金不敢用遂辞出屠令他邑成之市舶太监给银买葛公即用之买二疋曰奉此为式如不中意请还金且葛雷产也太监怒取金去御史汪宗器恶公曰彼专抗上官市巳能何也吴公坏淫祠观寺以其材作土堤书院贤馆及修学宫御史按而会其直竹木碎屑俱列斤两乡大夫二子犯盗并论死公生其少子标其户曰盗后少子改行乃泣愬曰公念先人廉直故存后今盗其门大为元人辱请就死公为撤之御史即捕盗令自首赂知县乃毁门表不即理前事盗曰盗死分也不敢诬廉令加以严刑不易口是时公囚服梏手日诣讼所分析所由无私盗状上御史大惭命释公弘治丙辰屠入为吏部尚书迁公成都同知一年以忧回起松江上疏请修军政二事广东盗起马端肃刘忠宣荐升兵备佥事征十三村池水盗平之改兼盐法正德己巳也逆瑾用□□下镇守恣横公劾太监潘忠二十罪又奏有旨取□帑解京皆非正费曰贡进内也曰司礼打点钱赂刘瑾也又疏便宜事忠亦列上公罪鞫之无状止以枉道回械首吏部前主事宿进辈谋捄之天官张彩取阅其诸稿心赏其能言于瑾凡械首十二日放鴈门充军再月赦瑾亦诛晋云南副使江西参政讨姚源贼用兵巳历年总制臣数易官顾其私兵不协力费以万计公雅多知略勇不避难及逢盘错益喜截决前巳数用兵胜兹则设奇取捷不用甲冑出入轻脱谕责解散反为贼得奉之入巢周卫耀威刼公求抚吴公如前责谕词色亡挠久之伺得贼中要领因用其巨力而谴微轻者许以利令其仆妻贼女遂执其酋公亦出一鼓平之晋广东右布政立番舶进贡交易之法平驿递之役弊更患除矣岭西猺獞作乱命兼兵备副使经略湖南饥公以副都御史赈济辰州土官相雠公立约使平又疏六事阴备宁濠之变当道不用濠反君子曰用吴公曲突之谋无患矣濠尝遣使遗天官陆完金简曰□□□孙燧代之者某□俱可吴廷举切勿令其来濠败逻者获之今　上召为兵部右侍郎上疏犯辅臣改南京工部又改南户部晋右都御史理南畿折豪强植贫弱禁私驿止妄工公长身而瘠面如削敝衣穿带不加藻饰神采英毅志识雄伟言行必自信人鲜能夺之视财利如粪土妻子饥寒而施予不较有无□南工部尚书即疏归归二年卒所居湫隘门巷不容鸡飞无郭外田丘墓之寄十余亩卒之日无衣以敛无棺以殡都御史姚镆为营办靖州土官持金来谢德却不受及是各来吊哭平生笃友谊见良上身下之忘其人巳在太学南城罗景鸣玘四十余以赀贡公悦其文奇兄事之景鸣病痢仆疫而死公为煮粥负之登厕一画夜十数反景鸣病瘥同登进士语人曰玘四十前生我者父母四十后献臣生我也在顺德同年邹智疏柄臣奸邪为所陷谪石城吏目死公资之归其丧于蜀倅成都梓其遗文顺德生员梁景行直而文公与之友宗烈弃晋江令返壶山公数荐于朝嘉靖初起为镇江同知大学士杨一清再附熏人入阁其族子留者于官府害里人宗烈独治之鞭其奴改王府长史请于王至苍梧视葬巳宗烈亦卒嘉鱼李承□世卿不仕善为古文布衣李孔修子长苦攻诗皆所厚善忠宣公在广左辖吴公在令至省忠宣馆之省衙尺书称大夏顿首公好读书无不窥索积至万卷好文清及胡敬斋录采其要言作诗效陈白沙览者见其致简牍情理精切规人所不及无谀词奏草烦悉剀当俱未编次为集卒时年六十有六论曰铣平生颇识当世贤士大夫如吴公真才洁履厚行定力鲜俪也铣尝谓之曰许友死未知公然否此外公优为之嗟乎吴公衣食人惠广矣妻子不能延朝夕服政四十年百瘁九死皆历之不能一月安于朝推下贤哲不惮屈巳比卒未闻报德者孟子曰命也 

　　○又别传 

　　吴廷举字献臣苍梧人丁未进士赋性知勇自奉菲薄士夫称为浑身是胆皮囊是智弘治二年知顺德县下车首兴学校毁淫祠饬县治优老恤孤重梓家礼仪节示部民更新应祀庙社隆岁事凡可以激风俗者悉举行之足称能吏焉时有中官至邑要求厚贿率士类逐之出境人皆称快升成都府同知历广东按察司兵备佥事在清远创兵备道立演武亭军政肃然盗息民安迁副使右布政使仍兼兵备副使尝为佛朗机国道贡颇贻民害谕者少之终南京工部尚书廷举禁淫祠条约本职近因赈济亲到所属龙江龙山二堡地方循行郊野见有五岳神庙塑立神像戴冕凝旒执圭称帝割生酾酒□出士民主祭司香权归巫祝谄谀又甚亵渎尤多殊不知五岳惟五方诸侯得以祭之其法则除地为坛削木为主祭以二仲号以本山有事则　天子遣官以炷香无事则守臣封扃而致祭其礼至重其分至严今每乡数庙每庙五神是庶人而僭诸侯之礼是以三公而拟　天子之称庙宇幽沈既失立坛之义仪容俨雅之乖作主之规臧氏之蔡不足以尽其过季氏之旅不足以比其罪及照本堡及大良等堡野鬼淫祠克闾列巷岁时祭赛男女混淆甚至强盗打刼亦资神以壮胆刁徒兴讼必许愿以见官似此乖违俱当究问本欲施行于既往庶几惩戒于方来念小民之无知由长官之无道若非教而后毁终至毁而后兴非徒坏我民心抑且伤我民力合应禁毁以正幽明今备榜晓谕通县百姓各宜孝顺父母恭歌长上和睦乡里教训子孙士农工商各专一业钱粮税课不失其期四时入节各祭宗祖□□□报其祭土谷毋教唆词讼毋抢割田禾毋害众成家毋欺公玩法毋学赌博赌博必倾家毋学争讼争讼必破产毋学散仔散仔必丧心毋学盗贼盗贼必丧命凡其迁善去恶之路是皆消灾获福之门不须謟分外之神祗空至费囊中之金帛各逆邪心毋贻后悔通县计去淫祠二百二十五所遗下地改作社学乡社学训诲子弟示□乡民 

　　○南京工部尚书简庵陈公雍墓志铭（孙矿） 

　　孙矿 
　　余姚眉山之陈相传为江左陈帝裔隋平江左陈诸宗分散或流寓上虞巳徙余姚夏少畈有陈悦者仕为常侍历四百余年世系莫考至宋宣和建炎间陈升以御寇功授武功大夫其孙皋乃迁眉山云尚书公讳雍字希冉号简庵父讳颐封工部主事赠工部右侍郎兼都察院左佥都御史祖父讳信赠官与父同曾祖父讳安善又上三世元督运副使曾久又二世即皋也公登成化甲辰进士弘治改元授工部主事辖修通州仓及砖厂厂去河远纳砖者不便乃移置水次又旧砖止随到报数驵会或私贸营利莫之察也以是岁额常缺公乃立例两月一核实又移取仪真临清两厂报册与收簿对缺者按原发数根究主名责之偿仍募令首纳不一年宿逋悉完自是厂中政清无负一砖者绩满以明法比改刑部主事与修问刑条例迁署员外郎断马回子大狱名益起尚书白公昂甚重之满六年实授又二年迁湖广佥事初公祖父赠公尝以浙掾满改保定蠡掾后赴京卒妾吴及干仆敬力弗能还遂扶柩归蠡殡丛祠侧敬死子鼐移葬留新庄历五十年无音问公进士归省时往来两过蠡访之不能得鼐亦不知何往会公同年友何琛知蠡公托之而敬有甥李檀为县隶吴亦有甥王强因檀问强遂得墓所又出敬所□赠公曩自姚赴京时所赍传及故友徐祖律与敬二札以为验何因命两人至京报公公见之悲不自胜既刑部六年复归省乃过蠡展墓归复于考封公至是则启蠡墓归与祖妣邹淑人合葬于桐树湖云佥事分巡湖北于辰州捕巨猾某靖有贪参将胡瀚则以达两院黜之满三年改巡荆南监利大盗黎彦斌父子五人出没芦坡中众至百余公擒其四子彦斌遂自出就狱　寿王之国保宁道由荆南宜都知县王某敛千金馈　王公捕治知县以金还民　王先驱有倚借以贿者亦法正之中官欲暂驻夷陵畏公即急去丁父封公艰复补江西佥事分巡九江先是浮梁诸生六人赴省试宿于景德镇被杀又淮藩奉祠某奏承奉舒芳门正胡王隐恶数事两狱经数年不决景德在浮梁西界富实过于县多豪民尝请创为县治浮梁人不欲遂中止寻有六生被杀之事是时坐谋□□者十余人公呼至案前一一口问之手记其辞即仍令锢之狱而阴令人之景德潜侦之见市中有谈其事者故佯为不知愕问故因至其所宿舍视其门户墙壁询盗所入巳乃增捕十数人窜市谈者其中作三次捕至屏人以向语质之皆谓先至者巳吐实不能隐遂正狱豪民李光禄为首从者数人皆镇中恶少也淮两立有投鼠之忌不可穷诘然其人足以死乃当以可死罪而他涉及暧昧者悉不问直指据以闻俱报允丁母胡淑人艰正德初复除山西佥事迁右参议巳迁副使是时巨阉瑾窃政柄厚望诸司以货公绝不与通而瑾故衔少传谢公迁以公与同邑益瘢索欲中之卒无纤事可摘乃以稽迟簿书罪罚米者三瑾有异父女弟谈适布政孙逢吉生子聪任兵部司务狡狯多智瑾倚为谋主凡伪作　诏令多出其手自谓力能生死人气张甚大臣莫不柔色下之四方馈遗珍物相望于道聪浑源州人公初补山西时以省帅故盛供具邀饮公托疾不赴履任后亦不以札谢聪大憾之捏为蜚语闻瑾将中以奇祸会瑾败得巳聪亦坐诛　诏下山西籍其家公奉法以治弗株连州人感焉迁广东按察使少传梁公储家在南海子次摅骄横多势取人业啜汁者复倍为攘夺遂起争至杀人两京言官交章发其事并及梁公或稍为调获辄中白简　诏遣给事中刘湜刑部郎中张文麟核之皆顾望莫敢断公检故牍尝当次摅谋杀人从者不行减行者一等杖徒又杀人时次摅巳赴京里状月日明白因叹曰可避言而故重坐乎即如前拟两勘官默然服奏上得允闻者莫不心赞焉广州有鸭埠税供制府犒士杂用畜鸭者动以数万计纵之蹂践禾稿莫敢问问者辄被罪公革其税并取鸭埠志焚之民赖以安上计京师迁河南右布政转贵州左公为人敦实虽内修居官以尽职为务即琐细末节众所不屑经心者皆必严必慎不厌事然亦不喜事事至则殚力图之既毕不以矜于人有问者谦弗自当也以是众不忌然民庶则衔德怀惠结于心不能忘矣自贵州擢都察院右副都御史抚治郧阳值岁饥为请太和祠税周给之汉中知府贾铨恃奥援肆为贪虐陜西抚按劾之不能动公列其贪迹数十事上铨闻遂解印绶去卫卒为暴于均州有司捕之聚众逆拒公移文诘贵即共縳贼魁邓玺等首服是冬乞休不允又二年　干清坤宁宫灾　诏湖广四川贵州三省采大木擢公工部右侍郎兼左佥都御史领其事复上疏乞休并陈采木利害大约谓木产于人迹所不至故能成其大土商□木皆积之溪谷问俟大水浮出然类皆中材其巨材以民无所用之亦未有采者恐非水力所能致故买木不费金致木费金不苦顾僦苦侵渔今愿以两法行之中材仍故事募商自致但微增其直巨材官为采之以庸法征金募愿往者谨给直宁富役夫母饱宿猾诏勉留公即下工部博议皆如公策公徧历三省凿山通道沭雾露披荐莽至险仄处或舍车援藤葛行度高下远近以□工力见役者必温语慰劳之众大悦咸劝于事三年木数万至京师上嘉之赐麒麟服初公议直稍宽众谓额太踰虑或不给于费及竟役顾更余数万金　世宗即位召公还部有司以余金请公核其数令各贮所在库曰以待后役及叙功又县推让于前侍郎刘公丙因与刘公各荫一子入太学公前三品绩满巳荫孙孟熙兹又荫孙孟恺云又二年　两宫成赐白金彩币乞休不允出摄易州厂寻擢南工部尚书公摄厂时有所厘正不便者或腾谤言官不察辄以诋公　上潜邸故在楚习知公楚中治行不直言□□公前巳□乞休至是遂坚求去　上惜其去不许又固请乃许致化令乘传□仍命有司月给米二石岁舆夫二人后四年使诏进一阶公家自祖赠公父封公皆善为诗公少习诗十岁即能作绝句后居官凡遇事皆赋诗纪之歌行尤工巡湖北时作观风行豪宕激烈有唐人遗调楚中传之及兹归惟日与故人赋诗为乐好训廸后进来见者辄勉以行义不独学也遇仕人则谈政事不置于四方事勤勤问闻有善政则喜八十余精力不衰对客终日危坐无欹侧客见公高年或谓退公曰吾未疲也长夏不昼寝脯后必观书不则理一事至乙夜乃寝比及鸡鸣起□嘉靖庚子年九十诏下存问直指王公绅将　□至宅见公仪度闻谈论怡然心服年九十二壬寅冬十二月二日卒诏舆祭二坛遣工部主事谢体升治葬后十四年祀学宫
  </div>
  <div class="pagination">
   <a href="国朝献征录_page86.html">
    上一页
   </a>
   <span>
    ...
   </span>
   <a href="国朝献征录_page82.html">
    82
   </a>
   <a href="国朝献征录_page83.html">
    83
   </a>
   <a href="国朝献征录_page84.html">
    84
   </a>
   <a href="国朝献征录_page85.html">
    85
   </a>
   <a href="国朝献征录_page86.html">
    86
   </a>
   <span class="current-page">
    87
   </span>
   <a href="国朝献征录_page88.html">
    88
   </a>
   <a href="国朝献征录_page89.html">
    89
   </a>
   <a href="国朝献征录_page90.html">
    90
   </a>
   <a href="国朝献征录_page91.html">
    91
   </a>
   <a href="国朝献征录_page92.html">
    92
   </a>
   <span>
    ...
   </span>
   <a href="国朝献征录_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
