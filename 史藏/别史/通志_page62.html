<!DOCTYPE html>
<html>
<head>
    <meta charset="UTF-8">
    <title>通志 - 第 62 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 62 页/共 155 页</h1>
    <div class="content">　　行台省总序
　　行台亦曰行台省自魏晋有之昔魏末晋文帝讨诸葛诞散骑常侍裴秀尚书仆射陈防黄门侍郎钟防等以行台从至晋永嘉四年东海王越帅众许昌以行台自随是也及后魏谓之尚书大行台别置官属【后魏道武帝置中山行台以秦王仪为尚书令以镇之孝文永熈三年以宇文泰为大行台以苏绰为行台度支尚书】北齐行台兼统民事自辛术始焉【武定八年辛术为东南道行台东徐州刺史郭志杀郡守文宣闻之勅术曰江淮初附百姓难向京师留卿为行台亦欲理邉民寃枉监治牧守自今以后所统十余州地诸有犯法者刺史则先启聼报以下先治后表齐代行台兼总民事自术始也】其官置令仆射其尚书丞郎皆随时权制【江左无行台唯梁末以侯景为河南王大行台承制如邓禹故事】隋谓之行台省有尚书令仆射【左右任置】各一人主事四人有考功【兼吏部主爵司勲】礼部【兼祠部主客】膳部兵部【兼职方】驾部库部刑部【兼都官司门】度支【兼仓部】金部工部屯田【兼水部虞部】侍郎各一人毎行台置食货农圃武器百工监副各置丞【食货四人农圃一人武器二人百工四人】録事等员【食货农圃百工各二人武器一人】盖随其所管之道置于外州以行尚书事唐初亦置行台贞观以后废其后诸道各置采访等使毎使有判官二人兼判尚书六行事亦行台之遗制
　　尚书省第五下
　　吏部尚书【侍郎　郎中　员外郎　司封郎中员外郎　司勲郎中　员外郎　考功郎中　员外郎】
　　吏部尚书【周礼天官太宰之职也汉成帝初置尚书有常侍曹主公卿事后汉改为吏曹主选举祠祀后又有选部灵帝以梁鹄为选部尚书魏改选部为吏部主选事晋与魏同宋时吏部尚书领吏部删定三公比部四曹孝武不欲权威在下大明二年分吏部尚书置二人以轻其任而省五兵后还置一吏部尚书顺帝升明元年又置五兵二尚书晋宋以来吏部尚书资位尤重梁陈亦然后魏北齐吏部统吏部考功主爵三曹后周有吏部中大夫一人小吏部下大夫一人领司勲上士等官属大司马隋吏部统吏部主爵司勲考功四曹唐龙朔二年改吏部尚书为司列大常伯咸亨初复旧光宅元年改吏部为天官神龙元年复旧天寳十一年改为文部至徳初复旧掌文官选举总判吏部司封司勲考功四曹事旧令班在侍中中书令上开元令移在侍中中书令下尚书六曹吏部兵部为前行户部刑部为中行礼工为后行其官属自后行迁入二部者以为美自魏以来凡吏部官属悉髙于诸曹其选举皆尚书主之自隋置侍郎贰尚书之事则六品以下铨补多以归之唐自贞观以前尚书掌五品选事至景龙中尚书掌七品以上选侍郎掌八品以下选至景云元年宋璟为尚书始通其选而分掌之因为常例开元以前诸司之官兼知政事者午前议政于朝堂午后理务于本司自开元以来宰相员少资地崇髙又以兵部尚书权位尤美而宰相多兼领之但从容衡轴不自铨综其选试之任皆侍郎掌之尚书通署而已遂为故事或分领其事则列为三铨尚书掌其一侍郎分其二尚书所掌谓之尚书铨侍郎所掌其一为中铨其一为东铨】
　　臣谨按魏延康元年陈羣为尚书始建九品官人之法拜吏部尚书及毛玠为之公卿无敢好衣美食者魏武叹曰孤之法不如毛尚书又按晋山涛为吏部尚书用人皆先宻启然后公奏举无失才凡所题目终始如其言唯用陆亮寻以贿败启事曰臣欲以郄诜为温令诏可寻又启曰访闻诜丧母不时遂于所居屋后假有异同之议请更选之诏曰君为管人伦之职此辈应为清议与不便当裁处又按后魏自洛阳迁邺已后掌文选知名者数四北齐文襄帝少年髙明所蔽也踈袁淑沈宻谨厚所伤者细杨愔风流辩给取士失于浮华唯辛术为尚书性尚贞明擢士以才以器循名责实新旧参举管库必擢门阀不遗前后铨衡术最为折衷甚为当时所称又按唐贞观二十二年二月文部侍郎卢承庆兼检校兵部侍郎仍知五品选事承庆辞曰五品选事职在尚书臣今掌之便是越局太宗不许曰朕今信卿卿何不自信由此侍郎尚书皆知五品选事又按开元四年六月勅其员外郎御史并余供奉官直进名勅授自此不在吏部
　　侍郎【二人隋炀帝置说在歴代郎中篇凡六司侍郎皆贰尚书之事吏部初置一员唐总章元年加一员龙朔二年改为司列少常伯咸通元年复旧分掌选部流内六部以下官是为铨衡之任凡初仕进者无不仰属焉当选集之际势倾天下列曹之中资位尤重初隋世髙孝基为吏部侍郎房元龄杜如晦与选孝基特加赏异后以为知人唐邓元挺为此官不称职甚为时谈所鄙常患消渴选人因号为邓渇坐此迁澧州刺史有能名武太后重拜为天官侍郎其愈甚又以许子儒为之子儒不以藻鉴为意其补官悉委令史时曰平配】郎中【二人周礼太宰属官有下大夫即其任也汉魏以来尚书属或有侍郎或有郎中或曰尚书郎或曰某曹郎或则两置或为互名虽称号不同其职一也皆今郎中之任晋山公启事曰吏部郎主选举宜得能整风俗理人伦者齐谢眺为吏部郎上表三让说在郎官篇又王俭为吏部郎専断曹事又陆慧晓为吏部郎吏部都令史歴政以来咨执选事慧晓任已独行未尝与语帝遣左右以事诮问之慧晓曰六十之年不复能谘都令史为吏部郎也自过江吏部郎不复典大选又王亮为吏部郎铨序著称及后为吏部尚书拘资次而已当代谓为不能又职官録曰梁吏部郎旧视中丞迁侍中隋初诸曹郎皆谓之侍郎炀帝三年置六司侍郎后遂改诸曹侍郎但曰郎其吏部郎改为选部郎唐初复为选部郎中武徳五年改为吏部郎中龙朔二年改为司列大夫咸通元年复旧掌选补流外官谓之小铨并掌文官名簿朝集禄赐假使及文官告身分判曹事】员外郎【二人隋开皇六年置吏部员外郎一人炀帝三年改为选部承务郎武徳三年复旧后加置一人一员判废置一员判南曹起于总章二年司列少常伯李敬元奏置未置以前铨中自勘责故事两员转防至建中以后遂不转防贞元十一年闰八月侍郎杜黄裳奏依旧例转防初武太后载初元年又加一员圣歴二年八月省开元十二年四月勅兵吏各専定两人判南曹寻却一人判贞元元年九月又两人判至十二年八月又却一员判】
　　司封郎中【一人汉尚书有封爵之任而无其官故光武以冯勤为郎中给事郎中使典诸侯封事勤量功次轻重国土逺近地势丰薄不相逾越莫不厌伏焉自是封爵之制非勤不定晋尚书有左右主客曹北齐河清中改为主爵置郎中一人属吏部主封爵之事隋初为主爵侍郎焬帝改为主爵郎武德初为主爵郎中龙朔二年改为司封大夫咸亨元年复旧光宅元年改为司封郎中掌封爵皇室枝族及诸亲内外命妇告身及道士女冠等天寳八载十一月勅道士女冠籍毎十载一造永为常式至德二年十一月勅道士女冠等冝依前属司封曹】
　　员外郎【一人隋文帝置炀帝改为主爵承务郎唐武德初改为主爵员外郎其后曹改而官不易也】司勲郎中【一人周礼夏官有司勲上士掌六卿赏地之法凡有功者司勲诏之歴代无闻至后周吏部有司勲上士一人掌六勲之赏以等其功如古之主爵隋文帝置司勲侍郎炀帝改为司勲郎永徽五年十二月四夜司勲库失火甲歴并尽龙朔二年改为司勲大夫咸通初复故掌校定勲绩论官赏勲官告身等事】员外郎【二人隋文帝置炀帝改司勲承务郎唐武德初为司勲员外郎】
　　考功郎中【一人汉明帝时京房作考功课吏之法然无其职至光武改尚书三公曹主嵗书考课课诸州郡魏尚书有考功定课二曹宋元嘉三年又置功论郎并其任也列在吏部郎中篇后魏考功郎掌考第孝秀北齐考功郎中亦掌考第及孝秀贡士隋文帝置考功侍郎炀帝改为考功郎唐武徳初复为考功郎中龙朔二年改考功为司绩咸通初复旧掌考察内外百官及功臣家传碑颂诔志等事】
　　员外郎【一人隋文帝置炀帝改考功承务郎唐武徳初复为考功员外郎其后曹改而官不易武徳旧令考功郎中监试贡举人贞观以来乃以员外郎专掌贡举至开元二十四年移贡举于礼部而考功员外郎分判事而已】
　　戸部尚书【侍郎　郎中　员外郎　度支郎中员外郎　金部郎中　员外郎　仓部郎中　员外郎】
　　戸部尚书【周礼地官大司徒之职也汉置尚书郎四人其一主财帛委输至魏文帝置度支尚书寺专掌军国支计呉有户部孙休初即位户部尚书阶下读奏晋有度支时杜预为度支尚书内以利民外以偹邉张华为度支尚书量计运漕决定庙算皆主算也宋齐度支尚书领度支金部仓部起部四曹梁亦有之后魏度支亦掌支计崔亮为度支尚书经营费用嵗减亿计北齐度支统度支仓部左戸右戸金部库部六曹后周置大司徒卿一人如周礼之制其属有民部中大夫二人掌承司徒教以籍帐之法赞计人民之众寡隋初有度支尚书则并后周民部之职开皇三年改度支为民部统度支民部金部仓部四曹唐修隋志谓之户部盖以太宗之讳故也唐实自永徽初始改民部为户部以太宗在位诏官名及公私文籍有世民两字不相连者并不讳至髙宗始讳之顕庆元年改户部为度支龙朔二年改度支尚书为司元太常伯咸亨元年复为户部尚书初户部居礼部之后武太后改置天地四时之官以户部为地官由是遂居礼部前神龙元年复改地官为户部总判户部金部度支仓部事】
　　臣谨按汉成帝初置尚书有民曹主凡吏民上书悉经此曹理之后汉光武改民曹主缮修功作盐池苑囿魏置左民尚书晋惠帝又加置右民尚书至于宋齐梁陈皆有左民尚书而后魏有左民右民等尚书多领工官非今戸部之例而梁陈兼掌户籍此则略同自周隋有民部始为今戸部之职
　　侍郎【二人盖周官小司徒中大夫也后周依周官隋炀帝置民部侍郎唐因之后改曰户部龙朔二年改为司元少常伯咸亨元年复为户部侍郎他时曹名或改而官不易旧制一员长安四年加一员神龙元年减二年复加】
　　郎中【二人汉尚书郎一人主户口垦田吴时张温为尚书户曹郎魏有民曹郎晋分为左右民曹宋齐以下或为左民或为左户后魏有左户曹郎北齐有左右民曹例在吏部郎中篇隋初为户部侍郎炀帝除侍字隋末改为民部郎唐武徳初为民部郎中龙朔二年改郎中为大夫咸通元年复旧他时曹名或改而官号不易掌户口籍帐赋役孝义优复蠲免婚姻继嗣百官众庻园宅口分永业等建中二年正月户部侍郎判度支杜佑奏天寳以前戸部民繁所以郎中员外各二人判书自兵兴以后户部事简度支事繁唯郎中员外各一人请廻辍郎中员外各一人分判度支案待天下兵革息却归本曹从之】
　　员外郎【二人隋文帝置炀帝改承务郎唐武徳三年复为员外郎】
　　度支郎中【一人汉初张苍善算以列侯主计居相府领郡国上计者谓之计相殆今度支之任魏有度支尚书晋宋齐梁陈后魏并有隋初为度支侍郎炀帝除侍字唐武徳初加中字龙朔二年改度支为司度大夫咸亨元年复旧掌支使国用至徳以后戎事费多二年十二月吕諲为兵部侍郎平章事充度支使寳应元年正月刘晏为户部侍郎度支使二年二月韩滉以宰相加度支使五月二日窦参为中书侍郎平章事度支使自后虽无亦有他官判或云权判亦云専判】
　　员外郎【一人改置与户部员外郎同】
　　金部郎中【一人周官有职金掌金玉锡石丹青之令魏尚书有金部郎歴代多有之北齐金部主裁量尺度内外诸库藏文帐隋祖孝征荐卢昌衡为尚书金部郎每谓人曰吾用卢子均为尚书郎真无愧幽明矣隋初为金部侍郎炀帝除侍字唐武德中加中字龙朔二年改金部为司珍大夫咸亨初复旧掌库藏金寳货物权衡度量等事自开元二年置铸钱使皆以他官为之】
　　员外郎【一人改置与户部员外郎同】
　　仓部郎中【一人周官有仓人主藏九谷又有廪人主藏九谷之数赒赐稍食魏尚书有仓部郎后魏太仓尚书亦其任也故后魏书曰李防为太仓尚书摄南部事令千里之外戸别转运诣仓输之所在委积延停嵗月大为困晋宋以来歴代多有仓部曹皆掌仓廪之事后周有地官属司仓下大夫隋初为仓部侍郎炀帝除侍字唐武徳中加中字龙朔二年改仓部为司庾大夫咸亨初复旧天寳中改为司储至德初复旧掌诸仓廪之事开元十六年以后置出纳使皆以他官为之】
　　员外郎【一人改置与户部员外郎同】
　　礼部尚书【侍郎　郎中　员外郎　祠都郎中员外郎　膳部郎中　员外郎　主客郎中　员外郎】
　　礼部尚书【唐虞之时秩宗典三礼周礼春官大宗伯掌建邦之天神人鬼地祗之礼汉成帝置尚书五人其四曰客曹主外国夷狄事后汉尚书吏部兼掌斋祀亦其职也魏尚书有祠部曹及晋江左有祠部尚书掌庙祧之礼常与右仆射通职不常置以右仆射摄之歴代皆与右仆射通职宋祠部尚书领祠部仪曹二曹齐梁陈皆有祠部尚书后魏为仪曹尚书北齐祠部尚书统祠部主客虞部屯田起部五曹又有仪曹主吉凶礼制属殿中尚书后周置春官卿又有礼部而不言职事后改礼部为宗伯又春官之属有典命掌内外九族之差及玉帛衣服之令沙门道士之法后改典命为大司礼俄改大司礼复为礼部谓之礼部大夫至隋置礼部尚书统礼部祠部主客膳部四曹盖因后周礼部之名兼前代祠部仪曹之职唐龙朔二年改礼部尚书为司礼太常伯咸亨元年复旧光宅元年改礼部为春官神龙元年复旧总判祠部礼部膳部主客事】侍郎【一人周官春官小宗伯今侍郎则隋焬帝置唐因之龙朔二年改为司礼少常伯咸亨元年复旧他时曹名或改而官号不易掌防试贡举及斋郎崇国子生等亊旧制考工员外郎掌贡举开元二十二年考工员外郎李昻为进士李权所诋朝议以考工位轻不足以临多士至二十四年遂以礼部侍郎掌焉开元天寳之中升平既乆羣士务进天下髦彦由其取舍故势倾当时资与吏部侍郎等同】
　　郎中【一人周官春官肆师下大夫亦颇同今任魏尚书有仪曹郎掌吉凶礼制歴代多有例在吏部郎中篇宋齐仪曹属祠部梁书曰武帝谓徐勉云今帝业初基湏一人有学艺觧朝仪者为尚书仪曹郎勉曰孔休源识见清通详练故事自晋宋起居注畧诵遂拜为仪曹郎后周依周官隋初为礼部侍郎炀帝除侍字又改为仪曹郎唐武徳初改为礼部郎中龙朔二年改为司礼大夫咸亨初复旧其后曹名或改而官号不易掌礼乐学校仪式制度衣冠符印表防册命祥瑞铺设丧赠赙及宫人等】
　　员外郎【一人周礼肆师上士后周依焉至隋文帝置礼部员外郎炀帝改为仪曹承务郎唐武徳三年复旧其后曹改而官不易】
　　祠部郎中【一人魏尚书有祠部郎歴代皆有主礼制后魏裴修为中大夫兼祠部曹祠部曹主礼乐每有疑议修撰斟酌故实咸有条贯后周有典祠中大夫隋初为侍郎炀帝除侍字唐武徳中加中字龙朔二年改为司禋大夫咸亨元年复旧延载元年五月制天下僧尼祠部不湏属司賔开元十一年改祠部为职祠至徳初复旧掌祠祀天文漏刻国忌庙讳卜祝医药等及僧尼簿籍自天寳六载及至徳三年常置祠部使以他官为之】
　　员外郎【一人改置与户部员外郎同】
　　膳部郎中【一人膳部于周官即膳夫凌人二职也晋尚书有左士右士曹后魏都官尚书管左士郎北齐改左士为膳部郎掌侍官百司礼食肴馔属都官尚书后周有膳部大夫一人亦掌饮食属大冢宰隋膳部属祠部初置侍郎炀帝除侍字唐武徳中加中字龙朔二年改为司膳至徳初复旧掌饮膳藏冰及食料】员外郎【一人改置与户部员外郎同】
　　主客郎中【一人汉成帝初置五尚书有客曹主外国夷狄后汉光武分改为南主客北主客二曹魏亦有南主客晋氏分为左右南北四主客或单为客曹宋齐梁陈单有主客后魏吏部管南主客祠部管左主客北齐改左主客为主爵南主客为主客隋初为侍郎炀帝除侍字寻又改为司籍郎唐武徳初改为主客郎中龙朔二年又改主客为司藩咸亨元年复旧掌二王后及诸藩朝聘】
　　员外郎【一人改置与户部员外郎同】
　　兵部尚书【侍郎　郎中　员外郎　职方郎中员外郎　驾部郎中　员外郎　库部郎中　员外郎】
　　兵部尚书【周礼夏官大司马之职也魏置五兵尚书五兵谓中兵外兵骑兵别兵都兵也晋初无太康中乃有之而又分中兵外兵各为左右与旧五兵为七曹然尚书唯置五兵而已无七兵尚书之名后魏始有七兵尚书今诸家或谓晋太康中置七兵尚书误矣宋五兵尚书唯领中兵外兵二曹余则无矣齐梁陈皆有之后魏为七兵尚书北齐为五兵统五曹曰左中兵掌诸都督告身诸宿衞官曰右中兵掌畿内丁帐事诸兵力士曰左外兵掌河南及潼闗以东诸州丁帐及发召诸兵曰右外兵掌河北及潼闗以西诸州所典与左外兵同曰都兵掌鼓吹大乐部小兵等事后周置大司马其属又有兵部中大夫小兵部下大夫其职并阙至隋乃有兵部尚书统兵部职方驾部库部四曹盖因后周兵部之名兼前代五兵之职唐龙朔二年改兵部尚书为司戎太常伯咸亨元年复旧光宅元年改为夏官神龙元年复旧天寳十一年改为武部至德初复旧掌武官选举总判兵部职方驾部库部事其分领选举亦为三铨制如吏部尚书所掌谓之尚书铨侍郎所掌其一为中铨其一为西铨各有印】
　　侍郎【二人隋炀帝置唐因之龙朔二年改为司戎少常伯咸亨元年复旧他时曹名或改而官不易旧制一员总章元年加一员掌署武职武勲官三衞及兵士以上簿书朝集禄赐假使差发配亲士帐内考覈及给武职告身】
　　郎中【二人歴代兵部曹皆有郎见尚书中或单为郎或置郎中例在吏部郎中篇隋初为兵部侍郎炀帝除侍字又改为兵曹郎唐武德三年改为兵部郎中龙朔二年改为司戎大夫咸亨元年复旧掌与侍郎同】员外郎【二人隋文帝置兵部员外郎炀帝改为兵曹承务郎唐武徳三年复旧其后曹改而官不易】职方郎中【一人周礼夏官有职方氏掌天下之图下九州之国歴代无闻至后周依周官隋初有职方侍郎炀帝除侍字唐武徳中加中字龙朔二年改为司城大夫咸亨元年复旧掌地图城隍镇戍烽防人路程逺近归化酋渠】
　　员外郎【一人周官夏官职方上士后周依周官隋改置与户部员外郎同】
　　驾部郎中【一人周礼夏官之属有舆司马之职是其任也魏晋尚书有驾部郎宋时驾部属左民尚书齐亦有之后魏与北齐并曰驾部郎中后周有驾部中大夫属夏官隋初为驾部侍郎属兵部辛公义为驾部侍郎勾检马牧所获千余万匹文帝喜曰唯我公义奉国竭忠炀帝除侍字唐武德三年加中字龙朔二年改为司舆大夫咸亨初复旧天寳中改驾部为司驾至徳初复旧掌舆辇车乘邮驿廐牧司牛马驴骡阑遗之政开元十八年闰六月勅比来给使人为先马事颇劳烦自今以后应乗者宜给纸劵二十三年七月勅新除都督刺史并闗三官州上佐并给驿发遣二十八年六月勅有陆驿处得置水驿自二十年以后常置馆驿使以他官为之】
　　员外郎【一人周官有舆上士后周有小驾上士盖其任也至隋置与户部同】
　　库部郎中【一人周官有司甲掌戈盾弓矢之长各辨其物以待军事魏尚书有库部郎晋因之宋库部主兵仗文帝宴会有荒服外归化人帝问尚书库部郎顾琛曰库中仗有防许琛诡对曰有十万人仗旧武库仗多秘不言帝既失问及琛诡对善之歴代或有或阙后魏北齐库部属度支尚书掌凡戎仗器用后周有武藏中大夫隋属兵部初为库部侍郎焬帝除侍字唐武徳中加中字龙朔二年改为司库大夫咸亨初复旧后天寳十一载又改库部为司库至徳初复旧掌军器仪仗卤簿法式及乗具等】
　　员外郎【一人周官有司兵中士后周有小武藏下大夫隋改置与户部同】
　　刑部尚书【侍郎　郎中　员外郎　都官郎中员外郎　比部郎中　员外郎　司门郎中　员外郎】
　　刑部尚书【唐虞之时士官以正五刑周礼秋官大司宼之任也汉成帝时尚书初置二千石曹主郡国二千石又置三公曹主断狱后汉光武改三公曹主嵗尽考课诸州郡政二千石曹掌中都官水火盗贼辞讼罪法亦谓之贼曹重于诸曹魏晋以来始重吏部魏青龙二年置尚书都官郎佐督军事晋复以三公尚书掌刑狱宋三公比部皆主刑法又置都官尚书主军事刑狱领都官水部库部功论四曹齐梁陈并有都官尚书后魏亦有都官尚书北齐都官统都官二千石比部水部膳部五曹又有三公曹掌诸曹囚帐断罪赦日建金鸡等事又掌五时读时令属殿中尚书后周有秋官大司宼卿掌刑邦国其属官又有刑部中大夫掌五刑之法隋初有都官尚书开皇三年改都官为刑部尚书统都官刑部比部司门四曹亦因后周之名唐因之龙朔二年改刑部尚书为司刑太常伯咸亨元年复旧武太后改刑部为秋官神龙初复旧天寳中改为宪部至德初复旧总判刑部都官比部司门事】
　　侍郎【一人周官小司宼中大夫盖今任也后周依周官至隋炀帝置刑部侍郎唐因之龙朔二年改为司刑少常伯咸亨元年复旧他时曹名或改而官号不易掌律令定刑名及诸州应奏之事】
　　郎中【二人周官大司宼属官有士师下大夫盖今任也汉尚书有三公曹后汉有二千石曹魏有都官曹皆掌刑法狱讼之事歴代沿革具尚书中或为侍郎或置郎中例在吏部郎中篇后周有小刑部下大夫属秋官府隋初置刑部侍郎炀帝除侍字又改宪部郎唐武徳三年改为刑部郎中龙朔二年改为司刑大夫咸亨元年复旧与侍郎同】
　　员外郎【二人隋文帝置刑部员外郎炀帝改为宪部承务郎唐武徳三年改为刑部员外郎其后曹改而官不易】
　　都官郎中【一人汉司校尉属官有都官从事掌中都官不法事后汉又改尚书二千石曹掌中都官水火盗贼魏青龙二年始置尚书都官郎佐督军事晋宋尚书都官兼主刑狱歴代事具尚书中其官例在吏部郎中注后周则曰司厉隋初为都官侍郎掌簿録配没官私奴婢良贱诉竞俘囚等事炀帝除侍字置员外二人唐武徳二年加中字减一人龙朔二年改为司仆大夫咸亨元年复旧】
　　员外郎【一人周官曰司厉下士盖并今任也后周依焉隋改置与户部同】
　　比部郎中【一人魏尚书有比部曹晋因之宋时比部主法制齐梁陈皆有比部曹后魏亦然北齐掌诏书律令勾检等事后周曰计部中大夫盖其任也隋初为比部侍郎焬帝除侍字唐武徳中加中字龙朔二年改为司计大夫咸亨元年复旧天寳十一载又改比部为司计至徳初复旧掌内外诸司俸料公廨及公私债负徒役功程赃赎物帐及勾用度物】
　　员外郎【一人改置与户部员外郎同】
　　司门郎中【一人周礼地官有司门下大夫掌授管键启闭歴代多阙至后周依周官隋初有司门侍郎炀帝除侍字唐武徳三年加中字龙朔二年改为司门大夫咸亨元年复旧掌门籍闗桥及道路过所阑遗物事】
　　员外郎【一人周官有司门上士后周依焉后改置与户部同】
　　工部尚书【侍郎　郎中　员外郎　屯田郎中员外郎　虞部郎中　员外郎　水部郎中　员外郎】
　　工部尚书【周礼冬官其属有考功掌百工之事曰国有六职百工是其一焉汉成帝初置尚书有民曹主凡吏民上书后汉光武改民曹主缮修功作盐池园苑之事魏置左民尚书亦领其职晋宋以来有起部尚书而不常置毎营宗庙宫室则权置之事毕则省以其事分属都官左民二尚书北齐起部亦掌工造属祠部尚书后周有冬官大司空卿掌五材九范之法其属有工部中大夫二人承司之事掌百工籍而理其禁令至隋乃有工部尚书统工部屯田二曹盖因后周工部之名兼前代起部之职唐龙朔二年改工部尚书为司平太常伯咸亨元年复旧武太后改工部为冬官神龙初复旧总判工部屯田虞部水部事】
　　侍郎【一人隋炀帝改置工部侍郎唐因之龙朔二年改司平少常伯咸亨元年复旧他时曹名或改而官不易掌兴造工匠诸公廨屋宇五行并纸茟墨等事】
　　郎中【一人晋尚书有起部曹歴代皆有具尚书中隋初为工部侍郎炀帝除侍字又改为起部郎唐武德二年改为工部郎中龙朔二年改为司平大夫咸亨元年复旧其后曹名改而官不易所掌与侍郎同】员外郎【一人隋文帝置工部员外郎炀帝改为起部承务郎唐武徳三年复为工部员外郎其后曹改而官不易】
　　屯田郎中【一人汉成帝置尚书郎四人其一人主户口垦田盖尚书屯田郎之始也至魏尚书有农部郎又其职也晋始有屯田郎中及太康中谓之田曹后复为屯田江左及宋齐则左民郎中兼知屯田事梁陈则曰侍郎后魏北齐并为屯田郎隋初为屯田侍郎兼掌仪式之事炀帝除侍字唐武徳三年加中字龙朔二年改为司田大夫咸亨元年复旧掌屯田官田诸司公廨官人职分赐田及官园宅等】
　　员外郎【一人改置与户部员外郎同】
　　虞部郎中【一人虞部盖古虞人之遗职至魏尚书有虞曹郎中晋因之梁陈曰侍郎后魏北齐虞曹掌地图山川近逺园圃田猎杂味等并属虞部尚书后周有虞部下大夫一人掌山泽草木鸟兽而蕃阜之又有小虞部并属大司马隋初为虞部侍郎属工部炀帝除侍字唐武徳中加中字龙朔二年改司虞大夫咸亨元年复旧天寳十一载又加虞部为司虞至徳初复旧掌京城街巷种植山泽苑囿草木薪炭供湏田猎等事】员外郎【一人隋初置与户部员外郎同唐龙朔以后曹名改而官不易也】
　　水部郎中【一人周礼夏官有司险掌设国之五沟五涂而达其道路盖其职也魏尚书有水部郎歴代或置或否后魏北齐有水部属都官尚书亦掌舟船津梁之事后周有司水大夫隋初为水部侍郎属工部炀帝除侍字唐武徳三年加中字龙朔二年改为司川大夫咸亨元年复旧天寳中改水部为司水至德初复旧掌川渎津济船舻浮桥渠堰渔捕运漕水碾硙等事】
　　员外郎【一人后周小司水上士隋改置与户部员外郎同唐龙朔二年以后曹名改而官不易】





　　通志卷五十三
<史部,别史类,通志>
　　钦定四库全书
　　通志卷五十四
　　宋　右　廸　功　郎　郑　樵　渔　仲　撰
　　职官略第四
　　御史台第六
　　御史之名周官有之盖掌賛书而授法令非今任也战国时亦有御史秦赵渑池之会各命书其事又淳于髠谓齐王曰御史在前则皆记事之职也至秦汉为纠察之任秦以御史监郡汉初叔孙通新定礼仪以御史执法举不如仪者輙引而去是也所居汉谓之御史府亦谓之御史大夫寺【汉御史大夫寺在大司马门内无塾其门署用梓版不艧色题曰御史大夫寺】亦谓之宪台成帝时御史府吏舍百余区井水皆竭又其府中列柏树常有野乌数千栖宿其上晨去暮来号曰朝夕乌乌去不来者数月长老异之后果废御史大夫为大司空是其征也后汉以来谓之御史台亦谓之兰台寺【顔师古曰官曹通名为寺应劭官仪曰廷尉案责上御史防又谢灵运晋书曰汉尚书为中防御史为宪防谒者为外防是谓三防后汉蔡邕时以侍御史转治书御史迁尚书三日之间周迁三防】梁及后魏北齐或谓之南台【东魏时髙澄用崔暹为御史中尉宋游道为尚书左丞谓之曰卿一人处南防一人处北省当使天下肃然】后魏之制有公事百官朝会名簿自尚书令仆以下悉送南台【后魏临洮王举哀兼上尚书左仆射元顺不肯送名又不送簿中尉举弹之顺奏曰尚书百揆之本令仆纳言之责不宜下中尉送名御史诏许之后元子思为御史中尉朔朝防移尚书索应朝名帐尚书郎裴献伯移注云按蔡氏汉仪御史中尉逄防郎于复道中尉下避执版郎中车上举手礼之以此而言明非敌体子思奏曰臣按汉书御史中丞为独坐又按魏书曰崔琰为中丞百寮震恐则中丞不揖省郎亦已乆矣宪防不属都坐亦非今日又按孝文帝职令朝防失时则御史弹之若不送名到否何验献伯等乱常变纪请付法诏曰国异政不可据以古事检孝文帝旧格以闻寻从子思奏】后周曰司宪属秋官府隋及唐皆曰御史台龙朔二年改为宪台咸亨元年复旧门北辟主隂杀也【按北齐杨楞伽邺都故事云御史防在宫阙西南其门北开取冬杀之义斯事乆矣今东都防门所以不北向者盖欲变古之制或建造者不习故事耳唐龙朔中改司经局为桂坊置司直为东宫之宪府亦开北门以象御史防其例明矣或云隋初移长安城造御史防时有兵部尚书李员通检校御史大夫欲于尚书省近故开北门此説非也】故御史为风霜之任弹糺不法百僚震恐官之雄峻莫之比焉旧制但闻风弹事提纲而已【旧例御史防不受诉讼有通辞状者立于防门候御史御史往门外收采如可弹者略其姓名皆云风闻访知唐永徽中崔义元为大夫始定受事御史人知一日劾状题告人姓名或诉讼之事】其鞫案禁系则委之大理贞观末御史中丞李干祐以囚自大理来往滋其奸伪又按事入法多为大理所反乃奏于台中置东西二狱以自系劾开元中大夫崔隐甫复奏罢之其后罕有闻风弹举之事多受辞讼推覆理尽然后弹之将有弹奏则先牒监门禁止勿许其入【按宋书云二防劾奏符光禄加禁止不得入殿省是其先例光禄主殿门】武太后时改御史台为肃政台凡置左右肃政二台别置大夫中丞各一人侍御史殿中监察各二十人【又置肃政防使六人寻罢之】左以察朝廷右以澄郡县时议以右多名流左多寒畯其迁登南省者右殆倍焉以其不陵朝贵故也二台迭相糺正而左加畏惮龙朔以后去肃政之名但为左右御史台初置两台每年春秋发使春曰风俗秋曰廉察令地官尚书韦方质为条例删定为四十八条以察州县延载以后奉勅乃廵不每年出使也睿宗即位诏二台并察京师资位既等竞为弹糺百僚被察殆不堪命太极元年以尚书省悉左台月余右台复请分绾尚书西行事左台大夫窦怀贞乃表请依贞观故事遂废右台而本御史台官复旧废台之官并焉大夫一人中丞二人侍御史四人殿中侍御史六人监察御史十人主簿一人内供奉里行者各如正员之半【太宗朝始有里行之名髙宗时方置内供奉及里行官皆非正官也开元初又置御史里使殿中里使监察里使等官并无定员义与里行同穆思防元光谦吕太一翟章并为里使寻省建中三年九月御史防请置推官一人常与本防御史同推覆奉勅依】其台宪故事官资轻重则杜易简韩琬注记详焉【杜易简撰御史杂法四卷韩琬撰御史防记十二卷】御史大夫【中丞　侍御史　殿中侍御史　监察侍御史　主簿】
　　御史大夫【秦官侍御史之率故称大夫汉因之位上卿银印青绶掌副丞相故事选郡守相髙第为御史大夫任职者为丞相成帝绥和元年更名大司空成帝欲修辟雍通三公官故改御史大夫为大司空金印紫绶秩比丞相哀帝建平二年朱博奏请罢大司空以御史大夫为百僚师帝从之遂复为御史大夫皆宰相之任元夀二年复为大司空凡为御史大夫而丞相次也其心冀幸丞相物故或乃隂私相毁害欲代之故史记谓郑为大夫守之数年不得匡衡居之未满岁而丞相死即代之后汉初废御史大夫至建安十三年罢三公官始复置之以郗虑居焉不领中丞置长史一人魏黄初二年又改御史大夫为司空末年复有大夫而吴有左右焉晋书曰魏以司空何曽为晋国丞相以王沈为御史大夫吴孙休以丁宻孟宗为左右御史大夫是也晋初省之此皆为三公非今御史大夫也今御史大夫即汉以来御史中丞是也后代或置大夫皆中丞之互名非汉旧大夫之任唯刘聪僣号置御史大夫亚于三公颇似汉制也】
　　臣谨按汉旧仪拜御史大夫为丞相左右前后将军賛五官中郎将授印拜御史大夫二千石賛左右郎将授印
　　中丞【初汉御史大夫有两丞一曰御史丞一曰中丞亦谓中丞为御史中执法汉髙帝诏征贤良御史大夫下相国相国下诸侯王御史中执法晋灼曰中执法中丞也中丞在殿中兰防有石室以藏秘书图防之属以其在殿中故曰中丞外督部刺史内领侍御史十五员受公卿奏事举劾按章盖居殿中察举非法也及御史大夫转为大司空而中丞出外为御史防率即隋唐御史大夫任也周官小宰之职掌建邦之宫刑以治王宫之政令凡宫之糺禁注曰若今御史中丞初御史大夫更名大司空置长史而中丞官职如故武帝时以中丞督司司督丞相丞相督司直司直督刺史刺史督二千石下至墨绶哀帝元夀二年御史中丞更名御史长史后汉光武复改为中丞两梁冠铜印青绶与尚书令司校尉朝会皆专席而坐京师号为独坐言其尊也凡中丞以下至侍御治书并文官属少府魏初改中丞为宫正举鲍勋为之百僚严惮后复为中丞晋亦因汉以中丞为防主与司分督百僚自皇太子以下无所不糺初不得糺尚书后亦糺之从咸之奏也中丞专糺行马内司专糺行马外虽制如是然亦更奏众官实无其限宋中丞一人每月二十五日绕行宫垣白壁汉志执金吾每月一日绕行宫城疑是省金吾此事并中丞也铜印墨绶进贤两梁冠佩水苍玉介帻绛朝服孝武帝孝建二年制中丞与尚书令分道虽丞郎下朝相值亦得断之余内外众官皆受停驻齐中丞职无不察专道而行驺辐禁呵加以声色武将相逄輙致侵犯若有卤簿至相殴击梁国初建又置御史大夫天监元年复曰中丞中丞一人掌督司百僚皇太子其在宫门行马内违法者皆糺弹之虽在行马外而监司不糺亦得奏之专道而行逄尚书丞郎亦得停驻其尚书令仆御史中丞各给威仪十人自齐梁皆谓中丞为南司江淹为中丞齐明帝谓曰今君为南司足以震肃百僚也陈因梁制江左中丞虽亦一时髦彦然膏粱名士犹不乐王氏分枝居乌衣者为官防减僧防为此官乃曰此是乌衣诸郎坐处我亦可试为耳后魏为御史中尉督司百僚其出入千歩清道与皇太子分路王公百辟咸使逊避其余百僚下马弛车止路傍其违缓者以棒棒之其后洛阳令得与分道自东魏徙邺无复此制北齐髙道穆为御史中丞武成帝姊夀阳公主犯清路呵之不止道穆令卒棒破其车主泣诉于帝帝不责道穆谓曰家姊行路相犯极以为愧后周有司宪中大夫二人掌司寇之法辨国之五禁隋以国讳改中丞为大夫唐因隋亦曰大夫龙朔二年改为大司宪咸亨初复旧武太后改置左右肃政防御史大夫各一人太极初复旧掌肃清风俗弹糺内外总判防事故事侍御史以下与大夫抗礼光宅元年九月韦思谦除左肃政大夫遂坐受拜其后大夫又与之抗礼至开元十八年有勅申明隔品致敬其礼由之不改至二十四年六月李适之为大夫又坐受拜后复与抗礼至后不改御史中丞旧治书侍御史也初汉宣帝元鳯中感路温舒尚徳缓刑之言季秋后请谳时帝幸宣室斋居而决事令侍御史二人治书治书御史起于此也后因别置冠法冠有印绶与符节郎共平廷尉奏事罪当轻重后汉亦二人铜印青绶选明法律者为之蔡质汉仪曰选御史高第者补之凡天下诸谳疑事掌以法律当其是非自桓帝之后无所平理茍充其位而已魏置治书执法掌奏劾而治书侍御史掌律令二官俱置晋置四人防始四年又置黄沙狱治书侍御史一人秩与中丞同掌诏狱及廷尉不当者皆理之后并江南遂省黄沙治书侍御史及太康中又省治书侍御史二员魏晋以来治书侍御史分掌侍御史所掌诸曹若尚书二丞宋代掌举劾齐梁并同皆统侍御史自宋齐以来此官不重自郎官转治书者谓之南奔梁天监初始重其选车前依尚书二丞给三驺执盛印青囊旧事糺弹官印绶在前故也后魏掌糺禁内朝防失时服章违错飨宴会见悉所监之北齐亦有焉后周有司宪上士二人亦其任也隋又为治书侍御史防中簿领悉以主之唐永徽初高宗即位以国讳故改治书侍御史为御史中丞龙朔二年改为司宪大夫咸亨元年复为中丞二人亦时有内供奉职副大夫通判防事开元二十一年三月置京畿都采访处置使以中丞为之】
　　臣谨按汉中丞故二千石为之或选侍御史高第执宪中司出为二千石又按宋文帝元嘉十三年有司奏御史中丞刘式之议每至出行未知制与何官分道旧科法唯称中丞专道传诏荷诏信唤众官应诏者得行制令无分别他官之文皇太子不宜与众同例中丞应与分道扬州刺史丹阳尹建康令并是京辇土地之主或检校非违或赴救水火事应神速不宜稽驻并合分道又寻六门则为行马之内且禁卫非违并由二卫及领军既非郡县界则京尹建康令即不合依门外也又按后魏元志为洛阳令与中尉李彪争路俱入见彪曰御史中尉辟乘华羽盖驻论道剑鼓安有洛阳令与臣抗衡志曰臣神州县主普天之下谁非编民岂有俯同众官趋避中尉孝文遂令分路
　　侍御史【于周为柱下史老尝为之以其在殿柱之间故曰柱下史秦时张苍为御史主柱下方书又云苍为柱下御史明习天下图书计史借一名柱后史冠曰法冠一名柱后惠文以铁为柱言其审固不挠也法冠者秦始皇灭楚以其君冠赐御史亦名獬豸冠獬豸兽一角以触邪故执法者冠之亦为侍御史汉因之凡十五员其举郡国孝亷第四科云有能按章覆问文中御史惠帝三年相国奏遣御史以九条监三府不法事每三歳一更当十一月奏事三月还其后又置监御史汉官仪曰侍御史出督州郡盗贼运漕军粮武帝时侍御史又有绣衣直指者出讨奸猾理大狱讼观览风俗专行诛赏而不常置沈约云绣衣御史光武省顺帝复置魏罢之后汉亦有侍御史员察举非法受公卿羣吏奏事有违失举劾之凡郊庙之祠及大朝会大封拜则一人监威仪有违失则劾奏以公府掾属高第补之或故牧守议郎郎中为之唯徳所在初上称守满歳拜真出剧为刺史二千石平迁补县令见中丞执板揖顺帝复絶他选专用宰士凡二汉侍御史所掌有五曹一曰令曹掌律令二曰印曹掌刻印三曰供曹掌斋祀四曰尉马曹掌廐马五曰乘曹掌车驾豹尾之内便为禁省魏置八人所掌凡八部有治书曹课第曹其余则阙当大会殿中御史簪白笔侧阶而坐曹侍御史九人颇用郡守为之品同持书而所掌有十三曹曰吏曹课第曹直事曹印曹中都督曹外都督曹媒曹符节曹水曹中垒曹营军曹法曹算曹及江左初省课第曹置库曹掌廐牧牛马市租其后分库曹置内左库外左库二曹宋代多并诸曹凡十人焉自汉以来皆朝服法冠齐亦置十人梁陈皆九人居曹糺察不法后魏御史八人其权甚重必以对防高第者补之侍御史与殿中侍御史昼则外防受事夜则番直内防御史旧式不随防主简代延昌中王显有宠于宣武为御史中尉始请革选此后踵其事每一中尉则更简代御史北齐有八人亦重其选后周有司宪中士则其任也隋侍御史八人自开皇前犹踵后魏革选自开皇之后始自吏部选用不由防主仍依旧入直禁中大业中始罢御史直宿防内文书皆持书主之侍御史但侍从糺察而已由是资格少减唐自贞观初以法治天下尤重建言故御史复为雄要其将除拜皆吏部与防长官审判议定然后依选例补奏其内诏别拜者不在其限麟徳以来用人尤重选授之命不由铨管及李义府掌大选宠任既重始得补之自义府之后无出于吏部者旧御史遭长官于涂皆免防降乘长官戢辔辞而止焉干封中王本立为侍御史意气颇高涂逄长官端揖而已自后诸人或降而立或一足至地或侧鞍弛缰轻重无常开元以来但举鞭耸揖而已侍御史凡四员内供奉二员掌糺察内外受制出使分判防事又分直朝堂与给事中中书舎人同受表理寃讼迭知一日谓之三司受事其事有大者则诏下尚书刑部御史防大理寺同按之亦谓此为三司推事后汉光武中诏御史寒朗共三府按楚狱亦此三司之例也武太后时刑狱滋章凡二防御史多苛刻无恩以诛暴为事猜阻倾夺更相陵暴此其为弊也神龙以来稍革之其后名流慎选侔于贞观永徽矣待御史之职有四曰推掌推鞫曰弹掌弹举曰公廨知公廨事曰杂事防事悉判之凡殿中监察以下职事及进名改转防内之事悉主之号为防端他人称之曰端公其知杂事者谓之杂端最为雄剧食坐之南设横榻谓之南牀殿中监察不得坐亦谓之痴牀言处其上者皆骄傲自得使人如痴故谓之痴牀】
　　殿中侍御史【魏兰台遣侍御史居殿中察非法即殿中侍御史之始也晋置四人江左多置二人梁有四人掌殿内禁衞内事后魏北齐皆有之隋初改曰殿内侍御史置十二人至炀帝省唐置六员内供奉二员初掌驾出于卤簿内糺察非违余同侍御史唯不判事咸亨以前迁转及职事与侍御史相亚自开元初以来权归侍御史而迁转犹同兼知库藏出纳及宫门内事凡两京城内则分知左右廵各察知所廵之内有不法事诸州诸衞兵禁焉弹举违失号为副端閤门之外百僚班序有离立失列言嚣而不肃者则糺罚之其正冬大防则戴元豸乘马加饰大夫中丞加金勒珂佩具服上殿供奉左右或阙则吏部以他官摄之其郊祀廵幸大备卤簿出入由旌门者监其队伍初武太后时有殿中里行及员外殿中御史官或有起家为之而即真者神龙以来无监察则有里行】
　　监察侍御史【秦以御史监理诸郡谓之监察史汉罢其名至晋孝武太元中始置检校御史以吴混之为之掌行马外事宋志云古司知行马外事晋过江罢司官故置检校御史专掌行马外事宋齐以来无闻后魏太和末亦授此官宿直外台不得入宿内省北齐检校御史十二人后周司宪旅下士八人盖亦其职隋开皇二年改检校御史为监察御史凡十二人炀帝増置十六贠掌出使检校唐监察御史十员里行五员掌内外糺察并监祭祀及监诸军出使等罪人当笞于朝者亦监之分为左右廵糺察违失以承天朱雀街为界每月一代将晦即廵刑部大理东西徒坊金吾及县狱若搜狩则监围察断絶失禽者量宜劾奏开元初革以殿中掌左右廵监察或权掌之非本任也职务繁杂百司畏惧其选拜多自京畿县尉又有监察御史里行者太宗置自马周始焉始马周以布衣有诏令于监察御史里行遂以为名后高宗时王立本自忻州定襄县尉为之凡里行皆受俸于本官武太后时复有员外监察试监察或有起家为之而即真者又有防使八人俸亦于本官请余并同监察时人呼为六相吏部式其试监察神龙以来无复员外及试伹有里行凢诸内供奉及里行其员数各居正官之半唯俸禄有差职事与正同】
　　臣谨按隋末亦遣御史监军唐垂拱三年十一月凤阁侍郎韦方质奏言旧制有御史监军武太后曰将出师君授之以斧钺阃外之事皆使裁之比来御史监军乃有控制军中大小之事皆须承禀非所以委专征也又按万岁通天元年五月监察御史纪履忠劾奏御史中丞来俊臣五罪长安四年三月监察御史萧至忠弹宰相苏味道赃汚贬官御史大夫李承嘉常召诸御史责之曰近日弹事不咨大夫礼乎众不敢对至忠进曰故事台中无长官御史人君耳目比肩事主得各自弹事不相闗白若先白大夫而许弹事如弹大夫不知白谁也承嘉黙然惮其刚正又按景龙三年监察御史崔琬弹奏宰相宗楚客纪处讷等骄恣跋扈请収劾之旧制大臣有被御史弹者皆俯偻趋出待罪朝堂今楚客等瞠目作色称以忠鲠被诬中宗令琬与楚客约为兄弟时人窃号为和事天子
　　主簿【汉有御史主簿张忠为御史大夫以孙宝为主簿是也魏晋以来无闻至隋大业三年御史台始置主簿二人兼置録事二人唐置主簿一员掌印及受事发辰勾检稽失兼知官及黄卷其俸禄与殿中御史同唐武徳末杜淹为大夫以吏部主事林懐信为之贞观中自张济为此官之后遂为美职】
　　诸卿第七上
　　总论诸卿【少府附】
　　夏制九卿【记曰夏后氏官百天子有三公九卿也亦有六卿商周皆然】商亦九卿【伊尹曰三公调隂阳九卿通寒暑】周之九卿即少师少傅少保冡宰司徒宗伯司马司寇司空汉以太常光禄勲卫尉太仆廷尉大鸿胪宗正司农少府谓之九寺大卿后汉九卿分属三司【太常光禄勲衞尉三卿并太尉所部太仆廷尉大鸿胪三卿并司徒所部宗正大司农少府三卿并司空所部】多进为三公各有署曹掾史随事为员九卿有疾使者临问加赐钱布【尚书令陈忠常欲褒崇大臣故奏建此礼】魏九卿名数与汉皆同晋以太常等九卿【即汉九卿】兼将作大匠太后三卿大长秋皆为列卿各置丞功曹主簿五官等员太康四年増九卿礼秩【元帝以贺循为太常而散骑常侍如故循以九卿旧不加官唯拜太常而已】宋齐及梁初皆因旧【宋卿尹皆银章青绶进贤两梁冠佩水苍玉衞尉则武冠晋服制以九卿皆文冠乃进贤两梁冠非旧也】梁武帝天监七年以太常卿加置宗正卿以大司农为司农卿三卿是为春卿加置太府卿以少府为少府卿加置太仆卿三卿是为夏卿以卫尉为卫尉卿廷尉为廷尉卿将作大匠为大匠卿三卿是为秋卿以光禄勲为光禄卿太鸿胪为鸿胪卿都水使者为大舟卿三卿是为冬卿凡十二卿皆置丞及功曹主簿后魏又以太常光禄勲卫尉谓之三卿太仆廷尉大鸿胪宗正大司农少府为六卿各有少卿【太和十五年初置少卿官掌同大卿】北齐以太常光禄卫尉宗正太仆大理鸿胪司农太府为九寺【晋荀朂曰九寺可并于尚书后魏亦有三府九寺则九卿称寺乆矣然通其名不连官号其官寺连称自北齐始也】置卿少卿丞各一人各有功曹五官主簿录事等员隋九寺与北齐同【自昔三代以上分置六卿比周百事至秦及汉虽事不师古犹制度未繁后汉有三公九卿而尚书之任又益重矣魏晋以降职制日増后周依周礼置六官而年代短促人情相习已乆不能革其视听故隋氏复废六官多依北齐之制官职重设庶务烦滞加六尚书似周之六卿又更别立寺监则戸部与太府分地官司徒职事礼部与太常分春官宗伯职事刑部与大理分秋官司寇职事工部与将作分冬官司空职事自余百司之任多类于斯欲求理要实在简省】炀帝降光禄以下八寺卿阶品于太常而少卿各置二人【始皇中诸司寺唯典掌受纳至炀帝署令为判首取二卿同判丞唯知检局令阙丞判】唐九寺与北齐同卿各一人少卿各二人丞以下有差龙朔二年改九寺之名凡卿皆加正【若太常卿为奉常正卿他皆如此】后各复旧太常卿【丞　主簿　博士　太祝　奉礼郎　协律郎　两京郊社　太乐　鼓吹　太医
　　太卜　廪牺　汾祠　太公庙】
　　太常卿【秦曰奉常汉初曰太常顔师古曰太常者王之旌也画日月焉王者有大事则建以行礼官主奉持之故曰奉常后改为太尊大之义也惠帝更名奉常景帝六年更名太常后汉秩与汉同每祭祀前奏其礼仪及行事賛天子每选试博士奏其能否大射养老大丧皆奏其仪每月前晦察行陵庙助祭则平冕七旒汉旧制以列侯忠孝敬慎者居之后汉不必侯也旧制陵县悉属歳举孝亷后汉则否建安中为奉常魏黄初元年改为太常魏晋改银章青绶进贤两梁冠绛朝服佩水苍玉宋齐皆有之旧用列曹尚书多迁选曹尚书领防梁视金紫光禄大夫陈因之后魏为上卿兼置小卿官周礼有小宗伯中大夫二人即其任也北齐曰太常寺置卿及少卿丞各一人掌陵庙羣祀礼乐仪制天文术数衣冠之属后周建六官置大宗伯卿一人是为春官隋曰太常与北齐同炀帝加置少卿二人唐因之龙朔二年改太常为奉常咸亨元年复旧光宅元年改太常为司礼神龙初复旧卿一人掌礼仪祭祀总判寺事少卿二人通判领丞一人主簿二人博士四人太祝三人奉礼郎协律郎各二人斋郎五百五十二人其余小吏各有差郊社太公庙太乐鼓吹太医太卜廪牺等署各有令其郊社及太公庙两京皆有之】
　　丞【秦置一人汉多以博士议郎为之后汉凡诸丞皆掌行礼及祭祀小事总署曹事举庙中非法皆铜印墨绶进贤两梁冠歴代皆有梁旧用员外郎迁尚书郎天监七年改视尚书郎陈因之后魏北齐亦有之隋有二人唐因之分判寺事余寺丞职并同】
　　主簿【汉有之汉卤簿之制太常驾四马主簿前车八乘魏晋亦有焉梁天监七年十二卿各置主簿一人惟太常主簿视二卫主簿陈因之北齐有功曹五官主簿二人唐二人掌付事勾稽省署抄日监印给纸笔等事余寺主等并同职】
　　博士【魏官也魏文帝初置晋因之掌引导乘舆王公以下应追諡者则博士议定之端委佩玉朝之大典必于询度歴代皆有隋有四人唐因之甚为清选资位与补阙同掌撰五礼仪注导引乘舆賛相祭祀定诔諡及守祧庙开闭塪室及祥瑞之事】
　　太祝【商官与太宰等官为六太周官太祝下大夫二人上士四人掌六祝之辞以祈福祥秦汉有太祝令丞后汉太祝令一人六百石丞二人晋宋齐梁陈后魏北齐皆因之后周依周官至隋置太祝署太祝令丞炀帝罢署太祝八人唐初有七人后増为九人元二十三年减置三人掌读祝文出纳神主】
　　奉礼郎【汉大鸿胪有治礼郎四十七人晋博士有治礼郎四人属大行令后魏有治礼郎四人北齐有奉礼郎三十人属鸿胪寺之司仪署后周有治礼中士下士各一人隋有奉礼郎一十六人属太常寺炀帝减置六人唐武徳初有治礼郎四人掌设版位执仪行事至永徽二年以犯庙讳改为奉礼郎开元二十三年减二员】
　　协律郎【汉曰协律都尉李延年为之武帝以延年善新声故为此官后汉亦有之魏以杜防为之魏武平荆州得防以知音识旧乐故使为此官晋改为协律校尉后魏有协律郎又有协律中郎北齐及隋协律郎皆二人唐因之掌举麾节乐调和律吕监试乐人典课】
　　两京郊社令【周官有典祀掌以时祭祀秦汉有太祝令丞属奉常景帝改为祠祀武帝更曰庙祀后汉祠祀属少府魏晋有太祝令丞宋曰明堂令丞掌祀五帝之事齐有太祝及明堂二令梁有明堂太社二令并属太常北齐太庙令兼领郊祀崇虚二丞郊祀掌五郊崇虚掌五岳四凟后周有司郊上士中士司社中士下士隋太常寺置郊社令丞各一人唐因之掌郊社明堂祠祀祈祷及茅土衣冠等亊】
　　太乐令【周官有大司乐掌成均之法亦谓之乐尹以乐舞教国子左传楚钟建为乐尹即大司乐也秦汉奉常属官有太乐令及丞又少府属官并有乐府令丞后汉永平三年改太乐为大予乐令掌伎乐人凡国祭飨掌诸奏乐魏复曰太乐令丞晋亦有之齐铜印墨绶进贤一梁冠绛朝服梁陈因之后魏置太乐博士北齐曰太乐令丞后周有大司乐掌成均之法后改为乐部有上士中士隋有太乐令丞各一人唐因之掌习音乐乐人簿籍】
　　臣谨按卢植礼注云太乐令如古大胥汉太乐律卑者之子不得舞宗庙之酎除吏二千石到六百石及闗内侯到五大夫子取适子高五尺以上年十二到三十顔色和顺身体循理者以为舞人
　　鼓吹令【周礼有鼔人掌六鼔四金之音后汉有承华令典黄门鼓吹属少府晋置鼓吹令丞属太常元帝省太乐并鼓吹哀帝复省鼓吹而存太乐梁有鼔吹令丞又有清商署北齐鼓吹令丞及清商部并属太常隋有鼔吹清商二令丞至炀帝罢清商署唐鼔吹署令丞各一人所掌颇与太乐同】
　　太医令【周官有医师上士下士掌医之政令秦两汉有太医令丞主医药属少府后汉又有药丞有医工长魏因之晋铜印墨绶进贤一梁冠绛朝服而属宗正过江省宗正而属门下省宋齐侍中梁陈因之后魏有太医博士助教北齐又曰太医令丞后周太医下大夫隋有太医署令二人唐因之主医药凡领医针灸按摩咒禁各有博士】
　　臣谨按唐武德中闗中多骨蒸病得之必死递相传染许允宗每疗皆愈或谓曰何不著书以贻将来答曰医乃意也在人思虑有脉候幽微苦其难别意之所解口莫能宣求之名手唯是别脉然后识病病之于药有正相当者唯须单用一味直攻彼病立即可愈今人不能别脉莫识病源以情意度多用药味譬之于猎不知兎处多发人马空广遮围或冀一兎偶然逢也如此疗病不亦疎乎既不可言故无著述
</div>
    <div class="pagination">
<a href="通志_page61.html">上一页</a><span>...</span><a href="通志_page57.html">57</a><a href="通志_page58.html">58</a><a href="通志_page59.html">59</a><a href="通志_page60.html">60</a><a href="通志_page61.html">61</a><span class="current-page">62</span><a href="通志_page63.html">63</a><a href="通志_page64.html">64</a><a href="通志_page65.html">65</a><a href="通志_page66.html">66</a><a href="通志_page67.html">67</a><span>...</span><a href="通志_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
