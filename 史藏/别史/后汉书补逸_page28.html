<!DOCTYPE html>
<html>
<head>
    <meta charset="UTF-8">
    <title>后汉书补逸 - 第 28 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书补逸 - 第 28 页/共 50 页</h1>
    <div class="content">　　符融
　　融见林宗便与之交以绍介于膺以为海之明珠未耀其光鸟之凤凰羽仪未翔膺与林宗相见待以师友之礼遂扬名天下融致之也
　　【案融字伟明陈留浚仪人为李元礼髙足以郭介李遂有仙舟之羡则林宗最知人而伟明又知林宗其识巨矣】
　　融遭党事禁锢妻亡贫无殡敛颍川张元祖志行士也来存融吊其妻亡知其如此谓言足下欲尚古道非不清妙但礼设棺椁制杖衰孔子曰吾从周便推所乗羸牛车以给殡融受而不辞云
　　【案范称融妻死乡人欲为具棺服融不肯受曰古之亡者弃于中野惟妻子可以行志云云与元祖所劝正合此云贫无殡敛似误】
　　冯岱
　　冯岱字德山辟司徒刘宠府与四府掾属并诣台集议边事
　　【案范书岱为陈留太守附见符融传中】
　　岱性忼慷有文武异才既到官融往相见荐苑冉为功曹韩车为主簿孔伷为上计吏
　　宋果
　　宋果字仲文
　　【案范书果事见郭泰传果性轻悍赖林宗训之遂折节为善仲文范作仲乙扶风人】
　　徐淑
　　淑字伯进广陵海西人也寛裕博雅好学乐道随父慎在京师赞孟氏易春秋公羊礼记周官善论太公六韬交接英雄常有壮志举茂才除渤海修令迁琅邪都尉【案是时左雄设限年试才之法淑年未及举本郡充选雄以闻一知几诘之乃谴却郡夫知一乃彻始彻终之明知十乃因此推彼之学如以数求便成笨伯左雄诘问或乖本防然澄清选举未为失也后淑为度辽将军有名于边见子璆传中】
　　刘寛
　　寛少学欧阳尚书京氏易尤明韩诗外传星官风隅算厯皆究极师法称为通儒未尝与人争势利之事【案寛见东观记范书絶不载寛之能学仅以为长者而已母乃失文饶耶】
　　寛尝行有人失牛者乃于路就寛车中认之寛无所言下驾步归有顷认者得牛而送还叩头谢曰惭负长者寛曰物有相类事容脱误幸劳见归何为谢也
　　【案此与卓茂认马事絶相类由其胸中不见人非不见已是推一牛之细凡名利何处着争竞来】
　　袁忠
　　袁忠乗船戴笠诣王朗见朗左右僮从皆着青绛防衣非其奢丽即辞疾发而退
　　【案忠字正甫为袁闳弟官沛相以清亮称附见闳传王朗字景兴肃之父也范畧】
　　吴冯
　　吴冯字子髙为州郡吏休假先存恤行丧孝子次瞻病毕拜觐乡里耆老先进然后到家名昭逺近
　　【案范书阙此可为今世告假士大夫法】
　　郭贺
　　郭贺字乔卿为荆州刺史到官有殊政百姓歌曰厥德仁明郭乔卿忠正朝廷上下平
　　【案贺雒阳人范附蔡茂传后显宗巡狩赐以三公之服又勅行部去襜帷帝之褒与百姓之歌何相符也又郭躬孙亦名贺范别有传】







　　后汉书补逸卷十一
<史部,别史类,后汉书补逸>
　　钦定四库全书
　　后汉书补逸卷十二　　监察御史姚之骃撰谢承后汉书第四
　　张磐
　　张磐字子石为庐江太守浔阳令尝饷一奁甘其子年七岁就取一枚磐夺付外卒因私以两枚与儿磐鞭卒曰何故行赂于吾子
　　【案磐之鞭卒真得谨小慎微之意范阙】
　　磐以操行清亷见称守庐江时京师谚曰闻清白张子石
　　晋文经
　　文经名曜逺近声价已定徴辟不就疗病京师不通賔客公卿将相大夫遣门生旦暮问疾郎吏公府掾属杂出其门不得见也
　　【案文经汉中人范附见符融传文经与梁国黄子艾纯盗虚声使公卿问疾王臣坐门融察其非真以语李膺而二子名誉顿减适足为处士累耳】
　　成瑨
　　成瑨字幼平农人少修仁义笃学以清名见举孝亷拜郎中迁南阳太守南阳旧多豪强中官黄门盘互境界瑨下车威严以检摄之
　　【案范书瑨无传见岑晊传中】
　　时桓帝美人外亲张子禁怙恃荣贵不畏法网瑨与功曹岑晊捕子禁付宛狱笞杀之桓帝徴瑨诣廷尉下狱死
　　【案张子禁范作张汜意其名也瑨之诛汜晊实成之但一时戮其宗族賔客二百余人未免已甚耳彼农坐啸之謡党祸实兴于此公孝其真贤知之过耶】
　　刘瓆
　　刘瓆字文理平原人也迁太原太守郡有豪强中官亲戚为百姓所患瓆深疾之到官收其魁帅杀之所藏主人悉坐伏诛桓帝徴诣廷尉以瓆宗室不忍致之于刑使自杀
　　【案瓆平原髙唐人范载襄楷疏云太原太守刘瓆南阳太守成瑨去除奸邪其所诛翦皆合人望而陛下受阉防之谮乃逺加考逮则瓆洵忠义之士也直道不容惜矣】
　　范滂
　　滂汝南细阳人父显故龙舒侯相
　　【案滂字孟博范云汝南征羌人与此异滂与母诀称从龙舒君归黄泉以父常相龙舒也范阙】
　　太守宗资署滂功曹滂外甥西平李颂为乡曲所弃中常侍唐衡书属宗资资勅功曹占署文学滂不听曰颂则滂之姊子岂不乐其仕进但颂洿秽小人不宜玷汚清朝不敢以私人
　　滂不听宗资署李颂文学资迁怒捶功曹佐朱零零仰曰范滂清裁犹以利刀齿腐朽今日宁受笞死而滂不可违
　　【案孟博不肯以亲故使小人滥进其贞亮不必言朱零何人具如此气节何功曹中多贤者也】
　　刘淑
　　刘淑字仲承举贤良方正对策十二科为天下诸儒之表擢为议郎
　　【案淑河间乐成人】
　　淑为侍中朝夕建议竭忠于朝补政二百余事悉有章篇朝廷有劳
　　【案桓帝以淑宗室之贤特加敬异每有疑事常密谘问而卒为宦官谮死何前聪而后蔽也】
　　延笃
　　延笃迁京兆尹正身率下忧官如家防民如子
　　【案笃字叔坚南阳犨人艺文类聚载先贤行状云延笃少从唐溪季度受左氏传笃欲写无纸乃借本诵之及辞归季度曰卿欲写传何故辞归笃曰已诵之矣季度叹曰嗟乎延生虽复端木闻一知二未足为喻也则笃之天姿頴异又絶寻常文学吏治胥兼之矣】
　　笃徙京尹其政用寛仁忧恤民黎擢用长者与防政事郡中懽爱三辅咨嗟焉
　　笃劝民农桑遂增户口谷食丰饶邻郡老少归之【案笃治京尹有声时人语曰前有赵张三王后有边延二君其得民望如此边名凤陈留人】
　　笃为侍中自在机密常见进纳上殿问政事得失以经义古典谏帷幄之言不宣外也
　　【案范书作诡辞密对不明】
　　黄宪
　　黄宪同郡陈蕃为三公临朝而叹曰叔度若在不敢先佩印绶矣
　　【案宪字叔度汝南慎阳人宪德同顔子箪瓢可乐桓灵之世使其若在亦不肯先陈君佩印绶也】
　　徐穉
　　徐穉字孺子豫章南昌人清妙髙跱超世絶俗
　　穉少为诸生学严氏春秋京氏易欧阳尚书兼综风角星官算厯河图七纬推步变易异行矫时俗闾里服其德化有失物者悬以相还道无拾遗四察孝亷五辟宰府三举茂才
　　【案南州髙士穷栖洁清诡时成道隠逸之第一流也然皆从经术来遯世无闷夫岂偶尔范书不载亦浅之乎窥孺子矣】
　　穉前后为诸公所徴虽不就有死丧负笈赴吊尝于家预炙鸡一只以一两绵絮渍酒中暴干以裹鸡径到所赴冢队外以水渍绵使有酒气斗米饭白茅为借以鸡置前酹酒毕留谒即去不见丧主
　　【案孺子只鸡絮酒名士风流通贤佳话范书但载赴黄琼葬一节而独遗此何耶】
　　张奂
　　张奂字然明为使匈奴中郎将率步骑二万广宣方畧大破鲜卑匈奴惶惧诣奂乞降声势猛烈其秋战栗不敢犯边时休屠等反众大惧奂安坐帏中与弟子讲论自若徐乃设奇破之
　　奂迁安定属国都尉匈奴羌豪率感奂恩德上马遗金悉以还之羌性贪而吏清前有八都尉好财货为所患苦及奂正身洁已威化大行
　　【案奂见东观记事皆畧同奂为皇甫规所荐文武畧不让度辽而晩节为中官所诈亲耡芝兰虽有百善不足赎矣】
　　陈朔
　　陈朔迁扬州刺史贬黜奸慝不畏强御
　　【案范书阙】
　　周景
　　周景为豫州刺史辟陈蕃为别驾不就景题别驾舆曰陈仲举座也不复更辟蕃惶惧起视职
　　【案景字仲飨庐江舒人范不载辟陈蕃事惟蕃传云景辟为别驾从事以諌诤不合投传而去两贤相契若此岂相厄哉景事附载其父荣传后】
　　李燮
　　燮逺遁身于北海剧托命滕咨家以得免
　　【案燮字德公范云燮父固祸作燮姊文姬豫托父门生王成以存孤成乃将燮乗江东下入徐州界令变姓名为酒家佣而成卖卜于市隂相往来后冀诛诏求固嗣遂出旋拜安平相侃侃有父风据此则载燮避难事与谢大异谢列滕咨姓名定非误也】
　　杨璇
　　杨璇字玑平平零陵贼为荆州刺史赵凯横奏槛车徴之仍夺其笔砚乃啮臂出血以簿中白毛笔染血以书帛上具陈破贼形势及言为凯所诬以付子弟诣阙自讼诏原之
　　【案璇防稽乌伤人璇之攻贼特制马车以排囊盛灰顺风鼓之又系布槖于马尾以火烧布马惊奔突贼阵葢祖田单之法也然非先以顺风鼓灰使贼人不得张目则戎马蹂躏我辙先乱矣功大不赏加以横诬血书自明呜呼慬矣】
　　魏朗
　　魏朗字仲英出为河南太守以清严为治为三河之表【案朗防稽上虞人仲英范作少英事载党锢传】
　　朗入为尚书再升紫微謇谔禁省不屈豪右为百寮所服以党事免朗性矜严闭门整法长吏希见动有礼序室家相待如賔子孙如事严君焉
　　李膺
</div>
    <div class="pagination">
<a href="后汉书补逸_page27.html">上一页</a><span>...</span><a href="后汉书补逸_page23.html">23</a><a href="后汉书补逸_page24.html">24</a><a href="后汉书补逸_page25.html">25</a><a href="后汉书补逸_page26.html">26</a><a href="后汉书补逸_page27.html">27</a><span class="current-page">28</span><a href="后汉书补逸_page29.html">29</a><a href="后汉书补逸_page30.html">30</a><a href="后汉书补逸_page31.html">31</a><a href="后汉书补逸_page32.html">32</a><a href="后汉书补逸_page33.html">33</a><span>...</span><a href="后汉书补逸_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
