<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 61 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 61 页/共 1860 页
  </h1>
  <div class="content">
   ○乙酉。王大臣议覆、前因京师缺雨平粜。给事中马宏琦奏、请弛零星小贩之禁。臣等酌议。嗣后五城发粜官米。如串买囤积。至四五十石。及买作烧锅之用者。俱行查禁。其肩挑背负。不过数石者听。则赴厂穷民免盘诘守候之苦。即碓坊小贩。亦收买卖流通之益。米价不致腾贵。从之。　　

○南掌国王岛孙遣使进贡、筵宴赏赉如例。　　

○宗人府奏、吏部咨呈恒亲王弘晊办理泰陵工程稳固。奉旨从优议叙。查王公议叙。俱于王公本衔、纪录一次。若从优议叙。则纪录二次。今恒亲王弘晊应纪录二次。得旨。弘晊著纪录二次。　　

○丙戌。豁免原任山东登州镇总兵官岳含奇等、应追军需。银、二万一千一百两有奇。粮、八千七百石有奇。　　

○丁亥。上诣皇太后宫问安。　　

○王大臣议覆、前据给事中马宏琦、奏请通仓旧存稄米。运至天津北仓。赈济平粜。经臣等以天津北仓。已令李卫酌量截留新漕备用。其附近通州各州县。除存仓米谷麦石外。有无再需米石接济。令李卫查明地方情形。速行妥议。今据李卫奏称。将来若需赈济。原拟京之西南。各属截漕。于天津拨运。京之东北。附近通州者。应于临期、仍在通仓领运。既有通仓米石接济。则截漕之数。可以量减。除天津北仓应留漕米。现在酌核另疏题明办理。其通仓之米。俟将来需放时。酌量就近拨运应用。查需用赈米。原属预为筹画。其动拨领运。自应临时酌办。应如李卫所奏。通仓之米。俟将来需放时。约计除附海州县拨运若干。即一面具题。一面移咨仓场。将七八成稄米。令州县就近承领。再委大员督同盘收。分运应用。从之。　　

○户部议准、山西巡抚觉罗石麟疏报、永济县濒河地亩。雍正十三年分。被水淹没。共一百七十三顷八十五亩有奇。又大庆关额外濒河地亩。被水淹没。二十八顷六十五亩。又永济县诸冯等里。荒鹻沙地。共三十七顷十一亩有奇。均系勘明确实。所有应徵银米。并请豁免。俟水退鹻除。再行劝垦升科。从之。　　

○又议覆、广东巡抚杨永斌疏报、遵旨裁革粤东冗税。一、海阳县杉饷、广州府通桥税口、潮州府＜?阝留＞隍一口、高州府梅菉墟期等小税口、肇庆府黄江厂、恩平县牛河税、揭阳县杂税内。粪麦□甫、牛骨、皮碎、农具、棉条、等项。请悉行裁革。一、揭阳县并肇庆等四府州比例加徵税三百八十二条。俱系额外加徵。均请裁革。一、潮州府广济桥税。例有带徵大埔税银。各则均有零尾。吏胥易滋弊端。请将各则零尾。概行裁除。均应如所请。从之。　　

○又覆、云南巡抚张允随疏报、遵旨革除冗税。查云南、曲靖、元江、大理、楚雄、永昌、六府。正税新税之外。复有落地税之名。原属重徵巧取。而凡耰锄箕帚薪炭鱼虾蔬果之属。所值无几。请全行裁革。普洱、武定、丽江、三府。系偏僻府分。一切杂货。俱系落地土税。并贫民肩光背负。土产零星细物。概请停止抽收。再查盐觔一项。业有正课。而曲靖等府。于商税内复有报解盐课一项。又昭通、镇雄、一带地方。系食川盐。而镇雄则例。开载税盐。较永昌等处更重。应一并裁革。均应如所请。从之。　　

○免江南徐州府属萧、砀、二县、并徐州卫、水灾。乾隆元年分额赋有差。　　

○以大学士徐本、协办大学士三泰、尚书甘汝来、左都御史福敏、侍郎程元章、吕耀曾、内阁学士索柱、汪由敦、詹事觉罗吴拜、李绂、为殿试读卷官。　　

○是月。户部奏覆、据山东巡抚法敏遵旨条奏。确查春麦歉收之处。豫备事宜。一、粜三之法。原以出陈易新。今二麦既有旱形。粮价不免高昂。应令地方官不拘粜三之例。量为多粜、以平市价。且严禁奸商囤积。胥役转卖。一、应徵新旧丁地钱粮。惟赖麦收。今雨泽愆期。如有歉收之处。输纳维艰。似应分别停徵。以纾民力。一、民间麦收。多藉为种植秋禾之工本。倘得雨再迟。则秋种无资。应令地方确查实在穷民。量贷籽种工本银两。俟秋收后还项。一、小麦高粱。并系民间食用之要。查烧锅踩麯。久经严禁。第恐两省交界之区。愚民希图觅利。违禁私开。糜费粮米。应咨会邻省。一体严禁。一、东省民习。每遇歉岁。即挈眷远出。觅食他乡。现今民情虽俱安贴。若得雨再迟。麦禾无望。穷民或萌离乡之念。除实在乏食户口。临期斟酌。或贷籽粒、以备补种。或借社谷、以遂谋生。若需赈济。一面开仓。一面奏闻。务使小民不致仳离。以上各条。并应如所请。得旨。依议速行。　　

○山东巡抚法敏、遵旨覆奏办理旱荒事宜。得旨。凡地方水旱之事。不能保其必无。而一遇水旱。所以赈恤之方。不可不极力补救、以拯灾黎。汝既存讳灾之心。则汝之属员更可问耶。　　

○川陕总督查郎阿、遵旨议奏运济事宜。得旨。知道了。于四月二十六日。得邀天赐甘霖。虽不十分沾足。然可以播种大田矣。至截漕等事。早经筹画矣。　　

○陕西巡抚硕色奏、陕省雨雪屡降。禾苗畅茂。惟汉中府属。于三月间、忽生似蚕似蛾之青黑虫。啮蚀麦苗。遂致黄萎。幸得雨后。率多化蛾飞去。受伤之麦。略减分数。得旨。知道了。但此等害苗之虫。岂可不似蝗虫之竭力捕灭。而听其飞去耶。将此谕令查郎阿知之。　　

○山西巡抚觉罗石麟、疏报雨水稀少情形。得旨。知道了。赈恤事宜。务须先事筹画。随时补救。方不致有流离之饿殍。若待成灾。始行查看。其何以救吾民耶。　　

○署理河南布政使温而逊、疏报得雨情形。得旨。知道了。据奏、连得雨泽。二麦滋长。与朕所闻豫省望雨之言。何相迳庭耶。　　

○刑部左侍郎刘统勋奏报、浙省海塘工程。惟朱轼所建五百丈。至今坚固。其余旧塘。俱难经久。至于堵筑尖山。开挖引河。费用浩繁。成功难必。此督臣嵇曾筠所以专主建筑鱼鳞大石塘之议也。我皇上不惜百万帑金。以卫浙民田庐。今岁北岸海沙渐涨。南岸江溜渐通。可望成功。海宁城南石塘五百丈。现已完竣。密签长桩。平铺巨石。灌以米汁灰浆。扣以铁钉铁锔。后来工程。若始终如一。可保永远无虞。查向来保固之法。于塘外签桩铺石。层累而上。作为坡陀之形。名为坦水。此项工程。在今日有不得不修筑之势。窃计海塘与河工。形势迥不相侔。河工有应筑、应开、应浚、之不同。即有不得不筑、必不可筑之异。海塘之内。皆属守土寸金之地。一有冲决。民命攸关。且卤水一入。数年之内。必致颗粒无收。既议筑塘捍卫。自不容有两歧之议。此实在情形也。得旨。知道了。久而悉其情形。再久而识其作法。原不可以欲速者也。　　

○广西巡抚杨超曾、疏参署布政司杨锡绂、按察使黄士杰、不能砥砺操守。才识亦属平庸。得旨。知道了。安民莫先于察吏。此系汝之要务也。但此二人者。尚未陛见。一经朕览。自可悉其人品梗概也。　　

○河南按察使隋人鹏、疏报查拏私铸钱文、私造赌具、案件。得旨。览。一切刑名案件。务须依限速结。以免无辜拖累之苦。然又不可疎忽。致有失出失入之咎也。　　

○定边大将军平郡王福彭、摺请圣安。得旨。朕安。万里之遥。军营之要。特动驿站。祗为请安一摺之奏。想见王挂念朕躬之切。而未知朕心之以天下为重也。面见后自知之。大清高宗法天隆运至诚先觉体元立极敷文奋武孝慈神圣纯皇帝实录卷之四十一



大清高宗法天隆运至诚先觉体元立极敷文奋武孝慈神圣纯皇帝实录卷之四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。五月。戊子朔。策试天下贡士何其睿等三百二十四人于太和殿前。制曰。朕惟自古致治之隆。唐虞为盛。而虞书言敕天之命。惟时惟几。又曰。兢兢业业、一日二日万几。盖持盈保泰、若斯之难也。皋陶之陈谟曰。在知人。在安民。夫天工人代。非黜陟公明。何以能咸熙庶绩。至敷奏以言。则又曰。乃言底可绩。言不可见诸施行。则无稽之言耳。若夫安民之本。则曰。食哉惟时。言民事莫重于农、敦本计也。朕缵承大统。仰继祖宗重熙累洽之运。惟以主敬存诚。孜孜自勉。以求保泰之道。宵衣旰食。不敢诿责臣工。然帝王建治于上。尤赖百职事辅治于下。敬修可愿。至諴感神者。为君之诚敬也。君臣交相咨儆。始可以迓庥和而绵泰运。大小臣工。何以精白寅恭。以恪襄至治欤。古称任官惟贤。位事惟能。以人事君者、大臣之职也。乃或阿其所好。而藉以市恩。或猎取虚名。而不孚舆论。为国荐贤之谓何。良由私意汨于中。而偏见淆于外也。何以使膺荐举之任者。皆举能其官。而无用匪其人之失欤。言路开、则见闻广。但言必衷于理。事必举其当。若摭拾浮谈。有心迎合。或以迂疎悠谬之论。喋喋敷陈。所谓稽于众者。果若是欤。夫有益于民生国计。是曰嘉谟。即纠缪绳愆。亦称谠论。有志建白者。何以无负悬鞀设铎之至意欤。我国家休养生息。民物滋繁。宜其户庆盈宁。蓄积饶裕。乃犹时廑匮乏之虞。其咎安在。将人多趋利。逐末者众。而耕作者寡欤。食用奢靡。未能以礼以时。而不知撙节欤。其所以勤劝课而警游惰。可不讲欤。夫都俞交儆。则可以持泰运于无疆。俊乂在官。则可以饬官方于有位。谟明弼直、则堂陛交。务本力田、则闾阎裕。久安长治之道。无踰于此。多士其各摅所见。详著于篇。朕将亲览焉。　　

○户部议覆、山西巡抚觉罗石麟疏称、太谷、祁县、徐沟、清源、交城、朔州、马邑、左云、右玉、偏关、等十州县。民田粮额。上中下三则。每亩徵粮自六合四勺、至六升四合不等。其屯田粮额。亦上中下三则。每亩徵粮自三升五合、至一斗九升不等。较之民田、实为过重。今按各则酌减。每亩减徵本色粮、自一升至一斗五升不等。共减粮二千八百九十七石有奇。至清源县更名地一十五顷三十五亩。原额徵银一百七十二两有奇。今每亩酌减银二分至四分不等。共减银四十两七钱有奇。臣部按册计亩核算。酌减之数。均属相符。屯田粮额、较之民田、实为至重。该抚既称轻重得宜。输纳自易。应如所请。自乾隆二年为始。照减定之额徵收。从之。　　

○旌表守正被戕广东兴宁县民黄亮彩妻杨氏。　　

○己丑。减福建、宁洋、寿宁、二县丁银。谕总理事务王大臣、朕闻福建丁银一项。雍正二年、经原任巡抚黄国材、请照各省之例。就田匀派。每田粮一两。匀丁银一钱、至二钱不等。通省颇以为便。独有龙岩州属之宁洋县、福宁府之寿宁县、因地粮少而丁额重。若照匀入地亩之例。则有田之家。即成加赋。势有难行。只得仍循其旧。查通省丁银。中则不过二钱。而宁、寿、二邑。每丁征至四钱、二三钱不等。民力未免艰难。朕爱养黎元。欲其均沾膏泽。不忍令其竭蹷于输将。著二县丁银、照中则、每丁征收二钱。其余尽行宽免。该督抚可督。率有司。实力奉行。俾闾阎得受实惠。毋使胥吏棍徒侵蚀中饱。　　

○谕定边左副将军额驸策凌、据尔奏到噶尔丹策零一摺。朕思贼匪意欲请和。惮于遣使。是以将掳去二人、善视送回。而语言又倨傲。其意以为准伊和好。伊可以多得地土。若因伊言忿激。定如昔年用兵。伊既得计。而我钱粮不无少亏。是此二举。皆不足以动我也。此际唯将附近地方固守。伊自无所施其伎俩。但彼既有来疏。亦当回覆。朕已降旨王大臣议奏矣。尔军营王大臣、亦会同拟作噶尔丹策零咨文一纸。由驿速奏。朕视尔等意见何如。当此情形。今秋防范最为紧要。不过使尔王大臣知之。设少有泄漏。兵丁稍有戒心。于事无益。至喀尔喀晋巴、遣回与否。尚在未定。可将朕此旨大意。晓谕兵丁。军心更觉坚定。寻奏。准噶尔既将来书令人赍到。回文未便遣人直达噶尔丹策零。臣请于此处出派贤能台吉一员。带同十余人。赍文交与伊地方斋桑。令其转致。所遣之人即回。若伊斋桑、务令所遣台吉亲身交噶尔丹策零。即令所遣台吉面交。臣等亦照所赍回文。详悉谕知。得旨。总理事务王大臣议奏。　　

○以故奉国将军增盛之子永昌、袭奉恩将军。　　

○庚寅。孝诚仁皇后忌辰。遣官祭景陵。　　

○礼部议准、四川巡抚杨馝疏称、江为四渎之长。在四川福国佑民。其利尤溥。请春秋致祭。从之。　　

○辛卯。上诣皇太后宫问安。　　

○上御养心殿。召读卷官入、亲阅定进呈十卷甲第。谕曰。卿等所拟第四卷。策语字画俱佳。可置第一。所拟第一卷。改置第二。所拟第十卷亦佳。可置第三。所拟第二卷。改置第四。所拟第八卷。可置第五。所拟第三卷。改置第六。其余诸卷。一一更定。　　

○谕大学士张廷玉、徐本、翰林乃文学侍从之臣。所以备制诰文章之选。朕看近日翰詹等官。其中词采可观者。固不乏人。而浅陋荒疎者。恐亦不少。非朕亲加考试。无以鼓励其读书向学之心。自少詹读讲学士以下。编修检讨以上。满汉各员。著于本月初七日。齐赴乾清宫。候朕出题亲试。倘有称病托词者。著另行具奏。朕必加以处分。考试之日。著乾清门侍卫察看。　　

○又谕、潼关乃紧要关隘。移驻满洲兵一千名。原为防守地方。此兵驻防未久。虽云蹊径险狭。遇山水暴发。城垣或致冲塌。该将军及地方大臣。理应设法办理。开浚引水沟渠。以保固城垣奈何因此细故。即将驻定之兵。奏请彻回。至于遣赴凉州庄浪驻防之兵。即于西安满洲兵内挑选。所遗之缺。又将余丁顶补。于省城满洲人等生计。大有裨益。今秦布、查郎阿等。反欲将潼关之兵、彻回西安。汇总挑选。殊属悖缪。驻防兵丁。事关綦重。照尔等所议。行文总督查郎阿等。著再行详悉妥议具奏。　　

○壬辰。赐一甲于敏中、林枝春、任端书三人进士及第。二甲孙宗溥等、八十人进士出身。三甲谢庭瑜等、二百四十一人。同进士出身。　　

○癸巳。上御乾清门听政。　　

○谕大学士等、昨据户部奏、京城四乡设立米厂。以资平粜。原议芒种以前得雨。即可无庸设立等语。今虽屡得雨泽。尚欠沾足。况二麦已无望矣。大田虽可布种。而尚待有秋。设立米厂。以资平粜。乃亟应行者。著该部即遵前议。速行办理。　　

○免湖北安陆、荆州、两府属各州县卫水灾。乾隆元年分额赋有差。　　

○户部议覆、广西巡抚杨超曾疏报、粤西各属、向出银铅铜矿。今南宁府宣化县属之渌生岭。试采铅矿有效。并无碍民间田园庐墓。及毗连交趾、逼近广东之处。题请开采。应如所请。从之。　　

○予故刑部侍郎衔兼礼部右侍郎事、王兰生祭一次。　　

○加赠故广东广州镇总兵官张溥左都督。寻予祭葬。谥敦恪。　　

○甲午。上诣皇太后宫问安。　　

○谕总理事务王大臣、从前发遣各处之人。其情罪尚轻者。先于恩诏内、令该管官查奏请旨。其情罪较重者。原无赦回之例。今朕思未经赦回之犯。其中有年逾七十者。虽原案较重。而年已衰老。且在外年久。国法已伸。仍留遣所。情亦可悯。著各该管官查明。除强窃行凶等重罪外。其余各犯。有年在七十以上者。将所犯情罪。具奏请旨。再军流人犯。本身已故。其妻子准其回籍。从前已于恩诏内、著为定例。今朕思从前发遣在外安置。及当差之犯。虽情罪较重。然本身已故。其妻子原系连坐之人。各该管官查明报部奏闻。准其回旗、回籍。　　

○兵部议覆、河南南阳镇总兵官薛凤翼奏、北路换班兵丁。已奉文归伍。各营新募兵丁。理宜裁汰。但臣属营汛。情形不同。如左营原额、兵八百十三名。足敷差防。请将新兵七十九名裁去。至右营兼城守之责。又有淅川、荆子关等处。原额兵八百六十九名。拨防护送。每至周章。请将新兵八十名内。改拨淅川四十名。荆子关十名。所余三十名。仍留本营差防。汝宁营所辖十一州县。原额兵四百三十四名。新兵四十六名。城仓巡防查缉护送等项。实不敷用。请将左营应裁新兵七十九名内。添归汝宁营六十名。归德营兼辖九州县。汛要差繁。原额兵六百八十四名。实不敷用。将新兵八十二名存留差防。再襄城营原额兵六百九十五名。仅可差防。将新兵八十六名裁去。陈州营差递益繁。原额兵三百四十名。并新兵四十二名。差防分布。尚属难周。请将襄城营所裁新兵八十六名内。添归陈州营七十名。邓新营额兵二百六十六名。城仓巡防。又兼新野差繁汛要。所添新兵三十二名。仍留新野二十名。所余十二名。应行裁去。信阳营原额兵三百六十六名。分布差防。难以兼顾。所添新兵四十名。应请存留等语。臣等查南阳镇标。各原设额兵、实属无多。所有前项应裁新兵。该镇酌中损益。分别裁留派拨。于地方营伍事宜。实有禆益。应如所请。南阳镇所属各营新募守兵四百八十七名。除议裁四十七名、准其裁汰外。其余各营裁减增益之处。照依该镇议定数目。安设存留。以资差防。其所裁兵丁。饬令该镇徐徐办理。毋使失所。仍将陆续开除顶补各兵姓名、数目、年月日期、并改拨各营旧额新兵姓名、数目、逐细造册。送部查核。从之。　　

○以骑都尉参领达奎为归化城右翼副都统。调正白旗满洲副都统黑星为归化城左翼副都统。　　

○乙未。吏部议覆、詹事府詹事李绂奏、吏部议准、陕西学臣周＜?雨澍＞题请、会试后拣选下第举人、大省四十员。中省三十员。小省二十员。带领引见钦定。令回本省。以学正、教谕、即用。查现在举人。至三十年尚不得选。若再行拣发。则候补者益无选期。似为可惜等语。臣等详加酌议。拣选下第举人。向例遇缺即行题补。其从前就教举人。必俟题补完日。方准选用。未免壅滞。请将此项拣发人员。与从前就教之人。分班轮选。从之。　　

○丙申。命禁烧锅。谕总理事务王大臣、养民之政多端。而莫先于储备。所以使粟米有余。以应缓急之用也。夫欲使粟米有余。必先去其耗谷之事。而耗谷之尤甚者。则莫如烧酒。烧酒之盛行。则莫如河北五省。夫小民日营其生。稍有锱铢。輙以纵饮为快。无裨于丧祭宾客老病之用。而适以启讙哗角斗之媒。特以饮少辄醉。其价易售。人皆乐其便易。故造之者多。而耗米谷也较他酒为甚。往者皇祖。皇考。屡严烧锅之禁。有司阳奉阴违。必待众口嗷嗷。始不得已而稽查禁约。及薄有收获。仍然公行无忌。夫与其禁于已饥之后。节省于临时。孰若禁于未饥之先。积贮于平日。今即一州一邑而计之。岁耗谷米。少者万余石。多者数万石不等。则禁止之后。通计五省所存之谷。已千余万石矣。虽有谷之家。不能皆分所有以周贫乏。而所存之谷、自在民间。可以通融接济。较之无米之炊。不啻霄壤矣。况遇岁稔丰收。谷必甚贱。贫民之生计益饶。家有盖藏之效。未必不由于此。而无识之人。或以造酒之家。不免失业为虑。不知垄断市利。率由黠悍之富民。因其资财。串通胥役。敢于触禁肆行。并非贫民无力者之生业也。是禁之、则贫民裕养生之资。不禁、则富民获渔利之益。其间得失利害。较然可观。朕筹之已熟。北五省烧锅一事。当永行严禁。无可疑者。至于违禁私造之人。及贿纵之官吏。如何从重治罪。其失察之地方官。如何严加处分之处。著九卿即行定议具奏。
  </div>
  <div class="pagination">
   <a href="清实录乾隆朝实录_page60.html">
    上一页
   </a>
   <span>
    ...
   </span>
   <a href="清实录乾隆朝实录_page56.html">
    56
   </a>
   <a href="清实录乾隆朝实录_page57.html">
    57
   </a>
   <a href="清实录乾隆朝实录_page58.html">
    58
   </a>
   <a href="清实录乾隆朝实录_page59.html">
    59
   </a>
   <a href="清实录乾隆朝实录_page60.html">
    60
   </a>
   <span class="current-page">
    61
   </span>
   <a href="清实录乾隆朝实录_page62.html">
    62
   </a>
   <a href="清实录乾隆朝实录_page63.html">
    63
   </a>
   <a href="清实录乾隆朝实录_page64.html">
    64
   </a>
   <a href="清实录乾隆朝实录_page65.html">
    65
   </a>
   <a href="清实录乾隆朝实录_page66.html">
    66
   </a>
   <span>
    ...
   </span>
   <a href="清实录乾隆朝实录_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
