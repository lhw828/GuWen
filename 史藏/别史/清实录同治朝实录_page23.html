<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 23 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 23 页/共 505 页
  </h1>
  <div class="content">
   ○又谕、满庆等奏、达赖喇嘛、班禅额尔德尼、慧能哷徵阿齐图呼图克图、闻大行皇帝升遐。不胜哀恤。具呈请安。呈进佛尊哈达。聚集僧众念经修福等语。达赖喇嘛、班禅额尔德尼、慧能哷徵阿齐图呼图克图、闻皇考文宗显皇帝大故。即输诚聚集僧众念经。并请差堪布进京请安。实属可嘉。著满庆等传谕达赖喇嘛等、俱准其差遣堪布来京。颁赏达赖喇嘛珊瑚念珠一串。椰子念珠一串。大荷包一对。小荷包四个。颁赏班禅额尔德尼玻璃小朝珠一串。菩提念珠一串。大荷包一对。小荷包四个。颁赏慧能哷徵阿齐图呼图克图玻璃念珠一串。大荷包一对。小荷包四个。俟赍到时。转令祗领。其应行来京呈递丹书克使臣堪布等。均俟二十七个月后再行来京。　　

○议政王等奏、遵议京旗各营练兵章程。一、八旗各就所属地方。设立公所。以资操演。一、请每队添派专操大臣、帮操侍卫二三员。以资统率。一、挑选各旗精兵。共一万名。以资训练。一、咨调各衙门司员章京。作为委员。办理文案营务。一、请由户部海税项下。筹备公费。并奖赏之需。一、添造各项器械。以备应用。一、请由工部咨取火药铅丸。以备施放。一、查看八旗汉军火器营炮位。择其可用者。咨取来营。以备演放。一、咨行工部武备院。制造旗帜金鼓。以申纪律。一、道光年闲铸有神机营印信。未经钤用。请饬部颁发以资行移。即以神机营为现在设营名目。从之。　　

○命江甯副都统魁玉、帮同甘肃西甯镇总兵官冯子材办理镇江军务。　　

○以安徽克复徽州等城出力。赏副将叶明瑞、章在作、易德麟、参将易致中、萧章开、章合才、方有才、巴图鲁名号。知州张恒祥、参将喻启英等花翎。守备石百胜等蓝翎。余加衔升叙有差。　　

○以湖南会同县城被贼窜陷。旋即收复。革知县邓尔昌职。仍留任。予阵亡守备□献高、把总王玉兰、外委萧桂林、祭葬世职加等。　　

○以渔利规避。革安徽知县王枢职。永不叙用。　　

○癸亥。谕内阁、吏部奏、各督抚遵保人员应否引见。请旨办理一摺。现在各省军务未竣。任用需人。所有此次湖北福建广东各督抚遵保堪胜道府各员。均著暂缓送部引见。俟军务告竣。再令补行引见。以符定制。另片奏原任湖北巡抚胡林翼保举记名道府各员。所请开缺免补本班及免坐补原缺之处。与向办章程不符等语。兹当求才孔亟之际。业据该前抚切实保奏。自应破格允准。以备擢用。所有湖北郧阳府知府李宗焘、汉阳府知府刘齐衔、德安府知府李映棻、均著准以道员交军机处记名。遇有湖北道员缺出。请旨＜??闲＞放。坐备江西永丰县知县张建基、著准其免补原缺。记名以湖北知府用。拣发知州王璐、著准其免补知州。记名以湖北知府用。蒲圻县知县夏锡麒、准其开缺。以湖北知府用。候补同知文希范、候补同知直隶州知州钟谦钧、均著准其免补本班。记名以湖北知府用。此系特旨允准。嗣后各项保举人员。不得援以为例。　　

○又谕、万青藜、董恂奏、黄土坡粮厂。应照旧听民自便一摺。前因御史普安奏良乡县属黄土坡郑吉祥等粮厂。囤积居奇一案。经刑部审明。以该厂所存豆麦。未能赶紧粜卖。应妥议章程。分别入官。兹据万青藜等奏郑吉祥开设粮厂。卸存刘汉章等豆麦。实因兵差过境。乏车转运。并非囤积居奇。黄土坡为入京水陆通衢。全赖商贩流通。若将该商等卸存运京之粮。辄议入官。恐各商人等闻风疑惧。裹足不前。非恤商便民之道。著照所请。所有封存刘汉章等豆麦。仍著刑部即饬该商郑吉祥等领回粜卖。严禁胥役人等索诈刁难。嗣后各商运卸该处粮厂者。无论数目日期。准其自便。如遇五城平粜之时。仍照旧例办理。傥有逾数囤积。并迟至三月。不行粜运者。仍照违制例治罪。所囤之粮。酌量平粜。　　

○又谕、御史任兆坚奏、大臣伏法。情罪未明。请旨昭雪一摺。科场条例。至为慎重。如果主司舞弊行私。自应明正典刑。但亦当赃证明确。罪当情真。方成信谳。若如所奏柏葰一案。全由载垣等深文周内。置柏葰于重典。藉以盗窃政柄。若日久不予昭雪。何以持刑宪之平。此案即著礼刑两部会同将原案悉心确查。秉公详议具奏。　　

○又谕、前因御史乌尔棍布等奏、请将运米迟延之车户头役邢文富治罪。当经降旨允准。并勒令该头役家属等赶运进仓。原恐该头役等领项。业已关支。责成办理。兹据御史董元醇奏称、现闻仓场侍郎又发给银八百两。系豫支明年领项。并不将本年领项。勒令赔办等语。该侍郎等发给银两。是否豫支。并该头役等历年有无亏欠之项。著德全、廉兆纶、迅速明白回奏。　　

○又谕、僧格林沁等奏、剿办曹属匪众。并迎剿皖捻连获胜仗一摺。曹州会匪。盘踞大屯南路一带。经僧格林沁饬令西淩阿、国瑞、带领马队迎剿。毙贼四五千名。复进剿马家集逆首焦溃淐老巢。维时曹属捻匪。已至袁家围李家集盘踞。西淩阿先带马队往袁家围进剿。该逆败窜。复经翼长舒通额等跟追二十余里。毙贼三千余名。其马家集贼围。经国瑞带队进攻。贼匪乘夜逃窜。办理甚为得手。著该大臣仍督饬国瑞等军实力摉剿。以清余孽。　　

○谕议政王军机大臣等、前因有人叠次参奏、候补运司金安清种种贪黩。藉捐殃民各款。当经谕令曾国藩查明严参。兹又有人奏金安清自选授湖北粮道后。规避延不赴任。遂于皖北军营倡为捐饷减成之说。赴浙江各处。指捐皖省绅富之在浙者。以数十万计。解营不过十之一二。请饬赴袁甲三军营清算捐款等语。金安清藉捐肥己。扰累闾阎。本系贪劣之员。薛焕等徇情奏请。遂充总办南北两台筹饷委员。该员藉作威福。以致民怨沸腾。当此小民荡析离居。方冀地方大吏。抚辑招徕。岂容此等贪吏。肆其剥削。著吴棠拣派妥员。接办南北两台粮饷。并勒令该员迅赴袁甲三军营。将前次捐款核算清楚。傥再有意迁延。不肯赴皖。即著吴棠派员押解前往。以重军饷。该员经手江北捐款。著吴棠查明。如有亏短侵那不符等弊。即一面严参。从重治罪。一面将该员本籍及寓所杭湖上海寄顿赀财。先行严密查抄备抵。庶贪墨巧诈之员。知所畏惧。无所施其伎俩。该署督受朕特达之知。谅不敢存官官相护之心。稍为徇隐。致为人受累也。金安清赴临淮军营。袁甲三即督饬核实销算。不准稍有瞻徇。将此由六百里各谕令知之。　　

○又谕、僧格林沁奏称、东昌阳谷等处。现无贼踪。曹属会匪。尚未一律肃清。南捻是否续来。殊难豫定。傥全军撤驻东昌。恐兵力不能兼顾等语。自属实在情形。著该大臣等仍遵前旨。会合胜保先将曹南股匪悉力殄除。又据翁同书奏称、闻苗沛霖向人传说。捻匪于明年正月十六日出巢等语。该匪四出窜扰。往往先为扬言。自应豫筹堵剿。著僧格林沁、胜保、文煜、谭廷襄、严树森、毛昶熙、妥为筹备。督饬各军并各要隘文武员弁探踪迎击。总须以剿为防。为先发制人之计。捣穴捦渠。尽歼丑类。方为一劳永逸。切不可有此疆彼界之分。以追贼出境。自了门面。致蹈从前积习。将此由六百里各谕令知之。　　

○又谕、袁甲三奏、官军密约内应。攻克定远县城。分别剿抚一摺。定远为庐郡门户。此次袁甲三密约内应。并令袁保恒等乘夜督带兵练。克复坚城。调度有方。深堪嘉尚。即著拨兵驻守。严密布置。并探明楚师驻扎处所。妥为联络。以期进取庐州。至逆首高意城、随吴殿元等一并投诚。经袁保恒许以奖励。并令暂缓薙发。仍回南路串通各圩。于庐郡相机行事。该编修所筹。自必确有把握。即著责成袁保恒妥为办理。傥能迅克庐州。肃清皖北。必将出力人员。论功行赏。破格酬庸。另片奏苗沛霖请将淮南各圩先行薙发。有无翻悔。尚未可定等语。本日翁同书片奏亦称舟过下蔡。面晤苗沛霖。直言诃斥。苗沛霖理屈词穷。有一两日内。即令淮南各练一律薙发之说。苗沛霖性情阴鸷。且危不自安。所称薙发一节。似难凭信。现在定远已复。与楚营消息相通。既经袁甲三派副将徐鷷、驰往楚师军营。密商一切。俟彭玉麟复函到后。如可两军会合。即行迅速夹击。并设法招抚各练圩。总期计出万全。共歼巨憝。务使皖省一律肃清。永除后患。将此由六百里谕令知之。　　

○礼部奏、恭上孝静康慈皇后尊谥。可否制造香册香宝。得旨。仍著照例制造。于慕东陵隆恩殿敬谨供奉。　　

○赏扎赉特扎萨克郡王阿勒坦鄂绰尔三眼花翎。　　

○免廓尔喀国来年表贡方物。仍赏赉如例。　　

○添设山西省粟城镇、东阳、东滩三营。南沟村、西哄、云头、黄泽、松烟五汛。游击、都司、各一员。守备三员。千总二员。把总七员。外委十五员。兵三千六百名。改设潞泽、泽州、辽州三营。副将、参将、都司、各一员。并改平定州、凤台县、两汛为营。移设守备二员。裁潞泽等营原设参将以下四十一缺。兵三千名。太原镇兵六百名。从巡抚英桂请也。　　

○以克复安徽定远县城。赏守备李丕倬等花翎。训导陶瑞生等蓝翎。余加衔升叙有差。擢内应县民吴殿元、吴永璧、以游击用。赏花翎。　


大清穆宗继天开运受中居正保大定功圣智诚孝信敏恭宽毅皇帝实录卷之十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。十二月。甲子孝和睿皇后忌辰。遣官祭昌西陵。　　

○上诣观德殿几筵前供奠。　　

○谕内阁、向来各部院及八旗衙门。于遵旨议覆事件。均有例限。内阁稽察房分别已结未结。每月汇奏一次。稽察钦奉上谕事件处按限稽察。统于每月二十五日造册注销。有无故逾限者参奏。定例本极周密。无如各衙门日久视为具文。于奉旨核议事件。任意迟延。怠玩因循。殊非勤慎办公之道。著责成内阁及稽察钦奉上谕事件处查照成例。认真稽察。分别已结未结。每月汇奏一次。其有无故逾限者。并著稽察钦奉上谕事件处查参。傥有现在办理情形。应量为变通之处。即著大学士酌定章程。妥议具奏。以期办公迅速。力挽因循而杜弊端。寻内阁奏、嗣后凡议奏事件。限十日覆奏。速议限七日覆奏。各衙门传钞后。均于五日内咨报内阁稽察房。该管稽察房之侍读中书。按日查对记档。傥各衙门无故迟逾。即行查参。至稽察钦奉上谕事件处。照例按限稽查。统于每月二十五日造册注销。如有逾限及遗漏等情。即将经手各员照例参处。依议行。　　

○又谕、户部奏、请将京饷报解迟延之各该督抚盐政藩司运司监督分别严议议处一摺。河南等省应解京饷银两。均未如数报解。四川及九江闽粤各关。丝毫未解。实属迟延玩泄。两广总督河南湖南山东各巡抚藩司运司及河东盐道、均著交部查取职名。分别议处。其前署四川总督藩司九江粤海闽海关监督、均著严加议处。仍著该督抚藩司运司监督等、将未解京饷。迅速报解。不准迟延。至各该省欠解另项银两。并著一并赶紧筹解。傥敢仍前玩误。即著该部指名严参。　　

○又谕、前因各部院衙门书吏营私舞弊。降旨令该堂官认真察访。严拏惩办。兹据御史富稼奏称、在京大小各衙门书吏。暗将堂稿藏匿私寓。以致堂司各官。后来者无从得悉。惟吏是听。请饬令全数交出。并请派员参酌稿案。纂入则例等语。各部院衙门稿案。例应收存公所。岂容蠹夹藏匿私室。著各该堂官督饬司员。勒令全数交出。如敢于此次严谕之后。仍延不交出者。即将该书吏送交刑部。加等治罪。至各衙门近来办事。往往舍例就案。遂至日久旧案纷歧。书吏得以上下其手。吏兵户刑等部。此弊尤甚。即著各该衙门堂官督同司员。于今年新纂删改增修各例。详细酌定。务令字解句读。不能牵混。如例有未备者。将旧案酌中核定。附入现行条例之后。其余歧出之案一概销毁。以归＜??闲＞易而杜流弊。　　

○谕议政王军机大臣等、有人奏、署长芦盐运使直隶候补道许诵恒专务婪赃。与署运同徐嵩年拜认师生。通同舞弊。并将所闻该员各款劣迹。胪列呈览一摺。许诵恒前任京秩。声名本属平常。因案革职后。捐纳道员。仍复不知检束。似此任意婪索。明目张胆。若不严行查办。何以惩吏墨而肃官常。著文煜、崇厚、按照原摺所参各款。认真查办。据实具奏。天津畿甸。耳目甚近。许诵恒声名狼藉。其所被参各款。人名银数。历历如绘。道路哗然。保定密迩天津。该督岂能一无见闻。昨因近年鹾务废弛。曾经特降谕旨。令将长芦等处力行整顿。有此贪劣之员。岂容盘踞其闲。肆行渔利。于鹾政大有关系。该督既未能露章参奏。接奉此旨。务即按款严查参办。不准瞻徇情面。稍有隐饰。崇厚在津日久。尤应确有见闻。即著据实查明。会同文煜迅速覆奏。谅该督等亦不敢代人受过也。原摺著钞给阅看。将此各谕令知之。　　

○以安徽克复省城出力。赏副将张运馥、王名淊、巴图鲁名号。游击胡友胜、同知夏钺等花翎。千总成春圃等蓝翎。余加衔升叙有差。　　

○蠲缓山东齐东、泗水、冠、莘、临清、嘉祥、莱芜、阳谷、寿张、即墨、鱼台、甯阳、汶上、邱、历城、章邱、蒲台、济甯、邹平、长山、新城、长清、泰安、东平、肥城、平阴、曲阜、邹、滕、菏泽、定陶、钜野、郓城、单、城武、范、濮、朝城、观城、曹、博平、清平、馆陶、金乡、齐河、济阳、禹城、陵、平原、东阿、阳信、惠民、滨、峄、茬平、堂邑、夏津、海丰、沾化、兰山、莒、郯城、新泰、昌乐、临邑、德平、高唐、乐陵、商河、利津、滋阳、恩、武城、七十三州县、暨齐河卫被水被旱被虫被扰村庄新旧额赋。并杂课有差。　　

○巴林扎萨克郡王那木济勒旺楚克、敖汉扎萨克郡王达维多克丹、喀喇沁二等塔布囊多尔济拉布坦、科尔沁扎萨克图谢图亲王巴宝多尔济、于神武门内瞻觐。　　

○乙丑。孝德皇后忌辰。遣官祭殡宫。　　

○谕内阁、礼部奏、元旦庆贺两宫皇太后礼节。请旨遵行一摺。朕奉母后皇太后圣母皇太后懿旨。同治元年元旦令节。同御慈宁宫受贺。应行典礼。该衙门查照所案。敬谨豫备。　　

○又谕、前因浙江严州余杭失陷。瑞昌等不能及早救援。当经降旨将瑞昌、王有龄、交部严加议处。兹据兵部等衙门议奏、请将瑞昌等照溺职例革职等语。杭州将军瑞昌、浙江巡抚王有龄、均著加恩改为革职留任。其署余杭县知县吴漟、前因瑞昌等奏该县失守后。仍督率乡团。力图克复。照所请降旨暂缓撤任。既据该部奏称核与定例不符。吴漟著照部议即行革职。应得失守罪名。著该部定拟具奏。　　

○谕议政王军机大臣等、彭玉麟奏、沥陈下情。请开缺仍专办剿贼一摺。所陈向带水师。不习吏事。封疆任重。深恐贻误。请开缺仍督带水师。一意办贼。具见真实不欺。不染近来官场沽名钓誉之习。深堪嘉许。惟安徽全省糜烂。非有贤员莫能经理。且该省粤捻纷乘。苗沛霖阴谋叵测。意在肆扰皖豫。乘隙北犯。军情亦万分紧急。是前授彭玉麟为皖抚。仍以督办军务为重。系属用其所长。彭玉麟著仍酌带兵勇。前赴安徽接印任事。并仍遵前旨。绕赴淮北。会商袁甲三、李世忠等、拨兵接应。迅遏苗练逆氛。一俟斟酌有人。准令该抚开缺专办军务。此时仍当竭力筹办。断不可存五日京兆之心。以慰廑念。将此由六百里谕令知之。　　

○又谕、彭玉麟管带水师。屡著战功。由诸生蒙文宗显皇帝叠加超擢。经朕＜??闲＞任安徽巡抚。原以安徽全省糜烂之余。吏治兵事。非得贤员莫能整顿。故量才擢用。畀任封疆。兹览所奏。沥陈十载戎行。于水师稍谙驾驶。而刑名钱谷皆非所知。深恐于地方公事或有贻误。吁请开缺仍带水师。一意办贼。本日已谕令彭玉麟仍酌带兵勇。前赴安徽接印任事。一俟斟酌有人。可以接替。再行降旨。准令开缺专办军务。彭玉麟随同曾国藩出兵最久。知之必深。是否该抚实系不习吏事。于安徽巡抚能否胜任。著曾国藩据实迅速驰奏。如彭玉麟实难胜任。并著于所属司道大员内。择其长于吏治熟悉军情者。不必拘定资格。秉公保奏一二员。候旨＜??闲＞放。将此由六百里谕令知之。　　

○又谕、官文、李续宜奏、豫省捻匪窜围枣阳县城。拨兵援剿情形一摺。捻首王怀义等分为二股。一窜赊旗镇。欲扰襄樊。一由唐县至枣阳城外。面四围扑。官文等现已派候选知府毛有铭督率所部。并咨副都统舒保拨兵驰赴枣阳随州剿办。著即饬令统兵将弁。会同豫省官兵。奋力夹击。毋稍迁延。该匪踪迹飘忽。此剿彼窜。是其惯技。严树森务须另派得力将弁。迅督兵勇越境追剿。会合楚军夹击。以期一鼓歼除。毋以驱逐出境即为了事。将此由六百里各谕令知之。　　

○又谕、前因苗练袭破寿州。谕知李续宜力筹兼顾。能否分兵助剿。妥商具奏。兹据李续宜奏、苗练应剿。已饬援寿各军。驻扎霍六。妥为筹办。俟鄂省军务肃清。再赴楚皖交界一摺。苗沛霖自攻破寿城后。仍以诡辞求抚。因其居心叵测。业经叠次谕令彭玉麟带兵赴任。妥筹剿办。并谕令彭甲三将附近苗练各圩。设法解散。一俟彭玉麟驰抵颍寿。即可督兵会剿。该练果知震慑。就我范围。亦无难相机办理。兹据李续宜奏、必能剿而后抚局可成等语。于现在筹办情形。适相符合。该抚现饬道员蒋凝学一军。驻扎六安。该逆颇知顾忌。其寿州绅民。既愿齐团自效。即胁从之众。亦思戴罪图功。是人心效顺。极为可用。即著李续宜饬令蒋凝学、将该绅民等加意拊循。其被胁民人。亦务晓以大义。使其乐为我用。一俟袁甲三等进兵。即可会合攻剿。其余援寿各军。应否催令由霍山前进。楚省能否再行添调兵勇前往。均著李续宜悉心酌办。该抚因来凤枣阳等处军务吃紧。未能远离鄂省。著俟该二处办理得手。仍即驰赴楚皖交界。力筹兼顾。将此由六百里谕令知之。　　

○又谕、庆端等奏、平阳会匪窜陷福鼎。北路吃紧一摺。福甯为省垣北路门户。该匪现窜福鼎之白琳地方。距福甯府城不远。且恐温处各匪。水陆并犯。省垣亦岌岌可虑。亟应妥筹兼顾。以防滋蔓。该督既饬总兵秦如虎等驰赴福甯。即责令将福鼎一城克期攻拔。毋令该匪深入。浙省系该督兼辖省分。毋得株守省垣。藉口防务。置浙事于不问。所称令副将吴鸿源督带兵勇。航海驰赴绍兴府属之曹娥。划江而守。保卫甯波。是该督尚未知甯波失守之信。现在是否可行。须令相机办理。且所派兵勇。人数过单。亦恐不能得力。仍著添调劲旅。责令进攻以牵贼势。该督务当内顾省防。外援邻省。不得顾此失彼。稍有疏虞。前任江西吉南赣甯道沈葆桢。前经降旨令庆端等传谕该员。赴曾国藩军营。听候该大臣奏请＜??闲＞用。现在是否已经起程。未据奏到。著即传知该员。令其迅速前赴曾国藩军营。听候＜??闲＞用。毋稍迟缓。将此由六百里谕令知之。　　

○以广东罗定协副将龚耀伦署江苏淮扬镇总兵官。　　

○以湖北剿办松滋匪徒出力。予署知县汪维城等升叙有差。　　

○以福建福鼎县城被贼窜陷。革护总兵官陈韶舞、都司许忠标、知县谢颖苏、沈晋职。仍责令戴罪效力。　　

○蠲缓湖南武陵、龙阳、澧、安乡、湘阴、巴陵、临湘、华容、益阳、九州县、暨岳州卫被水地方新旧额赋。并杂课有差。　　

○丙寅。谕议政王军机大臣等、吴棠奏、挑兵扼防。拣保镇道。并查办案件一摺。吴棠现已接署漕督篆务。一切应办事宜。均须实心经理。以副委任。漕河两标。额设兵丁万余。为数不少。该署督务须遵奉前旨。挑选足额。分布蒋坝三河衡阳一带。以防粤逆窜渡。并设法筹画经费。以济饷需。至捻匪窜扰山东。每由邳峄运河一带北渡。此时防堵运河北岸。最为要务。该署漕督拟俟到任后驻扎清江。就沿河南北两岸。各筑土圩。并由桃源宿迁县境。择要扎营。联络团练。节节布置。兼可南顾湖河。北通驿站。著即迅速筹办。务与徐宿官军联为一气。毋令捻踪窜渡。蔓延山东。其徐宿剿匪事宜。仍著与田在田和衷商办。迅将境内捻巢。力行埽荡。毋令来春复窜山东。致滋蔓延。江北粮台厘捐各项。均著悉心整顿。力除积弊。将此由五百里谕令知之。　　

○以江苏松江防剿出力。开复知府贾益谦降调处分。　　

○以直隶蠡县盘获盗首。予署知县德成升叙。上以恭上孝德皇后尊谥。自是日始。斋戒三日。　　

○丁卯。谕内阁、曾国藩奏、遵查监司大员劣款。先行覆奏等语。丁忧候补盐运使金安清藉捐肥己。声名甚劣。著先行革职。仍著吴棠派员押赴袁甲三军营。核算款项。毋任延宕。　　

○谕议政王军机大臣等、曾国藩奏、接奉节制江浙等四省军务谕旨。沥忱恳辞。并遵查江浙抚臣参款。酌保人员。听候＜??闲＞用各摺片。前因江浙等省军情吃紧。特谕曾国藩统辖节制。以期事权统一。可以通筹全局。兹据该大臣沥陈各情。谓遥制浙军。不若以左宗堂专办浙事。请收回成命各等语。谦卑逊顺。具见悃忱。真挚。有古大臣之风。深堪嘉尚。惟左宗棠业经降旨。令其督办浙江军务。并准其自行奏事。江浙军情。本属相关一气。凡该大臣思虑所到。谅无不协力同心。相资为理。节制一事。该大臣其毋再固辞。杭州自甯绍叠陷。孤城围困。已历数旬。本日又据薛焕奏、接王有龄遣勇泅水递到蝇头帛书。具称城中民食罄尽。饿毙者已三万余人。兵粮亦已垂竭。左宗棠一军。务即星速驰援。总期早到一日。俾杭省早得一日之救。危而得全。曾国藩遵查王有龄各款。持论平允。惟王有龄困于危城。左宗棠尚须赴救。一时骤难更换。鲍超之军。仍著迅攻甯国。以牵贼势。薛焕被参各款。亦经该大臣查明得实。上海系僻处一隅。该大臣所筹苏抚应于镇江驻扎之处。于地势军情极得要领。道员李鸿章既据察看其才可胜重寄。著照所拟。即饬统带水军。并再由曾国藩拨给陆军六七千。驰赴下游。诚如所奏。北可联络淮扬。南可规复苏常。拊金陵之背。与该大臣搤吭之师。相为策应。实中机宜。薛焕现在办理通商等事。一俟可以移交。再降谕旨。或令其专办外国事宜。分别交替。李鸿章到镇后。并著将镇江一带水师战船。是否得力。两淮盐务。现应如何整顿。及该运司等能否得力之处。一并查明。由该大臣妥筹具奏。将此由六百里谕令知之。　　

○又谕、前因东南军务需才孔亟。以曾国藩久历戎行。见闻较广。谕令该大臣择其堪胜封疆将帅之任者。酌保数员。以备录用。兹据奏称、经济以历练而成。人材以奖借而出。去年常州之陷。该郡士民。尚能与贼相持。如候选主事周腾虎、候选同知刘瀚清、监生赵烈文、方骏谟、华蘅芳、议叙从九品徐寿等、令之阅历戎行。扩其闻见。必可有裨军谋等语。著谭廷襄、严树森、左宗棠、薛焕、即将各该员速行访求。咨送曾国藩军营。俾该大臣悉心察看。是否均堪造就。由该大臣分别酌量奏请录用。将此由五百里各谕令知之。
  </div>
  <div class="pagination">
   <a href="清实录同治朝实录_page22.html">
    上一页
   </a>
   <span>
    ...
   </span>
   <a href="清实录同治朝实录_page18.html">
    18
   </a>
   <a href="清实录同治朝实录_page19.html">
    19
   </a>
   <a href="清实录同治朝实录_page20.html">
    20
   </a>
   <a href="清实录同治朝实录_page21.html">
    21
   </a>
   <a href="清实录同治朝实录_page22.html">
    22
   </a>
   <span class="current-page">
    23
   </span>
   <a href="清实录同治朝实录_page24.html">
    24
   </a>
   <a href="清实录同治朝实录_page25.html">
    25
   </a>
   <a href="清实录同治朝实录_page26.html">
    26
   </a>
   <a href="清实录同治朝实录_page27.html">
    27
   </a>
   <a href="清实录同治朝实录_page28.html">
    28
   </a>
   <span>
    ...
   </span>
   <a href="清实录同治朝实录_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
