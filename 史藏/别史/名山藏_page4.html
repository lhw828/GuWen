<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 4 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 4 页/共 112 页
  </h1>
  <div class="content">
   元年正月有一老人告省局匠曰吴王即位三年当平一天下匠惊问之曰我太白神也去不见王曰吾昔在军中尝空腹出战归得一食即粗粝甚甘今饮膳丰美未尝忘之太平应天宣城诸郡吾渡江开创地供亿先劳其免太平府租税六年应天宣城诸郡一年沅嘉定二州降二月元将扩廓帖木儿遣其左丞李二侵徐指挥传友德破之王曰饵我也谨备之毋惰左君弼自庐州归元元使守陈王以书招之足下予乡人憣然而来当与更始君弼犹豫不决君弼之母质于王所王归之于陈敕徐达曰帝王之兴必有命世将军有谋有武遏绝世畧消弭羣凶乞克期禀命不违造次此贤臣事君之道吾甚嘉焉夫将在外君不御自后便宜行之澧石门降三月设文武科取士钱塘卫指挥同知袁洪取崇德州五月下令曰予本市衣因天下乱集众渡江抚定江左十有三年中原之民流离颠顿尚无所归吾乃积粟而控弦徐濠泗寿邳东海安东襄阳安陆郡及今后新附人民中书省其命有司免赋徭三岁六月丙午朔日有食之书晦久旱及戊辰大雨下令免今年田租命朝贺母女乐七月除郡县官定赐予道里之费赐及其父母妻子甲申羣臣劝即皇帝位不许皆力请吴王曰吾常笑陈友谅未也而称帝天命在我有时也已甘雷震宫门兽吻得物斧形而石质王藏之出负驾前朝置几以恭左戒遂赦中外狱囚谕羣臣曰古之贤君常忧治世其臣亦忧治君然贤臣之忧治君者君常安贤君之忧治世者世常治今土宇日广人民虽蕃久困未苏予心未尝忘忧卿同吾忧国辐至矣不然祸败随之不可捄药入月圆方二丘及社稷坛成定乐律乙丑大风雨丙寅吴王祀山川毕将还宫顾世子曰国家初定民始息肩汝知人劳乎夫人贵则骄逸则忘劳若夫贵而不骄逸而知劳心体众情能为君者也今将士中夜扈从至此皆未朝食汝可步归征江西儒士颜六奇萧飞凤刘于等欲官之俱以老病辞赐帛遣还九月命参政朱亮祖讨方国珍于台州谕之曰国珍皆窳偷生往讨必下顾其民疲困已甚下之日母杀一人太庙成命民有犯母连坐大将军徐达克姑苏执张士诚通州狼山降朱亮祖进攻台州方国瑛出拒战击败之制磬琴瑟取石磬于灵璧采桐梓于湖论平伪吴功封李善长宣国公徐达信国公常遇春鄂国公诸将皆赏赉有差谓之曰破汉灭吴皆公等功公等何忝古名将今当北定中原矣各努力明入谢吴王曰公等还家皆置酒为乐否对曰荷上恩有之王曰吾亦欲置酒一欢中原未平尚非其时张氏君臣饮食宴乐今竟亡公等所知也朱亮祖古台州遂狥下僊居诸县王谓伪吴诸故将曰今列尔等将较无异顾尔等为张氏将多取子女玉帛加以淛饶雅富贵吾所用诸将皆濠泗汝颍寿春定远诸州人勤劳而苦约今当如我将革去其旧习命博士熊鼎编类古人行事可鉴戒者书壁间 【 熊鼎见臣林小注】 又书大学衍义于两庑将甃地有请琢文石于瑞州王曰作宫厉民矣更琢右于远耶王谓太史令刘基学士陶安曰南方既平今宜致力中原以一天下基曰土广人众正可席卷王曰惟广与众不可恃也吾起兵以来临小敌若大以有成功今虽垂就一或不戒成败关焉基曰近减张氏乘胜长驱此其时也王曰彼方自相犄角岂得遽去长驱必吾持胜道俟彼亡机加慎重焉十月出币帛求遗贤于四方徙苏州富室以实濠王语给事中吴去疾等吾以布衣起兵李徐及汤皆叵相近君臣相遇殊非偶然今扫除羣雄抚有江南终夜思之恒不安枕人心易动事机易坏抚之失宜施之失当乱今方生命百官礼仪俱尚左敕礼官曰元右丞相余阙守安庆屹然当南北之冲援绝力穷举家皆死江州总管李黼身守孤城力抗强敌与阙同义自古忠臣义士见褒后代以励风也宜令有司建祠肖像岁时祀之置御史台以汤和为御史左大夫邓愈为右御史大夫刘基章溢为御史中丞谕之曰国家新立三大府总天下政中书政本也都督府掌军旅御史台察百官诗不云乎刚亦不吐柔亦不茹谕和曰今居文职宜亲近儒生再命汤和为征南将军吴祯为副将军讨方国珍于庆元吴王曰毋杀当如徐达下姑苏定律令宴功臣于西楼既罢谕之曰吾赖诸将以有今日顾劳甚矣大将军达平章遇春等出死力成功一代元勋也张氏之灭惟大将军财宝无所取妇女无所近心谓中原未平不敢安志尔等皆当学大将军皆顿首谢考正四庙雅乐定乐舞之制是时元将在中原者山东则有王宣宣子信河南则有扩廓帖木儿关陇则有李思齐张思道吴王将伐之问计徐达常遇春遇春对曰捣元都王曰都焉必固逾越州郡顿师坚城下如无后继何吾欲先取山东旋师河南拔潼关守之然后进兵元都鼓行而西云中九原以及关陇可席卷也诸将皆曰善甲子命达为征虏大将军遇春为征虏副将军率甲士二十五万与诸将繇淮入河以取中原命中书平章胡廷瑞为征南将军江西行省左丞何文辉为副将军率繇江西取福建以湖广参政戴德随征命湖广平章杨璟左丞周德兴参政张彬率军取广西王曰今诸将非不健鬬然持重有律莫如大将军达至当百万之众摧锋陷阵所向披靡则遇春也顾吾第患遇春轻吾向见遇春武昌跳而赴数骑非大将体今达主中军毋轻动遇春领前锋趋大敌敌强即与冯宗异分击之诸将若薛显传友德皆勇略冠军此可当一面谕达曰兹始山东次第进取山东古云山河十二师行毋轻主威者胜任势者强威立则士用命势重则敌难攻夫将三军司命也命廷瑞曰汝故从陈氏尝为陈攻福建知其形便故命汝往文辉德皆吾故人也然不可以故废吾法命杨璟曰使胡廷瑞取闽闽平就以其师航海趋广东尔率荆湘之众进取广西两军合势何征而不克是日祭上下神祇于北门七里山祝毕大谕诸将士曰城下勿妄杀人勿夺民财毁民居勿废农具勿杀耕牛勿掠子女获有遗孤幼□还之 【 胡美初名廷瑞避御字改今名汉沔人太祖称王命为征南将军率安吉宁国南昌袁贑滁和无为等卫军繇江西取福建使江西左丞何文辉为副湖广参政戴德随征谕之曰闻汝往年尝政闽中必深知其地理险易今总大军进征凡攻围城邑必择便利可否为进退无失机宜克定之功全赖于汝十一月以兵渡杉关畧光泽县下之十二月至邵武元守将李宗茂以城降得将士五千四百余人至建阳降其守将曹俊畴命指挥沈友仁守之洪武元年正月太祖即帝位功臣进秩诏美以荣禄大夫中书平章兼同知詹事院事是月壬午率师至建宁元守将同佥达里麻参政陈子琦集僚佐谋曰闻大明军骁勇自入杉关诸镇兵皆望风瓦解锋不可当今吾城中军士亦不下万余储蓄尚富可以拒守不可与战彼攻吾城不克必将自退吾因而乘之或可得志众皆曰然繇是备御甚坚美等进兵数与挑战达里麻等固守不出我师环四门攻之壬辰克建宁时美督兵攻城益急达里麻不能支夜潜至文辉营维款诘旦总管翟也先不花亦率众请降美乃整军而入申严号令秋毫无□执陈子琦送京师获将士九千七百九十余人马二百七十三疋银一万六千三百两粮九万八千六百四十石命指挥费子贤领兵守之二月克兴化遣建阳降将曹俊畴招谕汀州宁化连城等县元汀州路守将陈国珍纳款泉州郡县相继降附时王师已取福州延平诸路福建悉平统兵守御后封为临川侯○何文辉滁人年十三太祖取养鞠之赐姓未其与胡廷美下建宁元将达里麻翟也先不花诣降文辉送款美怒二人不先诣已遂欲屠城文辉止之曰吾与公同受命至此为安百姓耳今城降以忿杀人可乎廷美乃止　戴德盱眙人太祖命胡廷美取福建以德随征谕堥美曰德故吾昵毋废军法德斤斤禀承以有成功封谯郡伯】 遣世子次子诣临濠陵墓择辅行以少牢祭所过郡邑城隍山川谕之曰命汝游历旁郡县因道途险易以知鞍马之勤劳观小民业作以知依生之艰察民好恶以知其情即祖宗陵墓访见父它问吾起兵渡江时事知吾创业不易也檄齐鲁河洛燕蓟秦晋人曰自古帝王临御天下由或居内夷狄居外未闻夷狄治中国也宋祚倾移胡元践位其初君明臣良维纲天下然冠履倒置志士尚或羞之自其后人蔑厥典常有如大德废长立幼泰定以臣弒君天历以弟酖见至于弟刃兄妻子烝父妾渎乱甚矣延及嗣君沈荒失道加以宰相专权宪台报怨有司毒虐人心叛离天下人起使我中国民死者肝脑涂地生者骨肉不相保虽因人事实天厌其德而弃之之时也天运循环中原气盛亿兆之中当有圣人出而捄之一纪于兹未之有闻今河洛关陕虽有四雄忘中国祖宗之姓反就胡虏禽兽之民其始皆以捕妖为名用得兵权怙权相吞反为民害予本淮右布衣因天下乱为众所推率师渡江居于金陵十有三年西抵巴蜀东连沧海南控闽越湖山汉沔两淮徐邳皆入版图奄及南方尽为我有目视中原赤子茫无归依深用疚怀予恭天命用率羣英廓逐胡虏虑民未知反为我雠挈家北走陷溺尤深兵至勿避予无秋毫之犯惟我由或民则中国之人君安夷狄焉能用为治十朱亮祖自岩进击方国珍部将于温州克之王宣宣子信以沂降十一月汤和克庆元方国珍遁入海王宣降复叛除达进克之峄莒海沐阳日照贑榆诸县皆降命中书平卓廖永忠为征南副将军帅师自海道会汤和讨方国珍于海上国珍降使谕徐达曰闻将军巳下沂未知勒兵何向如向益都当扼河之要断其援兵若益都未下宜进取济宁济南吴王沐浴观于圜丘世子从使导之农家观其居处饮食器用还谓之曰汝审农劳乎终岁勤动居不过草茅服不过练衣食不过羹粝国家经费皆其所出故令汝知复指道傍荆示之曰是惟榎楚古人以为朴刑也能愈风孺子识之上谓侍臣慕容超郊祀时有赤鼠如马之异成公绥以为信奸佞害贤良重赋役之占妖繇人兴吾常以此警警平章韩政使千户赵实畧滕州克之徐达克益都狥下寿光临淄昌乐高苑等县潍胶博兴等州遂进师济南十二月癸卯日有食之律令成般阳路总管主等诣徐达降其属淄用新城诸县皆降大都督府同知张兴祖师至东平元平章德弃城遁追至东阿东阿降元衍圣公孔希学率曲阜尹迎见兖以东皆降徐达至章丘降之遂进降济南胡廷瑞至邵武邵武降张兴祖取济宁谕徐达常遇春曰将军已下齐鲁诸郡矣屡胜之兵易骄久劳之师易溃尚慎戒之又谕曰元省院官来降者今俱遣来处我官属闲习而后用之夫人藏其心不可度也吾虑或昼敌而夜盗密州安东蒲台邹平降吴王梦人置璧于项项肉隐起有异骨焉癸已羣臣劝进吴王辞固请固却之明日又请许之胡廷瑞至建阳建阳降敕汤和廖永忠吴祯帅舟自明州海道以取福州广信卫指挥沐英破分水关畧崇安克之甲子祭告上帝皇祇于新宫曰惟我中国人民之君自宋运告终帝命真人来自沙漠百有余年今运亦终天下纷争于豪杰惟帝赐臣英贤遂勘定之今舆地周回二万里臣下曰生民无主必推臣帝臣不敢辞亦不敢不告是用明年正月四日设坛钟山之阳惟帝祇之简在如臣可君祭日天澄气和臣若不可当示异焉赐诸子麻履行縢令出城稍远马行三步行一参政传友德取莱徐达自济南还益都登莱福山诸州县皆降汤和克福州命官往抚山东郡县曰新民望治犹疾望医医有攻有保攻者伐邪保者扶衰民脱丧乱外邪已去今望扶衰休养生息在贤守令分三等以定县 

　　名山藏卷之一 

　　●名山藏卷之二 

　　臣何乔远恭辑 

　　典谟记二 

　　◆典谟记二 

　　太祖高皇帝二 

　　○太祖高皇帝二 

　　吴二年正月乙亥祀天地南郊即皇帝位郊坛南定天下之号曰大明建元洪武遂以是年为洪武元年追帝四代考妣立妃马氏为皇后世子为标皇太子以李善长徐达为大右丞相功臣进爵有差为皇太子置官属皆兼职元莱阳守将世家宝诣徐达纳款杨璟击永州败之谕汤和曰服人以德负固乃威凡推德先迩者凡示威先大者又曰欲人不违当使以信欲人成功当任以专不信不专尔之所短故用尔戒大宴羣臣奉天殿上曰朕赖诸将有今日然念天下之广生民之多忧悬于心夜不安枕刘基对曰大业已定仰惟圣虑稍纾上曰尧舜处治尚犹忧之况海内人民脱创残而方新自旧内迁于新宫元海宁文登守将皆诣徐达降胡廷瑞何文辉师至建宁不下围其城降之徐达复自益都至济南命邓愈为征戎将军将兵取南阳以北未附州郡府州县来朝官陛辞上曰初飞之鸟不可拔其羽新植之木不可摇其根天下始定才力俱困夫惟廉者能约已而利人兴化州诣降汤和和移师延平降之执元平章陈友定送京师伏诛二月悉定闽中郡命和还造海艘于明州将漕而北征使李文忠继和定诸未附山塞命廖永忠为征南将军以参政朱亮祖副率舟师繇海道取广东以太牢祀先师国学遣祭曲阜以上尊赐徐达军中颁诸将士翰林学士陶安进宗庙时享荐新礼仪上览毕悲叹久之曰尝闻为人子者愿为兄朕为弟养日不长祭徒悲耳诏衣冠如唐制上谕侍御史文原吉等曰日月之行犹有薄蚀朕凡事岂必尽善台臣久无谏诤抑朕不能听受耶常遇春自济南取东昌克之降其属县杨璟下宝庆命贑州卫指挥陆仲亨繇韶州直捣德庆三方进师与杨璟廖永忠犄角取二广乐安将俞胜降复叛徐达讨平之议役法验田而出夫三月修女戒全道宁远诸州皆降元广东将何真以所部降赐诏褒谕驿召之徐达繇郓城趋汴梁至陈桥左加弼竹昌以汴降四月蕲州进竹簟上却之曰无征先进启贡献门自今毋辄进绘古孝行及身所历艰难为图示子孙徐达繇汴进取河南元将战败奔陕河南降陆仲亨畧定英德清远胥江连州肇庆等郡县进攻德庆遂引兵会广州廖永忠亦至广州守帅纳款常遇春至嵩州其守将迎降杨璟克永州徐达遣都督同知冯宗异康茂才等分兵取陕州入之又遣其麾下及降将招谕诸山寨福昌均许陈诸州皆纳款常遇春下汝遂狥下陕诸父老言君天下者宜居中土劝上都汴甲子上往视之冯宗异进攻潼关元将李思齐宵遁入之引兵西至华州元守将皆溃裕州诣徐达纳款五月廖永忠朱亮祖至梧州元达鲁花赤迎降浔贵梧容诸州郡次第降庚寅车驾至汴以为开封府置中书分省焉改归德府为州隶之六月大将军自河南入见上劳之因问北取元都之计上据图示达令选偏裨为先锋督水陆师继其后下山东粟以给饷繇邺趋赵转临清而北然后捣其都达顿首受命因辞行在还次河阴元海南海北道元帅遣使来降杨璟朱亮祖合攻靖江克之以冯宗异为征虏右副将军陈友定故将金子隆陷将乐遂寇延平指挥罗德聚击却之故将陈总管复攻陷同安指挥佥事周渊击败之遂命李文忠率兵往讨廖永忠进师南宁降之七月上于绘征进元都阵图授徐达召山东诸将悉以兵会东昌敕谕北方新授守令给赏赐以励其廉廖永忠使指挥耿天璧击败元将于象州降之广西悉平赈恤中原孤贫老稚上将发开封大将军达率诸将自陈桥入辞上曰元君不德民复何辜诸将克城之日毋虏掠毋焚荡毋妄杀人凡元宗戚皆善待之康茂才自陕州渡河安邑夏县皆降丙申上还京命征虏右副将军冯宗异留守元郴州守将左耒杨诣杨璟降山东诸将来会大将军达达与领军渡河闰七月发汴梁狥河北州县右丞薛显取卫辉丁未上至自开封大将军达师至彰德降之复自磁州渡鄞郸至广平悉下之进次临清参政傅友德游骑获元将李宝臣都事张处仁遂以为导达因遣友德开道以通步骑都督副使顾时浚闸以通舟师常遇春取德州克之大将军达率舟师马步至德诸将皆来会下长芦青获其海舟七于直沽作浮桥以济令常遇春张兴祖率舟师并河东西进令步骑陆而前至河西务大败其守将达住营通州河东岸常遇春营河西岸元知院卜颜帖木儿等出都城来御战遇春击败擒之遂入通元主及其后妃太子夜北走八月诏曰顷幸大梁太梁父老皆曰圣人昔居中原道理适均夫宅中图大则立国之规模重建邦启土则兴王之根本先其以金陵为南京大梁为北京朕春秋廵狩焉徐达进师元都执其监国王子大臣戮之悉封府库图籍宝物使指挥焕守元宫下士无侵暴上曰京师四方水旱相仍朕夙夜不遑中书省台部其集耆儒讲议使民事设六部湖广行省平章杨璟等还自广海己卯大赦天下羣臣贺平元改大都路为北平府遂命徐达常遇春取山西以汤和为偏将军与副将军冯宗异平章杨璟俱从征壬午驾幸北京诏曰长兴安吉归附以来连岁劳供亿其等兔明年秋粮指挥曹谅等克裕州执泉白寨元平章郭云送行在上嘉其坚守赐袭衣衾褥授溧水知县其子皆有锡癸已车驾至北京放元宫人乘舆服御应用黄金涂者以铜代九月张兴祖狥永平下之诏曰天下之治天下之贤共成之向以强宇彼此彼贤养民未之深讲怀才抱德之士尚隐岩穴今天下甫定朕与诸儒讲明治道期古哲王有能以贤辅世以德济民者尚不吾弃徐达遣常遇春傅友德等发北平取未下州郡常遇春下保定中山真定三府十月冯宗异汤和下怀庆至太行碗子城破其关取泽及潞丁丑上至自北京诏平元于天下上谕宿卫武臣曰元君臣骄奢俄乐今如此朕日慎一日卿等亦思曩在民间视元将帅轻肥焰赫何敢望之当常勿忘贫贱时司天监进元水精宫刻漏有机命碎之十一月己亥告于太庙曰自古有天下者皆以祖配天臣尚未敢诚以功业犹有未就政治或阙惧帝责焉帝若问祖祖告臣所行事善恶帝鉴之庚子冬至祀圜丘还诣告太庙御奉天殿百官行庆成礼翼日宴羣臣奉天殿敕天下有司凡灾异以实闻遣文原吉詹同魏观吴辅赵寿等求贤于天下辛丑上宴东宫官僚置酒欢甚命诸臣作龙蟠钟山赋自作时雪赋赐冠服封孔希学为衍圣公希为大曲阜知县上曰将士相从有征战死者天下己定父母妻子可念也遇时节中书省其预给薪米钱徐达自保定会常遇春于真定柳亭使左丞赵庸取诸未附山寨使薛显傅友德略平定州康茂才克河中府徐达发真定度关至平定州与常遇春分兵进扼榆次督冯宗异严师以入太原十二月克之扩廓帖木儿宵遁降其将上指宫中隙地谓皇太子诸王曰此非不可亭馆台榭今使内使种蔬而已冯宗异克平阳及绛 
　　二年正月丙申朔上受朝贺大宴羣臣羣臣进退有礼上悦立功臣庙鸡笼山享太庙以功臣七人配诏曰朕本淮右布衣因天下乱率众渡江十有四年荷天眷佑西取荆楚东平三吴遂至八番直抵交广以极于海重念华夏入据胡入是用命将北征兵渡大河齐鲁之民欢然来迎馈饷给军不辞千里朕心元末民疲供给兹既效顺何忍复劳山东洪武元年税粮已行免征不期天旱再免今年夏秋二税近平燕都下晋冀其民久被兵困征敛尤甚可免北平燕南河东山西今年税粮一年河南诸郡久欲惠之奈晋冀未平则出师所经今西抵潼关北界大河南至唐邓光息今年税粮尽行蠲免以遂朕意秦陇新附之人亦如一体诏曰朕自淮右渡江驻兵太平开基建业继克镇江下宣城赖天之灵西征北伐罔不平定朕念创业之初取办四郡供亿繁重未尝忘之今天下十定其九太平应天镇江已免粮税一年宁国府亦如之诏曰朕肇丕基镇江太平宣城广德为京师翼郡供亿浩繁足我兴师饱旅六合一家我子孙百世何忘江左民旧岁曾免税粮忽遇天旱免无可收纵使不免亦无可征惠而不及朕心缺焉已行宣州免今夏秋二税应天太平镇江及广德滁和无为亦免之傅友德屯朔州敕谕太原诸将曰大军所至敌人如摧枯拉朽上天眷佑可不敬乎唯诸将军尔功天授尔生天也孟子曰五百年必有王者兴其闲必有名世者古人功高如常常功如无若国家赏功常乃常高乃高也近者大夫汤和定浙左平闽平中章杨璟靖湖湘定广西班师还朝以大将军等灭胡未还未及赏今再使汤和杨璟从大将军征进太原之捷互为犄掇不亦奇乎偏将军璟其居偏将军和下偏将军和其居右副将军宗异下右副将军宗异其居副将军遇春下恊翦余虏焉常遇春自太原至大同入之还师太原二月立皇陵碑上仁祖淳皇帝陵曰英陵上谕羣臣曰元不重名爵官及私昵吏不恤民惟酒色财货朕在民闲心怒之今考官事之治重贪吏之禁何以故天禄不可虚也夫廉公当官犹行坦途苟贪贿罹法如入荆棘中即出无完体徐达常遇春冯宗异等率师发太原三月自蒲州渡河蒲城寨守俱遁去鄜降告皇考皇妣曰儿为民牧惟恐弗胜伏见去年四方旱灾今春风雨不调凶稔未卜惟微时荒艰皇考妣茹草杂炊今何敢忘旬日草蔬粝饭与妻妾共食先荅天谴敢告知之谕京卫将士曰暇当练武不可宴安安者危机又曰成功非易保禄尤难国家用人正如用车苟有龃龉便移载矣谕诸将较曰朕昔下金华有馆卒能言元时点兵事使者问其主将曰兵有乎皆安在将举佩囊片纸指名曰在此矣及天下乱以农夫市人战汝等娱乐不练士安急安使徐达师次栎阳遂趋鹿台入奉元路父老子弟皆迎降改曰西安府陕西既附民饥命户赐米一石常遇春冯宗异等发陕西进取凤翔元将李思齐西奔临洮遇春勒兵入之徐达使耿炳文守陕遂发兵趋凤翔遣杨璟还师征唐州之降复叛者四月编祖训录定封建诸王之制徐达降巩昌李思齐以临洮降五月甲午朔日有食之更英陵曰皇陵徐达下平凉克延安张良弼之弟良臣以庆阳降已复复围其城斩之造玉玺一其文曰奉天执中上幸钟山见农劳遂繇独龙冈步至淳化门始骑而归六月徐达降宁州庙塑功臣生者虚其次先是兰山崩西征军士多压死上闻恤其家命常遇春自凤翔趋北平征迤西余寇以李文忠辅之遇春抵开平复追逐元主数百里外俘其宗王大臣斩之蓟北悉平七月遇春卒诏文忠领其众八月定内侍诸司制谕吏部曰周礼阉寺未及百人后世踰数千卒为患夫求善良于此辈千百无一二朕今备使令耳虽未能如古亦当与防微元史成复遣使行天下求其近事而将续修之 【 是役也学士宋濂待制王祎总裁编摩之臣则儒士汪克宽胡翰宋僖陶凯陈基曾鲁赵汸张文海徐尊生黄箎传恕王锜传着谢徽高启　汪克宽祁门人元时隐居不仕四方从学甚众避兵深山屡空晏如修史毕以老疾辞归　胡翰奇迈卓□慕程子邵子之为人所养甚深极博守约所著衡□井牧皇初诸文为时所贵授衢州教授退居长山学者称长山先生前已见　陶凯临海人博学善属文仕元为教官洪武初荐入朝选教皇太子书授翰林应奉寻擢礼部尚书制□飨九奏乐章有和平广大之意　陈基临海人元时从黄溍学召侍讲幄御史以时政咨基基语后□□□□宠滋多因为草疏上大忤欲罪之遂引避于吴为人讲授属乱作转之浙张士诚授元尉以基参府事士诚疏自王基谏止之士诚以基领学士院凡军机文符书檄悉委之士诚败基就俘蒙宥修史成放还　会鲁新涂人七岁能暗诵九经长博极羣书僻章隐牒不惮道里必购得之虽古者吏牍繁简署字上下无不晓通高帝将修元史起鲁于家既成乞还山会编类书舆论以鲁老于文学复议留之鲁当羣言扬沸之中扬言曰其礼宜据某书则是从某说则非是不服者争相对话鲁历举传记荅之徐尊生语人曰京师有博学之上二人宋公濂以笔为舌曾公鲁以舌为笔复授祠部主事超六阶拜礼部侍郎　赵汸字子常新安人励志圣贤之学鬻其恒产褁粮求师请益于九江黄楚望岩陵夏大之东瓯黄　临川虞集究心易象春秋之旨归宿程朱之学　东山精舍以木学问鸡鸣而起澄心静坐涵养本原以为致思之地而后溍所授师说及未通奥义用力以求之造诣精深一旦豁然学者尊之为东山先生国初有司奉命征辟继以筑礼召闻疾辞既起山林选士共修元史汸臣召中踆事而还未几疾作年五十余　徐尊生字大年临安人载籍兼该辞藻丰缛有名浙东西史成将命之官以宿疾辞去　谢徽字符懿长洲人长训诂清诵多于学者国子助教终官】 命徐达班师九月造御宝六白玉三青玉三曰大天子行宝天子信宝天子之宝皇帝行宝皇帝信宝皇帝之宝礼部定四方献瑞之节上曰灾异尤重其令有司无大小即飞奏上问建都于诸老臣有言关中洛阳者有言汴者有言北平元之完宫者上曰长安洛汴虽古帝更都民之初定未可重劳元宫虽完难仍旧贯建业江南形胜真足立国临濠前江后淮以险可恃以水可漕朕欲为中都焉羣臣皆曰善遂定中都以泗寿二州隶中书省制铁券十月高丽国王颛遣使上表谢封并贺天寿节辞归谕书曰使来朕问王政俗城郭甲兵居室言无城有甲兵不严有居室无听政所王好释氏民扰于倭去海滨五十里或三十里始有定君者朕虽德薄王已称臣入贡合古诸侯夫治乱持危王者所以保诸侯之世也古者王公设险守国王无城郭人民何依国虽治不可去兵王侍卫不严国威何张王无听政所何以示严民五十里或三十里始有定居者则濒海不耕何以不艰食君无夷夏唯修仁义礼乐则民化王所以王莫不繇先德王行先生之道则国永长王好释氏何能求福修德致福王何不为国之大事在戎与祀又闻王国牺牲不育何以供境内山川城隍之祭今胡运既终沙塞靡统朕兵未至辽渖或有强暴来患况倭久援王可不御王欲御之非雄武之将猛勇之兵不可远战王欲守之非深沟高垒内储外援不能为备图患未然转危为安朕言甚悉王审图之录平章廖永忠所部征南将较功既入谢上曰论功行赏常典也第府库之积皆出民供是谓天财君特主以待有功者耳不敢分毫妄与也甲戍甘露降钟山羣臣称贺请告宗庙颁示史馆上曰朕虑忘戒而生骄祯祥为化妖孽告宗庙颁史馆非所以垂示天下也翰林学士宋濂曰受命不于天于其人休符不于祥于其仁是以春秋不书祥而纪异上曰善图诸将战功于鸡笼山之庙命郡县立学挍十一月徐达还入见上抚劳之乙已冬至祀圜丘始奉仁祖淳皇帝配赈应天苏松杭湖诸郡贫民人米一石布一匹十二月征虏左副将军都督同知冯宗异不俟命班师还京责而宥之已丑大赏功上曰大将军右丞相信国公徐达敢取山东河南燕冀秦晋诸州郡克敌制胜抚绥军民赏白金五百两文币五十表里开平王常遇春副大将军攻取山东河南燕冀秦晋诸州郡自率师繇陕西攻取开平诸处薨于军与大将军功埒赏如之右副将军都督同知冯宗异泽州之役与平章杨璟妄分彼此以损士及代大将军总制擅班师不在赏念其初与大将军平定山东河南陕诸郡量与白金三百两文币五十表里御史大夫汤和总兵征南与浙江参政朱亮祖克取温台诸郡抵明州方国珍遁逃再调取福建过姑息放散陈友定余党重勤兴师及班师又不申明号令致兰秀山贼窥同叛失陷指挥琇等量与白金二百五十两文币二十表里平章廖永忠先充征南副将军克平福建后寨总兵取广东纳降何真克平三山邵宗愚等山寨调遣副将军朱亮祖平定海南招谕两江溪洞宜全赏然在福建不能赞汤和致陈友定余党叛入山与汤和功过并相准赏如之都督佥事吴祯先充征南副将军与汤和克取明州复平定福建航海而还军容整肃又能剿捕兰秀山余党全师还京赏如和永忠左亟朿赵庸从大将军克平山东河南燕冀秦晋诸州郡从开平王自陕西复取上都诸处充副将军同平章李文忠总兵山西应接大将军乘胜捕剿生擒脱列伯赏白金二百两文币十九表里平章曹良臣右丞薛显参政傅友德参政平章俞通源右丞俞思祖参政陆聚都督副使顾时右丞王溥参政陵仲亨等从大将军克平山东河南燕冀秦晋诸州郡屡有战功良臣赏白金二百五十两文币二十表里薛显傅友德人赏白金二百两文币十九表里韩政赏白金二百五十两文币十七表里俞通源梅思祖陆聚顾时人赏白金百五十两文币十五表里王溥文币七表里陆仲亨文币二表里守御有功平章杨璟胡廷美人赏白金二百五十两文币二十表里左丞周德兴都督同知张兴祖康茂才人赏白金二百五十两文币十七表里参政朱亮祖张彬戴德白金人二百两文币十五表里都督副使孙兴祖白金百两文币十七表里都督佥事郭子兴陈德人白金二百两文币十五表里都督佥事华云龙白金百两文币十表里他诸将士皆有差 
　　三年正月命徐达为征虏大将军李文忠为左副将军冯胜为右副将军北征沙漠大将军自潼关出西安捣定西取扩廓帖木儿左右副将军出居庸入沙漠追元主毋复留塞外皆受命竹上出黄金一锭杂纻丝片缝如毯示近臣曰此表笺袱盘龙金令宫人涤镕得之杂纻丝片制衣所遗用缉为被吏部奏徙庶官有罪者于儋崖上曰儋崖之民何暌焉更当择长吏教导之命户部主事亨急传赈西安凤翔二府二月上行后苑见巢鹊卵翼之劳喟然而叹命羣臣亲老许归养制四方平定巾颁天下召江南富民赴阙上口谕数千言因刻而颁之曰教民榜追封郭子兴为涤阳王指挥金朝兴取东胜州诏曰朕惟六部繁重在位未尽得人岂用才未广欤抑贤智抗志甘岩穴欤诏下有司悉心推访礼遣之三月诏曰朕即位以来思同民乐奈守将新戍边陲大将率师吐蕃转运未已所在郡邑供给有后先丰敛有彼此虽尝蠲免犹思凋弊未苏应天镇江太平宁国广德滁和给我军士渡江之初至于平定朕无时忘之徽严金衢处广信池饶庐以次归附供给亦劳河南北平民久苦兵山东河南壤相接亦宜培养庶得相率为生其皆免今年夏税秋粮有司尚谨承朕意置察言司受四方章奏四月诏曰蒙古诸色人等朕皆许之入仕比闻更多姓易名以就中国朕虑其子孙久而昧厥初非古圣王审本始别婚姻之意中书省旨谕之　更者皆听改封子樉为秦王棡为晋王棣为燕王　为吴王桢为楚王槫为齐王梓为潭王杞为赵王　为鲁王从孙守谦为靖江王徐达击败扩廓帖木儿于安定甲戌月食敕谕大将军曰朕命将出师悉繇节制将军备知之浙江左亟德济从征定西垒中惊扰将军不军法从事械送京师将军欲效卫青不见穰苴德济昔捄温州守诸暨朕业念功赦不治虑将军缘此缓军法谕将军知之置磨勘司五月徐达分遣左副将军邓愈招谕土蕃自将取兴元遣使访历化帝王陵寝谕中书省臣曰今人书札多称顿首再拜再拜殊不诚小人取名字往往犯先圣贤或国号礼部定书式示四方所犯名字禁之置司农司领垦田严宫政诏天下守令询举学识笃行之士礼送京师诏曰成周取材贡士汉唐及宋各有定制前元依古设科待士甚优其后权豪势要引纳奔竞所得资品或高于举人士耻与并进甘隐不起朕统一中夏建官惟贤自今年八月始特设科举之制士经明行修博古通今名实相称者朕将亲策于廷使中外文武皆繇是选非是毋得出身因许高丽安南占城诸国以乡贡赴试于京师李文忠克应昌元主殂其太子遁获其嫡孙买的里八刺以归行大射礼定服免尚赤是月不雨上命皇后与诸妃执爨为农家食太子诸王躬馈于斋所六月戊午朔夜四鼓上素服草履徒步山川坛席藁露坐昼曝夜卧地皇太子捧榼进蔬食杂麻麦菽粟凡三日庚申暮还宫斋宿庑下出内帑纱彩万余匹赐将较例外给军士薪米令法司决狱下有司访求左下儒术深明治道者壬戍大雷雨征江南富民诣阙既至亲谕之以生人处世治家持身之道恐其言久易忘刻书摹本分赐之赐林诸臣奏事毕赐坐从容问曰卿等知朕训民意乎王祎对曰三代而下人主知政不知教自古帝王身兼君师陛下训民天下师也诏曰朕考岳镇海渎之封起自唐世崇名美号历代弥隆夫是皆高山广水自天地开辟至今英灵之气萃而为神必皆受命上帝幽微莫测岂国家封号可加忠臣烈士可以加矣亦惟当时为宜夫礼明神人正名分者也今依古定制皆以其神称府州县城隍第称其府州县城隍之神历代忠臣烈士如其当时名爵后世称谥皆与革去惟孔子如旧天下神祠不应祀典者有司毋祭制曰古者天子祭天地诸侯祭山川大夫士庶各有所宜普天之下民庶繁多人人祈天渎僭莫甚民闲合祭之神礼部定议之定五等勋爵左副将军李文忠来奏永昌捷谥元主曰顺帝命故元臣毋贺顷之中书省臣进牓谕之文上曰元虽九狄君夏百年朕与卿等父母皆赖养生天讫其终于朕何与捷音夸诋非所以示四方速改之已中书省臣请以买的里八刺为俘上曰武王克殷有之否对曰远不能知唐太宗行之矣上曰以待王世充恐不加隋孙子其令服本服以朝朝毕赐中国衣冠母妃朝中宫亦如之母陛见既朝赐买的八刺第宅龙光山封崇礼侯饮食居第命适其土之故诏曰庚申之君不能有元天也其始首祸之徒欲为王伯卒皆灭亡亦天也朕时也二十有四盘桓求生而已不谓遂有天下维元遗孽时犯边场劳我师旅今年五月十有六日左副将军李文忠兵至应昌庚申君已殂获其嫡孙以礼送至中书省臣请俘朕心不忍朕本元民天下之乱实非朕致今定四海与之休息亦非朕能皆天也于戏君舟民水载覆不常敢不畏哉立义塜听苏松杭嘉湖本郡民徙临濠耕种七月续修元史成 【 是役也学士宋濂侍制王祎总裁摩之臣则赵埙朱右具琼朱伯清王产王彛张孟兼高逊志李　李汶张宣张简杜寅俞弼　王彛字常宗嘉定人师事孟长文长文为金履祥弟子故彛学有端绪若文则精严缜密所自得为多会稽杨维桢以文雄吴越闲彛独以为文妖作文诋之史成以母老乞身后与高启同坐魏观事诛　具琼宗德人元末隐殳山无边幅博通经史百家有文誉虽武夫将较怕知敬礼中都国子监助教终官　朱伯清名濂以字行义乌人幼从元侍讲学士黄缙学洪武三年用荐预修元史及大明历日授翰林编修尝扈从凤阳途中作纪行诗以献上览之嘉叹寻和其诗赐之升楚府长史居官恭谨自持所著有文集及理学纂言二卷以聩致仕后终于家】 立亭午门外凡政事可式及诏令善者书而镌之碑天下学识笃行之士应诏送至尚书考最得十八人其日太史奏星象文明之祥上曰此唐太宗一代之选朕得之一日皆以为御史中书省左丞杨宪以罪伏诛 【 杨宪阳曲人从父宦寓江南上克金陵宪进谒与语悦之令居幕府宪美姿仪通经史有才办尝使苏州张士诚还称旨除博士咨议擢江南行省都事时军国多事征调日发文书填委宪裁决明敏然为人深刻常以计中伤人久之出为淛东行省郎中还升按察司使迁中书省参议又出为江西行省参政召入为司农卿未几参政中书省寻改河南行省参政洪武二年调山西是年召为中书省右丞至是迁左丞宪在上左右既久熟于典故而市权要宠轻视同列同官张■〈日上永下〉故元臣也宪忌其才出己右欲构害之■〈日上永下〉尝居闲与宪言吾勉留于此意不能忘故君而吾妻子又皆在他方存亡不可知宪因钩摘其言谓■〈日上永下〉谋叛且出■〈日上永下〉手书证之■〈日上永下〉遂坐诛宪自是专恣日甚喜人佞己狥利者多出其门宪为司农卿淛西初平宪以其民富贵欲厚敛以资国因增其赋民皆怨之其自山西入中书也几旧中书吏一切罢去更用已所亲信者乃创为一统山河花押示僚吏以观其言共违一日翰林编修陈桱入谒宪以押字示之桱即贺曰押字大贵宪大喜后数日即奏经翰林待制既又刺求丞相汪广洋阴事令侍御史刘炳劾奏之汪广洋坐免官宪又使炳奏徙之海南又教□诬奏刑部侍郎左安礼八人罪上觉其诬下炳狱太史令刘基并发宪奸状上大怒令羣臣按问辞状与炳等皆伏诛】 八月定官民房舍车舆器用衣服之制改应天府知府为府尹上曰中原争鬬白骨在野中书省其遣人循历水陆收瘗之九月大明集礼书成十月敕台省延聘儒士番直午门与诸将讲说经史上朝退见二内使靴而行雨中杖责之曰皆民力旨暴殄若是因敕百官朝而遇雨雪衣雨衣十一月徐达李文忠等班师还京车驾出劳于江上达等奉车驾还宫明率诸将上平沙漠表羣臣皆贺告武成于郊庙内申大封功臣上曰朕论功行赏皆仿古帝王筹之二年以征讨未暇故至今今爵赏次第皆朕自定若御史大夫汤和朕里闬结发相从功屡最然嗜酒妄杀不繇法度赵庸从李文忠取应昌功不细而私其奴婢废国法廖永忠战鄱阳奋勇忘躯朕亲见之奇男子也使所儒善生窥朕意徼封爵佥都督郭子兴不奉主将命不守纪律虽劳不足凖四人封为侯平章李文忠总兵应昌逐前元太子获其皇孙妃嫔重宝悉归功最大御史大夫邓愈幼相从任使屡挫抑无怨二人宜列公左丞相善长虽无汗马劳事朕久给军不乏右丞相徐达朕同里从征自起兵时功最高二人己公宜进封大国余悉据功定封公无私如不酬称廷论之无后言皆顿首悦服遂班爵行赏封公者六人李善长韩国公徐达魏国公故常遇春子茂郑国公李文忠曹国公冯胜宋国公邓愈卫国公封侯者二十八人汤和中山侯郑遇春荣阳侯费聚平凉侯吴良江阴侯吴祯靖海侯赵庸南雄侯廖永忠德庆侯俞通源南安侯华高广德侯杨璟营阳侯康茂才子铎蕲春侯唐胜宗延安侯陆长亨吉安侯周德兴江夏侯华云龙淮安侯顾时济宁侯耿炳文长兴侯陈德临江侯郭子兴巩昌侯王志六安侯朱亮祖永嘉侯傅友德颍川侯胡美豫章侯韩政东平侯黄彬宜春侯曹良臣宣宁侯梅思祖汝南侯陆聚河南侯将较军士皆行赏有差丁酉诏曰朕本农夫托身缁流遇时多艰入于行伍覩羣雄之无律遂率众以渡江东征西讨几二十年荷天地祖宗之灵山川百神之助遂致强殒弱服华夷一统其何以答诸将六军委身暴露之艰薄取轻收非古人中正道厚敛以重赏则损于民是用仓库钱粮均其等第以谢军士崇爵禄颁金币以劳功臣昭告中外咸使闻知戊戌大宴宴罢上曰创业之谋与卿等劳心苦力艰难多矣艰难得之当艰难守之朕今不敢逸卿等亦不可忘前事明入谢上退御华盖殿赐坐从容归功诸将达等稽首曰臣等起畎畆从陛下每奉成筭如指诸掌事定不爽毫分天锡陛下圣智非臣等能也上曰曩四方纷乱朕与节等图生而已渡江以来观羣雄所为非淫即贪奢侈者溺剽贼者鬬朕始有捄民之心当时张士诚恃财陈友谅恃兵朕独无恃恃不杀人布信义守勤俭而已又恃卿等同心共济其时一二寇相持人有言士诚切近劝朕先击之击友谅士诚必乘后朕谓友谅剽而轻十一诚猝而懦友谅士诚必不能援击士诚友谅空国来矣此朕所以取二寇之先后二寇既除或劝朕荡平羣盗乃取元都或欲直趋元都兼举陇蜀皆未合朕意夫先声既震幽蓟自倾朕所以命卿等先取山东次及河洛且朕亲至大梁止潼关之兵者张思道李思齐扩廓帖木儿三人皆百战之余未必遽降是以出不意反斾北行元都既举然后西征张李望绝势穷以故不劳而克然扩郭帖木儿犹能力战相拒向令未平元都先与角力彼人望未绝胜负未可知矣事势与二寇又正相返达等皆顿首称善祭战没诸臣上朝罢坐东阁召诸武臣曰往在战阵以力为能以胜为功今当讲求古名将功成后事君何道持身何体所能保全功名者何人常以为鉴核民数给户帖封中书右丞汪广洋为忠勤伯御史中丞兼弘文馆学士刘基为诚意伯十二月大明志书成上谕诸将曰自古帝王爵赏酬功刑罚惩恶故能上下相安以致治也汉高帝非功不侯终不免诛侯君集有功犯法唐太宗欲宥之执法不可非二君之忘臣劳其臣自之也薛显始自盰眙来归从朕征讨皆着奇迹破庆阳追扩郭帖木儿战贺宗哲勇略意气朕甚嘉焉惟其刚忍屡戒不悛至妄杀胥吏杀兽医杀火者杀马军杀天长千户富夺其财师还富妻子衰绖途次牵衣哭骂诉冤于朕朕欲刑之人将谓天下初定即杀将帅今仍封侯爵谪居海南三分显禄一以养其父母妻子一赡富家一赡所杀马军家庶功过不相掩国法无废卿等皆宜戒显所为皆顿首谢始令祭无祀鬼神遣祭历代帝王陵寝上谕魏国公达等曰卿等决死生从朕有年今宜少休可三日或五日一朝有大事召议之达辞不许固辞又不许礼部尚书陶凯请选东宫官属罢兼职以专责辅导上曰朕虑廷臣与东宫官属不咸甚至衅隙萌奸汉之江充可以为鉴设兼职父子一体君臣一心之义也甲申享太庙行家人礼百官免陪享享毕上谕礼部尚书凯曰鬼神享于克诚心有警乃不放其铸铜人高尺五寸手执简书曰斋戒致斋之日以致朕前 
　　四年正月诏曰天下己定有功尽封大将收戈解甲于武备之库息马家庭从善乐游功名两全古何过哉中书左丞相李善长事朕十八年寅至戌归勤劳多矣汉之何参无以尚也其年既高驱驰侍立朕心不忍业许致政今以中书右亟相汪广洋为中书左丞相参知政事胡惟庸为中书右丞相总理军国重事焉命中山侯和江夏侯德兴德庆侯永忠颍川侯友德济宁侯时出两道伐蜀建圆方二丘日月社稷山川坛及太庙于临濠二月以临濠傍近州县通水漕者隶中都凡十州十八县甲戌上如中都壬午还京召还薛显于海南闰三月刑部搜系囚得吴兴人王升所遗其子平凉知县瑱书以奏闻升所遗瑱书曰当官先廉贫士常也以仁慈抚民以忠勤报国以谦敬处已暇日玩味经史则自然无私无邪又熟读律令则守法不惑盖仕学不可偏废人便附附子二三枚川椒一二斤经税乃来毋致余物上览书赐诏曰昔元之初人务实学其后尚虚名干权势朕习见世情贪沓有如蝇蚁是慈父失教耶抑教而子不从也尔升庭有善训朕甚嘉之赐尔白金百两绢千匹附子五枚川椒五斤以旌尔贤仍复尔家四月征天下儒士下第贡举及山林隐逸农而志仕者给廪传遣之上曰朕渡江来元守臣如御史大夫福寿无甲兵之援以身殉国可谓忠臣其祠祀之五月诏曰朕本农夫深知民间疾苦及亲率六师南征北伐备悉将士之劳天下一统东戍辽海南镇诸番西控戎夷北靖沙漠皆以中国精锐屯守边要艰难万状朕不忍言然欲镇安黎庶必资守边之力其于科征转运事岂得已念惟江西之民土豪割据狼驱蚕食赀财一空归附之后供给繁重己九年矣两浙归附以来贪官污吏害民肥已亦四载于兹今虽扫除尚未苏醒其皆免今岁秋粮于戏四海苍生旦暮念之事有缓急故恩有先后唯尔下民体朕至意七月命侍臣编次存心录成命中书省母奏祥瑞灾异蝗早即时报闻蜀平封夏明升归德侯羣臣贺定科举制唯吏胥母应试八月上谓侍臣曰孙武论将使愚使贪其言殊谬夫武臣当量敌制胜智勇兼尽不可使愚捐躯殉国以廉养士不可使贪关中饥赈之九月庚戍朔日有食之乙丑月食十一月命官吏犯赃者毋贷十二月赏平蜀将士 
　　五年正月诏犯罪当谪戍两广者发临濠屯种元王子把刺瓦尔据云南未服遣翰林待制王祎招谕之元王子欲屈祎祎不屈死之赐徐达李文忠冯胜交趾弓五十彤弓百曰古者诸侯有四夷之功则赐弓矢卿宜此赐以魏国公徐达为征虏大将军出鴈门曹国公李文忠为左副将军出应昌宋国公冯胜为征西将军出金兰征扩郭帖木儿于沙漠命卫国公邓愈为征南将军江夏侯周德兴江阴侯吴良为副将军讨古州田州澧州诸处洞蛮二月上谓羣臣曰朕夜不安寝未明视朝常恐怠政卿等当体朕怀立申明亭于府州县及乡之里社人民有犯书其过名而榜之三月壬戌月食四月诏天下举行乡饮酒礼五月置诸司斋戒牌祭则设之文曰国有常宪神有鉴焉不雨命宫中自后妃以下蔬食遂雨诏曰朕本草芥之士失习圣贤书摧强抚顺无常宁处一槩粗疏民不见化乡市里闾尚染元俗天下太定礼义风俗可不正乎曩时兵乱民散因为人家奴者诏书到日即放为良民有家贫残疾并老幼少壮不得已乞觅者本里里长及且里人户助给之工商农业皆听其故俟有余赡然后偿还有司时察焉不资给者验存其家粮糗可以足用余没官赈济里有出物周给者有司具奏闻孤独废疾养赡之孤老院听出乞觅图剩余棰楚者以鬬殴论诬告者抵罪民闲岁时宴会拜揖坐次皆序齿治父母丧富母僭奢贫母妄费若信惑风水暴停棺柩婚姻论财夷虏之道蒙古免日人既居我土许与中国人往来嫁娶人民避兵散之四方今复故里有丁少田多不许依然占护若去时丁少归则丁多许于附近验官耕种僧道本以诱俗若修斋诵经男女混杂饮酒食肉有司严治之福建两广等处有豪户阉割人驱使者以阉割抵罪没官为奴于戏以朕德薄恩泽未孚仓库未盈六军四戌尚虑未悦下民之心恐贻天怒夙夜渊咨尔臣庶期臻礼义之风永底升平之治六月置辽东金复海盖四州句容民献嘉瓜二赐钱千二百镌戒后纪之辞于宫中作铁牓申戒功臣母纵奴仆倚势作非称保全终始之意八月上曰正旦称贺礼固宜然冬至亦贺于文多矣朕考妣早逝生日不胜悲痛其惛罢贺九月圣寿节斋居素食自是岁为常十一月建公侯第宅于中都诏将士战衣旗帜用黄赤二色召徐达李文忠还京十二月诏曰农桑衣食之本学较理道之原朕颁降条章使敦笃教化民农衣足食理道畅焉有司不遵朕命给繇赴京往往无桑株数月学挍缘繇甚违朕意今后敢尔论违制杖降罚历三年后注吏民有不奉者如律究之上观浚河三山门见夫卒裸行水中命罢役曰今日重裘犹寒卒苦乃尔并遣工匠之营中都者 
　　六年正月来朝守令陛辞上谕之曰慈祥恺悌身德也刻薄残酷身贼也君子成其德而去其贼故惠及于人人朕之任官取用惟贤举廉兴孝惟欲厚俗崇德劝善惟欲成风伪慈祥者必不爱伪恺悌者必不诚命李文忠徐达防边山西北平已召还择天下少儁举人擢编修赐冠带衣服读书文华堂诏太子赞善宋濂等为师光禄寺日给酒馔皇太子亲王迭为主冬夏赐衣时赐白金弓矢鞍马上政暇评定其文焉谕御史台臣曰古云不刚不柔刚则伤物柔则废事常见贪者执谦谦贬为佞廉者尚气气增为激夫以中处刚刚则不激以正处柔柔则不佞二月申禁教坊司及天下乐人以古帝主义士为优戏丁亥月食增筑国子学舍谕中书省臣曰有司科举所进能以学问措行事者绝寡虚文相自今罢之其察举贤才先德行次文艺庶学者知向焉三月癸卯朔日有食之昭鉴录成上序之曰人虽至明不免过误若觉前误修德消愆子孙福也己不省改加之子孙嚣嚚不律好还有日矣靖江王守谦迹父之恶虽未尽彰彷佛如之朕特命儒臣撮历代藩王事迹使目朝夕书编未成是子不悛今示吾诸子朕自平祸乱以来忧惧万千岂无前误深惧积愆德薄才疏不足补过熟察慎戒必我子孙命徐达为征虏大将军李文忠为左副将军冯胜为右副将军邓愈为左副将军汤和为右副将军备山西北平诸边上曰同艰已久今宜少休故往者命卿已复召还今闻胡人窥塞事不可己卿等至边图上方略俾朕览之甓临濠皇城四月赐廖永安俞通海耿再成胡大海赵德胜桑世杰谥号命有司春秋致祭元御史大夫福寿庙曰疾风草劲板荡臣忠所以劝也命天下州郡绘山川险易图以进命吏部访求贤才五月御制祖训成几十三篇序曰自古国家建制立法皆布始受命之君夫其备尝艰苦阅人多而历事熟比长深宫甚相远也朕起孤贫委身行伍继而收览英俊并驱羣雄劳心焦思虑患防微近二十载乃能翦除强敌统一海内人之情伪亦颇知之盖自平武昌以来即与羣臣议定律令损益更改不计遍数兹复为祖训一编开导后人首尾六年七更乃定岂非难哉俗儒是古非今奸吏舞文弄法自非博采众长即与果断莫就是书凡我子孙无作聪明乱我成法命省台六部教属吏经史时务年终考之六月嘉瓜生句容献太庙七月黜左丞相汪广洋以胡惟庸为左丞相八月甲申月食敕谕大将军徐达等曰卿等与朕平定天下而琐琐残胡不能尽讨孰任其咎朕为尔言今驻师处皆有家室一也马马轻裘不知下人饥寒二也玩愒因循三也昔田单攻狄久之不下鲁仲连以为将军有生之乐无死之心今殆类欤翰林臣言日历秘藏天府人不得见请如唐太宗贞观政要编集以传许之 【 自敬天至制蛮夷厘为五卷】 九月改临濠府为中立府十月徙山西诸州县边胡民实之十一月谕皇太子诸王曰用人之道当知奸良奸良之知受事自见知良不用知奸不去误之始也既知奸矣去复何难所得侮惑多缘姑息潞州贡人参上止其后进曰闻参难得因谓省臣往年金华贡香米朕止之开苑中观其耘耔割获亦足自适太原岁进葡卜酒今亦止焉君以养民岂累人口腹哉十一月详定大明律十二月并省僧道寺观禁为尼 
　　七年春正月二月丁酉朔日有食之是时上谋建阅江楼既日食欲罢工先以记试羣臣羣臣皆进记上乃为文曰朕闻昔圣君之作必询贤而后兴朕自谋心欲役囚徒建阅江楼于狮子山朝无谏者上天垂象责朕不急朕心惶惧即日念罢聊试诸臣为记献者比比终无异超朕特假臣言而自尊不觉述而满章曰洪武七年二月二十一日皇帝坐东黄阁询臣某曰京城西北龙湾狮子山扼险拒势朕将楼之名曰阅江虽工未命尔先为记臣某拜首稽首言曰臣闻古君天下作宫以居高城深隍以防皆设险之当为非有益而不兴狮子山扼险拒势之诏臣请较之而后举且夫金陵形势岂不魁哉昔孙吴君此以有南土奸操忠亮卒不能取论所繇然一繇长江天堑次繇吴德以沾民岂假楼阅江扼险而拒势者欤夫宫室之广台榭之崇不急之务土木之工圣君不为皇上拨乱返正新造邦国声教远被守在遐荒为民父母使愚夫愚妇无有讟谤臣之愿也臣虽违命文不记楼谨拜手稽首颂陛下纳忠款而敛兴造息元元于市乡是庸作歌天运循环百物祯颁真人立命四海咸安臣歌圣德齿豁鬓斑亿万斯年君寿南山设孔颜孟三氏子孙教授训其族人三月召徐达等还京诏高丽国三年一聘海外之国以世朝五月大明日历成六月上命吏部臣曰古称任官惟贤北方郡县有民稀事简设官与烦剧同者量减之母疲民供七月敕中书省臣曰甲冑之成劳民矣其初刳山取矿炼石成汁凝精为铁然后锤炼翦制闻陕西甲甚多当绣蚀零落使视而修整之西番献葡卜酒上曰中国有禾木酿其却之赐文绮袭衣遣还八月改中立府曰凤阳诏曰咨我军士为朕开疆拓宇殁于战场尸不至家魂无所栖父母年高妻寡子幼不能存恤民间避兵者亦有至今父子分离或子殁亲老或亲殁子幼靡所怙依此皆朕过有司具名闻朕安居存养之增列侯武臣禄秩上曰崇礼侯买的里八刺南来五载今既长成岂无父母乡土之思厚礼而归之复遣其父爱猷识里达腊织金文绮及锦衣各一袭选元时宦者二人送之九月贵妃孙氏薨命周王橚服慈母斩衰三年主丧事皇太子及诸王皆朞十一日敕礼部定服制尚书牛谅等奏周礼仪礼父在为母服朞庶母无服上曰父母一也等杀至是乎因敕翰林学士宋濂等曰养生送死圣人大政三代丧礼节文甚详散于衰周阨于暴秦汉唐以降讳亡忌疾莫能称议夫人情有无穷之变而礼者适变之宜古来戊礼其考定之濂历考以奏上为书曰孝慈录序曰朕贵纪薨逝敕礼官定仪翰林稽古典人以周仪二礼为信云父在为母服朞庶母无服又引子游问孔子对鲁昭公之服有二以孔子不许为必然朕思再三孔子之说有大义焉宰予问期可已以为不仁与昭公事何异也盖当是时诸侯自专不有天王矣丧礼久出于天王昭公诸侯也问孔子欲更之可乎孔子必不教人不忠及宰予闲居乃始谕朞之非可见为母服朞不近人情矣夫礼出天子上行下効今天子皇子母服朞庶母则无服五服之外则不服若谓必然将尧德靡耶尧乃亲九放而平章百姓乃再命诸儒考索羣书以报数日来奏古今论丧服者四十有二人愿服朞者十四人服三年者一十八人繇是观之三年之礼岂不合人情者哉天□母一也父服三年在则朞母其于人情何如□□□新丧饮食不入口者或五日或三日或六日七日或朝抵暮而悲号或三年不语焉服内生子谓之不孝朕览书度意皆太过不近于人情果然孝子之家为已死者伤见生者十亡八九矣在民人则生理罢在王家则国事紊非万古不易法且夫庶母无服则父死而子可乘之耶朕观宫生之君好任山林之士为股肱致牵制文义徒非今是古非天子不议礼朕立为定制子孙为父母庶子为其母皆斩衰三年嫡长子众子为庶母皆齐衰杖朞五服丧制并着于书使内外遵守之诏曰释愆宥罪昔君未尝轻发发则精详至慎恐有罪重而侥幸自脱者眚灾肆赦怙终贼刑书明载焉汉唐及元懦君承业权繇奸佞因有大赦虽脱君子之微差善良之误失则奸顽漏网郁抑多冤日者五星紊度黎庶匪宁乖仁悖理非朕而谁特令条陈诸罪若果真犯虽笞不原其余诖误因人致罪者尽在赦下诏中书御史台官吏有罪先发凤阳屯田者选其年及四十之上复用之年未及者仍留屯田故犯公罪经宥免者亦复录用十二月御注道德经成序曰朕即位以来罔知前代哲王之道皇皇宵昼访究诸人人皆我见试简羣书得道德经文浅意奥莫可知通遂罢观之旬日又获他卷注家复异朕悉视盘桓意欲试注恐令后笑一日见经云民不畏死奈何死惧之是时天下初定民顽吏弊虽朝有十人弃市暮有百人而仍为岂不应欤朕乃罢极刑而囚役之不逾年而朕心减恐斯经之文外虚内实貌态彷佛若不知其意如入混沌鸿蒙之中方乃少知则又若皓月之沉澄渊镜中之覩实象虽形体之如然欲扪抚而不得故云吾言甚易知甚易行天下莫能知莫能行岂不信哉夫仰天则水月象明弃镜扪身则知已象之不虚物外求真乃能探其一二之旨膜虽非材惟知斯经万物之至根王者之上师臣民之极宝故悉丹衷利于后人 

　　名山藏卷之二 

　　●名山藏卷之三 

　　臣何乔远恭辑 

　　典谟记三 

　　◆典谟记三 

　　大祖高皇帝三 

　　○大祖高皇帝三 

　　八年正月增祀功臣华云龙等百八人于鸡笼山庙上曰吾在民闲目击鳏寡孤独饥寒困踣之徒常自厌生乱离遇此此心恻然誓清四海以同家安若天下民有一失所非惟代天之工不尽亦昧朕初志郡县其访求无告者给屋舍衣仓山阳县民父得罪当杖请代上曰朕为孝子屈法励天下释之丙子月食命天下立社学二月命杂犯死罪者免死输作终身徒流罪限年输作官吏受赃及杂犯死罪当罢职役者谪凤阳屯种民犯流罪者凤阳输作一年然后屯种御制资世通训成其文曰朕幼家贫亲老无资求师兄弟力畎畆间更入缁流昧圣贤道然当时善人之言彼虽不教我尝听之忽遇羣雄并起命如履氷不数年闲获众保身又数年众广大兴以统天下时乃寻儒问道微知其理日攻询访博采志人中积羣言加以比较其言当者非斯人自能乃上古哲人之善行上古哲王道与天同是以能统寰宇之大负教民之重今朕匪才薄德乃握干符而代理宵昼弗宁念古有圣经贤传立意深长为先儒注释繁词愈愚后学特总确论托谒者评之述厥直意利今后人有谒者来见谓朕曰元君否政豪杰竞生民不保命今羣雄尽糜君主亿兆政令可得闻乎朕曰罔知谒者曰尧舜之道其观之乎曰观其道何如曰俭曰素曰勤曰敬曰祀曰戎曰亲曰内曰外曰孝曰慈曰信曰仁曰智曰勇曰严曰爱曰以时谒者曰请细名之曰夫俭勿过用物素不华所居勤者昼夜不忘于事不息于当为也敬则不遑暇食以措诸安祀谨百神之祭戎乃张皇六师以御敌侮亲则亲九族内曰内宫分定而不紊外曰外政内庭不以干孝孝于父母慈慈于为父信信于始终不变仁仁于善良不罪智智于无道可诛勇勇于当为者为严严于威仪以正百官爱爱民如子以时者使民不夺之谒者曰备矣何谓罔知曰圣人之道心朕欲仿之欲妄相博苦志以战犹未得退朕谓谒者曰尔士耳亦学帝王之政耶曰士学帝王政者欲为帝王师也臣年七十有五矣壮不逢君老矣乎空怀之自谓卒世无可陈上帝垂福得逢陛下臣虽衰朽尚欲为陛下思之五荒不可作微行可绝游是臣所以为陛下思也朕谓谒者曰尝闻历代之臣多始无终者何曰非仁不终非忠不终非知三报一祀者不终何谓仁仁爱于善人及万物可谓忠竭已以奉君何谓三报一祀三报一曰报君格君之非美君之政助君以仁此报君也二曰报亲孝奉父母温情廿旨勤敬不怠恳切几谏没身而不陷父母此报亲也三曰报民左生民无主必乱故生君主之君设百官助理之民恐有众暴寡强凌弱所以乐供税于君君得税而分给百官特高其位而禄其家使公正于朝堂若果受斯职行斯道证民以是非问民以疾苦则福寿无穷此报民也一祀曰祀鬼神也臣受职于外君托以其方隅事无有不可举当欲政令兴鬼神祀何但乐其身而充其腹忘其所祀民苦不忧是人神所共怒也故夫有一于此不得其死朕谓谒者曰世有烝民多贫而不富多罪而不宁累化而不从奈何谒者曰有自来矣父母生其身国王育其命民愚失所报鬼神折磨之是有贫罪不宁之患终世而不免朕曰民人父母保养之君何有哉曰父母所养身君所养命何谓君养命王纲振而强暴息父母妻子各得性命所有家资能保守之母敢有盗母敢有杀是谓非君民不可得活愚民不知所以役而不赴赋而不共甚有诽谤因此获贫获罪不得宁也朕曰方今亦有富而顽贫而良者鬼神何不显报之曰阴法迟而不漏阳宪速而有逃非身即子不可免者朕曰民生而事父母朝出必告暮归必见归必告吉凶使父母乐无疑或有不道谏之以正若是孝子也其能亲亲邻邻者坚守其义若是者卒世而不贫何也六亲九族邻里之中必有富者人能富不嫌贫他日子孙或贫亲邻必养之是为不贫若见饥寒下贱能不欺侮又给衣食其将大昌见亲邻有财共人愚若诈而取若欺而盗窃者鬼神祸焉若生子而教不为非有女则教以善事夫为人夫教妻以柔为人妻谏夫以良为人弟兄所言是从之言不是则谏之处朋友见善者习之见恶者去之岂不志人者欤朕谓谒者曰士能矣有不得位者何谒者曰古今称能士者名而已非识时务安得位焉若夫尹出有莘说起版筑望来磻溪寗戚扣角百里奚牧牛诸葛亮耕南阳此皆善士善贤也曰数贤者未得位则何事曰有志于为造趋艰难而求日用别是非以蓄其衷未尝忘所操弃所虑曰何施而可曰在格物之至精虑人事之过熟将大矣哉安得不为君用芒夫不识时务者听世俗之谀誉咬文嚼字以妨后学询及行事茫然矣徒高谈而阔论若是则君安用之朕谓谒者曰农劳矣有足食有不足食者何谒者曰有勤有惰日出而作日入而归因地而耕以时而种勤除稂莠以时收之俭用不奢酷暑无午严寒不炉忘身措工身绝奢侈厚奉父母诚信亲邻闻王令而不违此勤农也天地鉴禾苗茂于斯顺昌而岁登日出而眠日在而归不察地利失时而种稂莠怠除时至无收微得不足身用过之父母薄奉亲邻诚失闻王令不畏此惰农也天地鉴禾苗不成于斯否昌虽通天下之丰年榖乃不登朕谓谒者曰工巧矣不能昌其家云何谒者曰虽伎精小人而已又无高见远识而正已曰小人矣见识正已又安用之曰贵者工其贵贱者工其贱依国命以施巧无知者不得犯分此正己者也今也不审国所命富贵贫贱所合得僭侈踰制主者欲之伎艺者从之行与主者两亡其身家不昌乎哉朕谓谒者曰商纤矣不能昌其家云何谒者曰重利无厌诈取者甚多两平者闲有鬼神鉴见所以或贫加于诈或富加于两平者或又贫者富富者贫盖各彼心之不同贫者获富以其革诈而用诚富者贫之因弃两平而尚诈若用两平利本俱长且无祸矣朕谓谒者曰古者四民今有僧道加此二流民业六矣既终其身果佛僊欤抑罪愆愆曰皆有之曰何为而达佛与僊何为而受罪与愆曰去贪脂而不妄想闭真阳而密灵神其为僧也佛其为道也僊贪嗔妄想放真阳张灵神堕落弥深永劫尚苦曰纵未达佛与僊有罪深者曰乎本性不悟久处其中罪一也家贫亲老终无归养罪二也道不成绝后嗣罪三也酒色罪四也曰可使无乎曰不可曰何故曰益王纲而利良善凶顽是化世所不知其功以其理道之幽微王臣无憎爱其教或憎或爱皆非王臣之所为若烝民乐从者世道昌王臣仁矣朕谓谒者曰世人愚多贤少云何曰父母蠢而愚其子夫何故曰幼不师人所以子愚曰愚有几曰有七一曰不知理二曰不孝三曰不知耻四曰非理伤人五曰贼六曰妖七曰痴曰愚痴异曰乎愚者不知古圣之理其初未必与俱生痴因愚久当为不为不当为而为非寒暑所侵患五脏者也朕谓谒者曰有父母不贤不愚子无师而乃仁和六亲孝父母弟于兄信朋友睦四邻农者勤农士者博精于人事其源云何曰父母不贤不愚淳心之人也虽不外张内必有理其子不见师必父母为之以自训或子能询众虽无常师听众所长积之于心甚于一师之学夫一师之学一人之见也听众所长不博精欤朕谓谒者曰曩者天下安乐矣何故小民羣然趋凶擅倡号首初皆雄猛不数年月如日雪汤是则云何谒者曰愚昧之徒自古有之往往被杀久之又生云何不学昧理与小人处奸顽积心是为无道之君祸是为新兴之君福秦之陈胜吴广汉之黄巾张角隋之宋子贤唐之王怀古宋之王则皆不得死可不戒欤谒者谓朕曰世有民祸者曰何谓民祸曰如一村有百家一城有万家或千家其闲若有一男子一妇人或造妖言或作顽奸或为强盗或为小贼此民祸也朕谓谒者曰自为自祸何及于民曰彼或诬指邻里良民或邻里良民被贪官污吏诈而挟之轻则糜费空家甚者丧身如此之人可得昌乎曰罪之又罪祸之又祸且安得命鸣呼天之鉴人可不畏邪愿陛下明政刑以莅之谒者谓朕曰世有民福者曰何谓民福曰如一村一城或千万家为邻中有一男子一妇人父母有教当身有德家道昌百事顺邻里若有顽愚几坏事将作恶者能先知之陏教而改往往如是一村一城人被其教终无祸及此民福也曰如此之人可终世及子孙巨富乎曰上天鉴之福之又福其将大昌愿陛下修教化以广之三月造宝钱钞计田均工役命皇太子祭皇陵选国子生分教北方诸郡庙张廵许远于归德州洪武正韵成 【 先是上谕召翰林侍讲学士乐韶凤宋濂等曰韵学起于江左殊失正音有独用当并为通用者如东冬清青之属有一韵当析为二韵者如虞模麻遮之属若斯之类不可枚举卿等广询刊定之至是书成勑宋濂为序】 四月辛卯上幸中都丁己还京五月初上择国子生年少聪敏者读书文华武英二堂谓之小秀才至是并命为御史七月已未朔日有食之诏百官闻父丧者不待报即解官命李文忠为征虏左副将军顾时为大副副将军整搠军马于北平十月上谓中书省臣曰古人立贤无方孟子曰有恒产者有恒心今郡县富民多有素行端洁通达时务者有司审择之遂命户部第民租之上者下其姓多诸道访核以闻命太子诸王出游中都以讲武事是年刘基卒 
　　九年正月丙辰朔取有罪官吏谪凤阳屯田者五百余人命中书量用之三月诏曰朕建都江左于今九年西征炖煌北讨沙漠需军甲仗皆资山陕且外有转运之艰而内有秦晋二府宫殿之役民劳未息比稽储蓄已余有矣夏秋税粮其尽蠲之河南福建江浙北平湖广及直隶扬淮安池安庆徽亦与豁免五月以宫殿匠作有乘危负重不幸死者令工部给槥椟国子生送致其家赐钞以葬蠲其家徭役三年复为文遣祭之六月改行中书省为承宣布政使司重建奉先殿成七月癸丑朔日有食之八月遣视历代帝王陵寝禁樵牧百步内设守陵户二人摧崩者封培之三年一遣祭诸郡邑所祀忠臣烈士祠宇不治者时葺焉分遣国子生修岳镇海渎祠宇赐巾衣靴袜所至斋沐行事九月谕大将军徐达曰七月火星犯上将八月金星又犯之占云当有奸人刺客阴谋事当谨备可遍谕诸将虽左右将较勿令相近故元阉宦尤宜防之赐福建参政魏鉴瞿庄玺书曰朕观自古天下治乱在君臣能驭与不能驭耳君者驭臣臣者驭吏夫胥吏小人何预治乱吏诈则蠧政政堕则民灴安故乱繇此成朕欲上官驭吏礼而严之法奈何贪官动为下持莫敢谁何丞相奏福建两参政致极刑于一奸吏朕闻当哉唯仁人能好能恶故往谕尔尚终始能其官闰九月诏曰钦天监报五星紊度日月相刑静居自咎唯冀臣民直言朕过于戏惟忠且仁能鉴斯道十月新太庙成诏诸王练兵于凤阳十一月上与侍臣论及古女宠宦官外戚权臣藩镇夷狄之祸因曰人君不惑声色宫闱禁严贵贱有体恩不掩义则无女宠祸不牵私爱裁以至公则无外戚祸扫除供给不假兵权则无宦寺祸上下相维小大相制防壅蔽谨下移则无权臣祸修武备谨边防则无夷狄祸靖江王守谦之国乙未月食而晕十二月颁建言格或序之曰呜呼为君难为臣不易茹太素是也朕见灾异万端特布臣民许言朕过既出逾月蕃臣上书者山东布政使吴印参政宋善阎钝山东按察副使余奎海州学正曾秉正崇信知县潘卣监察御史孙化海宁县丞方仲容福山县丞徐谦山东布政使司简较传奎黄岩县□徐季清安吉卫军丘绂守御庄浪指挥佥事李景山西分教国学生余懋台州府民郑士利一十五人淮其言者印善钝奎秉正化奎景八人不可行十六人卣仲容谦季清绂懋假公营私而罪者一人郑士利是后近臣刑部主事茹太素上书万七千言言五事朕命中书郎中敏立诵之玉六千三百七十言言不当朕怒朴之次日中夜朕卧榻上令人复诵直至万六千五百言方有五事言仅五百余而已而四事可施行吁难哉上书陈言者未尝不为君君亦常友责臣以难为臣不易至斯而见故立上书陈言式繁文过式者罪之 【 太素泽州人五年开设四川按察太素为使执法平允民号不冤入为主事累官刑部侍郎佥都御史以事谪翰林简讨寻升户部尚书抗直濒死太祖屡宥之久之又因事谪御史出参江西复召还】 命大都督府同知沐英驰传诣关陕西至熙河问民疾苦上谓中书省臣曰元末选法淹弊选人久守乏资则糊口上医使贤者丧所守今亦闻久客空乏其自今选后皆予道里费有司差品给舟车送之着为令敕兵部臣曰天下卫所军士皆四方之人月给足自支而已死亡棺敛曷所出自今予槥葬之着为令 
　　十年三月诏官员亡故者免其家徭役三年子孙才可任者听赴京敕国子监助教钱宰曰尔积学训士士方有矜式引年而归朕甚念焉特授文林郎国子传士致仕尚师表一乡开诱后进不愧古者乡大夫 【 钱宰字子予会稽人洪武二年举为国子助教时郡邑弟子员贡入太学条教甚严士方惴惴惧为法所绳莫有乐学者宰庄重和易诸生辄恋恋不能舍十年以老乞休宰既归宣上德意有从游者开迪不惓二十年诏征天下儒臣定正书传宰复以荐至时建酒楼初成赐钞宴其上人各沾醉献诗以谢上览之大悦复谕旨诸儒有老愿归者先遣之宰齿最高与众皆请留上喜曰朕知诸耆宿终能成朕志其善视之书成赐宰等宴钞令驰传归又三年宰乃卒寿九十六初宰尝病近代新声太繁刻意古调拟汉魏而下诸作及古诗十九首词林称之】 上与翰林诸臣论日月五星之行皆以蔡氏左旋之说为对上曰天左旋日月五星右旋盖二十八宿经也附天体而不动日月五星纬乎天者也朕自起兵以来与善推步者仰观天象二十三年矣尝于清夜指一宿为主太阴居是宿之西相去丈许尽一夜太阴渐过而东矣繇此观之盖右旋也历家亦尝论焉五月诛户部主事赵干之稽赈者曰荆蕲水朕寝食不安干坐视民死不在念有内侍以久事内廷泛言及朝政即日斥还乡终身不齿六月令天下臣民言事得实封直达御前命中外政事先启皇太子然后奏闻曰使练政七月初置通政使司以曾秉正为通政使八月屋圜丘为大祀殿而将合祭焉改建社稷于阙右亦定合祭礼九月上谓侍臣曰荒君怠主莫不借口无为孰知无逸乃逸不则帝舜何曰倦勤大禹何曰惜阴文王何曰不遑食朕未旦临朝晡后还宫夜披衣数起仰观天象一星失次即为忧惕量度民事次第笔记待旦发遣非不欲暂安惟祗畏天命恐羣臣以天下无事便欲逸乐股肱既惰元首丛脞故言及此十月观心亭成召学士宋濂曰人心出入操存寔难朕罔敢遐逸如井中鱼虽不越范围未免跳踯兹有事天地庙社之日于此致斋庶几凝神体道上契冲漠将事之时对越在天卿为朕记之传示来裔咸知朕志俾弗懈愈虔封都督沐英为西平侯上曰十月乙卯荧惑犯舆鬼占云主吉宰凶贵人下狱死不尔则火灾上帝好生故爱德人而象之特敕中书使诸大臣知改愆省过焉制赐百官公田以供禄俸十一月改作大内宫殿成上悦其不侈谓侍臣曰朕夙夜虑骄盈凡有兴作量度再三不获已乃为亦未尝敢侈皇后宫中亦能偷以率下躬服浣濯皆非矫饰实恐伤民财殄天物皆对曰善上曰尔等岁禄有限日费无穷傥或过度侵年剥削皆原于此须体朕怀与共宝之丁亥冬至始合祀天地于南郊大祀殿己丑月食江夏侯周德兴有罪当下狱特赦之召谕将相大臣曰昔廖永忠犯罪屡宥不悛又复僭侈朕甚惜焉朕祭祀之时一心奏格及遣尔辈辄多私利慢神国家宫室之外未尝筑一台榭汝辈私取材木自广结构念昔相从皆赦不治夫法度者朝廷所以一天下也为功臣诎之再三难矣智人君子既自守法又能训子孙是以爵位传无穷十二月乙己朔日有食之命诸司启事东宫者二三大臣参决然后以奏更定外官九年为任谕来朝按察司官曰尔等膺秩受禄民隐未尽知恤非耻欤新制考绩必待九年其各还司慎乃宪度母玩民事而干天纪后能复见朕则为奉职矣 
　　十一年正月册皇子椿为蜀王柏为德王桂为豫王楧为汉王植为卫王改封吴王橚为周王进封中山侯汤和为信国公征天下布政使司官及各府知府为三等称职无过者赐坐宴有过称职者宴不坐有过不称职不预宴立于门宴者出乃退命庶官有材能者不次擢之始制牙牌给文武朝臣四月安东沐阳二县有野鬼数百夜持炬遣致牲醴而敕问之曰有元之乱民死莫计尔岂无主欲人祀欤亲属永隔有遗恨欤讫于非命冤未伸欤有司怠恭怒之忿欤朕于正直之鬼未尝缺祭非所当祭则不敢佞尔宜福其当福而祸其当祸者勿惊动吾民建皇陵碑 【 洪武十一年夏四月命江阴侯吴良督工新造皇堂予时秉鉴窥形但见苍颜皓首忽思往日之艰辛况皇陵碑记皆儒臣粉饰之文恐不足为后世子孙戒持述艰难明昌运俾世代见之其辞曰昔我父皇万居昌方农业艰辛朝夕彷徨俄尔天灾流行眷属罹缺皇考终于六十有四皇妣五十有九而亡孟兄先死合家守丧田主德不我顾呼叱昂昂既不与地邻里惘怅忽伊兄之慷慨惠此黄壤殡无棺椁被体恶裳浮掩三尺奠何肴浆既葬之后家道惶惶伸兄少弱生计不张孟嫂携幼东归故乡值天无雨遗蝗腾翔里人缺食草木为粮予乃何有心惊若狂乃与兄计如何是常兄云去此各度凶荒兄为我哭我为兄伤皇天白日泣断心肠兄弟异路哀动遥苍汪氏老母为我筹量遣子相送备醴馨香空门礼佛出入僧房居未两月寺主封仓众各为计云水飘扬我何作为百无所长依亲自辱仰天茫茫既非可倚侣影相将突朝烟而急进墓投古寺以趋跄仰穹崖崖嵬而倚碧听猿啼夜月而凄凉魂悠悠而觅父母无有志落魄而佒佯西风鹤泪俄浙沥以飞霜身如蓬逐风而不止心滚滚乎沸汤一浮云乎三载年方二十而疆时乃长淮盗起民生攘攘于是思亲之心昭著日遥盼乎家邦已而既归仍复业于于皇住方三载而又雄者跳梁初起汝颍次及凤阳之南厢未几陷城深高城隍拒守不去号令彰彰友人宕书云趋降既忧且惧无可筹详傍有觉者将欲声扬当此之际迫迫两无已试与知者相商乃告之曰果束手以待罪亦奋自而相戕知者为我画计且祷阴以默相如其言往十去守之何祥神乃阴阴乎有警其气郁郁乎洋洋十逃十守则不吉将就凶而不妨即起趋降而附城几被无知而创少顷获释身体安康从愚朝暮日日戎行元兵讨罪将士汤汤一攫不得再攫再骧移营易垒旌旗相望已而解去弃戈与鎗予脱旅队驭马控缰出游南士气舒而光倡农夫以入伍事业是匡不逾月而众集赤帜蔽野而盈冈率度清流戍守滁阳思亲询旧终日慨慷知仲姊己逝独存驸马与甥双驸马引儿来我栖外甥见舅如见娘此时孟嫂亦有知携儿挈女皆从傍次兄已殁又数载独遗寡妇野持筐因兵南北生计忙忙一时会聚如再生牵衣诉昔以难当于是家有眷属外练兵钢羣雄并驱饮食不遑暂戍和州东渡大江首抚姑熟礼仪是尚遂定建业四守关防砺兵秣马静看颉颃羣雄自为乎声教戈矛天下铿锵元纲不振乎彼世祖之法豪杰何有乎良方予乃张皇六师飞旗角亢勇者効力智者赞襄亲征荆楚将平湖湘三苗尽服广海大疆命大将军东平乎吴越齐鲁耀乎旌幢西有乎伊洛崤函地险河湟入胡都而市不易肆虎臣露锋刃而灿若星铓已而长驱乎井陉河山之内外民庶咸仰关中即定市巷笙箕玄菟乐浪以归版籍南藩十有三固而来王倚金陵而定鼎托虎踞而仪凤凰天堑星高而月辉沧海钟山镇岳而峦接乎银潢欲厚陵之微葬上者乃曰不可而地且臧于是祀事之礼已定每精洁乎烝尝惟劬荣罔极之恩难报勒石铭于呈堂世世承运而务德必彷佛于殷商泪笔以迷难谕嗣以抚昌稽首再拜愿时而来飨】 五月丙戊月食存问苏松嘉湖民之被水灾者户赐米一石免其逋赋元嗣君爱猷识理达腊殂六月遣祭之曰当宋末造中原豪杰故非一人君祖宗起沙漠而遂有之及君父子垂衣何期失焉朕托身缁流又何期得之天也呜呼曩者因君与羣臣之固志是用邻好不修我不敢多使进比闻君长往念昔元孙安忍不□□人致奠唯灵如在八月诏曰兴王定乱肇福天下唯思民之劳先朕率兵渡江姑熟金陵京畿宣城广德徽州长兴安吉宜兴江阴相次版图六州四县久劳于前朕不忘于我子孙今年秋粮特尽蠲免勑李善长等曰卿等董大祀殿工有日矣善抚梓人涑成之来日实朕父母劬劳辰勿离作所而慢重事士一月以西番屡寇边命西平侯沐英为征西将军率都督佥事蓝玉王弼往征癸未月食赐布政使魏鉴臧哲徐中前知府李亨米及钞敕曰卿等守服朕未尝忘也恐艰日给特赐家用服满来朝共图至理弛苏松嘉湖杭五府渔课 
　　十二年正月始以是月合祀天地于大祀殿先斋三日风和日暖夜升坛澄霁尤甚上大悦祀成敕曰有国先祀礼起圣王所以有周旋上下稽首鞠躬或进或退献牲致帛酹酒奉羞甚殷懃矣先敬后怠亦人情也礼繁时久必至亵焉孔子不观既灌而往者也朕周旋神所十有一年虑恐不诚更社稷而合祀之既神乃欢今合祀天地上下欣悦若不令儒臣纪而文之何以知上帝皇祗来歆来飨福及黔黎者也命征西将军沐英移兵讨洮州诸番之叛服不常者诏丁忧官在任三年之上无赃犯者月如品级予半俸在任三年者如品级予全俸三月以养其廉着为令命国子生居京师久有父母俱存或父母亡伯叔父母存者归省人赐衣一袭钞五为锭道费其父母或祖父母伯叔父母存者赐帛二疋二月敕曰雨雪经旬严凝切骨朕思微时此际衣单食薄艰苦等甚今重居袭裘犹觉寒骿京城孤老不知作何度日尔中书下府尹三等给盐以十觔上稽如敕三月敕谕国子师生曰师也者模范其志竭胸中所有发世之良能不隐而训昔仲尼入周庙阅辰缄于西阶戒妄言者也如其法巽何尝禁拘国子学正李思廸马懿朕曰召同游望时开朕乃非有所问终日不语遣侍东宫亦复如之或因傍言问及不过就他人言以对毕后未尝効诚此深其所学秘而务独善者耶故敕师徒必达模范之所以敕曰朕暇中观幼儒权官人读书少解作字无法束手间目一日一日而已呜呼光阴不待人逸也自幼渐壮自壮渐老自老渐衰从衰至殁终无立行名身之道矣朕给之纸笔令日讲四书一章先儒古文一篇明日皆来其先儒古文多以韩柳将至朕听观问难寻行数墨者有之粗知大意者有之寻行数墨是愚夫也粗知大意不究精也夫土木之功非劳人则弗成既成无益是害民也柳子厚之兄司牧邕州构亭马退山巅斯逸乐也柳子不规乃咏亭美夫令是山突然倚天酋然插渊岩深谷逈日旭霞飞亦神僊之宅于民何利予见马退山茅亭记文之无益也幼学亦以将至空逾日月此其一端可不戒哉四月敕李文忠沐英曰四月庚申日交晕在秦分主战鬬已未太白见东方甲子顺行而西西征大利宜顺时追击番寇谕吏部曰朕思创业以来文武羣臣宣力効劳皆天之赐今多年高宜令致仕乐其寿考秩三品以上者仍旧四品以下各升一等给之敕诰以示宠章六月命东宫傅藻等纂春秋本末类分列国附左氏传之后首周次鲁先晋齐后吴楚八月敕宋国公冯胜曰命尔督建周王宫室闻将以九月兴工夫中原之民所恃二麦此其播种时敕至放还之十月戊寅月食十一月封仇成安庆侯蓝玉永昌侯张龙凤翔侯吴复安陆侯金朝兴宣德侯曹兴怀远侯叶升靖宁侯曹震景川侯张温会宁侯周武雄武侯王弼定远侯十二月命中书礼部曰在昔圣贤耳聪目明日究方寸干干不息无不及也犹特设无上之诚谋鬼神以决兴书不云乎七稽疑择建立斯用十筮者也今尚缺斯官尔中书礼部下诸布政司广访之而朕将验用之贬右丞相汪广洋于海南道赐敕曰谕怠政丞相汪朝宗虽相从之久初事军中有问则颇言是非不即默不举两人台省公政不谋民瘼不究坐居终岁兴造未尝出视工役微巨有问莫答所在祀神畧不涉心自居太宰之位并无点督之勤公事唯从他官剖决进退人才并无一名可记昔命助文正于江西虽不能匡恶自当明其不善何自幽隐以致祸生与杨宪同署中书又匿不言奸状观尔为也君之利害乃坐视之民之兴除莫知所计安享大禄无忠无功追斩其首用示柔奸肆侮之臣尔自舒心量已以归冥冥敕曰朕观孟子对尚志所以志也谓人处世同队斯常民也故超出之所以超者去诸不善行众所善犹谓寻常必求诸无上以斯之为尚朕设官分治但见官吏怀私贿赂公行不知身名之重禄俸之优以杀其身书不云乎人心惟危道心惟微道之说也日行月纪终身不忘匡君之政兼善之德崇功广业务欲出超行斯数者其身名世其家厚禄故昔圣贤以为无上以为其积似薄其达似迟小人见也乞兹官吏舞文弄法紊乱条章何有孟氏教故尔敕谕敕辽东守将潘敬叶旺曰闻高丽属夷龙州土官郑白等率男妇求附可尽却之夫人情莫不安土重迁岂有舍桑梓求居异乡者中国初宁尔与东夷接境慎勿妄开小衅使得借口构患是时天下博学老成之士皆应诏至京师 
　　十三年正月中书左丞相胡惟庸御史大夫陈宁伏诛党与皆连坐故学士宋濂在坐中安置之茂州遂罢设丞相任六部改大都督府为五军都督府分理事务自是奸臣贪吏益严诛责命吏部选官以北平山东西陕河南四川之人用于浙江江西湖广直隶浙江江西湖广直隶之人用于北平山东西陕河南四川广东西福建广东西福建之人用于山东西陕河南四川考覆不称及为事罢降者不分南北悉于广东西福建汀州江西龙南安远湖广郴州之地迁用以示劝惩赐儒士监生孝廉人材初入仕者衣人三袭钞各有差三月诏郡县举聪明正直孝弟力田贤良方正文学之士及精通术数者上谕皇太子诸王曰吾平日无优伶贽狎无酣歌夜饮正宫无自纵之权妃嫔无宠幸之昵朝政稽众参决惟善是从燕闲之际一人之论尤加维审每旦星存而出日入而休非疾弗惰以此自防犹恐不及与尔言之使知持守之道以故元国公脱火赤枢密知院爱足大屯和林命西平侯沐英率陕西兵讨之遣应天府官祀汉将子文晋卞壶南唐刘仁瞻宋曹彬元福寿五庙命举至贤良方正孝弟力田文学之士月给廪饩礼部主事一人掌之三月减苏松嘉湖四府赋额定六部官制西平侯擒脱火赤爱足等于亦集乃路尽获其部曲四月御制诗文赐翰林应奉陈溥编修杨美和致仕命羣臣各举所知改封楚国公廖永安为勋国公豫章侯胡美为临川侯五月诏曰朕以菲德托万姓之上不期宰辅失寄肆奸擅权使贤愚陷罪朕思创业之初念生民之不易首诛奸恶锄根剪蔓及且余党录刑之际不无过焉甚非上帝好生之德五月甲午时及申雷震谨身殿朕甚惧焉天下有罪自十恶外咸赦除之释在京及临濠屯作者命韩国公李善长理御史台事蠲天下今岁秋粮令坐事免官者自思无情则身来朝仍授以职命吏部铨次举到人才皆授官人赐夏衣一袭敕谕之曰朕菲材宵昼自思不制奸顽故敕有司求士何期任官忘修当犯之日律如条章终不可禁天下布政司以贞士至朝有日矣朕特敕问是皆来□民庶朝廷得失有司利病宜莫不知既得授官当匡朕失去有司病然后利焉命羣臣各举所知大召天下贤士六月雷震奉天门上避正殿罢诸王府造宫之役置谏院官左右司谏各一人答太师李善长等制曰朕弗克行仁乖上帝后土之好生负海岳之呵护累祖宗于地下致五雷奉命着迹殿廷虽不宁于此时恐忽忘于永久卿请朝正殿朕不违羣情莱尔臣民毋隐辅匡羣臣请乞年天寿圣节受百官朝贺不许又请制曰父母劬劳罔极昊天当生之日痛心无已所以奉祀静居无敢歌欢卿等数云天下太平及朕年高固请称贺今不违羣情毋致过奢惟仪肃礼当自是在外诸司五品以上者听表贺明岁为始八月置应天府儒学设教授一员训导四员生员六十人制天下学挍诸生廪膳人米日一升给鱼肉盐酰九月征儒士王本等至京敕曰朕兴艰难朝无良佐道乖攻靡弗获泰安田凶虽诛贤士未至今得尔诸儒旬有余日厥志未知特尔敕问果志秉忠诚可交神明与朕同游以康天下癸卯月食乙己天寿圣节上御奉天殿受朝贺宴羣臣谨身殿自是岁为常始置四辅官分职四时责以燮理阴阳之政官兼太子宾客位列公侯都府之次告于太庙而后命之以王本李佑龚斆为春官杜斆赵民吴源为夏官秋冬官未得其人使兼摄命坐讲图像赐袭衣若待漏院记勑曰有莘为政咸有一德傅岩在朝用佐思道朕命尔四辅必欲均调四时合德人天卿等慎之 【 王木不知何许人以吏部尚书范敏荐至上召问所志本以报称对上悦寻荐儒士张叔廉陈贞宋讷教谕石璞杨盘训导曹文寿张羽戈李睿上皆召用之其年寻被极刑　李佑安邑人以孝行重于乡为时宿儒亦以范敏荐至后以老疾还乡　龚斆铅山人学问该傅德行敦实为四辅之明年以春夏不若与源等皆遣归后再起历国子监祭酒有监生告假还家不以奏闻上怒置之法　杜斆壶关人勤慎力学年十五善属文长通五经尤深于易元末省院屡辟不起授四捕官举宋讷为祭酒上称其得人每入见赐坐咨访累锡珍馔袭衣赐游东苑亲赓诗寻以老病告归卒　赵民望藁城人后以老致仕　吴源字性博莆田人以兴化府学教授举至后历国司业】 诏曰曩奸臣弄权百职罔忠遂致刑典迩所授有司皆出编氓宜知稼穑艰难民生疾苦旧任未代者若仍前非则国有常宪复谕王本等曰卿受斯任民生系焉可不重乎卿等昨为庶民今辅朕掌兹二仪敬事不可有乖十月敕王本等曰是春徂秋天灾迭见惟秋之暮天气尚暄谕尔斋沐精勤尔等奉命尽诚候及立冬朔风酿寒以成末令呜呼感应如响古者三公四辅论道经邦堙阴阳顺四时乘戾则曰失职卿等尚竭忠勤用佐厥终申谕有司举士非人者罚无贷是时朝臣所举贤能莫不征用因再谕天下有司加意询访必求真才吏部引见国子监生二十四人命为府州县官面谕之以抚民事君之道十二月敕曰朕闻士有五患焉患同庶人不同庶人矣患无学学矣患不齿于志学者齿于志学者矣患无官官矣患不忠忠矣患不孝承敕郎仪等以生员选入国学异庶人矣未及数年授以官出同学者矣今各言论有云省亲者有云家无尊长将归祭者亦斯知孝矣惟志学忠君未番何若若患不出于志学而忠君则当思孟轲三鼎五鼎之厚薄也民之享也无鼎乃微士之享也有鼎乃贵贵有厚薄以三五鼎者则必思志学而忠君矣是月天下郡县所举聪明正直孝弟力田贤良方正文学才干之士八百六十余人悉授官封李新为崇山侯 
　　十四年正月故元平章乃儿不花等寇边命徐达为征虏大将军汤和为副将军傅友德为右副将军讨之命新授官者各举文学贤良方正聪明正直孝弟力田及才干之士凡五等命吏部凡郡县所举至诸科贤才曰引至端门庑下令四辅官谏院官与论议以观其才能命诸公侯正臣遣子弟授经国学诏曰哲士幽潜而关世天道动忍以增能士隐耕钓困覊旅高才至智不能伸者有司以礼敦致朕将尊显之命刑部听两造之辞果有罪验正以五刑议定入奏既奏录所被旨送四辅官谏院官给事中覆核无疑然后覆奏行之有疑谳四辅官封驳着为令二月以谏院右司谏石中判禄司左司副夏守忠公直敢言人赐钞千锭谕礼部申明乡饮酒礼更设承宣布政使司布政使分两人曰左右三月诏曰唐虞三代刑措不用朕夙夜究心未臻斯効良繇委任非人其大赦天下与更始复置诸道提刑按察司并定诸道分司诏刑部犯流徒罪者毋处以荒地定道里远近居之生聚之处以全其生敕内外仓库司局官各举贤良方正文学才干之士一人敕致仕刑部尚书李敬礼部侍郎刘崧曰古贤能之士人君不忍其去以益国也朕用非人贤才避位卿忍去朕特召尔敬为国子祭酒崧为司业其来毋稽乙亥月食赐宋国公冯胜命节制河南息民练士佐大将军征虏敕刑部官更受赂者必求通赂之人并罪之家徙边命郡县访求明经老儒士为儒学训导敕致仕四辅官龚斆曰曩官卿四辅卿乃告老今司业缺员为朕一来坐以教道无奔趋筋力之劳而有成就后学之美亦儒者素志也四月改建国子学于鸡鸣山下谕祭酒李敬曰刘向说苑多载前言往行朕时观省深有劝戒律令国家法制参酌古今可远刑辟宜令诸生相兼四讲大将军徐达等征胡克之上谓刑部臣曰恶名人所耻仕者孰不欲保爵禄彰善誉或差或误虽悔无及自今犯者宥罪复职榜过门端改则除之五月五溪蛮作乱赐江夏侯周德兴手书曰忠武之臣尽□筋力御灾捍患身终乃己朕史书见之常叹羡焉溪蛮为盗方命壮帅卿时侍傍即愿请征朕不觉兴叹岂谓古有今无朕悯卿年迈卿必固请凯旋之日赐田一庄以为世禄鸣呼勤忠不怠非卿者谁六月赐田一庄一以为世禄鸣呼忠不怠非卿者谁六月赐国子生布帛各一匹时于诸生中选才学优等聪明俊伟之士得三十七人命之博极羣书讲道德经济之学以期大用曰老秀才累有罗绮袭衣巾靴之之赐九月元遗孽把匝刺瓦尔密据云南未服佥颍用侯傅友德为征南将军永昌侯蓝玉为左副将军西平侯沐英为右副将军率军士三十余万往征师行上饯诸将龙江命徐达镇北平建涤滁阳王滁州敕刑部曰唐虞之世罪疑唯轻四凶之诛止于流窜有司既不能宣明教化使民无犯及小过或加苛刻朕甚悯焉自今十恶真犯决如律余皆减死论上谓四辅官王本曰天于君犹父于子有警敢不惧朕与卿等皆当谨慎无违周德兴征五溪蛮蛮人皆散走复命讨诸洞长官之作乱者十月壬子朔日有食之命法司论囚奏闻从翰林院给事中及春坊正字司直剆会议平允然后覆奏论决诏曰朕思创业之初劳若应天太平广德镇江宁国五郡特甚其尽免今岁秋粮遣御史分按诸道罪囚重者送京师从大理寺详谳赐国子学官冬衣十一月复置大理寺审刑司赐国子生冬至节仪十二月赐明年正旦元宵节仪命翰林院官考驳诸司奏启颍川侯等率大军繇贵广转普定下■〈牜羊〉牱奇军繇罗佐关击乌撒攻可渡河大会于曲靖未至云南十里许大雾霾元将达理麻拒乌白江为陈我师泅水奋击之生擒达理麻遂分兵逆可渡河把匝刺瓦尔密遁至普宁率妻子死之云南平 
　　十五年正月曲靖诸路故元官皆诣永昌侯降始置诸司勘合编类华夷译语置贵州都指挥使司命平凉侯聚汝南侯思祖署事命天下朝觐官各举所知一人闰二人遣使赐云南诸土酋冠带给诰敕任本州岛知州等官敕征南将军友德取大堙蓝玉沐英进攻克之分兵取鹤庆畧丽江破石门关下金齿车里平缅等处相率来降诸夷悉平谕刑官曰笞杖虽轻亦伤肌肤白今犯者送滁州种苜蓿笞十者十日杖十者二十日三月改国子学为国子监定征南将十战功赏格遣使入云南给劳之置云南布政司选致仕武臣署其事四月诏天丁通祀孔子诏曰上帝卷我生灵统一以来时愆雨旸终未凶荒江左民减衣薄食助我兴王之供朕首定中原江西浙西为我越大江入河淮抵北丕而漕河南山东民东供辽左北给北平关内民北供山西西入关中二省之民又皆淳实力田无巧取愚无强凌弱今年夏秋税粮尽行免之令国子监生病故者有司给棺具归丧其家五月给囚米人日一升新建国学成乙丑上皮弁释菜颁学规于师生遂颁释奠仪注于天下府州县遣行人赍敕谕天下有司访求经明行修之士年七十以下三十以上聘送至京上曰辽阳早寒土旷人稀朕不欲置行省劳百姓卫戍之岁饷海上非得已也每闻一夫尚航海之行家人怀诀别之意近复有溺死者朕通夕不寐尔等其议屯田法六月诏国子监教官年老者遇暑月及雨雪朔望免朝参命各道选府县学生员年二十以上愿入国学者送京师贵州诸番长皆来朝乌撒诸蛮复叛颍川侯西平侯进击大败之八月设科举取士以三年为制敕劳颍川侯等曰命尔等南征诸夷兵临普定如风行草上风去草仰致有小疵及入云南擒首帅曲靖之西败乌蛮可渡之北席卷金马碧鸡摧坚敌于点苍山下金齿不战率土而降雕题闻知献生遣贡檄从百夷之种威来八佾之邦将军劳至矣欲劳饮用奈山川险远特出朕心是敕其然先是民减死罪戍边者多艰衣食上闻而闵之命还家取资斧与为期至是五十三人先至上喜宥之与道理费放还颁学校禁例十二条于天下镌卧碑明伦堂左上曰郡邑申明亭勒犯罪姓名故以示戒乡里有司槩书杂犯小过良善一误遂累终身自今书犯十恶奸盗诈伪有伤名义赃至徒者非干风化一切除之丙戌马皇后崩丙申谥曰孝慈以七条孝试征至秀才九月吏部以经明行修之士郑韬等三千七百余人入见上曰卿等固皆贤人君子山林之下又岂无如卿者其悉告朕于是单县儒士张宁以董伦等荐复遣使征之 【 董伦常宛平县人既以张宁荐授春坊右赞善大夫侍懿文太子陈说剀切太祖嘉之升左春坊大学士赐文绮钞锭东宫晏驾出为河南左参议三十四年以诖误谪云南教官时时云南初开学伦用变夷习远人向慕建文元年召入为礼部左侍郎赐之髹几玉鸠杖各一解缙谪河州　诸召还之庚辰年命主会试得杨荣杨漙金幼孜胡靖胡濙俱为名臣伦为人笃实仁恕建文中体遇甚厚屡恳言当务睦亲不报壬午年成祖大正大统年八十余矣命致仕数月卒】 命天下儒士有病卒者有司给槥具舟车送至其家铸御史印文曰绳愆紏缪特置提刑按察分司以儒士王存中等五百二十一人为试俭事人按治二县期以周岁转官陛辞谕之曰吏莫甚贪庸鄙次之廉问紏举勿蹈因循庚午葬孝慈皇后敕儒士沈士荣曰昔周舍欲载笔操牍随君之后日记月效其君悦之卿八闽志士久守儒道应召而来杰然诚忠欲罄所怀非但朕爱卿闻卿皆劝矣守此不变与古同名卿宜勉之云南诸夷复叛古副将军央等讨平之十月诏来朝官各举茂才一人十一月仿宋制置殿阁学士耆儒鲍恂年八十余余询张长年亦皆七十余被征至上赐坐顾问欲以为文华殿大学士皆以老疾辞上曰烦辅导东宫免卿早朝从容侍对不久听还庶不负卿平生恂等复固辞皆放归 【 恂崇德人授易于吴澄所著有易大传等书　询吉安人　长年高邮人】 谕通政使曾秉正曰朕观昔帝王之用臣也无疑而臣怀奸者奉君多智是有作聪明探主响是非喋出斯古人所以殁姓陷身尔秉正聪敏干辨凡有言虑朕常听从何其计出多端自欲深根后程乃有效古杀身之奸夫鳏寡孤独圣王先恤尔诵古圣是非晓然矣朕怜尔才能免死免窜使还乡里尔鬻四岁小女声曰为资昔人有云忠臣去国不洁其名尔何如也既不能父难种于世朕命阉尔是其罚矣 
　　十六年正月翰林学士吴沉进精诚录上览称善命天下学挍岁贡生员一人于京师四月赠从征云南战没者故龙虎卫指挥使胡□钱塘卫故千户袁兴官免应天太平镇江宁国广德五府州税粮六月命刑部议五六日旬时三审五覆之法以尽狱情七月更定冕服制八月谕佥都御史詹徽曰比者政事苟且上下相蒙阖郡连岁不闻有所激劝或乃云吏称民安其令御史及按察司廵历访察之十月颁乡饮酒图式于天下十二月赐国子监生读书灯油 
　　十七年正月命优给故官家属甲寅月食命官员微罪罢免者悉送京师用之三月颁科举成式颍川侯等自云南班师西平侯留镇焉甲子大赦四月颁八事于州县为絜令论平云南功进封颍川侯傅友德为颍国公予世永昌侯蓝玉安庆侯仇成定远侯王弼予世爵封后军都督佥事陈桓为普定侯右军都督佥事胡海东川侯前军都督佥事郭英武宁侯张冀鹤庆侯命重从征之赏死者敛骸而丘之五月上曰海运军士溺死几二百人骨肉分离遂至永隔悲痛何堪礼部即下所司厚恤其家六月诏天下官吏来朝正者吉功于册图土地人民俱以腊月临尽五日毕至唯云南远徼免之命择审音之人制孔子庙乐器于天下七月敕内官毋预外事诸司毋与内官监移文往来命吏部簿录朝觐官所荐属官及儒士人材记其举主姓名任满考当否为黜陟免应天太平镇江宁国广德滁和今年官民田租之半八月河决开封蠲被灾者赋税九月籍征南军士渡江以来隶兵者悉为小旗令布政司储备兵食边卫足三年内地足二年十月河南北平水命驸马都尉李祺欧阳伦王宁李坚梅殷陆贤往赈敕河南布政司及府州县官吏曰大河之水天泉也所在牧守仁心吏行事如律即蜿蜒东注无摧山裂石之势若牧守吏不仁不律则洪流汹涌波涛驾平野鱼鳖游园林河南河水弥漫数州民居皆徙朕日夜究心特命驸马祺等往赈虑不足厚给之恩尔奉行毋怠命吏部征至儒士访其县官政事得失风俗美恶察是非而升黜之所繇升所繇黜皆使其人知闰十月上曰闻方面多侵郡县职失治体自今民间庶事自州县始县有不公州理之州有不公府理之府有不公布政司理之布政司所任非人从按察司弹紏乱政扰民者罪无赦令天下刑狱皆属都察院评允送大理寺审复乃决之上御东阁谓侍臣曰责难之辞人所惮听明君受之无难谄谀之语人所易从昏主信之尤入右春坊右赞善董伦对曰唯明主能慎择之上曰责难不入于昏君而谄谀难动于明主人臣事君在守正诏文职官年七十者听致仕给诰敕置辽东都指挥使司及金复海盖四州儒学以教正官子弟皆立孔子庙十二月定官民居室器用之制左都御史詹徽奏民有殴伤孕妇至死当斩其子乞代请裁决诀大理寺详议大理卿邹俊议曰死妇系二人之命犯人当二死之条与存犯法之父孰若全无辜之子诏从其议 

　　名山藏卷之三 

　　●名山藏卷之四 

　　臣何乔远恭辑 

　　典谟记四 

　　◆典谟记四 

　　太祖高皇帝四 

　　○太祖高皇帝四 

　　十八年二月以阴雨久晦雷雹闲作诏中外百司下至编民卒伍苟有所见皆得尽言丁已太傅魏国公徐达薨追封中山王赐谥武宁三月壬戍朔上御奉天殿策士甲子传制唱名时廷对者四百七十二人擢丁显第一自是始重进士之科命内外羣臣有亲殁官所者有司给舟车归葬着为令命内外诸司官有善绩着闻者礼部揭其乡之旌善亭有显罪者刑部揭其乡之申明亭六月丙午月食上曰天下府州县官岁一朝劳且费其令与布政按察二司皆以三年诏曰天道以有余补不足人乃以不足奉有余呜呼罪盈自已恶怒人神天谴既临尚造多非如户部侍郎桓阖部等刑部尚书惠廸侍郎修阖部等兵部侍郎志阖部等工部侍郎至德阖部等礼部侍郎瑁阖部等赃贪乱政贿赂屯集罪已分明尚掩杀身之计妄指善良为寄赃所朕设官造民业不胜任又且罪盈法占天讨以除民害愈加宪民必欲除奸复生奸甚实朕不才之致凡我天下良民怜朕不敏书不云乎天位养哉仰观俯察寝食不安惟图康民人心若此自诏以后大赦吾民所有不赦唯是奸贪七月丹徒县知县胡孟通县丞郭伯高金坛县丞李思进坐事当逮县耆民栋等诣阙举留特释之人赐敕书劳酒一尊复赐栋等酒而谕之曰朕孜孜求贤分任方隅多失厥职方欲穷罪而更张之尔等列尔令丞善状呜呼昔人君廵狩四方询民知政朕今坐而得县官之贤官得其人朕复何忧特劳尔酒尔其合享之时州县官有当去其父老诣阙乞留者皆赐敕奖留加赐衣币命礼部国子生患病者官给药医久不治者行人送还其家八月载邠州姜嫄公刘之庙于祀典上曰诸功臣京师既有赐宅乡里尚仍故居老而归于礼不称礼部其人赐钞万锭俾还家治第九月上听文渊阁大学士朱善讲易家人封曰齐家治国一而已矣要在诚实而有威严诚则笃恩严则无失上谕户部臣曰先王之世民耕妇蚕无异物之迁是以水旱不虞饥寒靡困自什一途开淫巧技作而后农桑业废朕思足食在禁未作足衣在禁华靡其甲明天下各守本业毋得游食庶民母得衣锦绣十月御制大诰颁示天下翰林院待诏孔希善言孟氏子孙有以罪输作者二人上遣还谕工部臣曰孟氏后甚微脱或死亡行凋尽矣凡在输作者尔等询问有出自圣贤即便释遣升宜兴主簿王复春为常州同知遗吏科庶吉士杨靖敕劳之曰尔羞朘下民之膏希狥上官之欲方今鲜此尚竭乃心用光初志十一月河南水山东北平雨涝皆免今年田租十二月诏曰向令有司举聪明正直之士至者多孤朕望朕闻古者选用孝廉孝者忠厚恺悌廉者洁已清修如此则可以从政矣其令州县凡有孝廉闻乡里者止官与耆民以礼遣送京师遣行人王本敕谕建阳知县郭伯泰县丞陆镒曰曩古人臣立志忠君在内则和而不同在外则不避权势所以上昭主德下福民生通政司言尔伯泰镒持法爱民靡所挠怠呜呼忠志之道朕今见之特命行劳尔酒醴升尔人白泰为泉州府同知镒福州府通判尚坚乃心厥有终始 
　　十九年上坐东阁与侍臣论天人之际上曰天人无二人当以心为天论俭上曰不可俭者祭然不可渎不可俭者赏然不可滥三月御制大诰续编及省躬录成令四民各守本业医卜者土著不得远游游惰不业若舍匿他境游民者皆迁之远方五月命光录寺买办物料视民间交易价钱每多十文为民利息嘉兴县知县毕辉县丞齐抟执法当官不容奸恶赐敕书酒醴行人王良承遣黩货常州府官范好古言于上劳好古酒醴械良罪之六月诏曰朕有天下十有九年方域麤安奸臣闲之恩本施而弗及德将布而阻行旧岁大诰颁行民从朕命奸扰吾民者循治而敛迹监生职任于诸州想吾民乐生有渐矣特命有司存问高年抚恤无告笃疾残废者收入孤老院岁给之民八十九十无公私之辱非隶卒娼优贫无产业者八十以上月给米五斗肉五斤酒三斗九十以上岁加赐帛一匹絮十斤田业仅自赡者给酒肉絮帛如之富实人户应左凤阳二府民八十以上赐爵社士九十以上赐爵乡士天下民人八十以上赐爵里士九十以上赐爵社士皆与县官平礼免其杂泛差役正官岁一存问月遣敦笃生员诣门送赐给粟毋得陈朕约民诚敢有年受礼尚者家族诛曾被公私辱慝者如之所在鳏寡孤独果有田粮有司即与除去差拨无者岁给米六石孤无依者责令亲戚收养无亲戚者责令判里累年开边有劳或矢石伤残或因伤身亡儿女见存者优免三年垜集土军因伤残疾者优免军役三年因伤死者优免十年八为民籍杂泛差役更免三年官军从征战殁者恤当其儿女袭父职者升一等敕曰为官莅政非权无以驭下迂儒俗士官名而已若中正有豪杰气者当设施公道健卒奸胥母敢亵侮不则治以刑苏州知府王观同知曹恒经历王昈当厅捶死猾吏钱英如此甚当则政竹令止境内肃清美哉有为安民有日矣特遣行人白思中赍敕劳礼尚笃斯志共永高明以都御史詹徽通政使蔡瑄左通政茹瑺工部侍郎奏逵户部侍郎杨靖在职公勤复其人诏郡县举经明行修练达时务之士年七十以下者礼送京师礼部郎中居贞奏人至六十衰不胜事请毋送上曰古之耆人虽不任以致至其多阅而广闻政当询之谟谋盖六十以上七十以下者可置翰林备顾问四十以上六十以下者可用于六部及布按二司八月命吏部选近畿富子弟赴京补吏制德懿熙三祖帝后衮冕冠服命皇太子修盱眙之陵寝而瘗之十月谕兵部臣曰大小有功武臣子孙令世袭食报然有身没子幼者或亡子有幼女又有父老老无依者此皆可悯今后亡故军官子女幼者给全俸赡其家子袭职女嫁人乃罢父母老者亦给全俸终身着为令颁垂戒录于羣臣其书采古之悖臣以为戒十二月癸未朔日有食之诏自今应死重囚俱令大理寺覆奏听决造通济聚宝三山洪武等门修五胜渡起社家库白水桥双桥高桥置象房黑窑改建崇山侯新等第宅筑后湖城及中山岐阳二王黔国公旧营六部围墙廊房街道并用罪人输作御制大诰三篇成颁天下诏武官谪戍云南辽东者县次资给之 
　　二十年正月命宋国公胜为征虏大将军颍国公友德为左副将军永昌侯玉为右副将军南雄侯庸定远侯弼为左参将东川侯海武定侯英为右参将率师二十万征故元将纳哈出于金山焚锦衣卫刑具曰讯鞫法司事也时令锦衣卫审重罪者欲先得情耳岂令煅炼耶已未修阙里孔子庙甲子大郊祀礼成天气澄朗上悦二月命将军卫士日习射于午门御注洪范成三月上曰进士国子生皆朝廷所培养初仕即有丽法者虽欲改过亡繇自今虽犯死三宥之五月谕兵部臣曰军士月米一斗身后罢给或父母老儿女幼曷自存是皆效力国家困可不恤劳可不报自今身亡父母儿女无依者并优给之上谓理部尚书唐铎曰有司犯者欲尽法治之人谓刑重不则靡所忌古云书用识哉欲并生哉自今犯轻者悉宥之徒流及杂犯死罪皆令戴罪复职有至再三者亦录其罪而复其官六月大将军冯胜谕纳哈出降之闰六月申养老之政于天下令民闲讲习大诰三篇七月诏内外武臣有子孙袭替而亡再无应袭者给全奉赡之有子孙坐事谪戊亦宥其罪令自立功给俸如故八月销文籍关防印记曰故以防欺伪若果正人君子又焉用是诏民年二十以下者方与落发为僧试事京师寺三年考其洁修而后度之诏阵亡小较虽无功亦给其家原俸百日九月封纳哈出为海西侯置大宁都指挥使司及大宁中左右三卫命永昌侯玉为征虏大将军延安侯胜为左副将军武定侯英为右副将军进讨残胡十月封朱寿为舳舻侯张赫为航海侯重建历代忠臣庙成诏军士置营居各从其卫所毋越伍离次辛酉月食迁南方学官之有学行者往教于北方增广北学生员复其家召冯胜班师罢就第十一月上曰蛮夷遣子朝学慕礼义也啰啰主阿累等三人宜令归省所以教之孝弟赐而遣之十二月大诰武臣 
　　二十一年春正月上曰为国以任人为本奸者才不恕贤者疵不弃故诸城县知县陈允恭以簿书过谪戍比有言其治县寸能爱民吏部其召还复其官有自青州还者言青州饥虽已赈尚艰食上驿赈之逮其官吏之不以闻者二月命有司犯死罪者虽未入流品必奏闻而后得逮治以历代名臣从祀帝王庙三月乙亥上亲策举人赐任亨泰等进士及第出身有差建题名碑于太学上谓侍臣曰骄凶德也田子方所论朕谓不然盖君子以恭敬为本西平侯沐英讨百夷思伦发平之四月兰阳县民陈济樵等二人年百岁赐里仁冠黑角带员领衫月给酒三斗肉五斤岁加帛一疋絮一斤南皮县民李敬先等年九十余月给酒肉如之皆复其家诏县官时加存问自是以为例蓝玉逐虏捕鱼海贩之降其众获其王子妃等若而人已未月食五月甲戍朔日有食之六月赐安庆侯仇成书曰朕创业以有天下唯卿勤劳迩年海宇虽宁尚有弗庭之夷累卿高年久镇边陲东西攻守无宁岁近喜廓清方将偃师修文同卿华居美食忽闻感疾实疚朕心是用遣人存问呜呼征讨之时栉风沐风所自疾也尚慎药节耆副朕至怀敕谕武臣曰朕观国初诸将抚士卒或一二十人或百人至四五人皆视如兄弟爱如骨肉以故争先効功所向克捷人称善战不知繇其善抚士今尔等居位食禄岂尔能皆尔祖父贻尔庆尔则不念祖父富贵繇士卒时或苦虐使不傅心败国丧身职此之繇夫虐下不仁败国不忠亡先人积不孝曷不思之因颁赐军士护身敕述始终之际艰难之故秋七月颁赐天下武臣大诰令其子弟诵习使它日知抚教军士以称保全功臣意八月罢天下府州县耆宿迁泽潞二州民无田地者于彰德真定临清归德太康诸闲旷处屯耕自便免赋役三年户给钞二十锭备农具大将军蓝玉偕征北诸将还朝戊辰赐宴奉天殿上曰元运既终残胡无知犹立王庭欲为不靖命尔诸将往征漠北遂空民息转输军销锋镝皆尔等克用朕命以底成功诸将顿首谢上悦赋平胡诗二章命群臣和是月御制谕武臣敕凡八条九月令天下卫所督兵屯田十月丙辰月食颁武士训戒录十一月赐国子监生钞俾制冬衣造别室百余闲具灶釜床榻以处诸生有疾者给役膳夫二十人颁赐武臣保身敕 
　　二十二年二月禁武臣预民事赐平阳县知县张础敕曰乃者金乡卫造军器扰民尔础执法即具闻朕朕深嘉叹特遣赍钞三十锭内酒一封至尔倾焉东川蛮越州阿资酋叛命颍国公传友德为征南将军与西平侯沐英讨之既平三月友德还军使与诸将分驻湖广诸要地休士且示控制于诸蛮改给事中魏敏卓敬等八十一人为源士四月命杭湖温台苏松诸郡民无田者就耕淮河以南及滁和诸州给钞二十锭免赋役三岁赈莱兖九江湖广诸郡贫民起山东流民居京师人赐钞五月置泰宁朵颜福余三卫指挥使司于兀良哈之地以居降胡六月上退朝谓侍臣曰人常虑危乃不蹈危常虑患乃不及患车行峻坂而仆平地保天下者亦如御车命孝廉茂才年四十以下者于行人司差遣以试其才八月诏天下府州县举高年有德识达时务言貌相称年五十以上者一人更定大明律九月丙寅朔日有食之廷臣有言比来儒士起自田里擢用骤峻非朝廷爱重名爵之意上曰朕患不得贤耳若伊尹出有莘孔明起降中岂嫌骤哉十月上谕吏部曰比岁受禄之人有因小过罢者此皆昔日久居学挍教养已成之士成才至难其悉录用之增建国子号舍以居诸主之有家室者十一月上与翰林学士刘三吾论治民之道三吾言南北风俗不同有可以德化有当以威制上曰地有南北民无两心帝王一视而已矣盖德以化君子威以制小人海州同知陈龚福坐事尚戍上念其故元御史大夫福寿子宥而擢之官仍赐钞上与侍臣论进君子退小人兵部尚书沈溍对曰君子小人猝未易识上曰良玉委泥色泽不变君子在众德操自异令州县里选耆年有德民人以次来朝既至随朝观政三月遣归 
　　二十三年正月肃清逆党榜列勋臣凡五十七人二月命六科给事中父兄伯叔来朝观政归以告谕其乡里子弟使为善无犯法人予钞遣还诏自今有司过误犯者至三犯亦纪罪复职沅陵县主簿张杰坐输作自陈有老母守节乞宥罪归养许之命礼部榜每节于天下加杰禄秩为养资三月燕王与征虏前将军傅友德等率师出塞至迤都降故元太尉乃儿不花丞相咬住忽哥赤等及其名王酋长男女数万□駞数千羊马亡筭闰四月悉徙其部落入关乃儿不花等入朝授指挥等官其故部丁家属皆赏赐之除百官朞年奔丧之制五月上念诸将老悉遣还乡赐黄白二金钞若绮太师韩国公李善长赐死西南夷土官皆遣子入学命择天下随朝老人有干局者赍钞诸府县同所在老人籴榖备凶六月先是赐公侯伯人卒百十有二人曰奴军至是遣还乡设百户一人统之护卫其家尽公侯之世给屯戍印俾自耕食复赐之铁册名铁册军右军都督佥事王庸坐事当死自讼于上前上曰知自讼其将复为善贷之七日河南决赈恤被灾家万五千七百余户敕法司在外死罪真犯者具状申刑部议定遣官审决免死者输作京师八月给事中有荐士者上问宜何官对曰宜牧民问所长对曰年少才高勇于敢为上曰才高者多过中勇敢者少循理其养于学而后用之诏母以吏卒充选举九月庚寅朔日有食之命开国功臣死后皆追封三代赐布政司都司卫所府州县公宴即钱凡天寿圣节正旦冬至节日皆有宴赈湖广饥十月刊行韵会十一月选耆民授府州县官上谕兵部试尚书茹瑺等曰朕虚心待人汝等当思尽言不宜容默苟顺无利于天下十二月谕刑部自今犯十恶并杀人者论死余皆输粟北边赎罪力不及者为并输予还家备资以行罢天下岁织段疋赏赉用绢帛有匮乏即就织造于京师购遗书 
　　二十四年二月上谓侍臣曰朕阅汉书以爵赐民至二级三级者听民转移与子甚无谓也夫爵所以命有德礼曰贤以制爵予无贤不肖贤人君子何劝焉命户部凡武臣死罪而宥者给半禄笞杖徒流而宥者全给死而有子孙者亦给之种桐棕漆树于朝阳门外钟山之麓三月戊子朔日有食之上谓廷臣曰朕发库中古镜十余鉴多失真召工问之皆莫能答最后一工曰范模不正朕惕然悟君心焉上御奉天殿策会试中式举人制策曰昔列圣相继大一统而御宇立纲陈纪礼乐昭明当垂衣以治何自弗宁少壮尽行内骚华夏外戍八荒牝马胎驹于行伍旌旗连岁于边陲今欲罢器械绝远戍垂衣如古又恐蛮貊生齿之繁不数十年为中国患及此之时当恨今日可乘之机兴止未判孰可孰不可尔诸士论之寺延对三十一人擢许观为第一上谕皇太子诸王曰天行不息君当体以孜孜怠惰侈肆而欲长保未之则闻昔元世祖西讨东征以能混一华夏顺帝偷淫而遂失之诗曰殷鉴不远在夏后之世命齐王槫率护卫骑兵围猎开平近地谕之曰山东兵皆从总兵官傅友德调发尔战鬬可自为队或在其左或在其右有胆畧则当先无胆畧则继后奏凯之时宁使诸将言功诏天下贡茶不得碾揉为大小龙团茶户采进勿预有司茶以建宁为上曰探春曰先春曰次春曰紫笋并着为岁额四月灵璧丞周荣以事逮系父老赴阙举荣善政宥之赐钞锭衣袭与父老皆宴遣之繁峙县奏逃民三百余户累招不还乞逮捕之上曰民宭衣食或迫苛政耳逃固不出吾域中惰而末作则逮捕焉册皇子■〈木旃〉为庆王权为宁王楩为岷王橞为谷王松为韩王模为渖王楹为安王桱为唐王栋为郢王■〈木彝〉为伊王齐东知县郑敏坐事逮系县民诣阙颂能复官赐衣钞六月诏羣臣参考历代礼制更定冠服居室器用制度以天久不雨命刑部官及监察御史清理天下狱囚颁书籍于北方学挍七月上谕工部臣曰汉高祖徙豪富于关中朕初不然之今思京师天下根本亦欲令富民居焉盖徙至者五千三百户上曰应左太平宁国镇江广德五府州县朕念国初供亿之劳民田尽免赋官田半征民情玩恩复尔述负朕所以全征之今终不忘其半征如故命犯法而诬引良善者所诬虽轻亦重坐之八月遣官行询鳏寡孤独令有司加恤秦王樉有过召还命皇太子廵抚陕西既行敕曰尔自幼至长未尝远出今命尔行陕渡江之际雷起东南尔征西北夫雷天威也尔前行雷后从其兆威震然厥阴不雨业已□闲占法主有阴谋者尔宜慎举动节饮食严宿卫亲君子远小人威震佳兆未可恃也遣使山东河南郡县发预备仓以贷贫民九月嘉兴府通判冯安送至私鬻盐徒以其盐赏获者户部奏安违例责偿盐入官安言律者万世常法例者一时旨意昔唐太宗□选人诈敕不首者死未几有犯命杀之大理少卿戴冑执奏于法应流太宗怒曰卿言守法而失朕信冑曰敕者一时喜怒法者国家所以布大信于天下也陛下忿选人多诈故欲杀之既知不可复断以法此忍小忿存大信也夫今之律即古之法也若依例则于律内非应捕人给赏之言自相背违上是之语论如律复以新化丞周丹为吏部考功主事 【 丹永嘉人明敏有治才初繇进士授新化县丞以廉勤称门无私谒吏卒不敢欺验民贫富及丁税多寡第而籍之有赋役以为差狱讼文牍皆躬理刷罢诸役作民宴然安业流民归者益众满考课最十考功主事县民萧俊等诣阙言自本官去职县政业乞留再任上命吏部复之赐宴遣行】 　十一月谕天下生员兼读诰律民闲子弟能诵大诰者赏之皇太子还自陕 
　　二十五年春正月诏诸王赴京令岁训将练兵周视封疆作军器必精良以固边圉以河决开封诸县免今年田租二月上谕刑部尚书杨靖等曰京师之狱卿等三覆奏朕亲临决犹虑不当中外有司安能人尽职所上狱卿等详谳之命学较生员兼习射书数法丙寅月食癸西诏诸将杖流罪以下谪戊云贵者复其官曰此皆从朕万死一生不戒而犯朕不忍置于法今既有年必自新矣曹县主簿刘郁因事逮系耆民诣阙言郁廉勤上喜复其官三月敕燕王曰残朝散处绝塞聚必为患其选北平都司并护卫骑兵精锐者闲以乃儿不花等所部列为队伍使为乡道命北平指挥使周兴为总兵搜捕之四月皇太子薨郡臣入慰上曰朕老矣太子不幸命也古云国有长君社稷之福第四子类朕朕欲立之何如翰林学士刘三吾对曰将置秦晋二王何地上大哭罢六月上闻天下学较生员多骄纵慢师命礼部着学规俾守之七月秦王樉还国土谓侍臣曰治有缓急治乱民不可急急则益乱抚治民不可扰扰则不治岢岚州学正吴从权山阴教谕张恒以给繇见上问民间所苦皆对曰不知也而非职事上曰学官即勤教岂有不与人接者朔望休暇四时节序朋友往来民情世务当亦谈及夫其所竹孚皆圣贤之道固将用之君虽不问犹且陈焉槩云不知何者为教何以用之将来其窜之极边榜谕于天下八月祔葬皇太子孝陵东册谥曰懿文立允炆为皇太孙召太常寺卿许升问祭礼升不能对典簿刘仲实从旁代对甚详上责升曰国之大事而昏惰不恭遂降为刑部主事以仲实代之立军卫于山西大同等处屯田守御岁给公侯禄如旧归所赐田于公录百官岁俸之数计榖几何富出米几何计田几何乃出榖几何较农夫用力多募之勤劳而为之书名曰醒贪简要录颁中外十月度地自牛首山接方山西傍河淮为上林苑寻以妨民罢十一月复位中外文官百司品阶勋禄之制十二月命士人因小过罢黜及迁谪远方者听举用改制铁券赐诸功臣闰十二月刑部尚书杨靖鞫一武臣门卒捡其身得一大珠靖曰伪物也椎碎之而以闻上嘉叹靖有四善焉得奇物不献一善也其珠必有所受若转穷竟且起大狱碎不问二善也门卒无所嘉奖杜小人之幸端三善也敏才应卒四善也是岁以方孝孺为汉中教授 
　　二十六年正月免天下耆民来朝二月命晋王总冯胜等所统河南山西马步军士出塞代王亦率护卫兵出塞受晋王节制胜及傅友德等皆召还凉国公蓝玉谋反伏诛三月敕谕燕王曰有告指挥乃儿不花有逆谋者人言夷狄畏威不怀德果然可遣人防送至京胡人反侧背恩不可无备尔护卫士卒遇出猎必选数千骑披坚执锐训练使习则临阵不怯宋国公胜等已召还当谕诸将士防御之策旧防胡兵非出征不可轻纵恐盗马潜遁阴泄事机若欲用御敌常参错之命冯胜傅友德还备北平命山西属卫将较悉听晋王节制北平属卫将较悉听燕王节制军中事一奏闻一启王知永者于令谕晋燕二王各统所辖都司军马军中赏罚大者以闻小者从宜处分诸司职掌成其书仿唐六典之制颁示稽制录于功臣盖考汉唐宋功臣封爵食邑之多寡及名号虚员等第使朝夕省览以遏奢僭四月孝感县言民饥有预备仓粮万一千石请贷之即命行人驿给因俞天下有司自今岁饥先贷后闻以大久不雨许羣臣直言时事五月定学官考课法用科举生员多寡为殿最诏功臣坟茔葬具皆自营备战殁者官给之六月严皇陵车马过陵及守陵官民入陵者百步外下马违者以大不敬论申禁锦衣卫毋鞫刑一付于法司开卜筮禁敕曰历代圣君贤臣谨礼循法畏神明也一或不畏神假于人及灾祸矣朕考前代勋臣受封皆属虚号禄食给缯布而已我朝赐以腴膏土田待有功不薄尚有不知分限以速戾者业颁稽制录而教之尔礼部尚将公侯食禄及服舍器用等杀着为定式申朕保全之意召诸王于京师七月申辰朔日有食之罢各布政司宝泉局选秀才张宗浚等随春坊直分直文华殿进说民闲利害田里稼穑开陈古今孝弟忠信文学材艺诸故事于皇太孙八月命吏部今后除官即与实授勿试职九月诏曰迩者朝臣不臣其无忠义者如李善长等阴与构祸事觉各伏诛蓝贼为乱谋泄捉拏族诛万五千人矣余不尽者已榜赦之虑奸顽无知尚生疑惑自今不分蓝胡二党未犯者尽行赦宥于戏古之忠臣义士感激人神欢动祖宗其乱臣贼子历代为忠者不特不能感动人神于当时亦累祖宗幽囚于地下特诰臣民大许自新赐河南按察司佥事王平敕曰古有志之士竭忠以事君务公以福民朕夙夜孜孜鲜副朕志河南佥事平同书吏源按临属郡郄孟津宜阳之吏赂械人闻奏朕甚嘉焉赐平钞百锭衣若被源钞半之其益励初忠则永有嘉誉十一月沾化县典史杜护坐事当罪县民讼其廉干复之时天下入觐学官咸命侍朝考试文辞询问经史及民间政事应对称者独泰州训导门克新敷奏亮直绍兴教授王俊华文辞优美上擢克新为左赞善俊华为右赞善召谕曰所以左克新右俊华重直也 【 克新巩昌泰州人为人宽厚和易仕至礼部尚书其卒也上甚嗟悼遣官祭之命有司护丧归】 十二月永鉴录成其书辑正代宗室诸王恶逆者为监又辑历代人臣善恶为劝惩名世臣总录颁有位 
　　二十七年正月上退朝顾翰林学士刘三石曰朕历年久而益惧者恐懈也日慎一日效尚未臻甚矣治难夫爱民之心不实则民不蒙泽民不蒙泽则众离怨积朕常惧焉发天下郡县预备仓贷贫民令公侯未有第者与为第于其乡有祖宗坟墓者为与飨堂于其茔应封三代二代者封二月罢在外文武诸司公宴繁峙知县刘英坐事被逮耆民诣阙乞贷释之给道里费遣还三月上谓侍臣曰人主聪明不可使壅蔽壅蔽则天下之事不达矣翰林学士刘三吾对曰惟博采众论任用贤能则视听广而聪明大上曰善令武官子弟当承袭者五军试其骑射闲习方许授职不能者给俸三年而复试之又不能谪戍军着为令上谓侍臣曰毁誉之言不可不辩也问君子于小人小人未必能知鲜不为所毁问小人于小人朋党阿私誉必众矣人主能知毁中之贤则诬谤可息知誉中之不肖则偏党可绝命天下种桑枣有儒士初授知县陛辞上曰试言莅民何先对曰先教化曰教化何先寺曰奖劝之上曰先身焉以天下大定命工部取甲兵褁藏之立唐浑瑊祠于干州命民闲高年老人理其乡之讼上谓太子少保唐铎曰帝王体天道顺人心则国家基业自久朕思前代乱亡之故未有不繇于违天而逆人卿人事朕资弼良多朕有弗逮卿即言之征儒臣定正宋儒蔡氏书传八月遣国子监生及人材分诣天下郡县修治水利禁用钱以重钞法作十酒楼江东诸门之外许民为酒坊接四方宾旅以乐持康楼有鹤鸣醉仙讴款鼓复来宾重译诸名醉仙宴百官焉寰宇通衢书成十月命府知县学生员廪十年而学不就者罚为吏十一月赐盱眙县知县方素易敕曰尔素易莅政三载内艰去官民弗忍舍诣阙留任何以致之特遣使赍钞二百锭衣服被各一袭靴袜各二对用旌尔能尔惟懋哉素易入谢赐宴礼部许归葬而后复官汉中府同知柴庸以事下狱其僚属与同狱者言庸廉介特宥之复其官 
　　二十八年正月敕周晋二王各发其属卫官军筑城屯田于塞北敕燕王发北平辽东三都指挥使司属卫精锐马步军命都指挥使周兴为总兵官剿捕野人于三万卫等处二月诏罪人罚役丁者父兄免追补令民百户为一里婚姻死丧疾病患难富者助财贫者助力春秋耕获一家无力百家代之以教民厚四月命监生分行天下勾稽吏牍六月诏国子生曰孔子作春秋修身立政之道备矣处事决疑其能舍诸诸生治经鲜有明春秋继今习读之九月免山东税粮及直隶应天等五府秋粮敕曰自古国家立建法制皆在始受命之君子孙遵守而己盖始受命君起自侧微备历周知恐后世守成之主未谙世故山林初出之士自矜己长至有奸贼之臣狥权利作聪明上不能察而信任之变更相法以贻祸败是以日夜精思永垂典则朕少遭乱离赖天之眷翦除混一即位以来劳神焦虑与海内蕲乎治作祖训一篇开导我后世为家法尔礼部其颁条章于天下后有言者以奸臣论杀无赦闰九月以子孙众盛天下官吏军士繁多更定亲王岁赐禄米十月于东宫诸王世系预命二十字为名首一世一字临时足二名焉命左军都督府左都督杨文等讨龙州奉议南丹诸蛮之梗化者诸蛮皆服罢百官朝参赐食礼十一月侍臣主讲无逸篇上悦曰朕每观是篇必反复详味求古人之用心乙亥月食礼制集要成其书载冠服房屋器皿伞盖床帐弓矢鞍辔仪从奴婢俸禄奏启署押体式定制颁布中外十二月洪武志书成述都城山川地里封域之沿革宫阙门观之制度以及坛庙寺宇街市桥梁之易置 
　　二十九年二月百夷侵缅遣行人李思聪钱训古两谕之皆听命征虏前将军指挥佥事胡冕剿平柳桂山寇分遣指挥佥事宋臣等讨平广东潭源诸洞及广西平川烩益之地凡斩获数千余械贼首京师戮之遣使谕曰命尔往征苗乱意在歼渠乃概行骈戮宋曹彬不杀后嗣以昌曹翰残酷身罹窘穷往者不退后当为戒宁王权言廵塞见脱辐意胡兵往来道上虑且寇边敕燕王选精卒壮马抵大宁全宁沿河南北觇视随宜掩击之三月燕王遇胡兵于彻彻儿山擒其茜将孛林帖木儿等数十人追至兀良哈秃城遇哈刺兀复战败之命国子监学正吴启署祭酒博士杨淞署司业学录张毅署监丞事面谕以简身饬行守道尊严使诸生敬慕而化五月壬申月食于十宿七月上观唐书至宦者鱼朝恩谓侍臣曰汉末虽宦官骄纵尚无兵权至唐授之太阿驯至劫胁天子废兴在握朕深鉴前辙服役使而外重者传命四方而已但有罪罚无赦也八月免应天等五府田租改六部诸属部为清吏司九月召天下致仕武臣于京师而大赉之曰朕起兵时与尔皆少壮今老矣久不相见居恒思之资尔薄物还终天年朕与尔同历诸艰天佑朕子孙则尔子孙则亦有无穷之禄爵诸臣感激有堕泪者谕兵部人升官一级十二月颁稽古定制于功臣世禄之家加申饬焉上为序曰昔先王制礼别尊卑定贵贱上下秩然朝代虽改礼乐利度多相因也或有损期小过不及而已朕自定天下以来立纲陈纪颁布天下有年岁矣至若官民房屋坟茔碑碣亦尝斟酌前代者画一制岂期奸臣胡惟庸故紊条章俾诸功臣不尊守虽先茔碑碣亦不树立最甚无如蓝玉房屋家奴人至数百马坊廊房皆用九五闲数营店舍宅垣中召集百工与为市易心砍背朝廷为乱夫自古贤人君子一心公朝念所食禄不耕不蚕坐享民供又敢兴贩与之争利今我文武臣往往不属厌使子弟奴仆家人坐贾行商至出外倚势中盐越资搀次挠法多端今命翰林酌唐宋制定坟茔碑碣丈尺房屋闲架及食禄之家兴贩禁例编类成书永遵守之呜呼敬听朕言聿求多福尸已月食于井永州府知府余彦诚齐东知郑县敏定远知县高十南仪真知县康彦民岳池知县王佐安肃知县范志远当涂知县孟廉县丞赵森怀宁县丞苏益休宁县丞甘镛坐事逮狱所治耆民具列善政诣阙以请上并嘉之赐袭衣靴钞遣还仍赐耆民道费 
　　三十年正月命长兴侯耿炳文佩征西将军印为总兵官武定侯郭英为副选精锐步骑于陕西甘肃以备胡敕肃王楧曰古者兵出于农有寇则战无事则耕春气方和宜及时督军屯种遇有征伐亲率精兵与长兴侯炳文进讨置行太仆寺于山西北平陕西甘肃辽东以掌马政诏郡县贷预备仓于贫民升翰林修撰张合为侍读编修戴彝为侍讲勉以唐陆贽崔羣李级之徒虽在翰林皆当正言谠论以益时而闻后颁为政要录其书凡十二条载文武官属体统及佥书案牍次第军士月给廪饩与宿卫之禁屯田之政二月上谓羣臣曰民莫劳农朕一食一衣居常忿之尔等当求所以佐朕裕民之道三月谕蜀王椿曰制夷狄之道当贱其所有贵其所无秦蜀茶自碉门黎雅抵朵甘乌思藏五千余里皆不可无前代重之非以专利也我国家榷茶本资易马今惟易红缨等物盖因边吏不讥私贩出境茶为夷贱夫使番夷坐收其利而马入中国少岂所以制之哉其谕布政都司严禁焉因命曹国公景隆赍金牌勘合直抵四番与为符契以绝奸欺申严私茶出边禁上谓礼部臣曰今四夷诸番莫不臣服即如乌思藏西天尼八刺国去中夏至远亦三年一朝惟打前火炉长河西土酉未归宜遣谕之金月敕晋燕二王修边十事谕燕王曰玉井天城皆西北要地非坚城深池莫守之山西军已城玉井宜令北平军城天城敕晋燕二王曰近占天象胡当寇边朕度人事前秋山西塞外降胡逃归岭北数人居山西八年岂不以中国虚实谋之胡人其令都司行都司简阅骑卒或三万或二万常兼步卒数万每骑兵五百领以一将分为五队队领一战将五将咸听一将之令步兵亦如之与骑夹攻我马虽少步卒则多彼无步卒来可战矣申禁人民毋出海与外国互市罢所在铁冶上谓户部二部曰富民生长田里周知民事有恒产必有恒心岂无才人其稽名于籍朕将选用之讥察私茶于川陕五月壬午朔日有食之大明律诰成诏行天下罢除即位以来禁例榜文敕楚王桢曰近古州蛮作乱尔能此时即率护卫军马往征岂不称贤乃以都司奏兵不足请调屯军尔护卫军则置不用夫尊居王位安享富贵宫室衣服舆马皆民之供不能御其灾患百姓必怨鬼神必怒福将薄矣若能奋威除残山川鬼神将来助顺亦可悠久敕至即遣护卫精锐并统都司所属军马期七月二十日进讨以湘栢为尔副庚申夜有星大如鸡子尾赤有光自天厨入紫薇垣后有二小星随之至游气中没敕晋燕代辽宁谷六王曰验之历代天象若此者边戍不宁虽非今应二三岁闲灼有寇者胡马计有千万尔等所守地方不下六千里聚会为难每处军马多者一二万而已胡若南行马势必盛自非深机熟筭畴能制之吾老矣精力衰微筹虑多艰尔等藩屏朔上倘有失虞不但贻忧朕躬尔等安危亦系吾今粗与尔谋或今岁或二三岁大军未会本护卫若都司行都司军马各守分地胡若入寇且无与战或入壁垒或据险隘夹以步兵深伏待之彼见不战必抄掠四出俟其骄骋队伍怠散邀截要道破之必矣若一见辄轻赴必且失利不可不审复敕晋燕二王曰今塞草丰茂山后地高夏无酷暑宜留心防御上天垂象不可刻宁训练士马控弦备之天下讲读大诰师生来朝者十九万三千四百余人并赐钞遣还六月谕刑部立政平讼理二旛所论囚引至奏当者行人持讼理旛传谕无罪者持政平旛传释之命五府六部都察院六科给事中通政司詹事府详加审录武臣死罪则亲决焉敕楚湘二王曰前命尔兄弟七月廿日以前进剿洞蛮今占天象太白七月三日伏兵未可行十月二十三当夕见西方太白出高深入者胜用兵当知也指挥利让已压蛮境即遣语之令且严备太白出后并力讨之生擒蛮人切毋轻杀兵非殃民所以安之敕晋燕二百曰知尔兄弟出开平数百里统军深入古人论兵知已知彼若能知彼不能知已不胜无凶既不知已又不知彼凶莫甚焉自辽东至甘肃东西六千余里我可战马仅十万京师河南山东虽云有马猝战难集苟事之急北平口外马不过二万而已胡人上马动计十万折冲鏖战虽古名将亦或难之所以筭我马数必欲知已纵有步军不可追北但可夹马助声势今尔等帅数千马离开平三四百里无轻骑远堠驻旷塞中设胡兵数万昼潜夜行隐柳藏荻猝然相遇何以制之即欲纵辔疾驰奈军士何夫吾马数既少全仰步军止可常附城垒去城二三十里往来屯驻远斥堠谨烽燧设信炮若猝有急一时可知万一不测便可固守待援今不深思熟虑提兵远行其不遇敌则侥幸耳噫吾起寒微因天下乱不得己入行伍中不二年从者如云犹且听命诸雄又二年帅将士东渡建业秣马厉兵以观事变其时诸雄皆放恣无籍之徒元不能驭乃命中山开平总兵四征与之并驱又不十数年乃殄灭之以有天下当并驱时张士诚称王于姑苏陈友定扼险于八闽方国珍擅命于瓯越杜遵道刘太保僭乱于中原徐寿辉陈友谅相继僭号于江汉元义兵李察罕辈奋起河洛刘太保莫能与敌梁地遂平察罕之兵径入齐鲁灭乱雄毛氏之类渠帅虽能婴城固守及与拒战所在败北察罕骄盈狂诈卒殒敌手其甥王保保帅兵一切作为蹈勇之谋不能服众以致部下声言效忠朝廷请命加诛从是元内外衅生朕观其机发兵讨之兵渡江淮长驱齐鲁席卷河南遂入潼关复遣大将繇邺趋真定营通州元君弃城北归晋冀关中相继底平不三年而天下一统噫吾用兵一世指挥诸将未尝败北正欲养锐观胡之变夫何诸将曰请深入不免疲兵和林此盖轻信无谋致伤生灵数万所以尔兄弟提兵远行吾甚虑之自古及今胡虏患中国久矣历代守边先谋为急吾于北鄙尤加系心尔听吾训能明事势无少懈机虽未必胜亦不能忠善胜敌者胜于无闲慎哉慎哉驸马都尉欧阳伦坐贩私茶赐死七月上谓兵部臣曰守备边将其初皆能戡祸定乱后乃罔严御虏但逐财货如甘肃西凉守将宋晟庄德张文杰等多获夷马牧于塞上以所虏胡为奴待如亲属不思一旦变生不掠羣牧去耶其令自今毋奴胡人毋私鬻所畜马欲用财则入马官买之征讨之日分给骑士损者偿马之直上谕羣臣曰人不能无过平心自知矣其心本公为事或缪此则局识致差若缘私而戾故为耳此君子小人之辨也然君子之过虽微必彰小人之迥虽大弗形盖君子直道而行小人巧于修饰人君不察品且莫辨又曰朕观往昔议论于廷有忤主意必君子也其或顺从必小人也忤而怒之顺而悦之小人得幸君子斥矣人主进退当取兼众论焉申明学规教条颁示国子监笁敕燕王曰用兵在明号令信赏罚少有姑息误大计矣山海卫指挥佑故慢王令其何以齐三军发往开平赎罪诸指挥千户鬻所乘马骡徒行其何以扬威武敕至即罪佑以狥系送鬻马骡者于京师八月敕曹国公李景隆曰天下久平兵事懈弛缓急宁济特命尔佩征虏将军印训练河南兵法云用之在乎机显之在乎权汝其慎哉都察院奏狱囚应死者上曰岂可无矜疑命羣臣审录之合宥者戍边九月令天下民里置金铎一选老者与瞽者月以六谕持铎狥道路曰孝顺父母尊敬长上和睦乡里教训子孙各安生堙毋作非为又令村置鼓农种时月晨而鼓之鼓鸣众集及时力种里老人督责其怠惰者惰而不督里老人则罚婚姻死丧随力相资以成仁俗十月诏曰迩年郡县租赋因官吏不能宣布条章民愈穷困今敕户部许段绢布金银等物准民逋租随上所便十一月上见散骑舍人衣殊鲜丽召问制用几何曰五百贯责之曰农夫力耕而不息蚕妇寸织而不得劳甚矣登场下机公私逋索不能有之汝生长膏梁纨绮不知农桑之喜艰夫是衣也数口之家一岁资也癸亥月食十二月上时不豫敕廷臣曰昔有元世治何期至正之君怠民慢神天假羣雄倡乱兵兴朕潜草野不得已而从戎恐见吞并自相磨灭如此者十有七年西定荆楚东平吴越北有华夏为众推戴得有天下三十年于兹朕寿亦七十矣自非皇天卷命得久若是古语云天不与首乱者朕无心天下而心救民殆天命之乎比失调受疾卿等频仍问安礼也尧舜禹汤文武之世皋夔稷契伊周为臣一志匡主朕以示卿卿等竭忠修职副朕至怀 
　　三十一年三月晋王棡薨四内罢回回钦天监敕燕王曰塞烽数警虏诈也欲诱我出纵伏邀之其令毋毋近烽处即望远亦须去三十里此秋或有虏骑南行不寇大宁即袭开平度其人马不下数万可调都指挥庄德张文杰于西凉召刘真未晟二都督于开平召武定侯郭英等于辽东会兵一处悉出辽王及北平山西都司护卫军马以步军十五万布阵而待令英真晟翼左德文杰翼右尔与代辽宁谷五王居中彼此相护首精而外锐已丑上享太庙毕顾立庙门召太常寺臣指桐梓诸树曰往年种此不觉成林凤阳陵树当亦似此因感怆泣下既曰昔太庙始成迁主就室朕退休梦皇考呼曰西南有警觉出视朝果得边报祖考昭临时时在上尔等加敬中使旦暮洒扫省视以时毋有不虔恭敕左都督杨文曰兵法有言二心不可以事上疑志不可以应敌北平中国门户朕子燕王在焉以尔为总兵参赞之燕王往开平堤备尔以北平都司行都司并燕谷宁三府护卫选练精锐马步军士随往王有号令尔奉行之大小官军听尔节制慎无疑志而有二心敕武定侯郭英曰胡遁久矣萌蘖未殄不可不防命尔总兵刘真宋晟为副尔启辽王至开平迤北择险屯驻辽东都司并护卫各卫所步军城堠之外余皆选锋随往一切号令悉听节制不燕王敕燕王曰周天下治矣周公犹告成王曰诘尔戎丘海内今虽无事天象示戒可不防胡朕诸子汝独才智秦晋已薨繄汝为长攘外安内非汝其谁已命杨文郭英兼总诸军听尔节制尔其统率诸王相机度势防边又民以答天心以副吾意闰五月乙酉上崩于西宫上素少疾及疾作临朝决事如平时渐剧焚香祝天曰寿年久近国祚短长子孙贤否简在帝心为生民福特持符召燕王建文用事者矫诏却还之淮安疾剧上问第四子来未闻雨降喜形于色遂崩寿七十一遗命丧葬仪物一从检朴毋金玉孝陵山川因其故诸王临国中毋奔丧京师天下臣民临三日皆释服毋妨嫁娶辛卯葬孝陵永乐元年上尊谥圣神文武钦明启运俊德成功统天大孝高皇帝庙号太祖嘉靖十七年加上尊谥开天行道肇纪立极大圣至神仁文义武俊德成功高皇帝 
　　臣乔远曰仲尼圣汤武岂不以捄民哉至其惭德不逮汉高高帝所繇起与汉高同抑不似其为秦亭长至神武谟卞文学之长不啻过之若夫兢兢业业不少宁荒虽二帝三王所称戊以加矣 【 皇明玉牒曰□神武明达睿智有大度始渡江时首帅羣雄多淫湎肆傲帝独克己下人旁求贤士尊以宾礼听受其言昼夜忘倦书宋真德秀所者大学衍义于殿庑出入览观内政严明宫阃遵职不预外事宦寺给使无所专领勤于听断四鼓而起未明而朝昃始罢秋月间辄与诸儒讲论经史晡时复听政至昏还宫隆寒甚暑未尝少变体或不和亦强出视朝有陈论者无间卑贱皆即引见四夷有小警则终夕不寐深思弭患之宜自奉俭朴食不用乐罢四方异味之贡非宴羣臣不特设盛馔谨于礼度对羣臣必正衣冠汉吴之灭躬拜大将以谢其劳训谕其下征引古道出言成文动恊典诰自为诏敕顷刻即成思如宿构辞义森蔚用兵料敌机变如神成筭所授无不克捷诸将奉命成功不吝官赏府库所储厚赐宣力之臣敬天地严禋祀先期齐戢出宿外殿至期行事秉圭促武夔夔兢畏始时分祭南北郊帝谓天父地母岂宜异位乃采胡明堂遗制为崇宇并列合祀六宗百神各筑坛左右从享革狱镇海渎封号以正幽明之辨庙祀古帝王有功德者于京师复以时祭其陵墓褒前代死节之臣或官其子孙命郡县设坛以祀馁鬼或遘灾变省躬自咎辄肆赦宥诚心爱民尤矜贫弱语及稼穑艰苦每为涕泣于大姓兼并贪吏渔取深恶嫉之犯者必置诸法崇尚教化新作大学数千闲孔子庙去像立主乖舆临视行释奠礼学徒之盛至五千人海外远国暨云南酋长皆遣子受业下及郡县皆有学田养士兵租米以数百万令四方每岁行乡饮酒礼立旌善申明二亭以示惩劝命佛老之徒皆拜君亲作书诰民导以迁善谆谆数十万言所为文章数百千篇皆可传诵法令纪纲礼乐制度靡不修具焕然可述天下久安在位三十一年训戒子孙祖训昭鉴具有成书春秋己高弥勒为治饬马政边防文教兵籍孜孜不息至疾大渐梓宫遗诏皆预营度山陵之制务存节俭呜呼圣矣主世贞曰元以荒服奴虏之众累我中国而悉臣之举一世之豪杰俯首而事椎结之未倾耳而听侏离之令践元而上者腥上也臣元而人者行禽也高皇帝起淮右提三尺剑以与羣雄角而胜之乘胜而北驱虏而置之大漠之外乾坤辟而再位日月涤而重朗海岳奠而如故民人复而寇□夫岂过得圣人之威哉即辄辕逊五兵天禹让玄圭矣高呈帝犹不自圣奉大宝于盘水驭六马以朽索鸡鸣而起未辨色而视朝不以寒暑闲者戒滋逸也六宫取充位而己无燕赵二八之奉戒滋荡也赐租之诏无岁不下戒尽民也一记阅江楼几成罢之终其身不为离宫别馆戒游豫也去岳渎神祗之滥封而归本号戒亵神也滇诏在卧榻十七年而始克平戒勒恐也朝鲜乱安南阻日本贰闭关听其自服而不之词戒启衅也废丞相析中书省而六之戒专国也五都督府握兵籍而不与调发兵部得调发而不治兵戒专戎也六尺之孤垂拱而不置母后席戒内干也外戚食国租而不与政戒外移也南面三十年而不改元薄海内外称臣妾而不加徽号戒侈心也高皇帝虽神武盖一世而抑其才以下一世之贤士其尊任九重而洞彻其肺腑以与闾阎之志通其开辟之绩足以当天心是故历十余祀而天眷益厚其深泽胶固于民志是故历危疑震撼之际而不动其纪法足以纲维乎后代是故指鹿训狐之辈欲窃之而不能久】 

　　名山藏卷之四 

　　●名山藏卷之五 

　　臣何乔远恭辑 

　　典谟记五（革除记附） 

　　◆典谟记五（革除记附） 

　　建文君者懿文皇太子次子而高皇帝孙也懿文太子先高帝薨高帝崩君以太孙嗣纪年建文畏诸王强大月挤泰子澄计诛锄之诸王皆恐燕王曰奸臣害我乃以叔父兴师诛泰子澄师名靖内难四年靖难师入都君阖宫自焚臣民推燕王为皇帝摈君年纪不用以未改元之年属之洪武令称建文君也君名允炇生而偏颅高帝弗喜成童聪颖能诗使赋新月曰庶其免乎初懿文太子仁柔亡武君亦文弱好诗书不任法律太子薨高帝属心燕王以学士刘二吾言乃立君为太孙使预政太孙时时尚宽大中外有欣欣之心高帝末年其诸子存而壮者成祖若周王橚皆与太子同出高皇后胡妃子楚王槙达妃于齐王榑郭妃子蜀王椿代王桂谷王橞胡妃子湘王柏郜妃子肃王楧韩妃子辽王植余妃子庆王■〈木旃〉杨妃子宁王权周妃子岷王楩始高帝王诸子多国边陲以为陲固令置三护卫其王中原者亦皆有土大方太孙既立诸王以兄子易之太孙以为忧尝谓其传黄子橙曰诸王皆尊属拥重兵即陛下千秋万岁后曷制之黄子澄曰诸王虽有三护卫仅足自固明兵满天下其孰能当太孙曰善高帝大渐以齐泰为兵部尚书受遗诏洪武三十一年闰五月辛卯太孙即皇帝位以其明年为建文元年大赦天下其日葬太祖高皇帝孝陵止诸王会葬是月也以兵部尚书齐泰太常寺卿黄子澄参军务七月召汉中府教授方孝孺为翰林院侍讲赐礼部右侍郎董伦髹几玉鸠 【 董伦字安常宛平人为自儒士处山林闲服褐茹藜国初以为资善大夫事懿文太子其所陈多忠厚之言太祖闻而善之超迁左春坊大学士太子薨出为河南参议】 周王子有爋告其父橚反使曹国公景隆执王及世子京师诏诸王议其罪燕王为周王请宽君语泰子澄莫若且止泰子澄出相语县官妇人之仁耳乃废周王为庶人徙蒙化置世子临安十二月朔省牲郊坛诏求直言举山林岩穴材德之士齐府人告变召齐王还京君晏朝监察御史尹昌隆谏君曰朕过心示昌隆谏书天下与天下明知朕不德释所在黥徒还乡元年正月将有事于南郊奉太祖高皇帝配戊寅御奉天殿誓百官夕斋于文华已卯舍皇邸庚辰子夜脱舄行礼昧爽还朝受贺诏养老赐高年米絮帛有差命官赎民粥子减田租告即位于天下神祗敕修太祖实录征处士杨士奇二月谥太祖高皇帝孝慈皇后高皇后追尊皇考为孝康皇帝庙号兴宗皇妣懿敬皇太子纪为孝康皇后册妃马氏为皇后封弟允熥吴王允熞衡王允■〈火熙〉徐王立皇子文奎为太子诏曰祖宗庙谥称号所以褒显功德荐之天下后世不宜讳自今讳庙讳庙谥称号勿讳山林岩穴有才德廉能之士有司以实闻军民年八十以上亡男女者赐一石米十斤肉二斗酒九十者加一帛一斤绵犯杖以上及尝为隶优者不与鳏寡孤独贫无告者岁给米三石亲戚养之无亲戚者里邻相恤田荒不可治者除其赋义夫节妇孝子顺孙及同居五世以上者有司以闻不能嫁娶丧葬者部伍邻族相资助民罹灾者速赈济军中孤儿废疾无养及老有代者一体抚绥还乡自便者听前代兵后骸骨春时揜埋毋令其露卫所军户绝者除勿勾是时齐泰黄子澄言自今亲王有罪者请辄除其国诸藩猜雍甚而君日与孝孺辈稽古用周官变更高帝制定品官阶勋正一品更特进资政上卿从一品更资政卿其余各为大夫士有差正一品以六部尚书处之尚书以下增左右侍中各一人位侍郎上省户刑二部司为四户部民司度支司金帛司仓庾司刑部祥宪司比议司职门司都官司罢称司为清吏罢左右都御史设都御史一人副佥都御史各一人更通政司曰寺使曰通政卿通政参议曰少卿封丞增置左右补缺左右拾遗各一人更置大理寺曰司卿曰大理卿左右寺正曰都评事副曰副都评事司务曰都典簿更太常寺卿曰太常卿少卿寺丞分左右更天坛祠祭署曰南郊祠祭署泗州祠祭署曰泗滨祠祭署宿州祠祭署曰新丰祠祭署更光禄寺卿曰光禄卿少卿寺丞分左右升少卿秩从四品省署丞二人更太仆寺卿曰太仆卿增少卿寺丞各一人增典厩典牧二署署隶二羣曰驈騻十五羣曰遂生三羣更鸿胪寺卿曰鸿胪卿少卿寺丞分左右增翰林院承旨一人学士一人省侍讲侍读学士置文翰文史二馆余六科左右给军中除左右布政使设布政一人更按察司曰肃政按察司增亲王官宾辅二人秩三品伴讲伴读伴书各一人郡王宾友二人教授一人见王郡王坐礼焉如宾师赞谒名不臣是月也燕王与其世子诸子来朝行皇道登陛不拜监察御史曾凤韶户部侍郎卓敬上劾不报三月丁亥帝祀先师听讲太学赏师生币钞有差命户部右侍郎夏原吉等二十四人充采访使行天下问民疾苦兴廉黜贪得便宜行事是月燕王还国燕世子及诸子高煦高燧留京师北平按察佥事汤宗告按察使陈瑛密受燕府金钱词连右布政使昱按察副使琏俱逮系诏狱谴削有差燕王护卫百户倪谅上变连府中官旗谅铎等皆逮迅伏诛敕都督宋忠调边军三万屯开平悉选燕护卫隶其戏下召燕胡骑指挥童等还京调北平永清二卫军于彰德顺德以都督徐凯练兵临清都督耿巘练兵山海关皆以备燕四月齐王告变事连相王柏君使让之湘王怒焚宫赴火死遂废齐王为庶人幽之诛其护卫指挥真等亡何代王桂岷王楩皆得罪复并废为庶人并幽之诸王既多得罪燕王最长名最盛亦被诘让齐泰黄子澄与魏国公徐辉祖等日夜谋防燕矣君因以工部侍郎张昺为北平布政使谢贵为北平都指挥监燕燕王佯狂为涩舌称病甚燕指挥卢振长史葛诚常告燕阴事于昺贵昺贵入问燕王病王重裘拥炉见之犹颤因上表臣久病无侍于请遣臣子之留京师者齐泰曰盍焉黄子澄曰不可疑而备之殆也乃皆遣篢居顷之燕王使其百户庸诣阙奏事齐泰请执讯之庸诬服因飞符昺贵令与都指挥张信密擒王官较昺贵等约卢振葛诚居内都督宋忠居外举事有日张信以为忧信母疑而问之惊语曰不可不闻而父之言乎王气在燕分燕王当有天下六月昺贵围王城珊端礼门杀王卒矢入于城中未几诏削燕王爵密敕昺贵等王张信请见王三不可乃乘辎軿入王见其白身来许之信入拜床下王为瘖信曰殿下无然有事当语臣王摇首指腹信曰殿下犹不诚语无意乎上擒王矣当就执如有意请告臣也王下拜曰一家之命皆在子矣七月壬申王称疾愈出会宫僚尽如中朝所坐宫较缚置庭中召昺贵曰罪人得矣则取去昺贵至门者内之呵止其从入王杖见昺贵会进瓜王食瓜怒且詈曰今编户齐民兄弟宗族尚相恤身为天子令亲属继父旦夕莫必其命县官待我如此天下何事不可为乎因掷瓜于地护卫军皆怒前擒昺贵捽卢振葛诈等下殿王投其杖曰我何病迫于若奸臣耳我何病遂曳斩昺贵等夜攻下九门北平指挥俞瑱走居庸马宣走蓟宋忠自开平率兵至居庸闻事败退保于怀来留填守之燕王上书曰臣闻书曰不见是图又曰视远惟明今事几甚着陛下畧不垂察臣窃惑之当元之末生民涂炭羣雄角逐皇考太祖皇帝披霜露东征西伐赴矢石被创痍艰难百战然后定天下封建诸子巩固宗社为盘石之安不幸宾天陛下嗣登大宝奸臣齐泰黄子澄辈包藏祸心为谋以误陛下橚槫柏桂楩五弟虽有悬愆未闻不轨重可裁减护卫轻可赐敕诫厉乃动见削夺转徙流离行道嗟叹柏尤可伤不得良死今尚未厌又以加臣臣守藩二十余年事君之诚明于皎日奸臣跋扈蔽明害公执臣奏事之人棰榜棘■〈蓻上火下〉迫其告变分布宋忠张昺谢贵于内外围守臣府臣之一家如临汤火已而贵昺为护卫所执始知其出奸臣之谋臣闻伐木树者必先翦旁枝危君室者必先除公族朝廷孤立社稷危矣不待明者而后见也高帝祖训曰凡新天子即位朝无正臣内有奸恶则亲王训兵待命天子密诏入诛之臣谨领镇兵俯伏待命以遵皇祖之训惟陛下念之周广同姓绵祚八百秦人孤独二世而亡明鉴斯在诗曰价人维藩大师维垣大邦维屏大宗维翰怀德维宁宗子维城无俾城坏无独斯畏易曰大君有命开国承家小人勿用惟陛下念之书上不报丁丑燕王大谕将吏起兵靖难次通指挥胜等以通降王使其将指挥能等攻蓟指挥安等攻居庸皆拔之生擒马宣俞瑱走依宋忠于怀来王与其将马云徐祥攻之宋忠佯言怒其将士曰公等父兄家北平燕尽杀之矣速报仇诸军或疑或怒燕王使其前锋用家帜先登城中子弟望见帜皆喜无鬬心忠败奔入城急匿厕燕军捕出之并获瑱兵势大振于是山后诸州皆不守而开平龙门上谷云中守将往往降附矣谷王橞震惊率眷属奔于京师是时遵化密云永平指挥皆以城降都督刘贞陈亨都指挥卜万引大宁兵出松亭关以攻遵化万借而勇贞巽而懦而亨有二心于燕王获二卒遣之为书置一卒衣中多予之金使献书于万若与通者而其一卒无所赏卒恚归讦于贞贞搜卒书执万以闻君籍万家下之狱是月也告天地宗庙社稷削燕属籍诏天丁以长兴侯耿炳文为征虏大将军驸马都尉李坚都督寗忠为左右副将军帅师三十六万北进安陆侯吴杰江阴侯吴高都督指挥盛庸潘忠杨松顾成徐凯李文陈晖平安等益出偏师佐炳文置平燕布政司于真定刑部尚书暴昭掌之八月炳文师至真定徐凯次河间潘忠杨松守鄚忠松使其先锋九千余人屯雄燕王屯楼桑日甫食士度白沟夜雄雄人登陴骂北军迟明燕缘雄屠之忠松来援燕将谭渊领兵千余过桥蒙茭伏水中使勇士要战于路隅伏出水据桥二将无所退保皆被擒燕王遂自将百余骑趋鄚尽降南军还军白沟自引精骑直趋真定西门下破其二营炳文觉起门桥桥纼斮于北军乃出战王以奇兵击炳文背炳文奔北入城卒门宾门不得入自相斮乃入燕骑士禄刺驸马坚堕马获之寗忠顾成及都指挥刘遂俱见执死者三万入炳文入城坚壁北军攻之不下引还君大怒曰老将也而摧锋黄子澄对曰亡忧胜败兵家之常耳君曰虽然孰堪更将子澄曰曹国公景隆可比用景隆今破矣乃拜景隆大将军其行也帝亲饯之江渚赐诸将犀玉带有差齐泰言辽宁地近燕请召还二王从之辽王至宁王不至君怒削宁王护卫监察御史韩郁上言曰臣闻人主亲其亲不独亲其亲臣叹陛下爱诸王之至侍诸王之厚而诸臣不体也凡见藩封太重疑虑太深者竖儒耳诸王亲太祖遗体也而贵孝康皇帝手足尊陛下叔父也太祖遗体则不可使贱亲之手足则不可使缺陛下叔父则不可使也绝高皇帝孝康皇帝为天子子与弟以为戮在天之灵安乎臣念至此未尝不流涕也夫亡唇寒齿舐糠及米言者曰二叔流言周未尝不诛也六国反叛汉未尝不削也遂使周王播迁父子流离于是齐王废湘王焚代王遣岷王又见告矣诸王为自计必曰兵不举祸必结是陛下激之也燕王举事两月矣前后调兵不下五十余万有一矢之获乎经营已久军兴辄乏将士挺败徒令中原赤子困□输战九重之忧方深帷幄之计弥礉日甚一日语曰亲者割之不断疏者续之不坚臣恐陛下不察不待十年必有噬脐之衅伏惟兴灭继绝释齐代岷之囚封湘王之墓还周王京师迎楚蜀为周公俾各命世子持书劝燕罢兵守藩以慰宗庙之灵明诏天下拨乱反正笃厚亲亲宗社幸甚不听前断事高巍请得自使燕说燕王君使参赞景隆军九月景隆至德州炳文败卒得五十万进营河间江阴侯吴高都督耿瓛杨文以辽东兵围燕永平燕王出师援永平而诫世子居守曰景隆来坚守毋战也燕王猝至永平吴高不及军退保于山海十月燕王将出师南向虑宁王蹑其后乃自永平北攻天宁时刘贞陈亨悉兵守松亭关燕王径道卷斾登山从后攻度关至大宁城西门崩克之获都指挥房宽杀卜万于狱而都指挥朱鉴战死贞等引军还援燕王已入城平定其众与宁王置酒高会陈亨竟夜袭破刘贞营率其众降燕燕王居大宁数日欲得胡酋兀良哈等助战阴令帐下士说之与俱西诸胡酋长皆喜王班师宁王饯之郊兀良哈之酋拥宁王入关宁王三护卫军皆归于燕燕王置宁王军中分隶诸胡若护卫为五军使诸将张玉朱能等将之而势逐盛景隆闻燕之攻大宁也自河间移军薄燕垒其九门别遣将攻通自营郑坝待王南军攻丽正门急燕尽出妇女乘城转蔺石都督瞿能与其二子帅骑千余战入张掖门景隆密止之退十五里而军燕世子令夜汲水浇城留于塘南军无复能登者而景隆所遣别将亦败于通十一月燕王自大宁还景隆军郑坝阵而待王白遂之西白遂之河流王心祷曰河则天相燕也其日雪河燕王尽以其师度南将陈晖追蹑之王还击晖晖败跳遁乃皆解王连破南军七营与景隆战午及酉景隆大败燕斩南军十余万降如之都督火真焚敝鞯以暖燕王铠者趋焉楯人呵之燕王曰止是皆壮士其夜景隆遁德州燕王还攻南军之围九门者破其四营遂入北平是时君论岷王罪流之漳州诛其府典膳世英等燕王既还北平复上书白心传檄天下檄曰惟父皇太祖高皇帝一统华夷为生民主天下底定立长子为皇太子余子无嫡庶皆裂土封王为子孙不拔之计岂期数年以来太子薨逝秦晋二王继卒父皇念太子早世立其次子为太孙不幸父皇宾天太孙即位我诸王表奏称贺顿首顿首百拜万死谨言不敢居叔父冲年信惑邪蛊任用贪墨猾吏为左班文臣尽屏弃典刑残害骨肉秽德感怒于皇天京师地震十月山崩水溢火焚其土库二月霹雳大风雨发屋拔木蝗虫生陇畆占书曰地德至静不宜动摇若主弱臣强则必震动臣下擅权则土不宁变怪生焉阳伏不能出阴出不能入阴阳相激地必震动动于宗庙宫殿者人君失信国无忠臣诛伐不以礼上下不相亲也山崩水溢者五行失序也此公辅之象贤人退小人进则山崩山无故自崩国易政人主失值民流散也天火焚上库者赏罚不明也烧宫室者君不思道厥妖火烧宫也霹雳大风雨发屋拔木者谗言杀正士也蝗虫生陇畆者邪臣在位则虫食苗叶君用才不当臣不任职则虫食苗茎佞臣在朝则虫食田苗任用奸贼则虫食苗根也天弁甚明犹不恐惧此皆齐尚书黄太卿左班文职佞君殃民专事灭亲以致于此忠也父皇不豫敕召我奸臣齐尚书匿之及大渐数数问第四子来未至陟遐又不即计我诸子至今不知父皇得何病尝何药滨于大故礼三日而敛冀复生也父皇亥时崩寅时敛不知何此速也礼太子七月而葬父皇停棺不中殿七日葬不知何此速也宫车宴驾遗诏一月始至是我亲王与庶民同也宫车未葬坏宫掘地五尺改移之不知父皇何过也齐尚书奏曰凡朝凡筵揖不拜小祥节祭帝不用亲行众王遣奠京师囚系其使者鍜炼令诬王何礼也高皇帝祖训曰王月阅士或十过或七八过或五六过王朝从行文武官吏马步骑军亡筭旗帜甲仗皆上鲜明以壮臣民之观洪武二十五年春父皇召诸王入宫亲受敕王岁训将练兵周视封疆作军器必精良敕尾记洪武年月日帝御奉左门口占翰林院修撰练子宁许观煸修吴言信三员执笔书孙允炆亲目之曰吏奸邪不得口舌惑听太祖皇帝命守藩诸子岁振伍缮士岂导之他不利哉褒广辅拂防虏遏边令帝业万世也奸臣齐尚书黄太卿左班文臣不遵祖敕恣行奸宄诬陷亲王以流言破灭周王父子异窜未旋踵而罪代王出其妤娥皆配于军谁让湘王赐之赭死齐王亡罪窘在囚拘私持金帛啖岷王之人趣为饮章以御魑魅呜呼齐尚书黄太卿奸臣小人昔事父皇幸逭天诛备于左班恣奸用谋杀我父皇子孙我父皇能复几子更须几岁月不尽于虔刘齐尚书等又使恶少年贵昺监燕诱我长史诚围我萧墙截我端礼行门杀我城卒使我坐食不安我饮注如弗闻上秋之旬约来攻我我惧要领之不没我护卫之士同心为我擒逆都指挥忠等又领兵二万三千次于怀来约来攻我我惧要领之不没我精骑八千同心助战大败忠军获马六千生擒三将降其余党奸臣又行矫诏俾长兴侯炳文等领军三十万次雄真定约来攻我我惧要领之不没我军士同心迎敌遂以八月中旬破雄斩首九千余级获马三千生擒都督忠指挥松居九日大破炳文真定斩首五万获马五万二千余匹生擒左副大将军驸马坚右副大将军忠左军都督成都指挥遂余将悉下归之于故伍江阴侯高都督瓛都督文领军辽左入自永平约来攻我我惧要领之不没我骑士三万九千同心并行高等闻风夜遁追斩首级千余于百里之外我临大宁谕以太祖皇帝旧恩房宽归命鉴万授首我精骑三万袭破都督贞都督亨于松亭大宁以平奸臣又行矫诏使曹国公景隆领兵五十余万入逼北平攻我我惧要领之不没我士同心以寡敌众战败景隆斩首一十五万九千余级余众悉下归之于故伍景隆夜遁去余无孙吴之畧然所向克捷者天地祖宗鉴予忠孝本心怜而估之也昔靖江王守谦其父文正身多愆违王复不改父皇笃念懿亲尚行爵出禄与同亨之周齐湘代岷五王合气同天风闻无实齐尚书等助君为虐必欲尽刘之必将图天下也余太祖高皇帝孝慈高皇后亲子皇太子亲弟而众王亲兄礼曰父雠不共天兄弟雠不反兵奸臣齐尚书黄太卿实雠余父雠余兄弟余用帅领精兵三十万诛讨余父兄弟雠天下臣吏尚追念高皇帝同心戮力共行擒捕献俘干玄祖使我父皇子　基业以万世十二月燕王间江阴侯吴高于朝削高爵安置广西燕王出师攻大同至广昌降其将胜蓟州镇抚曾璠起兵攻北平死之卫官张伦等盟两卫军勤王是月也从军中加李景隆太师赐玺书专征之鈇钺使者失船玺书鈇钺皆沉于江以茹常为兵部尚书罢齐泰黄子澄报燕建省躬殿藏古经圣训使方孝孺铭迁肃王楧兰州法司奏今岁论囚减往十之三使者还自西方得雪山青玉二年正月燕王攻蔚降之转攻大同李景隆出援紫荆关王从居庸还甲子诏曰顷以庶狱烦兴易御史台曰都察院分章刑部宗庙神灵民服于孚争讼颇简其视汉制更都察院为御史府御史员可省王二十八人紏贪残举循良匡政事宣助教化务忠厚以底治平二月戊辰赐御史衣移御史府便朝谒四月燕王出师南向癸丑李景隆自德州进河间郭英平安吴杰自真定进保定合军六十万期于白沟燕王自固安度拒马河营苏家桥雨甚王坐胡床待旦兵端有光光余铁弓弦皆鸣已未燕王祝天出军有五色雀飞驻旗竿之首遂率军循河西北行平安与瞿能出伏要战北军皆却王自夹击其后败南军及白沟景隆与燕王遇自暮至瞑两军从火光中苦战军燕王迷所居处下马视河流乃辨方从王者三骑庚申燕复渡河瞿能与其子捣房宽阵平安翼之擒斩北军数百人燕将丘福以万骑冲南军殊坚王以精骑突入南军左掖南军复绕出王后连战百余合南军矢如雨燕王马三创三易王射矢尽三櫜提剑左右击剑缺瞿能迫焉阻于重堤王驰逆之佯提鞭后招能军疑乃稍已不前平安创陈亨剑及徐忠两指忠自断掷之褁亡皿而战高煦帅精骑数千与王合彼此相扼至日中瞿能大呼灭燕入北军斩其数百骑越隽侯俞通渊指挥滕聚亦前会旋风起折大将之旞南军相视而动燕王乃与高煦乘南军乃斩能父子于阵平安与朱能战乃亦不利通渊聚亦没于阵中景隆军大溃丧师殆三十万人还奔德五月拔其众奔济南燕王入德德降使将旭守之追击景隆济南城下大败之遂围济南堤水灌城参政铁铉令军中诈降燕迎燕王入约其壮士悬镔楗伏城上闉则使守陴之卒昼夜哭曰济南鱼矣亡无日矣乃撤守具出居民伏地请曰奸臣不忠使大王冒霜露为社稷忧谁非高皇帝子谁非高皇帝民臣其降也然东海之民不习见兵大军压境不识大王安天下子元元之意或谓聚而歼之请大王退师十里单骑入城臣等具壶浆而迎大王燕王大喜如济南民言马过城下城下呼千岁声闻于闉楗及王马首王惊改马而驰济南人挽梁梁则坚燕王竟从梁驰去复围济南城六月增改詹事府增少卿寺丞各一人宾客二人增置资德院设资德一人资善二人其属赞读赞书著作郎各二人掌籍典簿各一人增司业各二人省博士学正学录增助教十七人是月也以李景隆屡败遣尚宝司丞李得成媾燕燕王泣曰吾两上书矣而不见报亲王下天子一等吾何求哉直自捄耳得成不得书还口报君怒其辱命囚之已乃释召景隆还以左都督盛庸为平燕将军右都督陈晖平安为左右副将军马溥徐真为左右参将帅师征燕平安出兵二十万夺北军之饷于单桥遣没者五千渡河与盛庸合攻德燕将旭遁归复有德诸县八月燕闻德破引济南之师还是月也承左门灾诏求直言九月重成焉改曰皋门遂改午门曰端门端门曰应门前门曰路门改谨身殿曰正心殿置学士一人罢华盖殿文华殿武英殿文渊东阁大学士各设学士一人改侍读学士为文学博士以方孝孺充之十月论守济南功擢铁铉山东布政使兵部部尚书封盛庸历城侯李景隆还黄子澄曰景隆观望丧师当诛御史大夫练子宁执而数之朝以哭请卒不问景隆閟机以应燕故其战不善也平安次定州与燕将陈亨战华人斩之徐凯陶铭次沧盛庸次德燕王下令曰攻辽东至通令士皆循河南北军疑曰征东何南也燕王曰夜有白气二道自东北指西南占书曰利南乃自直沽疾行三百里至沧城下掩击之凯铭皆降燕燕渡河南至德王殿军盛庸觇之坚壁待师过袭之燕王还击杀百余人遂自临清移军馆陶取粮焚舟至冠向东平山西戍卒罗义扣燕投书请罢兵复诣阙上奏天子当笃亲亲厚诸父已北征之役君不悦下之狱而诏曰得燕王者母伤也使朕有杀叔父名十二月盛庸营东昌先锋霖以军五千营滑口燕王使其将朱荣刘江袭破霖遂至东昌已卯盛庸椎牛亨士背城而阵前其火器精兵燕王突入其左翼旁空北军鼓噪继之盛庸尽乘以火器北军大乱庸与平安麾旗大战斩燕将张玉围王数匝燕将朱能朱长率胡骑从东北角奋击南军南军萃东北燕王从西南遯去闲道还北平三年正月辛酉疑命神宝成君亲定其文曰天命明德表正德□邦一执中□□□昌初君为太孙梦帝致宝焉既即位得青玉雪山二年斋郊宫夕梦若有寤乃命玉人琢为大玺至是以告天地宗庙下诏百官称贺大宴奉天门赏四夷朝使辛未大祀南郊明日行庆成礼令羣臣赋诗颁天下历城侯庸来献东昌捷丁丑告郊庙名齐泰黄子澄还燕王归而为无遮之会以荐亡士王莅会大哭解袍焚之曰虽其一丝以识余心乃复募士南向三月盛庸以兵二十万出德吴杰平安出真定自单桥进营来河燕王亦从保定缘滹沱去盛庸四十里而舍以数骑觇庸军庸觉追之王射殪其一人又追又殪之及战庸军蔽盾自坚北军投以木■〈矛赞〉■〈矛赞〉贯丁宁有旋钩焉南军盾罥于钩皆弃之北军乘之都指挥庄得杀燕大将谭渊及其部将数人死之楚智亦死之张皂旗亦死之张皂旗者常以皂旗先登北军畏焉呼曰皂旗张及死犹手其皂旗壬午盛庸军西南燕王军东北弓战自辰及未疲坐地息起复战忽东北风起北军乘风横击南军昏不辨死者十万万人燕王追奔至滹沱盛庸复还德战之夕也燕王迫南军而次晨鸣角穿营徐去无敢犯者以诏母使有杀叔父名也是月也逐齐泰黄子澄籍其家吴杰引兵至闻庸败乃复还真定闰三月自真定出藁城已亥大战矢集王旗如猬平安登阵谯望战见其军胜鼓之燕王趋之平安下谯而遁会大风起发屋拔树南军死者六万余人燕狥顺德广平大名君使告燕王曰齐泰黄子澄贼臣无功虽皇帝亦恶之已窜逐籍其家皇帝所以为燕王足矣可罢兵燕王上书曰臣闻虞舜首去四凶殷汤改过不吝帝王之盛美万世所师法也臣奉藩二纪不敢违越干臣齐泰黄子澄怀莽操子逆图志倾宗社造滔天之衅翦藩辅之亲属削诸王次及于臣欲陷臣家并寘死地臣沥恳号天天听甚高古云大杖则走陛下所以杖臣大矣以兵自防非臣得已上赖天地宗庙鉴臣衷诚悯臣非辜大军见临辄自摧衂臣不敢为喜辄用伤悼诚念皆呈考之民横被奸臣驱之白刃彼实何辜是以夙夜控吁天地祖考之灵冀开圣明助震威断比闻二奸皆已窜逐臣之一家鼓舞更生臣下令三军将士天其悔祸可以释憾三军将士且恐且喜合虑同词前告于臣二奸虽逐大兵未退名为格佞实用弛谋亦人事之或然者也臣恐陛下未推豚鱼之□尚惑樊棘之听此非独撤其藩篱抑将倾夫堂室莽操之事前鉴甚明惟陛下力断行之书至文学博士方孝孺侍中观曰燕终不罢兵矣暑雨方沴燕军久驻大名不战自困永北二平燕王根本地若密调军士为攻扰之计阳示报书往复闲度二三月号令既集燕且归援我大军可蹑其后矣君曰善乃使大理寺少卿薛嵓往赦燕王罪薛嵓至燕军中曰皇帝使臣启大王释甲还燕南谒孝陵朝至暮军矣燕王曰嚄是不可绐三尺儿而指诸将曰有丈夫者矣因连营列队驰射观之遣之还而语之情嵓还报君曰诚如卿言曲乃在我五月燕军饷大名吴杰盛庸平安扼其道燕王使指挥胜入奏日有诏解兵杰等复倍先发也君亦悔曰燕王朕叔父奈何须兵哉方孝孺对曰兵戢难张也燕不罢兵长驱犯阙胡以御之君乃下胜狱召齐泰黄子澄还治兵如故六月燕将李远领骑兵五千人衣装如南军人沛大焚漕船河沸鱼鳖皆浮死七月燕袭败彰德军破瓦尖寨平安自真定向北平王使刘江还战杀南军数千初燕世子与其季弟高燧居守王次子高煦从军高煦高燧弗恭于世子燕阉人俨亦数相与短世子燕王孝孺曰师老矣漕道又绝臣闻燕父子兄弟可闲也闲世子燕王必疑疑必归北平燕不得争中原而我师通漕袭其后此一策矣因为君具道世子可闲状乃使人函世子书书至世子弗发封致燕王军中高燧果乃严驰见高煦其短世子语未既世子之函书来燕王惊曰几杀吾予壬寅大同将房昭引兵入紫荆狥下保定诸邑寨西水王旋师归援八月燕王渡滹沱次完围四水使别将荣围定与南将花英郑琦战峨嵋山下大败南军竟破西水还十一月辽东将杨文围燕将亮永平燕使刘江捄之南军败于昌黎是月也皇少子文垚生十二月太祖高皇帝实录成燕王复出师南向使驸马都尉梅殷守淮安左右府都督佥事徐真马溥率偏师北出以御之四年正月召周王蒙化居之京邸命魏国公徐辉祖领京卫军援山东燕王使其将李远朱能觇南军德州将葛进遇李远于藁城指挥贾荣遇朱能于衡水皆战败燕王军繇馆陶渡河至东阿拔之遂连拔东平汶上降沛沛知县颜伯玮与主簿子清典史谦死焉晦北军至徐徐坚壁不出燕王使军辰心之二日徐人怒渡河追北军燕王驰断其归径皆溃进攻宿平安蹑之以精骑四万燕王伏二万骑于淝待之燕将白义王真刘江与平安战佯却引之入淝伏起平安转战围王真数重创之十余创真自刎马上平安遇王于北阪戭几及王马騺胡将火耳灰之鈗亦距王十步之燕内胡将信射踣火耳灰马乃擒焉战之夕燕王梦厄于平安有白马将自西驰断安马足问焉对曰臣莘之神也四月北军断徐饷道转攻萧至小河燕将陈文桥河冲守之都督总兵何福引兵循河而东遇燕王骑斩文夺所守桥燕将长武突出林闲与王合乃击却南军南军据桥南北军据桥北相持累日魏国公辉祖来援阵齐眉山下与燕大战自午至酉两军相当辉祖斩燕将斌等十余人还营掘堑于是南军再捷北军再败燕诸将皆惧说燕王曰军深入矣暑雨连绵淮土蒸湿恐有疾疫小河之东平野多牛羊二麦将熟若渡河择地休士息马观衅而动可持久也燕王曰兵事有进无退胜形成矣而复谋退士不怠乎公等所见拘挛耳令曰欲渡河者恣公等所之朱能曰诸君勉矣汉高十战而九不胜卒有天下葢燕王于是不解甲者数日南军树碑相庆也廷臣有曰燕且北矣京师固不可无良将帝因召辉祖还何福等无援乃引兵会平安灵壁平安以六万人为方阵褁饷护行燕王遮之平安突至杀北军千余矢如雨燕王摩兵断南军为二南军大败何福出壁与平安共杀伤北军北军乃却而高煦又以其伏至王还掩击其后复大败南军尽得其饷挽福入壁垒门私令士曰旦闻炮三而突围燕王望见之曰南军其遁旦使诸军缘壁入之发炮三南军谓其炮也争开门遁已知为北军皆大乱平安陈晖等三十七人礼部侍郎陈性喜等百五十人皆见执燕王谓平安曰淝河之战公马不騺何以遇我曰累臣不佞敢效铅刀燕王曰壮士五月杨文以兵十万自辽东南下与铁铉合势绝北军至直沽遇燕将宋贵皆战死燕王至泗泗守将景初以城降王曰不战而降而惫也景初曰泗有神民祷焉曰降吉其日王谒祖陵将渡河盛庸军淮南燕王军淮北王使士檥舟编筏若涉者潜遣丘福朱能等济淮而西鼓出庸后庸军大惊遂济下扬州扬指挥王礼执其守将崇刚御史彬降高邮通泰诸州皆溃遂底江北诏曰燕祸日深旦夕犯阙中外臣民能不奖予文武吏士宜克日勤王予出于苦不忘尔报诏下臣民闻庂无不恸哭者乃遣礼部侍中黄观国子祭酒张显宗翰林修撰王叔英分道征兵而齐泰黄子澄亦皆四出方孝孺曰事急矣许之割地犹可以待勤王之师乃使燕王从姊庆成郡主见王军门王哭曰忍心至此乎我父陵土未干我兄弟濒见残害谗臣之言如漆投胶懿亲之言如水洒石今日之来岂得已哉郡主亦泣下因问曰周王安在曰召还矣未爵也齐王安在曰犹囚燕王嘘唏不胜郡王徐以君言告王王曰凡所以来欲得奸臣耳皇考所分吾地尚不能保何望割也六月癸丑燕王军至浦子口盛庸等迎战大败之燕王几议割地和会高煦搏胡兵至大喜盛庸军缘江上下待王高资港乙卯王渡江及岸高煦先登王麾精骑继之庸军大溃追奔数十里都督佥事陈瑄以舟师降遂入镇江镇江人望见海舶之黄帜曰海滨应矣则皆降庚申王进次龙潭君急而悸方孝孺曰今城中劲兵二十万城高池深粮食充足尚可以守请下清野之令城西南隅崩筑未竟又崩其东北方孝孺曰终无如割地郡主妇人耳若使大臣往或庶几焉今左下惟蜀王不背朝廷其地四塞决死不利则士幸蜀万一可图也君乃使曹国公景降尚书茹瑺往燕王军命诸王闭诸门景隆瑺至伏地叩头而已燕王曰勤劳公等有言乎景隆稍稍及割地事燕王笑曰公等游说邪初吾无过辄坐大不韪削辱之今捄死不赡曷以地为吾故有地矣凡所以来为奸臣耳景隆瑺还报命君再使诸王与之偕曰奸臣逐矣执而得之且用衅鼓癸亥王见诸王涕泣相劳竟曰欲得奸臣诸王还报君会羣臣恸哭或劝君幸淛江或曰不如从湖湘入蜀孝孺请坚守待援议不决乃遣魏国公辉祖开国公升分道御战甲子出蜡书促勤王燕尽获之军薄都城徐增寿谋为应大理丞邹瑾御史冕知焉与同官十八人者殴增寿殿前呼闻大内居拘增寿禁中乙丑燕王至金川门下谷王橞从城上望见王钲鼓与景隆开门迎入王驰千余骑卫周齐二王周王曰吾死矣曰燕王之骑兵也乃喜入见拜且哭燕王亦哭已并辔握手登楼相慰藉君手剑断增寿腰徘徊无所出乃火其宫与马皇后自燔死燕王望宫焰使中使驰捄不及还白燕王哭曰小子何唉吾来辅尔耳遂为发哀治丧越三日即皇帝位是为成祖乃复周齐二王爵下令建文中所改易洪武政令条格悉如其故称其年为洪武三十五年称帝建文君越四日礼葬之遣致祭辍朝三日又七日迁兴宗孝康皇帝主陵园仍称懿文太子宫之焚也太子文奎不知所在文垚方二岁送中都广安宫降封吴王广泽王居漳州衡王怀恩王居建昌徐王敷惠王从母吕氏居懿文园追封徐增寿武阳侯居顷之以广泽怀恩二王不能匡辅建文俱免为庶人改封敷惠王为瓯宁王或言高祖始尝问后嗣事于刘基知建文君不终与之藏函函一僧牒一剃七一缁衣牒曰杨应能宫之火也建文君削发披缁怀牒从御沟出郊坛亡成祖使中使捄宫中使出马皇后之烬曰建文君遂以葬之建文君既葬或言其亡或言蜀王迎之西皆参差莫实成祖亦心疑之其时有异人张玄玄者以术重已去莫知所之乃使礼部尚书濙行天下名访玄玄实私察建文君竟莫得其要领其言建文君亡者谓羣臣多为僧而从之入湖湘四川云南最后往来广西贵州蛮峒八番响木瓜诸处渐会集者三十六人三十六人事建文具君臣礼人见所诵经皆尚书古文英宗中建文君年八十余矣出自云南直入布政司堂南向跏趺坐地曰我建文皇市也朝使求张玄玄天下而实为我彼传四朝事定矣老夫不言一东遗骨更瘗何地耶有司惊致之朝莫辨也有阉老矣逮事建文君知其左趾有黑子摩视之持其踵心谓是而不敢言下锦衣不数月卒葬西山不封不树云 

　　名山藏卷之五 

　　●名山藏卷之六 

　　臣何乔远恭辑 

　　典谟记六 

　　◆典谟记六
  </div>
  <div class="pagination">
   <a href="名山藏_page3.html">
    上一页
   </a>
   <a href="名山藏.html">
    1
   </a>
   <a href="名山藏_page2.html">
    2
   </a>
   <a href="名山藏_page3.html">
    3
   </a>
   <span class="current-page">
    4
   </span>
   <a href="名山藏_page5.html">
    5
   </a>
   <a href="名山藏_page6.html">
    6
   </a>
   <a href="名山藏_page7.html">
    7
   </a>
   <a href="名山藏_page8.html">
    8
   </a>
   <a href="名山藏_page9.html">
    9
   </a>
   <span>
    ...
   </span>
   <a href="名山藏_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
