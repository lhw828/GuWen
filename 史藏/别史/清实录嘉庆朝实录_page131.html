<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 131 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 131 页/共 523 页
  </h1>
  <div class="content">
   ○辛巳。琅玕奏报、擒获首逆腊者布。得旨嘉奖。赏还花翎。　　

○以浙江乐清协副将杨世华、为广东右翼镇总兵官。　　

○壬午。上御勤政殿听政。　　

○遣官祭关帝庙。　　

○勒保奏报、生擒首逆庹向瑶、并老教掌柜徐添培、张思从、及贼目多名。得旨奖赉。达斯呼勒岱等、下部议叙。赏兵丁等银牌。。　　

○以通政使司副使王懿修、为光禄寺卿。　　

○癸未。谕内阁、颜检奏、审拟息县狱囚、潜谋纠劫一案。将杜四牛、杜三牛二犯。均照聚众打夺为首拟绞。请旨即行正法。其听纠各犯内、任青照一名以该犯情尤凶横。亦拟绞决。所办尚未允协。细核此案情节杜大牛犯罪监禁。伊弟杜四牛进监探视。经杜大牛潜嘱杜四牛、与杜三牛、商同纠人在途劫夺。若彼时杜四牛回家后稍知畏法。即不至有此巨案。乃杜四牛竟听从伊兄之言。与杜三牛商同纠夥。潜谋要劫。若论其起意纠约。杜四牛实为此案首犯。杜三牛又系听从杜四牛转纠。与主谋者究属有闲。今与杜四牛一律问拟。未免漫无区别。至听纠十七犯。情罪均属相同。若云任青照一犯。较众凶很。或另有拒捕伤人情节。自当从重问拟。今并无其事。祇以该犯情状凶横。意在必夺。辄予绞决。揆诸情理。似未平允。况谋而未行。与已行者有闲。即此十七犯之内。情状凶横者。未必祇此一犯。著交刑部悉心详核。速议具奏。其光州知州台伦、息县知县徐曰昌、于潜谋劫囚重犯。按名擒获。甚属能事。著交部议叙。　　

○以御前大臣保宁年老改授正黄旗领侍卫内大臣。　　

○甲申。户部议准、前署直隶总督陈大文疏报、西宁县、开垦田五顷。照例升科。从之。　　

○丁亥。拨河南藩库银十万两。广东藩库银三十万两。解往陕西。以备军需。　　

○戊子。谕内阁、户部议驳、吴熊光奏请于各直省捐纳职衔封诰一摺。所驳甚是。近年开设捐例。原属一时权宜之法。即外省捐纳监生。亦因各直省封贮银两。动用较多。是以准令就近收捐。补足额数。至捐职捐封等项。部中均须稽察。自应赴部报捐。前此费淳、吉庆、曾奏请于各直省捐职捐封。节经饬驳。今吴熊光复有此奏。伊三人平素居官。操守尚好。自不疑其有假公济私之事。谅系属员等以外省收捐。银数宽裕。便于挪用。希图沾润。因在督抚前饰词怂恿。伊三人遽以入告。殊不知属员等办理不善。设有营私舞敝□大之事。转致罪及上司。伊三人不转受其累乎。现在永定河工程告竣。畿辅地方赈务已毕。捐例业将停止。其外省报捐监生。一俟封贮银款补足后。亦即当饬令停止。若将封职等项。准令楚省报捐。则各省俱必纷纷奏请。成何事体。况现在各省士民赴部捐封捐职者。均准其转托亲友。代为呈纳。又岂有惮于远涉、未能踊跃之事耶。除照部驳不准外。嗣后各督抚等、设有再以此为请者。不必再交户部核议。即著交吏部将该督抚议处不贷。将此通谕知之。　　

○展缓陕西被贼滋扰之宁陕、孝义、南郑、西乡、洋、城固、宁羌、沔、褒城、留坝、凤、略阳、安康、汉阴、石泉、平利、紫阳、洵阳、白河、商、镇安、山阳、雒南、商南、二十四厅州县、并叠遇偏灾之咸宁、长安、盩厔、鄠、蓝田、渭南、咸阳、兴平、醴泉、临潼、高陵、泾阳、三原、富平、耀、同官、潼关、朝邑、郃阳、大荔、澄城、华阴、华、韩城、白水、蒲城、凤翔、麟游、郿、扶风、岐山、宝鸡、陇、汧阳、乾、武功、永寿、邠、长武、淳化、四十厅州县、历年带徵额赋、各项借款。及延安、榆林、绥德、鄜、四府州属、民欠仓谷耔种口粮。　　

○己丑。上诣大高殿行礼。　　

○还宫。　　

○琅玕奏报、攻克康普贼寨。将北路猓匪剿净。得旨嘉奖。赏还一品顶带。　　

○旌表守正捐躯直隶定兴县民高傻货妻姜氏。　　

○以夏至祭地于方泽。自是日始。斋戒三日。　　

○庚寅。谕军机大臣等、费淳等覆奏、讯明任兆炯于徵收漕务、并无营私情敝□大、请仍将该员送部引见一摺。已准所请。至另片奏称因苏属积亏。不能即时弥补。计州县收漕贴费外。尚可盈余。饬令按照缺分大小。交出归公。现已提补三十七万有零等语。自属实情。但地方仓库短少。如果系实欠在民之款。一经该督抚等确查具奏。朕无不加恩豁免。若系官侵吏蚀。自当据实参奏。著落追赔。至设法弥补。原系各省权宜办法。岂可公然以此为名。令各州县向百姓浮收漕米。设立漕余名目。提取归公。试思正供原有定额。今设立漕余名目。使百姓等于额外输将。此非加赋而何。况州县等、知本任仓库有亏。可以浮收漕粮弥补。势必将公项私自挪移。作为亏空。百敝□大丛生。皆由于此。所办已属非是。该督等所称、嗣后设法撙节。不复取之漕余。自应如此办理。至所称苏松太等属、地处低下。米色不纯。折耗较多。收数不能不宽。即贴费不能不重等语。无此情理。东南产米之乡。苏松尤为沃壤。与浙省杭嘉湖相等。从未闻有苏松米色低下之语。即闲因水旱地方。偶有青腰白脐米色。亦不过百中之一二。焉有同郡一律低下之理。况此三处。近年并未被水旱之灾。米色何由低薄。至旗丁等多索贴费。自因闻知该州县浮收漕粮。遂尔心存挟制。与米色有何关涉。若云米色不纯。即须多加贴费。岂旗丁索费兑收、沿途私买好米、到通交纳乎。且旗丁等向来沿途使费。早经降旨裁革。复经节次加恩、准其多带土宜。并划给晒扬米石。拨给漕费钱文。多方接济。不一而足。丁力已属宽裕。何至江苏一省。每年尚须贴银三十余万两之多。所奏殊不确实。况据奏称该旗丁等、于五年六年闲、屡求增益。似此递年加增。伊于何底。即各帮情形不同。闲有一二疲丁。尚须略增津贴。亦祇可另为设法调剂。何至欲以贴费之多少。为收粮之盈缩。若如该督等所奏、指称苏松太三属、米色低下。贴费独多。则收漕亦必较他属增倍。此三属为江苏省财赋最盛之区。如此巧为立说。任听州县等明目张胆。例外浮收。通省漕务。尚可问乎。至所称民情日久相安、并有情愿折色交纳等语。尤不成话。折色一事。最为漕务敝□大薮。各州县收漕。往往于开仓之始。恣意浮收。数日后。额徵之粮业已满廒。即勒令粮户等折给钱文。设有一二花户载米到仓。辄以米色不纯驳斥。留难刁蹬。小民等守候日久。不得不听交钱文。是浮收折色二敝□大。相连而致。百姓方抱怨之不暇。转谓其情愿折色乎。前经明降谕旨。严禁折色。该督等竟以病民之事。为便民之举。于奏牍内显露其意。仍思照前折色。伊二人为属员所愚。一至于此。且浮收漕粮。府州县等、断无不从中沾润之理。费淳、岳起、平日操守廉洁。原可信其无他。而属员贤愚不等。岂能尽信。即知府中如任兆炯者、恐难保其果无私肥情敝□大。况提补漕余。该督等摺内、亦称该府与各府、公同商议。可见此议创自任兆炯、而各府同声附和。若云毫无染指。其谁信之。试思江省漕务。该督等既经提取盈余。归公弥补。又以旗丁津贴。不得不额外加增。而各府州县、尚于此内各思肥己。层层朘削。无非苦累吾民。费淳、岳起、身任封圻。不思仰体朕爱惠黎元至意。轻信属员愚弄。公然以大干例禁之浮收折色诸敝□大。视为不得不行。率尔密陈。妄为尝试。本应将费淳、岳起、照例治罪。姑念伊二人向来办事尚属清慎。著传旨严行申饬。又另片奏、请降谕旨饬禁积棍劣衿、闹仓滋事等语。此等包漕滋事生监。各州县开仓之先。该督抚等出示严禁。随时查察。系分内应办之事。今必欲奏恳降旨饬禁。汝等平日所司何事。又安用此督抚为耶。前次降旨、谕令各省收漕禁止折色。原因刁衿劣监包揽把持。皆由折色而起。乃伊等不清其源。而专欲惩治生监土豪。以为奉有谕旨。则地方官即不虑其挟制。生监等目睹浮收情敝□大。亦不敢与之计较。伊等之意。岂能逃朕洞鉴耶。此次提取归公银三十二万余两。业据各州县解交。已属既往不咎。嗣后漕余折色二事。当永行禁止。傥阳奉阴违。仍前滋敝□大。经朕访闻。或别经发觉。必将费淳、岳起、革职治罪。不能再为宽贷也。凛之。慎之。将此谕令知之。　　

○举行本年军政。侍卫处、銮仪卫、满洲蒙古汉军各旗营、卓异官一百十三员。年老官五员。有疾官十六员。才力不及官四员。罢软官二员。分别议叙处分如例。　　

○以故奉恩将军庆云子特祥、袭职。　　

○辛卯。谕内阁、前此岳起铁保等、因上年江苏徵收漕粮。办理不善。及不能约束旗丁藉端勒索。均经自请议处。曾降旨俟全案审结后。再降谕旨。兹据费淳岳起等覆奏、查明各属徵收漕务。尚无侵肥入己情事。惟据称、各州县因运丁有需贴费、徵收时不无津润等语。可见该省收漕。不能无敝□大。州县尚敢浮收。以致旗丁仍有需索。殊非整饬漕务之道。试思旗丁运费。经朕节次加恩。准其多带土宜。划给晒扬米石。拨给漕费钱文。已属宽余。何至丁力尚形竭蹶。即闲有一二疲帮。亦应奏明量加调剂。岂得藉口贴费不敷辄于收漕时私行津贴。总由不肖州县。未能收兑清漕。帮丁等遂尔心存挟制。任意勒索。而州县等又得以此藉口。至知府任兆炯、漕务本非专责。何以岳起派令搀越。铁保亦令其亲赴淮安。面加委任。以致外闲啧有烦言。岳起系本省巡抚。当此肃清漕敝□大之时。既不能实心整顿。又复委用非人。铁保管辖全漕。于旗丁需索帮贴。并不留心约束。且将弹压漕务。委之知府。致滋物议。亦属不合。岳起、铁保、俱著交部严加议处。费淳系属统辖大员。漫无觉察。亦难辞责。著交部议处。　　

○户部议准、前署直隶总督陈大文疏报、三河、安肃、易、三州县、开垦田七十亩有奇。照例升科。从之。　　

○壬辰。夏至。祭地于方泽。上亲诣行礼。　　

○孝恭仁皇后忌辰。遣官祭景陵。　　

○幸圆明园。　　

○德楞泰奏报、痛剿蒲添宝股匪。得旨奖赉。赏兵丁等银牌。　　

○甲午。庆成奏报、剿捕张魏余匪。生擒伪元帅康二麻子、及伪总兵张昌元等。得旨奖赉。加庆成太子太保。余升赏有差。　　

○乙未。予陕西遇贼被戕委办粮台县丞王铣、祭葬加等。世职如例。阵亡未入流李培秀、祭葬世职如例。　　

○旌表守正被戕湖北枣阳县民李登科妻操氏。　　

○丙申。谕内阁、礼部奏、伊犁春秋致祭格登山等处山河、乾隆二十六年、原颁祭文十六道、应否增改、请旨遵行一摺。仰惟皇考高宗纯皇帝平定新疆。版图式廓。怀柔河岳。祀典昭垂。自应亿万年遵守原文。用彰伟烈。所有前颁祭文内。原书朕字。俱敬谨改书高宗纯皇帝尊称。其余字句。概无庸更改。该部即行文伊犁将军、永远钦遵。入于交代。其乌噜木齐等处。亦照此画一办理。　　

○又谕、御史王宁＜火阜＞奏、山东高密县徵收钱粮、每银一两、折收制钱一千四百五十文、昌邑县折收一千六百五十文、其余改折之处、尚复不少、请旨严禁等语。州县徵收粮赋。原应遵照定例。令粮户封银投柜。闲有零星小户、听从交钱者。亦以便民。若将额定粮银。概行改折钱文。则各州县官以钱无定额。势必任意加增。浮收虐取。朘削小民。伊于何底。著通谕各直省督抚、严饬徵粮州县。将以银折钱之敝□大。永行禁革。并著和宁将现在高密、昌邑、二县、折钱滋敝□大之处。秉公确查。如果属实。即指名严参。勿稍徇隐。　　

○谕军机大臣等、向来巡幸热河。闻直隶地方官不无派累。但思跸路所经。一切桥梁道路等事。动用俱有经费。何以尚须累及闾阎。若果有其事。于经需之外。究竟尚需帮贴若干。著查明具奏。至需用车辆。向例由顺天府承办。兹闻顺天府因上年近京一带地方被灾较重。不能雇觅。已咨商直隶总督。派外府州县帮办。惟直隶地方。上年被灾有九十余州县之多。此项车辆。若系通省摊派。则同系灾区。办理必竭蹷。若专责之未经被灾之处。则州县无几。所派车辆。为数必多。且距京道路遥远。更为不便。著熊枚一并确查。有无碍难办理之处。据实覆奏。将此谕令知之。　　

○又谕、额勒登保奏、苟逆夥党、因官兵逼剿紧急、复又翻越老林、窜往秦岭一带、现在派兵分路进剿等语。仍系敷衍塞责之奏。阅之殊为烦懑。苟逆一股。于上年由四川窜入甘省。经庆成截回川境。复越过陕境汉江。皆由额勒登保将江岸防兵裁彻。不能先事豫防。是以将额勒登保降为男爵、单眼花翎。自贼匪窜渡汉江后。额勒登保又未能奋勇拦截。任其逸入南山。至今尚在奔窜。南山老林。为贼匪往来熟径。额勒登保屡次报到。或称亲自入山。徒步督剿。或称派令将弁。分路驱逼。总未能一鼓歼净。即每次摺内、亦有擒斩数十人十余人之语。谅不过伤病落后之贼。未必皆凶悍矛手。且或即系被贼难民。亦未可定。试思南山以内。如果尽系陡壁悬崖。从无人迹。则山内寨民。又岂能于此等地方栽种包谷。贼从何处掠食。且贼匪可到之处。即我兵可到之处。何至贼匪一经占踞。我兵即跬步不前。看来额勒登保所云徒步剿贼之言。亦未必尽可信矣。额勒登保前数次摺内、尚云一二旬内可以蒇事。今隔越数旬。杳无捷报。而本日摺内、转云非一二旬所能净尽。似此愈迟愈远。任意迁延。势必迟至秋冬。成何事体。况据摺内称现在兵力。有盈无绌。拟彻出湖南湖北官兵。带赴平利紫阳一带。交穆克登布接管防堵。是现有之兵。尚足以分拨防堵。可见兵力尽属敷余。即粮饷一项。亦节据陆有仁奏到、源源供运。并无缺乏。兵多粮足。尚复何所藉口。乃拥兵株守。与贼相持。竟至束手无策。额勒登保前在军营带兵。尚属奋勇。且操守亦好。是以加恩授为经略。至扎克塔尔、本系番目。皇考高宗纯皇帝格外加恩。留京供职。擢至御前侍卫。经朕特派前往军营之人。前因其打仗出力。授为护军统领。现又专办苟逆一股。乃旷日持久。并不上紧设法搜剿。老师糜饷之罪。即朕亦不能为伊二人解免。本应即予革职治罪。姑念平日尚知奋勉。额勒登保、扎克塔尔、俱著加恩暂予革职留任。以观后效。　　

○额勒登保奏、查明擒获首逆魏洪升、并贼目张喜等、出力员弁。赏参将张奉廷、游击齐国珍、都司张起鳌、守备李如绪、花翎。把总王义如等、蓝翎。　　

○予故睿亲王宝恩祭葬如例。谥曰慎。并命御前侍卫博启图、带领侍卫十员。前往奠送。　　

○展缓江苏砀山、萧、铜山、睢宁、邳、宿迁、六州县、摊徵抢堵丁家集并邵工各借款。　　

○缓徵陕西泾阳、三原、兴平、醴泉、凤翔、麟游、江阳、永寿、岐山、扶风、陇、乾、武功、十三州县、旱灾本年额赋。并给被灾较重之岐山、扶风、陇、乾、武功、五县贫民口粮。　　

○戊戌。上幸静明园。诣龙神庙拈香。　　

○是月。编集辛酉工赈纪事成。御制序文曰。嘉庆六年辛酉夏六月。京师大雨数日夜。西北诸山水同时并涨。浩瀚奔腾。汪洋汇注。漫过两岸石堤。土堤决开数百丈。下游被淹者九十余州县。数千万黎民。荡析离居。飘流昏垫。诚从来未有之大灾患。此工之所由兴。而赈之所由起也。职此之由。实予不德之所致。予承天考命。抚绥万方。授玺以来。兢兢业业。唯恐一夫之不获。孰意罹此潦灾。遭此未见之奇变。呜呼痛哉。永定河向来虽经决口。为患不钜。即被淹浸。何至波及多方。水从桥顶堤上漫过。人力难施。固非意料所及。若诿之气数。是遇灾不知惧。益获天谴矣。从来消息盈虚之理。总视人君敬怠感召之机。书曰。曰狂恒雨若。又曰满招损。予一念之忽。遂致如此。诚可畏也。若稍不实力救民。获咎滋甚。予何敢。抑亦何忍。故分命卿员多方赈恤。亟命大员督修石土堤工。工成于六年冬。而赈直至七年夏始毕。虽办理尚为迅速。全活者众。然仓猝之闲。转于沟壑者已不知凡几矣。古云救荒无善策。惟尽予心耳。工赈毕。爰命内廷诸臣。编述节次所降谕旨、及内外诸臣摺奏。纂集成书。颁示直省。俾令知予赎咎之本意。设遇水旱偏灾。皆应实力拯救。庶几挽回天意。转歉为丰。尤不可稍存讳饰。书志予过。亦可谅予之苦心矣。是为序。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。六月。庚子朔。旌表守正捐躯河南永城县民李爱妻赵氏。　　

○除江苏上海县坍没田九十亩有奇额赋。　　

○辛丑。谕军机大臣等、铁保等奏河口淤浅、粮船迟滞情形一摺。据称夏令以来。因风燥无雨。清水未增。黄水消落。以致江西在后九帮未能催渡。铁保等公同商酌。不便因后九帮迟逾。转致前九十余帮稍有阻滞。铁保当即先赴前途闸坝紧要处所督催。吴璥与多隆武、暂驻河口催趱在后九帮等语。本年粮艘。已渡黄者九十余帮。无难依限抵通。其未渡黄者仅余九帮。刻下因水浅不能接续前进。亦系实在情形。铁保等通盘筹计。分投设法催趱。所办尚是。惟黄河水势大小。总以甘省上游雨泽多少为准。上年甘省夏秋被旱。水势较减。下游工扫。普庆安澜。今春甘省春雨优足。收成丰稔。现即据吴璥奏交夏令后、河水略有增长。各工闲有埽段蛰矬。并溜势移注堤根之处。诚恐夏间雨水盛行之际。上游万锦滩一带水势增长。下游即不免涨盛。此亦盈虚消息之道。不可不先事豫防。现在将届伏汛。吴璥等惟当督饬道将等加意巡防。慎之又慎。务使各工埽段俱臻巩固。此为最要。至借黄济运之法。从前闲亦行之。但此时清水过弱。若借黄浮送粮船。是引之使成倒灌之势。日后必至淤浅转甚。所利小而所害大。断不可行。铁保等自应俟清水长发时。将在后九帮趱行遄渡。即稍迟一二旬抵通。于回空尚无妨碍。不必冒险求速也。将此各谕令知之。　　

○定进士出身、及由翰林改授之内阁中书、未得缺以前给与公费例。　　

○定哈喇霍卓附近之大台、作为吐鲁番交界。以其地四百亩有奇。仍令原垦之鲁布沁回民耕种。毋得越界。从吐鲁番领队大臣明兴请也。　　

○旌表守正捐躯河南叶县民王二住妻余氏。淇县民董林妻高氏。　　

○壬寅。谕军机大臣等、朕闻新城县地方。现在蝗虫。尚未据熊枚具奏。是否系该县讳匿不报。抑系禀知该署督、而熊枚尚未奏及。此时正值禾苗长发之际。直隶通省。春夏雨泽。究未十分透足。蝗虫最易萌动。为害地方。大吏应随时留心。一面奏闻。一面扑捕。不得稍存讳饰。著熊枚即查明新城县地方。蝗蝻起自何时。该县是否禀报。现在多寡若何。并此外州县、是否尚有滋生之处。据实具奏。至捕蝗之法。若专委地方官扑捕。恐带领多人践踏禾稼。致滋扰累。不如晓谕百姓。令其自捕。或易以官米。小民自更乐于从事。将此谕令知之。寻奏上。得旨、朕前闻直隶新城一带。闲有蝗虫。降旨询问熊枚。曾据覆奏该处并无蝗蝻萌动。兹又据熊枚续奏、与新城相近之张家庄、河北村等处。偶有飞蝗停集。而容城、安肃、定兴等县、亦先后禀报、俱有飞蝗。并据称景州、任邱等处、闲亦有之。可见朕前此所闻。不为无因。而外省地方积习。只顾图免目前处分。隐匿不报。殊不知讳匿更干严议。避轻罪而转获重谴矣。现在颜检不日到任。著熊枚于交代后。即前赴景州任邱一带。亲行详细查勘。不可任听委员等扶同捏饰。如查蝗蝻。仍遵前旨、令该处百姓自行扑捕。或易以官米。或买以钱文。务期迅速搜除净尽。勿致损伤禾稼。　　

○癸卯。谕内阁、刑部议驳、直隶省具题、史八因史黑强奸伊妻未成、殴伤史黑身死一案。将原拟流罪。改照擅杀罪人例。将史八问拟绞候一本。细核此案情节。史八因史黑强奸伊妻未成。往找史黑未遇。嗣史黑持枪赴史八门首辱骂。史八用棍将枪格落。叠殴史黑殒命。该督将史八量减拟流。与例未符。经部臣以史黑所执之枪。已被该犯格落。迨殴伤倒地。又有史博闻在旁助殴。史八等不难将史黑拘送。乃辄殴致死。实属擅杀。将史八依例改拟绞候。固为允协。但死者始则强奸妇女。继又持枪登门辱骂。有欲杀死史八强占伊妻之语。淫凶已极。史八激于义忿。将史黑殴毙。其情尚有可原。将来核办秋审时。著归入可矜。余依议。
  </div>
  <div class="pagination">
   <a href="清实录嘉庆朝实录_page130.html">
    上一页
   </a>
   <span>
    ...
   </span>
   <a href="清实录嘉庆朝实录_page126.html">
    126
   </a>
   <a href="清实录嘉庆朝实录_page127.html">
    127
   </a>
   <a href="清实录嘉庆朝实录_page128.html">
    128
   </a>
   <a href="清实录嘉庆朝实录_page129.html">
    129
   </a>
   <a href="清实录嘉庆朝实录_page130.html">
    130
   </a>
   <span class="current-page">
    131
   </span>
   <a href="清实录嘉庆朝实录_page132.html">
    132
   </a>
   <a href="清实录嘉庆朝实录_page133.html">
    133
   </a>
   <a href="清实录嘉庆朝实录_page134.html">
    134
   </a>
   <a href="清实录嘉庆朝实录_page135.html">
    135
   </a>
   <a href="清实录嘉庆朝实录_page136.html">
    136
   </a>
   <span>
    ...
   </span>
   <a href="清实录嘉庆朝实录_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
