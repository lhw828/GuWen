<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 32 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 32 页/共 505 页
  </h1>
  <div class="content">
   ○以玩误逗遛。革福建副将惠寿升衔。夺花翎。仍下部议处。　　

○调绥远、归化、二城马队官兵三百五十名。赴钦差大臣僧格林沁军营听候调遣。　　


大清穆宗继天开运受中居正保大定功圣智诚孝信敏恭宽毅皇帝实录卷之十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。正月。甲辰。孝穆成皇后忌辰。遣官祭慕陵。　　

○谕内阁、奕橚等奏、陵寝失去陈设。请将专司员弁等交部严讯。并自请议处一摺。昌陵隆恩殿陈设。失去多件。该专管员弁等。既未能小心看守。事后又不即时禀报。所获之副领催文英等。讯问并无确供。实属疏懈颟顸。内务府郎中海山、内管领珠隆阿、拜唐阿瑞秀、毓芳、景云、毓秀、并现获之副领催文英、拜唐阿周二即兴林、幼丁孟狗儿即占元、幼丁赵海、沈什即文明、均著解交刑部严行审讯。务须究出真犯。起获原物。不准稍涉疏纵。奕橚等于陵寝重地。专司守护。陈设失去多件。毫无觉察。且该司员等于十二月二十七日查知。何以至正月初六日始行禀报。未据严加诘讯。亦未能缉获正犯。实属形同聋聩。仅予议处。不足蔽辜。奕橚、载敦、均著交宗人府严加议处。舒精阿著交部严加议处。　　

○又谕、御史延楷、吕序程奏、刑部于交审要犯。酷刑毙命。请将承审司员严议等语。前因张西园即张其翰、挟仇殴伤承审官员。当经降旨交刑部严行审讯。该司员等派审此等重案。宜如何悉心研鞫。明慎用刑。乃张西园、崔七、两犯。数日之闲先后带伤身死。死虽因病。病实因刑。总由该司员等先有成见在胸。辄逞一时之忿。转使著名棍徒。毙于刑而未毙于法。办理实属草率。所有刑部派审此案司员。著查取职名。交部严加议处。刑部堂官。未能督率司员。持平定谳。并著交部议处。仍著刑部堂官。另派妥员。将此案细心研究。以成信谳。寻议、大学士管理刑部事务桂良等、降一级留任郎中同煊等、降五级调用。从之。　　

○又谕、前因仓场侍郎德全等覆奏、发给大通桥车户银两。并无豫支。当降旨令户部核议具奏。兹据户部奏、仓场衙门。上年十一月两次支放车户脚价银两。核计历年章程应放之数。所多无几。亦已如数缴清。尚非向来长支可比。而办理究属不合。德全、廉兆纶、均著交部察议。　　

○谕议政王军机大臣等、前因杭州甯波府府失守。沿海各口。宜加防范。谕令薛焕等将购买外国船炮。速筹办理。兹据总理各国事务衙门奏、购买船炮银两。与署总税务司赫德核计。约需八十万两。请饬该抚赶紧与赫德商酌购买。并请饬闽粤两关。分筹银两。两江总督拨派官兵。前往上海听调等语。逆匪于甯波海口。掳掠钓艇沿海地方。均形吃紧所有购买外国船炮。未可再事因循。现已由总理各国事务衙门。劄饬赫德赴沪商办。并钞录单开船炮价值。飞咨上海等口。即著薛焕督饬该税务司。将应购船炮军械等。速为购买。其船只务须购觅兵船。不可以货船信船充数。其驾驶轮船。应否雇用吕宋等国之人。以免临时挟制。著薛焕商令赫德相机办理。至酌配兵丁。及统带大员。著曾国藩于水师官兵内。遴派得力镇将并兵丁等听候调遣。一俟船炮购齐。即行饬赴上海等处。以资防剿。现在北洋防务。尤关紧要。并著薛焕于购齐后。酌分数只。驶赴天津。毋许稍分畛域。应需价值银两。著劳崇光、于粤海关税项下。筹银二十万两。文清、庆瑞、瑞瑸、于闽海关厦门税项下。筹银十五万两。以备咨取。其余银两。即著薛焕。于江海关关税等项下。赶紧筹款应用。其闽粤两海关所筹银两。现已令总理各国事务衙门行文各省。办理洋药票税。俟徵有成数。即为归补各关之款。以昭核实。事关海疆要务。该督等务须协力同心。迅速会同办理。不得稍存意见。推诿迁延。致有贻误原摺著钞给阅看。将此由六百里加紧各谕令知之。　　

○又谕、本日据总理各国事务衙门奏、请饬江苏等省筹款。购买外洋船炮。复据片奏、逆匪窜扰上海。万一情形吃紧。恐江苏势难兼。顾请即由两应总督商办等语。著劳崇光探明。如上海有未能兼顾之势。或赫已经经抵粤。即由劳崇光饬令赫德赶紧妥办。其闽海厦门二关应筹银两。即著文清等解交劳崇光查收应用。该督等接奉此旨。即当探明上海情形。迅速筹办。毋许推许。如果各关饷项不敷。即著劳崇光另行筹款办理。原片并钞给阅看。将此由六百里加紧再各谕令知之。　　

○直隶总督文煜奏、遵查沧州海口。并无难民船只。得旨嗣后仍须随时严察。不准稍涉疏懈。　　

○以江西捐输团练。永广抚州府学额五名。宜黄县九名。　　

○乙巳。派内阁学士绵宜、户部右侍郎董恂、知贡举。　　

○丙午。孝圣宪皇后忌辰。遣官祭泰东陵。　　

○谕内阁、朕奉母后皇太后圣母皇太后懿旨。三载考绩。黜陟钜典。向来满汉诸臣。有能夙夜精勤勋劳懋著者。特加甄叙。其衰庸不职者。亦必立予罢斥。不能故示优容。当此四方多事。百废待举之时。尤应扬清激浊。以树风声。兹因京察届期。吏部开单照例题请。允宜详审。用示甄叙。恭亲王自简授议政王以来。首赞枢廷。亲贤辅翼。公忠体国于一切用人行政。事无钜细。综核靡遗。著交宗人府从优议叙大学士桂良、户部尚书沈兆霖、都察院左都御史文祥、户部左侍郎宝鋆、在军机处行走。实力匡襄。和衷共济。顺天府府丞曹毓瑛自参机务。克任厥职。均著交部议叙。大学士湖广总督官文、久任封圻。虚怀延揽。于吏治戎行。均能整饬。著交部从优议叙。协办大学士两江总督曾国藩、督军剿贼。勤劳罔懈。于江皖地方。叠复名城。战功卓著。甄拔所部将士。贤能称职。前经简授协办大学士。仍著交部从优议叙。四川总督骆秉章、前在湖南巡抚任内。剿办贼匪。不分畛域。其所荐举人才。尤为有裨实用。自升任川督。办理丹棱股匪。及整顿地方。均能妥速。著赏加太子少保衔。用示嘉奖。仓场侍郎廉兆纶、办事颟顸。声名甚劣。福建巡抚瑞瑸、老病昬庸。难期振作。均著勒令休致。该二员各有牵涉被参之款。仍均著听候查办。余著照旧供职。　　

○又谕、前因江浙军务。统帅需人。特降谕旨。令曾国藩以钦差大臣、节制江南浙江等省巡抚提镇。以重事权。旋据曾国藩奏陈。自受任两江总督以后。于皖则无功可叙。于苏则负疚良深。并称用兵之要。贵得人和而勿尚权势。贵求实济而勿争虚名。恳请收回成命。览奏具见悃忱。深为嘉许。仍谕令节制四省。以收实效。兹据该大臣奏称、接奉恩谕。再陈下情。现在诸道出师。将帅联翩。权位太重。恐开斯世争权竞势之风。兼防他日外重内轻之渐。恳恩仍收回成命各等语。具见谦卑逊顺。虑远思深。得古大臣之体。在曾国藩远避权势。自应如此存心。方不至启骄矜之渐。而国家优待重臣。假以事权。从前本有成例。曾国藩晓畅戎机。公忠体国。中外咸知。当此江浙军务吃紧。生民涂炭。我两宫皇太后孜孜求治。南望增忧。若非曾国藩之悃忱真挚。亦岂能轻假事权。所有江南安徽江西浙江四省巡抚提镇以下。仍悉归曾国藩节制。该大臣务当以军务为重。力图攻剿。以拯生民于水火之中。毋许再行固辞。国家用人行政。自有权衡。各路统帅。谅不敢妄行矜诩。希假事权。以琐渎陈奏。上烦朝廷裁抑也。将此宣示中外知之。　　

○又谕、前任浙江巡抚罗遵殿、于咸丰十年二月间。贼陷杭州。即时殉难。当经文宗显皇帝降旨优恤。嗣因御史高延祜奏参、该故抚当贼匪攻城。不肯出一军抵御。坐待省城失陷。复经降旨将恤典撤销。至伊妻伊女应得旌典。仍著照例办理。我皇考于褒忠之典。偾事之惩。一秉大公。原无成见。兹据曾国藩奏、罗遵殿以死勤事。恳仍照初次谕旨。给予优恤等语。详加核度。罗遵殿历任官声均好。办事实心。浙省向恃甯国一军为藩篱。迨贼由甯国甯入浙境。该故抚到任未及三月。仓卒登城。布置未能周密。尚属情有可原。及至城破之日。从容赴义。合门殉难。大节无亏。尤堪务悯。著仍遵皇考文宗显皇帝初次谕旨。从优赐恤。应得恤典。该衙门察例具奏。寻予祭葬世职。谥壮节。　　

○又谕、前任安徽巡抚翁同书、身任专圻。当此多事之秋。宜如何力济时难。勉图报称。兹据曾国藩奏称、咸丰九年六月间。定远失守。文武官绅。殉难甚众。该抚独弃城远遁。逃往寿州。复不能妥为办理。致有绅练仇杀之事。迨寿州城陷后。奏报情形。前后多自相矛盾。实属贻误取巧。苟且偷生。翁同书著即革职拏问。交王大臣九卿会同刑部。秉公定拟罪名具奏。袁甲三与翁同书共办一事。且有督办军务之责。岂能辞咎。著交部严加议处。　　

○又谕、曾国藩奏、遵保堪胜水师总兵人员一摺。提督衔以总兵尽先题奏李朝斌、总兵衔尽先选用副将喻俊明、任星元、记名总兵丁泗滨、均著记名以水师总兵用。俟军务告竣。再行送部引见。　　

○谕议政王军机大臣等曾国藩奏、沥陈下情。仍请收回节制四省谕旨。并遵保皖抚各摺片。　　

○见该大臣虑远思深。实深嘉悦。已明白宣示。仍令该大臣节制四省矣。曾国藩所筹浙省进兵情形。虽办理稍形迟缓。然舍此别无可筹之策。已照该大臣所拟。谕知左宗棠妥筹办理。所保堪胜皖抚之李续宜、前已降旨调补。张亮基才甚可用。惟前因滇省需人。该督在滇有年。情形熟悉。谕令前往督办军务。严树森调补湖北巡抚。不日即可抵任。该抚办事甚属认真。器局较小。军务恐非所长。自应饬令李续宜先驻六安。兼以回顾鄂疆。其所需湘勇全饷。即著该大臣知照官文、严树森、接续拨解。不得稍有欠缺。多隆阿因鄂省军粮未到。未能进攻庐州。庐郡一日不克。则官军一日不得东下。恐军情变迁靡定。不可不迅图克复。前谕该大臣将江南北饷项。通盘筹画。原因专恃楚省供应东征。必有停兵待饷之虞。仍著该大臣通筹兼济。以期师行迅速。徽郡既经解围。则朱品隆一军。自可节节进剿。与鲍超会攻甯国。鲍超浃辰之间。叠受厚恩。自当益加奋励。速将青阳县城攻克。以图进攻甯国。为疏通入浙之路。其余将弁中。如有勇往无前者。该大臣不妨先行奏请奖励。以鼓其气。操纵驾驭。全在该大臣调度得宜。不必稍避嫌疑。曾国荃谅已抵营。即饬驰赴上海。李鸿章若俟二月间赴镇。为日较迟。现在镇江情形吃紧。海全镇守镇江。恐不能得力。若非李鸿章迅往。则水陆各军。无人整理。甚为可虞。即著该大臣另拨拨给兵勇。交李鸿章带赴。俟新募之勇齐集。再行抽换。方合机宜。上海兵勇虽多。均不得力。李鸿章、曾国荃、迅速赴镇赴沪。则南北兼筹。壁垒一新。自可力图保全。以裕饷源。前谕该大臣保奏闽省督抚。及江浙筹省司道。谅已斟酌有人。如有堪备封疆之任者。该大臣仍当访察具奏。朝廷黜陟之权。原非封疆大吏所能侵越。第该大臣简任纶扉。督师江皖。膺股肱心膂之寄。朕畴咨岳牧。延访甚殷。该大臣图济时艰。不当稍有避嫌之见。方合古大臣知无不言之义。嗣后如有所知。不妨密封呈进。以备采择。另片奏翁同书贻误各情。不避嫌怨。甚可嘉尚。惟袁甲三与翁同书同办一事。而该大臣并未参劾。该因袁甲三与该大臣同为统帅。未便奏参。殊非委任之意。嗣后务当以国事为重。断不可存此等意见。方能裨益朝廷。至该大臣奏报。以后总宜随时具奏。我两宫皇太后孜孜求治。并不惮于披览也。将此由六百里谕令知之。　　

○又谕、曾国藩奏、图浙之道。惟衢郡可以图存。欲保衢州。必先守广信玉山。而后有运粮之路。欲复杭省。必由徽州。以攻严州。而后有进兵之路。现饬粮台筹拨饷糈军火。并于玉山设立转运局。源源接济衢防兵勇。至进攻严州。则专赖左宗棠一军。必先埽清歙县婺源之零股。攻克开化遂安之坚城。乃能达于严郡等语。所筹于地势军情。深中窾要。现在徽州解围。全府一律肃清。左宗棠一军。已移扎婺源。分驻白沙龙湾等处。即著乘此声威。会合朱品隆等军。于开遂婺歙一带。相机进剿。庶可牵制贼势。不令匪踪再来攻扑徽郡。致分兵力。至李定太统领衢防。能否坚守待援。并著左宗棠察看。一切妥筹兼顾。一面迅催刘培元来衢。应须更换。即迅速驰奏。务保名城。以为进取之路。该抚谋略素优。想自能熟思审计。毋失机宜也。所有近日布置。及取取情形。仍著懔遵前旨。随时迅速具奏。将此由六百里谕令知之。　　

○又谕、胜保、郑元善奏、汝军进剿平舆。连克贼垒。并胜保奏、督师抵豫先饬马步各队。进解颍围各摺片。现在颍郡被围。情形甚急。胜保已饬副将刘景芳等、各率所部赴援。合之成禄前队官兵。共六千有余。兵力亦不为单薄。且附近被胁合圩。亦各闻风归正。即宜乘此声势。严饬成禄等星速前进。尽力剿洗。务与颍州城内消息相通。不得以贼众兵单。藉词逼遛。致干重咎。后路兵勇。计已全数渡河。著即飞催前进。齐赴颍郡。迅解城围。该大臣拟进扎陈州。督率剿办。仍著随时体察情形。如赴援各军。必须亲自策遣。方能得力。该大臣即由沈项一带进发。毋误事机。杨飞熊兵勇三千余名。胜保既与郑元善商令派赴汝甯。归张曜调度。疏通驿路。应否进攻平舆贼巢。抑就近进剿颍郡。为胜保各军后路声援之处。著胜保、郑元善、酌度缓急情形办理。至胜保请于穆腾阿、傅振邦二员中简派一员。帮办军务。穆腾阿现在京城训练旗兵。不能派令前往。其傅振邦一员。已谕知僧格林沁、谭廷襄、即饬该员前赴胜保军营。俟该员到营后。再降谕旨。金安清业经革职。押赴袁甲三军营销算。该革员与汪曜奎共事最久。非此人到营。不能对质。汪曜奎现在该大臣军营。著迅饬前赴袁甲三军营。会同金安清销算。毋任迟缓。将此由六百里各谕令知之。　　

○又谕、本日因京察届期。福建巡抚瑞瑸老病昬庸。勒令休致。已降旨将徐宗干补授福建巡抚。饬令迅赴新任。毋庸来京请训。现在福建偪近贼氛。关系紧要。若由部行文。为日较迟。著寄谕徐宗干即行迅速起程。驰赴闽省。接印任事。傥因道路梗阻。或由海道驰往。更为迅捷。毋得稍涉迟缓。将此由五百里谕令知之。　　

○调兵部右侍郎毕道远为仓场侍郎。　　

○以前任浙江布政使徐宗干为福建巡抚。未到任前。以学政厉恩官暂署。　　

○以河南击剿平舆捻匪出力。赏佐领巴彦克喜巴图鲁名号。余加衔升叙有差。　　

○以嗜酒行凶。革江南军营都司李德华职。署诸法。　　

○予殉难浙江巡抚罗遵殿妻徐氏、孀女陈罗氏、族孀侄妇周氏、暨家丁仆妇旌恤如例。　　

○丁未。上诣观德殿几筵前供奠。　　

○谕内阁、前因御史任兆坚奏请将已革大学士柏葰情罪昭雪一摺。当经降旨。交礼刑两部会同将原案悉心确查。秉公详议。兹据该部核议具奏、此案柏葰听信。家人靳祥之言。辄将溥安房内试卷取中。是其听受属托。罪无可辞。惟承审此案之载垣、端华等因刑部无仅听属托明文。辄敢妄议定拟。比照交通属托贿买关节之例。拟以斩立决。核其情节。尚不至此。总由载垣等与柏葰平日挟有私仇。欲因是擅作威福。又窃窥皇考痛恨科场舞弊。明知必售其欺。竟以牵连蒙混之词。致柏葰身罹重辟。恭读是日皇考文宗显皇帝圣谕。有不禁垂泪之语。仰见皇考不为已甚之心。今我两宫皇太后政令维新。事事务从宽太平允。于柏葰正法一节。反覆思维。谓为无罪。实有不能。该御史所谓昭雪情罪之处。未免措词失当。惟念柏葰受恩两朝在内廷行走多年。平日办公。亦尚勤慎。虽业已置之重典。亦当推皇考法外之仁。柏葰之子候选员外郎钟濂。即著该旗带领引见。从前承审此案之王大臣。除载垣、端华、上年均赐自尽。陈孚恩亦经另案发往新疆外。吏部尚书全庆、于载均等定拟此案时。不能悉心核议。附和成谳。联名入奏。实属瞻徇。著交都察院议处。用示原情准法。一秉大公之至意。　　

○又谕、前据薛焕奏杭州城陷。当经降旨。令曾国藩等将瑞昌、王有龄、殉难情菁。及在城文武下落查明具奏。兹据曾国藩奏、查明瑞昌、王有龄、均已殉难。恳请赐恤等语。杭州将军瑞昌、于前次浙江省城失守。时坚守驻防城垣。鏖战待援。六日之内。即将省城克复。厥功甚伟。兹复临难捐躯。忠烈卓著。大节懔然。可嘉可悯。瑞昌著追赠太子太保衔。照军军阵亡例、从优赐恤。任内一切处分。悉予开复。所有前次赏给二等轻车都尉世职。著加恩改为一等轻车都尉世职。承袭六次。袭次完时。给予恩骑尉。世袭罔替。浙江巡抚王有龄、前经颜宗仪、高延祜、朱潮等、先后以劝捐敛怨不能胜任等词参奏。叠经谕旨曾国藩查明具奏。旋具奏称该抚在浙。因官绅不和。又不能制驭兵勇。以致偾事等语。王有龄虽叠经被人参劾。惟此次贼氛环偪省垣。尚能激励兵民。登陴固守。至两月之久。卒以粮尽援绝。见危授命大节无亏。殊堪悯恻。王有龄著照巡抚例从优赐恤。任内一切处分。悉予开复。应得恤典。该衙门查例具奏。用示朕笃念忠节至意。寻予祭葬世职。瑞昌谥忠壮。王有龄谥壮愍。　　

○谕议政王军机大臣等、玉明等奏、盗首白淩阿、经官军追击出边后。即行分散。向东北逃窜。经明明派令协领恩合穆锦等、分路追缉。侦知白淩阿带有一百余贼。在四家子处逃匿。当即趱程前进。赶至羊圈子地方。与贼接仗。枪毙多名。余匪逃散。现饬穷摉严捕。务将盗匪悉数拏获各等语。此股盗匪。人数无多。玉明等派兵剿办。已至长春厅等处并未据景纶春报派兵迎头会剿以致数旬以来。但能跟踪追蹑。并未认真会合兜剿。此拏彼窜。日久总未蒇事。果三省为根本重地。捕务岂容如此废弛。著玉明严饬恩合等实力穷追。并著景纶遵照前旨。协同摉捕。傥所派官兵。仍敢避贼而行。任令该犯窜逸。定治该将军以应得之咎。特普钦、春佑等、亦应饬令派出官兵合。力堵剿不准互相推诿取干重谴。至逃窜各匪。无论何处拏获。一经讯明。即行就地正法。庶可早就肃清。其蒙古各王旗。前此叠经谕令协同捕拏。现在玉明等复行咨会。谅必不至窝留容隐。将此由四百里各谕令知之。　　

○又谕、据冯子材等奏、镇郡城围已解。并将马陵等处贼垒蹋毁。惟探闻江阴贼匪。制造云梯数千架。豫为犯镇之用。常州至丹阳一带。屯有伪王三名。率众数万。意图攻犯镇城。伪忠王尚有前来接应之说。约正月十七日大举扑镇等语。前因镇城吃紧。叠谕曾国藩饬令李鸿章驰赴镇江。现在逆匪复有犯镇之信。且有全力攻我一隅。岂可再涉迟缓。即著曾国藩迅催李鸿章赴镇。以资防剿。冯子材前谕驰赴上海。是否业已起程。海全接办后。都兴阿自当妥筹兼顾。会合扬防援应之兵。认真堵剿。魁玉统带旗营官兵。协同固守。毋许稍有疏懈。惟贼情诡诈。恐为声东击西之计扬防。亦关紧要。都兴阿务当加意严防。未可稍涉大意。将此由六百晨加紧各谕令知之。　　

○又谕、昨据胜保奏带兵赴颍各员。内有汪曜奎之名。已谕令饬赴临淮。与金安清面质核算捐款。著袁甲三即派员提催。务令迅速到营。丝毫不准蒙混。以重款项至金安清起解之后。道员江清骥接办江南粮台。因该员避难卸责。降旨撤去。谕令吴棠会同曾国藩等派员接办。兹据冯子材等奏、请饬吴棠将金安清等定各捐查明。督饬接管人员。照案提催。划解镇营等语现在该处粮台。是否接办有人。即著吴棠斟酌办理。镇营存兵实数若干。月饷究需若干。并著吴棠就近查明。筹款接济。现在经费支绌。固不可任其浮冒。而镇城关系紧要。亦未可令兵勇枵腹荷戈。傥江北不能全行兼顾。即著咨商薛焕。由沪筹解。务令宽为筹备。源源接济。以免哗溃之虞。将此由四百里各谕令知之。　　

○又谕、据乐斌奏、撤回纠众。复出滋扰。调兵堵剿。并自请议处。及将前保出力文武。先行撤销等语。览其所奏。实因西碾二邑士庶呈控。探知沈兆霖等业已入奏。不能复为隐讳。其居心甚属巧诈。该督贻误地方至此。岂议处所能了事。所有乐斌奏称撤回复扰碾伯。及派兵前往堵剿各情形。即著沈兆霖查明筹办。回民起衅根由。据乐斌奏称因西碾士民。总以须尽剿灭为词。该县民团。无端将巴燕戎格打牲回民。杀毙三人。又与番僧句结。称欲净洗米拉沟回民。以致回民纠合撒回。互相争斗。虽所言未必尽实。第汉回不和。到处皆然。均系国家赤子。必得查明曲直情由。秉公办理。不可稍存汉回之见。致有偏倚。方能折服其心。乐斌所调官兵。如不得力。即著沈兆霖再行酌调。傥官兵不能操必胜之权。稍有挫失。贻患更多。此事关系紧要。沈非霖现署督篆。贵无旁贷。务当通盘筹画。计出万全。方无流弊。崇实由川到甘。尚需时日。著于到甘后。将撒回各情。会商办理。毋得草率了事。致滋贻误。原摺发给阅看。将此由四百里各谕令知之。　　

○又谕、托明阿等奏、川匪窜扰乔庄。现饬总兵阿扬阿亲督标兵。相机堵剿等语。四川丹棱股匪。前经骆秉章调派官军进剿。将逆首蓝潮鼎歼毙。尚有蓝潮柱。訾洪发谢寡妇、诸逆。窜往蒲江等处。现在谢寡妇等匪窜近陕边。亟应迅速歼除。俾免滋蔓。著托明阿等飞饬该总兵严密防剿。张芾亦须激励本籍乡团。会同官军。竭力守御。不可有名无实。致令该匪阑入汉中等处完善地方。并著骆秉章调派得力将弁。分路绕出贼前。会同该地方官。督率绅练。尽力剿洗。将窜窜近陕边各股匪徒。摉捕净尽。毋留余孽。至托明阿等所称商雒潼关等处。防堵均关紧要。奉调官兵。势难如数调拨。自系实在情形。即著照该将军等所拟办理。将此由六百里各谕令知之。　　

○以候补兵部侍郎彭玉麟为兵部右侍郎。未到任前。以内阁学士桑春荣署理。　　

○以大理寺卿郑敦谨署户部左侍郎。管三库事。　　

○戊申。谕内阁、吴棠奏、知县筹防经费。漫无稽考。请撤任查办等语。江苏署知县县知县徐锟、任用伊子同知徐敦大、并劣董张迺轩等、经理该县筹防局务经费。出入收支。毫无稽核。难保无侵吞浮冒等弊。徐锟著先行撤任。并伊子徐敦大、劣董张迺轩等、一并交吴棠提集研讯。并勒令交出收支清册。核实查办。如有情弊。即严参治罪。以肃官箴而重饷项。寻奏、遵讯徐锟等尚无侵吞浮冒等弊。惟查收支册内。犒赏勇练、巡防船价等项。支应过滥。已罚令赔缴。提充兵饷。应请免其置议。从之。　　

○谕议政王军机大臣等、文煜等奏、查勘海口形势。筹议设防一摺。大沽海口炮台。虽由英法二国拨兵驻守。仍应随时体察情形。暗中防范。以免临时掣肘。所有北塘防守分兵练勇各事宜。即照该督等所奏。及现办章程七条办理。该督等务当斟酌时势。悉心布置。北塘与营城。既分驻重兵。必须勤加操练。声势联络。一遇有警。即当互相援应。其天津郡城兵勇。亦当逐日训练。以资防范。文煜、成明、所挑督提各标兵。并咨调密云官兵。均著照办。惟京旗兵丁。现在赶紧训练。如遇必须调拨之时。再由文煜等随时驰奏。至每月需用饷银。除谕知山西陕西两省。查照前案筹拨协饷外。其盐斤复价。及厘捐等款。著准其留于天津。给发兵饷。此外如有未尽事宜。该督等仍当公同筹议。随时驰奏。以慰谨念。将此由四百里谕令知之。　　

○又谕、逆匪自攻陷浙江甯波郡县后。掳掠钓船势将北驶。天津海口。为近畿要地。已谕令文煜、崇厚、成明、驰赴北塘海口。扼要设防。因思山海关地方。滨临海面。亦关紧要。著成禄将该处驻防兵丁。加意操练。与北塘声势联络。并多设侦探。随时知照。一遇有警。即彼此互相策应。毋令艇匪得以近岸。如有难民等船只。亦须加意盘诘。以免疏虞。将此由四百里谕令知之。　　

○又谕、北塘海口设防。需用浩繁。必须随时接济。方免匮乏之虞。著英桂、瑛棨、查照上届海防案内。照数筹拨。按月委解。此次海防紧要。非寻常拨饷可比。该抚等务当设法筹款。源源接济。毋许迟误。将此由六百里各谕令知之。　　

○又谕、胜保等奏、会筹皖豫进兵机宜。并降众变计思归各等语。颍州被围已久。总兵成禄等既已行抵太和。著胜保催令星驰赴颍。速解城围。其沈项等处。业经胜保派令令知府刘拱宸督率兵勇。以为成禄等后路援应。惟颍州贼势甚张。如成禄等军。不敷剿办。胜保自应速由陈州移营前进。即著该大臣酌度情形。妥为办理。金楼马厂圩匪。著毛昶熙督饬将士。迅图克复。其平舆逆寨。及光州等处窜匪。并著郑元善催令张曜、杨飞熊等、实力攻剿速为埽荡。一俟豫省境内肃清。颍郡解围即可分兵三路。进捣蒙亳。以为埽穴捦渠之计。诚顺两营降众。变计思归。未经渡河。据胜保奏称、已派副统统明庆、驰往北岸办理。该降众等狼子野心。既以思归为名。难保不滋生事端。如再敢抗违军令。不即渡河。即著胜保等添派官军。密速兜捕悉。数歼除以去肘腋之患。傥该降众有窜扰河南省城、及各处郡县等事。必治胜保以办理不善之罪。不得稍存现视。谓可全诿其责于明庆也。该两营降众头目。系何姓名。著胜保查明具奏。将此由六百里各谕令知之。　　

○又谕、杨载福奏、母病未痊。旧疾复作。恳准续假调理一摺。现在水师分防池州等处江面。亟须会合陆军。进剿巢县含和各城贼匪。以期直捣金陵。歼除首逆。机会万不可失。水营虽有得力将领。必须该提督躬亲调度。方能动合机宜。该提督忠勇性成。朝廷正资倚畀。值此事势多艰。自当移孝作忠。力图挽救。摺内自称伤疾复发。亦不妨赴营调治。藉资坐镇。杨载福接奉此旨。即著迅速起程。前赴池州军营。商同曾国藩剿办沿江一带贼匪。毋稍延缓。将此由五百里谕令知之。　　

○又谕、前因捻匪由徐州窜扰沐阳。谕令僧格林沁派拨马队助剿。旋据僧格林沁奏、已派前敌马队赴砀山扼扎。并已饬德楞额作速进剿。兹据吴棠奏、该逆由沐阳分窜安东王营并淮安下关刘伶台等处。复有另股分窜阜甯之东沟、淮安东乡之车桥等地方。匪众兵单。势难抵敌请饬僧格林沁速拨马队。前来助剿各等语。捻匪由徐州窜扰沐阳。虽经吴棠调派兵勇截击。而该匪已扰及安东阜甯、并至淮安之下关东乡等处。设再任令南趋。则里下河各完善地方。将不可问。海州赣榆。偪近东省。设由该处回窜。则北犯可虞。僧格林沁前奏、该逆诱我东剿。不为无见。惟此时逆焰日张。淮安以南。岂可再任蹂躏。且该匪既可由海州北犯。则该大臣虽严扼砀山。亦复何益。著僧格林沁仍遵前旨。速拨马队二三千名。派委得力员弁统带。克日前往清淮。协同剿办。德楞额一军。并著由台庄星夜起程。驰赴沐阳一带。相机会剿。断不准藉口耽延。致有贻误。田在田督办徐宿军务。孤军恐难抵御。著即归僧格林沁节制。以一事权而资协剿。其应否饬令该总兵督率所部。驰往东路。会同吴棠。以利攻剿之处。即著该大臣妥为调遣。吴棠仍就现有兵。力于南北两路。实力堵剿。不得任令纷窜。晏端书著准其暂留江北。督办团练。将此由六百里各谕令知之。　　

○又谕、据吴棠奏、自金安清添设筹饷局以后。北台进款。并无加增。江北军需。万分支绌。请饬抚臣按月筹解等语江北饷项。入不敷出。自属实在情形。镇江军务紧急。未可停兵待饷。致有哗溃之虞。前谕福建广东将应解江南粮台饷银。迅速筹解。一时恐尚未解到。著薛焕督饬署藩司吴煦、每月筹解饷银五万两。赴镇江军营一面催提闽粤各饷。就近扣收归款。毋许推诿。将此由六百里谕令知之。　　

○又谕、前因总兵穆正春、在豫正资得力。谕令严树森即饬折回河南。仍率所部交郑元善调。遣兹据严树森奏称、穆正春系属同里。相知有素。去年奏调来豫。到营后事事认真。颇为豫军所嫉。李世玉、王国良、周兆常、均与穆正春患难相从。殊难暂离。请仍准随带赴鄂等语。御将之道。欲用其力。必须先得其心。穆正春即愿为该抚带往。自应俯如所请。以资臂助。所有穆正春四员。及严树森亲军马步五百五十人。均著准其随带赴鄂。周凤山一军。著仍遵前旨。留于湖北归该抚调遣。鄂省军务吏治。本极整顿。现在该抚带往之穆正春等、又甚得力。严树森到任后。务当振刷精神。于一切防剿事宜。与官文等和衷商办。共济时艰。与前抚胡林翼媲美。以期不负委任。将此由五百里谕令知之。　　

○又谕、徐之铭奏、逆回窜踞附省地方。现筹防剿。并攻克丽江府城各一摺。据称澂江昆阳回匪。久踞城池。节经严饬署澂江。府知府岑毓英专剿澂江。署游击钱体元驻防晋甯。专剿昆阳。岑毓英已将澂江所属之竹山一带回营。逐节攻毁。逆首马起等因被剿穷蹙。由晋甯呈贡地面。窜至省城附近小坝等处。分踞扎营。总兵林自清击贼获胜等语。澂江逆回所扎连营。既被官兵逐节攻毁贼。势已就穷蹙。何以逆首马起等、反敢率党四路分窜。径由晋甯呈贡地面。直扑省城。且晋甯地方。既派有钱体元驻防。何以窜扑省城股匪。即由晋甯一路而来。其昆阳一股。因何遽与澂江回匪。同时合夥。钱体元曾否与昆阳股匪接仗。现在呈贡昆阳两城。是否已为贼踞。均未据该抚奏及。逆匪于省城外之小坝六家营大树堡江右馆各处扎营。城门昼闭。是该逆已将省垣围困。不仅止在附省地方屯踞。该抚所奏情节。种种支离。难保无贻误讳饬情事。省垣地方。关系紧要。潘铎身任兼圻。张亮基督办军务。均属责无旁贷。务当星夜驰赴滇省。督率将士。力解城围。并将徐之铭此次所奏情形。有无欺饰。据实查明覆奏。徐之铭所奏攻克丽江府城。剿办情形。是否属实。所保员弁。是否确系出力。著潘铎会同张亮基、一并查明具奏。徐之铭原摺二件。均著钞给阅看。将此由六百里各谕令知之。
  </div>
  <div class="pagination">
   <a href="清实录同治朝实录_page31.html">
    上一页
   </a>
   <span>
    ...
   </span>
   <a href="清实录同治朝实录_page27.html">
    27
   </a>
   <a href="清实录同治朝实录_page28.html">
    28
   </a>
   <a href="清实录同治朝实录_page29.html">
    29
   </a>
   <a href="清实录同治朝实录_page30.html">
    30
   </a>
   <a href="清实录同治朝实录_page31.html">
    31
   </a>
   <span class="current-page">
    32
   </span>
   <a href="清实录同治朝实录_page33.html">
    33
   </a>
   <a href="清实录同治朝实录_page34.html">
    34
   </a>
   <a href="清实录同治朝实录_page35.html">
    35
   </a>
   <a href="清实录同治朝实录_page36.html">
    36
   </a>
   <a href="清实录同治朝实录_page37.html">
    37
   </a>
   <span>
    ...
   </span>
   <a href="清实录同治朝实录_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
