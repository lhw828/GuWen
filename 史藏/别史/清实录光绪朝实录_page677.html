<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 677 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 677 页/共 1316 页</h1>
    <div class="content">○以欠款延缴。革福建丁忧即用知县前代理闽清县知县李梦斗职。并勒追。摺包　　

○丙寅谕内阁、行军之要。纪律为先。现在大兵云集。所有各路统兵大员。务当约束兵丁。严禁骚扰。遇有购置物件。不准稍有抑勒。并随时查察。如有沿途恃众逞强。扰累居民者。立即正法。傥管带官纵容徇庇。一并严参惩办。勿稍宽贷。将此通谕知之。洋务　　

○又谕、光禄寺奏、司员呈请投效军营一摺。光禄寺署正林泽著毋庸发往洋务　　

○谕军机大臣等、电寄李鸿章、平壤之役。叶志赵恇怯退缩。毫无布置。虽未若卫汝贵之罪状累累。而愤军之咎则同。前已交宋庆查办。宋庆军事正繁。尚未查覆。叶志超著先行革职。以肃军纪。电寄　　

○又谕、电寄李鸿章、据电奏、镇远擦伤情形已悉。镇远为海军上等船只。一有损坏。即应赶紧详晰具奏。不应俟续报始以大概情形电闻。此电所叙由旅顺回威海进口。皆前电所未及。殊属疏忽。且海舰管带。自应用奋勇之人。既称林泰曾胆小。何以派令当此重任。则该大臣平日用人不当。已可概见。杨用霖系丁汝昌所派。果否可靠。仍悉心察看。闻平远管驾李和练达出色。且赋性忠勇。如果属实。即可调充镇远管带。以期得力。著李鸿章迅即查明覆奏。再袁世凯近在何处。是否与周馥同办转运。周馥屡电无伊名。并著电覆。电寄　　

○又谕、电寄李鸿章、据电奏潘万才马步四营。分防秦王岛等处。难以抽调。即著饬令唐仁廉统率李光久五营。会同章高元八营。由营口迅速前往。吴凤柱一军。何以未能提及。著李鸿章懔遵昨旨。饬令即日拔队。与唐仁廉合队前进。以壮声势。电寄　　

○又谕、电寄恩泽、前闻金厂头目韩效忠勇往可用。曾谕令长顺召募前来。令其收召党与随同剿贼。迄今未据长顺覆奏。著恩泽再行查访。如得其人。即详细察看。电闻候旨。又闻该署将军在珲春调集各营五千余人。操练备用。现在奉天省防甚急。著恩泽酌调二三千名。拣派得力将弁统带。迅即开拔。赴奉省交裕禄调遣。切勿迟误。电寄　　

○又谕、电寄谭钟麟、张之洞电江阴为长江门户。并无后膛大炮。难资攻击。福建有卞宝第购存四尊。除安设长门二尊外。尚有二尊。原拟安设厦门炮台。现炮台未成。请先借与江南应用。当设法雇洋船妥运。以后照式定购还闽等语。江阴关系长江数省全局。且为敌所注意。自较厦防为急。著谭钟麟即将所存大炮二尊。借给应用。惟海道运送不易。并著该督勿先洩露。密电张之洞设法妥办为要。电寄　　

○丁卯。谕军机大臣等、长顺奏、释回太监扰累驿站。请旨惩办一摺。据称太监董双福等四名。由黑龙江释回。解到伯都讷等处。按站强索车马。折扣银钱。随带多人。需索饮馔。少不遂意。百般打骂。又有该省二次释回太监王进荣等二名。在浩色逊札保陶赖昭等站。折车索钱。扰累情形。与董双福等无异等语。该太监等蒙恩释回。竟敢肆行无忌。扰累驿站。实属目无法纪。亟应严行惩办。著恩泽即饬沿途各站按名查拏。解交慎刑司严行审讯。从重惩治。原摺著钞给阅看。将此谕令知之。现月　　

○又谕、有人奏、德生纵用门丁朱景澄与书吏沉得成暨革书文耀等内外句串。招摇舞弊。广州府属之西炮台佛山紫泥江门镇口等处。分设抽收口税。朱景澄于海口派家丁至百名二百名等语。著李瀚章按照所参各节。确切查明。据实具奏。毋稍徇隐。原片著钞给阅看。将此谕令知之。现月　　

○又谕、长顺奏、吉林黑龙江马队。昔年剿办粤捻回各逆时。最称得力。今该两省练军吉字齐字等营。步队多于马队。未免用违其长。请饬于大淩河等处马群内挑拨马匹。交与各该总统。将带赴奉省之步队。赶紧改为马队。以收实效等语。行军冲突包抄。利用必资马队。况吉林黑龙江兵丁。向称善骑。亟应变通以尽其长。著定安。裕禄就近于大淩河牧群内。挑选膘壮马匹交各该总统将带赴奉省之步队。一律配齐。改为马队。迅即演练成军。以利功剿。一俟军务告竣。再行酌归练军旧制。将此各谕令知之。洋务　　

○又谕、札拉丰阿奏、神机营驻扎山海关防营人来云神机营兵队到关时。即接直隶总督文札。特委候补道一人。提督一人。总理防营营务处事务。名为镇压市面。其为特布耳目。用以箝制该军出关而设。不问可知等语。著神机营确切查明。据实具奏原片著摘钞给与阅看。寻奏、遵查直隶总督李鸿章并未派员箝制各军。报闻。摺包　　

○又谕、电寄李鸿章、据电奏、旅顺连日接仗情形。姜桂题等冲锋迎剿。叠有斩获。该将士奋勇出力。深堪嘉尚。著赏银一万两。由李鸿章拨解该营散放。以示奖励。倭兵锐气已挫。姜桂题等即可乘此军威。激励将士。奋勇出剿。不可株守待援。致落后著。需用粮械。仍著李鸿章设法源源接济。勿令缺乏。宋庆已距金州不远。著李鸿章将旅顺获胜待援情形。迅即知照。令其相机攻剿。以分贼势。现在章高元一军。已由营口前进。并令唐仁廉带兵继进。以为宋军后路援应。并著饬令各军迅速遄行。期将金州一路之贼。合力夹击。悉数歼除。前谕李鸿章拨兵防守母猪河曾否筹办。著即日覆奏。魏光焘所部到津后。著李鸿章饬令赴山海关一带驻扎。归吴大澂节制。毋庸来京陛见。电寄　　

○又谕、电寄裕禄、电已悉。辽阳民团助官军剿贼。深知大义。著传旨嘉奖。团长谢永恩有无官职。再查电覆。岫岩失守。丰升阿、聂桂林、节节退避。实属畏葸无能。著先行革职。仍著裕禄确切查明。据实参办。章高元一军。屡旨催令前进。助宋庆剿金州之贼。不能留防后路。其岫岩一股。仍饬丰升阿、聂桂林、戴罪图功。合力进剿。以观后效。　　

○吉林将军长顺奏、交代印务。统带亲军先赴奉天防所。报闻。摺包　　

○又奏、边备戒严。军火宜备。请饬部增拨银十万两。以应急需。下部知之。摺包　　

○又奏、长春犯人赵甸升等十二名。愿捐银二万。以济军饷。藉赎罪名。又奏、商捐中钱三十万吊。请将初限交到钱文动用。均下部议。摺包　　

○署黑龙江将军增祺奏、布特哈新设副都统。应行增改事宜。分别酌拟办法。下部议。摺包　　

○又奏、拣选各路鄂伦春试用协领等官。先行入山举办收笼牲丁事宜。下部知之。摺包　　

○山东巡抚李秉衡奏、东省新募各营成军。请加支饷银。雇给长夫。酌调随营员弁。如所请行。摺包　　

○戊辰。太宗文皇帝诞辰。遣官祭奉先殿。　　

○谕内阁、前因御史齐兰奏、山东署栖霞县知县陈洵、苛歛扰民等情。当谕令李秉衡确查覆奏。兹据奏称、访查声名甚劣。违例加徵。屡被控告。举办团练。按户勒派。实属藉端苛敛。罔恤民艰署栖霞县知县陈洵著即行革职。永不叙用。福山县知县康鸿逵、既据查明。尚无受贿含混情事。即著毋庸置议。现月　　

○谕军机大臣等、电寄谭继洵、据李鸿章电奏、吴凤柱马队赴奉。请照出征定章。月给七两二钱并加给钱夫若干名等语。著照所请。由湖北按月筹给。并将新募步队四营月饷。一并原源汇解。毋令缺乏。电寄　　

○又谕、电寄李鸿章、宋庆在金州。亟待后路接济。所有章高元。唐仁廉李光久。各军。仍著李鸿章迅催前进。海盖为必由之路。傥遇倭来窜扰。即著迎头奋击。以顾后路。吴凤柱月饷钱夫等项。已饬湖北按月照拨。著饬令该提督即日拔队出关。毋得藉词延缓。前贼逼金州。连顺等以贼众不支。屡求赵怀业救援。赵怀业不肯分队。及城陷兵溃。犹复沿途骚扰。此等庸劣将领。若不严惩。何以肃军纪而固民心。赵怀业著即革职交宋庆查办。所部兵勇。归徐邦道管带。又据龚照瑗电。西人言河冰后沽口南有板沙。倭计由此登岸内犯等语。此地去母猪河道里远近著李鸿章迅即查明严密防范。立即覆奏。电寄　　

○又谕、电寄刘秉璋、据电称、遵拨洋炮十尊。洋枪二千四百杆。运送江西。接运至京等语。著刘秉璋电知张之洞、俟此项枪炮到时。即行派员接解来京应用。毋稍延缓。电寄　　

○又谕、电寄吴大澂、据电奏、锦州土匪纷起。请迅即拨营前往镇慑等语。著派沙克都林札布统率所部马队。克日开拔。赴锦驻扎。相机剿抚。以靖地方。电寄　　

○又谕、电寄奎俊、据奏、苏省防军拟添募两营。粮饷照湘军发给。著照的请行。电寄　　

○总理各国事务衙门奏、酬答英国君主礼物。恭拟国书呈览。依议行。摺包　　

○浙江巡抚廖寿丰奏、海氛不靖。京饷银两。援照海运经费汇解成案。请由号商领汇。赴部投纳。下部知之。摺包　　

○以山西太原镇总兵聂士成为直隶提督。现月　　

○以记名提督马玉昆为山西太原镇总兵官。现月　　

○以正黄旗蒙古副都统恩焘署镶白旗护军统领。明

发　　

○以前杭州将军果勒敏为镶白旗汉军副都统。明发　　

○以办理教案和平。赏山东德国主教安治泰二品顶戴。摺包　　

○己巳。谕内阁、本年十二月。次年正月。八旗兵丁应扣利银。著加恩展限两个月。明发　　

○谕军机大臣等、电寄张之洞、据电奏、请饬冯子材募旧部粤勇十营。速来江南办防等语。即著该督电知冯子材照数召募。赴江南办理防务。钦州一带防营。并著知照李鸿瀚章另行派员统带。电寄　　

○又谕、电寄张之洞、据电奏、江南防务吃紧。需员委用。所有广东在籍前海坛镇总兵吴奇勋、湖北记名总兵俞厚安、广东候补道王秉恩、山东候补直隶州徐赓陛、广东副将林保、游击丁志德、陈荣坤、都司莫善积、守备黄辅文、广西游击黄守忠等十员。均著准其调赴江南差委。即由张之洞电知两广湖北山东各督抚。分饬各员遵照。电寄　　

○办理天津团练事宜兵部左侍郎王文锦奏、军中需马。拟派员赴张家口选购。下部知之。摺包　　

○又奏、请饬部议统领公费确数。以便遵照。下部议。摺包　　

○湖广总督张之洞等奏、湖北奉调及湖南过境北上诸军。分别筹给饷械。以利师行。又奏、湖南北防营出征。拟添募填扎。均下部知之。摺包　　

○又奏、铁厂开炼钢铁。必须两炉经费。请饬广东借拨五十万。以应急需。下部速议。摺包　　

○庚午。谕内阁、本年近畿一带。雨水过多。闾阎困苦。叠经谕令孙家鼐等查明灾情轻重。妥筹赈抚。兹据奏称、请添设粥厂。并请赏拨米石。派员监放等语。著照所请。即在永定门外之大红门。大兴通州交界之定福庄。各设粥厂一所。赏给京仓米三千石。即行分领煮放。派大理寺少卿徐承煜、鸿胪寺卿桂斌、分往该处稽查弹压。妥为监放。以恤灾黎。现月　　

○又谕、仓场衙门奏、各旗例领甲米。前经户部申明十七年所定开放二成陈米。搭放一成新米章程。咨各旗一体遵照。近来各旗复藉口兵食。强欲关支一色。致开放时动多争执。请饬遵章办理等语。著户部转行八旗各衙门。务照新陈搭放章程。一体认领。不得任意挑剔。该侍郎亦当督饬各监督等。照章搭放。不得以搀和霉变之米充数。以济兵食。现月　　

○又谕、本日仓场衙门奏片一件。擡写处字有错误。非寻常疏忽可比。祥麟、许应骙、均著交部议处。

现月

　　

○谕军机大臣等、裕禄奏、请饬拨东三省来年的饷。并请催欠饷一摺。东三省乙未年的饷。应拨奉天银二十六万两。吉林银十五万一千四百五十两零。打牲乌拉银三万八千七百四十五两零。黑龙江银二十万零八千一百两。著户部照数指拨。令各该省督抚等如数筹解。毋许迟延。并于报解之时。分晰奉天吉林打牲乌拉黑龙江各款目。以免牵混。其各省欠解东三省本年的饷。暨历年欠饷。著各该督抚监督按照单开数目。赶紧筹措。务于年内埽数解清。以济要需。原单均著钞给阅看。将此谕知户部。并由五百里谕知直隶两江闽浙湖广各总督、江苏安徽江西湖北河南山东各巡抚、暨传谕淮安关监督知之。现月　　

○又谕、张之洞奏、鄂省织布官局招集商股。增设纺纱厂。并添设机器缫丝各摺片。业经批谕照所请行矣。湖北炼铁织布各局。均经张之洞办有头绪。现虽调署两江总督。所有应办事宜。仍著该督一手经理。督饬前派各员。认真妥办。冀广利源而济民用。将此谕令知之。现月　　

○又谕、电寄李鸿章、据电旅顺失守。览奏曷胜愤懑。该大臣调度乖方。救援不力。深堪痛恨。著革职留任。并摘去顶戴以示薄惩而观后效。刻下逆氛益炽。各海口处处吃紧。著李鸿章迅即亲赴大沽北塘等处。周历巡阅。严密布置。不准再事迁延。致干严谴。宋庆一军。刻距金州不远。本为救援旅顺。现在旅顺已失。该提督亟应回顾海盖辽阳等处。杜其纷窜西北之路。并会同唐仁廉、吴凤柱、章高元、等军。择要分扎。相机堵剿。力遏寇氛。至旅顺失守情形。仍著李鸿章迅即查明覆奏。电寄　　

</div>
    <div class="pagination">
<a href="清实录光绪朝实录_page676.html">上一页</a><span>...</span><a href="清实录光绪朝实录_page672.html">672</a><a href="清实录光绪朝实录_page673.html">673</a><a href="清实录光绪朝实录_page674.html">674</a><a href="清实录光绪朝实录_page675.html">675</a><a href="清实录光绪朝实录_page676.html">676</a><span class="current-page">677</span><a href="清实录光绪朝实录_page678.html">678</a><a href="清实录光绪朝实录_page679.html">679</a><a href="清实录光绪朝实录_page680.html">680</a><a href="清实录光绪朝实录_page681.html">681</a><a href="清实录光绪朝实录_page682.html">682</a><span>...</span><a href="清实录光绪朝实录_page678.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
