<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 137 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 137 页/共 1316 页</h1>
    <div class="content">○丁亥。谕内阁、文格奏、开州民埝。漫水下注东境。现已宣洩消退一摺。黄河北岸。因上游直隶开州民埝决口。被水漫溢。经文格饬属防护宣洩。水已消退。濮范寿阳各州县。猝遭水患。情殊可悯。著文格查明被灾地方。分别赈抚。毋令失所。并饬该州县将涸出之地。酌发籽种。俾得及时耕作。其运口外护堤。著该抚督饬该管营县。实力修筑。以资捍御。开州民埝决口处所。著李鸿章饬属赶紧堵塞。毋稍延缓。现月　　

○谕军机大臣等、刘坤一、张兆栋奏在籍总兵。招勇前往越南滋事。筹办防剿各摺片。前据杨重雅奏。总兵李扬才、募勇出关滋扰。当经降旨将该员革职拏办。谕令冯子才带兵督剿。会商杨重雅相机办理。廉钦一带。与越南壤地相接。著刘坤一、张兆栋、督饬地方文武。实力防剿。毋稍疏虞。该犯狂悖情形。难保不在邻近各省。沿边滋扰。著刘长佑、杜瑞联、黎培敬、督饬所属。一体严密防范。至该犯咨广州将军等文内。所称州县陵辱。抚道挟诈等情。有无其事。著刘坤一查明具奏。将此由六百里各谕令知之。剿捕　　

○两广总督刘坤一等奏、省城绥靖左营勇丁五百名。全数裁撤。报闻。

摺包

　　

○又奏、粤省库项支绌。陕甘协饷力难筹措。请划还洋款外。余银免解。下部议。　　

○恩承、童华、出差。以吏部尚书灵桂兼署礼部尚书。兵部右侍郎夏同善兼署吏部左侍郎。以工部右侍郎宜振兼署刑部左侍郎。贝勒奕絪署正红旗汉军都统。记注　　

○命驻藏帮办大臣桂丰来京。赏内阁侍读学士锡缜副都统衔。为驻藏帮办大臣。未到任前。以驻藏办事大臣松溎。暂署。　　

○戊子。谕内阁、沈葆桢奏、请将总兵开缺留防等语。张从龙著开缺、留于淮徐一带、督办防务。所遗云南腾越镇总兵员缺。著李文益补授。现月　　

○谕军机大臣等、金顺奏、陕回句结伊犁土回。屡次劫杀拒捕。派兵防剿一摺。据称本年六七月闲。沙泉子等处地方。叠有股匪抢劫行旅财物。围攻卡房。并杀伤多人。抗拒兵勇。据生擒伊犁缠回供称。系与陕回约定出扰。复询据台夫供称。贼匪均系白彦虎之陕回。其中亦有伊犁回匪。有哈萨克带路。屡经行文俄官。概置不理。现在派队防剿等语。览奏各情。于边疆大有关系。著崇厚于行抵俄国时。查明滋事匪徒。是否确系白逆党与。妥筹办理。并著左宗棠、金顺、饬令前敌各将领。先事豫筹。严加防范。遇有此等案件。并擒获各犯。务当查讯明确。分别筹办。毋稍疏虞。原摺著钞给崇厚阅看。将此谕知崇厚、并由五百里密谕左宗棠金顺知之。剿捕　　

○署盛京将军岐元等奏、旗民报垦荒熟地亩。流弊滋多。请申明定例。分别给领。遇有首报生荒。查无关碍。无论何人。俱准承领。其已垦熟地。系红册地边滋生者。归业户承种。另段私开。及纳租余地边滋生者。归原佃承种。查明照例升科。如敢隐匿不报。准地邻首发。或经官查出。即行入官招佃。未结控案。分别核断注销。庶息讼端而安农业。下部知之。摺包　　

○准前任户部右侍郎温葆深重与鹿鸣筵燕。赏头品顶戴。现月　　

○以不守营规革记名总兵陈浚职。永不叙用。革游击徐本宽、虎翼林职。归案严讯。摺包　　

○庚寅。谕内阁、上年十一月闲。曾经降旨谕令各部院堂官。常川进署。不得后时。以为司员表率。近来召见各部院堂官。屡经询问。每以逐日到署奏对。乃详加访察。仍复相率因循。或数日进署一次。或到署仅止片刻。虚应故事。漫不经心。遇有应办稿件。辄令司员奔走私宅。或在朝房呈画。俄顷之际。岂能详细讲求。该堂官等、皆受国厚恩。洊陟崇阶。理宜激发天良。力图报称。乃竟怠惰自甘。不知振作。朝廷训谕。视为具文。以致公事仍多积压。弊窦未能尽除。玩愒成风。殊堪痛恨。嗣后各部院堂官。务当懔遵叠次谕旨。力除积习。奋勉从公。常川进署。将应办事宜。互相商榷。期于措置咸宜。庶无负朝廷勤求治理、诰诫谆谆至意。将此通谕知之。

记注　　

○以署福建巡抚吴赞诚、为光禄寺卿。仍留署任。现月　　

○辛卯。谕内阁、巡视东城御史庆筹等奏、官绅捐建粥厂暖厂。请赏米石一摺。东城南海会寺玉清观粥厂。及兴善堂暖厂。均经官绅捐办。赈济贫民。现在经费支绌。不敷散放。加恩著照所请。自本年为始。每年各赏给小米一百五十石。以赡穷黎。现月　　

○以办案滥刑。革江甯驻防云骑尉庆福职。暨左司协领乌勒西春、前锋

常德等。分别黜革讯办。摺包　　

○纂修官喻长霖恭纂　　

帮总纂官王同愈恭辑监修总裁世恭阅三月二十三日正总裁那恭阅四月十八日专司藳本陆恭覆阅壬子六月十四日　　

徐恭阅闰六月十六日　　

荣恭阅八月十七日副总裁唐恭阅二签九月二十二日　　

宗室宝恭阅二签三月二十四日　　

郭恭阅四月十六日　　

熙月日初校修改下卷伍拾捌签张元钧恭校陈恭阅三签五月二十五日覆校修改下卷陆签唐浩镇详校宗室麒月日总校修改下卷叁拾柒签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之八十　　

光绪四年。戊寅。十月。壬辰。以湖河安澜。发大藏香十枝。交漕运总督文彬祗领。虔诣河神庙祀谢。现月　　

○以黄河安澜。发大藏香十枝。交山东巡抚文格祗领。虔诣大王庙祀谢。并颁扁额曰星渎澄清。现月　　

○伊犁将军金顺奏、请将乌鲁木齐领队大臣恭镗留营助理。从之。摺包　　

○以河工出力。予山东曹州府知府樊希棠以道员用。知府积庆俟补道员后加二品顶戴。署曹州府桃源同知王世谦等、总兵张福兴等优叙。副将黄金得等以总兵用。赏总兵刘华生三代一品封典。余加衔有差。现月　　

○癸巳。以神灵显应。颁河南漳河神庙扁额。曰惠民利济。现月　　

○谕内阁、涂宗瀛奏、拏获诱卖妇女匪徒。就地正法一摺。豫省连年荒旱。民闲荡析离居。安辑流亡。犹恐不及。乃周家口匪徒季长和即季小泉。胆敢将逃荒妇女。诱拐抢夺。抑勒逼卖。并恣意污辱。实堪痛恨。现经涂宗瀛密派练军前往查拏。将季长和及王辅清等七名擒获。起出妇女四十余人。审讯明确。立将匪首季长和正法枭示。仍著该抚悉心查察。傥再有此项匪徒。立即严拏惩办。现在各省流民尚多。难保无此等情事。著各该督抚随时认真查拏。严行究办。毋稍疏忽。现月　　

○又谕、延煦奏、神灵显应。恳请崇祀一摺。热河承德府郡街龙神庙。祷雨辄应。实属有功于民。著照所请列入祀典。由地方官春秋致祭。以答神庥。记注　　

○恭亲王奕等奏、列圣诗文集刷印蒇工需费。请饬户部拨给。允之。

现月

　　

○黑龙江将军丰绅等奏、黑龙江各属收成分数。请分别徵免。并黑龙江墨尔根各城被灾。接济银粮。齐齐哈尔城青黄不接。借欠未缴籽粮。均请暂缓至来年秋后缴还。从之。摺包　　

○署盛京将军岐元等奏、奉天田禾秋闲被水。并冲倒民房六千余闲。淹毙人口七士余名。恳恩准蠲缓租风。并给抚恤。从之。摺包　　

○河南巡抚涂宗瀛奏、沁河漫口。被淹村庄一百六十余处。请分别抚恤。并委估兴工。以卫黎元。从之。摺包　　

○命都察院左都御史翁同和、镶黄旗满洲副都统托云、礼部左侍郎王文韶、工部左侍郎总管内务府大臣成林、在紫禁城内骑马。记注　　

○以正红旗蒙古副都统崇礼署镶白旗护军统领。兵部尚书广寿兼署正白旗蒙古都统。记注　　

○以庸懦无能。降福建台湾镇标中营游击朱达权以都司用。　　

○甲午。谕内阁、工部奏、请饬催山东迅解生息银两一摺。工部现在恭办穆宗毅皇帝梓宫孝哲毅皇后梓宫永远奉安山陵要差。需款孔殷。所有山东历年欠解生息银五万二百五十两。著文格饬令运司赶紧筹拨。傥一时不能全数起解。即行迅拨银二三万两。务于年前解交该部。以应要需。记注　　

○署盛京将军岐元奏、恭查永陵龙冈护山各沟塘。封禁完竣。报闻。摺

包　　

○以工部左侍郎成林兼署步军统领。现月　　

○以故乌鲁木齐都统英翰灵柩到京。派贝勒载澂带领侍卫十员往奠茶酒。现月　　

○乙未。谕内阁、现值天气渐寒。实录馆人员。朝夕恭纂书籍。著加恩于例支柴炭外。十一月、十二月、正月、每月赏银五十两。在广储司支领。

记注
</div>
    <div class="pagination">
<a href="清实录光绪朝实录_page136.html">上一页</a><span>...</span><a href="清实录光绪朝实录_page132.html">132</a><a href="清实录光绪朝实录_page133.html">133</a><a href="清实录光绪朝实录_page134.html">134</a><a href="清实录光绪朝实录_page135.html">135</a><a href="清实录光绪朝实录_page136.html">136</a><span class="current-page">137</span><a href="清实录光绪朝实录_page138.html">138</a><a href="清实录光绪朝实录_page139.html">139</a><a href="清实录光绪朝实录_page140.html">140</a><a href="清实录光绪朝实录_page141.html">141</a><a href="清实录光绪朝实录_page142.html">142</a><span>...</span><a href="清实录光绪朝实录_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
