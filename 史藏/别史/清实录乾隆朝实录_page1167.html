<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1167 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1167 页/共 1860 页
  </h1>
  <div class="content">
   ○谕军机大臣等、昨据阿桂等奏、请选拨京兵二百名。前往滇省备用。已允所请。俟回銮后再行派往。此项兵丁。不过往供委遣。与前岁兵差不同。经过地方。祇须行所无事。照寻常驿递差使办理。拟分作十起。每三日启行一起。为数无多。沿途尤易照料。无庸安设营盘及官立买卖街市。但须酌备歇店。足容居住所至尖宿之处。均有食物铺店。伊等按程俱系官给盘费。原可听其自行买食。地方官及带兵之员。随时留心管看。自不至于滋事。直隶。河南。均有车路可通。仍按两兵一车之例应付。带兵官照勘合给与马匹。湖北。湖南。水程最便。仍照例给与船只。贵州云南。则照例给以夫马。务期不动声色。勿使民间知有过兵之事。方为妥善。除直隶应办事宜。就近交杨廷璋照办外。著传谕各督抚、先期妥密筹办车马等项应用。不可稍露送兵名目。致涉张皇。并不得丝毫派及闾阎。妄滋扰累。俟起程有期。再令行文知照将此豫行传谕知之。　　

○是日、驻跸相柏村行宫　　

○丁丑。春分。朝日于东郊。遣理郡王弘＜?日为＞行礼　　

○祭先师孔子。遣协办大学士尚书官保行礼　　

○上奉皇太后至宝稼营登舟　　

○诣皇太后御舟问安　　

○谕、今日至宝稼营登舟。见所设水营外围蓆墙。概行幂以黄布。甚属非是。向来巡幸所经水程。营盘外墙。率以苇蓆为之。尽足以蔽内外。惟江浙两省。因苇蓆稀少。代之以布。即与内布城相属。高下亦略相等。今乃于苇蓆之外。复加布袭。且高逾数仞。俨如大墙。其意何取。布疋为小民被服所需。岂宜妄为耗费。即如武清等县。去夏曾经被潦。因加恩从优赈恤。幸而民无菜色。稍为慰怀。若留此布为贫民襦裤之用。资衣被者不知凡几。顾置有用为无用。使不知者几拟于土木衣文绣。岂朕省方观民之意司牧之谓何。曾不知体下情。承上德乎。前途有似此者。著即彻去。所有布疋。听民间买用。庶不致成弃物。山东毗连直隶。恐亦闻风效尤。并著速行除彻。至水营内所备坐落数椽。该督之意。为朕披览奏牍。召对臣僚而设。亦甚无谓。且又未豫为奏明。尤属冒昧。朕自辛未南巡以来。川途所莅。每日办理庶务。延见臣工。俱在御舟。诸凡甚为便适。且并未以舟居废事。众所共知。此次允富明安之请巡幸山东。所重在问民疾苦。嘉惠群黎。实不欲丝毫耗及闾阎物力。犹恐地方大吏。踵事增华。屡经谆谕。一切务从俭约。毋饰浮靡。不啻三令五申。杨廷璋何竟不知仰体朕意若此著传旨申饬。并将此通谕知之　　

○又谕、朕敬奉安舆。东巡齐鲁。畿封耆庶。扶杖欢迎。宜首沛渥恩。以敷庆泽。所有经过直隶州县内。男妇年七十以上者。著该督查明照从前恩诏之例。分别赏赉　　

○又谕、各直省设立将军。副都统。原为管辖驻防兵丁。无将军副都统处。则设城守尉管理。城守尉虽系三品。其职几与副都统相等。且又独驻一城办事。亦在大臣之列。补授后谢恩请训。例应自行奏闻。至与各城协领。一体于年满送部带领引见。亦于体制未协。嗣后并著与总管一体缮摺请旨陛见。如不准来。于次年再行请旨。著为例　　

○是日。御舟驻跸宝稼营　　

○戊寅。祭大社大稷。遣裕王广禄恭代行礼　　

○谕、朕此次恭奉皇太后巡幸山东经由水程。所有扈从官员人等。业经谕令于陆路随行。毋庸乘坐船只。以省船户等守候之劳。现在随用之船。大小不过十二只。为数虽属无多。但念水手人等、当差出力。亦属相同。著仍照上届巡幸天津之例。于常价外。每水手一名。日增给银三分。俾亦均沾惠泽　　

○又谕、据富明安奏、东平州知州沈维基。滕县知县陈诏。拏获邻省邻境盗犯。均属奋勉能事。请旨送部引见等语。已于摺内批令会同行在吏部带领引见矣。朕巡幸所至。每日照常办理政务。召对臣工。即引见官员。亦甚为便易。所有直隶。山东两省文武官弁。现在如有应行送部引见者。俱著该督抚随时奏明。会同行在吏兵二部带领引见　　

○是日、御舟驻跸南仓　　

○己卯。上诣皇太后御舟问安　　

○谕、上年夏间天津等处。因雨水过多。被灾较重。业经叠降谕旨。动拨银米。蠲赈频施。黎民幸无失所。第念长芦盐坨同时亦被淹浸。该商等工本不无稍亏。既仍照常纳课。又不能与贫民一体沾恩。未免向隅。今翠华临莅。深悉该处情形。且咨访钱价。较前更为平减。虽去岁曾加盐价现在商力仍觉拮据。著加恩每觔再暂加钱一文以降旨之日为始。定限一年。仍照旧值行销。俾资充裕。以副朕因灾恤商之意。该部即遵谕行。　　

○兵部议覆、署云贵总督彰宝奏称、黔省各标镇协营步守兵。防御有余。请于每百内酌裁二名。共可裁兵六百一十九名。节省余米。足敷每岁赏项。从前生息银。即行停彻。应如所请。从之　　

○是日、御舟驻跸湖洋庄　　

○庚辰。遣官祭黑龙潭昭灵沛泽龙王之神玉泉山惠济慈佑龙王之神　　

○谕军机大臣等、车布登扎布等奏、乌梁海副都统莫尼扎布、总管塔恩哈、互相构讼。著派御前侍卫内大臣巴图济尔噶勒。会同集福前往审办著寄信集福。于何处接奉此旨。即候巴图济尔噶勒一同前往。审明完结后。再一同来京　　

○又谕曰车布登所布等奏、乌梁海副都统莫尼扎布年老罢软。请于台吉丹珠尔。德勒克达什二人内。拣派一人等语。从前乌梁海事务。另派人办理者。特因乌梁海之人初附。恐其不谙内地礼法。特派人经理。今伊等归化已久。倘另派人。仍如莫尼扎布。亦徒滋扰累。乌里雅苏台。科布多。既有将军大臣等。嗣后乌梁海事务。即交科布多大臣经理。仍著乌里雅苏台将军统辖。将此寄信车布登扎布等遵办。　　

○是日、御舟驻跸杨家园　　

○辛巳。遣官祭关帝庙　　

○谕曰、大学士陈宏谋。老成端谨。扬历宣勤。简任纶扉正资倚畀。前以抱恙屡次恳请解任调理节经降旨慰留令其安心调摄。无庸开缺。冀春和可待复元今据奏、精神恍惚。仍复如前。若再因循恋职。实难自安。请开缺回籍调理等语。情词肫切。勉从所请。著加太子太傅以原官致仕。并赐御用冠服。朕亲赋诗章。以宠其行。令伊孙刑部主事陈兰森。随归侍养回籍后仍加恩按原品食俸俾得蠲疴颐养。期臻耄耋。用昭优眷老臣至意　　

○又谕、行在吏部堂官。现止曹秀先一人所有应行引见人员。著军机大臣会同带领引见　　

○又谕、朕恭奉安舆。巡幸山东连日经行畿辅。童叟欢迎。足徵爱戴。因念去岁夏间天津等处雨水过多。被灾较重。虽经叠降谕旨。蠲赈频加所见茅檐景象。颇为恬适。第灾歉之余元气未能骤复。自宜再沛渥恩期臻康阜。所有天津府属乾隆三十三年以前地粮仓谷各民欠已于上年豁免。著再将沧州。青县。静海盐山。庆云。五州县三十四年因灾借欠谷三万八千六百余石。及天津县三十四年常借未完谷三千六百九十余石概行蠲免。至经由之东安。交河。景州。东光四州县所有未完二十二年至三十四年因灾借欠谷三万八千三百余石。及灾重加赈之宝坻宁河。永清霸州蓟州。五州县未完二十五年至三十四年因灾借欠谷一万八千七百余石。亦著全行蠲免其顺天府属之武清一县。被灾尤重。该县向无积欠。未能一体沾恩。前已降旨、将经过各州县蠲免本年地丁十分之三著加恩将武清。一县蠲免十分之五。用均恺泽。俾闾阎共资乐利。以副朕行庆宣恩之至意。该部即遵谕行。　　

○又谕、据李侍尧奏、广西左江镇总兵颇荣仁患病。请解任调理等语。著照所请。颇荣仁准其解任回籍调理。所遗左江镇总兵员缺。著惠世溥补授　　

○是日、御舟驻跸司马庄　　

○壬午。孝康章皇后忌辰。遣官祭孝陵　　

○上诣皇太后御舟问安　　

○谕、昨据李侍尧奏、总兵颇荣仁现在患病已降旨准其解任调理。第念颇荣仁历任并无过误。尚系总兵中出色之员。人材难得。该员偶尔患病。仍可望其就痊。若竟令闲废。未免可惜。颇荣仁俟病痊之日。即行来京陛见　　

○是日、御舟驻跸花园　　

○癸未。遣官祭昭忠祠　　

○谕军机大臣等、今日御舟过兴济牐阅视大概情形。似宜仅用减水石坝。不应更立牐座。该处河道本属深通。当春令水发之时。底水犹然宽裕。以朕所御安福橹而计。船身受水约三尺余。浮送尚属便利。则江。广重运粮艘。尽足遄行无碍。毋庸更资牐座节蓄。常时既不藉其利。而一遇运河涨盛。牐口窄小难容。又有金刚墙攩阻。不能立时宣洩。易致漫溢为虞。若拆去牐墙。改为减水石坝。使河流随时畅泻自为因地制宜之道。且牐底现在高出河面约五六尺若俟涨满平底。方令减閷。其势已迟或将旧有牐底落低数尺。改为滚坝坦坡以次渐落。并将下游引河。及歧口入海处所逐层疏导。俾成建瓴之势。无稍壅滞则较此特长水三尺即可随时由坝滚消无虑积久而溢而出口水志。比今尚余三尺并无虑重运之或致胶舟此工庶不致虚设昨杨廷璋因去夏雨水过多。运河漫溢淹浸田庐而兴济以下更无减水之处。议于天津城西芥园左近添设减水坝一座。以洩盛涨朕昨亲临相度尚觉其地距津城太近不能经久无弊。因谕周元理详悉勘度情势。于上流另择妥善之地俟朕回銮。再行阅定。今思此处若果宣洩得力。其上复有捷地牐。或并照此一律妥办。运河又有此两坝减水畅利。虽遇涨潦不致全注下游则杨廷璋所议芥园坝工即不再添。似亦无碍。即如从前南巡时阅视清口情形因定五坝过水尺寸令河臣每岁或按水志展拆清口以洩洪湖之涨自后下河遂无潦患频年有收。较之前人斤斤于车逻诸坝之节宣不啻事半功倍。此非釜底抽薪之一明效大验乎。但河务关系重大。朕经行一览。亦未能自信为必属可行周元理在直隶甚久河防事宜。素所留心。而杨廷璋亦当折衷以总其成但恐伊等面承朕旨。或不敢复抒己见。非所以集思广益也因思裘曰修向日曾命阅过江工。尚属谙悉河务。著前往沧州一带。会同杨廷璋、周元理。将运河上下情形。及引水归宿之处。逐一履勘。悉心筹度。据实详悉妥议具奏。杨廷璋等尚须至山东境上送驾。裘曰修奉到此旨。亦不必如驰驿之迅速。止须按程而行。约计杨廷璋等回至沧州。适与相会。尚可从容妥办。不必赴山东行在复命。俟朕回銮至直隶面候阅定。再为指示所有御制兴济牐。及芥园坝工二诗。并著钞寄阅看　　

○户部议覆、长芦盐政西宁奏称、漕船行抵直隶杨村。岁有漕标备弁。专司起剥。惟漕船向有旗丁兼带货物。遇河水浅阻。自应令该丁先尽货物起剥。如尚阻滞。然后起剥粮石。请嗣后令直隶总督添派同知一员。届时赴杨村严查即抵通交兑后仍交仓场侍郎留心察访。倘有留船货物将旗丁分别惩办直隶委员一并议处应如所请。从之　　

○兵部议覆、两江总督高晋奏称、武职官员子弟。其随任入伍年久者。向无禁止本省应试之例。但伊等究系官员子弟。一经中式。即占该省武举名额。请将此项兵生。无论在营年久概不准其应试等语应如所请。嗣后不惟禁其应试。并不准其入伍食粮。即籍隶本省之游击。都司。守备其子弟入伍应试。亦俱令各归本籍州县。从之　　

○蠲浙江海宁、安吉、长兴、萧山四州县。乾隆三十五年。被水灾地应徵漕项额赋。并缓蠲余。及各项旧欠银米各有差　　

○是日。御舟驻跸冯家口　　

○甲申上诣皇太后御舟问安　　

○谕前于宝稼营登舟见所备水营外围蓆墙幂以黄布又添设坐落板房。均为过当。杨廷璋并未先行奏闻。辄尔糜耗物力。不能体朕省方问俗之本怀业已降旨申饬。布疋为民间应被所需。岂宜妄费。因即令沿途概行彻去。而板房则成工难于遽毁。姑听仍留。然每日驻跸。阅之辄为不怿。夫水营不过为舣。舟一宿而设。朕所御安福橹。大小合宜。日常理庶务。见臣工至为便适。且于岸上张设氊庐。尤极宽敞。虽召对多人。亦能容列。从前四巡江浙。及年来再莅天津。规制未尝增易。朕甚安之。亦众所共知者。何今次独藉此板屋数楹为憩息乎。且驭位置廊轩。增华饰美。心益憎厌。是以所至之地。竟有不登岸寓目者。构此何为。虽一切装修。皆系旧存物料。其工作之用。则由大吏等自效悃忱。然朕巡幸所经供顿储备。丝毫不欲累及官民。每一水营。准令开销数千金。俾之承办宽裕。今乃不知撙节转事此无益之耗费。实所不取。昨已面谕杨廷璋令将所有料物。于回銮后即速自行变售毋许再存。嗣后或有安设水营。悉遵旧规。不得稍有点缀。致干咎戾。此次著赏给盐库银一万两以偿其费并为明白宣谕。使知朕禁奢崇实之至意　　

○谕军机大臣等李侍尧奏、据安南国王移咨。钞录彰宝覆文。驳饬咨索黄公缵文牌等件。声称续复委员赍递奏本。现已飞移滇省办理。俟彰宝覆到。或以己意作檄驳回。或为代递奏本。请旨遵行等语该国王既有移咨。自应即为檄覆。无庸更俟彰宝查办。今已令军机大臣代李侍尧拟定檄稿。知会该国王李侍尧接到。可即照例妥速发往。李侍尧曾奏请来京陛见。业经允行。该督此时如已起程。中途奉到此旨。即移交德保妥办文内仍列该督全衔。将此传谕知之外寄军机大臣代拟檄谕一道。檄谕安南国王知悉接来咨。称黄公缵等投入内地经该国王索取未经发回一事。欲本督部院代为转达等因查此案系云贵督部院所办。其案情始末。俱在滇省。本督部院未能细晰其中原委如何可渎天听。但细阅来咨尔国办理此事始终原未得当。若其人果系逋逃当其匿迹之初即当及早咨明云贵督部院防其窜入则公缵等既无从藉口。云贵督部院自断不肯收留。即彼匿迹荒陬。亦必代尔搜捕。及公缵等投入。云贵督部院以尔国臣服有年。素为恭顺。尔国穷黎。即属天朝赤子。悯其流离而安插之所。以仰体大皇帝遍覆怀远之深仁。亦所以为尔鸠加颠连也。及该国王知其逃入内地并已经安插止应叙明黄公舒父子得罪之由求云贵督部院查办。滇省自必为尔查明。岂肯容留属国负罪之人。尔前次竟向云贵督部院索回处治。未免径情直遂。无怪其有责言也兹尔接云贵督部院咨文。辄谓过于苛厉。愤形于词。尤非审慎之道。至所称缮写奏本。委员赍递等语。查外藩定制。惟例贡具有奏本系先期题奏。准到部覆始行转进其余文案。均属咨会核办。该国王如当应贡时附有奏摺本督部院自难阻止但呈览后。大皇帝必交部议。部中亦必不准行。若无端具摺。即递至近边在本督部院亦不敢违例代奏。但该国王既以本督部院为邻边大臣。具辞来请。不得不以诚告。该国王向来恪恭知礼。大皇帝恩眷有加。今乃狃于一偏之见。措词过激。殊觉失于慎重。倘或以此上闻。独不虑干天朝谴责乎。至此案情由本督部院当移会云贵督部院办理。先此覆知。该国王务斟酿发办。毋负本督部院谆诫商覆之意　　

○又谕、据李侍尧奏、安南国王咨文内称、黄公缵一事。欲具摺奏闻。已代李侍尧拟檄稿照例发去。该国王从前经向丙地索取。原属非是。而此次咨文。措词未免过激。尤属非体但黄公缵等究系该国逃人。如果该国王向后具咨。情词恭谨。原不妨酌量办理。即发回亦无关碍。然须措置得宜。不可稍露迁就了事之意。将此传谕影宝知之。所有传谕李侍尧及代拟檄稿。并著钞寄阅看俟彰宝到京时仍面谕详悉　　

○又谕、据高晋奏、查审知府李枝昌代属员认补亏空一案。李枝昌呈出原审之饶九道汪钟。于前任南昌府时给伊书札一封令各府公帮南昌。新建两县。垫用修理抚署等银五千余两询据汪钟开出垫款内前任巡抚明山修理书房。并明德修理大堂头二门等处。用银一千两等语。抚署书房。理应自行修理。何得派令属员代办至有损垫公帮之事。现严饬高晋等、秉公查审著传谕明山。将前任巡抚时是否实有此情节速行据实明白回奏。毋得稍存欺饰。致取重戾　　

○又谕、据高晋奏、查审知府李枝昌代属员认完亏空一案据李枝昌呈出原审道员前任南昌府知府汪钟。所给书札。有损帮首县垫用修理抚署等银五千二百余两之事现在密札海明逐细详查等语。已谕明山明白回奏此案情节。即经移交海明查办自无难水落石出。著传谕高晋等、据实审拟。不得因有干涉明山之事遂尔意存瞻顾。曲为开脱以致自取罪戾。将此并谕海明知之　　

○又谕、据安泰奏、玛呢图卡座侍卫俊成。于所属厄鲁特茂海等偷马一案。已自认漏报而领队大臣都尔嘉。以俊成途遇未曾下马。又不肯代买牛只。竟诬俊成为知情容隐。意欲严办。并有擅禁哈萨克前来之事即平素亦屡向侍卫等逞势妄为甚不安分等语都尔嘉身为领队大臣管领侍卫。理宜秉公今于俊成挟嫌诬陷。哈萨克有欲前来者又擅行出示禁止。看来竟不安分如仍留在彼与安泰不协日久于事无益著寄信伊勒图。于伊犁副都统内派一员赴塔尔巴哈台将都尔嘉换回伊犁仍令伊勒图留心体察。倘仍有如前所为即据实严参不可瞻徇　　

○是日御舟驻跸霞口　　

○乙酉。谕军机大臣等、据裘曰修等奏查旧有给发耆老劄付。请另行选刻换给。并照定额四十四名之数。令五城大宛二县行取选用一摺。此等耆老。专为从耕而设自不得令其冒滥充数。但各项执事。俱可约略而计。且耆老而外。尚埒农夫等。亦可派令帮办。旧时所定四十四名之额。尚觉过多应再行酌减。即以三十五名为率。已足敷用。著将裘曰修等原摺发回。令其改议具奏。寻奏耆老外尚有农夫。改定三十五名。诚足敷用。此次定额后。逐一清查实系土著。换给新劄冗数概行除名。嗣有缺出仍由五城大兴宛平二县行取选用。从之　　

○又谕、昨李侍尧奏、安南国王因滇省安插黄公缵移咨该督一事。业经传谕彰宝妥协查办矣。但阅该国王原咨内。声称三十四年十月内。接署临安府建水州印务宁州正堂张牌开。上宪饬委飞查猛天接壤掌寨。将黄公舒果系姓莫姓黄等因迨兴化镇目典廷体将黄公舒父子做贼逋窜缘由。呈文投覆。复准建水州移文。境内并无黄公缵等其人。与前牌翻异等语。彼时建水州究系何人前次行查既属多事后次饰覆更不得体。所云上宪饬查又系何督抚提镇抑系领兵之将军大臣其覆文捏词。是否该员一人之意。或曾请示上司。令其如此办理均须彻底清查。彼时建水州知州是何姓名。目今是否现任并彼时两次行文实出何人意见。统应详细查明。据实覆奏。如该州尚在滇省。并著彰宝于陛见起身时。带其来京。会同军机大臣询问。至该国王索取黄公缵一事。昨谕彰宝。如果该国王将来措词恭顺。即发回亦属无妨。今细思此事甚有关系。不可不加翻慎。看来该国王之意。不过因黄公缵。有莫姓后裔之说。且其安插处所。尚与安南相近。恐彼计图恢复。并恐中国助以兵力。外夷小见。必虑及此是以来咨有居于近边必生事端之说。又彼闻知近年缅匪之事。故其措词敢于亢激。但该国臣服有年。向称恭顺。断不值因此诃责。若该国不再具文申理。姑且置之不问。如仍呈递咨文。或彻露猜防莫姓之意。祇须严切回覆。至黄公缵等现居之地。是否与安南边界毗连。伊等在彼作何光景。亦不可不为查察。此时应先将伊等移至近省内地。酌量作何安顿之处。并著彰宝妥协查办。先行奏闻向后筹办之局。统俟彰宝来京面谕。将此传谕知之　　

○是日、御舟驻跸史家庄　　

○丙戌谕、朕俯允山左臣民望幸之请。祗奉皇太后安舆。登岳祝厘。胪欢洽庆。并便道诣谒阙里。业经先期降旨令一切供顿。务从俭约毋事繁文。而除道清尘闾阎欢欣供役具见爱戴悃忱。著将山东省所过州县本年应徵额赋。蠲免十分之三其上年秋收稍歉勘不成灾地方。著蠲免十分之五。该抚富明安。其董率属吏。详悉查明。妥协办理务俾黎庶均沾恺泽。该部即遵谕行
  </div>
  <div class="pagination">
   <a href="清实录乾隆朝实录_page1166.html">
    上一页
   </a>
   <span>
    ...
   </span>
   <a href="清实录乾隆朝实录_page1162.html">
    1162
   </a>
   <a href="清实录乾隆朝实录_page1163.html">
    1163
   </a>
   <a href="清实录乾隆朝实录_page1164.html">
    1164
   </a>
   <a href="清实录乾隆朝实录_page1165.html">
    1165
   </a>
   <a href="清实录乾隆朝实录_page1166.html">
    1166
   </a>
   <span class="current-page">
    1167
   </span>
   <a href="清实录乾隆朝实录_page1168.html">
    1168
   </a>
   <a href="清实录乾隆朝实录_page1169.html">
    1169
   </a>
   <a href="清实录乾隆朝实录_page1170.html">
    1170
   </a>
   <a href="清实录乾隆朝实录_page1171.html">
    1171
   </a>
   <a href="清实录乾隆朝实录_page1172.html">
    1172
   </a>
   <span>
    ...
   </span>
   <a href="清实录乾隆朝实录_page1168.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
