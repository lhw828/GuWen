<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 143 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 143 页/共 242 页</h1>
    <div class="content">
○庚辰。以加上皇太一徽号礼成。诸王、文武群臣、上表行庆贺礼。是日、颁诏天下。诏曰。在昔成周、闺门敦睦。治化翔洽。祈天永命。以克昌厥世。皆文母之德也。朕以凉薄、缵承祖宗丕绪。统御海内。赖我圣母昭圣慈寿恭简皇太后恩勤诲迪。是训是行。十有一年于兹矣。深惟风教之源、始于宫壸。遴求淑德、作配朕躬。嘉礼既成、慈徽益著。宜晋尊崇、弘彰圣善。谨择顺治十一年六月二十一之吉、祇告天地太庙社稷。率诸王、贝勒、文武群臣、恭奉册宝、加上昭圣慈寿恭简安懿皇太后。名寿克全于大德。尊亲覃庆于多方。所有恩赦事宜、开列于后。一、和硕亲王以下、奉国将军以上、俱加恩赐。一、公主以下、固山格格以上、俱加恩赐。其无俸宗女、酌加恩赐。一、在外藩王以下、公以上、俱加恩赐。一、在京满洲、蒙古、汉军、异姓公以下、七品官以上、俱加恩赐。一、在京文武汉官五品以上、俱加恩赐。一、山林隐逸、果有怀才抱德、通达治体者。该督抚核实举荐。朕亲加试用。一、自顺治十一年六月二十二日昧爽以前、凡官吏兵民人等有犯。除谋反叛逆、子孙谋杀祖父母、父母、内乱、妻妾杀夫、告夫、奴婢杀家长、杀一家非死罪三人、采生折割人、谋杀、故杀、蛊毒魇魅、毒药杀人、强盗、妖言十恶等真正死罪、不赦外。其隐匿满洲逃人、及贪官衙蠹受赃、监守自盗、领运官役侵盗漕粮、并顺治九年十一月二十三日、在衡州府击贼有罪诸人、亦在不赦。其余罪无大小、已发觉、未发觉、已结正、未结正、咸赦除之。有以赦前事告讦者、以其罪罪之。一、内外文武官员、除大计处分、城池失守外。有因公事诖误革职、降级、罚俸、戴罪、住俸等项。并见在议革、议降、议罚者。各该衙门、悉与奏明宽宥。一、顺治六七两年地亩人丁本折钱粮、果系拖欠在民、悉与豁免。其已徵在官者、不得借口民欠侵隐。一、顺治七年分历日、祭祀牛羊、药材、本折钱粮。其已徵在官者、照数起解。其拖欠在民者、悉行蠲免。一、会典旧制。各府州县、俱有豫备四仓及义仓社仓等法。每处积贮、多者万余石。少者数千石。各省仓储俱数百万计。故民有所恃、荒歉无虞。今责成各地方该道专管。稽察旧积。料理新储。应行事宜、听呈督抚具奏。每年二次造册报部。该部察积谷多寡、分别议奏。以定该道功罪。一、大军经过地方、马匹所需、供应草豆运价等项。以后俱准作正项钱粮销算。如官胥通同勒掯侵冒、该督抚即行纠参。隐徇者一体重处。一、满洲蒙古汉军兵丁、酌量给赏。一、贫民失业流离。各地方官、有能赈恤全活五百人以上者。核实纪录。千人以上者。即与题请加级。其有乡绅富民、尚义出粟、全活贫民百人以上者。该地方官核实具奏。分别旌劝。一、东南财赋之地、素称沃壤。连年水旱为灾、民生重困。皆因失修水利、致误农工。该督抚责成地方官、悉心讲求。疏通水道。修筑堤防。以时蓄洩。俾水旱无虞。民安乐利。一、频年治河、旋塞旋决。夫役埽料、民累不堪。或地方有司、借端加派。或滥用委官、侵冒诈索。该督抚监司、严加清厘禁戢。仍须讲求长策、刻期竣工。勿得延缓滋害。一、近来司府州县、徵收钱粮。天平法马太重。多加火耗、民受困苦。著该督抚司道等官、严饬有司、务遵较定法马。不许私自增加。仍不时密察、违者指名参奏。并上司差役催提、横加需索、凌逼下属。著严行禁戢。督抚各官、不自觉察者、一并治罪。一、各地方徭役繁重。有豪绅、劣衿衙胥积蠹、或本身田连阡陌。滥免差徭。或包揽他人田地徭丁。代为规避。偏累穷民、莫此为甚。该督抚行各地方官、兼公严察。如有此等情弊、重加惩处。一、直隶及各省徵收钱粮、俱照万历年间则例。久已通行。如州县官、有将天启崇祯年间滥加钱粮、仍行徵派者。该督抚纠参重处。一、白粮民解累民。官解仍以累民。今后于该省漕粮船分带。以苏官民之累。应行事宜、该督抚作速议奏。一、漕船缺额、已准动轻赍银两、责令运官自雇。如有重派地亩。擅拏民船者。有司运官。俱听该督抚纠参重处。一、关税已经定额。奉差官员、不许分外科索。扰害商民。其地方民事、一概不许干豫。违者并治。一、钱粮私派欺隐等弊。俱由积恶吏书、串通衙内幕客、诱官作奸。害民蠹国。今后该督抚纠参司钱粮款件。必将经承吏书、奸恶幕客、列名并劾。如款内不及。吏书幕客者、该督抚以徇纵论。各布政使、仍将司府州县一应经承钱粮吏书、母年二次造册报部。若册内无名、滥管钱粮者。许诸人告发。司府州县、一体重治。一、饥民有愿赴辽东就食耕种者。山海关章京、不得拦阻。所在章京、及府州县官、随民愿往处所、拨与田地。酌给种粮。安插抚养、毋致失所。仍将收过人数、详开报部奏闻。一、兵火之后、田土荒芜。须令民间尽力开垦。不许豪强占隐。以致穷民失业。违者重惩。有司不行觉察、以溺职论。一、运粮官丁行月粮。各地方本折不等、多有偏枯之弊。著漕督通查确酌具奏。务期本折均平、以赡穷丁。一、顺治十一年乡试中额、顺天加举人十名。大省加举人七名。中省加举人五名。小省加举人三名。满洲、汉军、各加举人十名。蒙古、加举人五名。十二年会试中额、直省共加进士五十名。满洲、汉军各加进士十名。蒙古加进士五名。一、乡试中式武举额、大省加六名。中省加四名。小省加二名。会试武进士额、共加二十名。一、直隶各省儒学、每学俱于廪生内、通行考试。慎加选择。务取经书策论、学问兼优者。拔取一名充贡。送部廷试。一、国子监监生、见今坐监者。免坐监一个月。一、满洲兵丁、披甲随征。多年效力。被伤不能披甲、及年老有疾退役者。酌给恩赏。一、满洲兵丁、各处征巢□刀。对阵伤损、未经给赏者、速给。一、銮仪卫旗尉象军、服役有年。酌加赏赉。一、土贼啸聚、或因饥馑所迫。或因贪官虐害。殊为可悯。果能改悔前愆、自行投首者、悉免其罪。一、有从贼官民人等、厌苦贼患、慕义来归者。地方官即行优养。务令得所。来归官员、奏闻酌用。一、各省设兵处所、钱粮务要以时支放。不许有司压欠。本管将领侵克。如有此等情弊、该督抚即行纠参。一、省会设兵处所、有等奸民、假冒投充、溷入营内。夥告夥证。拖累小民。甚有借通贼为名、抄掠殷实。尤为大害。该固山额真、督抚镇将严行约束。务绝害端。如有隐徇不究、一并从重处治。一、设兵原以卫民。近来各省兵丁、肆害无穷。或放马伤稼。斫伐桑枣。拆毁庐舍。甚至城市劫掠。公为大盗。各弁毫无约束。故纵分肥。大干法纪。该督抚申饬管兵官、务严纪律。毋得再蹈前辙。如有徇庇容隐、不行纠参。事发、一并究罪。一、凡应追入官钱粮、如果家产尽绝。该督抚查确、题请豁免。不许株连亲族。一、有因叛逆干连者。该督抚审明、实系冤枉、即为具题释放。一、各省有城垣倾圯。桥梁毁坏。地方官能设法修葺、不致累民者。该督抚具题。即与叙录。一、黄河神金龙四大王、运河神分水龙王、应遣官致祭。一、诏内各款。该地方各官、俱要实心奉行。务使恩泽及民。方不负朕悯念元元至意。如沿习旧套、徒以虚文塞责。该督抚不能觉察参奏。著部院科道、一并纠参重处。于戏。协九畴而茂祉。万年膺笃祜之祥。聚大顺以怡亲。四海霈旁流之泽。诏告中外。咸使闻知。　　

○汤古忒部落达赖喇嘛具表谢恩。贡方物。　　

○以追擒叛镇海时行功。加直隶河南山东总督马光辉、漕运总督沈文奎、各一级。俱荫一子入监读书。　　

○江南苏州、常州、松江、镇江等府、飓风海溢。房屋树木、半被漂没倾拔。男妇溺死无算。　　

○和硕郑亲王济尔哈朗等遵上□日会议、太师、太傅、太保、少师、少傅、少保、及东宫三太、三少之职。历代皆用。今我朝文武大臣、亦应照成例加衔。从之　　

○六科给事中朱徽等奏言、恭读圣谕。知展谒陵寝、七月举行。今已届期。臣等窃有虞者、方今湿气盛行。暑雨汛滥。盛京迢远邮亭供顿、多有未备。虽恩隆罔极、不惮劬劳。而至尊玉体、尤当保护。兼之辽阳郡县初设、人民新集。銮舆所过、军马供应、措办为难。又四方多事。各处奏报军机、势难遥决。政务万几。深有未便。臣等愚见、谓宜遣大臣恭代。以慰圣怀。俟昇平举行、实为未晚。御史潘朝选等、亦合疏谏止。得上□日、恭谒山陵、屡上□日已定。朱徽等明知渎奏、借此沽名。甚属可恶。本当议罪。念系言官、姑从宽宥。　　

○命升任沅州总兵官栗养志、以署都督佥事。照旧管南雄副将事。以平南王尚可喜等疏留故也。　　

○癸未。和硕郑亲王济尔哈朗等议奏、同安侯郑芝龙、以次子郑世忠、与成功谊切手足。若令与使臣同到成功处、谕以君恩。责以父命。巽言婉导、彼必欣然向化。应从所请。令郑世忠与使臣偕往可也。从之。　　

○吏部言臣等、遵上□日确议、以后告假回籍各官。应出缺。仍酌量地方远近定限。除水程外、在家许住四个月。违限一年之外议处。二年之外、革职。至丁忧起复各官、应酌量旧例、服满之后、照地方远近、立限赴京。违限半年之外、议处一年之外、勒令致仕。二年之外、革职为民。从之。　　

○升户部副理事官席喇布、为本部理事官。　　

○总河杨方兴引疾乞休。不允。　　

○户部奏、国家所赖者赋税。官兵所倚者俸饷。关系匪轻。今约计北直、山东、山西、河南、浙江、江南、陕西、湖广、江西、福建、广东十一省。原额地丁银三千一百六十四万五千六百六十八两有奇。内除荒亡蠲免银六百三十九万四千两零。地方存留银八百三十七万一千六百九十六两零。起解各部寺银二百零七万六千八十六两零。该臣部项下银一千四百八十万三千八百八十四两零。内拨给十一年分各省镇兵饷银一千一百五十一万八千四百两零。应解臣部银三百二十八万五千四百八十两零。又应找拨陕西、广东、湖广等处、兵饷银一百八十万两。又王公文武满汉官兵俸饷银一百九十万一千一百两零。计不敷银四十一万五千六百两零。此外有盐课关税银、共二百七十二万四百两零。又会议裁扣工食等银二十九万九千八百两零。除补前项不敷银数外。止应剩银二百六十万四千六百两零。又有临时水旱灾伤蠲免、及小民拖欠数目、不能如额。又每遇出征、需用银米。及采买物料、餧养马匹草豆赏赉等项。难以豫定。虽此外尚有原无定额杂项银两。为数无多。臣等思钱粮乃国家经费所赖。兵民命脉所关。不容少缺。且满兵用度、全倚月饷。不知营运。拙于谋生。又备办马匹灰甲器械。设无赢余、何以养赡家口。此断宜豫为筹画者也。查布政司衙门。有左右二布政使、经历、照磨、都事、理问、检校等官七员。每年俸薪经费衙役工食、共银二千八百四十一两零。按察司衙门、有按察使经历、照磨、知事、检校、司狱等官六员。每年俸薪经费衙役工食、共银一千七百四十六两零。一府有知府、同知、通判、推官、经历、知事、照磨、又教授一员、训导二员、共十员。每年俸薪经费衙役工食、共银二千六百七十两零。一州有知州、州同、州判、吏目、又有学正一员、训导二员、共七员。每年俸薪经费衙役工食。共银二千一十一两零。一县有知县、县丞、典史、又有教谕一员、训导二员、共六员。每年俸薪经费衙役工食、共银一千八百二十一两零。又各省有兵马道员、共一百四十三员。每年俸薪经费衙役工食、共银一十万五各一百五十五两零。又中军守备、千把总等官、共一百七十四员。计每年俸廪银、共一万九千九百六十八两零。兵、一万四千九百五十名。计每年需用钱粮、银、共二十六万八千二百五十四两零。米、三万五千一百石。料、一万九百四十四石。除米豆草束、共该银四十万三千三百七十两零。或将此中闲冗官员、并无事地方官兵、酌量裁汰。将所裁钱粮、于紧要处养赡满洲兵丁。似可有裨于国计矣。得上□日、所奏每年出入钱粮数目、知道了。内外闲冗官员、吏部会同九卿、詹事科道等官、确议具奏。其地方无事官兵、应否量行裁汰。著该督抚详察确议具奏。　　

○甲申。降补原任山东沂州总兵官张大治、为湖广黄州府副将。升陕西阳平关参将许占魁、为山西平阳营副将。山西抚标游击彭有炤、为浙江湖州府副将。江南庐州府参将万承选、为陕西宁夏花马池副将。　　

○宴琉球国王舅马宗毅等于礼部。　　

○丁亥。命左春坊左赞善兼内翰林弘文院检讨姜元衡、内翰林弘文院编修马叶曾、为江南乡试主考官。　　

大清世祖体天隆运定统建极英睿钦文显武大德弘功至仁纯孝章皇帝实录卷之八十四



大清世祖体天隆运定统建极英睿钦文显武大德弘功至仁纯孝章皇帝实录卷之八十五　　

顺治十一年。甲午。秋七月。戊子朔。享太庙、上亲诣行礼。　　

○谕吏部。朕闻原任户部侍郎、今补广西右布政使戴明说、年力富强才识明敏。向经降调惩儆。谅必洗涤自新。尔部传谕来京。遇有京堂缺出补用。　　

○遣兵科副理事官张学礼、行人司行人王垓、赍敕印、封琉球国中山王世子尚质、为中山王。赐之诏曰。帝王祗德底治。协于上下。灵承于天。时则薄海通道。罔不率俾。为藩屏臣。朕懋缵鸿绪、夏有中夏。声教所绥、无间遐迩。虽炎方荒略、亦不忍遗。故遣使招徕欲俾仁风暨于海澨。尔琉球国越在南徼世子尚质、达时识势。祗奉明纶。即令王舅马宗毅等、献方物禀正朔。抒诚进表。缴上旧诏敕印。朕甚嘉之。故特遣正使兵。科副理事官张学礼副使行人司行人王垓、赍捧诏印。往封尔为琉球国中山王。仍锡以文币等物。尔国官僚、及尔氓庶、尚其辅乃王。饬乃侯度。协摅乃荩守。乃忠诚慎乂厥职、以凝休祉。绵于奕世故兹诏示。咸使闻知。赐尚质、蟒色缎十五、片金二、纱、罗十二。妃、妆闪色缎十、片金二、纱、罗八。　　

○升太仆寺卿王尔禄、为太常寺卿。太常寺少卿提督四译馆霍达、为大理寺少卿。通政使司左参议孙建宗、为顺天府府丞。　　

○升陕西河西道副使李嘉彦、为河南按察使司按察使。　　

○授銮仪使雷先声拜他喇布勒哈番、以其父洪化、于太宗时效力故也　　

○己丑。谕海澄公靖海将军郑成功曰。自古识时俊杰、遇推诚待人之主。披肝效顺。矢忠勿二。方能建立事功。身名俱泰。未有猜疑观望、可称识时知命者。朕承皇天眷佑、奄有万方。海陬一隅、何难偏师戡定。但闽峤苍生、皆吾赤子。不忍勤兵。又念尔父郑芝龙、投诚最早。忠顺可嘉。故推恩延赏、封尔公爵。给与敕印。俾尔驻劄泉、漳、惠、潮、四府。拨给游营兵饷、养尔部下弁兵。朕之推诚待尔、可谓至矣。尔自当薙发倾心。义不再计。今据尔疏奏。虽受敕印。尚未薙发。冀望委畀全闽。又谬称用兵、屯劄舟山、就近支给温、台、宁、绍等处钱粮。词语多乖。要求无厌。乃复以未彻四府防兵为辞。尔尚未归诚、岂有先彻防兵之理。尔若怀疑犹豫、原无归诚实心。当明白陈说。顺逆两端。一言可决。今如遵照所领敕印、薙发归顺则已。如不归顺。尔其熟思审图、毋贻后悔。　　

○池太总兵官卜从善、以疾乞休。允之。　　

○庚寅。赠故内翰林国史院大学士张端、太子太保。谥文安。荫一子为中书舍人　　

○升詹事府少詹事李奭棠为詹事。兼内翰林秘书院侍读学士。侍读学士陈爌、为詹事府少詹事。兼内翰林弘文院侍读学士。编修朱之锡、为内翰林弘文院侍读学士。祭酒沙澄、为内翰林弘文院侍讲学士。补故明少詹事方拱乾、为内翰林秘书院侍讲学士升侍讲卓彝、为左春坊左庶子兼内翰林秘书院侍读侍读周启寯为右春坊右庶子。兼内翰林弘文院侍讲。　　

○补服阕内翰林秘书院侍讲张悬锡原官。　　

○增设都察院京畿道汉军理事官一员。　　

○辛卯。以故翁尼特部落达尔汉戴青贝子根特尔弟叟塞袭爵。　　

○以故二等伯明安子郎苏、袭爵　　

○以故三等阿思哈尼哈番孟乔芳子熊弼、鄂木布子艮敦、二等阿达哈哈番喀喇子罗璧、喇都里巴图鲁弟之子达都里、多克新子多台、三等阿达哈哈番马纳祖燕达礼、多尔济子图习希尔、陈修子猛、俱各袭职。　　

○壬辰。免陕西秦州、朝邑、安定、二县本年分水灾额赋。　　

○癸巳。升通政使司左通政袁懋功、为通政使。　　

○予殉难广东罗定道参议邬象鼎、祭葬如例。　　

○甲午。复设墙子岭关口、以章京笔帖式各二员稽察。　　

○裁宣府前保安、怀来、永宁、万全左右卫、怀安、开平、龙门、蔚州、阳和、大同前左右卫、平鲁、天城、朔州、安东、中屯等卫千总各一员。　　

○遣官祭二等阿达哈哈番额布痕。　　

○丙申。谕礼部、乳公喀喇、保护朕躬有年。忠勤素著。今闻溘逝。深可悯念。著与谥立碑。以示朕旌恤之意。　　

○命刑科给事中林云京、礼部员外郎王天鉴、为山东乡试主考官。光禄寺少卿程正揆、刑部员外郎黄自起、为山西乡试主考官。吏部员外郎孙宗彝、礼部主事张茁、为河南乡试主考官。　　

○以正蓝旗满洲一等护卫达喇锡、为护军参领。　　

○丁酉。升刑科给事中陈忠靖、为本科右给事中。　　

○以牛录章京贾汉复、为都察院京畿道理事官。　　

○戊戌。予故一等精奇尼哈番固山额真左梦庚祭一次。谥庄敏。　　

○庚子。升太常寺掌印副理事官萨穆哈、为太常寺掌印理事官。　　

○遣太常寺少卿高景、祭黄河之神。鸿胪寺少卿李时秀、祭运河之神。　　

○辛丑。廷试贡监生赵之璇等八十四名。　　

○壬寅。中元节。遣官祭四祖陵、福陵、昭陵。　　

○遣官祭故少保兼太子太保川陕总督孟乔芳。　　
</div>
    <div class="pagination">
<a href="清实录顺治朝实录_page142.html">上一页</a><span>...</span><a href="清实录顺治朝实录_page138.html">138</a><a href="清实录顺治朝实录_page139.html">139</a><a href="清实录顺治朝实录_page140.html">140</a><a href="清实录顺治朝实录_page141.html">141</a><a href="清实录顺治朝实录_page142.html">142</a><span class="current-page">143</span><a href="清实录顺治朝实录_page144.html">144</a><a href="清实录顺治朝实录_page145.html">145</a><a href="清实录顺治朝实录_page146.html">146</a><a href="清实录顺治朝实录_page147.html">147</a><a href="清实录顺治朝实录_page148.html">148</a><span>...</span><a href="清实录顺治朝实录_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
