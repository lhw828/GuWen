<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 147 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 147 页/共 1860 页</h1>
    <div class="content">
○谕军机大臣等。朕闻苏州织造海保、购买优人。皆以供奉内廷为名。于苏扬各处、任意搜剔。竟用牌票赴县勾提。每有勒买。发给官价四十两。优人父母。因官拏官买。莫可如何。其实海保自行蓄养在署者居多。歌弹吹唱。达旦连朝。又妓妾数十。多系苏郡之人。奢纵过分。种种劣迹。皆系实有之事。观其如此行为。则其平日所办事件。自多难信。朕正在访察。据海保摺奏、恳请回京、在内当差。伊前于陛见时。并未奏请回京。今乃巧为立词。奏称从前因办理奏销未竣。是以未行奏请等语。明系海保自知行为不妥。经朕访察。已有所觉。故为此奏。伊现在所管关务。其中冒蚀勒索等弊。自所不免。可寄信那苏图。将各项情节。俱密行查访确实。一面奏闻。一面题参。再海保因织造任内奏销。俱系交庄亲王查核。遂一意趋奉。馈送优厚。希图照应。其历年报销。必多浮冒不实之处。著那苏图一并查奏。　　

○大学士赵国麟奏、前在安徽巡抚任内。应得二品荫生。以次子起田承荫。尚未出任身故。念臣第三子起夏、实系诏前所生。与补荫之例相符。具摺奏恳。得旨、大学士赵国麟之子赵起夏、著照伊父现任职衔。给与恩荫。　　

○兵部议覆刑部右侍郎韩光基、工部右侍郎索柱等奏、山海关旗人出入。在守关章京处、报名记档放行。惟民人领临榆县印票、赴守关章京处放行。每票一纸。只身者、索钱三十三文。有车辆者、五六十文、百十文、不等。其钱、系城守都司兵役、与揽头、店主、保人、分肥。且出关皆各省人。彼此不识。何从悉其根由。但得钱文。即为出保。该县据保给票。其间即真有逃盗罪人。皆可持票远扬。况进关之人。地方官漫无稽查。原票毁弃道旁。亦不追缴。请嗣后民人出关。不必令该县给票。亦照旗人例。令该都司、于所属员弁、日派一员、在关门内。设立档房。询明登记。照例放行。不许借端掯勒等语。查兵役等需索。由地方官弁、不能遵例实力奉行。若如所奏。恐民人出入繁多。偶查察未周。匪类等转得朦混。应将所奏、毋庸议。惟所称领票出关后。将票毁弃道旁。进关听其自往。并不追缴。殊非设立稽查本意。应请嗣后民人领票出关时。该关员弁。验票记档收贮。俟本人进关报查。符合者。放入。其兵役需索。请行该督、饬地方官严禁。店主兵役等、包揽掯勒。被告、或访闻。计赃治罪。官弁失察。严参议处。再所称旗人出关、在守口章京处报名放行。往来称便。查在京旗人出关。向由兵部给票验放。今山海关附近居住旗人、樵采放马等事、应仍听照旧、报名出关。倘有假冒出入。饬该口章京、严加查缉。从之。　　

○丁亥。户部议覆陕西巡抚张楷疏称、兴平、醴泉、富平、咸阳、乾州、永寿、扶风、郼县、凤翔、岐山、汧阳、蒲城、十二州县。又白水、中部、宜君、邠州、四州县。被雹灾地、应免地丁、并粮折等银、五千二十九两零。耗银、并粮折耗银、七百五十二两零。本色粮、五百九十八石零。均应如所请豁免。从之。　　

○工部议、升任闽浙总督郝玉麟疏称、闽省南关外、乌龙江渡口。地当孔道。乃上中下三路、江水聚会之所。如遇狂风大浪。小船过渡、每有覆溺之虞。请添设大官渡船二只等语。应如所请。除原设大马船二只。照旧分南北两岸。拨兵渡载外。其塔仔渡口。准照大马船式。饬侯官县承造。每船募舵工一名、水手八名、驾渡。并令福州城守副将、拨外委千把总一名、管队一名、稽查。不得需索掯勒行人。违者、拏究。又称、往来官民人等、遇风不能开船。须觅栖止。今除北岸、现有民居旅店外。南岸无屋。请于南岸大路傍。收包人空地。给价购买。起盖公馆一座。旅店七间。应如所请。准于司库存公银内、动给购建。从之。　　

○予故奉恩镇国公诺音托和、祭葬如例、谥恪顺。　　

○予故都尔伯特扎萨克贝子班珠尔、青海扎萨克辅国公阿拉卜坦、祭如例。寻以班珠尔之子、色卜腾端鲁卜、阿拉卜坦之子、纳穆扎勒车凌、袭爵。　　

○戊子。除奉天赴天津米船海禁。谕、乾隆三年、直隶地方歉收。米价昂贵。朕降旨。准商贾等、将奉天米石、由海洋贩运。畿辅米价。得以渐减。今年四月间。以弛禁一年之期将满。而直隶尚在需米之际。天津等处、价值未平。又降旨宽限一年。民颇称便。朕思奉天。乃根本之地。积贮盖藏。固属紧要。若彼地谷米有余。听商贾海运、以接济京畿。亦裒多益寡之道。于民食甚有裨益。嗣后奉天海洋、之米赴天津等处之商船。听其流通。不必禁止。若遇奉天收成平常。米粮不足之年。该将军奏闻请旨。再申禁约。　　

○户部议覆黑龙江将军博第等疏称、齐齐哈尔等处、徵收米粮。请照前任将军额尔图所奏。自乾隆四年起。俱令停止尖量。照例每石、徵耗米三升存贮。按年减除。应如所请。从之。　　

○署福建巡抚布政使王士任疏报、遣回琉球国飉风难夷男妇等一百九名口。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二　　


大清高宗法天隆运至诚先觉体元立极敷文奋武孝慈神圣纯皇帝实录卷之一百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。十月。己丑。上御洞明堂。勾到安徽、江苏、情实罪犯。停决安徽斩犯五人。江苏斩犯五人。余三十四人予勾。　　

○宗人府议奏、庄亲王允禄、与弘皙、弘昇、弘昌、弘晈等、结党营私。往来诡秘。请将庄亲王允禄、及弘皙、弘昇、俱革去王爵。永远圈禁。弘昌、革去贝勒。弘普、革去贝子。宁和、革去公爵。弘晈、革去王爵。谕曰、庄亲王允禄、受皇考教养深恩。朕即位以来。又复加恩优待。特命总理事务。推心置腹。又赏亲王双俸。兼与额外世袭公爵。且畀以种种重大职任。俱在常格之外。此内外所共知者。乃王全无一毫实心为国效忠之处。惟务取悦于人。遇事模棱两可。不肯担承。惟恐于己稍有干涉。此亦内外所共知者。至其与弘皙、弘昇、弘昌、弘晈、等。私相交结。往来诡秘。朕上年即已闻之。冀其悔悟。渐次散解。不意至今仍然固结。据宗人府一一审出。请治结党营私之罪。革去王爵。并种种加恩之处。永远圈禁。朕看王乃一庸碌之辈。若谓其胸有他念。此时尚可料其必无。且伊并无才具。岂能有所作为。即或有之。岂能出朕范围。此则不足介意者。但无知小人。如弘皙、弘昇、弘昌、弘晈辈。见朕于王加恩优渥。群相趋奉。恐将来日甚一日。渐有尾大不掉之势。彼时则不得不大加惩创。在王固难保全。而在朕亦无以对皇祖在天之灵矣。弘皙、乃理密亲王之子。皇祖时。父子获罪。将伊圈禁在家。我皇考御极。敕封郡王。晋封亲王。朕复加恩厚待之。乃伊行止不端。浮躁乖张。于朕前毫无敬谨之意。惟以谄媚庄亲王为事。且胸中自以为旧日东宫之嫡子。居心甚不可问。即如本年遇朕诞辰。伊欲进献。何所不可。乃制鹅黄肩舆一乘以进。朕若不受。伊即将留以自用矣。今事迹败露。在宗人府听审。仍复不知畏惧。抗不实供。此尤负恩之甚者。弘昇、乃无藉生事之徒。在皇考时。先经获罪圈禁。后蒙赦宥。予以自效之路。朕复加恩用至都统。管理火器营事务。乃伊不知感恩悔过。但思暗中结党。巧为钻营。可谓怙恶不悛者矣。弘昌、秉性愚蠢。向来不知率教。伊父怡贤亲王。奏请圈禁在家。后因伊父薨逝。蒙皇考降旨释放。及朕即位之初。加封贝勒。冀其自新。乃伊私与庄亲王允禄、弘皙、弘昇等。交结往来。不守本分。情罪甚属可恶。弘普、受皇考及朕深恩。逾于恒等。朕切望其砥砺有成。可为国家宣力。虽所行不谨。由伊父使然。然亦不能卓然自立矣。弘晈、乃毫无知识之人。其所行为。甚属鄙陋。伊之依附庄亲王诸人者。不过饮食?乐。以图嬉戏而已。庄亲王徒宽免革亲王。仍管内务府事。其亲王双俸。及议政大臣。理藩院尚书。俱著革退。至伊身所有职掌甚多。应去应留。著自行请旨。将来或能痛改前愆。或仍相沿锢习。自难逃朕之洞鉴。弘皙、著革去亲王。不必在高墙圈禁。仍准其郑家庄居住。不许出城。其王爵如何承袭之处。著宗人府照例请旨办理。弘昇、照宗人府议。永远圈禁。弘昌、亦照所议。革去贝勒。弘普、著革去贝子、并管理銮仪卫事。宁和、以获罪之闲散宗室。因谄媚庄亲王。王遂奏请。与以恩赏。伊所得之公爵。今既照宗人府议。将此公爵革退。则宁和在所当革。著询问庄亲王。若愿改令弘普承袭。则著以镇国公管都统事。若仍欲令宁和承袭。则弘普专任都统之职。著王自行奏闻。弘晈、本应革退王爵。但此王爵。系皇考特旨。令其永远承袭者。著从宽仍留王号。伊之终身。永逸住俸。以观后效。朕于天潢支派。念一本之亲。皆欲笃厚而成就之。伊等若能仰体朕心。循理谨度。共受国恩。实乃朕之至愿。倘恃恩放纵。已露端倪。而隐忍姑容。不加裁抑。则深乖小惩大戒之义。将来难以从轻完结。殊非防徵杜渐。先几保全之道也。至于宗室诸人。彼此联亲亲之情。亦须严公私之辨。若果出于公心。则廓然大同。无比附之迹。岂不甚善。今以数人私意绸缪。暗地往还。尚得为亲亲之正理乎。朕之所以待庄亲王。与王之所以事朕者。天下自有公论。王试自思之。亦知愧赧否也。在朕临御天下。固不敢以亲亲之一节。而忘国家之大法。而宗室诸臣。亦当知国家之法。在所必行。若不知儆惕。身蹈法网。朕虽欲敦亲亲之谊。亦断不能宽假也。将此并传谕宗室等知之。余依议。　　

○河东河道总督白钟山奏、今岁大挑之年。请先点山东巡漕御史。于十一月内抵东。协同督查挑河工程。又请照乾隆二年、原定巡漕起止地界。驻劄天津御史、巡至山东交境之德州桑园镇止。驻劄济宁御史、亦巡至桑园镇、与直隶交界止。又山东境内。有直隶清河县河道二十里。故城县河道十六里。与直隶天津、隔越数百里。与山东夏津、武城、等县河道。犬牙相错。皆山东巡漕御史。往来所必经。请一并令东漕御史巡查。得旨、著照所请行。该部院知道。　　

○庚寅。增给出口化番乌拉脚价。谕、据四川松潘总兵潘绍周奏称、本年八月。出口化番。亲见众番感戴皇仁。渐知礼法。均安住牧。惟是臣等每年出口。应带弁兵前往。所需＜?马犬＞载乌拉马牛。一百五十之数。例由口内番子送出。口外番子送回。每一马牛。每日给脚价茶叶一斤。按日给发。但众番贫寒。恐不敷往回盘费。可否恳恩、每日赏给脚价银一钱。俾穷番往回敷用等语。著照该总兵所奏。嗣后每年出口化番、应用之牛马。按数每日、赏脚价银一钱。以资路费。该部可行文该巡抚知之。　　

○又谕、凡河工需用草束。俱采办于本省州县。今年豫省遭被水灾。草束之价。较昔加昂。朕已降旨。每草十斤。向来官价九厘者。著加银五厘。共成一分四厘之数。今思山东与豫省。河道毗连。壤地相接。今年夏月。雨水亦多。秫秸等物之价。非平时可比。亦著照豫省之例。每十斤一束。增银五厘。俾采买从容。官民不至赔累。此因年岁加恩。后不为例。　　

○吏部奏、酌定铨补处分则例。一、各省借补人员。离任赴部候补者。本系应选之人。仍照原衔补用。若非应选之人。应令照缺补用。其河工借补人员。未经声明留工者。亦令照缺补用。如衔小缺大。即照原衔补用。一、更名复姓。及改归原籍者。宜严示区别。一、正印官差捕扰民。及失察捕役诬良。宜分别降调。一、承缉拐逃等犯、不实力缉拏者。以六个月扣限。罚俸一年。得旨、所议好。如所奏行。　　

○以服阕候补按察使刘柏、为安徽按察使。　　

○辛卯。户部议覆、江苏巡抚张渠疏称、安东、泰州、丰县、沛县、海州、沭阳、六州县。并徐州卫。被水被雹等灾。应徵起存地丁等银、五万九千三百九十七两零。请豁免。其本年应纳漕粮。及从前缓徵折漕之米。均缓至明年带徵。应如所请。得旨、依议速行。　　

○又议覆护山东巡抚布政使黄叔琳疏称、历城、海丰、乐陵、蒲台、滨州、利津、沾化、泗水、八州县。二麦被旱成灾。应免起存地丁银、六千七百九十二两零。应如所请。从之。　　

○工部议覆、浙江巡抚卢焯奏、查勘尖塔两山。相去二百丈。已筑坝工一百二十丈。未竣工八十丈。从前原深九丈、至十二三丈不等。今中舋深一丈九尺。近坝头深一丈六尺。近塔山深一丈三尺。宽处仅三分之一。深处仅十分之一。请照原议、以块石装入竹篓。由浅至深。可免漂流之患。筑高五丈。即足以资捍御等语。应如所请。将尖山未筑坝工八十丈。饬经管厅员。动项办筑。从之。　　

○以故大学士二等伯马齐之子伯兴。袭爵。寻授为散秩大臣。　　

○予征剿贵州台拱苗阵亡。赠守备管游击事职衔曾唯、赠都司佥书管都司事职衔张文秀、赠守备管守备事职衔武英。赠游击管守备事职衔林士昌。土吏目赠县主簿冯秉文。各按加赠品级。给与全葬。祭一次。千总黄金贵、王之贤、郭占乾、耿玉、陈策、曹在朝、万全、张忠、李天秩、孙荣、万明占、张茂、孟士达、熊禄、土官何其仁、沙荩美、张纯全、冯钟俊、何模、把总梁璧、王元章、冯自贵、蔡文魁、要子贤、杨声、杨万玉、蒋可正、陈汝林、周连、尤学圣、史宗渊、卢开元、王德成、王谕、陈桂、向硕宾、汤绍绪、苏奎、曹廷栋、李云苍、刘得玉、朱自植、田仁德、李常茂、史能、伤亡把总李荣、各按品级。给与全葬。祭一次。俱入祀昭忠祠。　　

○壬辰。上御洞明堂。勾到河南、山东、情实罪犯。停决河南斩犯四人。绞犯三人。山东斩犯一人。绞犯三人。余三十六人予勾。　　

○协理山东道御史观音保奏、黑龙江巡察一差。定例由各部院保送。吏部带领引见派往。近来保送者、止有户部、都察院。其余各部。俱以无人咨覆。实属规避。请饬嗣后务将京察一等人员保送。得旨、所奏是、如所请行。　　

○予故奉恩将军社穆德、祭葬如例。　　

○癸巳。上御勤政殿听政。　　

○吏科给事中倪国琏。奏进浙江钱塘县已故监生陆曾禹、所纂救饥谱四卷。谕曰。吏科给事中倪国琏。奏进救饥谱四卷。犹有郑侠绘图入告之遗意。甚属可嘉。著南书房翰林、详加校对。交与武英殿、刊刻颁发。倪国琏、著赏赐表里各二匹。以示奖予。　　

○以福建澄海协副将杨恩、为广东高雷廉罗总兵官。　　

○甲午。上御洞明堂。勾到直隶、山西、情实罪犯。停决直隶斩犯三人。绞犯八人。山西绞犯四人。余四十二人予勾。内已勾之直隶斩犯纪怀让。寻据直隶总督孙嘉淦奏称、纪怀让、因劈伤无服族弟纪五月身死。经前督臣李卫拟斩监候。屡经秋审。俱拟情实。今据正定府知府陈浩详称、纪怀让、实非正凶。现在飞提覆审。合先奏明。得旨、如所请速行。下部知之。　　

○礼部议覆、甘肃巡抚元展成疏称、皋兰虽改州为县。人民籍隶如故。读书应试者。并无稍减。若止以十二名学额录取。为途太狭。请将皋兰县学。准照兰州原额。取进文武童生各十五名。应如所请。从之。　　

○云南总督公庆复奏、审明交贼矣长等。起事投诚情罪缘由。请将矣长等、交安南国王发落。得旨、安南系本朝属国。今既将矣长等、情罪审明。即可定拟完结。该督复请送交该国王自行发落。殊未妥协。此案或即行办理。或少待该国事定报闻之后。再行定议。著军机大臣等议奏。寻议交贼矣长等。畏惧官兵。又见告示。许其陈诉。率众来投。既经审明。即当治以应得之罪。方合天朝为属国处分叛人体统。且前经该督等出示榜文。有许以不死之语。若仍送至彼国。势必尽诛。则督镇诸臣。未免失信。应令该督等。即按律分别定拟。请旨发落。仍将矣长等治罪之处。咨该国王知之。得旨、是。依议。　　

○予内大臣正红旗蒙古都统扎克丹致仕。　　

○乙未。上诣大高殿行礼。　　

○诣皇太后宫问安。　　

○还宫。　　

○丙申。谕军机大臣等、岳钟琪、傅尔丹、马兰泰、均系军务获罪之人。岳钟琪、傅尔丹、既加恩宽免。马兰泰、亦著从宽释放。　　

○丁酉。谕户部、据直隶提督永常奏称、今岁口外收成。较之往岁、倍为丰稔。八沟等处、民间杂粮甚多。艰于出粜。一切纳粮办公。及御冬卒岁之资。苦于无措。似应乘此粮多价贱之时。令地方官。在于八沟等处。按市价给发官银。采买杂粮数万石。分贮口外各仓。以备丰歉不时。且以接济民用。实于公私两有裨益等语。今岁直隶州县。年谷顺成。而口外尤称丰稔。实可庆幸。永常既称民间粮多价贱。艰于出粜。则讲求积贮。正在此时。上年曾有遣官于口外买运粮石之事。颇于民食有济。应著户部酌量给发帑银数万两。交与永常。令其会同地方官。采买口外杂粮。分贮附近各仓。以为地方储蓄。并使民间得价。以资岁底用度。其如何妥协办理之处。著户部速行定议具奏。寻议。先拨库银二万两。发交该提督、一面行文直隶总督、委员会同提督采办。贮仓备用。如将来价长。即报部停止。倘仍前平减。可以多贮。再请拨给。得旨、依议速行。　　

○谕曰。翰林院侍读王图炳、在内廷效力年久。今因年老。恳请回籍。著赏给詹事府正詹衔。准其回籍。所进缮写书籍、留览。著赏赐内造缎二端。宁绸二端。　　

○礼部疏请、冬至应行庆贺皇太后礼。得旨、是。照例行礼。　　

○戊戌。上奉皇太后幸重华宫、进膳。　　

○谕大学士等、据天津总兵黄廷桂奏称、臣养母陈氏、系从堂婶母。将臣自少过房。虽系养老归宗。而慈爱同于所出。以养以教。备极辛勤。臣是以幸获有成。叠邀恩遇。前岁恭遇覃恩。臣请将本身妻室应得封典。貤封养父母。未蒙俞允。今接阅邸抄。因贵州苗疆一案。蒙恩议叙。赐臣加衔一等。臣展转思维。倘蒙天恩。准臣咨部貤封养父母。则臣万不敢再叨议叙之旷典。伏乞敕部注销。庶臣心得以稍安等语。黄廷桂所请、情词恳切。著照伊品级、赏伊养父母封典。其议叙加衔之处。亦不必注销。　　

○己亥。上诣皇太后宫问安。　　

○理藩院奏进、厄鲁特扎萨克多罗郡王和硕额驸阿宝之妻和硕格格、将额驸之曾祖顾实汗所传玉印进呈。谕曰。此玉印、乃额驸阿宝曾祖顾实汗所遗之物。今既进献朕躬。即如朕收受。将玉印。仍交付格格收藏。令其子孙永远供奉。　　

○户部议覆建威将军王常等奏、巡察归化城员外郎色楞、前奏归化城、托克托城、请开捐监事例。经部行令会同都统、山西巡抚、妥议具题。查口外地方。俱系各省民人。前来贸易居住。岂肯远涉赴捐。且米价低昂难定。办理捐纳乏员。种种未便。开捐实属无益。又近经副都统甘国璧奏准、由山西巡抚处解送银两。于丰收之年。就近采买粮石备用。所有绥远城等处开捐监生之例。应如该将军王常等所请停止。从之。　　

○礼部议覆。盛京礼部侍郎德福等奏养息牧牧群事务。年来生息但能足数。未见蕃孳。由于养息牧牧群。系蒙古地方。现在补放者、系满洲官员。不晓蒙古言语性情。不悉游牧利弊。请于蒙古旗员内拣放。并称奉天蒙古旗员甚少。请于京中八旗蒙古旗员内拣放等语。伏思牧群事务。祗贵得人。原不必分别满洲蒙古。但养息牧地方。牧长余丁等。俱系蒙古。若以蒙古官员管理。言语性情相合。自无欺隐遗累之弊。应如所奏。俟有总管副总管、缺出。京中八旗都统。即于应升之蒙古各员内。拣选勤慎知牧事者。每旗各一员。咨送兵部带领引见。听候补放。又该侍郎奏请定为升缺。总管定为四品。副总管定为五品等语。查定例牧群孳生合数外。有多得者。该管官交部议叙。仅合数者、停。缺额者、留任。限一年赔足。限内不完者。从重治罪。是功过已分。而各员仍未尽力者。以任满虽有处分。而在前尚无奖劝之故也。应如所请。定为升缺。遇缺出。各都统于五品旗员、并世职内、拟补四品总管。六品旗员内、拟补五品副总管。三年任满回旗。照品食俸。遇升缺升用。至左右翼长。该侍郎奏请给八品虚衔。咨部注册。不但使之顾惜廉隅。并可使群牧帖服。亦应如所请行。其牧群生息。仍由盛京礼部、稽查督理。从之。　　

</div>
    <div class="pagination">
<a href="清实录乾隆朝实录_page146.html">上一页</a><span>...</span><a href="清实录乾隆朝实录_page142.html">142</a><a href="清实录乾隆朝实录_page143.html">143</a><a href="清实录乾隆朝实录_page144.html">144</a><a href="清实录乾隆朝实录_page145.html">145</a><a href="清实录乾隆朝实录_page146.html">146</a><span class="current-page">147</span><a href="清实录乾隆朝实录_page148.html">148</a><a href="清实录乾隆朝实录_page149.html">149</a><a href="清实录乾隆朝实录_page150.html">150</a><a href="清实录乾隆朝实录_page151.html">151</a><a href="清实录乾隆朝实录_page152.html">152</a><span>...</span><a href="清实录乾隆朝实录_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
