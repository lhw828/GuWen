<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 219 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 219 页/共 1316 页</h1>
    <div class="content">○两江总督刘坤一奏。徐州马勇。裁减过多。请募补足额。并添募步勇。报闻。摺包　　

○癸酉。享太庙。遣肃亲王隆勤恭代行礼。外记　　

○遣官祭太□山戊不□之神。外记　　

○谕内阁。翰林院侍读周德润奏。各省孝廉方正。请饬秉公保荐等语。各省遵保孝廉方正。自应采访名实相副者。登诸荐剡。若如所奏。竟有徇情滥举等弊。尚复成何事体。著各督抚加意访求。秉公保荐。用副朝廷敦崇实行至意。如无实在可保之人。即不得滥竽充数。以杜幸进。将此通谕知之。现月　　

○谕军机大臣等。李鹤年奏。请拨运河另案工程银两一摺。运河各厅。应办闸坝等工。需款甚亟。自应先为筹备。以利漕行。著周恒祺饬令藩司筹拨辛巳年另案工需银六万两。迅即解交运河道库。以资应用。另片奏解款蒂欠。办公掣肘等语。所有运河另案工银。嗣后该抚务当照数筹拨。年清年款。不得再有蒂欠。李鹤年亦当督饬在工各员。核实动用。毋稍虚糜。将此各谕令知之。现月　　

○河东河道总督李鹤年奏。光绪六年冬。估挑捕运泇三厅属各汛塘长河淤浅工程。需银二万六千七百两有奇。另案估办运河厅、泇河厅、捕河厅、上河厅、下河厅、泉河厅、各属工程。需银五万九千七百两有奇。并下部知之。摺包　　

○旌表节妇、江苏淮扬道江瀚妾沈氏。摺包　　

○甲戌。孝全成皇后忌辰。遣官祭慕陵。　　

○谕内阁。前据潘祖荫翁同和、呈进已故孝廉方正红苏贡生陈奂所著毛诗传疏一书。当交南书房翰林院阅看。据称陈奂于嘉庆道光年闲。积三十年之功。乃成此书。笃守毛氏。专力研求。无过之者。该贡生研精诗学。于毛亨诂训。颇能阐发。洵属有裨经义。所进之书。即著留览。现月　　

○又谕恒训丁宝桢奏。官军剿办查录野番。歼擒首逆。里塘肃清一摺。上年冬闲。四川查录野番。句结瞻对番兵。围攻官寨台垣。焚杀抢虏。经恒训等饬委知府杨福萃查办。讵瞻对番官索康色。狡诈支吾。将兵退扎台垣山后。仍暗令查录首逆工却得且达马贡大等。日肆滋扰。杨福萃督同兵弁。先后将工却得且达马贡大击毙。并擒。获索郎江策等十余犯。三寨一律荡平。索康色带同查录首逆格桑登舟、工布朗杰、札录工呷、三犯。逃回瞻对。即著恒训等咨照驻藏大臣、严饬索康色。将格桑登舟等三犯交出。归案究办。并治索康色以越境滋扰之罪。知府杨福萃剿办番匪。尚为妥速。著俟补缺后以道员用。并赏换巴图鲁名号。其余出力员弁。准其择尤酌保。该处善后事宜。并著妥为筹办。现月　　

○谕军机大臣等。恒训丁宝桢奏。请饬勘明内地与瞻对地方界址。分立界碑等语。此次中瞻对番官索康色。胆敢称兵犯境。围攻台寨。焚杀百姓。现经恒训等、派令官兵。办理完竣。惟瞻对地方。接连内地。必须划清界限。以遏乱萌。著色楞额、维庆、严行商上、将番官索康色撤回后。饬令接戍番官。约期会同该处地方官。暨各土司等。前往勘明内地与瞻对地面。划清界址。分立界碑。以后土司所辖部落。番官不得越境逼勒滋扰。瞻对所管地方。土司亦不得蒙混侵占。如有彼此越界滋事。即惟所辖之番官土司是问。以息纷争。将此各谕令知之。现月　　

○命惇亲王奕誴。管理宗人府银库事务。现月　　

○以剿平四川峨边厅蛮匪。殄除首逆。全境肃清。予知府张世康以道员用。总兵唐珊峰、彭炳煇、以提督记名＜闲＞放。赏游击何炳元、都司刘喜一、巴图鲁名号。守备李廷英、知县杨培馨、罗咏春、花翎。余升叙加衔有差。现月　　

○乙亥。以神灵显应。颁甘肃巩昌府雷祖庙扁额曰神光祐助。风云雷雨庙扁额曰千里秋成。雪山太子庙扁额曰时和年丰。现月　　

○谕内阁。奉天旗人李泳智等、因奸杀害工部六品官袁祥父子身死一案。业经降旨交刑部讯办。兹据启秀奏称。委员王为澂等。于会验凶犯李泳智尸身后。复禀请覆验。矛盾翻覆。请将会验各员。归案查办等语。员外郎绍智。主事刘振唐。通判王为澂。知县陈士芸。著一并归案听候查办。现月　　

○谕军机大臣等。岐元奏。请将降调总兵留省差委一摺。降调总兵胡世英。著准其留于奉天差委。惟该员系获咎之员。现留奉省训练防兵。著岐元、富升、随时察看。如果不能得力。即行撤退。不得稍涉瞻徇。另片奏、请调记名副都统阿勒楚喀佐领花良阿、三姓佐领庆廉、三姓骁骑校富清、拉林正蓝旗骁骑校富伦、双城堡骁骑校常山、差遣等语。该员等现在有无差委事件。并能否得力。著铭安酌量派赴奉天。听候差遣。将此各谕令知之。现月　　

○诏达赖喇嘛曰、尔达赖喇嘛。前闻穆宗毅皇帝升遐。即齐集各寺喇嘛唪经。兴作善事。今复差堪布呈进奏、疏哈达佛香并请朕安。呈进哈达朝珠等物。深堪嘉尚。来使到京之时。梓宫业已奉安惠陵。经朕特派大臣。带领来使谒陵供献贡物。想穆宗毅皇帝在天之灵。必鉴尔等肫诚。锡尔厚福也。尔达赖喇嘛。为黄教之尊。受穆宗毅皇帝之恩最重。从此顶沐恩施。更宜振兴佛教。留心经卷。必使众庶各安生业。以副朕尊崇黄教之至意。钦哉毋忽。兹尔来使回藏。特问尔好。随敕书发去六十两重镀金银茶筒一件。镀金银瓶一个。银钟一个。蟒缎二疋。龙缎二疋。糚缎二疋。片金二疋。闪缎四疋。字缎四疋。大卷八丝缎十四疋。大哈达五个。小哈达四十个。五色哈达十个。外另赏尔及协理商上事务济陇呼图克图等物件。开单一并交尔来使巴雅尔堪布青铙隆热儅曲赍去。其各祇领。明发　　

○丙子。上御乾清宫。赐近支宗藩等燕。内记　　

○云贵总督刘长佑奏。查阅云南迤西营伍。请将楚雄协副将全玉。勒令休致。参将杨均国等。分别降革。如所请行。摺包　　

○以督办江苏海塘蒇事。赏内阁中书何慎修四品封典。摺包　　

○丁丑。宣宗成皇帝忌辰。上诣奉先殿寿皇殿行礼。遣官祭慕陵。　　

○戊寅。上诣大高殿寿皇殿行礼。内记　　

○御保和殿。赐蒙古王贝勒贝子公额驸台吉暨文武大臣朝鲜使臣等宴。内记　　

○云贵总督刘长佑等奏。云南两迤盐务。叠遭匪扰。废弛已久。请先将正额课银二十六万一千六百余两。自光绪六年起。照数徵足。如有缺额。即在盐厘项下拨补。其养廉杂支银两。俟煎销畅旺。察看情形。再行酌量启徵。下户部议。摺包　　

○又奏。云南两迤盐井。常患水灾。此次认课之后。如遇水灾井陷。请准随时察看。奏明勘办减徵。以恤商力。报闻。摺包　　

○缓徵浙江钱清、西兴、横浦、浦东、等场被歉灶场。光绪六年及历年缓带旧欠灶课。暨长亭、杜滨、海沙、鲍郎、芦沥、等场旧欠灶课。现月　　

○蠲免浙江仁和、海沙、鲍郎、芦沥、横浦、浦东、等场荒坍未垦各灶地荡涂。光绪六年灶课钱粮。现月　　

○蠲免浙江杭州等府属三十八州县。杭严嘉湖衢州三卫所、荒废田地。暨临安、新城、于潜、昌化、安吉、孝丰、仁和、钱塘、富阳、余杭、西安、龙游、各县、新种新垦田地。光绪六年并本年钱粮等项有差。现月　　

○己卯。上御乾清宫。赐廷臣大学士等宴。内记　　

○谕军机大臣等。前因刘铭传奏请筹造铁路。当谕令李鸿章刘坤一等。筹商妥议。兹据先后覆奏。李鸿章以经费不赀。若借洋款。有不可不慎者三端。刘坤一则以有妨民闲生计。且恐于税厘有碍。所奏均系为慎重起见。铁路火车。为外洋所盛行。中国若拟创办。无论利少害多。且需费至数千万。安得有此钜款。若借用洋债。流弊尤多。叠据廷臣陈奏。佥以铁路断不宜开。不为无见。刘铭传所奏、著毋庸议。将此各谕令知之。洋务　　

○辛巳。谕内阁。丁宝桢奏。请将办事不协之总兵开缺另补等语。四川松潘镇总兵李得太。既据奏称办理边务。未能妥协。难资镇抚。著即开缺另补。　　

○又谕。丁宝桢奏。特□□□尔□庸劣不职各员等语。四川南充县知县李璲。老病昏庸。难期治理。合州知州费兆钺。营私忘公。习气颇重。峨边厅通判杨铭。粉饰吏事。贻误地方。屏山县知县瞿树荫。约束无能。声名甚劣。候补知州汤似慈。嗜利任性。物议烦滋。候补知县钱尊仁。操守平常。不知检束。候补同知赵席珍。习于欺蒙。罔顾民生。均著即行革职。叙永厅同知吴之桐。才气虚浮。难膺烦剧。著开缺另补。万县知县糜献珍才具平庸。办事委靡。邻水县知县白鹤林性情疏忽。遇事敷衍。均著以府经历县丞降补。江津县知县王煌年力就衰。未能振作。著以原官休致。以肃官方。现月　　

○以记名总兵李培荣为四川松潘镇总兵官。　　

○以亏短银两。提追安徽已故革职知县杨光祖。旌德县知县王殿阶。署泾县知县杨万锦。署石埭县知县刘炳辰家属。并籍产备抵。　　

○旌表未婚守志、浙江归安县附生张德锵聘妻李寿姑。节妇、浙江钱塘县国学生吴声槐妻黄氏。孝女前山西知府朱焜女静淑。摺包　　

○壬午。上御紫光阁。赐蒙古王贝勒贝子公额驸台吉等及朝鲜国使臣等茶果。内记　　

○谕内阁。给事中楼誉普奏。请旨严禁州县私设班馆等语。私设班馆。有干例禁。据奏浙江仙居县班馆。羁押多人。册报隐匿。胥役任意需索。陵辱良民各情。如果属实。殊属贻累民生。著谭钟麟确切查明。照例惩办。此等情弊。恐各省亦所不免。并著各该督抚。严饬所属。一体认真查禁。以安闾阎。现月　　

○谕军机大臣等。有人奏浙江富阳县书吏何佐廷等十余人。造串舞弊。自同治四年开徵起。历年蒙徵。不下数十万两。每逢蠲缓。从不发贴誊黄。该县地丁银。每两现增至二千二三百文。漕粮每石勒折钱六千七百五十文。并递加至九千九百五十文等语。各县徵收钱漕。全以串票为凭。其所收银钱。均应确有定数。岂容任听书吏蒙混浮收。著谭钟麟按照所奏各节。确切查明。据实□□□尔□办。毋稍徇隐。原片著钞给阅看。将此谕令知之。寻奏查无其事。应毋庸议。报闻。现月　　

○追予守节殉难浙江仁和县江潮妻王氏。暨同时投水之子妇邵氏。及其幼孙。旌表如例。现月　　

○癸未。赏承恩公恩焘、承恩公玉山、奉国收军盛启、委散秩大臣。明发　　

○甲申。以京师雨泽稀少。上诣大高殿祈祷行礼。内记　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂。诣凝和庙。肃亲王隆勤诣觉生寺。克勤郡王晋祺诣黑龙潭拈香。现月　　

○孝穆成皇后忌辰。遣官祭慕陵。　　

○谕内阁。京察记名人员。将此＜闲＞放完竣。著内阁部院各衙门。于京察一等未经记名各员内。遴选才具优长者。出具切实考语保送。由吏部带领引见。现月　　

○谕军机大臣等。杜嘎尔等奏。乌科两城□山戊不□需经费。请旨严催一摺。据称乌科两城。□山戊不□需经费。每年由山西拨解银八万五千两。自同治十年以后。未能如数拨解。积欠至五十余万两等语。该处□山戊不□需经费。前经部议令晋省专顾。自应按年报解。现在该处台卡官兵。差繁累重。待饷孔殷。著卫荣光督饬藩司。将光绪七年乌科经费银八万五千两。照数赶紧拨解。嗣后务当年清年款。不得稍有蒂欠。其从前欠拨经费。并著随时设法补解。以重兵食。将此谕令知之。现

月

　　

○乌里雅苏台将军杜嘎尔等奏。神机营拣派来乌训练蒙兵之鸟枪护军参领国胜等。是否遣撤回京。得旨。国胜等即著遣撤回京。摺包　　

○乙酉。以神灵显应。颁直隶武强县关帝庙扁额曰祈年大有。城隍庙扁额曰百谷斯丰。龙神庙扁额曰膏泽多丰。现月　　

○直隶总督李鸿章奏。挑穵大清河下游。自文安县左各庄至台头。二十八里。暨另辟滹沱减河。从献县朱家口起。由半截河头向东。循旧有河形。至野厂转北入子牙河。三十三里。以纾水灾。并集附近灾民。以工代赈。如所请行。摺包　　

</div>
    <div class="pagination">
<a href="清实录光绪朝实录_page218.html">上一页</a><span>...</span><a href="清实录光绪朝实录_page214.html">214</a><a href="清实录光绪朝实录_page215.html">215</a><a href="清实录光绪朝实录_page216.html">216</a><a href="清实录光绪朝实录_page217.html">217</a><a href="清实录光绪朝实录_page218.html">218</a><span class="current-page">219</span><a href="清实录光绪朝实录_page220.html">220</a><a href="清实录光绪朝实录_page221.html">221</a><a href="清实录光绪朝实录_page222.html">222</a><a href="清实录光绪朝实录_page223.html">223</a><a href="清实录光绪朝实录_page224.html">224</a><span>...</span><a href="清实录光绪朝实录_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
