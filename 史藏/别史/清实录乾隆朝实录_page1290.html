<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1290 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1290 页/共 1860 页
  </h1>
  <div class="content">
   ○又谕、前据舒赫德等奏、莘县周元璜、首告伊子周振东谋反一案。彼时即以逆犯王伦之事。甫经大加惩创。纵有愍不畏死之徒。亦未必敢复行蠢动。或王伦诡装焚死形迹。潜逃煽诱愚民。则不可知。曾谕舒赫德等、妥协查办。今据舒赫德等奏、所有周振东、及为首各犯。俱经拏获到案。讯之周振东。据供、其父周曰璜、以性好赌钱。粜粮抵欠。祖母不依。心疑是我在内撺掇。即骑驴外出。我并无粜粮买马、及跟王君弼学拳之事。至单开各犯。俱随到随拏。并无抗拒情状。各犯家中、亦并无不法物件等语。其事实属大奇。今周曰璜之母。既已拘提。俟到案一讯。自可得实。看来周曰璜、竟是一极荒唐之人。所告毫无影响。其前日派往之那木扎勒等四人。及春宁带往之墨尔根等。现已由驿六百里加紧行文。停其前往。所有舒赫德暂留在山东境之直隶河南兵丁。现在并无需用之处且天气渐寒。应即令其各回该省原营当差。舒赫德将此案问明后。即赴寿张。查办赶福叫唤不应之兵。俟办毕再赴德州。查办格图肯所带溃逃之驻防兵。分别严拏重究。办完德州一案。舒赫德即起程回京　　

○命协办大学士吏部尚书程景伊、兵部尚书嵇璜、充四库全书总裁官　　

○庚子。上御乾清门听政　　

○谕军机大臣等、据图思德奏、查参署保山县知县王锡亏空兵粮米谷一案。据王锡呈出赈目内。皆供应彰宝行署中一切用度、及随带弁役轿夫、戏子、工匠等费。自上年八月起。至本年五月止。约共用银四万余两等语。实堪骇异。该省自前岁朱一深、钱度之案大加创惩。意必稍知儆惕。不谓整饬未久复有此事殊出情理之外该抚李湖、同在一省彰宝狼籍若此。岂竟毫无见闻。何以并未奏及。况彰宝在永昌患病。李湖曾往看视。其于彰宝情性乖张。勒索供应等事所见尤应亲切。何竟若罔闻知。且图思德到永昌未久。即能查出彰宝种种情弊。李湖在滇同事数年。岂得谓全未窥其影响耶。李湖系朕加恩特用之员。伊任直隶府道。颇能认真办事。彼时如周元理、裴宗锡等尚不免有随和方观承之处。而李湖则似矫矫不群者。是以特加赏识。洊陟两司。擢为巡抚。今于彰宝婪索款迹。竟至代为徇隐。并不据实奏闻。岂有因地远官高。即如此改节。实不类其平日所为。殊非朕委任之意。著传谕李湖、即速据实明白回奏。毋再稍有欺饰。自速重戾　　

○又谕、昨日勾到安徽等省情实人犯。已核其情罪。分别予勾矣。阅招册内。该抚所出考语。率多曲为开脱之词。殊属非是。如斩犯杨忝文、因父杨公品、与伊缌麻兄杨忝美、索欠争斗。杨忝文用斧砍伤杨忝美额颅殒命。乃称杨忝美辱及伊父母。因而致死。则似该犯因辱亲忿激而起。而坐死者以犯上之条。又斩犯徐方松、殴死缌麻服叔徐象瞻、亦属法无可宽。乃称因其母朱氏卧房开窗。与徐象瞻院门相对。见而斥詈。并连批其颊。该犯格抵致伤殒命。亦以起衅归过其叔。又斩犯胡上科、因拉牛踢过缌麻服兄胡上先熟地被骂。辄枪戳致毙。乃称该犯恐父受伤。曲为饰说。又斩犯胡良玉、因缌麻服叔斥其不应与伊兄胡栋扭结。该犯用扁担殴伤胡海额角毙命。乃称胡良玉释手走开。因胡海赶殴。顺取扁担抵格。以致伤毙。皆有意为其宽解。均非实在情理。裴宗锡、上年办理秋审。因陈孝私铸钱文。胡克已等致毙胡孔贤父子。张二扎死宋恒等案。未能允协。经九卿改入情实。曾传旨申饬。今本年秋审各犯。所拟虽尚无轻纵。但其叙案加看。总不免存积德邀誉之见。向来外省办理卑幼犯尊案件。每坐死者以不直。予凶犯以可原。最可鄙笑。裴宗锡沿袭恶习。教而不改。止图博宽厚之名。而不顾事理之曲直。竟属何心。裴宗锡、著传旨申饬　　

○又谕曰、宜喜一路军粮。甚关紧要。南路协济既停。北路自应及早筹协。著传谕富勒浑、文绶、尽力设法。催趱长短各运之米。每日务足四百余石之数。以裕军储。又颜希深奏、就近酌买绰斯甲布土兵之米。是亦调剂之一法。果系专买土兵余粮。于事固属有益。但不可买自官兵。致滋流弊。至沿途夫食。固不可缺。然较军饷究属有间。今以每日运粮二百五十石。而夫粮转耗去一百五十石。未免太多。或可照文绶大捷站夫不支正项口粮之例妥办。或酌量本折搭配。听站夫等沿途自行买食。则现运可以稍为撙节。于军食运务。均属有裨。著富勒浑、文绶、一面严饬催运。一面与鄂宝、颜希深迅速妥酌办理　　

○以原任盛京礼部侍郎耀海、为光禄寺卿　　

○予故都察院左都御史张泰开、祭葬如例。谥文恪　　

○辛丑。谕、据文绶奏、川省军需。前经奏准仿照楚省章程。一切采办挽运。民间自相帮贴之费。先于司库酌借。仍即催解归款。现应按限完缴等语。川省百姓。踊跃奉公。趋事恐后。甚属可嘉。目下大功将成。尤应多方体恤。所有川省民间借用官项。准俟军务告竣。再行收纳归款。以纾民力。该部即遵谕行　　

○礼部奏、皇太后万寿圣节庆贺礼仪。得旨、是。照例行礼。奉皇太后懿旨。今年停止筵宴　　

○蠲缓安徽合肥、定远、泗州、旴＜?日台＞、全椒、凤阳、宿州、寿州、天长、滁州、怀远、霍邱、六安、霍山、巢县、五河、并庐州、凤阳、长淮、泗州等、二十州县卫。本年水、旱、灾民额赋　　

○壬寅。上诣畅春园、问皇太后安　　

○幸圆明园　　

○谕军机大臣等、刘秉恬奏、日尔拉气候过寒。风雪甚大。粮运不免阻隔。查卓克采、别斯满、两处道路。俱可达谷噶军营。或由彼协运。或改由彼处转运等语。刘秉恬所虑甚是。日尔拉为楸砥粮站所必经。西路军需。皆由此转运不可不豫为筹及万全。自当趁晴霁之日。上紧赶运。务在多多益善。以资储备。富勒浑等、应即饬属竭力妥办。毋稍懈缓取戾。至番地气候。冬令雨雪每少。或可免阻滞之虞。但冬雪究系常事。万一接联雨雪数日。积冻难行。背夫跋涉。即恐不无艰阻。今刘秉恬、既称卓克采、别斯满、两处道路。均可运通谷噶。若能妥酌豫筹。自属有备无患。著富勒浑、即速查此两路。或由彼协运。或竟改从彼处转运之处。即与刘秉恬札商妥议。一面办理。一面奏闻。总期于事有济。勿稍惮烦惜费　　

○蠲缓江苏句容、江浦、六合、武进、阳湖、江阴、宜兴、荆溪、丹徒、丹阳、金坛、溧阳、山阳、阜宁、清河、盐城、高邮、泰州、东台、甘泉、仪徵、兴化、宝应、并淮安、大河、镇江、扬州等、二十七州县卫。本年水旱灾民额赋　　

○赈贷江苏富安、安丰、梁垛、东台、何垛、丁溪、草堰、刘庄、伍祐、新兴、庙湾等十一场。本年旱灾灶户　　

○癸卯。谕、据舒赫德等奏称、寿张县逆匪王伦等、邪教聚众。谋为不轨。地方文武员弁、漫无觉察于前。又不能即时扑灭于后。以致贼匪蔓延。焚烧攻掠。自应一律严参示儆。请饬部分别严加议处等语。文员中除被贼杀害之寿张县知县沈齐义等、业经另降谕旨、交部议恤外。所有阳谷县知县张克绅、寿张县典史朱子云、堂邑县典史杨琯、兖沂曹道松龄、兖州府知府兼摄同知福森布、济东泰武道宋文锦、前任东昌府知府胡德琳、现任知府季世法、同知钟翔凤、山东布政使国泰、按察使孙廷槐、武职除兖州镇总兵惟一、业经正法。临清协副将叶信、亦经革职。旋即病故。寿张营游击赶福、堂邑汛把总杨兆相、均已御贼被害外。所有寿张汛把总孙云龙、阳谷汛把总夏克信、兼辖守备王廷佐、陈高、曹县营参将尚维宝、俱著交部分别议处。至前任巡抚徐绩、业已解任。令其缉捕逸匪。统俟缉捕事竣。视其出力与否。再降谕旨　　

○又谕、据舒赫德等查奏、此次逆匪劫扰。阳谷等县。尚有阳谷县县丞刘希焘、典史方光祀、堂邑县知县陈枚之胞弟武举陈元梁莘县把总杨兆立、堂邑县把总杨兆相、俱因保护城池监狱。被贼杀害。并有典史方光祀之侄方义、训导吴瑮之侄吴文秀、及家人王忠、俱随同抗贼被害等语。县丞刘希焘、典史方光祀、武举陈元梁、把总杨兆立、杨兆相、或因守土被戕。或同骂贼遇害。均为克全臣节。著交部照阵亡例议恤。至方义、吴文秀、以无职之人。能以身殉。实为明晓大义。著交部照阵亡兵丁例一体议恤。至家人王忠、随主骂贼不屈。亦遭惨杀。情殊可悯。并著该抚查其家口、量赏银两。以示优恤。寻议、分别给与赠荫祭葬。入祀昭忠祠。及恤赏如例。从之　　

○谕军机大臣等、前阿桂等奏为出其不意之计。果能如所筹办。自可即期得手。又昨日明亮奏攻夺贼碉。并覆查日旁道路情形。亦尚未能克期冞入。两处军营。俱相持两月有余。未得迅速克捷。深为焦急。前此阿桂曾奏、若从日尔巴当噶斜上力攻。非有现兵五六千。不足集事。现在不能抽拨。必俟攻得逊克尔宗、再为酌办等语、日尔巴当噶、如果有可进之机。自应设法筹办。现在明亮所攻木克什一路。不过攻夺一二碉卡。仍未能乘胜直进。不免耽延时日。与其守株久待。何如设法改图。著传谕阿桂、明亮、此旨到后。如阿桂已得逊克尔宗、明亮亦已由达尔图山梁直下。固属甚喜。设或尚有稽迟。则莫若将宜喜现兵、抽拨四五千名。令奎林、或三保、带领前赴阿桂处。与丰昇额、合力驰往日尔巴当噶。知会伍岱。并势夹击。可期得利。其达尔图山梁一带。明亮仍统兵在彼。照常攻打。牵缀贼势。使之不疑。阿桂即与明亮妥速札商。果属可行。即一面办理。一面迅速覆奏　　

○以刑部侍郎胡季堂、兼管顺天府府尹事务　　

○甲辰。上诣畅春园、问皇太后安　　

○还宫　　

○谕军机大臣等、阿桂处解到小金川头目绰窝斯甲、据供、情愿发往军营效力。并招降番众。其言虽不足深信。然留于此地。亦无所用。著阿弥达、五格、将绰窝斯甲解往军营。若解到军营时。已攻得逊克尔宗。进攻勒乌围。擒获索诺木。著阿弥达、仍将绰窝斯甲解京。否则令其效力招降。如绰窝斯甲到彼。并未肯出力。转或洩我军情。即著在军前正法。毋使脱逃　　

○礼部等部议准、江西巡抚海成奏、监临提调监试等官。除场内文移告示、照例用紫笔外。其本任事务。由署中办就者。均用墨笔缮写。俟贡院开门时。交外监试官、逐加点验递进。至判行签发。字数无多。仍用闱中紫笔。遵照定例。不得携墨入闱。以滋书吏人等改易墨卷之弊。又称、武闱事同一例。请画一办理。均应如所请。从之　　

○大学士管两江总督高晋等覆奏、前查办潘家屯引黄助湖事宜。实因微湖蓄水甚少。明春泉源旺盛与否。难以豫定。须藉黄流以资挹注。至江南、山东、漕河淤浅处所。每冬虽相度挑浚。然止间段疏治。若将八闸以下河道挑深。则上游之水。一洩无余。与东省全局有碍。若上下通行挑挖。则所费甚大。臣等遵旨公同覆查。引黄助湖。实为有益无损。且潘家屯原定徐城水志。消至六尺始行开放。俾过水二尺入湖。若徐城志。桩、长至七尺以上。即行堵闭。非若毛城铺于大汛水长时开放。分洩异涨可比。且现拟仿毛城铺做法、建立碎石滚坝、外筑束水堤、并钳口草坝。以为重门关键。若遇水长。即将引渠层层堵筑。不致吸动大溜。得旨、既有益无害。自当上紧兴工　　

○乙巳。谕、前因淮安一带。今秋被水。节经降旨加意抚恤。俾灾民不致失所。今据高晋等奏称、灾地需用米粮一项。必须豫为筹备。本省各属常平仓谷。恐尚不敷拨用等语。著该督等即于江苏各属漕粮内。截留米二十万石。酌量灾地远近。或全数拨留。或按属派拨。并令该督等、速即妥协经理。以备明春赈粜之用　　

○又谕、何煟现在感冒风寒。暂住内黄县调理。著派乾清门侍卫隆安、带同太医院院判武世倬、即速驰驿前往诊视　　

○定嫡孙众孙为庶祖母、妾为祖父母服制、并殴伤庶祖母律。礼部等部议覆、江西按察使欧阳永＜?礻奇＞奏、律载嫡子众子、为庶母服齐衰杖期。嫡子众子之妻同。庶祖母并无服制。妾为家长父母制服期年。于家长祖父母亦无服制。恩义未周。请嗣后嫡孙众孙、为庶祖母照伯叔祖母例、服小功五月。妾为家长之祖父母。分谊虽悬。恩义亦远。查妻为夫之祖父母例服大功九月。有子之妾。于家长之祖父母。应令少杀。服小功五月。又称、嫡子众子、殴伤庶母与至死。律有专条。嫡孙众孙、于庶祖母并无干犯治罪之条。请嗣后殴伤庶祖母者。照殴伤庶母例、减一等科断。至死者、拟绞监候。谋故杀者、拟斩监候其中所犯情节。或有不同。统于秋审时、酌量办理。若庶祖母殴死嫡孙庶孙者。仍同凡论。俱应如所请。从之　　

○豁除江苏吴江、太仓、二州县。乾隆三十八年分。冲塌民田七顷三十九亩有奇额赋　　

○丙午。上御懋勤殿。勾到河南、山东、情实罪犯。停决河南斩犯七人。绞犯五人。山东斩犯二人。绞犯一人。余五十二人、予勾　　

○谕、总督衔河南巡抚何煟、老成练达。诚笃恪勤。于河道机宜。素尤谙熟。自简任巡抚、兼管河务以来。体国爱民。实心经理。而于一切修防捍御董率有方。实为封疆得力大臣。今秋因寿张逆匪滋事。督兵在东省协剿。事竣回豫时。偶尔感冒。业已就痊。昨闻于内黄途次复感风寒。念其年逾七旬。尤宜慎重调理。因谕令即在内黄、暂为顿息。特派乾清门侍卫、带同太医院堂官、驰驿前往诊视。以冀速痊。兹遽闻溘逝。深为悼惜。著加赠太子太保。入祀贤良祠所有应得恤典。仍著该部察例具奏　　

○又谕曰、徐绩在山东巡抚任内。因逆匪王伦等滋扰一案。办理未能妥协。特将伊解任。令其缉捕逸犯。勉图自效。并据舒赫德奏、逆犯孟璨供词。有地方灾歉、官吏额外加徵、酿成事衅之语。若所供果确。即应将徐绩重治其罪。因谕令舒赫德、杨景素等密访严查。嗣据舒赫德查奏、寿张年岁有收。该县亦无横征加派之事。今日并据杨景素奏、东省秋成。通计八分有余。其非匿灾可知。是徐绩之咎。祇在失察邪教。尚非大过。念其平日办事、颇能黾勉。著加恩补授河南巡抚。并管提督。仍革职留任。俟八年无过。方准开复。所有从前赏给孔雀翎。亦不准戴用。以示惩儆。河南巡抚员缺紧要。徐绩即速前往接办。其未到任之前。巡抚印务、著荣柱暂行护理　　

○谕曰、音济图、因伤身故。甚属可悯。著赏银一百两。办理丧事。仍交部照因伤身故副都统例议恤　　

○又谕、据周元理奏、请严保甲实力奉行一摺。称山东逆匪王伦、聚众谋为不轨。先由邪教而起。有白莲、白阳、清水等各种名色。始则念经聚会。歛钱哄骗。渐则散布邪言。习学拳棒。以致流为谋叛。欲除邪教之根。惟有力行保甲之法。现已通饬道府各属。逐细查造。设立循环二簿。以及门牌。其纸笔等费。在于州县办公项内支给。如有不法事端。即令首报。官民容隐。分别查参治罪等语。自应如此办理。清查保甲。原系弭盗诘奸良法。地方官果能实力奉行。何至有邪教传播。纠众滋扰之事。但州县往往视为具文。即设立门牌。亦属有名无实。而督抚等于保荐实授诸事。不过以力行保甲为事实之一端。究属空言无济。此非保甲之无益。而行保甲者之难其人也。周元理欲认真立法清查。自属课吏安民切实之道。今力行之始。即可责成各州县确查所属。有无邪教。以净根株。果能查得数处。及永杜奸民倡教诸弊。方为成效。或并以此为殿最州县之一端。庶可共知奋勉。不致日久复成故套。直隶既如此办理。他省自亦当仿照查办。著将周元理原摺、钞寄各省督抚、令其严饬所属。一体切实妥办。不得仅以虚文覆奏了事。所谓有治人。无治法。惟在各督抚实力整理。将此遇奏事之便。通行传谕知之　　

○谕曰、伊勒图奏、据庆桂札商策伯克多尔济呈请、遇应朝贺班次。伊不耐炎热。情愿自备资斧。由喀尔喀一路前来。随经照所驳渥巴锡请由喀尔喀一路前来之议驳回等语。土尔扈特渥巴锡等。投诚以来。指定处所。各令游牧耕种。俱成内地之人。非哈萨克可比。伊等来朝。令官为备办。送至乌噜木齐。经由内地。原因其生计尚未富足。俟数年后生计充裕。自应与都尔伯特、一体令其自备资斧来朝。今渥巴锡等、呈请由喀尔喀一路前来。原因不耐炎热。事属可行。且现令土尔扈特、与都尔伯特、喀尔喀结姻。即令由喀尔喀多伦诺尔、至避暑山庄。亦无不可。著传谕伊勒图、庆桂、晓谕渥巴锡、策伯克多尔济等、俱著照所请行。惟渥巴锡游牧。在喀喇沙尔。若与策伯克多尔济、由科布多乌里雅苏台前来。道路遥远。著由巴里坤迤东喀尔喀、扎萨克图汗、乌喇特、四子部落、多伦诺尔前来。其遇朝贺。于何时起程。何处会齐。并同赴避暑山庄之处。著伊勒图等酌准地方情形。定议具奏　　

○又谕、据喀尔崇义奏、吕留良曾孙吕敷先、由宁古塔私逃前来。控告该管官一摺。据该犯称伊叔吕懿兼。先曾捐监。亦于本年二月内、得有户部及国子监捐监执照等语。该侍郎等。拟将吕敷先、交吉林将军、永远枷号。自应如所拟办理。其吕懿兼、亦应一体永远枷号。至吕敷先等、以大逆缘坐子孙。免死发遣在配。即不至十分贫穷。亦止堪糊口度日。安得复有余赀捐监。必有帮助之人。及代为进京上捐者。不可不彻底查究。著交与将军弘晌、会同侍郎喀尔崇义、将该犯吕敷先、及吕懿兼、一并拘提到案严讯。该二犯系何人帮伊捐监。及代伊进京、料理上捐之事。又系何人。务得确供。该犯等不肯据实吐供。即著用刑严鞫。毋任狡赖。仍著将讯明缘由。据实覆奏。将此传谕知之　　

○丁未。谕、前因吴嗣爵奏、老坝口漫工合龙。用过正杂银十一万两有奇。俱责令道府以下文武汛员分赔。而于河臣无一语提及。竟欲置身事外。殊堪鄙笑。是以降旨、令吴嗣爵、著赔二万两。兼管河务之高晋、分赔一万两。其余令文武各员。按股摊赔。以昭平允。原系就伊等所奏之数而言。今据高晋奏、漫工所用钱粮、仍照往例赔销。实属错谬等语。未免隐跃其词。既有赔销之例。自应查明办理。随命军机大臣、查询工部河工成例。系准销六分。应赔四分。是此项工程。用过十一万余两。除应销六分外。实应赔银四万四千余两。前已有旨、令吴嗣爵赔银二万两。高晋赔银一万两。祇余银一万四千余两。即著落文武各员、照例按股分赔。此等应赔之项。在道府廉俸较厚。完缴尚易为力。至文员厅佐以下、及武职各员、均属俸薄力微。若赔数过多。完缴未免拮据。今照例减定伊等完项。自更易为力。著高晋等、按例查明妥办。该部即遵谕行　　

○谕军机大臣等、前据阿桂初十日所奏之摺。称现在设法攻剿逊克尔宗、一俟天气晴霁。即可进取。此数百里内。天时大约相同。富德军营。十四五等日。既连晴霁。阿桂处谅亦相同。自应即趁天晴。乘机攻打。如能于十四五等日攻得。日内亦应奏至。伫盼捷音。现今已届仲冬。以番地情形而论。向后晴日较多。必须上紧筹办。迅成大功。虽不宜急遽扑碉。亦不可过于迟缓　　

○戊申。上御懋勤殿。勾到山西、直隶、情实罪犯。停决山西斩犯一人。绞犯二人。直隶斩犯一人。绞犯六人。余七十二人、予勾　　

○谕曰、海兰察、自革退参赞大臣后。剿杀贼匪。夺取碉卡。甚属奋勉可嘉。额森特、杀贼夺碉。亦属勉力。海兰察、额森特、俱著授为参赞大臣。俟凯立叶路通之后。合兵前进时。额森特、著即在丰昇额队内行走。海兰察、即在阿桂队内行走。彼时参赞大臣既多。伍岱、著仍为领队大臣　　

○又谕曰、阿桂等奏到攻得凯立叶下截山梁。夺碉杀贼情形一摺。据称、官兵连日设法攻剿逊克尔宗、尚未得手。探得日尔巴当噶、荣噶尔博、中间有墨格尔一处。因于十六日戌刻。抽派官兵。分队进发。于林深磡陡之中。不避冰雪。爬越而登。贼人抵死拒守。海兰察等、奋力冲杀。所带之兵、全上墨格尔山梁。额森特等随亦上梁。将碉卡三座。上下合围。砍开碉门。杀贼甚多。余俱滚崖落涧。官兵直据日尔巴当噶西面突起高峰。而海兰察等、又向西面密拉噶拉木山头下攻压。并将该处石碉、尽行攻克。此次打仗。共杀贼一百五六十名。拏获活口五名。割取首级三十七颗。连抢大碉寨房二百余间。炮一尊。马四匹。牛羊枪矛甚多。现距噶尔丹喇嘛寺十余里。前抵勒乌围、亦不过二十里等语。此次将军等用间出奇制胜。调度有方。领队大臣、及在事弁兵、均奋勉出力。夺碉歼贼甚属可嘉。阿桂、丰昇额、色布腾巴勒珠尔、俱著交部议叙。海兰察、额森特、尤为超勇出群。已另降清字谕旨、授为参赞大臣。仍著交部议叙。其余将领弁兵、并著阿桂等、查明咨部分别议叙奖赏。以示鼓励。　　

○又谕、据陈辉祖奏、审明荆州盘获川民李申荣、实名李盛文、原籍四川南充县。随父搬住南江县佃耕。因赌输钱。被何姓牵牛索欠。畏父责处。逃至重庆。上年六月、回至荆州。经领催盘获。该犯畏刑。即妄认为逃兵李申荣。应解回川省、查审本案完结。李申荣严缉另办等语。逃兵重犯。理应早为审办。此案系上年六月间。经绰和诺、奏交该署督查审之事。如果实非逃兵。何难立时讯明。据实奏闻另缉。乃拘泥外省办案故套。祇以楚省供词、与川省未符。遂致辗转咨查。迟延至年余之久。始行具奏。此在寻常案件。犹为不可。况缉捕逃兵。岂可任意延缓。转致真犯李申荣、日久稽诛。殊属不合。陈辉祖、著交部议处。所有李申荣一犯。仍著川楚二省。详悉确查。一体严缉务获。毋得再有迟误　　

○己酉。上诣奉先殿。寿皇殿、行礼　　

○是月。直隶总督周元理奏、临清贼匪。业经大兵。剿捕尽绝。诚恐尚有窜逸。现飞饬各道府州县严密查拏。臣由故城审办各犯毕。仍至临清西岸一路。将直隶与东省接界州县、有无邪教传播延及之处。逐加体察。得旨、览奏俱悉。又批、自然有延及者。莫思将就了事。以贻后患。又当不动声色。静镇办理　　

○浙江提督李杰龙奏、遵旨进京陛见。九月二十八日。行至杭州。闻山东寿张县、逆匪据城扰害。随路又闻大学士舒赫德带兵进剿。请即赶赴军营、听候调遣。得旨、览。又批、好。可嘉。然早已完事矣　　

○福建台湾镇总兵颜鸣皋奏、巡查北路营伍地方情形。并称、台地民番杂处。实力督率将弁巡防。得旨、实力为之。毋为空言　　

○山东巡抚杨景素奏、直隶兵弁。在临清河西。堵截逆匪。其时临清之三＜?氵义＞河。为贼西渡要口。该处回人洪印等、随同回兵白虎剿贼。实为奋勉。现已遵旨。赏给洪印等银二百两。并将白虎拔补把总。得旨、览。既已赏过。随便将恩旨宣示回人可也　　

○四川总督富勒浑等奏、郭罗克抢劫青海牛马。前经奏闻在案。兹游击龚学盛、松茂道查礼禀报。据中郭罗克副土目索浪勒尔务报称、拏获贼番二名。又前后交收牛马五百余。查番贼抢劫牲畜。多至数百。夥党自众。今止擒获二名。现批该道等严究。并饬将余贼追拏。得旨、览。又批、何不解省严究余党　　

○办理粮饷河南布政使颜希深奏、官兵新克日包。该地前接日旁。后通周叟。所有贼碉数十座。及各卡隘。尽被我兵迅扫。现在军营号火相望。互为声援。惟周叟所存粮石等项。不敷供支。前途运来。亦缓不济急。因饬觉木交站、速运米石。并解火药铅丸等项。以应急需。又饬该处员弁、制造火弹皮船。为乘胜渡河深入之备。得旨、好。一切勉为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十九
  </div>
  <div class="pagination">
   <a href="清实录乾隆朝实录_page1289.html">
    上一页
   </a>
   <span>
    ...
   </span>
   <a href="清实录乾隆朝实录_page1285.html">
    1285
   </a>
   <a href="清实录乾隆朝实录_page1286.html">
    1286
   </a>
   <a href="清实录乾隆朝实录_page1287.html">
    1287
   </a>
   <a href="清实录乾隆朝实录_page1288.html">
    1288
   </a>
   <a href="清实录乾隆朝实录_page1289.html">
    1289
   </a>
   <span class="current-page">
    1290
   </span>
   <a href="清实录乾隆朝实录_page1291.html">
    1291
   </a>
   <a href="清实录乾隆朝实录_page1292.html">
    1292
   </a>
   <a href="清实录乾隆朝实录_page1293.html">
    1293
   </a>
   <a href="清实录乾隆朝实录_page1294.html">
    1294
   </a>
   <a href="清实录乾隆朝实录_page1295.html">
    1295
   </a>
   <span>
    ...
   </span>
   <a href="清实录乾隆朝实录_page1291.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
