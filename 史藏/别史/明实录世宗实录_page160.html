<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 160 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 160 页/共 518 页</h1>
    <div class="content">　　○辛卯巡按山西御史侯度劾总兵王继祖诈疾推避  上以时属防秋姑夺其俸责令戴罪自效
　　○壬辰升山东布政使司左参政顾遂为广东右布政使
　　○癸巳  孝庄睿皇后忌辰  永孝殿行祭礼遣驸马谢诏祭  裕陵
　　○湖广容美宣抚司椒山玛瑙等长官司遣人入贡以过期给半赏
　　○发太仆寺马价二万六千两给延绥镇买马又发太仓银三万两备新募军马粮草从巡抚侍郎张＜羽惠＞请也
　　○甲午皇第四女薨赐封归善公主治丧及祭葬如太康公主例
　　○乙未  孝穆皇后忌辰遣安仁伯王桓祭  茂陵
　　○丙申礼部以淫雨不止请行顺天府祈祷  上命有司省虔祈告勿事虚文  督陕西三边侍郎张珩巡抚宁夏右副都御史李士翱等会奏边防事宜一本镇逼邻胡虏时当堤备矧今河套得雨草茂马肥尤不可测臣特编定长哨人役分列隘口出境哨探若遇虏大入听臣刻期徵调固原士马即固原有警得发本镇应之一花马池至安定诸堡长亘二百余里当虏之冲乃全狭要地请于原旧墩铺空内添筑敌台二百六十三座帮筑四百一十七座计其所费可三万六千一百四十余两乞赐给发镇远关黑山营乃宁夏门户近为犬羊牧地当议复之安边等堡行伍不充宜拨狭西班军四百人每堡以百人戍之至于各沿边城堡多无室家视如传舍议改为守御千户所令有定居听垦近边地土为屯种计一本镇各卫所城堡食粮官军类多冒窃臣等次第点验如于月粮则置籍稽查于行粮则挂号销缴其称按伏者以无事差拨至为糜费则悉为禁革夜不收哨贼者人数太多宜退一千五十九名使补军伍一操练将士臣等画定阵图严明纪律务使部伍整肃开阖如法使兵识将意将识士情凡演毕营阵各归司队操演武艺给以尺籍记其优劣以为赏罚又将师律提纲颁示将士使晓然知训练战守之法＜锍-釒＞下兵部覆如其言从之
　　○丁酉升山东按察司副使屠大山为本布政使司左参政
　　明世宗肃皇帝实录卷之二百八十七


明世宗肃皇帝实录卷之二百八十八
　　嘉靖二十三年七月戊戌朔诏伊王典楧禄米二千五百石其  圣驾南巡特加三百石住支
　　○致仕户部尚书兼翰林院学士李廷相卒廷相山东濮州人弘治壬戌进士及第授翰林院编脩正德中逆瑾窃柄调兵部主事瑾败复原职累升南京吏部侍郎改兵部右侍郎兼侍讲学士充经筵讲官寻改礼部升户部尚书提督仓场还理部事兼学士加太子宾客以疾致仕卒于家赐祭葬如例赠太子少保谥文敏
　　○庚子升大理寺右寺丞朱方为都察院右佥都御史整饬蓟州边备兼巡抚顺天
　　○升四川夔州府知府张环为山东按察司副使
　　○辛丑
　　仁孝文皇后忌辰  永孝殿行祭礼遣长宁伯周大经祭
　　长陵
　　○升河南左布政使雒昂为都察院右副都御史巡抚河南
　　○刑部尚书闻渊九年秩满诏加太子少保
　　○陕西总兵官都督同知魏时卒赠祭葬如例赠左都督
　　○壬寅工部尚书甘为霖言湖广四川贵州采木余剩并事例银两宜清查角□羊部以济工用从之
　　○丙午立秋时祫享  祖宗  列圣于
　　景神殿命成国公朱希忠代英国公张溶驸马都尉崔元邬景和谢诏遂安伯陈鏸尚书费采毛伯温甘为霖捧  主
　　○吏科都给事中卢勋奏凤阳巡抚总督漕运其任至重属者员缺多就近推补似非为官择人之意请敕吏部会同九卿科道从公推举三四员上请  上是其言令吏部照旧从公推举才望素著者二三人上请如所举不当科道官即时紏奏于是吏部推工部尚书总理河道周用  上允之命用以原职兼都察院右都御史总督漕运兼巡抚凤阳
　　○丁未先是巡抚蓟州都御史许论报北虏欲由喜峰口入寇本镇兵寡祗足堤备三卫属夷不能并当二虏请发辽东游兵及京营军马各三千人太仆寺马二千六百匹御之兵部言辽东兵当亟发营军令参将罗文豸刘振余勋茂镇寗乾等先期拣练候警始行报可已复命太仆寺给马一千匹不足则取桩朋银买补时宣府先报虏欲从独石入寇势逼  陵京不可不豫诏提督团营官简阅营兵以候徵发
　　○己酉户部尚书王臬三年考满荫子世熙为国子生
　　○提督两广军务兵部尚书潘鉴以疾乞致仕许之
　　○以旱灾免陕西兰州秦金诸县甘兰靖虏诸卫各税粮有差
　　○命东官厅听征总兵官许国佥书后军都督府事保定侯梁继璠佥书南京前军都督府事
　　○总督宣大尚书翟鹏上大同增筑墩堡脩浚墙濠功及请于破虏灭虏威虏宁虏杀胡拒胡威胡迎恩八堡各设守备官一人靖虏破胡残胡败胡阻胡灭胡六小堡各设操守官一人各隶本路参将  上嘉诸臣劳绩赏鹏及总兵周尚文参议李良佥事赵一中常时平副总兵戴廉前巡抚都御史赵锦及督粮郎中郭朝宾大同府知府张镐刘永都司刘恩各银币有差各堡守备等官如议增设鹏又言虏常避实击虚今知大同有备必移犯宣府或由此以窥京师不可不预为之所下兵部请发缺官银六千两付巡抚山东都御史端廷赦募取长枪手三千人分属将领期八月趋涿州听保定抚镇徵调檄辽东都御史董珊取副总兵郝承恩所辖奇兵三千人期七月趋山海关听蓟州巡抚徵调命东西官厅听征参将李俊趋喜峰口徐府趋大小谷杨时趋白羊口总兵许国趋蓟州其参将罗文豸等士马并属节制总兵郭宗参将蔡瑢萧瑾及各营坐营官令厉兵守卫宣府巡抚王仪总兵郤永督东路参将左灏守独石龙门四海冶与许国等相为犄角蓟州抚镇朱方郑重戴廉周彻督所属严设堤备与国等会议酌处鹏察贼向往督姜奭随宜调遣诸军诏俱如议行
　　○勘处湖广贵州夷情右副都御史万镗等上俘获逆苗功罪兵部议覆
　　上嘉镗等功诏升镗兵部右侍郎回部管事豊城侯李熙巡抚车纯刘彭年总兵张经参政郑重王积蔡雪程参议魏良辅参将高冈凤等守备周宝等布政使陈则清等俱常银币有差良辅云程仍升俸一级副使李义壮等准以功赎罪守备王廷光等下御史按问
　　○壬子中元节遣定国公徐延德驸马都尉谢诏安仁伯王桓分祭  七陵安平候方锐祭  恭仁康定景皇帝陵寝及  哀冲太子坟长宁伯周大经祭  孝洁皇后陵寝
　　○山西平阳府地震有声
　　○命宣府东路右参将沉俊为团营敢勇营坐营官改五军营坐营署都指挥佥事张麒于团营果勇营
　　○癸丑陕山青石山等族番人甲禄等入贡给赏如例
　　○  上谕礼部曰今年仲夏以后霪沴非正灾人疾物者多近复旬日不雨又闻湖浙等处及近畿俱久旱  越时又仰承
　　仁爱火星逆行未顺值庙工安座之初睹是垂象而所以序昭穆之谓未必不可遵行者独今人不古无识是焉既非执正行礼之材毋作事诸茫昧之谤朕兹为天下生灵祈于
　　上玄其禁屠停刑止常封九日军机勿论
　　○少保兼太子太保吏部尚书许赞再＜锍-釒＞求退  上仍慰留不允
　　○发太仓银二万两于紫荆倒马关一万五千两于密云一万五千两于昌平诸处预治军饷
　　○乙卯  成祖文皇帝忌辰  永孝殿行祭礼遣玉田伯蒋荣祭  长陵
　　○庚申诏取户部太仓银十万两兵部太仆寺马价银十万两各进用
　　○辛酉北虏小王子那燕的将紏虏入寇先遣所虏中国人刘天柱为谍之京主其族属刘楷家兵马指挥范镒遉获之御史张雨以闻命付法司究问并治当日守门者升镒官一级赏两银币
　　○壬戌秋分祭夜明于夕月坛命遂安伯陈鏸行礼
　　○广西等处泗城州土官岑施及上林等□官司各遣人入贡给赏如例
　　○致仕詹事府詹事兼翰林院学士陆深卒深直隶松江府上海县人弘治乙丑进士改庶吉士授翰林编脩累升国子祭酒充经筵讲官常于讲筵面奏内阁不当窜易讲章忤旨谪福建延平府同知升山西提学副使久之召入为光禄寺卿升太常寺卿兼侍读学士
　　上幸承天改翰林院学士扈  驾还升詹事府詹事会
　　太庙灾自劾致仕及是卒赐祭葬如例赠礼部右侍郎谥文裕
　　○升贵州按察使何鳌为河南右布政使
　　○癸亥添设凤阳府治农通判一员从巡按直隶御史郭廷冕奏也
　　○南京户科给事中甄成德劾奏南京刑部尚书顾璘不职诏璘回藉听勘
　　○绥德卫总旗田俊于十八年斩获虏级六年不及升赏因赴兵科科臣戴梦桂为言俊之功已形奏牍而岁久不赏岂古人赏不踰时之意若此类者不止俊一人亦不特延绥一镇已也即九边川广云贵莫不有之乃其原则由于勘报不时故耳臣请量其地之远近严立限期凡有首功者即如期勘上＜锍-釒＞下兵部请从其言行各边巡按御史详核各边功罪自二十三年以前至十八年奏勘未竟者期两月勘上嗣后悉遵  孝宗皇帝令凡山西宣大蓟辽期一两月陕西湖广则三四月甘肃四川两广云贵则六七月愆期者必治以罪得旨如议令以实举行
　　○河南道御史何备言工役繁兴廪粮冒滥管工科道及部属廪给俱宜裁革惟监工之禄簿者及官吏未支俸者给口粮如故工部议复从之
　　○甲子巡按直隶御史胡汝辅奏真顺二府极冲且繁者进士官各止一人而大名一府简僻之地反选四人是徒欲以地全人不知以人安民也吏部复地方繁简视才力强弱若才力绵薄之人置之冲繁之地虽使进士官亦终无补于治矣请开选日听本部查出见缺正官地方量其冲繁简僻审进士年力强弱斟酌补除有苟图便安告简僻者勿听诏可
　　○太仆寺卿毛渠三载绩满荫其次子延清为国子生
　　○以旱灾免福建福州兴化泉州漳州诸府税粮有差
　　○发潞城王府辅国将军俊木□升高墙禁住降乐平王府镇国将军偕涵为庶人俊木□升以败伦违法偕涵以淫纵虐死无辜也
　　○乙丑
　　中宫千秋令旦免命妇朝贺
　　○丙寅起原任巡抚山西都察院右副都御史韩邦奇总理河道
　　○升巡抚江西都察院右佥都御史张岳为右副都御史提督两广军务兼理巡抚



明世宗肃皇帝实录卷之二百八十九
　　嘉靖二十三年八月丁卯朔祭先师孔子命礼部尚书兼翰林院学士张璧行礼
　　○诏加秉一真人少保礼部尚书陶仲文少傅兼少保支正一品俸壻吴浚孙陶良辅各升太常寺寺丞仲文＜锍-釒＞辞不允
　　○戊辰祭  太社  太稷命英国张溶代
　　○日本国先于嘉靖十八年入贡二十四年回国至是夷使释寿光等复来称贡礼部言日本例十年一贡今贡未及期且无表文并正使难以凭信宜照例阻回其方物牧候作下次贡仪移文本国知会诏如例阻回方物仍令本夷带还各该所司省发起程
　　○己巳祭  帝社  帝稷命成国公朱希忠代英国公张溶等分献
　　○诏加辅臣严嵩太子太傅余官如旧
　　○庚午升山西行太仆寺卿李瑜为广西布政使司右参政
　　○辛未发太仓银二万七千两于北楼口充新募游兵之费
　　○户部奏言天下灾伤过半而太仓积贮粮米有余请将今年漕粮四百万石徵本色七分折色三分以苏民困其被灾之地行抚按官动支赎罪银给赈从之
　　○诏户部预发明年年例银六万两于大同镇并以所贮餋马草银二万四千两有奇折放官军俸粮以岁灾支用不给故也
　　○壬申内苑嘉禾生茎双穗凡六十有四雩坛灵黍五出者一  上谕勋辅大臣朱希忠等曰帝田内见双穗榖仰  天地所赐与周禾汉麦不同且六十四数卦之正也又雩坛内黍五出者一夫元始生悬一珠大如黍又黍为五谷之先皆  太上垂示且今年非多雨则虏又逞犯数者不可不知玄恩以崇  天道卿等其语礼官  太上玄恩不可慢视故令所司者知之耳礼部因请百官称贺  上曰尔等有言周禾汉麦为祥之正者此不必虚敬但不可讪君毁道耳
　　○改巡抚四川右佥都御史丘餋浩巡抚江西
　　○癸酉以灾伤免直隶保定真定河间顺德大名所属州县并各卫所税粮有差
　　○甲戌  孝康敬皇后忌辰  永孝殿行祭礼遣定国公徐延德祭  泰陵
　　○升兵部武选司郎中熊洛为云南按察司副使
　　○兵部言岁大侵民不聊生往往啸聚为盗请敕各抚臣督率所属视军民失业者多方餋恤之严诘盗之令毋使滋蔓诏可
　　○发太仆寺马二千匹给大同新募军从巡抚都御史詹荣请也
　　○乙亥以明日  孝慈高皇后忌辰  景神殿行祭礼
　　○  上谕礼部曰朕以宗人丕承  天命嗣受历服比岁多疾思父母与我者至重废早朝者久矣然亦每念天下若在深渊未敢放于声色货玩之中昨恭建大高玄殿以奉  天时上奠  宗社下副民生果荷  洪庥昨庆有年珍禾王麦之祥非不可育生者比今年又产双穗禾于宝穑扉上近雷霆洪应殿坛墠之中生野黍五出凡此皆有益生生之瑞不可复言周禾汉麦为正兹系左术者即今雨降朕方重报玄恩百官勿贺今年内外臣工欲伸祝念者第诣门叩贺亦足见诚敬其示中外知之
　　○丙子  万寿圣节命京山侯崔元祭告  景神殿文武群臣及四夷朝使俱诣奉天门行五拜三叩头礼免宴赐节钱钞
　　○遣西宁候宋良臣安仁伯王桓长宁伯周大经分祭  七陵附马都尉谢诏祭  恭仁康定景皇帝陵寝及  哀冲太子坟玉田伯蒋荣祭  孝洁皇后陵寝
　　○朝鲜国王李怿遣陪臣户曹参判宋王□兼等入贺  万寿圣节宴赉如例
　　○己卯升狭西按察司副使张愚为本布政司右参政
　　○癸未添设潞安府通判一员管理民兵从山西抚按官议也
　　○诏起原任刑部尚书唐龙为南京刑部尚书
　　○升南京应天府府尹戴儒为都察院右佥都御史巡抚四川给事中徐餋正言儒奸贪不堪重寄命以原官致仕
　　○赐徽王厚爝通鉴纲目文献通考各一部从王请也
　　○甲申升礼部精膳司署郎中胡东鲁为四川布政使司左参议
　　○革潞城王府辅国将军俊檖爵发凤阳高墙禁住夺俊桾等禄米二年以越关奏扰也
　　○初巡按云南御史杨东与巡抚都御史顾应祥讦奏奉旨听勘至是云南抚按官勘报谓应祥所讦多摭拾无据诏以才力不及调用
　　○乙酉以旱灾免湖广承天府税粮如例
</div>
    <div class="pagination">
<a href="明实录世宗实录_page159.html">上一页</a><span>...</span><a href="明实录世宗实录_page155.html">155</a><a href="明实录世宗实录_page156.html">156</a><a href="明实录世宗实录_page157.html">157</a><a href="明实录世宗实录_page158.html">158</a><a href="明实录世宗实录_page159.html">159</a><span class="current-page">160</span><a href="明实录世宗实录_page161.html">161</a><a href="明实录世宗实录_page162.html">162</a><a href="明实录世宗实录_page163.html">163</a><a href="明实录世宗实录_page164.html">164</a><a href="明实录世宗实录_page165.html">165</a><span>...</span><a href="明实录世宗实录_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
