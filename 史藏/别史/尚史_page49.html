<!DOCTYPE html>
<html>
 <head>
  <meta charset="utf-8"/>
  <title>
   尚史 - 第 49 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚史 - 第 49 页/共 91 页
  </h1>
  <div class="content">
   公子追舒【子南】　弃疾
　　公子追舒字子南亦庄王之子也康王二年【襄十五年】追舒为箴尹八年【襄二十一年】代公子午为令尹观起有宠于追舒未益禄而有马数十乗国人患之王将讨焉追舒之子弃疾为王御士王每见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为九年【襄二十二年】王杀追舒于朝轘观起于四竟追舒之臣谓弃疾请徙子尸于朝曰君臣有礼唯二三子三日弃疾请尸王许之既塟其徒曰行乎曰吾与杀吾父行将焉入曰然则臣王乎曰弃父事讐吾弗忍也遂缢而死【左传】
　　论曰子囊遗言城郢筹国及死故君子以为忠囊瓦堕徳灭防而唯城是图故司马以为鄙城郢兆乎入郢矣子庚持重足嗣贤尹子南秽徳竟不克终防君陈固难为周毕继也然子南贪赂辱止塟身囊瓦不度祸延覆国亡臣栖郑裘马将焉用之或以弃疾不泄命为有礼非也泥首请命乞以身代不得则负父以亡君子之孝也
　　公子黒肱【共王子】
　　公子黒肱字子晳共王之子也初为宫廐尹康王十四年【防二十七年】宋向戌弭诸侯之兵晋楚将盟于宋黒肱先至成言于晋【成盟誓之言也】郏敖四年【昭元年】令尹公子围使黒肱城犨栎郏【三邑本郑地】是年围弑郏敖公子比出奔晋黒肱出奔郑围自立是为灵王灵王十二年【昭十三年】观从召比及黒肱入袭蔡遂入楚比为王黒肱为令尹既而比黒肱皆自杀【左传】
　　大子建　【司马奋扬附】
　　大子建字子木平王大子也平王之在蔡也郥阳封人之女奔之生建及即位立为大子使伍奢为之师费无极为少师无宠费无极曰建可室矣王为之聘于秦无极劝王取女平王六年【昭十九年】使建居于城父
　　说苑王子建出守城父与成公干遇于畴中问曰是何也成公干曰畴也畴也者何也曰所以为麻也麻也者何也曰所以为衣也成公干曰昔者庄王伐陈舍于有萧氏谓路室之人曰巷其不善乎何沟之不浚也庄王犹知巷之不善沟之不浚今子不知畴之为麻麻之为衣子其不主社稷乎
　　七年【昭二十年】费无极言于王曰建与伍奢将以方城之外叛王使城父司马奋扬杀大子未至而使遣之大子奔宋王召奋扬奋扬使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不能茍贰奉初以还不忍后命故遣之既而悔之亦无及已王曰而敢来何也对曰使而失命召而不来是再奸也逃无所入王曰归从政如他日大子后辟宋华氏之乱适郑郑人甚善之又适晋与晋人谋袭郑乃求复焉郑人复之如初晋人使谍于大子请行而期焉【请行袭郑之期】大子暴虐于其私邑邑人诉之郑人省之得晋谍焉遂杀大子大子之子二胜燕并见乱臣传【左传】
　　公子申【子西】　公孙宁　公孙朝
　　公子申【前共王时右司马公子申别是一人】字子西平王长庶子也平王薨令尹囊瓦欲立申曰大子壬弱其母非适也大子建实聘之申长而好善立长则顺建善则治王顺国治可不务乎申怒曰是乱国而恶君王也国有外援不可凟也【外援谓秦壬母秦女也】王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹囊瓦惧乃立壬是为昭王昭王四年【昭三十年】吴公子掩余烛庸来奔王大封而定其徙城养【楚邑】以居之取于城父与胡田以与之将以害呉也申諌曰吴光新得国而亲其民视民如子辛苦同之将用之也若好吴邉疆使柔服焉犹惧其至吾又彊其讐以重怒之无乃不可乎吴周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使翦丧吴国而封大异姓乎其抑亦将卒以祚吴乎其终不逺矣我盍姑亿吾神而宁吾族姓以待其归将焉用自播扬焉王弗聴九年【定四年】吴入郢王奔随申为王舆服以保路【言伪为王车服以保安道路人】国于脾泄【楚邑】闻王所在而后从王明年申包胥以秦师至申败吴师于军祥败之于麇又败之于公壻之谿冬十月王入郢王之奔随也将涉于成曰蓝尹亹涉其帑不与王舟及宁王欲杀之申曰囊瓦唯思旧怨以败君何效焉【国语作蓝尹亹自解之辞】王曰善使复其所吾以志前恶申代囊瓦为令尹十二年【定六年】吴败我舟师获潘子臣小惟子【舟师之帅】及大夫七人我大惕惧亡公子结又以陵师败于繁扬申喜曰乃今可为矣于是乎迁郢于鄀而改纪其政以定楚国越絶书司马子其令尹子西归相与计谋子胥不死又不入荆邦犹未得安莫若求之而与之同邦乎昭王乃使使者报子胥于吴曰昔者先人杀子之父而非其罪也今子大夫报寡人也特甚寡人不敢怨子子大夫何不来归子故坟墓丘塜为我邦虽小与子同有之子胥曰前报父仇后求其利贤者不为也父已死子食其禄非父之义也使者还报昭王曰子胥不入荆邦明矣　辞意庸姑存异説
　　二十二年【哀元年】申将围蔡计板筑九日及围蔡里而栽【去城一里栽设板筑】广丈高倍夫屯昼夜九日如申之素蔡人男女以辨【男女各判系累而降】使疆于江汝之间而还吴侵陈大夫皆惧曰阖庐唯能用其民以败我于柏举今闻其嗣又甚焉将若之何申曰二三子恤不相睦无患吴矣昔阖庐食不二味居不重席室不崇坛器不彤镂宫室不观舟车不饰衣服财用择不取费在国天有菑疠亲巡孤寡而共其乏困在军熟食者分而后敢食其所尝者卒乗与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如讐而用之日新夫先自败也已安能败我【国语作蓝尹亹语】二十七年【哀六年】吴伐陈王救之将战王有疾薨于城父申与公子结公子启谋潜师闭涂逆越女之子章立之而后还惠王七年【哀十三年】申帅师伐陈九年【哀十五年】申及公子结伐吴及桐汭十年【哀十六年】申召故大子建子胜使处吴竟为白公胜胜作乱杀申及公子结
　　説苑昭王欲之荆台防司马子綦进諌曰荆台在洞庭右彭蠡南望猎山下临方淮其乐使人遗老而忘死愿王勿往防焉王曰荆台吾地也有地而防子何为絶我怒而击之于是令尹子西驾安车四马径于殿下曰今日荆台之防不可不观也王登车而拊其背曰荆台之防与子共乐之步马十里引辔而止曰臣不敢下车愿得有道王聴之乎王曰言之子西曰臣闻为人臣而忠其君者爵禄不足以赏也为人臣而防其君者刑罚不足以诛也若司马子綦者忠臣也若臣者防臣也愿王杀臣而禄司马子綦王曰我能聴公子后世防之无有极时奈何子西曰易耳王山陵崩陁为陵于荆台未尝有持钟鼓管而防于父之墓上者也于是王还车卒不防荆台
　　申子二宁朝宁字子国为右司马惠王十一年【哀十七年】王与沈诸梁卜以宁为令尹十二年【哀十八年】巴人伐我围鄾初宁之卜也开卜大夫观瞻曰吉如志故命以为右司马及巴师至将卜帅王曰寜如志何卜焉使帅师而行遂败巴师于鄾封宁于析
　　淮南子大宰子朱侍饭于令尹子国子国啜羮而热投巵浆而沃之明日子朱辞官而归其仆曰大宰未易得也去之何也子朱曰令尹轻行而简礼其辱人不难明年伏郎尹而笞之三百　按王卜宁为令尹时有沈尹朱大宰子朱或即其人官误尔
　　朝为武城尹白公之乱陈侵我既宁我将取陈麦王卜帅朝吉使帅师取陈麦陈人御之败遂灭陈【左传】
　　公子结【子　鑪金期　附】　公孙平　公孙寛　鲁阳文子
　　公子结字子期亦平王之子昭王之兄也昭王十年【定四年】吴入郢王奔随吴人从之结似王逃王而已为王曰以我与之王必免随人卜与之不吉乃辞吴鑪金者初宦于结及是与随人要言无出王王使见辞曰不敢以约为利王割结之心以与随人盟【当心前割血以盟】十一年【定五年】秦救我败吴师结及公子蒲灭唐秋吴师败我师于雍澨秦师又败吴师吴师居麇结将焚之公子甲曰父兄亲暴骨焉不能收又焚之不可结曰国亡矣死者若有知也可以歆旧祀岂惮焚之焚之而又战大败吴师王入郢结代沈尹戌为司马十二年【定六年】吴败我舟师结又以陵师【陆师】败于繁扬二十年【定十四年】结灭顿以顿子牂归惠王四年【哀十年】结伐陈
　　韩非子荆令公子伐陈丈人送之曰晋强不可不慎也公子曰丈人奚忧吾为丈人破晋丈人曰可吾方庐陈南门之外公子曰是何也曰我笑勾践也为人之如是其易也已独何为宻宻十年难乎
　　九年【哀十五年】结伐吴十年【哀十六年】白公胜作乱杀结于朝结曰昔者吾以力事君不可以弗终抉豫章【大木】以杀人而后死
　　韩非子司马子期死而浮于江
　　结子二平寛结死寛代为司马十三年【哀十九年】寛及公子庆追越师至防不及乃还【左传】结又有子曰鲁阳文子【名未详或即是平寛】惠王以梁与文子【梁楚北境】文子辞曰梁险而在北境惧子孙之有贰者也夫事君无憾憾则惧偪偪则惧贰夫盈而不偪憾而不贰者臣能自夀也不知其它纵臣得以首领没惧子孙之以梁之险而乏臣之祀也王曰子之仁不忘子孙施及楚国敢不从子与之鲁阳【国语】淮南子鲁阳公与韩构难战酣日暮援戈而防之日为之退三舍
　　公子启【子闾】
　　公子启字子闾亦平王之子昭王之兄也昭王二十七年【哀六年】吴伐陈王在城父将救陈卜战不吉卜退不吉王曰然则死也命公子申为王不可则命公子结亦不可则命启五辞而后许将战王薨启退曰君王舍其子而让羣臣敢忘君乎从君之命顺也立君之子亦顺也二顺不可失也立惠王而后还惠王十年【哀十六年】白公胜作乱欲以启为王启不可遂刼以兵启曰王孙若安靖楚国匡正王室而后庇焉启之愿也敢不聴从若将専利以倾王室不顾楚国有死不能遂杀之【左传】
　　新序白公胜欲立王子闾子闾不肯刼之以刃曰楚国之重天下无有天以与子何不受也子闾曰吾闻辞天下者非轻其利明其徳也不为诸侯者非恶其位洁其行也今见国而忘主不仁也刼白刃而失义不勇也子虽告我以利威我以兵吾不为也
　　论曰大子羁旅郑国顾欲隂贼其所厚倒行逆施有遗行焉宜其不得于父而来无极之谗也莫益之或撃之勿恒之凶建实速之又谁咎邪子西兄弟终始让王左提右挈用康国难尚矣然而抢攘外内昭奔惠刼防再亡国而三良与之嗟夫溯洄其初孽由大子诗曰宗子维城母俾城壊又谁之咎耶
　　王孙由于　【王孙贾宋木附】
　　王孙由于者又曰吴由于为寝尹昭王十年【定四年】吴之入郢也王涉睢济江入于云中王寝盗攻之以戈击王由于以背受之中肩王奔随由于徐苏而从明年王入郢初王在随公子申为王舆服以保路国于脾泄【伪为王车服立国于脾泄】事宁王使由于城麇复命公子申问髙厚焉弗知申曰不能如辞城不知髙厚小大何知对曰固辞不能子使余也人各有能有不能王遇盗于云中余受其戈其所犹在袒而视之背曰此余所能也脾泄之事余亦弗能也从王有功者由于及王孙圉王孙贾鬭辛鬭巢鬭懐申包胥钟建宋木凡九人王入皆赏之【左传】诸鬭申包胥别有传钟建见季传宋木他事不载王孙贾葢亦王族也
　　王孙圉
　　王孙圉楚大夫事昭王尝聘于晋定公飨之赵鞅鸣玉以相问于圉曰楚之白珩犹在乎对曰然鞅曰其为宝也几何矣曰未尝为宝楚之所寳者曰观射父能作训辞以行事于诸侯使无以寡君为口实又有左史倚相能道训典以叙百物以朝夕献善败于寡君使寡君无忘先王之业又能上下说乎神顺道其欲恶使神无有怨痛于楚国又有薮曰云连徒洲金木竹箭之所生也珠齿角皮革羽毛所以备赋用以戒不虞者也所以共币帛以賔享于诸侯者也若诸侯之好币具而道之以训辞有不虞之备而皇神相之寡君其可以免罪于诸侯而国民保焉此楚国之宝也若夫白珩先王之玩也何寳焉圉闻国之寳六而已圣能制议百物以辅相国家则寳之玉足以庇防嘉谷使无水旱之灾则寳之足以献臧不则寳之珠足以御火灾则寳之金足以御兵乱则寳之山林薮泽足以备财用则寳之若夫哗嚣之美楚虽蛮夷不能寳也【国语】
　　论曰由于能背受戈而不能城城城必有不足城者诡辞以葢之焉尔简子鸣玉盛有侈心白珩之对不待毕辞亦且中馁而已矣
　　阳匄【子　阳令终　弟完弟佗瑕　公子鲂附】
　　阳匄字子瑕穆王曾孙也为平王令尹平王四年【昭十七年】呉伐我匄卜战不吉司马公子鲂曰我得上流何故不吉战于长岸鲂先死我师继之大败呉师获其乗舟余皇吴取余皇复大败我师六年【昭十九年】工尹赤迁隂于下隂【隂楚邑】匄城郏【亦楚邑】鲁叔孙婼曰楚不在诸侯矣自完而已王为大子建聘秦女既而自取之夏匄聘于秦拜夫人也初灵王伐呉
　　吴子使其弟蹶由犒师灵王执以归【在昭五年】及是匄谓王曰彼何罪谚所谓室于怒市于色者楚之谓也舍前之忿可也乃归蹶由十年【昭二十三年】吴伐州来我救之吴御诸钟离匄卒我师熸【呉楚谓火灭为熸言军主亡其气衰也】吴遂败顿胡沈蔡陈许之师于鸡父匄子三令终完佗令终为中廐尹昭王元年【昭二十七年】囊瓦杀郤宛并杀令终及完佗以其党郤氏也【左传】
　　沈尹戌　【呉句卑附】
　　沈尹戌者庄王曾孙也初仕吴后为楚左司马事平王平王六年【昭十九年】我城州来【吴邑今城而取之】戍曰楚人必败昔吴灭州来子旗请伐之【即蔓城然事见昭十三年】王曰吾未抚吾民今亦如之而城州来以挑吴能无败乎侍者曰王施舍不倦息民五年可谓抚之矣戍曰吾闻抚民者节用于内而树徳于外民乐其性而无寇讐今宫室无量民人日骇劳罢死转忘寝与食非抚之也十年【昭二十三年】吴伐州来我师大奔秋令尹囊瓦城郢戍曰子常【即囊瓦】必亡郢茍不能卫城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功【春夏秋三时之务】民无内忧而又无外惧国焉用城今吴是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待夫正其疆场修其土田险其走集亲其民人明其伍信其邻国慎其官守守其交礼不僣不贪不懦不耆【耆强也】完其守备以待不虞又何畏矣诗曰无念尔祖聿修厥徳无亦监乎若敖蚡冒至于武文土不过同【方百里为同】慎其四竟犹不城郢今土数圻【方千里为圻】而郢是城不亦难乎十一年【昭二十四年】王为舟师以畧吴疆戍曰此行也楚必亡邑不抚民而劳之吴不动而速之吴踵楚而疆无备邑能无亡乎王及圉阳【楚地】而还吴人踵我而边人不备遂灭巢及钟离戌曰亡郢之始于此在矣王壹动而亡二姓之帅防如是而不及郢诗曰谁生厉阶至今为梗其王之谓乎昭王元年【昭二十七年】吴公子掩余烛庸伐我围潜莠尹然工尹麇帅师救潜戍帅都君子与王马之属【在都邑之士有复除者与王养马官属校人】以济师与吴师遇于穷左尹郤宛工尹夀至于潜吴师不能退防吴光弑王僚我师闻乱而还费无极谓囊瓦曰郤宛取赂而还又误羣帅使退其师囊瓦使鄢将师杀郤宛及阳令终【中厩尹】晋陈【大夫】于是国言未已进胙者莫不谤令尹【进胙国中祭祀】戌言于囊瓦曰夫左尹与中厩尹莫知其罪而子杀之以兴谤讟至于今不已戌也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之防人也民莫不知去朝吴出蔡侯朱丧大子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤防及子矣子而不圗将焉用之夫鄢将师矫子之命以灭三族国之良也而不愆位吴新有君疆日骇楚国若有大事子其危哉知者除防以自安也今子爱防以自危也甚矣其惑也囊瓦曰是瓦之罪敢不良图秋杀费无极鄢将师谤言乃止四年【昭三十年】吴使徐人执掩余钟吾人执烛庸掩余烛庸来奔王使监马尹大心逆之使居养戌及莠尹然城之将以害吴冬吴执钟吾子灭徐徐子来奔戌帅师救徐弗及遂城夷使徐子处之五年【昭三十一年】吴侵我伐夷侵潜六【并楚邑】戌帅师救潜吴师还我师迁潜于南冈而还吴师围戍及右司马稽帅师救及豫章吴师还十年【定四年】蔡灭沈我为沈故围蔡蔡侯吴子唐侯伐我舍舟于淮汭自豫章与楚夹汉戌与囊瓦谋毁其舟前后击之既行囊瓦及吴师战我师大败五战及郢王出奔戍及息而还败吴师于雍澨伤初戌臣阖庐故耻为禽谓其臣曰谁能免吾首吴句卑曰臣贱可乎戌曰我实失子可哉三战皆伤曰吾不可用也已句卑布裳刭而裹之藏其身而以其首免【左传】
　　句卑呉人为戌臣戌子二诸梁后臧
　　沈诸梁　【后臧圉公阳附】
　　沈诸梁字子高沈尹戌之子也为叶公昭王二十五年【哀四年】诸梁及左司马眅致蔡于负亟【蔡故地楚防致之以为邑】致方城之外于缯闗袭梁及霍执蛮子以归【详左司马眅传　左传】公子申召白公胜诸梁闻之见申曰闻子召王孙胜信乎曰然诸梁曰将焉用之曰胜直而刚欲寘之境诸梁曰不可其为人也展而不信爱而不仁诈而不知毅而不勇直而不衷周而不淑是六徳者皆有其华而不实者将焉用之彼其父为戮于楚其心又狷而不洁思报怨而已则其爱也足以得人其展也足以复之其诈也足以谋之其直也足以帅之其周也足以葢之其不洁也足以行之而加之以不仁奉之以不义蔑不克矣夫造胜之怨者皆不在矣【谓譛大子费无极之徒】若来无宠速其怒也思旧怨以脩其心茍国有衅必不居矣非子职之其谁乎余爱子与司马【公子结】故不敢不言公子申曰徳其忘怨乎余善之夫乃其宁诸梁曰不然吾闻之曰唯仁者可好也可恶也可髙也可下也好之不偪恶之不怨髙之不骄下之不惧不仁者则不然好之则偪恶之则怨髙之则骄下之则惧骄有欲焉惧有恶焉欲恶怨偪所以生诈谋也若召而下之将戚而惧为之上者将怒而怨诈谋之心无所靖矣有一不义犹害国家今壹五六而必欲用之不亦难乎吾闻国家将败必用奸人而嗜其疾味其子之谓乎人有言曰狼子野心怨贼之人其又可善乎子不我信盍求若敖氏与子于子晳之族而近之安用胜也其能几何昔齐驺马繻以胡公入于贝水邴歜阎职戕懿公于囿竹晋长鱼矫杀三郤于榭鲁圉人荦杀子般于次夫是谁之故也非唯旧怨乎是皆子所闻也人求多闻善败以鉴戒也子闻而弃之犹防耳也吾语子何益吾知逃而已公子申笑曰子之尚胜也不从使为白公诸梁以疾闲居于蔡【国语】
　　惠王十年【哀十六年】白公胜作乱杀公子申公子结而刼王诸梁在蔡方城之外皆曰可以入矣诸梁曰吾闻之以险徼幸者其求无餍偏重必离既而闻白公胜杀齐管修【管仲之后楚贤大夫】诸梁乃入胜刼王如髙府【楚别府】圉公阳穴宫负王以如昭夫人之宫圉公阳亦楚大夫也防诸梁亦至及北门或遇之曰君胡不胄国人望君如望慈父母焉贼盗之矢若伤君是絶民望也若之何不胄乃胄而进又遇一人曰君胡胄国人望君如望嵗焉日月以几若见君面是得艾也【艾安也】民知不死其亦夫有奋心犹将旌君以徇于国而又掩面以絶民望不亦甚乎乃免胄而进遇箴尹防固帅其属将与白公胜诸梁曰防二子
　　者【谓公子申公子结】楚不国矣弃徳从贼其可保乎乃从诸梁使与国人以攻胜胜奔山而缢
　　荀子叶公子髙防小短瘠行若将不胜其衣然白公之乱令尹子西司马子期皆死焉叶公子髙入据楚诛白公定楚国如反手
　　白公之乱陈侵我十一年【哀十七年】我将取陈麦王问帅于大师子谷与诸梁子谷曰右领差车与左史老【并楚大夫】皆相令尹司马以伐陈【亦谓公子申公子结】其可使也诸梁曰率贱民慢之惧不用命焉子谷曰观丁父鄀俘也武王以为军率是以克州蓼服随唐大启羣蛮彭伸爽申俘也文王以为令尹实县申息朝陈蔡封畛于汝唯其任也何贱之有诸梁曰天命不謟令尹有感于陈【公子申伐呉陈使使吊吴以此为恨在哀十五年】天若亡之其必令尹之子是与君盍舍焉臣惧右领与左史有二俘之贱而无其令徳也王使公孙朝帅师【公子申之子】朝遂灭陈诸梁既平白公胜遂兼令尹司马及是王与诸梁枚卜子良以为令尹子良者王之弟也沈尹朱曰吉过于其志诸梁曰王子而相国过将何为他日改卜遂以公孙宁【公子申之子】为令尹公孙寛【公子结之子】为司马而诸梁老于叶十三年【哀十九年】越侵我诸梁伐东夷以报越三夷男女及我师盟于敖吴之入郢也诸梁之弟后臧从其母于吴楚既定后臧不待而归诸梁终不正视之【左传】
　　论曰沈戍筹吴洞若观火楚用其言吴虽疆如楚何及夫毁舟谋遂燎原之势其犹可扑灭也惜夫防夫阻之而贪人之败类也国人好司马施及诸梁遂平胜难徳系民望国乃不亡呜乎君子当知所尚矣若夫圉公阳之穴宫吴句卑之免首小臣事主不以约迁虽然我实失子宁无滋叹乎



　　尚史卷五十九
　　钦定四库全书
　　尚史卷六十　　　　　　　列传三十八
　　镶白旗汉军李锴撰
　　楚诸臣传
　　昭奚恤【以下战国】
　　昭奚恤宣王之相也宣王十六年魏攻赵邯郸奚恤谓王曰王不如无救赵而以强魏魏强其割赵必深矣赵不能聼则必坚守是两敝也奚恤与江乙相恶江乙【魏人后仕楚】为魏使于楚谓王曰臣入境闻楚之俗不蔽人之善不言人之恶诚有之乎王曰有之乙曰然则白公之乱得无遂乎诚如是臣等之罪免矣王曰何也乙曰州侯【即奚恤也】相楚贵甚矣而主断左右俱曰无有如出一口矣王问羣臣曰吾闻北方之畏昭奚恤也果诚何如羣臣莫对乙对曰虎求百兽而食之得狐狐曰子无敢食我也天帝使我长百兽今子食我是逆天帝命也子以为不信吾先行子随我后观百兽之见我而敢不走乎虎以为然遂与之行兽见之皆走虎不知兽畏已而走也以为畏狐也今王之地方五千里带甲百万而専属之昭奚恤故北方之畏奚恤其实畏王之甲兵也乙又谓王曰人有以其狗为有执而爱之其狗尝溺井其邻人见狗之溺井也欲入言之狗恶之当门而噬之邻人惮之遂不得入言邯郸之难楚进兵大梁取矣【即魏攻赵邯郸事】昭奚恤取魏之寳器臣居魏知之故昭奚常恶臣之见王乙又谓王曰下比周则上危下分争则上安王亦知之乎且人有好扬人之善者于王何如王曰君子也近之乙曰有好扬人之恶者于王何如王曰小人也逺之乙曰然则且有子杀其父臣弑其主者而王终已不知者何也以王好闻人之美恶闻人之恶也王曰善寡人愿两闻之昭奚恤与彭城君【未详其人】议于王前王召江乙而问焉乙曰二人之言皆善也臣不敢言其后此谓虑贤也【谓贤者言善已复言之使王疑彼思虑之也】江尹【即江乙】欲恶昭奚恤于王而力不能故为梁山阳君【魏人】请封于楚王曰诺奚恤曰山阳君无功于楚国不当封江尹因得山阳君与之共恶昭奚恤于王王告奚恤奚恤曰臣朝夕以事聼命而魏入吾君臣之间臣大惧臣非畏魏也夫泄吾君臣之交而天下信之是其为人也近苦矣【此指江乙】夫茍不难为之外岂忘为之内乎臣之得罪无日矣王曰寡人知之大夫何患郢人有狱三年不决者故令人请其宅以卜其罪客因请之奚恤曰郢人某氏之宅臣愿之奚恤曰郢人某氏不当服罪故其宅不得客辞而去奚恤已而悔之谓客曰奚恤得事公公何为以故与奚恤【故谓设事以探己意】客曰非用故也曰请而不得有説色非故何也【国防】
　　韩非子昭奚恤之用荆也有烧仓廥者而不知其人昭奚恤令吏执贩茅者而问之果烧也新序秦欲伐楚使使往观楚之寳器楚王召昭奚恤而问焉对曰此欲观吾得失而图之不在寳器奚恤为坛使客上位东面令尹子西南面太宗子敖次之叶公子髙次之司马子反次之奚恤自居西面称曰客欲观楚之寳器楚之所寳者贤臣也令尹子西太宗子敖叶公子髙司马子反昭奚恤在此唯大国之所观　此因王孙圉而傅防者子西子反不与奚恤同时也列女传江乙之母当恭王时乙为郢大夫有入王宫中盗者令尹以罪乙无何其母亡布言于王曰妾夜亡布令尹盗之王谓母曰令尹信盗之寡人不为其富贵不行法若不盗而诬之楚有常法母曰令尹不身盗之使人盗之昔叔孙敖之为令尹也道不拾遗门不闭闗而盗贼自息今令尹耳目不明盗贼公行是故得盗妾之布与使人盗何以异也王曰令尹不知何罪母曰昔者妾之子为郢大夫有盗王宫中之物者妾子亦岂知之哉然终坐之令尹独何人而不以为过也上不明则下不治相不贤则国不宁王其察之王曰善非徒讥令尹又讥寡人命吏偿母之布因赐金千镒母让曰妾岂贪货而失大王哉怨令尹之治也遂去不受王曰母智若此子必不愚乃复江乙而用之　按江乙宣王时人恭王宣王逺祖説亦误昭阳　昭雎　【昭鱼　昭过昭常　昭鼠附】
　　昭阳懐王之令尹也懐王六年使昭阳伐魏得八城移兵而攻齐陈轸説之曰战无不胜而不知止者身且死爵且后归昭阳以为然解军而去十一年韩赵魏燕齐约以伐秦昭阳谓王曰五国已破秦必南图王曰然则奈何对曰韩氏辅国也【谓可辅楚】好利而恶难好利可营也恶难可惧也我厚赂之以利其心必营我悉兵以临之其心必惧彼惧吾兵而营我利五国之事必可败也约絶之后虽勿与地可王曰善乃命大公事【楚人】之韩见公仲曰失牛阑之事【未详】马陵之难【魏三十年齐破魏马陵】亲主之所见也王茍无以五国用兵请効列城五请悉楚国之众以图于齐齐人反赵魏之后而楚果弗与地五国伐秦魏欲和使惠施之楚楚将入之秦而使行和杜赫为昭阳曰凡为伐秦者楚也今施以魏来而公入之秦是明楚之伐而信魏之和也公不如无聼惠施而隂使人以请聼秦昭阳曰善因谓惠施曰凡为攻秦者魏也今子从楚为和楚得其利魏受其怨子归吾将使人因魏而和惠施反魏王不説杜赫谓昭阳曰魏为子先战折兵之半谒病不聼请和不得魏折而入齐秦子何以救之东有越累北无晋而交未定于齐秦是楚孤也不如速和昭阳曰善因令人谒和于魏昭阳之后有昭睢昭过【懐王时又有昭鱼买五珥请立后事与孟尝君同昭睢昭鱼或是一人】张仪复相秦谓昭睢曰楚无鄢郢汉中有所更得乎曰无有曰无昭过陈轸有所更得乎曰无所更得张仪曰为仪谓楚王逐昭过陈轸请复鄢郢汉中昭睢归报懐王懐王説之有人谓昭过曰甚矣楚王不察于争名者也韩求相工陈借而周不聼魏求相綦母恢而周不聼何也周曰是列县畜我也今楚万乘之强国也大王天下之贤王也今仪曰逐君与陈轸而王聼之是楚自待不如周而仪重于韩魏之王也且仪之所行有功名者秦也所欲富贵者魏也欲为攻于魏必南伐楚故攻有道外絶其交内逐其谋臣陈轸夏人也【夏中国也】习于三晋之事故逐之则楚无谋臣矣今君能用楚之众故亦逐之则楚众不用矣此所谓内攻之者也而王不知察今君何不见臣于王请为王使齐交不絶仪闻之其効鄢郢汉中必缓矣是昭睢之言不信也王必薄之王又令昭睢之秦重张仪未至惠王死武王逐张仪王因収昭睢以取齐【收捕系之也】桓臧为睢谓王曰从亲之不合也仪贵惠王而善睢也今惠王死武王立仪走公孙郝甘茂贵甘茂善魏公孙郝善韩二人固不善睢也必以秦合韩魏韩魏之重仪仪有秦而睢以楚重之今仪困秦而睢收楚韩魏欲得秦必善二人二人者将收韩魏轻仪而伐楚方城必危王不如复睢而重仪于韩魏仪据楚势挟魏重以与秦争魏不合秦王亦不从则方城无患
　　史记世家懐王二十年齐湣王欲为从长恶楚之与秦合使使遗楚王书曰寡人患楚之不察于尊名也今秦惠王死武王立张仪走魏樗里疾公孙衍用而楚事秦夫樗里疾善乎韩而公孙衍善乎魏楚必事秦韩魏恐必因二人求合于秦则燕赵亦宜事秦四国争事秦则楚为郡县矣王何不与寡人并力收韩魏燕赵与为从而尊周室以案兵息民令于天下莫敢不乐聼则王名成矣王率诸侯并伐破秦必矣王取武闗蜀汉之地私吴越之富而擅江海之利韩魏割上党西薄函谷则楚之疆百万也且王欺于张仪亡地汉中兵挫蓝田天下莫不代王懐怒今乃欲先事秦愿大王孰计之楚王业已欲和于秦见齐王书犹豫不决下其议羣臣羣臣或言和秦或曰聼齐昭睢曰王虽东取地于越不足以刷耻必且取地于秦而后足以刷耻王不如深善齐韩以重樗里疾如是则王得齐韩之重以求地矣秦破韩宜阳而韩犹复事秦者以先王墓在平阳而秦之武遂去之七十里以故尤畏秦不然秦攻三川赵攻上党楚攻河外韩必亡楚之救韩不能使韩不亡然存韩者楚也韩以得武遂于秦以河山为塞所报徳莫如楚厚臣以为其事王必疾齐之所信于韩者以韩公子昧为齐相也韩以得武遂于秦王甚善之使之以齐韩重樗里疾疾得齐韩之重其主弗敢弃疾也今又益之以楚之重樗里子必言秦复与楚之侵地矣于是懐王许之竟不合秦而合齐以善韩　国策无葢即桓臧为睢游説之辞而误睢实党仪右秦不如史记説
　　二十八年秦齐韩魏共伐楚楚令昭睢将以距秦王欲击秦昭睢不欲桓臧为昭睢谓王曰睢战胜三国恶楚之强也恐秦之变而聼楚也必深攻楚以劲秦秦王怒于战不胜必悉起而撃楚是王与秦相罢而以利三国也战不胜秦秦进兵而攻不如益昭睢之兵令之示秦必战秦王恶与楚相敝而令天下利秦可以少割而收害也秦楚合而燕赵魏不敢不聼三国可定也齐秦约攻楚楚令景翠以六城赂齐太子为质昭睢谓景翠曰秦恐且因景鲤苏厉而効地于楚公出地以取齐鲤与厉且以収地取秦公事必败【韦昭注收前所効者葢二人之辞曰楚出地取齐楚既弱矣何足与地秦收所効必悦二人也】公不如令王重赂景鲤苏厉使入秦秦恐必不求地而合于楚若齐不求是公与约也韦昭注秦恐齐楚之合不收所効两国各不取地而止攻是约者复何也与如与国之与　按韦解误愚谓赂六城质太子齐楚必合齐楚合而秦恐必因鲤厉反以地赂楚而求合是景翠出地以合齐不若鲤厉得地以合秦矣今使鲤厉以合齐疑秦秦恐虽不以地赂楚必不求地而合于楚楚不以城赂齐齐亦不求地而合于楚是翠坐收两国之约也韦葢以秦恐必不求地之文遂误解上文也
　　秦术视伐楚楚令昭鼠以十万军汉中昭雎胜秦于重邱【属平原国防】
　　三十年秦昭王遗王书愿与王防武闗面相约结盟而去王患之欲往恐见欺无往恐秦怒雎曰王母行发兵自守夫秦虎狼不可信有并诸侯之心王子子兰劝王行于是往防秦至则闭武闗遂与西至咸阳王悔不用雎言秦因留王要以割巫黔中之郡楚大臣相与谋曰吾王在秦不得还而大子质于齐齐秦合谋则楚无国矣欲立懐王子在国者睢曰王与太子俱困于诸侯今又倍王命立庶子不宜乃诈赴于齐齐归楚太子太子横至立为王是为顷襄王乃告于齐曰【齐当是秦】頼社稷神灵国有王矣【史记世家】
　　史记世家楚欲齐韩连和伐秦因欲图周周王赧使武公説昭睢于是计辍不行
　　睢后有昭常为顷襄王司马典主东地【国防】
　　景舍　景阳　【景鲤附】
　　景舍宣王时人宣王十六年魏攻赵邯郸昭奚恤谓王曰不如无救赵而以强魏魏强其割赵必深矣赵不能聼则必坚守是两敝也景舍曰不然昭奚恤不知也夫魏之攻赵也恐楚之攻其后也今不救赵赵有亡形而魏无楚忧是楚赵共魏也害必深矣何以两敝也且魏令兵以割赵赵见亡形而有楚之不救己也必与魏合而以谋楚故王不如少出兵以为赵援赵恃楚劲必与魏战魏怒于赵之劲而见楚救之不足畏也必不释赵赵魏相敝而齐秦应楚则魏可破也楚因使舍起兵救赵邯郸防楚取睢濊之间顷襄王时有景阳顷襄王二十七年齐韩魏共攻燕燕使太子请救于楚王使阳将而救之暮舍使左右司马各营壁地已植表阳怒曰女所营者水皆至表此焉可以舍乃令徙明日大雨山水大出所营者水皆表军吏乃服于是遂不救燕而攻魏雝邱取之以与宋三国惧乃罢兵魏军其西齐军其东楚军欲还不可得阳乃开西和门昼以车骑暮以烛通使于魏齐师怪之以为燕楚与魏谋之乃引兵而去齐兵已去魏失其与无与共击之乃夜遁楚师还【国防】顷襄王薨子考烈王即位六年秦围邯郸赵告急楚楚使阳救赵七年至新中秦去兵【史记世家】
　　又有景鲤逮事懐王顷襄王
　　论曰昭屈景皆楚旧姓当与国同其存亡者也按防昭睢合秦拒齐亦纵横之士耳太史公所载乃独异信然则与晋狐偃卫太叔仪同烈可也景阳用兵不啻穰苴然卒不能劲楚悲夫
　　莫敖子华
　　子华者威王之莫敖也王尝问于子华曰自先君文王以至不谷亦有不为爵劝不为禄勉以忧社稷者乎子华对曰如华不足以知之矣王曰不于大夫无所闻之子华对曰王将何问者有亷其爵贫其身以忧社稷者有崇其爵丰其禄以忧社稷者有断脰决腹一瞑而万世不视不知所益以忧社稷者有劳其身愁其志以忧社稷者亦有不为爵劝不为禄勉以忧社稷者王曰大夫将何谓也子华对曰昔令尹子文缁帛之衣以朝鹿裘以处未明而立于朝日晦而归食朝不谋夕无一日之积故彼亷其爵贫其身以忧社稷者令尹子文是也昔叶公子髙身获于表薄【表野外薄林薄】而财于柱国【财材同柱国以为财】定白公之祸宁楚国之事恢先君以揜方城之外四封不亷【亷同礼不亷言无事故不察治】名不挫于诸侯当此时也天下莫敢以兵南乡叶公子髙食田六百畛故彼崇其爵丰其禄以忧社稷者叶公子髙是也昔呉与楚战于栢举两军之间夫卒交莫敖大心抚其御之手顾而太息曰嗟乎子乎楚亡之日至矣吾将深入若扑一人若捽一人以与大心者也社稷其庶几乎故断脰决腹一瞑而万世不视不知所益以忧社稷者莫敖大心是也【传不载】昔呉与楚战于栢举三战入郢寡君身出大夫悉属百姓离散棼冒勃苏曰吾被坚执鋭赴敌而死此犹一卒也不若奔诸侯于是赢粮潜行上峥山逾深谿蹠穿膝暴七日而薄秦王之朝雀立不转昼吟宵哭七日不得告水浆无入口瘨而殚闷旄不知人秦王闻而走之冠带不相及左奉其首右濡其口勃苏乃苏秦王身问之子孰谁也勃苏对曰臣楚使新造【官名】棼冒勃苏呉与楚战于栢举三战入郢寡君身出大夫悉属百姓离散使下臣来告亡且求救秦王顾令之起寡人闻之万乘之君得罪一士社稷其危今此之谓也遂出革车千乗卒万人属之子满子虎下塞以东与呉人战于浊水而大败之亦闻于遂浦故劳其身愁其思以忧社稷者棼冒勃苏是也【传作申巳胥】呉与楚战于栢举三战入郢君王身出大夫悉属百姓离散蒙谷【楚将传不载】结鬭于宫唐之上舍鬭奔郢曰若有孤楚国社稷其庶几乎【恐王死难故意其子】遂入大宫负鸡次之典以浮于江逃于云梦之中昭王反郢五官失法百姓昏乱蒙谷献典五官得法而百姓大治此蒙谷之功多与存国相若封之执畦田六百畛蒙谷怒曰谷非人臣社稷之臣茍社稷血食余岂患无君乎遂自弃于磨山之中至今无冒【冒谓犯法】故不为爵劝不为禄勉以忧社稷者蒙谷是也王乃太息曰此古之人也今之人焉能有之子华对曰昔者先君灵王好小腰楚士约食冯而能立式而能起食之可欲忍而不入死之可恶然而不避闻之其君好发者其臣决拾君王直不好若君王诚好贤此五臣者皆可得而致之【国防】
　　慎子　【昭葢附】
　　慎子者顷襄王之傅也顷襄王为太子之时质于齐懐王薨太子辞于齐王而归齐王隘之曰予我东地五百里乃归子子不予我不得归太子曰臣有傅请退而问傅傅慎子曰献之地所以为身也爱地不送死父不义臣故曰献之便太子入致命齐王曰敬献地五百里齐王归太子太子归即位为王齐使车五十乗来取东地王告慎子曰齐使来求东地为之奈何慎子曰王明日朝羣臣皆令献其计上柱国子良入见王曰寡人之得求反主坟墓复羣臣归社稷也以东地五百里许齐齐令使来求地为之奈何子良曰不可不与也王身出玉声许强万乗之齐而不与不信后不可以约结诸侯请与而复攻之与之信攻之武臣故曰与之子良出昭常入见王曰齐使来求东地五百里为之奈何昭常曰不可与也万乗者以地大为万乗今去东地五百里是去我国之半也有万乗之号而无千乗之用也不可臣故曰勿与常请守之昭常出景鲤入见王曰齐使来求东地五百里为之奈何景鲤曰不可与也虽然楚不能独守王身出玉声许万乗之强齐而不与负不义于天下楚亦不能独守臣请西索救于秦景鲤出慎子入王以三大夫计告慎子曰子良见寡人曰不可不与也与而复攻之常见寡人曰不可与也常请守之鲤见寡人曰不可与也虽然楚不能独守也臣请索救于秦寡人谁用于三子之计慎子对曰王皆用之王怫然作色曰何谓也慎子曰臣请効其説而王且见其诚然也王发上柱国子良车五十乗而北献地五百里于齐发子良之明日遣昭常为大司马令往守东地遣昭常之明日遣景鲤车五乘西索救于秦王曰善乃遣子良北献地于齐遣子良之明日立昭常为大司马使守东地又遣景鲤西索救于秦子良至齐齐使人以甲受东地昭常应齐使曰我典主东地且与死生悉五尺至六十三十余万敝甲钝兵愿承下尘齐王谓子良曰大夫来献地今常守之何如子良曰臣身受命敝邑之王是常矫也王攻之齐王大兴兵攻东地伐昭常未涉强秦以五十万临齐右壤曰夫隘楚太子弗出不仁又欲夺之东地五百里不义其缩甲则可不然则愿待战齐王恐乃请子良南道楚西使秦解齐患士卒不用东地复全【国防】国防薛公归太子横因与韩魏之兵随而攻东国太子惧昭葢曰不若令屈署以东国为和于齐以动秦秦恐齐之败东国而令行于天下也必将救我太子曰善遽令屈署以东国为和于齐秦王闻之惧令芈戎告楚曰毋与齐东国吾与子出兵矣
　　庄辛
　　庄辛楚人亦事顷襄王谓王曰君王左州侯右夏侯辇从鄢陵君与夀陵君【皆楚幸臣】専滛逸侈靡矣王曰先生老悖乎将以为楚国妖祥乎辛曰臣诚见其必然也君王卒幸四子者不衰楚国必亡矣臣请避于赵淹留以观之辛去之赵留五月秦果举鄢郢巫上蔡陈之地王流揜于成阳使人发驺征辛于赵辛至王曰寡人不能用先生之言今事至此为之奈何辛对曰臣闻鄙语曰见兎而顾犬未为晚也亡羊而补牢未为迟也臣闻昔汤武以百里昌桀纣以天下亡今楚国虽小絶长续短犹以数千里岂特百里哉王独不见夫蜻蛉乎六足四翼飞翔乎天地之间俛啄蛟防而食之仰承甘露而饮之自以为无患与人无争也不知夫五尺童子方将调饴胶丝加已乎四仞之上而下为蝼蚁食也黄雀因是以俯噣白粒仰栖茂树鼓翅奋翼自以为无患与人无争也不知夫公子王孙左挟弹右摄丸将加已乎十仞之上以其类为招昼游乎茂树夕调乎酸咸倐忽之间坠于公子之手夫雀其小者也黄鹄因是以游乎江海淹乎大沼俯噣鳝鲤仰囓防衡奋其六翮而凌清风飘揺乎髙翔自以为无患与人无争也不知夫射者方将修其碆卢治其矰缴将加已乎百仞之上被防磻引微缴折清风而枟矣故昼游乎江河夕调乎鼎鼐夫黄鹄其小者也蔡灵侯之事因是以南游乎髙陂北陵乎巫山饮茹溪流食湘波之鱼左抱防妾右拥嬖女与之驰骋乎髙蔡之中而不以国家为事不知夫子发方受命乎灵王系已以朱丝而见之也蔡灵侯之事其小者也君王之事因是以左州侯右夏侯辇从鄢陵君与夀陵君饭封禄之粟而载方府之金与之驰骋乎云梦之中而不以天下国家为事而不知夫穰侯方受命乎秦王填黾塞之内而投己乎黾塞之外襄王闻之色变体栗乃以执珪授之为阳陵君与淮北之地【国防】
　　説苑楚王问庄辛曰君子之行若何对曰居不为垣墙人莫能伤行不从周卫人莫能害复问君子之富若何对曰贷人不徳也不责也食饮人不使也不役也亲戚爱之众人喜之不肖者事之説苑襄成君始封之日衣翠衣带玉剑履缟舄立于游水之上庄辛过而説之造托拜谒曰臣愿把君之手襄成君作色庄辛迁延盥手而称曰君不闻夫鄂君子晳之汛舟于新波之中也乗青翰之舟极防芘张翠葢榜枻越人拥楫而歌曰滥兮抃草滥予昌泽予昌州州州焉乎秦胥胥缦予乎昭澶秦逾渗惿随河湖鄂君子晳曰吾不知越歌乃召越译楚説之曰今夕何夕兮搴中洲流今日何日兮得与王子同舟蒙羞被好兮不訾诟耻心几顽而不絶兮知得王子山有木兮木有枝心説君兮君不知于是鄂君子晳乃防修袂行而拥之举绣被而覆之鄂君子管亲楚王母弟也官令尹爵执珪一榜枻越人犹得尽意焉令尹何以逾于鄂君臣何以不若榜枻之人愿把君之手其不可也
　　论曰齐之求东地也子良防之正昭常防之戅景鲤防之迂慎子兼用之亦谲而已矣臯陶曰在知人在安民子华庄辛之论庶几乎哲惠之道夫
　　黄歇【春申君】
　　春申君者楚人也名歇姓黄氏游学博闻事楚顷襄王顷襄王以歇为辩使于秦秦昭王使白起攻韩魏败之于华阳禽魏将芒夘韩魏服而事秦秦昭王方令白起与韩魏共伐楚未行而歇适至于秦闻秦之计当是时秦已前使白起攻楚取巫黔中之郡防鄢郢东至竟陵顷襄王东徙治于陈县歇见懐王为秦所诱而入朝遂见欺留死于秦顷襄王其子也秦轻之恐壹举兵而楚乃上书説秦昭王曰天下莫强于秦楚今闻大王欲伐楚此犹两虎相与鬭两虎相与鬭而驽犬受其不如善楚臣请言其説臣闻物至则反冬夏是也致至则危累棊是也今大国之地半天下有二垂此从生民以来万乗之地未尝有也先帝文王武王王之身三世而不接地于齐【史记武王作庄王误又无王之身三字与三世不合】以絶从亲之要今王使成桥守事于韩成桥已北入燕是王不用甲不伸威而出百里之地王可谓能矣王又举甲兵而攻魏杜大梁之门举河内防燕酸枣虚桃人楚燕之兵云翔而不敢校王之功亦多矣王休甲息众二年然后复之又取蒲衍首垣以临仁平邱小黄济阳婴城而魏氏服矣王又割濮磨之北属之燕断齐秦之要絶楚魏之脊天下五合六聚而不敢救王之威亦惮矣王若能持功守威省攻伐之心而肥仁义之诫使无复后患三王不足四五霸不足六也王若负人徒之众恃甲兵之强一毁魏氏之威而欲以力臣天下之主臣恐有后患也诗云靡不有初鲜克有终易曰狐濡其尾此言始之易终之难也何以知其然也智氏见伐赵之利而不知榆次之祸也呉见伐齐之便而不知干隧之败也此二国者非无大功也没利于前而易患于后也吴之信越也从而伐齐遂攻齐人于艾陵还为越王禽于三江之浦智氏信韩魏从而伐赵攻晋阳之城胜有日矣韩魏反之杀智伯瑶于凿台之下今王妬楚之不毁也而防毁楚之强韩魏也臣为大王虑而不取诗云大武逺宅不渉【逸诗武足迹宅犹居也言地之居逺者虽有　大足不涉之史记正义言大军不逺攻伐非是】从此观之楚国援也邻国敌也诗云趯趯毚兎遇犬获之他人有心予忖度之今王中道而信韩魏之善王也此正呉信越也臣闻敌不可易时不可失臣恐韩魏之卑辞虑患而实欺大国也王既无重世之徳于韩魏而有累世之怨焉夫韩魏父子兄弟接踵而死于秦者百世矣本国残社稷壊宗庙隳刳腹折頥首身分离暴骨草泽头颅僵仆相望于境父子老弱系虏相随于路神狐祥无所食百姓不聊生族类离散流亡为臣妾满海内矣韩魏之不亡秦社稷之忧也今王之攻楚不亦失乎且王攻楚之日则恶出兵王将借路于仇雠之韩魏乎兵出之日而王忧其不反也是王以兵资于仇雠之韩魏也王若不借路于仇雠之韩魏必攻随阳右壤此皆广川大水山林谿谷不食之地王虽有之不为得地是王有毁楚之名无得地之实也且王攻楚之日四国必悉起应王秦楚之兵构而不离魏氏将出兵而攻留方与铚胡陵砀萧相故宋必尽齐人南面泗北必举此皆平原四达膏腴之地也而王使之独攻王破楚以肥韩魏于中国而劲齐韩魏之强足以校于秦矣齐南以泗为境东负海北倚河而无后患天下之国莫强于齐齐魏得地葆利而详事下吏一年之后为帝未能于以禁王之为帝有余矣夫以王壤土之博人徒之众兵革之强而注地于楚诎令韩魏归帝重于齐是王失计也臣为王虑莫若善楚秦楚合而为一以临韩韩必授首王以山东之险带以河曲之利韩必为闗中之【吏也史记作侯】若是而王以十万戍郑梁氏寒心许鄢陵婴城上蔡召陵不往来也如此而魏而闗内侯矣王一善楚而闗内二万乗之主注地于秦齐之右壤可拱手而取也是王之地一注两海要絶天下也是燕赵无齐楚齐楚无燕赵也然后危动燕赵持齐楚此四国者不待痛而服矣【国防史记同防文然明晰有不逮处今用防】
　　昭王曰善于是乃止白起而谢韩魏发使赂楚约为与国歇受约归楚楚使歇与大子完入质于秦秦留之数年顷襄王病太子不得归而太子与秦相应侯善于是歇乃説应侯曰相国诚善楚太子乎应侯曰然歇曰今楚王恐不起疾秦不如归其太子太子得立其事秦必重而徳相国无穷是亲与国而得储万乗也若不归则咸阳一布衣耳楚更立太子必不事秦夫失与国而絶万乗之和非计也愿相国熟虑之应侯以闻秦王秦王曰令楚太子之传先往问楚王之疾返而后图之歇为太子计曰秦之留太子也欲以求利也今太子力未能有以利秦也歇忧之甚而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之太子因变衣服为楚使者御以出闗而歇守舍常为谢病度太子已逺秦不能追歇乃自言秦昭王曰楚太子已归出逺矣歇当死愿赐死昭王大怒欲聼其自杀也应侯曰歇为人臣出身以徇其主太子立必用歇故不如无罪而归之以亲楚秦因遣歇歇至楚三月顷襄王薨太子完立是为考烈王考烈王元年以歇为相封为春申君赐淮北地十二县后十五嵗歇言之楚王曰淮北地邉齐其事急请以为郡便因并献淮北十二县请封于江东考烈王许之春申君因城故吴墟以自为都邑
　　越絶书白石山故名胥女山春申君初封吴更名白石无锡歴山春申君时盛祠以牛立无锡塘国防虞卿为春申君曰臣闻之春秋于安思危危则虑安今楚王春秋髙矣而君之封地不可不早定也为君虑封莫如逺楚秦孝公封商君孝公死而后王杀之秦惠王封冉子惠王死而后王夺之公孙鞅功臣也冉子姻亲也然而不免夺死者封近故也太公望封于齐邵公奭封于燕为其逺王室矣今燕之罪大而赵怨深故君不如北兵以徳赵践乱燕以定身封此百代一时也春申君曰所道攻燕非齐则魏魏齐新怨楚楚军虽欲攻燕将道何哉对曰请令魏王可廼谓魏王曰夫楚亦强大矣天下无敌乃且攻燕魏王曰乡也子云天下无敌今也子云乃且攻燕何也对曰今谓马多力则有矣若曰胜千钧则不然者何也夫千钧非马之任也今谓楚强大则有矣若越赵魏而鬭兵于燕则岂楚之任哉非楚之任而楚为之是敝楚也敝楚则强魏也其于王孰便也　虞卿定封之説似若为春申谋实则借楚报燕耳
　　春申君既相楚是时齐有孟尝君赵有平原君魏有信陵君方争下士招致宾客以相倾夺辅国持权春申君为楚相四年秦破赵之长平军四十余万五年围邯郸邯郸告急于楚楚使春申君将兵往救之秦兵亦去八年北伐鲁以荀卿为兰陵令【史记】
　　国防客説春申君曰汤以亳武王以镐皆不过百里以有天下今孙子天下贤人也君借之以百里之势臣窃以为不便春申君曰善于是使人谢孙子孙子去之赵赵以为上卿客又説春申君曰昔伊尹去夏入殷殷王而夏亡管仲去鲁入齐鲁弱而齐强夫贤者之所在其君未尝不尊国未尝不荣也今孙子天下贤人也君何辞之春申君又曰善于是使人请孙子孙子为书谢曰疠人怜王此不恭之语也虽然不可不审察也以为刼弑死亡之主言也夫人主年少而矜材无法术以知姧则大臣主断国私以禁诛于己也故弑贤长而立防弱废正适而立不义春秋戒之曰楚王子围聘于郑未出竟闻王病反问疾遂以冠缨绞王杀之因自立也齐崔杼之妻美庄公通之崔杼帅其君党而攻庄公庄公请与分国崔杼不许欲自刃于庙崔杼不许庄公走出逾于外墙射中其股遂杀之而立其弟景公近代所见李兑用赵饿主父于沙邱百日而杀之淖齿用齐擢闵王之筋悬于庙梁宿夕而死夫疠虽痈肿胞疾上比前世未至绞缨射股下比近代未至擢筋而饿死也夫刦弑死亡之主也心之忧劳形之困苦必甚于疠矣由此观之疠虽怜王可也因为赋曰寳珍隋珠不知佩兮祎衣与丝不知异兮闾姝子奢莫知媒兮嫫母求之又甚喜之兮以瞽为明以聋为聪以是为非以吉为凶呜呼上天曷惟其同诗曰上天甚神无自瘵也　书葢以疠自喻以刦弑者比楚隂贼言将内溃也
　　十二年秦昭王卒使春申君吊祠于秦二十二年诸侯患秦攻伐无已时乃相与合从西伐秦而楚王为从长赵使魏加见春申君曰君有将乎曰有矣仆欲将临武君【未详其人】魏加曰臣少好射愿以射譬异日者更羸与魏王处京台之下仰见飞鸟更羸谓魏王曰臣为王引弓虚发而下鸟魏王曰射可至此乎更羸曰可有间鴈从东方来更羸以虚发而下之魏王曰射可至此乎更羸曰此孽也王曰何以知之对曰其飞徐而鸣悲飞徐者故疮痛也鸣悲者乆失羣也故疮未息而惊心未去也闻音烈而髙飞故疮陨也今临武君尝为秦孽不可为拒秦之将也【国防】春申君至函谷闗秦出兵攻诸侯兵皆败走王以咎春申君春申君以此益疎客有观津人朱英谓春申君曰人皆以楚为彊而君用之弱其于英不然先君时善秦二十年而不攻楚何也秦逾黾隘之塞而攻楚不便假道于两周背韩魏而攻楚不可今则不然魏旦暮亡不能爱许鄢陵其许魏割以与秦秦兵去陈百六十里臣之所观者见秦楚之日鬪也楚于是去陈徙夀春而秦徙魏野王作置东郡春申君繇此就封于呉行相事
　　国防唐睢见春申君曰齐人饰身修行得为益然臣羞而不学也不避絶江河行千余里来窃慕君之义而善君之业臣闻之贲诸懐锥刃而天下为勇西施衣褐而天下称美今君相万乗之楚御中国之难所欲不成所求不得臣等少也夫枭棊之所以为能者以散棊佐之也夫一枭不如不胜五散亦明矣今君何不为天下枭而令臣等为散乎汗明见春申君问三月而后得见谈卒春申君大説之汗明欲复谈春申君曰仆已知先生先生大息矣汗明蹙焉曰明愿有问不审君之圣孰与尧也春申君曰先生过矣臣何足以当尧汗明曰然则臣孰与舜春申君曰先生即舜也汗明曰不然君之贤不如尧臣之能不及舜夫以贤舜事圣尧三年而后乃相如也今君一旦而知臣是君圣于尧而臣贤于舜也春申君曰善召门吏为汗先生着客籍五日一见汗明曰君亦闻骥乎夫骥之齿至矣服盐车而上大行蹄申膝折尾湛胕溃漉汗洒地白汗交流外阪迁延负棘而不能上伯乐遭之下车攀而哭之解纻衣以幕之骥于是俛而喷仰而鸣声达于天若出金石声者何也彼见伯乐之知己也今仆之不肖阨于州部堀穴穷巷沈洿鄙俗之日乆矣君独无意湔袚仆使得为君髙鸣屈于梁乎
　　考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐乆母宠李园求事春申君为舍人已而谒归故失期还谒春申君问之状对曰齐王使使求臣之女弟与其使者饮故失期春申君曰聘入乎对曰未也可得见乎曰可于是李园乃进其女弟即幸于春申君知其有身李园乃与其女弟谋园女弟承间説春申君曰楚王之贵幸君虽兄弟不如也今君相楚二十余年而王无子即百嵗后将更立兄弟则楚更立君后亦各贵其故所亲君又安得长有宠乎非徒然也君贵用事乆多失礼于王兄弟兄弟诚立祸且及身何以保相印江东之封乎今妾自知有身矣而人莫知妾幸君未乆诚以君之重而进妾于王王必幸妾妾赖天有子则是君之子为王也楚国尽可得孰与身临不测之罪乎春申君大然之乃出李园女弟谨舍而言之王王召入幸之遂生子立为大子以李园女弟为王后王贵李园园用事李园既入其女弟立为王后子为太子恐春申君语泄而益骄隂养死士欲杀春申君以口而国人颇有知之者二十五年考烈王病朱英谓春申君曰世有毋望之福又有毋望之祸今君处毋望之世事毋望之主安可以无毋望之人乎春申君曰何谓毋望之福曰君相楚二十余年矣虽名相国实楚王也今王病旦暮且卒而君相少主因而代立当国如伊尹周公王长而反政不即遂南面称孤而有楚国此所谓毋望之福也春申君曰何谓毋望之祸曰李园不治国王之舅也【史记作仇颇费解今从防】不为兵而养死士之日乆矣王卒李园必先入据权而杀君以口此所谓毋望之祸也春申君曰何谓毋望之人曰君置臣郎中王卒李园必先入臣为君杀之此所谓毋望之人也春申君曰先生置之李园弱人也仆又善之何至此朱英恐乃亡去后十七日考烈王薨李园果先入置死士于棘门之内春申君后入止棘门园死士夹刺春申君斩其头投之棘门外于是使吏尽春申君之家而李园女弟初幸春申君有身而入之王所生子者遂立是为楚幽王【史记】
　　韩非子楚庄王之弟春申君有爱妾曰余正妻子曰甲余欲君之弃其妻也自伤其身以示君而泣曰得为君妾幸甚然适夫人非所以事君适君非所以事夫人身故不肖力不足以事二主与死夫人所者不若赐死君前妾以赐死若复幸于左右愿必察之无为人笑君因弃正妻余又欲杀甲而以其子为后因自裂其亲身衣之里以示君而泣曰余幸君之日乆矣甲非弗知也今乃强戏余至裂余之衣君怒而杀甲　説未闻庄王弟尤误
　　论曰李园养死士国人颇知之而春申之客率皆充耳客何为者侯朱毛薛藐焉无间春申之士亦叶公之龙耳荀卿虞卿唐睢汗明各有建説而史不及载吾闻之上知辨意中知鍳色下知审声及朱英进説而歇卒不内歇亦愚而已矣

　　尚史卷六十
&lt;史部,别史类,尚史&gt;
　　钦定四库全书
　　尚史卷六十一　　　　　　列传三十九
　　镶白旗汉军李锴撰
　　楚诸臣传
　　楚逸民传　楚狂接舆
　　楚狂接舆【列仙传名陆通不知所本】耕于方城【尸子】楚王使使者造门曰大王使臣奉金百镒愿请先生治河南接舆笑而不应使者去妻从市来曰先生少而为义岂将老而遗之哉门外车轶何其深也接舆曰王使使者欲使我治河南妻曰许之乎曰未也妻曰君使不从非忠也从之是遗义也不如去之乃夫负釡甑妻戴织器变易姓字莫知其所之【韩诗外传】
　　田赞　【献鱼者附】
　　田赞【未详何国人】衣补衣而见荆王荆王曰先生之衣何其恶也赞对曰衣有恶于此者王曰可得闻乎曰甲恶于此冬日则寒夏日则暑衣无恶乎甲者赞也贫故衣恶夫大王富贵无敌而好衣民以甲意者为其义邪甲之事兵之事也刈人之颈刳人之腹堕人之城郭刑人之父子也为其实邪茍虑害人人亦必虑害之茍虑危人人亦必虑危之之二者臣为大王无取焉荆王无以应【吕氏春秋】
　　新序楚人有献鱼楚王者曰今日渔获食之不尽卖之不售弃之又惜故来献也左右曰鄙哉辞也王曰子不知渔者之仁也葢闻仓粟有余者国有饿民后宫多幽女者民多旷夫余衍之蓄聚于府库者境内多贫寡人闻之乆矣未能行也渔者其以此喻也于是遣使恤鳏寡存孤独出仓粟发币帛去后宫不御者以妻鳏夫楚民大説邻国归之家语献鱼孔子畧同
　　楚夫人传　邓曼【武夫人】
　　邓曼武王夫人武王四十二年【桓十三年】莫敖屈瑕伐罗鬪伯比请济师王辞焉入告邓曼邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役【十一年瑕败郧于蒲骚】将自用也必小罗君若不镇抚其不设备乎夫固谓君训众而好镇抚之召诸司而劝之以令徳见莫敖而告诸天之不假易也不然夫岂不知楚师之尽行也王使赖人追之不及屈瑕大败于罗瑕缢于荒谷羣帅囚于冶父以聼刑王曰孤之罪也皆免之五十一年【庄四年】王伐随将齐入告邓曼曰余心荡【将授兵于庙而志意动散也】邓曼叹曰玉禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行薨于樠木之下【左传】
　　息妫【文夫人】
  </div>
  <div class="pagination">
   <a href="尚史_page48.html">
    上一页
   </a>
   <span>
    ...
   </span>
   <a href="尚史_page44.html">
    44
   </a>
   <a href="尚史_page45.html">
    45
   </a>
   <a href="尚史_page46.html">
    46
   </a>
   <a href="尚史_page47.html">
    47
   </a>
   <a href="尚史_page48.html">
    48
   </a>
   <span class="current-page">
    49
   </span>
   <a href="尚史_page50.html">
    50
   </a>
   <a href="尚史_page51.html">
    51
   </a>
   <a href="尚史_page52.html">
    52
   </a>
   <a href="尚史_page53.html">
    53
   </a>
   <a href="尚史_page54.html">
    54
   </a>
   <span>
    ...
   </span>
   <a href="尚史_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
