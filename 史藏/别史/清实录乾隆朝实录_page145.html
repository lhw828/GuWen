<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 145 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 145 页/共 1860 页
  </h1>
  <div class="content">
   ○乙丑。谕曰。弘昇于皇考时身获重罪禁锢。后蒙见宥。俾得自效。朕即位以来。用至都统。允宜感戴殊恩。竭力报效。专心一意。念切国家。乃伊以此恩施。竟若为他人荐举所致。诸处夤缘。肆行无耻。伊所谄事之人。朕若宣示于众。干连者多。而其人亦何以克当。故朕仍尽亲亲之道。不肯暴扬。但弘昇以若是之人。若仍留之于外。必至挑动事端。使我宗室不睦。事体不知何所底止。故遣都统瑚琳、副都统旺扎勒、至该处即将伊革去都统锁拏。著旺扎勒押解来京。交宗人府。著宗人府再行请旨。伊所办事件。著瑚琳在彼。办竣来京。其所遗都统员缺。著哈达哈调补。其哈达哈所遗员缺。著什特库补授。此后王公宗室等。当以弘昇为戒。力除朋党之弊。念切国家。保全宗室之颜面。试思今将弘昇如此治罪。袒护弘昇之人。有心存瞻顾。代伊奏请宽宥者乎。亦不过私下妄谈耳。亦宜知他人之不足恃也。　　

○丙寅。上御乾清门听政。　　

○予故吏部尚书甘汝来、祭葬如例。谥庄恪。　　

○礼部奏。朝鲜国人金时宗。行猎为生。潜来内地。应遵照雍正十二年之例。令该国王分别定拟。防汛各官。照例议处。其未获之朝鲜国民人金成白、金次雄、金成雄。及容留伊等居住之内地民人王高士、姜箕明、张卉才、及杨姓不知名二人。应令奉天将军。宁古塔将军。严行。缉拏。获日照例严加定拟。其朝鲜国民人。仍解交该国王另行定拟报部。得旨允行。　　

○丁卯。上以太庙前殿工程告竣。亲诣阅视。　　

○是日起。上以告祭太庙。斋戒三日。　　

○驻防哈密总兵王邦宁病故。遗疏闻。谕曰王邦宁统领官兵。驻防哈密。边陲重地。宣力维勤。前闻在外患病。特降谕旨。令其回任调理。今闻溘逝。深为悯恻。据李绳武奏称。已差弁员送柩起行。著该督将库银赏赐二千两。付伊家属为丧葬之用。所有应得恤典。著该部察例具奏。至王邦宁遗摺内、所请应领俸饷。恳求在陕支领之处。著照所请行。该部知道。　　

○旌表守正被戕之广东潮阳县民林阿璞妻刘氏。　　

○戊辰。吏部等部议覆。浙江道监察御史博尔和奏请。每月分送己未完结科抄。理藩院、加汉字。顺天府、加清字。以便满汉科道。公同注销。又繙译乡会两试。应用内帘监试。外场巡察。并入号巡查等御史。共十员。将满汉御史一体开列。各点五员。应如所请。从之。　　

○己巳。户部议覆。浙江巡抚卢焯题报。处州府属之丽水。金华府属之金华、永康、等三县。被旱被虫请按亩给赈。应如所请。得旨。依议速行。　　

○又议覆。甘肃巡抚元展成疏称。岷州、河州、庄浪、等营。倒毙茶马三十三匹。及长支料、九十三石五斗。草、四千六百七十五束。应赔款项。较之侵贪那移。情罪稍轻。可否援雍正十三年恩招以前。分赔代赔一概豁免之例。准其豁免。得旨允行。　　

○庚午。上诣太庙告祭。　　

○诣皇太后宫问安。　　

○谕、孟冬太庙时享。朕已有旨亲诣行礼。因日来体中微觉畏风。欲稍避清晨寒气。届期著和亲王弘昼恭代。二十八日、恭进册宝。系选定辰时。朕仍亲诣行礼。　　

○又谕。太庙工程告竣。朕亲诣敬瞻。所修工程。坚固整齐。其办理之王大臣官员等。著交部议叙。　　

○又谕。甘省之秦安等十五州县。俱有被水被雹之处。朕已格外加恩。将该州县本年应徵地丁钱粮。降旨宽免。但甘省州县。从前多系卫所。其额徵之项。本色多而折色少。亦有全徵本色者。朕从前因甘省州县屯地。皆徵本色。而无折色。每遇蠲免之年。不得一体沾恩。曾降旨准免三分之一。此次秦安等十五州县。应徵粮草。亦著照屯户之例。蠲免三分之一。以示朕优恤边民之至意。该督抚即遵谕行。　　

○又谕。据鄂弥达、元展成、奏称。西宁府属之碾伯县。宁夏府属之灵州、中卫县。俱续有被水被雹之处。又碾伯、平番、西宁、三县。乾隆三年分额徵。并节年一切借项。前经奏明、缓至本年催徵。今查各该县夏收。除被灾处所。其余俱有七八分收成。但上年已经被雹被虫。收成仅在五分以上。平番现在采买供支驻庄满兵粮草。西碾二邑。亦因仓储缺少。正需采买积贮。今积年应完各项。为数繁多。若一时并徵。民力不无竭蹷。请将三县今年所借耔种口粮。于秋收后照数徵收。其旧欠分年带徵等语。朕因秦安等十五州县。俱有水雹偏灾。业经降旨特加优恤。将本年应徵银粮草束。分别蠲免。今碾伯、灵州、中卫、亦有被灾之处。而碾伯上年已属歉收。灵州、中卫、又当宁夏灾伤之后。著将此三州县应徵银粮草束。与秦安等州县、一体加恩。分别宽免。其碾伯、平番、西宁、三县。所有三年分额徵。并节年借项。著于庚申年起。分作三年带徵。以纾民力。　　

○辛未。孝慈高皇后忌辰。遣官祭福陵。　　

○谕、盛京工部侍郎员缺。著护军统领德龄补授。盛京兵部侍郎员缺。著常安补授。常安著来京请训。再赴奉天之任。其所管军前粮饷事务。著额驸策凌委员暂行管理。寻策凌请以参赞大臣阿兰泰署理。奏入、报闻。　　

○又谕、据江苏巡抚张渠奏称、江宁驿盐道曾德谟。报丁母忧。其员缺甚为紧要。查有苏州府知府黄鹤鸣。操守端廉。才情繁练。若以之补授江宁驿盐道。则要缺可资得人之益等语。黄鹤鸣著照该抚所请。补授江宁驿盐道。　　

○又谕、原任云南普洱府知府漆扶助。以伊母年老。告请终养。回江西本籍。漆扶助在滇居官。声名素优。而因离家太远。辞职归养。今出有浙江金华府知府一缺。与江西相近。著将漆扶助补授。俾伊母子音问时通。仍得备国家之用。　　

○户部议覆。两江总督那苏图疏请。将续拨江西仓谷十万石。采买米三万石内。动支米二万八千五石二斗零。以补下江蠲缓兵米。其余米谷酌量分贮备用。应如所请。从之。　　

○又议覆。贵州总督张广泗疏称。黔省社仓。不应减息收耗。应将出借社谷。比照部行出借仓谷之例。收成五分以下。缓至次年秋后还仓。六分者本年还一半。次年还一半。均免加息。七分者本年全还。亦免加息。收成八分、九分、十分者。本年秋收。照数加息还仓。应如所请。从之。　　

○工部议覆。直隶河道总督顾琮等疏称。河工岁抢料物。均照定价在附近村庄采买。秫秸一项自雍正三年。酌定每束银六厘。嗣缘乾隆二三年间。附近村庄。被水淹潦。秫秸歉收昂贵。议定每束暂给银一分。丰收之岁。不以为例。今岁固安一带。田禾丰收。似应六厘一束采办。但各工附近村庄。远近不一。丰歉各殊。恐难一律。应请按照时价。自六厘至七厘不等。酌量道路远近。据实分晰。造册开报。应如所请。得旨。依议速行。　　

○壬申。上诣太庙。恭进太祖高皇帝。孝慈高皇后。太宗文皇帝。孝端文皇后。孝庄文皇后。世祖章皇帝。孝惠章皇后。孝康章皇后。圣祖仁皇帝。孝诚仁皇后。孝昭仁皇后。孝懿仁皇后。孝恭仁皇后。重造玉册。改镌玉宝。世宗宪皇帝。孝敬宪皇后。新制玉册、玉宝。于太庙。是日。工部豫于太庙街门内奉祠署恭进册宝处所。设彩棚。陈玉册。玉宝。于案。礼部堂官。奏请皇帝御礼服。诣案前。恭阅册宝。上香行礼。王公大臣等。恭奉册宝。奉安于太庙中殿。上行礼如仪。　　

○癸酉。孝敬宪皇后忌辰。遣官祭泰陵。　　

○户部议覆、云南巡抚张允随疏称。滇省办运京铜。应需铜本银。题请拨发未到。请于库存浙江协滇铜本银内。借用二十五万两。俟部拨到日。照数还项。应如所请。从之。　　

○又议覆、河东盐政定柱。据额引全完商人范天锡。等。请于乾隆四年余引十万道之外。添给余引十万道。接济民食。应如所请。从之。　　

○是月。户部尚书海望。奏酌定万年吉地事。得旨。此摺并图。暂行收贮。俟朕明春往泰陵去时。左近再行亲看。其董各庄之地。俟朕行木兰围去时。顺便再看。　　

○直隶河道总督顾琮奏。南运河估建月堤。开镶放淤。化险为平。本年水势异涨。堤岸得保无虞。俱赖放淤之益。请将经理淤工之原任州判王宏道。朱光锳。一体从优议叙。得旨。著照所请行。该部知道。　　

○直隶宣化等处副将署总兵官李质粹奏请。令镇标三营兵丁。随时射猎。得旨。绿旗兵丁。非同旗下。射猎演武。恐属无益之举。此奏不必行。　　

○两江总督那苏图奏。请将降谕旨。蠲免徐、凤、等府州所属内之被水州县。本年应徵漕粮。其被水州县内不成灾区图。应徵本年地丁银两。统缓至明年麦熟后起徵。得旨。知道了。有旨谕部。将成灾地方之漕粮缓徵。其被水州县内、不成灾之区图。应徵地丁银两。亦缓至明年麦熟矣。　　

○又奏。江省入秋以来。各属得雨沾足。除淮、海、徐、凤、颍、泗、所属。被水成灾外。收成约七八九十分不等。并将现在米粮价值开单进呈。得旨。览奏朕怀稍慰。但秋成之后。而米豆之价反增。其故何耶。　　

○江南河道总督高斌奏。九月初五日。黄水已落五尺九寸。湖水已落三尺九寸。查旧年此际。水势方长。今初届寒露。水落迅速。亟应将清口重层草坝。上紧收束。以蓄湖水。豫防明年复有黄强清弱之虞。得旨。所奏俱悉。旧岁原属异常之事。若每年如彼。则河工难矣。　　

○又奏。江南徐州府属被水歉收。办理秸料。可否照河南秸料。每束官价九厘、加银五厘之例。得旨。豫省原因灾重而有此特恩。岂可率援以为例乎。　　

○江苏巡抚张渠奏。遵旨办理僧道。使之日渐减少。现在将事件词涉僧道。而又犯清规者。追其度牒。勒令还俗。总期寓沙汰于无形之中。得旨。如此办理甚是。若办得妥。数年后即有光景矣。　　

○又奏。苏、松、常、镇、太、粮储道姚孔炳。办漕五载。军民相安。洵为下江各道内出色之员。得旨。朕看此人。亦如汝所言。但好道员而已。非藩臬村＜??也＞。　　

○又奏。科臣王丕烈条奏。本省之官。不得延请本省之人为幕宾。遵行在案。臣上年自苏赴楚时。延请长洲县监生顾敷。入幕。可保必无在外招摇之事。今调任江苏。自与定例不符。但可信者一时难得。请将顾敷暂留幕中。得旨。此在汝则可耳。然亦须时时留心。毋堕彼术中也。　　

○管理苏州织造海保奏。请解任进京。伺候阙廷。得旨。此奏出于何心。朕甚不解。　　

○安徽巡抚孙国玺奏。芜关距皖四百里。凤关距皖六百里。每遣一役。每行一文。往返动辄经旬半月之人。一应弊端。止凭所报单册稽查。难云无弊。虽有安徽、庐凤、两道。就近查察。均有分巡地方之责。势难兼顾。似应耑差监督。就近管理。得旨。此事权照旧例行。俟二三年后。汝再题奏。　　

○闽浙总督郝玉麟奏。洋船户黄万兴、禀缴吕宋国判事书一封。内开去秋敝邑甲板抵厦。一应杂费。概从宽免。我国王报效未能。近因贵治民人名张清。有赶缯船一只。船户陈五胜。于丁巳年载木料往台。配载粮米回厦。押船之人。乃陈同、蒋伊、施伟、陈悦等。将米换麦。驾驶来宋。冒称遭风。扑灭粮米。贻害保船之人。本职侦知此事。立提陈同、施伟、讯供。认实无讳。而陈悦、蒋伊逃闯外方。我国王移方拘拏。到日解赴发落。另现追卖船之银一百大圆奉缴。查陈五胜于乾隆二年闰九月载米赴台。至今未到。久已提保究追。今据该国查拏。以申报效。理合奏闻。得旨。该国王输诚报效。甚属可嘉。可移传旨嘉奖之。这所奏、知道了。　　

○又会同署理福建巡抚布政使王士任奏。闽省各属丰收。粮价平减。实为近年罕觏。惟霞浦县下塘。宁德县南埕地方歉收。应加抚恤。至各属上半年粜谷石。现饬上紧买补。得旨。览奏曷胜欣慰。夫有收而不图积贮。则仓谷无足数之日矣。可亟留心也。　　

○浙江巡抚兼管盐政卢焯奏。海塘为七郡保障。皇上轸念民生。建筑鱼鳞大石塘工。向由海运石料。直达工所。今涨沙一望无限。石船不能拢塘。不得不熟筹挽运之法。看得尖山迤东海盐县境内。三涧寨高矮石塘之肉。旧有河形。可达海宁县。而宁邑之东西土备塘内外。从前取土筑塘。已挖成河形。可达仁和。仁和县之范家木桥。至殊胜桥。皆有旧河。若循故道。一律深通。不独石料可运。一应柴草木植。皆可转运。且不溉灌田畴。而盐艘遄行不滞。得旨。知道了。此系应行之事也。　　

○湖北巡抚崔纪奏。寄居宜都县之江陵县生员张翅飞家。被劫强奸。该县黄绶、初详未申明奸污。经府覆审属实。张翅飞竟率领棍徒。至该县寓中殴打。应将张翅飞等根究。得旨。此等事不可存姑息之念。必当按律究治。以警刁劣之风。　　

○湖南巡抚冯光裕奏。楚南各属丰收。而米价不能平者。皆由奸牙囤积之故。现在严行禁止。除江南、湖北、委员采买、必不可缓外。其本省应加贮之处。容另筹奏闻。得旨。此见甚是。妥协相机办理可也。　　

○河东河道总督白钟山奏。遵旨筹勘淮、颍、汝、蔡、诸水。派委能员。查明孰为故道。孰为支河。应挑应浚事宜。至贾鲁河下游。系江南地方。现在咨会钦差大臣商办。务期两利无害。又前奏增培黄河大堤。以工代赈一摺。奉旨速行。现在分别最要。次要。逐段查估兴修。又前奏请将沿河沮洳之地。栽苇以裕工料一摺。奉朱批与巡抚妥议。现皆札商。意见相同。得旨。所奏俱悉。足见卿尽心经理。无不合宜也。　　

○河南巡抚尹会一奏。新乡县属顾固寨。被水本轻。地方失于呈报。未入贿册。该处民人赴府具控。经府批查补赈。该县时正。因地方张尧。并未查报。责十五板。乃同为地方之张为栋等。捏称张尧被县打死。乘该县赴省。哄诱乡民入城。将城门关闭。声言不许知县入城。经知府、参将、星赴。唤开城门。方始逃窜。得旨。此等刁民。正宜严处以警其余者也。恐汝略存姑息之念。则养奸之咎。汝不能逭矣。　　

○又奏。伊阳县西山地方。梁朝凤等。因争庙起衅。放火烧房。扎死地保。拒捕杀人。现在拏获审究是否邪教。有无羽党。得旨。此皆汝平时养奸所致也。若审此案再存姑息之念。将来汝罪越重矣。　　

○山东布政使黄叔琳。奏请终养得旨。新抚臣甫经到任。汝再勉留数月。以佐理之。　　

○川陕总督鄂弥达奏报。四川保县所属杂谷、梭磨、沃日、等土司。于七月十四、十七、十九等日。发兵攻劫小金川土司。又大金川土司色勒奔。亦于七月十四、十七八等日。三次发兵。与革布什咱土司丹津罗尔布格斗。现在飞饬道员王奕鸿。副将马化正。星往解散。查土司性嗜报复。若不慑以兵威。愈无忌惮。可否委附近总兵一员。统领汉兵二千名。并调邻近土兵二千名。前往勒兵化诲。倘敢抗拒。容会同抚提。相机料理。得旨。卿其相机料理。总之待此等人。不可不使之畏天朝兵威。亦不可但以兵威压服。而不修德化也。
  </div>
  <div class="pagination">
   <a href="清实录乾隆朝实录_page144.html">
    上一页
   </a>
   <span>
    ...
   </span>
   <a href="清实录乾隆朝实录_page140.html">
    140
   </a>
   <a href="清实录乾隆朝实录_page141.html">
    141
   </a>
   <a href="清实录乾隆朝实录_page142.html">
    142
   </a>
   <a href="清实录乾隆朝实录_page143.html">
    143
   </a>
   <a href="清实录乾隆朝实录_page144.html">
    144
   </a>
   <span class="current-page">
    145
   </span>
   <a href="清实录乾隆朝实录_page146.html">
    146
   </a>
   <a href="清实录乾隆朝实录_page147.html">
    147
   </a>
   <a href="清实录乾隆朝实录_page148.html">
    148
   </a>
   <a href="清实录乾隆朝实录_page149.html">
    149
   </a>
   <a href="清实录乾隆朝实录_page150.html">
    150
   </a>
   <span>
    ...
   </span>
   <a href="清实录乾隆朝实录_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
