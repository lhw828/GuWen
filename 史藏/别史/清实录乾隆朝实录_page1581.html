<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1581 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1581 页/共 1860 页
  </h1>
  <div class="content">
   ○又谕。据毕沅奏、薯蓣向以怀庆所出为佳。性与山蓣番薯同类。番薯蒇种在霜降以前。下种在清明之后。计闽省乘时采择。邮寄此间。尚不为晚。但闻其种易烂易乾。须用木桶装藤。拥土其中。方易携带。兼闻藤本须带根者。力厚易活等语。前雅德来热河召见。曾谕以将番薯藤种采寄河南。据奏、路过山东沂州府。亦见该处种有番薯。而豫省怀庆所出薯蓣。性与同类。此物既可充食。又能耐旱。河南、山东、二省。频□山戊不□不登。小民艰食。毕沅、明兴、当即转饬各属。劝谕民人。仿照怀庆、沂州、广为栽植。接济民食。亦属备荒之一法。至豫省既产薯蓣。则番薯一种。闽省亦毋庸多寄。但必须觅带根藤本、用木桶装盛、拥土其中。如法送豫。方能栽种易活。著传谕雅德。即行照式妥办。由驿速寄。将此各传谕知之。　　

○大学士等会同刑部议覆。河南巡抚毕沅奏、柘城县匪犯王金等、业经分别斩决枭示。其李二等六十七犯。被诱同行。持械助势。又戴从仲一犯。虽未帮同抢劫。究系要犯戴文兴之子。均属党恶。应照律拟斩立决。即行正法。得旨、此案王金等纠聚多人。拒伤兵役。焚劫村庄。情罪重大。非寻常聚众抗差可比。李二等六十七犯。曾经分受王金等所抢财物。被诱同行。持械助势。均系党恶。本应依拟即行正法。但念豫省民风素称淳朴。李二等俱系乡曲愚民。被王金等诱逼入夥。于官兵前往查拏时。王金等给与器械。喝令抵拒。该犯等畏惧。祇在胡家庄助势。并未拒伤官兵。较之王金等公然抗拒官兵者。尚属有间。且此案先经官兵歼毙者五十八名。拏获后凌迟斩枭者九十六名。今问拟斩决之李二等。又有六十八名之多。若概令骈首就戮。虽属该犯等孽由自作。而朕心究用恻然。除戴从仲一犯。系要犯戴文兴之子。应归入缘坐案内核办外。其李二即李春泗、王合即王会。李克成、隋应书、蒋子贵、王得、李舟、张悦、张智、宋仁、李东洪、李东野、任豆、卢东柱、泰幅同、王幅如、石元臣、李宗泗、王天德、蓝全、张连、韩幅成、朱台隆、孙可、李子灿、贾洪中、王明、张士贤、张同、张池、曹新发、陈绪先、秦玉、李宝德、刘发财、李有义、陈兴、袁发祥、田四、李岳、王庚、王二、张禹顺、唐四、俱著从宽免死、发往伊犁、给厄鲁特为奴、王士秋、曹禄、邵贵、曹世良、刘勉、张四、张文治、索兴、刘振、蔡增、李璜、刘玉、董天来、朱运、张思敬、张纲、李元贵、王重良、葛荣、韩文现、赵文仲、朱九德即朱明德、陈法孔、俱著从宽免死、发往黑龙江等处。给索伦为奴。此系朕仰体上天好生之德。于法外施仁。予以一线生路。并著该抚毕沅、遍示通衢。详悉晓谕该省民人。不可因李二等之幸邀宽典。罔知儆惕。务宜安静守分。共为良善。以副朕矜恤好生。仁爱斯民之至意。　　

○吏部议覆、陕西巡抚何裕城奏、请将承缉逃兵处分停升各员。量加捐复等语。查此项革职留任人员。原定开复年限。本属不同。其应捐银数。即应分等递加。此内有曾经升任降补改补署事各员。应令各照现缺。一体报捐。至衔大缺小。衔小缺大。及先经留任。现未补缺。照原职分别捐复。均令以接准部文日起。勒限二年捐复。逾限不准报捐。仍由户部移咨吏部。查明有无别项处分。咨覆后收捐。再行汇题销案。论俸升转。从之。　　

○户部议覆、两江总督萨载、漕运总督毓奇。会同署江西巡抚舒常奏称。南昌。九江。二卫屯田。坐落德安、德化、瑞昌、彭泽、星子、等五县。濒近江湖。旱涝均碍。疲丁积欠累累。应酌减余租银一万五千三百二十余两。仍于兵米折色项内。每石增价二钱。计可加银一万五千八百九十余两。以兵折有余。补减租不足。自属以公济公。其每年余银五百六十余两。解贮道库。充漕务公用。得旨、此事以该处兵米折色之有余。即抵补余租减额之不足。并非加赋。而于丁有益。于民无累。事属可行。依议。其中余出银五百六十余两。不可解贮道库充公。仍著按亩除去。此以加增之折色。抵补减额之军费。闾阎益觉宽纾。用示朕惠爱黎元之至意。　　

○以江苏布政使李庆棻。为贵州巡抚。福建汀漳龙道李封、为江苏布政使。　　

○壬戌。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕、据舒常奏、江西省护送锡船出境。向系送至安徽东流县而止。今广东委员戴梦华、运锡船只。经过东流。扬帆顺流而下。直至安徽怀宁县、始行交替。江西营县。均未失于护送。所有违例越站。咎在委员。请将巡检戴梦华、咨部核议等语。锡船过境。如果有违例夹带情弊。恐该地方官查出。擅行越站前进。自应查明□□□□尔□奏。若并无情弊。则扬帆顺流而下。正可多趱程途。以期迅速解到。迟固当议处。速亦致议处。则为解员者。实亦难矣。兹戴梦华若因越站致干部议。将来委员人等、势必畏惧处分。遇有顺风。亦卸帆停泊。等候交替。转致耽延时日。是向例本未允协。嗣后凡遇铅锡等船过境。该督抚仍饬属照例护送。如有因风顺不及停泊。越站前进。查无夹带情弊者。止须将未经按站护送缘由。据实声明报部。毋庸咨取委员职名附□□□□尔□。所有广东委员戴梦华、即著免其议处。　　

○谕军机大臣等、据毓奇奏。督催南粮二进帮船。全入东境一摺。内称、趁此水势。按日计算。三进浙江、湖广、各帮。于七月二十外。俱可入东境。其江西十帮有零。为数无多。若跟帮前进。尽可于七月底八月初。全行趱入东省闸河等语。七月初间已入东境之二进帮船。前经核算日期。行走约须两月。于八月底可以抵通。今三进帮船。须至七月底方能全行趱入东境。即使沿途催趱。衔尾遄行。亦须至九月底方可抵通。则起卸回空。必不能于今冬赶至水次受兑。致误明年新漕。亦不可不通盘筹画。妥酌办理。著传谕毓奇、刘峨、明兴、即将三进帮船。计算可以抵通无误回空者。共若干帮。即催令上紧飞挽前进。其尾后数帮。实有抵通过迟。致误回空者。即于东省水次各州县。及直隶泊头等处。酌量截留起卸妥协。交地方官存贮。俟明春水势宽裕时。地方官再行雇觅小船剥运抵通。亦不为迟。况此截留船只。仅止三进尾后数帮。不过全漕中十分之一二。已不至如从前毓奇所奏。二进浙江帮船过津。已在九月下旬。即虞冻阻矣。该督等务须酌量情形。悉心筹酌妥议具奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十四



大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。七月。癸亥。豁除江苏吴县、坍没田地一十九顷六十亩有奇额赋。　　

○甲子。谕军机大臣等、据富勒浑奏、采备小著藤薯。先后送往豫省播种一摺。内称、有闽县监生陈世元、从前游历河南。曾经运种试栽有效。该生情愿挈同孙仆。前往教种。已令委员伴送起程赴豫等语。所办甚好。番薯既可充食。兼能耐旱。今经富勒浑多为采备。并开明种法寄豫。又有陈世元。前往面为讲求。试种自必有验。著传谕毕沅。即饬各属。广为如法栽种。以斯接济民食。至陈世元年逾八十。自愿携带薯子。契同孙仆。前往教种。甚属急公。并著该抚。俟陈世元抵豫后。如果教种有效。即据实奏闻。酌量赏给举人职衔。用示奖励。　　

○又谕、据陈步瀛奏。通省雨水田禾情形一摺。内称、宿州、灵璧、泗州、旴＜日台＞、五河、天长等处。虽于六月上旬。各得雨一二寸。未能深透。秋粮未种者居多。现奉抚臣谕令驰赴各州县。逐一查勘等语。安省缺雨处所甚多。二十六、七。等日。省城及桐城。合肥。各州县。虽得有透雨。而宿州、灵璧、等属、未能一律普沾。将来自不免秋收歉薄。以致成灾。该抚现委藩司。前往各州县逐一查勘。著传谕书麟、俟该藩司切实查明成灾各属。不可稍存讳饰。即一面据实奏报。一面妥为赈恤。俾灾黎均沾实惠。不致一夫失所。并谕陈步瀛知之。　　

○乙丑。谕、前据毕沅奏、豫省藩库。除两淮解到银一百万两备赈。不入盘查款内。现实存银二十一万五千余两等语。豫省赈恤等项。需用繁多。且藩库祇存银二十余万两。亦觉太少。著于部库内拨银一百万两。照例解往。　　

○谕军机大臣等。据仓场侍郎保泰等奏。南粮头进淮安四帮抵通以后。已隔二十余日。尚未有帮船报过津关等语。今□山戊不□运河层层浅阻。粮艘已属迟逾。今又脱帮多日。自系沿途起剥迟滞所致。前据陈桂森奏、临清头二闸口淤浅。现在多集人夫挑挖等语。是漕船脱帮多日。又因临清闸口阻浅。以致帮船不能衔尾遄行。朕心甚为廑念。著传谕刘峨、明兴、务须设法筹办。迅速催儹。并饬各帮运弁。督率旗丁。加纤飞挽。以期衔尾前进。赶紧抵通。仍著将现在作何催儹情形。迅速覆奏。　　

○河南巡抚毕沅奏、开封、怀庆、彰德、等府本年旱灾。请缓徵漕麦一万石。豆五万九千石有奇。报闻。　　

○乌噜木齐都统奎林奏。库尔喀喇乌苏、晶河二营。原设兵八百名。除派屯田军台。仅余兵一百九十名。不敷差遣。查哈喇巴尔噶逊营。仅有二卡。差务亦简。应于额兵三百名内。拨二百名。添设库尔喀喇乌苏、晶河二营。报闻。　　

○丙寅。谕、据书麟奏、安庆等各府州属。自五月以后。雨泽愆期。田禾未能播种齐全。秋收势已歉薄。查安省漕粮。于明年即届轮免之年。可否改于本年蠲免。俾全省早沾闿泽等语。所奏甚是。本年安省各属。被旱较广。业经叠次加恩缓徵。赏给口粮。并前后截漕十五万石。以备赈恤。但雨泽既稀。农田秋收。不免歉薄。民间口食。自倍形拮据。著照所请。将安省乾隆五十一年应行轮免漕粮。准其改于本年蠲免。俾闾阎无事输将。得以安心耕作。以副朕轸念穷黎。有加无己至意。该部即遵谕速行。　　

○又谕曰、永保奏、台拱同知监内苗人骚陇、起意放火脱逃。被禁卒喊拏。即用木榔头。将禁卒魏洪志、罗忠、并同监之绞犯苖老九、殴伤、先后身死。当即审明。将骚陇凌迟处死。并请将同知赵与恺。革职。问拟杖徒。镇远府知府高兆煌、交部严议。贵东道尼堪富什浑、按察使张诚基、交部议处。并自请议处。其刑书冯升、杖责革役等语。骚陇系谋死人命应拟斩罪之犯。胆敢在监起意放火脱逃。该同知闻喊。即亲往查拏。当将骚陇拏获。据该抚审讯。并无贿纵情弊。且禁卒二名。看守一犯。防范尚属严密。该犯于白昼行凶。事起仓猝。实为意料所不到。所有同知赵与恺、著加恩改为革职。从宽留任。其该管之探察使、及道府等。俱免其议处。刑书并著免其治罪。该抚所奏自请议处之处。亦著宽免。该部知道。　　

○谕军机大臣等、据萨载、李奉翰奏、江西漕船十三帮。正在衔尾渡黄。因六月二十八。九、等日。黄水陡落。各船行至河口一带。间被淤浅。除于此浅滞船内。截留漕米十万石。为安省赈粜之用。其余各帮。自应仍行壮上。现在设法筹办等语。江西漕船十余帮。于七月中旬。尚浅滞清口。未能全数渡黄。月内必不能全行趱入东境。即使沿途催趱。衔尾遄行。亦须至九月底十月初。方可抵通。则起卸回空。断不能于今冬赶至水次受兑。自应遵照前旨。于沿途截留起卸。但与其催令渡黄。多行途路。仍须截留。莫若即于浅滞处所。酌量就近起卸。交地方官妥协存贮。俾漕船即行回空。即可免长途牵挽之劳。又得及早回至水次受兑。实为两便。著传谕萨载、李奉翰、毓奇、酌量情形。悉心熟筹。一面办理。一面奏闻。至摺内称、本年淮水未发。洪泽湖上年仅存底水二尺四寸等语。洪泽湖所存底水太少。自不免湖底淤垫。万一秋雨不时。淮水长发。恐不能容纳。所有高堰各工。务宜加意防护。其清口东西坝。著照所定水志。如应开坝时。即行酌开宣洩。总应先事讲求豫备。断不可因此时水势消耗。稍存疎忽大意。著传谕萨载、李奉翰、遵照留心妥办。仍著迅速覆奏。　　

○又谕、据书麟奏。安省惟徽州一府。雨水不缺。其余得雨未透。及未经得雨各州县。望雨尤切。已委藩司陈步瀛。前赴庐、凤、等属、查勘被旱情形。俟藩司回省。即亲往池州、宁国、等属。悉心查勘等语。安省今年被旱较广。想此时或已普被甘霖。著该抚即查明速奏。以慰廑念。但目下已届处暑。若被旱各属。仍尚未得雨。即使将来续被甘膏。晚禾亦不及补种。灾象已成。此亦无可如何之事。该抚既与藩司陈步瀛、分投前往查勘。所有应行抚恤之处。即当一面办理。一面奏闻。不可稍存讳饰。并应实力稽查。毋任贪官蠹役。舞弊侵膏。俾穷檐均沾实惠。此为最要。该抚务督率所属。实力妥办。勿使一夫失所。以副朕轸念闾阎。如伤在抱至意。将此传谕知之。仍著将现在曾否续得雨泽。被旱各处情形若何。迅速据实覆奏。　　

○又谕、前据吴垣等奏、江夏等四十七州县。短少雨泽。节经降旨、令该抚等查明缺雨各属。曾否得有雨泽。并是否成灾。迅速具奏。乃半月以来。总未据该抚奏报得雨。本日据书麟奏、安徽庐、凤、颍、泗、各属、盼泽甚殷。湖北与安省境壤毗连。情形自必相同。看来今年旱象。自北而南。湖北缺雨处所甚广。况此时尚未得被醲膏。则晚禾又必失望。朕心深为悬注。著传谕吴垣、即查明江夏各州县。立秋前后。曾否得被甘膏。秋荞晚禾等项。曾否补行栽插。迅速具奏。如现在尚未得雨。业致成灾者。即遵前旨妥为抚恤。一面奏闻。一面办理。毋得稍存讳饰。　　

○又谕、据孙士毅奏。清查通省民欠银米一摺。内称、自上年到任以后。即届奏销。虽据藩司申报全完。而各属批解。必待严催。情形甚属竭蹷。当与藩司悉心查究。缘粤东每年银米二项。均有民欠。州县自顾考成。未肯甘心垫解。直至奏销已届。始行设法措垫。赶上奏销。藉免处分。及事后向民间追缴。狡黠之徒。扬言奏销已报全完。有何民欠。竟尔分毫不缴。年复一年。欠户恃为得计。通省积弊如此。现在出示晓谕。并委令试用知县丞倅等官。赴民欠最多地方。逐户查对。并令通省州县。挨造四十年以后民欠清册。详报核办。所有将来追出银米。如系现在州县本任内所欠。甫经垫解。尚无别项流弊。仍请给还本任等语。各省解司钱粮。例有一定奏销之期。州县官徵收银米。固不许有丝毫侵掩。乃以积欠在民之项。竟甘心垫解。冀免考成。而庸懦州县。不能于事后复向民间追取。粤省民情犷悍。竟至于斯。吏治民风。大有关系。从前李湖素称风厉。而于民欠一事。何以竟未能办及。孙士毅由广西调任广东。朕谓其人尚属细心晓事。不料其竟能如此办理。实属可嘉。此事业经该抚究出底里。自当通行查办。实力追缴。于剔弊之中。勿使稍有滋弊。孙士毅前奏。饮食少减。精神恐不如前。此时想已就愈。惟当勉力为之。不可畏难。亦不可过急。致滋扰累。至所奏追出银米。如系现在州县本任之内所欠。仍请给还本任等语。此则不可。州县催徵钱粮。是其分内专责。乃平时不能振作。致民间积渐拖欠。及至奏销时。冀避处分。私行垫补。报解全完。此等人员。不治以捏报之罪。已属宽典。若将追出银米。仍行给还私橐。则将何以示儆。所有此项钱粮。将来自应归公充用。不得因欲杜该员等藉口亏赔。为此以公便私之举。再粤东一省。既查民欠累累。积弊亦非一日。恐各省似此者。亦复不少。此事于地方关系非小。著将孙士毅摺。钞寄各省督抚阅看。并令妥密查办。据实奏闻。但须不动声色。持之以渐。不可使不肖官吏。纷扰滋事也。将此传谕孙士毅。并谕各省督抚知之。　　

○吏部议覆、御史刘湄奏称。四川等省承缉逃兵未获各员。现准捐复。俾令及时自效。但其中或有因急于仕进。藉以捐复为名。暗滋那移科歛诸弊。请严定处分等语。应如所奏。嗣后督抚于保升此项人员摺内。切实声明。倘准升后。或有贪婪劣迹。别经发觉。将本员从重治罪外。其原保之督抚、及主政之藩司、降三级调用。同保之臬司道员、降二级调用。加级纪录。不准抵销。从之。　　

○丁卯。谕军机大臣等、据萨载等奏、会议酌定漕船尺寸事宜。以利挽运一摺。已批交大学士九卿议奏矣。至摺内称各丁随带土宜。定例重运船只。每船许带土宜一百二十六石。免其纳税。惟是近年什物。价值每件增昂。长途挽运。用度不无拮据。与其任不肖旗丁暗中舞弊。不若明定成规。俾可遵守。请于例带土宜一百二十六石之外。加带七十四石。共成二百石。该丁等得沾余利。自必踊跃欢欣。益加用力趱挽等语。殊不成话。穬丁应带土宜一百二十六石。乃系历年定例。仍不免例外多带。据该督奏请。此后以二百石为率。可见历来私带。明在例限之外。所谓签盘查验者何事。旗丁等既可于一百二十六石之外。多带私货。此时即加至二百石。安能保其不于二百石之外。又复多带。似此逐渐增加。伊于何底。且称与其任不肖旗丁暗中舞弊。不若明定成规。俾可遵守。夫此一百二十六石。岂非向定成规。该督等业既视为具文。任凭旗丁舞弊多带。而谓加至二百石之后。即能永远遵守不加。有是理乎。前因漕船高大沉重。吃水过深。易致浅滞。是以令将高宽尺寸。仿照民船。量为减损。今欲减漕船之尺寸。而转准旗丁多带土宜。则船载愈重。若遇河水浅阻。又须节节起剥。何必多此一番更张。该督等身膺重寄。于漕船多带私货。行走濡滞之处。既不能严行查禁。竟如聋瞽。而又为此梦呓之语。率行陈奏。不知是何意见。萨载久任封疆。尚为历练晓事。何近来办事糊涂若此。岂竟衰病相乘。遂尔精神昏。瞆耶。萨载尚然如此。则毓奇之初任漕务者。更不足论矣。萨载。毓奇。著传旨严行申饬。并著大学士九卿。遵照谕旨。将旗丁多带土宜之处。严切指驳。又萨载等另片奏称、河口淤浅处所。捞挖渐深。漕船陆续渡黄等语。昨已有旨、谕令该督等酌量情形。截留起卸。实不能到通阻冻者。莫若早行截留于江雨。以省其往返。该督等惟当遵照妥办。迅速奏闻。以慰廑注。将此谕令知之。　　

○又谕、萨载等奏、江苏淮、徐、海、三属。山阳等州县。于六月下旬。七月初间。得雨以后。洼地秋禾。得资长发。高地己未重秋禾。俱可滋长补插。安省之亳州等州县。亦于立秋前后。陆续得雨。其滨临江河地方。秋禾均各畅茂。高阜被旱未甚者。尚可转黄为青等语。江苏之淮、徐、海、三属。安徽之亳州、蒙城、等处。本年被旱较甚。现在虽已得有＜雨澍＞雨。其滨临湖河低洼地亩。秋粮自可藉资长发。而离水较远。高阜之区。已种者早已黄萎。未种者不能赶插齐全。目下节逾处暑。转瞬秋成。即嗣后续沾透雨。岂能望其一律有收。是该处农民。将来口食仍不免拮据。著传谕萨载、闵鹗元、书麟、即查明被旱州县灾分轻重。其应如何抚恤之处。妥协办理。据实奏闻。不得以此时业经得雨。意存讳饰。以致灾黎稍有失所。　　

○又谕、据吴垣奏。勘得江夏、武昌、广济、黄梅等州县。早中二禾。俱多黄萎。惟棉花杂粮。尚属青葱。六月三十日。七月初一日。路经武昌、大冶、等县。连次遇雨。初五日兴国州途次。又遇阵雨。日内又据武、汉、荆、襄、等府。俱报同沾。均未能十分透足。惟德安府得雨较大。查此番雨泽。虽于已萎禾稻无济。而田土滋润。均可翻犁改种等语。武昌等州县。既连得雨泽。自当赶种秋荞晚粟。以冀薄收。俾小民得资糊口。但此次得雨。据该抚奏、惟德安府属较大。其武、汉、荆、襄。等府。俱未能十分透足。未审各该处晚禾。能否一律补种。近日曾否续霈甘霖。朕心深为廑念。本日据姜晟奏、德安府属。于六月三十。七月初一。初五。连得大雨。汉阳府属得雨情形相同等语。著传谕该抚、即将汉阳府属。是否亦已得有透雨。其得透雨之各州县。现在播种情形若何。迅速据实覆奏。以慰悬注。如有实在赶种不及。灾象已成者。即当遵照前旨。妥为抚恤。一面办理。一面奏闻。毋得稍存讳饰。　　

○又谕、据丰绅济伦奏。经过沿途地方情形。摺内称直隶、陕西、雨水俱极调匀。惟山西省经过地方。雨水较少。若续得透雨。于田禾有益等语。计丰绅济伦、行抵山西时。应在七月初间。而农起于七月十一日奏到。摺内称、晋省一百一十厅州县。雨水极为透足。系初三日在省城拜发。与丰绅济伦所奏、情形不符。是否该省续得雨泽。尚未奏到。著传谕农起、即将晋省各属现在曾否续得甘霖。秋禾曾否畅发。逐一查明。迅速覆奏。以慰廑念。勿得讳饰。寻奏、丰绅济伦于本月初八过境。初八以后。连日大雨深透。田禾有益。得旨、览奏稍慰。　　

○补行湖南省乾隆四十九年大计。才力不及官三员。浮躁官一员。罢软官二员。年老官六员。有疾官一员。处分如例。　　

○旌表守正被戕安徽凤台县民胡楠妻高氏。　　

○戊辰。谕曰、河南归德府知府穆克登泰、前经布政使江兰奏、上年睢州黄水漫溢时。归德地处下游。该府督率民夫。防守护城堤工。城垣得以保固。是以谕令送部引见。本年夏间。因毕沅奏。将该员给咨送部。当传旨询问毕沅。该员既系熟谙河工。该处正届大汛。何必急急给咨送部。据毕沅覆奏、该员初膺外任。于河工事宜。实非所谙。是以令其起程进京。其员缺委熟悉河务之同知赵载元署理等语。本日行在吏部、将该员带领引见。朕观其人不过诚实本分。并非干练出色之员。毕沅所奏甚公。但伊此次引见。原因黄水漫溢时守护城堤。著有微劳。且任内并无过失。自应量加恩用。惟归德一府。滨临黄河。又与江省接壤。员缺最为紧要。穆克登泰。于河务既非所谙。即地方紧要之缺。恐亦不能胜任。著仍回河南。遇有简缺道府缺出。该抚酌量奏补。至所遗归德府知府员缺。前据兰第锡。毕沅奏。同知赵载元。熟谙河工。人地相宜。赵载元。著即捕授归德府知府。该部知道。　　

○谕军机大臣等。上年据江兰奏。履勘被水地方情形一摺。内称。归德府宁陵县。均当黄水冲漫之时。经该府县率同绅士。多雇民夫。无分昼夜。将护城堤设法抢堵。水未入城等语。朕以该府县当黄水冲溢时。均能设法防护城堤。其劳自不可没。是以批令送部引见。前据毕沅奏、将穆克登泰、给咨送部引见。其归德府缺。委令同知赵载元署理。朕因维时正届大汛。归德滨临黄河。穆克登泰自应在彼防汛。何以转令来京引见。降旨询问。随据该抚覆奏、穆克登泰初膺外任。于河务不甚得力等语。本日行在吏部、将穆克登泰带领引见。朕看该员不过一诚实本分之人。复查阅该府从前请训时记载。亦不过注其谨饬。毕沅所奏。甚属公正。即江兰前因该员抢护城堤出力。据实陈奏。亦无不是。但归德一府。不特滨临黄河。非穆克登泰之不谙河务者所能胜任。且所属州县。与江南境壤毗连。人多巧诈。朕素悉该处繁剧难治。穆克登泰才具中平。即于地方事务。办理亦恐致竭蹷。第念该员并无过失。且有微劳。已明降谕旨、将该员以简缺道府补用。其归德府缺。即将毕沅等所奏之赵载元补授。朕用人从无成见。一秉大公至正。惟期与地方有益。繁简得宜。毕沅久任封疆。自能仰体朕意也。将此谕令知之。　　

○己巳。建陕西褒城县改设黄官岭索检衙署。从护理巡抚图萨布请也。　　

○庚午。谕、前因步军统领衙门奏、江西庐陵县生员郭榜、呈控该县修理志书。生员彭寊等经理。藉端派累银两。及将不应入传之刘遇奇、滥入志书。将刘遇奇所作慎余堂集呈首。因交萨载、舒常、秉公审办。兹据舒常奏。委员起获慎余堂集板片。并清风亭集。钞本一帙。逐加校核。其中实有狂谬语句。粘签进呈。并将刘遇奇之元孙刘员位。拏获审讯。从重办理等语。朕将其书详加披阅。其签出之处。如对明月而为良友。吸清风而为醉侯。清风明月。乃词入引用成语。此而目为悖妄。则欲将清明二字。避而不用。有是理乎。至其余签出各处。俱系庙讳暨朕御名。未经避写。无论刘遇奇、系顺治年间进士。其人身故已久。安能豫知敬避。即现在乡曲愚民。其不知庙讳者甚多。岂能家喻户晓。即偶有未经避写。亦无足深责。此而指为语句狂谬。将其子孙治以悖逆之罪。则将来挟嫌告讦之徒。势必吹毛求疵。谬加指摘。使人何所措手足耶。此事舒常办理太过。已有旨谕令将刘遇奇子孙省释。以免拖累矣。外间所著诗文。果有如钱谦益、吕留良等、其本人及子孙。俱登膴仕。而狂吠不法者。自应搜查严办。若并非有心违悖。不过字句微疵。朕从不肯有意吹求。所谓不为已甚之素志。实天下人所共见共闻者。前屡经降旨严切申谕。而舒常尚有此过当之举。各省督抚文理不通者。过此等挟嫌控讦事件。恐不免拘泥太过。任听劣员庸幕。谬加签摘。以致办理失当。滋扰闾阎。殊失朕不为已甚之意。于吏治民生。大有关系。因刘遇奇一案。再行明白宣谕知之。　　

○谕军机大臣等、据舒常奏、查审江西庐陵县生员郭榜、呈控生员彭寊等。藉修理悬志为名。派累银两一案。业经明降谕旨。停其查办。并通谕各省督抚外。著传谕舒常。即将刘员位速行释放。其有因书案牵连者。如已到案。亦速即省释。如尚未到案者。即不必复行拘讯。以免拖累。至该府县等于修理志书一事。若果有明知彭寊等、苛派歛钱、染指分肥情弊。即另行□□□□尔□奏。按律定拟。若并无知情分肥情事。亦不必因刘遇奇所著书籍。该府县从前未经查办。遂尔革职解任也。　　

○军机大臣等议覆、工部尚书金简奏、酌核节慎、制造、两库月摺钱粮各款。一、坛庙陈设器皿、及零星油饰各工。均用制造库食粮匠应役。惟锯、石、瓦、匠三项。临时外雇。请于营缮司原设食粮搭材、琉璃、等匠四十五名内、酌减九名。添设锯、石、瓦、等匠。既可无需外雇、并省工价。仍派营缮司、制造库、满汉司官各二员。作为值年。专司销算。一、坛庙殿宇。及禁城围墙各处。拔草添瓦等工。若照历年估计成数添补。不免虚糜。嗣后各该处豫期册报工部查估。令承办司员妥办。仍有破坏。著落赔修。一。内廷各工。俱归内务府管理。惟禁城沟渠。每年工部派员经办。匠役出入。殊多不便。应改归内务府经管。即令值年大臣。专司其事。均应如所奏。至京通十五仓座。每年工部派员。经理拔草抅抿。间有用银增至八千余两者。殊属浮费。嗣后应以从前至少年分、用过三千余两为率。不得过三千五百两。请载入则例。从之。　　

○吏部议覆、云贵总督富纲咨称、边疆俸满应升人员。若因有逃兵处分。遂令久任。非限年彻回之例意。请将现任瘴盛留边之缺。历俸满三年者。照例保题。一面彻回补用原官。扣限开复。咨请升用。至三年五年、在任候升烟瘴稍轻之缺。计历俸应行优叙加衔升用者。照例保题注册。俟限满开复销案后。分别升用。应如所奏办理。至苖疆、海疆、各缺俸满人员。有督缉逃兵处分。予调不予升者。如未经援例开复。统俟年满开复后。再行升用。从之。　　

○辛未。谕、据刘峨奏、本年直隶大名等十州县。雨泽愆期。冬春赈借需用较多。请截拨漕米十万石。以资赈借等语。著照所请。即截留漕米十万石。交与该督、分拨大名各州县。以备赈借之用。该部即遵谕行。　　

○谕军机大臣等、据刘峨奏、请截留漕米十万石以资赈借一摺。已明降谕旨允行矣。但本年河水浅阻。各省漕艘到通较迟。所有头二进帮船。自应听其尽数赴通起卸。俾及早回空南下。不可遽行留截。其直隶需截之十万石。著刘峨。酌量情形。总于已入东境北上之最后尾帮内、照数截拨。令各州县前赴临清水次兑交。则漕艘既可就近起卸。迅速回空受兑。仍无误冬春赈借之用。方为一举两便。将此传谕刘峨、并谕毓奇明兴知之。　　

○又谕、据明兴奏、三进浙江、湖广、各帮。已入东境者。现已委员分段严催。无分雨夜。飞挽北上。其江西尾帮。此时尚滞河干。应于江南水次截留起卸。则重运既过韩庄。湖口双闸。无须放水接济。微山湖底水。亦可稍为存积等语。所奏甚是。前因江西漕船十余帮。于七月中旬尚浅滞清口。未能全数渡黄。计算日期。必不能于今冬回至水次受兑。与其多行程途。仍须截留。莫若即于江南水次各州县。截留起卸。俾漕船即行回空。即可免长途牵挽之劳。又得及早回至水次受兑。实为两便。业经降旨令萨载、毓奇等。酌量情形。妥协办理。今明兴所奏。适与朕旨符合。著将原摺、钞寄萨载。毓奇等阅看。令其遵照前旨。一面办理。一面奏闻。至微山湖为运河水柜。最关紧要。尤应速筹妥办。著传谕明兴、务须挑沟导引。广为收蓄。以为明□山戊不□济运之计。仍著迅速覆奏。　　

○又谕、据农起奏、勘明代州、崞县、忻州、定襄、五台、繁峙、六州县、因滹沱河水暴涨。滨河两岸田庐禾稼。间段淹浸。居民抢护家资。冲毙男妇四十三名口。请先行抚恤。以资安顿。其因沙压雨冲。及雹伤地亩。俟秋成后。查明被灾轻重。再行给赈等语。代州等六州县。地处滹沱之滨。猝因河水盛涨。河槽不能容纳。两岸田庐屋舍。间被倒灌淹浸。且有冲毙人口。虽属一隅偏灾。但该处地势高寒。节候较早。现在被水村庄。即经涸退。恐难播种晚秋。闾阎生计。必形拮据。农起现在亲赴查勘。著将坍塌房屋。淹毙人口。查明确数。先行抚恤。其沙压水浸雹伤地亩。不能补种秋粮者。仍著该抚。确查被灾轻重情形。酌给赈恤。俾灾黎均沾实惠。毋致一夫失所。以副廑念偏灾至意。将此传谕知之。仍著将如何抚恤之处。据实覆奏。　　

○壬申。上御卷阿胜境。赐扈从王公大臣、及蒙古王公台吉等食。至丙子皆如之。　　

○谕军机大臣等、据孙永清□□□□尔□奏、横州知州缪永垣、于上年安南贡使船只过境。豫饬大滩屯长陈达俸、领钱雇觅纤夫。讵贡使抵滩。少夫二十名。系该屯长侵吞夫价。躲匿不出。差传到案。狡辩不服。并出言顶撞。当责十五板。该屯长旋于是夜身故。请将该州交部议处等语。州县杖毙人命。原不在板数之多寡。中有心致死。嘱令行杖人等、故意重责。则致命要害处所。数板亦可以毙命。若并无挟嫌故勘情事。第如法决罚。邂逅致毙。此而将该员议处。则州县官于杖责薄刑。俱不敢擅用。何以使之管束百姓乎。况屯长陈达俸、侵价误差。躲匿不出。又复出言顶撞。本有应得之罪。该州仅责十五板。并非违例滥刑。遽行交议。未为允当。此事著交富勒浑、详悉查究。如陈达俸之死。实有该州豫嘱致毙情事。自应严切查□□□□尔□。若系如法杖责。邂逅致毙。则议处亦可不必。该督抵任后。务须秉公查办。据实具奏。将此传谕富勒浑并谕孙永清知之。　　

○吏部议覆。御史喻升阶奏、请将京察□□□□尔□劾不及之郎中。专以都事、经历、寺丞、等官降补。不准补用主事等语。查各衙门都事等官。止有四缺。该员一经被劾。补用无期。且都事等官。例与主事一体升用员外。此项降调郎中。补用都事等官。果勤慎供职。仍得论俸升用员外郎。何独虑其于主事一官。不能称职。豫立限制。所奏应毋庸议。得旨、部驳甚是。此项郎中、京察降调人员。向例以主事、都事、经历、寺丞、等官通行补用。若如喻升阶所奏。郎中降调。不得补授主事等官。岂不思都事等官。各衙门共止四缺。缺出又非专用此项降调之员。该员一经察劾。补用无期。是名为降品授官。实则终身废弃。夫国家三年京察。所以进退人材。各部院被劾人员。降补后岂无自知愧励。勉力供职者。该堂官果视其有志向上。原可保题升用。或该员等限于材质。仍前阘茸无能。该堂官亦可随时□□□□尔□劾。不令滥竽。又何必豫立限制。以阻其上进之阶。且部院郎中。员外、主事、员缺本多。一司且有数人。一事必经数手。断无以一主事才力未优。即致一司有公事废弛之患。喻升阶所奏。未为允协。吏部本。著如议行。　　

○兵部议奏。酌改中枢政考各条。一、部推副将缺出。祇将金川出师、得有功加□□□□尔□将、缮单进呈。其另案得有功加之□□□□尔□将。并未议及。请嗣后凡出师著绩。得有功加之□□□□尔□将。遇应行开列副将缺。将该员一体进单。一、陆路人员。有素习水性。愿改水师者。务于未得缺前。投供时豫行呈明。到班选补后。再奏明开缺。发往该省试验。其未豫行呈明者。得缺后不准呈请。一、降调应用千把人员。毋庸送部。分发邻省。俱令该员各就本籍。由该督抚考验候补。如年力衰迈。弓马生疎者。即行勒休。一、驻防旗员。向未定有赴京回任程期。应令各旗于该员引见后。将起程日期报部。俟该员到任。申明各该将军等、咨部查核。如有逾限。照绿营官员回任违限例议处。请载入则例。从之。
  </div>
  <div class="pagination">
   <a href="清实录乾隆朝实录_page1580.html">
    上一页
   </a>
   <span>
    ...
   </span>
   <a href="清实录乾隆朝实录_page1576.html">
    1576
   </a>
   <a href="清实录乾隆朝实录_page1577.html">
    1577
   </a>
   <a href="清实录乾隆朝实录_page1578.html">
    1578
   </a>
   <a href="清实录乾隆朝实录_page1579.html">
    1579
   </a>
   <a href="清实录乾隆朝实录_page1580.html">
    1580
   </a>
   <span class="current-page">
    1581
   </span>
   <a href="清实录乾隆朝实录_page1582.html">
    1582
   </a>
   <a href="清实录乾隆朝实录_page1583.html">
    1583
   </a>
   <a href="清实录乾隆朝实录_page1584.html">
    1584
   </a>
   <a href="清实录乾隆朝实录_page1585.html">
    1585
   </a>
   <a href="清实录乾隆朝实录_page1586.html">
    1586
   </a>
   <span>
    ...
   </span>
   <a href="清实录乾隆朝实录_page1582.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
