<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1030 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1030 页/共 1860 页
  </h1>
  <div class="content">
   ○是日、驻跸坡赉昂阿大营　　

○甲戌。上行围　　

○军机大臣等议覆、两广总督杨廷璋奏称、西洋人在京效力者。其乡信往来。向系岙门夷目。或在省行商。雇人代为传递。嗣经奏准。严禁行商脚夫等。私行代递。遇有公务。饬令夷目。呈明海防同知。转详督臣。分别咨奏、原未尝阻其转达。但自定例以来。阅今六七年。未见有西洋人呈请转达奏咨之事。此系该夷等未能明白例义。中怀疑畏。自行隔越。应请嗣后西洋人来广。遇有愿进土物、及习天文医科丹青钟表等技。情愿赴京效力者。在岙门。则令其告知夷目。呈明海防同知。在省行。则令其告知行商呈明南海县随时详报。代为具奏。请旨护送进京等语。应如所请。俾得共效悃忱。至该夷人等通达乡信之处。询问傅作霖、刘松龄等。据称、向来西洋人所有书信。在广东岙门者。俱由提塘递至京城。交与钦天监收折。其从京城寄至广东者。亦由提塘递送等语。查该夷人等。从前往来书信。俱经提塘转递。已历有年。并未见有违碍之处。似应循照旧例。交与提塘寄递。并令其在广省者。呈报海防同知。及南海县查收。将原封交与该省提塘。递至京城。送钦天监转付本人。其在京夷人。亦令其将所寄书信。交与提塘递至广省。仍由同知知县查收。将原封转寄行商夷目。该同知知县。亦随时详报总督衙门。以备查核。从之　　

○陕甘总督吴达善奏、承准廷议。令于陕西内地操演兵内。多派一二千名。往乌噜木齐等处屯种。并乌噜木齐有无堪耕地亩。陕西甘肃派兵前往。有无多费钱粮。令悉心筹议。查上年十月间。乌噜木齐调拨屯兵一千名。经调任督臣杨应琚。于甘州提标、凉州、肃州、二镇、并安西、靖逆、二营。派拨前往。今次续调屯兵六百名。应就近于西宁镇。酌派兵二百四十名。宁夏固原二镇。各一百八十名。并令各该镇选年力精壮者前往。仍按兵数。遴委游击一员。沿途总统稽查。又守备一。千总二。把总三分领弹压。一切军装等项照例豫为妥备酌视营分之远近。定于仲冬分别起程。俱在肃州汇齐。分作二起。交游击管领出口。务令依期抵屯。至所需农具。查哈密库贮甚裕。已咨询乌噜木齐大臣。彼处有无存剩。如有不敷。即于屯兵过哈密时。带往其所派游守各员到彼。应否仍需管辖。及乌噜木齐等处。可种地亩。需兵若干。派兵前往。如何不致糜费。容臣同新疆经费局司道。并咨商温福。另行筹办。报闻　　

○是日、驻跸布敦昂阿大营　　

○乙亥。上遣侍卫扎拉丰阿赴避暑山庄。皇太后行宫问安　　

○行围　　

○吏部议准、两江总督高晋等奏称、苏州府社坛地方。人烟稠密。五方杂处。向令苏州府经历管理。不足以资弹压。应请归苏州府督粮水利同知。就近管辖。从之　　

○四川总督阿尔泰等奏、提臣岳钟璜。于八月初七日回川。臣等悉心酌议。此次会同查办夷务。以巡边为名先期传示各土司知悉。臣等拟于八月十三日。自省起程。由维州出口。巡历土司处所。确查情形。严切训饬驾驭。如该土司果能畏罪恳求。与各土司退还碉卜。各安住牧。同听约束。自当就便完结。倘仍狐疑不决。据险防御。臣等亦即查核情形。相机酌办。报闻　　

○江苏巡抚明德疏报、无锡县乾隆三十年分。开垦山地二顷有奇　　

○豁免直隶宛平、涿州、香河、滦州、昌黎、清苑、雄县、高阳、交河、景州、东光、南皮、盐山、丰润、玉田、冀州、武邑等、十七州县。乾隆二十三、四、五、六、年分、带徵未完额赋　　

○豁除浙江归安、乌程、海宁、三县。坍荒田地九顷十亩有奇额赋　　

○是日、驻跸塔哩雅图昂阿大营　　

○丙子。赐蒙古王公台吉兵丁等食　　

○谕曰、敖汉公罗布藏锡拉布之妻格格。现在患病。著太医院即派医官一员。驰驿前往胗视　　

○又谕、据永贵等奏称、阿克苏乌什。去年自内地调取银七万两。除各项需用外。现止存银二万余两。请令吴达善。自内地拨银五万两解往。彼处现存银两。计至岁底支放官兵盐菜等项。稍有不敷。内地拨解。一时不能即到。已行文萨瀚等。先于哈密拨解二万两。俟内地所解之项。路过哈密时。照数扣留。余银仍令解往乌什等语。著照永贵等所奏。令吴达善拨银五万两。解往乌什。彼处现存银两。不敷需用。内地一时不能解到。令萨瀚等于哈密库贮内。先拨银二万两解往乌什。俟吴达善解项经过哈密时。照数扣留。余银解往乌什　　

○大学士管云贵总督杨应琚奏、接奉谕旨。筹办缅匪事宜。臣断不敢冒昧喜功。惟因缅匪屡次侵扰土司边境。若不乘时办理。恐土境不得常宁。万里边疆之外。须永图辑宁之计。今缅甸既人心涣散。木邦情愿归顺。是机有可乘。前已密选土司所属妥干夷民。潜往彼处。将地方广狭。道路险易。暗行详细绘图。到日进呈御览。至豫备调拨事宜。现在密为布置。不令稍有张皇。臣拟于九月内赴迤西。查阅永顺等镇官兵。即驻永昌督办此事。臣仰膺重寄。固不敢坐失事机。亦不敢轻举妄动。得旨嘉奖　　

○是日、驻跸张三营行宫　　

○丁丑。谕、向来奉天粮石充裕。准令直隶山东毗连省分。就近贩运。本年夏间。经将军舍图肯奏、该处雨水稀少。或恐市集昂贵。曾谕令该督抚。将商贩暂行停止。今奉天续经普得雨泽。仍可一律丰收。将来粮食自必充足。且现在东省岁收稍歉。直隶又因邻省运贩。粮价亦未免稍增。商人等如有愿往奉省籴运者。尚于事理无碍。设该处米价或昂。往来贩买必无余利。势将不禁自止。若竟概行示禁。恐不肖官吏。转得藉端纷扰。且射利商人。保无私行偷贩。更易滋弊。至少米处所。民食稍有不敷。方且加恩赈济。广为筹画若得该商等自为赈运流通。俾资接济。于闾阎食用。尤为有益。所有直隶。山东。二省商民贩买奉天米石之处。仍著无庸禁止　　

○又谕、据高晋等奏、署上元知县屠士相。于兴化县地方。拏获仪徵县盗案首犯王其生。夥犯张士龙等八人。洵属急公向上之员。请送部引见等语。屠士相奉文缉拏盗犯。即能四路严捕。于隔府所属。连获多人。颇属能事。著该督等出具考语。送部引见　　

○又谕、据绰克托等奏称、德福、范宜忠、俱抵喀什噶尔。令德福接常岳管理喀什噶尔领队事务。遣范宜忠往英吉沙尔更换台布等语。喀什噶尔。现有绰克托等办事。领队亦无事可办。英吉沙尔有应承办之事。前虽派德福前往更换常岳。范宜忠更换台布。但德福较范宜忠更历较多。德福著即往英吉沙尔办事。范宜忠著调回喀什噶尔。与绰克托等。一处驻劄。在领队上行走　　

○谕军机大臣等、据方观承覆奏、大、宛、二县。粮价增昂情形摺内称。访有河间天津商民。因与德州临清。一水可通。多在水次收买。转贩射利。然于邻省歉地民食有裨。未例概行禁止。惟各处奸牙。闻此风声。并非水次。曾无外贩。亦复故昂其价。其附京附省为尤甚等语。粮价随时低昂。虽物情所常有。但此等奸牙囤户。凡闻邻省需米。借端昂价。冀以居奇牟利。实属可恶。著传谕舒赫德。方观承等。密速查访。如有似此奸牙积蠹。择其尤甚者。立即查拏严究。惩治一二。以儆驵侩而裕民食。但不可虚张声势。纷纷出示谕禁。徒致滋扰。转于事无裨。并将此谕令知之　　

○吏部议准、广东布政使胡文伯奏称、定例佐贰等官。擅准词状。降一级调用。正印官不行详查。罚俸一年。但例内未将有无致毙人命。分晰注明。而印官查出揭报。亦得免议。往往佐贰官滥差拘讯。致酿人命。而印官以一揭了事。平日漫无稽查。请嗣后凡遇佐杂等官。擅受而未致毙人命。及虽毙命而实系例应缉拏之犯。畏罪仓卒自戕。并无差役需索者。仍照旧例办理。其本非佐杂应理之事。而因擅受致酿人命。除佐杂立即咨革。将该管印官。照防范不严例。降一级留任。不得以补揭免议。如印官规避处分。匿不具报。即照讳命例革职至印官滥批。致毙人命。向亦未有明文。请照溺职例革职。如州县畏惧处分。隐匿滥批情节。该管府州不查出揭参。照徇庇例。降三级调用。并将不详报题参之司道督抚。议以降一级留任。从之　　

○予故云南提督李勋、祭葬如例。谥壮毅　　

○是日。驻跸波罗河屯行宫　　

○戊寅。谕军机大臣等、四川建昌镇总兵路峨。按察使石礼嘉。来京陛见。并于七月中旬。自川起程。该督于八月初四日。始具摺奏闻。至九月初八日。方据奏到。该总兵等。即于初十日已抵行在。距接到奏摺之时。仅隔两日。此等奏摺。虽系寻常事件。但伊等起程。已逾半月。始行入告。未免过于迟缓。而赍摺人员。在途一月有余。亦太稽延时日。著将此传谕阿尔泰知之　　

○河南巡抚阿思哈奏、江南徐州韩家堂黄河漫口。急须堵筑。豫省应协办秸料。臣因漫口紧急。需料数多。一时采办。未免迟延。先将豫省各工。用存旧料。尽数拨运。次令委员。购买新料续运。以济急需。计南北两岸各厅存料。查明酌拨。均可得五六百万斤。已于九月初三日。据各运员禀报起运。陆续开行。臣与两司酌量。亲诣稽察儹催。得旨、好。览奏实慰朕怀　　

○是日、驻跸中关行宫　　

○己卯。上诣皇太后行宫问安　　

○遣官祭历代帝王庙　　

○遣官祭都城隍之神。吏部议准。两江总督高晋等奏称、江苏清河县。地大事繁。水陆冲要。向令典史一员。管理河务。势难兼顾。应将事简之苏州府经历裁。改设清河县县丞。从之　　

○调四川按察使石礼嘉为湖北按察使。降福建巡抚李因培。为四川按察使　　

○贵州巡抚方世儶疏报、南笼、都匀、思州、铜仁、四府。安南、瓮安、湄潭、天柱、铜仁、毕节、绥阳、七县、乾隆三十年分。开垦额内额外田。五百六十七顷有奇　　

○赈恤山东历城、章邱、邹平、齐河、齐东、济阳、禹城、临邑、长清、陵县、德州、德平、平原、肥城、东平、东阿、平阴、惠民、阳信、海丰、乐陵、商河、滨州、利津、沾化、蒲台、金乡、鱼台、济宁、嘉祥汶上、阳谷、寿张、菏泽、单县、城武、定陶、钜野、郓城、濮州、范县、观城、朝城、聊城、堂邑、博平、茌平、清平、莘县、冠县、临清、馆陶、高唐、恩县、夏津等、五十五州县。东昌、临清、济宁、德州、东平等、五卫所。本年水灾饥民。并蠲新旧额赋　　

○是日、驻跸避暑山庄。至丙戌皆如之　　

○庚辰。刑部议覆、江苏巡抚明德奏称、强盗劫掳商民。为害最惨。拏获破案。即应审明正法。应如所请。嗣后州县拏获盗犯。如有供出行劫他邑之案。即行通详督抚。无论他邑有无拏获盗犯。总于事主认领贼物之后。提解来省。并案审拟具题。将该犯即行正法。不必辗转关解。以致稽延。从之　　

○闽浙总督苏昌等奏、台湾淡水厅属鲎壳庄民。被凶番戕杀。据臬司余文仪。会同该镇派拨弁兵。设法剿抚。并委同知。知县。带领通土熟番乡勇。查探路径。由屋鏊狮子等社。即可径通攸武乃社。先行传询屋鏊狮子等社土目巴然由。巴士。阿贵等。佥称戕杀鲎壳庄民。实系攸武乃社番。与伊等无干。情愿协力收捕。但该土目回社八日之久。竟无一番出山回覆。恐属狡饰。该镇司等。拟乘其不备。星夜进攻。倘道经屋鏊等社。番人有敢行阻截者。即属凶番党夥。当先行剿捕。使各社胆落。将来受抚必诚。现因内山水发。未得前进。一经水退。即当乘机进剿。得旨览奏俱悉　　

○辛巳。上诣皇太后行宫问安　　

○谕、据明瑞等奏称、阿奇木公茂萨病故。所遗之缺。请将额敏和卓第三子协理台吉鄂罗木扎布。补放伊犁阿齐木等语。茂萨数年以来。甚属奋勉。今闻溘逝。殊为悯恻。著加恩赏银二百两。以资丧费。伊并无子嗣承袭。著加恩将伊第三弟鄂罗木扎布。授为头等台吉。仍补放茂萨所遗伊犁阿奇木之缺。再额敏和卓。闻子茂萨病故。必加伤悼。伊系年老之人。不必过恸。惟期永受朕恩。善自调摄。朕施恩将伊第三子鄂罗木扎布。授为头等台吉补放阿奇木之处。著传谕额敏和卓。令其忻悦　　

○又谕、据明瑞等具奏、凉州镶白旗满洲福龄佐领下闲散富亮。三次由原省脱逃。听闻该处兵丁移驻伊犁。自行投回。随伊兄来至伊犁。若将富亮照例发往黑龙江。未免转置内地。即令其充当步甲。又觉便宜。请将富亮枷号两个月。鞭一百。交该管官严加约束。令当苦差等语。明瑞此奏尚是。著将富亮。即照明瑞等所奏办理。但伊犁乃新疆。驻兵非内地可比。必立法严。俾众知警愓。方不致混行逃窜。将此交明瑞等。嗣后驻防伊犁兵丁内。如有脱逃者。获日即行正法。不必拟以发遣之罪。著为令　　

○谕军机大臣等、据海明奏称、与青海厄鲁特王公扎萨克等会盟。会议得将附近郭罗克居住之众扎萨克等内迁。归于别扎萨克游牧安置。驻卡兵八百名外。再添兵二百名。共作一千名。令驻劄西宁。理藩院章京笔帖式巡查卡座。遇有空误。即行参处等语。海明所奏尚是。但卡座所关綦重。青海人等。原因玩愒。始时被郭罗克等抢掠。今虽添兵。若仍不以为事。亦属无益。著传谕海明。令其派驻西宁之理藩院章京笔帖式等。不时巡察。如有兵丁不齐。军械残缺者。即将管卡之王公扎萨克等。指名严行参处　　

○军机大臣等议奏、据副都统温福等奏称、乾隆二十七年镶蓝旗蒙古。查出出旗为民后。复钻营入旗食粮。绰勒璊等。一百九十一名。发往乌噜木齐屯田。嗣经奏准。以伊等自到乌噜木齐。尽皆知罪奋勉。即作为乌噜木齐绿旗兵。查乌噜木齐屯田绿旗兵。俱系携眷。而屯田遣犯内。有情愿携眷者。亦系行文本省送往。此等既作为绿旗兵。其眷口自应令其接取。惟伊等究系加恩宽宥之人。与寻常安插者不同。又难照绿旗兵携眷例。只可于陕甘官为办送。伊等接取眷口。请酌给数月钱粮。令其自备。自京接至陕西。再照移驻户口绿旗兵之例办给。其所借钱粮。作为一年扣完等语。均应如所请。但查发往乌噜木齐屯田兵一百九十一名。除发往乌什屯田二十名。并病故一名。尚余一百七十名。内遣携家眷。再京中并无家属。及有家属无力接取之八十四名外。现有应接家属之六十六名。若令一齐进京接眷。途中不无壅挤。应请交温福等将此六十六人。分起派员管束。陆续进京。再遣往乌什屯田兵年满。亦应遣回乌噜木齐。如有愿接眷口者。亦准一体办理。得旨、不必令其亲身来京接取。著加恩照绿旗携眷移驻例。自京官为办送　　

○四川总督阿尔泰、提督岳钟璜奏、臣等会同出口。查办郎卡事务。于八月二十八日起程。行抵杂谷脑口外。据郎卡差大头人当噶尔拉等。投禀。内称。郎卡前蒙皇上天恩。赦过宥罪。本不敢多事。惟因党坝各土司。连年扰害。我谨依天朝大臣饬谕。拆去战碉。退还所掠之人。不期党坝潜来我地。暗放夹坝。我无处禀诉。复来夺占额碉。今奉严谕。自当即行拆还。惟求博噜古留碉五座。保守门户。并恳谕令绰斯甲布。与郎卡连姻。将两家边界清楚。至布拉克底所占卡卡角。当劝其退还。并恳赏给新印。赏还自藏回川喇嘛七人。开通赴成都及进西藏之路等语。臣等谕以岭上碉座。与乾隆十四年所定界址不符。不便准行。郎卡与绰斯甲布结姻。系属尔土司私事。听尔等自为说合。不便官为办理。至明正土司失去人口。应候查办。尔郎卡既知感恩畏法。惟有安分住牧。自守巢穴。该头人等无不战栗领诺而去。查郎卡一闻臣等出口巡边之信。即差人迎禀。退地还碉。禀词虽属恳切。臣等仍当亲至其地。示以威棱。晓以利害。如果感悔输诚。即饬委员督令退还各处碉卡。并取各土司收明退还地方印结。划清界址。各安住牧。郎卡既与各土司同听约束。将来差人赴省。投禀贸易等事。似可准其与各土司一律遵行。其求还自藏回川之喇嘛。亦应给予。至金川土司印信。现贮司库恐该酋反覆靡常。拟俟察看数月。果属安静。明春再行给发。得旨、另有旨谕。谕军机大臣等。阿尔泰等奏、郎卡遣人恳请退碉息争。及查办情形一摺。似有将就了事之意。金酋原无干犯内地。不过与众土司互相仇杀。本无庸声罪致讨。且不值一办。至九土司各怀观望。不能并力进剿。以蛮攻蛮之说。既属无益。断无转助其兵力。代为合剿之理。前谕该督提等。亲赴该处。明悉晓谕。原欲令细察番众情形若何。审度事势。以定进止。如果郎卡实心畏惧输诚。面求退还额碉。安静守分。不敢再行滋扰。或可察其悃忱。酌量奏办。今该督提等。并未身履其地。又未亲见郎卡。祇据伊所遣头人禀恳之词。信以为实。及宣谕以后。辄云战栗领诺。亦未必果属真情。况其所夺之碉。尚未拆毁。侵占土司之地。亦未退还。是其实在畏威悔罪与否。尚未可定。乃遽听其所恳。奏请给还人口喇嘛。并欲给予贮库印信。与众土司一体羁縻。诸事悉遂其所欲。为此和事老人之举。适足为外夷所轻。殊不知蛮性反覆靡常。现在不过慑我先声。姑为乞怜幸免之计。岂能保其永远不复滋事。若止图苟且了局。何以尊国体而靖夷情。阿尔泰年齿就衰。岳钟璜又复善病。设或各存祇图目前之念。以为十数年后。皆非伊所及见。不复筹出万全。则是自贻伊戚。倘此次办理不善。将来或仍不免跳梁滋扰。朕惟原办之人是问。伊等各有子孙家业。又岂能保无身后之虑乎。总之此事若无从筹办。竟不必置论则可。而欲就事完事。敷衍塞责。则断不可。著将此传谕该督提等知之　　

○调镶黄旗蒙古都统安泰、为察哈尔都统　　

○壬午。军机大臣等议覆、副都统温福等奏称、乌噜木齐发遣人犯。有情愿携眷者四百名。已造册咨行各省。将伊等妻子照原议递送乌噜木齐。其现有家属者。当视其原犯情罪轻重。将原拟死罪者。作为五年军流罪。轻者作为三年。年满无过犯者。陆续编入民册。将伊等安插昌吉河东现有之旧堡。指给地亩耕种。其未领有马匹农器者。照原奏所定。补行给与。并借给造房银两。口粮耔种等项。分年归还。于种地次年。即令纳粮。照民人每亩八升。均应如所请。从之。

　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十八


大清高宗法天隆运至诚先觉体元立极敷文奋武孝慈神圣纯皇帝实录卷之七百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page1029.html">
    上一页
   </a>
   <span>
    ...
   </span>
   <a href="清实录乾隆朝实录_page1025.html">
    1025
   </a>
   <a href="清实录乾隆朝实录_page1026.html">
    1026
   </a>
   <a href="清实录乾隆朝实录_page1027.html">
    1027
   </a>
   <a href="清实录乾隆朝实录_page1028.html">
    1028
   </a>
   <a href="清实录乾隆朝实录_page1029.html">
    1029
   </a>
   <span class="current-page">
    1030
   </span>
   <a href="清实录乾隆朝实录_page1031.html">
    1031
   </a>
   <a href="清实录乾隆朝实录_page1032.html">
    1032
   </a>
   <a href="清实录乾隆朝实录_page1033.html">
    1033
   </a>
   <a href="清实录乾隆朝实录_page1034.html">
    1034
   </a>
   <a href="清实录乾隆朝实录_page1035.html">
    1035
   </a>
   <span>
    ...
   </span>
   <a href="清实录乾隆朝实录_page1031.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
