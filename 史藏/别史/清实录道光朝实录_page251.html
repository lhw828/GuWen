<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 251 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 251 页/共 848 页
  </h1>
  <div class="content">
   ○贷山海关八旗官员二年俸银。补修官房。　　

○癸酉。上幸静明园。诣龙神庙拈香。　　

○谕内阁、朕于九月间自西陵回跸。二十四日驻圆明园。　　

○又谕、德英阿等奏、请撤卡伦侍卫、改派驻防官员接替一摺。伊犁等处卡伦。由京城侍卫派往防守。未能熟悉口外情形。难期得力。该将军等请照南路章程画一办理。所有伊犁卡伦侍卫十一员。塔尔巴哈台卡伦侍卫八员。著照所请、全行裁撤。俱改用本处驻防官员。该将军等务当秉公拣选小心干练通晓夷情者。派令接替。饬令该员等实力巡防。并随时认真查察。如有疏懈偷漏。及混行勒索情弊。即行严参惩办。余著照所拟办理。又另片奏、驻防章京守卡。请暂载花翎等语。嗣后派出坐卡章京无花翎者、准其于坐卡之日起。暂戴花翎。差竣仍不准戴用。该部知道。　　

○又谕、德英阿等奏、伊犁出征兵丁、应赔骑驮马匹一摺。道光六年征剿逆回。由伊犁各营挑派兵丁二千名。随同出征。在官厂内调拨马匹。每兵一名。给骑马驮马各一匹。共给马四千匹。又酌给民遣等、驮马三百三十四匹。现经凯撤回营。据该将军等查明。各营兵丁原领马匹。由冰岭行走。倍形疲乏。且历时既久。倒毙愈多。若照例分别销赔。兵力未免拮据。加恩著照所请、所有伊犁兵丁。原领马四千匹。准其于定例骑马五分准销外。再销三分。照驮马八分准销例。普律著赔二分。其民遣等原领驮马三百三十四匹。均已倒毙。应行追赔之处著全行豁免。以示体恤。该部知道。　　

○又谕、前因土尔扈特哈屯喇什丕勒、呈进驼马等物。备应军需。降旨交理藩院议叙。并将伊子盟长汗策登多尔济、赏戴花翎。哷恩臣多尔济。赏袭头等台吉。兹据理藩院奏、喇什丕勒。系蒙古哈屯、未便给予加级纪录。请赏给缎匹等语。喇什丕勒、前此呈进驼马。踊跃急公。深堪嘉尚。著赏给大缎四匹。由喀喇沙尔库存项下支给。伊次子哷恩臣多尔济、并著赏戴花翎。以示恩奖。　　

○谕军机大臣等、德英阿等奏、查明霍罕在皮斯格克地方祇筑土堡并卡外安静情形一摺。霍罕所筑之城。既据查明祇系土堡。且在布噜特境内。距那林换防巡边大路。尚有数站。自未便过事苛求。致启外夷疑惧。惟哈萨克游牧地方。与皮斯格克相距不远。恐其倚恃天朝威势。稍构衅端伊既系臣服部落。设若仓卒求援。不应则失于抚绥。应之则徒劳兵力。不可不豫为筹计。德英阿等、当檄谕阿布拉、以尔上年经霍罕邀往皮斯格克游牧。并未允从。奏明大皇帝。嘉尔恭顺。特颁赏件。现在查明霍罕所筑土堡原系防范布噜特抢掠而设。并无别情。又值首逆张格尔就捦。诸夷震慑。尔当督同部落人等。各安生业。不可倚恃天朝威力。与霍罕及布噜特。肇衅生事。傥霍罕复以甘言多方引诱。亦须坚持定见。勿为所愚庶可长守藩封。永承恩眷。如或约束不严致尔属下人等、与诸夷有构怨之事。在尔等彼此相争天朝体制。从不过问。即使急求援。天朝亦不应以纪律之师。出为尔部落争胜负之理特此先行剀切晓谕。尔其懔遵勿替。毋谓教诫之不豫也。该将军等当善体此意。传檄前往仍须将沿边卡伦。随时留心防范为要。将此谕令知之。　　

○甲戌。旌表守正捐躯河南上蔡县民张环女杭姐。　　

○乙亥。谕内阁、本日长龄亲诣御园、恭缴扬威将军印信。朕御勤政殿行抱见礼。见其精神矍铄。重定边疆生捦巨恶。朕喜悦嘉奖之心。实难备述。前已加恩晋锡公爵。并红宝石帽顶。两团龙补服。双眼花翎紫缰。嗣因受俘礼成。复赏换三眼花翎。晋加太保衔。兹当凯旋入觐。告厥成功。允宜再沛恩施。用酬伟绩。长龄著赐御用珊瑚朝珠一盘。四团龙补褂一件。并准即行穿用。四团龙补服用。示朕眷念忠勤。懋赏褒功。有加无已之至意。　　

○又谕、杨威将军大学士公长龄、前此奉命专征。声威远播。四城迅复。巨憝生捦从兹永靖边陲。厥功甚钜。朕嘉绩酬庸锡封懋赏而外。并授为御前大臣。以昭荣宠。现值振旅还朝。必思勉奉厥职。惟念长龄年逾七旬。精力虽健。若令照常趋直。翊卫奔驰转非所以示优异。长龄著兼御前大臣。不必进内侍直。并无庸办理该管事件。用示朕体恤耆臣至意。　　

○又谕、那彦成等请简派换防总兵等语。喀什噶尔、准其添设换防总兵一员即著舒伦保补授。　　

○又谕、那彦成等奏、请建设义祠、以慰忠荩等语。叶尔羌旧城。为前任喀什噶尔参赞大臣庆祥之祖义烈公纳木扎尔、殉节之所。向有义祠。此次业经烧毁现已另建新城。著仍在旧城建立专祠。春秋致祭。并颁发御笔扁额。以垂久远。　　

○又谕、那彦成等奏、酌定回夷难荫章程一摺。喀什噶尔被害伯克之子阿布都热依特迈买底、雅底噶尔迈玛斯底克、吐尔底、伊斯玛依尔等六人。前经降旨。赏给五品翎顶。著加恩准其作为世职。承袭罔替。内向无品级之小回子。著查明另议。至嗣后遇有伯克缺出。仍应择其才具明白。办事可靠者。遴选补用。不得概以世职充补。其应交种地粮赋。及阿勒板等项钱文。著概行豁免。那彦成等即将现定章程缮写告示、颁发西四城遍贴晓谕。并著各大臣详查被难殉节各伯克、及小回子。分别办理。其各城从逆伯克、亦著咨令确查。据实惩办。以昭激劝。　　

○又谕、那彦成等奏、查勘移建新城、并设兵情形一摺。喀什噶尔满城。前经长龄奏准、在喀喇哈依地方改建。兹据那彦成等奏、新建城垣工程。业已全竣其去该处回城二十余里之七里河。为适中之地。应分设兵丁。形势方为联络。著照所请、准其于河口筑堡。设兵六百名。并将旧城修葺。留兵二百名。以资防守。至英吉沙尔旧满城向在回城之内。地势湫隘。兵回杂处。既多未便。且衙署兵房。俱经焚毁。与其修复旧城。不如择地另建。现在新勘城基。距回城不及一里。著准其移建。俾官兵另居一城。一切俱照旧制办理。所需工费。即在抄获叛产内筹拨。无庸动支正项。　　

○谕军机大臣等、那彦成等奏、霍罕遣人投书道喜。当经遵旨传谕该夷使。即日拨兵八十名。酌给口粮。押送卡外。不与传见。亦无犒赏等语。前据长龄等、檄谕霍罕布噶尔、拏送逆裔家属。特降谕旨、令那彦成到彼。看其若何禀覆。具奏办理。乃霍罕于未奉檄谕之先。遣人投书尝试。殊为诡诈。那彦成等于该夷使到卡时。派拨弁兵。严密防查。不准与流寓安集延、及本处回子交接。亦不准其开包贸易。一面遵旨传谕。并未犒赏。即行拨兵送出卡外。所办深得大体。与朕意相同可嘉之至。霍罕每借通市获利。用以恐吓附近外夷。此时惟严守卡伦。禁绝贸易。该大臣等务当遵照前旨、妥为办理。其从逆逸犯总责令布噜特等、严拏缚送。不必派兵出卡。远索穷摉。至伊萨克现已蓄留发辫。并伊子孙。及现充伯克各回子等、均愿蓄留发辫。情词真切。具见爱戴之忱。洵堪嘉奖。其赏世职之回子等、愿留发辫。固属可嘉。若习俗相沿难于骤改。亦听其便。所有新建各城。应另锡嘉名前已有旨、令那彦成将各该处旧有名目。一并奏明。以便颁给。著俟奏到时、再行核定。现在那彦成于接见阿奇木伯克阿浑时。宣谕朕意。抚绥开导。并缮发告示。译写回字。张贴各城。所办甚好。发去御笔画扇一柄。扇套一个。香袋四个。著交那彦成祗领。以昭眷注。将此谕令知之。　　

○赠故内大臣赛冲阿、太子太师。遣散秩大臣一员。带领侍卫十员。往奠茶酒。赏银五百两治丧。寻命皇长子奕纬赐奠。予祭葬。谥襄勤。　　

○丙子。命大学士托津毋庸兼管理藩院事。以大学士威勇公长龄、管理藩院事。　　

○丁丑。谕内阁、杨国桢奏、请兴筑南阳、淅川、二县坝工一摺。河南南阳郡城东南向有淯河一道。俗名白河。发源于嵩县之双鸡岭。由南召绕南阳府城。下注新野境。汇入襄江。历来迁徙靡定。近因河势坐湾。顶冲郡城东南角之琉璃桥一带。又南阳府属之浙川县。城西有丹江一道。发源于陕西秦岭。迤逦至淅川。绕城下达襄江。近因西岸长有沙滩。逼溜东趋。致东岸日就塌卸。水势浩瀚。现俱切近城根。情形极为险要。亟应筑坝分别挑溜抵御。以资保卫。据该抚勘。明南阳白河北岸。应筑碎石磨盘等坝十六道又土坝三道。亦用碎石抛护。估需工料银一万五千五百二十五两零。淅川丹江东岸。应筑碎石磨盘坝十道。估需工料银一万三千一百七十八两零。此项工程。例应民办。惟需费较多。民力未逮。著照所请、准其于司库徵存睢工加价项下。先行借支。给领兴筑。即遴委妥干工员。会同该府县实力赶办。毋许草率偷减。事竣核实报销其南阳县所借银两除淅川一悄众有应办工程免摊外著于府属南阳等十二州县即按道光九年地粮内限一年均匀摊徵。淅川县地瘠赋少所借银两著自道光九年为始。于该县地粮内分作十年摊徵以完原款。该部知道。　　

○以江苏瓦窰铺增辟归江新河工竣。赏通判朱楹同知衔余升叙有差。　　

○戊寅。谕内阁、向来朝鲜使臣到京如遇恩赐外藩王公筵宴。该使臣等均得入宴此次回疆用兵。大功告成。该国王遣陪臣李球等来京庆贺。具见悃忱。朕甚嘉悦现值长龄凯旋举行筵宴。届时著该使臣一体入宴。　　

○谕军机大臣等盛京肇基帝业。桥山具在。朕自御极以来。无日不以躬亲展谒为念。现值回疆大功庆成虽于本年遣王恭代祗告。尚不足以申悃忱。拟于明年秋间恭谒祖陵。并临莅盛京。循例举行一切典礼惟各处应行修葺工程。及关内外道路桥梁。均须豫为筹办。著奕颢。屠之申察看本年各该省收成若何。民力若何。有无办理竭蹷之处。据实迅速奏闻。再降谕旨。将此谕令知之。　　

○又谕、庆保奏、本年轮应副都统花沙布年班该副都统现已因病出缺。新任到粤需时。该将军请届期来京等语。本年年班。庆保毋庸前来。明岁年班。著该将军来京瞻觐。将此谕令知之。　　

○又谕、此次酌增常例报捐分发人员于本月签掣各省试用。例应引见发往者。共一百余名。其例不引见发往人员。为数更多。此后每月尚有陆续分发之员。向例试用期满该督抚盐政。甄虽去留。此项捐纳试用人员。固未便过事苛求。断不可稍有姑容。致滋冗滥。著各该督抚盐政等、于该员等到省后留心察看。如有不识诗书。或限于才识实难称职者。不必拘定年限。随时认真甄核。据实具奏。将此各谕令知之。　　

○调密云副都统兴住为广州汉军副都统。正蓝旗蒙古副都统霍忠武、为密云副都统以喀什噶尔帮办大臣苏清阿、为正蓝旗蒙古副都统。　　

○颁叶尔羌纳木扎尔义祠御书扁额。曰忠贞世笃。　　

○己卯。上诣绮春园问皇太后安。　　

○谕内阁、军机大臣等会同长龄议覆那彦成等奏、增设防兵通盘等拟一摺前因回疆甫经平定。暂添防兵八千名。合之旧设防兵。共计一万余名。分布各城以资守御现在道逆就诛。边陲安谧。那彦成等体察情形。请于伊犁满兵。及绿营兵内共减兵一千五百名。以节糜费。著照所拟办理其喀什噶尔新设总兵。著将甘肃凉州镇总兵一缺改为该处换防总兵。班满三年。由参赞大臣奏请简派。应行增设副将等官。著那彦成等妥议具奏。现任凉州镇总兵哈丰阿。著留于甘省。交该督差委。俟有缺出请旨简放其凉州镇营汛即以甘肃庄浪协副将移驻该处以资统领。并将凉州中营游击移驻庄浪至凉州既改镇为协。应裁汰额兵一千五百名分拨甘肃督标、及河州镇标各营。一切事宜著该部行知陕甘总督。照例办理至口外外换防官兵。向系尽陕甘两省口内外十四标营派拨。从前内地派兵换防故习。大半以衰老充数到戍后复准告驻一两班至三班不等以致虚。糜粮饷。嗣后该管督抚提镇等务须认真挑派。兵丁内年逾四十者即不准换防其班满告驻陋习。著永远禁止并著参赞大臣等。务将派往之换防兵丁加意操演。俾得悉成劲旅。以归实用。此项换防兵丁三年后应酌减二千名。五年后再减二千名届时何城应减若干。或有暂难裁减之处由参赞大臣等酌量奏办。现在留防均系前此出征官兵已经三载。著陕甘总督。自本年秋季起按照现定数目分三季派遣前往更替此后仍循五年旧例分三班更换以期经久余俱照所议行。　　

○谕军机大臣等那彦成等现抵喀什噶尔一切善后事宜自己商有就绪此时杨芳在彼如无应办之事。即著来京。陛见后回任供职。再喀什噶尔帮办大臣苏清阿朕意令其来京。所有帮办大臣一缺。著那彦成。武隆阿。于现留回疆各员内。详加察看。有才堪胜任者。即秉公据实保奏。候旨简放。以便更替苏。清河来京。并发去御书扁额。交该督等于新建纳木扎尔义祠悬挂。将此由四百里谕令知之。　　

○以不入八分公敬敩。署镶白旗汉军副都统。　　

○朝鲜国使臣李球等三人、于大红桥瞻觐。　　

○庚辰。谕内阁、本日户部议覆仓场侍郎松廷等奏、经纪掣欠应赔米石一摺。漕粮为天庾正供。转运进仓廪糈民食。均关紧要。近来经纪掣欠。至数千余石之多。均在京城买交。若年复一年。实于民食有碍。嗣后如何禁止。不致浮多之处。著该仓场侍郎等、妥议章程具奏。　　

○又谕、前据讷尔经额奏、请将江苏淮安卫守备温良、与安徽新安卫守备傅立纲、对调。兹兵部查明温良任内。有经徵屯折正耗银两未完。停其升转。戴罪徵有收之案。系督催分数钱粮。例不准调。奏请更正。温良、傅立纲著仍撤回各本任。以符定例。该漕督未将该员不合例事故、于摺内声明交部核覆。率行奏请。实属不合。讷尔经额著交部照例议处。　　

○又谕、杨遇春奏、新疆驻防旗员、补署丞倅牧令、请照例回避一摺。口外府厅州县等官。向由陕甘两省实缺旗员内。拣选调补。兹据该督奏称、近年率多以该处驻防年满之员。辄令辅署。与例不符。著照行请、嗣后新疆驻防旗员。当差年满。经乌噜木齐。都统保奏堪膺民社者。悉令回避近地。准其咨送口内。对品酌量补署。不得仍留该处。以杜瞻徇而符定制。　　

○谕军机大臣等、屠之申奏、逸盗纠众夺犯。拒杀兵役。派委臬司前往督办一摺。此案开州知州。会营缉拏逸盗。既将盗犯季考等捦获。仅距州城七十余里。即应饬令兵役。小心管押。迅速解回。乃该州张良志、与都司平保、在彼督押。竟任听兵役等中途停歇。甚至兵役七人尽皆解衣吃饭致逸盗季丙寅纠众追及。杀伤兵役。虽未致竟被夺犯。而地方营伍之怠玩废弛。于此可见。其在逸盗季丙寅家摉获铁炮鸟枪该匪等从何而得。该护督现已派委署臬司陶梁。前往会同审办。务即饬知该委员等究明枪炮来历。如系官存军器。必有錾明字号即不应落于盗犯之手。若非官物。又系从何得来必须严切根究。据实具奏。断不准稍有隐饰至未获盗犯季丙寅。及听纠夺犯杀伤兵役各犯。著即督饬该地方官。认真严拏务获按律惩办。勿使一名漏网。致干重咎。见此谕令知之。　　

○又谕、屠之申奏、开州地方逸盗季考季丙寅二犯。经该州访闻。该犯等潜回州属北游店地方。会营往拏。该犯季考持枪拒捕。将兵丁李志道扎伤适兵役等追及。将季考并帮同拒捕之逸盗马遂等捦获季内丙寅先已逃逸。在其家内摉获铁炮鸟枪等件。该州等督押回州。路经保安集地方停歇季丙寅纠邀数十人追至欲行夺犯。将管解兵丁扎死拒伤迨兵役追捕又用鸟枪伤毙兵丁一人。拒伤兵役数人。二死九伤。实属目无法纪现经该州将已获之季考、押解回州等语季丙寅系行劫山东邹县钱铺案内逸盗。恐有夥党在彼。潜投藏匿。其听纠拒捕各犯。亦恐此拏彼窜。开州地方。与东豫两省毗连著琦善杨国桢、饬属一体协拏。俾该匪等不致远扬藏匿。至京师五方杂处。尤恐该犯等因查拏严密。潜逸来京。并著步军统领、顺天府、五城。各饬所属细加访察。如有该犯来京。在附近地方潜匿者。亦即一体严拏。勿任漏网将此谕知琦善、杨国桢、并谕步军统领、顺天府五城知之。　　

○以前任浙江布政使富呢扬阿署福建布政使。　　

○以直隶承办兵差出力予同知顾汝寿等议叙。　　

○辛巳。谕内阁、前经大学士、军机大臣、议覆那彦成奏、回疆积弊请加考核摺内。请将西南两路。各城办事领队大臣。分隶统属。由该将军、都统参赞大臣认真考察。如将军、都统、参赞大臣、有不正己秉公者。亦准各城大臣、据实参奏、以资维制当降旨、悉照所议。本日朕恭阅皇考仁宗睿皇帝实录。内载嘉庆六年二月。奉圣谕。向来回疆总办大臣。遇有公事。会同协办领队大臣等、列名具奏。其协办领队大臣遇有应奏之事。亦准专摺密陈乌里雅苏台、塔尔巴哈台、两处应画一办理。该二处协办之参赞领队大臣、有应行据实密陈者。俱准于请安摺便。专摺具奏等因。钦此。仰见我皇考整饬边疆。豫垂成宪。曷胜钦服。本年所议。于北路未经并及。所有乌里雅苏台、塔尔巴哈台、二处。如有应行密奏之事。不惟将军等职司综领。务期秉公核实。不得稍有瞻徇。即将军参赞等、如有不公不法之处。该协办之参赞领队大臣。亦准其据实密奏。总期互相维制。以重边陲。庶几仰副圣训。及朕谆谆申谕之至意。　　

○以工部左侍郎李宗瀚、为浙江乡试正考官。陕西道御史但明伦、为副考官。詹事府詹事胡开益、为江西乡试正考官。兵部郎中王贻桂、为副考官。翰林院编修吴文镕、为湖北乡试正考官。孙瑞珍、为副考官。　　

○修筑浙江上虞县吕家埠等处临江柴塘。从巡抚刘彬士请也。　　

○壬午。谕内阁、文孚等奏、查讯协领于旗民聚赌、违例审断一摺。此案步营司务领色卜兴额拏获窝赌犯奸。旗民交涉之案。并不照例送交刑部及地方官审理。辄将罪应拟徒拟枷之犯仅予责释。复令犯奸人犯。剃发游街。又未将领催步甲同赌实情究出。种种错谬。实属任性妄为。色卜兴额著交部严加议处。佐领熙明、四品官兼佐领金亮、于色卜兴额办案错谬。随同画稿。殊属不合。俱著交部议处。将军奕颢、失察护卫探听公事。并所属旗员违例妄断。且将应拟满徒枷号人犯。率准责释。而于盛泰递摺。亦未查明。辄称伊借用驿马驰递。均属不合。奕颢著交宗人府议处。府尹盛泰。失察车夫犯赌。并门丁嘱托公事。亦有应得之咎。著交部议处。至失察赌博之文武各官。著吏部、兵部查取职名。照例办理。嗣后奉天城关等处街市间、如旗民偶有过犯、无关罪名者。即由该步营司协领饬拏。报明将军。分别发落。如犯至徒杖罪者。即遵照前奉谕旨。分别送交刑部府尹衙门照例审办。以符定制。　　

○又谕、文孚等奏、审拟盖平县客民邹士杰控案一摺。此案福珠伦等、因盖平县额徵商税无著。辄任意更改旧章。将茧税全数著落各蚕户摊交。殊属不合。裘纫兰、摊派津贴兵差钱文。讯因该府尹奏明。酌派协济车辆。系仿照各城办理。惟将无力贫民。一律摊派。致招物议。亦有应得之咎。盖州防守尉升任熊岳协领福珠伦、盖平县知县升任辽阳州知州潘彭年、现任盖州防守尉集成、现署盖平县知县锦州府经历裘纫兰、俱著交部议处。余著照所拟完结。至盖平县蚕厂。现据文孚等查明。均因各蚕户图卖柴薪。并开垦地段。以致出茧既少。商税有亏。但以商人应纳之税。责之蚕户。而每年仍以商税全完具报。办理既未平允。名实亦不相符。并恐复州金州、册岩厅等处。应收茧税。亦有似此情形。著盛京将军、奉天府尹。一并派委妥员。逐细履勘。蚕树应补植者。饬令补植。田亩应升科者。查报升科。并添雇巡拦饭食脚价。应如何核实办理之处。通盘筹画。妥拟章程具奏。　　

○又谕、文孚等奏、审拟复州民人许润堂等。呈控知州加增苛派等情一摺。此案奉天复州知州季武曾。徵收丁地银米听民以钱交纳官为采买。讯因该处陋习相沿。尚无侵蚀情事。究有不合。且于奉文协济兵差未能通盘筹画。始则按亩派摊。并未另款划办。致涉牵混。继复加派钱文。虽尚未收取。亦属办理不善。错谬之咎。实无可辞。李武曾著交部议处。余俱。照所议完结。至该州徵收丁地银米听民交纳钱文。事阅多年。官非一任。始从宽免其查参。著奉天府府尹即出示晓谕。嗣后均按本色完纳。如实系零星小户。自愿交钱官为采买。仍听其便。毋许抑勒折交以杜侵蚀而顺舆情。　　

○盛京将军奕颢奏、详查各卡伦情形。并分晰驻守更换章程。一、边外三道浪头等三处卡伦官兵。请整年驻守。并拨帽尔山卡伦官一员。兵十名。在三道浪头放卡小黄沟口等十四处卡伦官兵。每年自四月初一坐放。至九月底撤回。边内佛小岛子等三处卡伦官兵。请整年坐放。＜?牜莽＞牛河等十四处请照旧安设卡伦。每年自十月初一坐放。至下年三月底撤回。一、边外整年坐卡。官每员酌加盐菜银六两。兵每名四两。边内整年坐卡。官每员加银三两。兵每名二两。边外十四处半年卡差。官每员。加银二两。兵每名一两。边内新添十四处卡伦。除闹枝子沟一卡。酌设兵十名。责令就近邻卡代管。毋庸设官。余十三处。每卡设官一员。兵十名。官每员应给半年盐菜银六两。酌加三两。兵每名应给四两。酌加二两。一、每年每季。添派密查官四?。每员酌给盐菜银二十两。一、珠鲁＜?牜莽＞卡地方。请添设官一员。兵十五名。每年于立夏前放卡。秋后撤回。官每员酌给盐菜银八两。兵每名五两。得旨、俱著照所议行。嗣后将军务当遵照此次奏定章程。督饬每年出派官兵于边内外坐放处所、实力巡查。毋使再有偷砍偷越情事。傥该官兵等奉行不力。著该将军查明。据实严参惩办。不可日久生懈。致干咎戾。　　

○癸未。上年同乐园。赐御前大臣。侍卫。及朝鲜国使臣食。　　

○甲申。上幸万寿山。诣广润祠拈香。　　

○谕内阁、现在回疆厎定。大功告成。在事各员。均已分别施恩。因思斌静、色普徵额、二犯。事属既往。亦可量从末减。用示法外之仁。斌静、色普徵额、俱著加恩释放、斌静著交该族长严加管束。色普徵额著交该旗都统等严加管束。永不叙用。　　

○谕军机大臣等、德英阿等奏、查明道路。筹议情形一摺。冰岭迤西。皆系布噜特游牧。现经德英阿等派令湍多布、前往踏勘明确。伊犁西南卡外。各站接替马匹。势所难行。其现通南路之军台。向由额鲁特游牧。此时亦难将该处军台。轻议改设。但既查得此路可以直通乌什。惟中间七站。系布噜特地方。著那彦成就近酌量实在情形是否应于无事时豫为修治备而不用。捓或竟行封禁。以杜偷越之处。悉心筹度。据实具奏。原摺著钞寄阅看。将此谕令知之。　　

○长芦盐运使阿扬阿、代芦商奏谢谢剂恩。得旨、经此次厘剔之后。再无词可藉。如不能按限清完。年清年款。自问当如何耳。懔之。　　

○除直隶武清县被水冲坍民田七十一顷三十四亩有奇额赋。
  </div>
  <div class="pagination">
   <a href="清实录道光朝实录_page250.html">
    上一页
   </a>
   <span>
    ...
   </span>
   <a href="清实录道光朝实录_page246.html">
    246
   </a>
   <a href="清实录道光朝实录_page247.html">
    247
   </a>
   <a href="清实录道光朝实录_page248.html">
    248
   </a>
   <a href="清实录道光朝实录_page249.html">
    249
   </a>
   <a href="清实录道光朝实录_page250.html">
    250
   </a>
   <span class="current-page">
    251
   </span>
   <a href="清实录道光朝实录_page252.html">
    252
   </a>
   <a href="清实录道光朝实录_page253.html">
    253
   </a>
   <a href="清实录道光朝实录_page254.html">
    254
   </a>
   <a href="清实录道光朝实录_page255.html">
    255
   </a>
   <a href="清实录道光朝实录_page256.html">
    256
   </a>
   <span>
    ...
   </span>
   <a href="清实录道光朝实录_page252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
