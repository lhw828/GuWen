<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 251 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 251 页/共 505 页
  </h1>
  <div class="content">
   ○又谕、李瀚章奏、审明已革都司杨海泰等冒称募勇图借银钱等情。分别定拟一摺。此案已革都司杨海泰。因欲赴军营投效。辄敢假冒总兵。捏称奉调招勇。商同黄仁贵借用易良臣等银两。给予白劄。许以保充营官。实属胆大妄为。已革举人罗载昌、因易良臣等向杨海泰索取文劄。辄耸令办给白劄。并为代拟劄稿。实属藐法。杨海泰即杨敬庄。罗载昌即罗恩焘。均著照所拟从重发往新疆。充当苦差黄仁贵听从杨海泰向易良臣等借得银钱。并敢冒戴红顶花翎。亦属胆玩。著照拟发近边充军。解配折责安置。余均照所拟完结。　　

○谕军机大臣等、吉林需饷紧要。亟应宽为筹备。以敷剿捕马贼之用。所有户部此次划拨山东东海关本年京饷银五万两。直隶天津关本年京饷银五万两。即著刘长佑。阎敬铭饬令各该监督如数备齐。迅速委员解往盛京户部。转解吉林。毋稍延缓。山东短解上年所拨地丁银三万五千两。并本年提拨各省积欠项下。山东欠解银七万两。直隶欠解银四万两。长芦欠解银四万两。河南欠解银三万两。著刘长佑、阎敬铭、李鹤年仍遵前旨。转饬藩运各司。勒限一个月措齐解交盛京户部。转解吉林交纳。不准再有蒂欠。各省饷银解到。富明阿务当撙节动用。核实支放毋得稍有虚麋。未解到以前。仍著额勒和布于盛京户部库存项下。先行酌垫。至吉林乙丑年应徵各款。上年十二月以前。早应开徵该将军未到任以前。何以分毫未解。难保无以完作欠希图蠲免情弊。即著富明阿详细查明。如系实欠在民。方淮分别蠲缓。傥查有该厅等徵存未解情事即著从严参办将此由五百里各谕令知之。　　

○又谕、前据吴棠奏称、捻匪窜扰淮徐。当经谕令李鸿章将总兵刘士奇驻扎东坝等处各营。驰赴清江援剿。兹据李鸿章奏、捻众南窜。现筹会剿情形一摺。与吴棠所奏大略相同。清淮为里下河各州县屏蔽。刘秉璋等军。现分扎宿迁及台庄韩庄等处。会同欧阳利见等水师。力扼运河。而清江防兵。尚嫌单薄。李鸿章现已调派刘士奇所部七营。由东坝北渡。即著饬令迅赴清江。听候吴棠调遣。此外江南如有可调之兵。著仍遵前旨。迅筹调赴淮徐。以厚兵力。刘铭传由曹县进解丰县城围。现已进扎虞城。李鸿章当饬令刘秉璋等军。由东南进剿。与刘铭传等会合夹击。以收聚歼之效。并随时与曾国藩、吴棠妥筹调度。相机布置。以副委任。本日据杨岳斌奏、领饷委员曾广照、在江苏办买铜帽并洋火药等。派于召喜解送湖北。转解甘肃军营。由上海雇船装运起程。行抵棉花堤。因火药轰发。将铜帽火药焚烧净尽。业经降旨将曾广照革职矣。该革员领办火药等项。需费甚钜。所禀火药轰发各节。有无别情。船户曾广长不戒于火。曾据李鸿章奏报。即著该署督提集曾广照等严切讯究。从重惩办。原片著钞给阅看。将此由五百里谕令知之。　　

○又谕、李鹤年奏、发捻回窜睢考一带。官军进击获胜。并出省督剿日期一摺。发捻各逆。由江南砀山一带。纷窜睢州考城等处。经总兵宋庆等督军进剿。捦获贼首张泉城等十余名。贼始败退。官军复乘夜袭贼。夺回踞庄五处。弊贼三百余名。生捦捻首刘勤学等。及长发老贼五十余名。剿办尚属得手。出力员弁。著准由李鹤年择尤存记。汇案请奖。发捻各股。忽分忽合。剽疾异常。而张总愚尤为狡悍。必应就地剿洗。俾免蔓延。李鹤年现已出省。取道陈留杞县。亲赴前敌督剿。即著激励将士。乘胜进兵。会合刘铭传等军。前截后追务将积年逋寇。迅速歼除。以副委任将此由五百里谕令知之。　　

○又谕、杨岳斌奏、谭玉龙难胜统领之任。请以曹克忠接统所部等语。谭玉龙自当统领后。性情疲玩。不洽众情。以致陇州四营相率哗溃。焚毁帐房。遗失器械。似此骄纵偾事。岂堪再令统带。贻误戎行。曹克忠威望素著。谭玉龙所部各军。著即交曹克忠统带。以期得力。谭玉龙才力平庸。若再不知奋勉。即著杨岳斌据实参办。毋稍瞻徇。罗得胜、余炳忠、所部各营。溃散甚多。不能约束。正忠营本系革弁刘正高管带。此次拔往陇州。乃交与罗得胜代管。而自居住西安。难保非知情先避。罗得胜、刘正高、均著交刘蓉就近严切讯究。如有主使情弊。即著按照军法从事。毋稍轻纵。将此由五百里各谕令知之。　　

○吉林将军富明阿奏、遵查巡检董慈荫剿贼。夺获大炮等件。并非安放陵寝之件。该员率行禀报。本应参处。惟击贼获胜。功过相抵。请免置议。前署将军德英未能确查。实属疏忽。请旨遵行。得旨、董慈荫著免其议处。德英著传旨申饬。此项炮件。即著留于吉林。毋庸解赴奉省。　　

○以甘肃兰州道英奎为按察使。　　

○以甘肃张家川等处叠克贼巢出力。予总兵官仇有道以提督用。赏都司屈国香等花翎。把总王占春等蓝翎。余加衔升叙有差。　　

○以甘肃兰州勇丁溃散。革副将罗得胜、余炳忠职。　　

○以运解甘肃军火船只被焚。革候选知县曾广照职。　　

○壬子。谕内阁、前因给事中刘毓楠奏参副都统善庆在河南省城纵兵殃民。遇贼并未开仗。并邀同藩署幕友酒食徵逐等情。当经谕令李鹤年认真查办。兹据该抚将所参各情查明核奏。副都统善庆当贼匪北窜之时。赴省设防。分兵截击。并未将兵勇撤入城内。至所参邀同藩署幕友酒食徵逐各节。均无影响。兵勇掠夺财物等事。亦尚无控告案据。惟于贼氛偪近时。该副都统两次接仗。未能力挫凶锋。贼退后辄因病入城就医。以致营内牧放马匹。间或侵蹋民田。均有应得之咎。杭州副都统善庆著摘去顶带。责令前赴归德一带。实力防剿。傥再不知愧奋。即行从严参办。　　

○谕军机大臣等、刘蓉奏、甘省大股回匪。并力回窜。请饬督臣先清东路。并请饬穆图善拨营驻扎灵州等处各摺片。河狄固原会甯诸逆。相率蠢动。隆德靖远。既已先后失陷。庄浪华亭。并形危急。现复扰及庆阳府属之西峰镇焦村等处。将入陕疆。逆酋孙义漳等。将前所收降之马德馨、及总兵刘玉昌等数人戕毙。复偪胁静甯萧河城等堡降回。随同起事。为今之计。当专用力于东北。杜平固出窜之路。通庆泾馈运之途。后顾无虞。方可节节前进。即著杨岳斌派拨兵勇。先将华亭甯州等处。力图保护。以次克复隆德靖远。翦除强寇。引军而西。向平固静会。以规皋兰。林之望呼援甚切。曾谕令杨岳斌调派曹克忠督兵赴援。军情变切无常。该督老于行阵。惟当通筹大局。稳慎进取。方为不负委任。刘蓉现拟赴泾州一行。该督抚将进止机宜。妥为商酌。务出万全。陕西汧陇等处。偪近回氛。并著该抚督饬在事将弁。实力防剿。毋稍疏忽。穆图善前奏马化漋投诚。呈缴军械马匹各情。是否尚有隐匿。该将军派员查勘。必须核实办理。毋任再有构煽。穆图善拟俟甯灵一律肃清。察看贼势何路吃重。移师遄征。著即懔遵前旨。派拨马步各营。驻扎灵州盐茶交界之地。与杨岳斌东路各军。遥为声援。既以绝陕回马生彦等句结之路。亦以坚甘回马化漋等归顺之诚。据刘蓉奏、甘回素多愚懦。此次构难。实为陕回所迫。陕回狡悍性成。屡抚屡叛此时甘回可抚。陕回尚不可抚等语。并著穆图善详察情形。分别办理。毋得一味姑息。致贻后患。将此由六百里各谕令知之。　　

○又谕、景纹奏、布鲁克巴与披楞构衅。亲历隘口。相机筹办一摺。布鲁克巴前经杀伤披楞数千人。已成不解之仇。现在披楞大股出巢。号称数十万。三月中旬可齐抵隘口。意在报复前仇。布鲁克巴虽一时获胜。究难与披楞相敌。若令唐古特从中说合。既恐布鲁克巴逞其无厌之求。如听其自然。于唐古特关系甚大。自应计出万全。以弭衅端。该大臣现拟亲历隘口查办。一面藉校阅春操为名。暗中挑备精壮。听候调遣。布置尚属妥协。均著照所拟办理景纹抵布鲁克巴后。务当不动声色。将各隘口密为防范。仍相机筹办。俾两造消释旧怨。敛兵回巢。永息争端。方为妥善。将此由五百里谕令知之。　　

○以军机章京随营出力。予郎中朱学勤以四品京堂候补。赏内阁侍读庆裕花翎。　　

○以奉天吉林剿匪出力。赏游击张得禄巴图鲁名号。知府志刚、参领德溥等花翎。员外郎张联第等蓝翎。余加衔升叙开复有差。　　

○癸丑。大考翰林院詹事府各官于保和殿。　　

○盛京将军都兴阿奏、请将新授伯都讷副都统定安暂留奉天充当全营翼长。允之　　

○甲寅、谕内阁、张凯嵩奏、剿平武缘逆匪。歼捦首要各犯一摺。广西武缘县悍民句匪倡乱。节经道员易元泰等督军进剿。将上林所属各村贼匪次第埽除。并攻破潘村贼巢。进军武缘十二月二十八日。官军行抵韦朗村冲入贼栅。适后路伏兵亦到。腹背夹击。生捦韦见珑等悍党三百七十五名。正月初八初十等日。渡河进攻邓广贼巢。欧见祥砍栅先进。大队继之。毙匪甚多。立拔贼巢。并将陆松夏黄两村攻破。生捦贼首陆行淩等多名。被胁各村。同时反正。其退踞林贡之匪。经官军于三月十四十六等日进剿。攻夺炮台三座。直偪贼巢。生捦贼首韦逆等并逆党五百余名。林贡遂平。倡乱首逆韦治鞍、自双桥逃出。窜伏隆安县属。亦经团总周瑞平带团往捕。立时格杀。全股歼除。地方一律肃清。剿办尚为得手。所有逃散余匪。仍著张凯嵩饬令易元泰。督同地方文武。实力摉捕。毋任一名漏网。此次剿匪出力之员弁绅勇。著准其核实保奏。毋许冒滥。节次伤亡弁勇。著该抚查明咨部议恤。　　

○谕军机大臣等、张凯嵩奏、官军合围山泽。叠平贼垒。现在环攻老巢。并永福南丹等处堵剿情形。及请催广东湖南两省协饷各摺片。楚粤各军。合围山泽。攻坚夺隘。节节图功。现又戡定十二村。消平三十余垒。孙逆势成孤立。自应乘胜进剿。攻克坚巢。尽歼丑类。著张凯嵩督饬刘培一等军。迅速进捣。埽穴捦渠。尤当开掘长濠。严防窜逸。以臻周密。张凯嵩现拟裁勇裕饷。而粤西地瘠民贫。厘薄饷绌。无从筹此钜款。若非邻省力筹接济。必至因欠饷无著。滋生事端。著瑞麟、郭嵩焘、李瀚章、于广东湖南两省原拨未解协饷项下。各筹银五万两。克日解粤。俾张凯嵩藉此款项。凑拨散勇。安慰饥军。将来山泽蒇事。勇已酌裁。饷需自易筹画。广东湖南两省协饷。尽此一批。嗣后即可停止。瑞麟等务当竭力设措。以济邻封。毋得稍分畛域。托词推诿。蒋益澧到任在即。著即会同瑞麟筹款协济。毋稍膜视。永福修仁等处土匪滋扰。虽经兵团击退。而余匪未清。修仁匪首黄侍淐等、亦负嵎未下。张凯嵩当檄在事文武。克期殄灭。毋任蔓延。贵州荔波苗匪。分股扰至南丹边界。著张凯嵩严饬庆远府属员弁。厚集练勇。扼要堵防。相机迎击。毋令扰及边界。浔梧等处余匪。仍当饬令在事各员。认真摉剔。务绝根株。将此由五百里各谕令知之。　　

○予广西山泽阵亡游击吴龙开、千总项紫来、把总蒋良泰等。祭葬世职。　　

○乙卯。谕内阁、恭亲王奏、第三子入八分辅国公载浚殇故。请饬停止身后分例一摺。著照所请。所有载浚身后应得分例。著概行停止。　　

○以侵吞恤赏银两。察哈尔捕盗官巴勒根扎普、佐领达克党罗索勒、均革职讯办。　　

○予四川各属阵亡殉难团长卢玉春等绅民妇女三千八百八名口分别旌恤如例。　　

○丙辰。谕军机大臣等、御史丁浩奏、捻匪窜扰糜定。河南山东两省。团寨林立。惟与地方官未能联络一气。贼至惊惶失措。往往为贼所破。团寨堵御捻匪则不足。协助官兵则有余。诚能动以忠义。歆以奖叙。必皆欢呼踊跃。敌忾同仇。请饬河南等省分派干员。纠合团寨。以助兵力等语。团练原以辅兵力之不足。各该地方官果能认真督办。贼未至则坚壁清野。贼已至则出奇制胜。与官兵相辅而行。互相援救。俾该匪不能任意奔窜。自不难次第歼除。著曾国藩、阎敬铭、李鹤年、将该御史所奏各节。酌度机宜。遴选明干有为之员。派往各府县。会同各该地方官。纠合各处团寨。与官兵联络声势。协力兜剿。以期早殄捻氛。原摺均著钞给阅看。正在寄谕间。据曾国藩奏、捻逆两股窜扰曹宿淮泗。各军分路剿办一摺。张牛等逆。由单县窜扑曹城。经李昭庆等击败。遂由曹南奔溃。刘铭传等跟踪追击。该逆旋窜铜沛。扰及曹徐之交。而赖汶洸等逆。连日攻扑运河。未得逞志。遂窜泗州灵璧一带盘踞。曾国藩现以刘铭传等军剿办北路。而以周盛波为南路之师。刘秉璋等军。作为游兵。布置周妥。当可收夹击之效。刘铭传之军久役于外。将士疲劳。该大臣现饬该军移赴济甯驻扎。藉次休息。腾出潘鼎新一军。作更番递战之法。即著该大臣饬令潘鼎新视贼所向。带队追击。毋稍松劲。另片奏、查勘运河情形等语。运河偪近贼氛。时思偷渡。该大臣现已查阅形势。分段设防。量加修浚。实为目前要务。著随时咨商刘长佑、吴棠认真办理。以期周密。阎敬铭尤当督饬防兵。加意扼守。不得以贼踪渐远。稍涉疏懈。将此由五百里各谕令知之。　　

○又谕、劳崇光奏、抵省日期。办理情形一摺。劳崇光由平彝起程。于二月十五日抵省。马如龙率各回弁。櫜鞬道左。整队郊迎。汉回民人。夹道欢呼。人心大定。该督于马如龙等进谒时。示以体统。待以真诚。无不恭顺悚惕。罔敢桀骜。月来城内回练土练抢劫之事。及省外各处汉回互斗之案。皆已敛戢。可见该处官民。非不知遵奉朝廷。止以数年来督抚视为畏途。几同化外。此次该督轻骑前往。驾驭得宜。胆识俱优。实能不负委任。杜逆汶秀盘踞大理。闻该督入省。于各隘口纠党抗拒。即著该督妥筹进剿。谋定后动。以期一鼓歼除。该督于回弁中。分别推诚委任。其居心叵测者。密商马如龙设法箝制。并饬张文德、全祖凯等、将所部严明纪律。秋毫无犯。俾滇省兵练。知所效法。实为切中肯綮。从此官弁军民。消去汉回之见。两释猜疑。自必人人思奋。使贪使诈。惟在该督斟酌而遣策之。至滇省坏法乱纪。事同初创。应办各件。棼如乱丝。补救之方。自难急求速效。又在该督从容整理。次第举行。以期渐复旧制。固不必操之过急也。另片奏丽江鹤庆剑川。前经杨玉科攻克。现复为大理逆回竭力环攻。寡不敌众。仍复失陷。该处深入敌境。距省一千余里。势难孤守。著劳崇光严饬永北大姚等处。扼要严防。与大兵订期合剿。以为牵制贼势之计。其杨玉科下落。并著查明具奏。将此由五百里谕令知之。　　

○又谕、麟兴奏、蒙兵不能凑集。请由内地派拨劲旅。并拟来京请训。请另＜??闲＞员与俄国立界各摺片。据称各爱曼蒙兵。叠经催调。无如该盟长等总以近来西疆不靖。差务倍增。蒙古穷迫。万难筹调为词。即勉强凑集。亦为数无几。且临阵操兵。缓不济急等语。伊犁军情。危殆万分。待援甚急。内地之兵。固应迅即出关。而乌城距伊犁较近。尤宜＜??闲＞练各军。以资协助。著麟兴懔遵前旨。将调到蒙兵。逐加训练。即由该大臣统带前往伊犁。毋再迟延干咎。麟兴奉命赴援。正应赶紧起程。以副委任。乃转欲来京请训。实属不知缓急。有意取巧。麟兴所请来京陛见之处。著不准行。仍传旨严行申饬。前谕令杨岳斌于曹克忠军到省后。替出鹤龄之军。会合成禄出关援剿。即著杨岳斌严催成禄带兵出关。傥该提督再有畏葸迁延。即行严参惩办。至鹤龄一军。能否替出。并著妥筹调派。俄国使臣。会立乌里雅苏台边界事宜。著俟该使臣有前来会勘信息。再由麟兴等迅速奏闻。明谊等奏、都司胜通患病。可否回旗就医等语。现在巴里坤差委需员。著即饬令胜通就近调理。所请回旗就医之处。著毋庸议。将此由五百里谕令知之。　　

○以福建台湾摉捕逆匪出力。赏副将汤得升巴图鲁名号。在籍员外郎黄景琦等花翎。通判萧澈等蓝翎。知府陈懋烈等加衔升叙有差。　　

○以云南克复普洱等城出力。赏游击李锦文等花翎。同知杨存初等蓝翎。知府夏家畴等加衔升叙有差。　　

○以云南普洱府城上年被贼窜陷。革总兵官特克慎、同知曾绍珵、府经历温培义。守备王起职。仍留营。　　

○追予浙江杭州殉难道员。暹福祭葬世职加等。　　

○追予浙江殉难知府瑞春母张佳氏暨妻妾子女旌恤如例。　　

○追予云南思茅厅殉难同知徐自森。千总张文炳等祭葬世职加等。徐自森妻宋氏旌表如例。　　

○丁巳。孝慎成皇后忌辰。遣官祭慕陵。　　

○以雨泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。钟郡王奕詥诣昭显庙。孚郡王奕譓诣宣仁庙。惠郡王诙详诣凝和庙。礼亲王世铎诣觉生寺。睿亲王德长诣黑龙潭。郑亲王承志诣密云县白龙潭。拈香。　　

○谕军机大臣等、杨岳斌奏抵泾先后筹办情形一摺。杨岳斌行抵泾州。因庄浪被围。隆德失守。炭山股匪。已窜甯州东路事急。未便抽身西去。著即懔遵前旨。速饬曹克忠带队回援将近省回氛。次第埽荡。再进兰垣。杨岳斌现在督率诸军。剿清东路而省城粮食。万分缺乏。该督务当严饬张瑞珍等赶办粮石。分运曹克忠军营。兼顾省城。毋稍贻误。曹克忠业已启行。该督应否另赴巩昌督办军务兼筹粮运之处。并著酌度机宜。妥筹办理。刘蓉前奏甘回可抚。陕回不可抚。此次陕目孙义漳等。由固来泾。递禀乞降。求归原籍。业经杨岳斌批准。如该回等委系真心求抚。自应网开一面。但人数尚多。既不便复令回陕。别滋事端。而浮住甘境。亦非长久之计。刘蓉计已到泾。即著该督抚悉心筹画。妥商安置该回之策。毋令失所。毋贻后患。方为不急委任。将此由五百里各谕令知之。　　

○又谕、瑞麟等奏、粤海关历年欠解广储司公用银两。无款带解。开单呈览一摺。内务府用款支绌。经户部等衙门议令直省各关口。欠数在百万以外者。或解五万。或解八万。自同治五年起。每年带解。今粤海关欠解广储司公用之款。至二百三十余万两之多。实属积压太钜。该督抚监督请暂缓带解。俟一二年后。察看关税徵收稍有起色。再行筹补带解清款。惟内务府用款支绌。亦属实在情形。著瑞麟等仍遵前旨。设法带解。以充公用。其薓价带缴一项。亦即酌量解缴。毋稍迟误。至数目不符之处。著户部按照单开。查核更正。瑞麟另摺奏、酌派大员先赴潮州晓谕绅民等语。现在吉瑞驰往潮郡。择传潮绅到省开导。各绅士幡然领悟。著责令认真劝导。丁日昌现已起程赴粤。著俟到粤后。妥商办法。该署督所奏。仍遵前旨航海赴潮。无须驻扎嘉应之处。并著体察情形。随时妥协办理。将此由五百里谕知瑞麟、郭嵩焘、蒋益澧、并传谕师曾知之。　　

○戊午。谕内阁、吏部奏、原任都察院左副都御史张芾之子张师劬、应否赏还荫生。声明请旨一摺。据称举人张师劬、由伊父张芾侍郎任内。得有二品荫生。嗣因张芾革职。照例革荫。张芾起用后。旋于同治元年五月在籍殉难。奉旨照侍郎例从优赐恤。与承荫品秩相当。惟系时侍郎例赐恤。究与生前开复者不间。应否还荫之处。请旨遵行等语。张芾前在陕西原籍。劝谕回匪。在仓头镇地方。被害甚惨。业经降旨照侍郎例赐恤。该故员殁于王事。忠烈可风。伊子张师劬原得二品荫生。著加恩准其赏还。用示笃念忠荩至意。　　

○谕军机大臣等、富明阿奏、官军续获胜仗。生捦贼目。并分兵堵击。入山摉剿一摺。吉林官军。跟踪追贼于三道夹信子苇子沟槐树沟等处。叠获胜仗。毙贼多名。并能摉捦匪首李半疯等。尚属奋勉出力。富明阿现拟督带官兵。入山摉捕。务当详慎妥办。将贼匪巢穴埽除净尽。仍咨会都兴阿合兵会剿。以勘一劳永逸。全境肃清。将此由五百里谕令知之。　　

○又谕、刘蓉奏、逆回大股分窜陕疆。现筹剿办。并陈拆阅林之望章奏所述情形。拟筹办法各摺片。林之望奏、击退省外贼匪。固守待援。请饬曹克忠等军。剿办省贼。杨岳斌所部楚军。并图泾原。并陕回投诚各摺片。本日已传谕林之望妥筹防守矣。陕省逆回。盘踞甘省日久。现复句结各路大股。扑犯陕境陇州汧阳两城。均经防兵击退。现由小路窜至凤翔境内。边马已至岐山。该逆自三月以来。徘徊于华亭崇信灵台庄浪之间。窥伺陕疆。已非一日。非厚集兵力。不足以遏狂氛。刘蓉现饬各路防兵。分投堵截。并调潼关驻扎各营。驰往凤郡。一面咨令杨岳斌派拨马步诸军。截前蹑后。即著杨岳斌、刘蓉合力会剿。尽歼丑类。毋令扰及陕疆。林之望摺内所陈击退偪城逆回各情。据刘蓉奏称、陕中并无所闻。西安距兰州较远。该藩司所奏情形。是否确实。著杨岳斌就近探明具奏。该督所部楚勇。为兰州兵回所共忌。而于百姓则素无积怨。林之望所请将楚军各营。全数调往泾原。而以省城左右防剿。责成曹克忠等办理。显系被叛兵所胁。饰词入奏。并非该藩司本意。惟陕回近已悉萃陇东。据刘蓉奏、以曹克忠分军移护省城。而拨楚军并力东剿。以通粮道。尚协此时权宜等语。即著杨岳斌统筹全局。酌度情形。妥为调派。省城粮米告罄。势颇岌岌。并著杨岳斌飞饬曹克忠。购办麦面杂粮。随时接济。毋稍迟误。马士彦由陕入甘。屡抚屡叛。此次复向林之望投诚。该藩司给予顶带等件。以纾省垣之急。惟请归并甯夏一带。与马化漋一律办理。难保不与该处回匪句结。复生枝节。著穆图善、杨岳斌、妥商。另择甘省回居旧地。暂为安插。以示羁縻。林之望原摺二件。片一件。均著钞给杨岳斌阅看。刘蓉另摺奏、陕省火药局被焚一摺。本日已谕令湖北河南山西各督抚迅速如数拨解矣。火药被轰至十余万斤之多。该管司人员。漫无防范。非寻常疏忽可比。著刘蓉迅即查明。严参惩办。将此由六百里各谕令知之。　　

○又谕、传谕甘肃布政使林之望。林之望奏、击退偪城逆回。固守待援。并陕回倾心投诚。恳恩准予安抚各摺片。甘肃省城粮食久缺。狄河回匪数万。环偪省垣。焚抢滋扰。经鹤龄等督军奋击。张玉春文象奎等军。分路兜剿叠获胜仗。贼众败退。剿办甚属出力。即著林之望激励兵勇。扼要严防。遇贼即击。毋得稍有疏虞。省城粮米罄尽。饥困情形。实深廑系。前已叠谕杨岳斌等、迅速设法解济。并令其檄调曹克忠一军赴省救援。现闻曹克忠已购办麦面杂粮。随时解送兰垣。而林之望摺内。则称仅接曹克忠三次函复。而于运粮一节。并未声明。究竟有无接济。现在如何筹办。并著林之望随时具奏。陕回马士彦等、既据林之望奏称、倾心投诚。并将所捐粮石。陆续运省。是其悔过自新。尚属出于至诚。自应宽其既往。另予安置。本日已谕令穆图善、杨岳斌、择地安插。林之望当静候该将军等筹商妥协。劄饬遵行。马士彦等、现经林之望饬赴东北一带助剿。如能将省城粮食。源源解运。尤足徵向化之诚。林之望当激励马士彦等勉图报效。力赎前愆。至偪城回匪。诡言设诚。其居心殊不可测。林之望惟当就现有兵力。认真堵剿。不得稍涉大意。致堕诡计。杨岳斌现在泾州。办理甘省东路军务。所部楚勇。自应调赴东路。以厚兵力。已谕该督迅速调派。其曹克忠一军。距兰较近。业经叠次谕令进援。林之望俟该提督到省。即可将防剿事宜。与之妥筹办理。密片一件著留中。　　

○又谕、林之望奏、川军饷银久缺。请饬速解等语。鹤龄所带川兵三营。由平番调防兰州省城。因粮饷缺乏。饿毙甚多。川省应拨之饷。何以一年之久。未经解到。该军现在兰州剿贼。颇能得力。亟应源源接济。以固军心。著崇实、骆秉章、即将鹤龄一军饷银。迅速拨解。不得稍存膜视。现在由川入甘之路。时虞梗塞。并著咨会杨岳斌、刘蓉、添派兵勇。协同解饷委员。探明道路。护送前进。仍一面知照林之望。于川饷抵甘时。派兵迎提。务须设法解到。毋得畏难坐视。致误要需。将此由五百里各谕令知之。　　

○调甯夏副都统杜嘎尔为正蓝旗蒙古副都统。未到任前。以副都统衔候补五品京堂荣禄署理。　　

○以吉林三道沟等处剿匪获胜。赏佐领全福花翎。领催程玥六品蓝翎。余加衔开复有差。　　

○予陕西黄里铺阵亡通判周宏谟祭葬世职加等。　　

○予河南各属阵亡殉难绅民兵勇妇女二千三百四十八名口分别旌恤如例。　　

○旌表守正捐躯直隶任邱县民檀立堂妻赵氏。河南孟县民林青沅妻陈氏。　　

○拨湖北河南山西火药各三万斤。解赴陕西省城备用。　　


大清穆宗继天开运受中居正保大定功圣智诚孝信敏恭宽毅皇帝实录卷之一百七十六
  </div>
  <div class="pagination">
   <a href="清实录同治朝实录_page250.html">
    上一页
   </a>
   <span>
    ...
   </span>
   <a href="清实录同治朝实录_page246.html">
    246
   </a>
   <a href="清实录同治朝实录_page247.html">
    247
   </a>
   <a href="清实录同治朝实录_page248.html">
    248
   </a>
   <a href="清实录同治朝实录_page249.html">
    249
   </a>
   <a href="清实录同治朝实录_page250.html">
    250
   </a>
   <span class="current-page">
    251
   </span>
   <a href="清实录同治朝实录_page252.html">
    252
   </a>
   <a href="清实录同治朝实录_page253.html">
    253
   </a>
   <a href="清实录同治朝实录_page254.html">
    254
   </a>
   <a href="清实录同治朝实录_page255.html">
    255
   </a>
   <a href="清实录同治朝实录_page256.html">
    256
   </a>
   <span>
    ...
   </span>
   <a href="清实录同治朝实录_page252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
