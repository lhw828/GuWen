<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1069 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1069 页/共 1860 页
  </h1>
  <div class="content">
   ○又覆奏、滇兵懦怯成习。往往潜逃。据各镇营具报兵三百三十七名。现已获二十三名。其未获之犯。严檄勒限缉拏。如限满不获。将承缉文武官查参。得旨、如此之多。汝等所司何事。若再不严缉务获。即汝不能辞其责矣。又批。另有旨谕。谕军机大臣等。据鄂宁奏、各镇营陆续具报逃兵。共三百三十七名。已获正法者。二十余名。现在严檄缉拏等语。滇省绿营兵弁。懦怯性成。种种逃窜失律。俱出情理之外。若不严密查拏。尽法处治。将何以肃士气而饬戎行。今逃兵至三百三十余名之多。而弋获者不及十分之一。皆由鄂宁前此办理宽纵。而地方各官。遂视檄缉为具文。并不实力严办。以致逃兵等。积习相沿罔知惩创。是直导之藐视军纪耳。其情殊属可恶。所有未获逃兵。将来如仍不上紧缉拏。竟尔任其兔脱致稽显戮。岂仅如该抚所奏照例议处。遂足蔽辜。必应将承缉之员。奏请正法。以示炯戒。目今又拏获若干。并著查明一月一奏。必俟全获。方称完事也。鄂宁并著传旨申饬　　

○琉球国中山王尚穆、遣使表贡方物颁敕宴赉如例　　

○丙辰。谕曰、普洱镇总兵胡大猷。现在革职。有应行审讯之处。所遗普洱镇总兵员缺。著左秀调补。张和。即著补授正定镇总兵　　

○谕军机大臣等、滇省绿营兵弁。怯懦成习。不堪应用。自出兵以来。逃亡散失。缺额必多。前已据明瑞等奏称、军兴之际。愚民畏怯。不愿食粮。且将领等。均已分派征防。难期训练。此时再行召募。实属无裨。应俟大兵凯旋。另筹挑补等语。所奏甚是。著再传谕鄂宁。此时且不必明言其故。惟将现在尚未顶补名粮。及此后续出粮缺。一概停其充补。所有空缺名数。密记档案。将来大兵凯旋。再行请旨办理　　

○署理陕西巡抚布政使程焘奏、洛川县民杨淙。十一世共爨同居。请旌表。下部议行　　

○以署礼部侍郎德福、为正黄旗满洲副都统。圆明园营总福僧阿、为锦州副都统　　

○丁巳。上诣长春仙馆。问皇太后安。奉皇太后居畅春园　　

○谕军机大臣等、据良卿奏、拏获应发乌噜木齐。改发烟瘴脱逃之军犯陈潮。即于该处正法等因一摺。所办甚是。此等积匪猾贼。本系免死发遣。虽经改发烟瘴。仍与发遣乌噜木齐无异。前于熊学鹏奏、拏获孙耀周一案。已经降旨各督抚、遇有此等遣犯脱逃者。均照乌噜木齐之例。即行正法。方足申宪典而儆奸顽。但恐各省奉行日久。或致懈弛。嗣后各省并著于年终。将有无脱逃。及拏获几犯之处。汇摺具奏、著于各督抚奏事之便。传谕知之　　

○又谕、前经降旨良卿。令将拏获逃逸余丁。暂行监禁。俟躧缉齐全之日。请旨正法。复令将续获几人。即行速奏。距今已及数月。该省曾否续获若干。未经覆奏。著传谕良卿。速饬各属。严密缉拏。毋令远扬漏网。再滇省绿营正兵逃窜者。竟至三百余名之多。非严拏务获按律正法。无以整饬军纪。已传谕鄂宁。上紧查办此等逃兵。或因本省查办紧急。因而潜窜毗连黔省地界。均未可定。并著良卿实力躧缉。一经拏获。即行奏明正法　　

○镶红旗蒙古都统奏公中佐领什德、现在缘事革退。查伊所管之佐领。已连袭九世。照例拣选应袭子孙。及本旗应补人员引见。得旨、此佐领自喀尔拉岱承袭以来。伊之子孙。连袭九世。理应作为世管佐领。但览伊家谱内。补授佐领之人。犯罪革退者极多此次施恩。仍著喀尔拉岱之孙花沙布承袭袭此一世。果奋勉得力。便著作为世管佐领。如仍复蹈罪戾。致干革退。即著作为公中佐领　　

○戊午上诣畅春园。问皇太后安　　

○还宫　　

○谕军机大臣等、高晋奏、审拟江宁不法僧人恒昭、诱奸民妇一摺。仅请改发伊犁。所办殊属轻纵。此等淫恶劣僧。久为地方风俗之害一经败露。即当立予杖毙。以示惩儆。何得更为宽贷其在逃之月千。平日济恶贯盈。拏获之日。亦当一并杖毙。情法庶为允符。至所称另招戒僧居住。酌留斋田二顷之处。其数未免过多。此寺既以聚徒挟赀自作不靖。向后即须酌觅住持。不过令其稍敷糊口足矣。又岂应优给产业。转滋游荡。著将此项田亩。再加酌减存给外。其余尽数估变。作为修理幽栖寺等处之用。此案该督即遵旨执法办理完结。并不值交部核覆。更增谳牍也。将此传谕知之　　

○又谕、据额勒登额奏称、接到鄂宁令伊往援木邦移文。因各处要隘。贼皆扎寨防守。其势日增。若即分兵从闲道前往。计程虽近。但路甚逼窄。不能乘骑。宜暂收兵退至铁壁关之陇川地方。再派兵三千。或臣额勒登额。或臣谭五格。带领急速往援。俟至陇川。相机筹办等语。额勒登额此奏。愈属不堪木邦系将军明瑞退兵要路。将军已经深入。若失木邦。则退兵无路。而珠鲁讷所领者。又系绿营无用之兵。额勒登额。岂不知之。既得鄂宁移咨。反欲缓缓彻兵。至陇川再议。是何言耶。至谭五格专管绿营。不能管辖满兵。使往援木邦。但令绿营前往。然则额勒登额。竟带领满兵。在陇川坐守乎。伊带领重兵。安坐旱塔。不能剿贼。致贼多扎寨垒。今尚言相机进剿。无耻之极。朕数年来。办理准夷回部事宜。信赏必罚。毫无姑息。额勒登额。岂不知之。伊此时如已迅速接应木邦。朕或另有办理。若仍在陇川等处坐守。恐伊不能保其首领也。将此详悉传谕知之　　

○又谕、据鄂宁转奏、接到珠鲁讷移咨。正月初八。初十等日。与贼拒战情形。珠鲁讷带领数千绿营无用之兵。昼夜防守木邦。未被贼占。伊岂伊无罪。尚属能办事之人。今鄂宁已派袁梦麟。陈言志。前往。又令乔冲杓继进。珠鲁讷此时协力夹攻必能剿贼。著传谕珠鲁讷。勿以木邦被围将军信息不通。引罪自惧。惟当加意防守俟援兵至时。内外夹击。诸事熟筹办理　　

○吏部议准、四川总督阿尔泰奏称、雅州府通判。兼管雅关税务。查雅州道府。知县。同城驻劄。知县尽可兼理税务。其通判一缺应裁从之　　

○云南巡抚鄂宁奏、正月十六日。接参赞大臣珠鲁讷来咨。谨将原文呈览。查珠鲁讷所言木邦情形尚堪固守。额勒登额援兵。虽尚未接何时前往之信。但查旱塔军营。由陇川猛卯渡江。即可直抵木邦。计算日期。应已可到臣又调开化总兵乔冲杓。带附近提标兵。速往攻剿。并饬游击袁梦麟。守备陈言志。各兵奋勇偕进。务先开通道路。保护粮石。此等贼匪。自必一驱而散。即乘胜前进。夺回锡箔桥。搜剿余贼。亦不难于办理。得旨、好。以速为要。又批。此原锡箔败散之贼。是索柱退回。以致贼势复张。谕军机大臣等。前因明瑞悬军深入。额勒登额。在旱塔迁延不进。曾降旨令其即行带兵前往接应。嗣据鄂宁奏称闻木邦一带。现有贼匪。飞调额勒登额。星赴应援。随即谕令驰往木邦。并觅路至明瑞军营接应。额勒登额久驻旱塔。与贼相持。不能稍有振作。意其闻鄂宁檄调。自必分兵遄进。既可救援木邦。兼可策应明瑞。兹据额勒登额奏到。则因在旱塔为贼所困。竟欲退至铁壁关。再议分兵往援。并有酌令谭五格前往之语是其始则逗遛观望。继复畏葸退缩。实出情理之外。若伊于接奉谕旨。业已赶赴木邦。尚可姑缓其罪。以待奋勉自赎。设或退驻铁壁关。玩延不进。则是有心贻误。即著鄂宁将伊革职。拏解来京。重治其罪额勒登额拏问之后。所有带兵事宜。即于该处。军营内。酌派巴图鲁侍卫。始海兰察。克车德者。领率满洲兵。并选择绿营中之勇锐者。迅速至木邦。剿贼应援。贼退之后。并觅路赴明瑞军营接应至此时木邦情形。阅珠鲁讷咨稿所称、现在尽力抵御。自可固守虞。但贼众尚多。而外援不能即至。亦恐难以持久。不可不亟亟熟筹袁梦麟。陈言志。两次带兵计日可早至木邦。但两人所带兵数无多尚恐不能济事据鄂宁奏调乔冲杓赴援。想亦陆续可至。我兵果能络绎继进。贼匪自无难计日驱除。至所称沿途粮石。现在防护。所见甚是。俟贼退后。再行设法滚运可耳。其吏目黄诏凤。把总张杰。跟随珠鲁讷出城御贼。辄敢潜行逃窜。其情可恶。实与廓鹏翀陈元震之罪相等。亦当审讯明确。即行尽法处死。再本日所寄珠鲁讷谕旨并著鄂宁选派干弁妥速送往毋致迟误　　

○是月。直隶总督方观承奏、怀安县城西南诸山。上接大同。遇雨行水涨。汇于近城之南山口。分为两派。西一派绕城西北面。旧有护城石坝三百二十丈。足资捍御。其南一派。自西南注东北。水大辄浸城根。请于新建虎皮石坝一百五十丈。外接筑土坝二百六十八丈。下部知之　　

○云南巡抚鄂宁奏、运粮脚价。马运、每站每石给银二钱。夫运每石用夫三名。每名给银五分五厘。此滇省向来成例。但永昌腾越一带夷民元气未复。其自内地运至出口俱用土司人夫马牛。民力未免拮据。请每石每站。加银一钱。以示体恤。得旨、自应如此　　

○署贵州巡抚良卿、贵州提督李国柱奏、滇省办理缅匪。已调拨贵州兵一万一千名。兹准云南抚臣。鄂宁续行咨调二千名。以备安台搜贼之用。随选得枪手兵一千八百名。炮手兵二百名。上游令游

击杨荣总率。下游令参将李时扩总率。复委副将程国相统领。分起赶督起程。报闻。

大清高宗法天隆运至诚先觉体元立极敷文奋武孝慈神圣纯皇帝实录卷之八百三　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。二月。己未朔。谕军机大臣等、明德审拟江宁府知府郭永宁婪索多赃一案。问拟杖流。所办实为轻纵。先经刑部议驳。甚为允当。今据明德另行核拟题到。将郭永宁遵驳改正。拟绞监候。可见该抚前此审拟。未免意存姑息。郭永宁以知府大员。婪得所部财物。至二千余两之多。实非寻常犯赃可比。该抚初审时。欲以遣罪定谳。何以警官邪而申国宪。在他人尚可。明德不应出此。著传旨申饬　　

○吏部等部议准、升任福建巡抚崔应阶疏称、福宁府学。文武生员。人数众多。该学仅设教授一员。似难督课。查寿宁县学。人数甚少。毋庸教谕训导两员共理。请裁寿宁县学训导。改设福宁府学训导。从之　　

○庚申。谕军机大臣等。朕前降旨。令安泰于察哈尔八旗额鲁特内。挑选年壮。已经出痘者。查明豫备。俟调取时。即令由京前往云南。著再传谕安泰、于总管塔尼布。成果。二人内。酌派一员。统领来京　　

○吏部等部议准、升任福建巡抚崔应阶奏称、莆田县所辖平海地方。逼处海滨。与台湾之竹堑相对。离城遥远。应设专员驻守。查莆田县原有县丞一员。请移驻平海。以资弹压。定为在外拣选调补要缺。从之　　

○调张家口副都统集福、为热河副都统。以围场总管齐哩克齐、为张家口副都统　　

○辛酉。春分。朝日于东郊。遣理郡王弘＜?日为＞恭代行礼　　

○谕军机大臣等、明德奏柴世进造作逆词一案。请按律凌迟处死。初阅摺时。以其事属悖逆。已批三法司核拟速奏。及详阅该抚封进各帖原词。则该犯乃系疯狂丧心。多剿引小说家谬诞不根之语。不值交法司覆谳。视同重案。但此等怙病妄行。实足诬民惑世。其人究不可留。著该抚将该犯柴世进。即行杖毙。以示惩儆。所有援引律内应行缘坐各条。概予宽免。将此传谕该抚知之　　

○军机大臣会同刑部议、原任侍郎齐召南、于堂兄齐周华造作逆词。不能稽察纠参。应照律拟流。得旨、齐召南曾为侍郎。乃于堂兄齐周华逆案。为之隐讳。不即参奏。实难辞咎。念其曾为大员。所有问拟杖流之处。著加恩宽免　　

○吏部议准、奉天府府尹耀海奏称、查定例试用人员。应俟调补所遗之缺。方准署理。奉天州县。仅十二缺。非各省缺多。易于拣调者可比。每遇调缺出时。无合例之员。必须归部拣补。以致试用人员。得缺无期。请嗣后奉天州县调缺出时。如现任内实无合例之员。准于试用人员内。择其明白谙练者。拣选题署。从之　　

○又议准、陕西布政使程焘奏称、各省升调官员本内。遗漏参罚案件。向例祇将具题之督抚议处。而造册具详之藩臬。未有处分。请嗣后查明遗漏之案。如系钱粮处分。将藩司罚俸一年。臬司半年。系刑名处分。将臬司罚俸一年。藩司半年。从之　　

○壬戌。谕军机大臣等、齐召南于堂兄齐周华逆案。为之隐讳不奏。咎实难辞。是以令其来京候旨。今据军机大臣会同刑部讯问。拟以杖流。朕念其曾为大员。已加恩宽免。递回原籍并传旨令其闭户安分。傥再不知感恩警惕。或掉弄笔头。语含怨诽。则齐周华炯戒具在。不能更为曲宥矣。前据熊学鹏查出齐周华控告齐召南原词。有将银寄与江姓生息之事。伊平素以读书立身为事。岂应自蹈商贾牟利恶习。且现已邀恩免其治罪。又何得安然无事。坐享赢余。著传谕熊学鹏。可即密行查办。惟酌留糊口外。所有生息余赀。即尽数查出归公。以充本地公用。毋任稍有隐匿。傥该抚以同系科目中人。或意存徇隐。则是自取罪戾矣。将此传谕该抚知之。寻浙江巡抚永德奏、齐召南家产。业经前抚臣熊学鹏。饬属查办。请留田地山塘六十八亩。资给糊口。其余田地房屋。变价充公。至齐召南将银寄存淮商江姓一节。现准两江总督高晋。盐政尤拔世。查明并无其事。确凿咨覆。其为齐周华混控无疑。应毋庸议。得旨、览　　

○又谕、上年赴滇官兵。经过之直隶。河南。湖北。湖南。贵州。五省。动支帑项之外。或不无稍需民力。特颁恩旨。每省各赏银十万两。以示体恤。其作何筹办之处。已令军机大臣详议。交与地方官妥协经理。第念经理兵差。各省情形不同。而一省州县所属。其有无帮贴。及数月多寡。亦自难于画一。今据裘曰修奏称、直隶近地。如大兴宛平等县。并无民闲协济之事。其余如派用脚力等项。州县官但就现有车马之家。量取应用。其中有回空守候之日。额给未敷。则同里之人。不无出赀佐助。然为数零星参错。州县官本不登籍稽查。即使曾立档册。而乡保书役。从中经手。乘闲改移甲乙。希图肥橐。皆势所必有。今即加恩优赏。而有司以悉心核实。即自干失察之咎。又必颟顸了事。实惠何由下逮。在良民之安守本分者。即曾经出力。既未能如数尽酬。而一二狡黠之徒。转得诡计冒支。种种弊端。赏项虚糜何益。因思嘉惠闾阎。原期事归实用。与其将此帑金。费而无济。何如明谕众人。且将此款暂时收贮。或俟将来滇兵凯旋经过。或今岁尚有应须续办继进之兵。俱可备给正项不敷之用。民人见识虽浅。然其为得银于此时。与仍待出银于向后。其数原属相等。亦无不共知感恩之理。如此。则在民既无丝毫累及。而在官办理。亦一切不费周章。揆之施恩本意。实为允协等语。著将此再行传谕各该督抚、令其悉心斟酌。饬属妥协办理　　

○又谕、据鄂宁转奏、珠鲁讷差人送到移咨。据称、贼匪两次约请杨重英议事。因欲得将军信息。赏贼缎匹。贼复来请。以贼诡诈未可深信。斥逐而退等语。贼匪遣人乞降。自因明瑞追剿深入之故。珠鲁讷于贼叩请时。即令杨重英前往。甚是。但将急探将军信息之意。洩露于贼。已属错谬。而贼再来时。并未将天朝兵力厚集之处。明白宣谕。仅仅斥逐。尤为失体。著传旨申饬　　

○又谕曰、原任总兵索柱、参将王栋。如珠鲁讷已奉前旨。业将该二员正法。则无庸议。若尚未正法。即派妥员将索柱、王栋。拏解来京。沿途加意看守　　

○云南巡抚鄂宁奏、把总李进采等。由木邦小路回至永昌。臣细加询问。据称木邦大营五座。木城木栅甚坚。沟亦深阔。营中牛马甚多。有米一仓。可支数十日。缅贼于小河之南立营。时来窥伺。不敢逼近大营等语。查木邦营盘尚坚。兵食未乏。贼匪不敢逼近。现在总兵乔冲杓。驰往。并统领游击袁梦麟。守备陈言志。各兵。飞往援应。自可由木邦洗剿深入。接应将军明瑞。得旨、何尚无剿贼之信。总之绿旗兵甚无用耳。一得信息。即速奏报。谕军机大臣等。据鄂宁奏木邦现在情形一摺。内称珠鲁讷遣把总李进采等。由小路到底麻。前至永昌。递到清字文书。已于摺内批示。并将应办事宜。谕知珠鲁讷矣。木邦既可遣人回至永昌。是永昌遣人前往送信。亦属便易。所有发去珠鲁讷谕旨一道。著鄂宁即速选派妥人。迅加驰送。至所派袁梦麟。陈言志。前后统兵八百余名往援。而乔冲杓亦自永昌前进。所调大理兵三百名。亦经续往。若鄂宁作速檄催各将领。星飞赴援。尽力协剿。实为此时最要关键。但绿营兵丁。恇怯退缩。恶习实可痛恨。此次乔冲杓等所带援剿之兵。仍由绿营挑往。恐不足恃。著鄂宁传谕乔冲杓等。督率约束。促令向前力战。如有临阵退逃等事。即于军前正法示众。庶此辈稍知惩创。至额勒登额所统满洲兵。将及千余。合以川黔所调之兵。得力者尚可得五六千。若即驰援木邦。于事实属有济。已屡降严旨。促其进援。鄂宁奉到此旨。再行传旨严催额勒登额。迅速前进。毋稍逗遛贻误。至所称分路遣人至明瑞军营探信。并将节次谕旨录寄。所办甚是。一得明瑞信息。即行加紧驰奏。再前次珠鲁讷所差之生员黄树极。递送文报。尚属妥协。自应量加顶带。或给予职衔。以示鼓励。其现在派往明瑞军营送信之人。如往来迅捷。并著一并酌量从优奖赏。将此传谕鄂宁知之　　

○癸亥。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官观保。裘曰修。进讲大学是以君子有絜矩之道也一句。讲毕。上宣御论曰。曾子得闻夫子一贯之旨。及至门人问之。则答曰。夫子之道。忠恕而已矣。盖尽己之谓忠。推己之谓恕。斯二语也。学者以之修身。而有国天下之责者。以之治国平天下。夫治国平天下。岂有别术哉。亦曰尽己推己而已。尽己推己。非絜矩之谓乎。是故老老长长恤孤。无非尽己推己之为。而初无意于民之兴孝兴弟不倍也。惟其无意而行之以忠恕。是以民之观感。亦有不知其然而然。相与兴孝兴弟不倍者焉。然则曾子之释经所云契矩者。岂事事物物而絜之哉。亦曰一贯而已矣。讲官暨侍班官跪聆毕。兴。直讲官奉宽。王际华。进讲尚书一日二日万几一句。讲毕。上宣御论曰。书曰。一日二日万几。蔡氏解之曰。一日二日之闲。事几之来。且至万焉。然予以为此几。应训心而不应训事。夫事之来于外者。非以心应之于内乎。且事虽至多。一日二日之闲。未必至万。设果至万。则一日二日之闲。亦必不能尽酬。丛脞之失。斯不免矣。若夫心蕴于中。则无一息之停。无一息之停。则其思虑有不啻以万数者。故曰几者。动之微。吉之先见者也。使非兢兢以守之。业业以持之。则所谓朋从尔思。逸欲于是乎生矣。是皋陶亦有闻精一执中之传。特具体而微耳。无旷庶官。盖见之施行者。然则帝廷吁咈咨儆。岂有外于一心哉。讲官暨侍班官跪聆毕。大学士尹继善。刘统勋。奏曰。皇上垂训以忠恕二字。明絜矩之道。仰见圣心精义入神。直揭孔氏传心之要。至尚书一日二日万几。不训事而训心。诚上接尧舜精一执中之旨。自汉宋诸儒。未有能窥见此者。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫　　

○谕军机大臣等、现在进剿缅匪。军务一时未能告竣。或尚需拨调水师。以资分路会剿。福建水师兵丁。于驾驶战船等事。素称精熟。著崔应阶于沿海营伍内。豫行简选利捷谙练兵丁。酌派三千名。以备应用。其水师所需之器具军械。可供携带者。亦先期厗署。俟再降谕旨到时。即令漳州镇总兵叶相德。带领前往永昌等处。听候调遣。再闽粤洋面毗连。舟行自易。其自粤东西以上往滇路站。有无水道可通。及何处最为便利。并著崔应阶。悉心询访。核实覆奏。如将来毋需调用。另行降旨停止　　

○军机大臣等奏、贵州省封贮银三十万两。上年调拨官兵案内。经该抚题咨。陆续动用。自应再为筹备。昨臣等请于江苏。两淮。拨银八十万两。奉有拨给贵州三十万两。余著酌拨湖北、湖南、河南之旨。查湖北。湖南。额徵银数。俱较河南减少。请各拨二十万两。交该二省收贮备用。并拨给贵州之项。共七十万两。至河南额徵银两。本属宽裕。又现存酌留银三十余万两。似可毋庸协拨。报闻　　

○甲子。上御乾清门听政　　

○遣官祭先医之神　　

○谕军机大臣等、朕前屡降谕旨。因明瑞深入剿贼。如大功指日可成。甚善。若一时不能剿办。与其徒伤精锐。不如暂时彻兵。令明瑞驰驿来京。熟筹该处情形。再图秋冬大举。今思木邦为扼要之区。明瑞接奉朕连次彻兵谕旨。即将大兵屯驻木邦。满兵交观音保。绿营兵交总兵乔冲杓等。管辖驻守。明瑞即与珠鲁讷。驰驿来京。此际明瑞之兵。已回木邦否。事机如何著速行奏闻　　

○吏部议准。两广总督李侍尧奏称、广西义宁县所属之龙胜地方。烟瘴深重。水土恶劣。请将原定苗疆久任之桂林府龙胜通判、并五年俸满在任候升之龙胜巡检、二缺。俱改为三年俸满。彻回内地候升。其原定驻劄龙胜五年俸满保题之义宁协副将、左营都司、二缺。改为三年俸满。在任候升。从之　　

○转礼部右侍郎诺穆浑、为左侍郎。以正黄旗满洲副都统德福、为礼部右侍郎　　

○以通政司副使王铤、为太常寺卿
  </div>
  <div class="pagination">
   <a href="清实录乾隆朝实录_page1068.html">
    上一页
   </a>
   <span>
    ...
   </span>
   <a href="清实录乾隆朝实录_page1064.html">
    1064
   </a>
   <a href="清实录乾隆朝实录_page1065.html">
    1065
   </a>
   <a href="清实录乾隆朝实录_page1066.html">
    1066
   </a>
   <a href="清实录乾隆朝实录_page1067.html">
    1067
   </a>
   <a href="清实录乾隆朝实录_page1068.html">
    1068
   </a>
   <span class="current-page">
    1069
   </span>
   <a href="清实录乾隆朝实录_page1070.html">
    1070
   </a>
   <a href="清实录乾隆朝实录_page1071.html">
    1071
   </a>
   <a href="清实录乾隆朝实录_page1072.html">
    1072
   </a>
   <a href="清实录乾隆朝实录_page1073.html">
    1073
   </a>
   <a href="清实录乾隆朝实录_page1074.html">
    1074
   </a>
   <span>
    ...
   </span>
   <a href="清实录乾隆朝实录_page1070.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
