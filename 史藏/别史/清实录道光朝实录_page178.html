<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 178 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 178 页/共 848 页</h1>
    <div class="content">
○广东按察使容海、因病解任。以浙江盐运使周锡章、为广东按察使。　　

○展缓江西帮船应还江南垫发盘坝银。　　

○戊寅。谕内阁、孙尔准奏、请暂弛海禁、招商贩运浙米一摺。本年闽省内地各属收成稍歉。粮价增昂。据该督查明浙江秋收丰稔。商船贸易甚便。请援照成案。令商民贩运以资接济。著照所请、准其暂弛海禁。即令该省藩司分饬福州等府州属招募商民。由地方官发给印票。赍赴浙省照验。采买米石。并著程含章晓谕浙省商民。如有情愿买米运闽者。亦由藩司给予印照。听其贩运。经由各海口验明放行。毋许留难阻滞。仍俟闽省米价平减。即行截止。该督务须饬属妥为经理。俾民食日臻充裕。　　

○闽浙总督孙尔准奏、闽省盐务疲乏情形。得旨、务要通盘筹画。计及久长。若祇知乞恩。补救目前。于事何济。　　

○命科尔沁郡王僧格林沁、在御前行走。　　

○抚恤琉球国遭风难夷如例。　　

○上以岁暮裕祭太庙。自是日始。斋戒三日。　　

○己卯。谕内阁、常德前奏报到任日期等事。擅用四百里陈奏。已属徒劳驿站。昨复会同舒尔哈善、由五百里驰奏。朕详阅摺内。亦不过防范侦探空言。并无紧要情事。乃连次擅发急递。何不晓事体若此。殊属冒昧之至。常德著革去副都统衔。仍交部议处。舒尔哈善甫经到任。仅于此次列衔具奏。著传旨严行申饬。　　

○陕西巡抚鄂山奏、陕省南山界连楚豫陇蜀。请以服阕赴部之前任汉中府知府杨名扬、仍发原省差遣。得旨、所见不差。朕于本月二十八日召见杨名扬、询及南山情形。甚为明悉。看其器局明练精妥。汝其留心再看。不止能胜要缺知府之任也。　　

○庚辰。以岁暮祫祭。遣官祭太庙中殿。后殿。　　

○命阿拉善扎萨克亲王玛哈巴拉、在御前行走。并其子公衔头等台吉囊都布苏咙、在乾清门行走。　　

○赏科尔沁郡王僧格林沁、三眼花翎。　　

○是日。丙戌年立春。顺天府进土牛春山宝座。　　

○辛巳。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○遣官祭太岁之神。　　

○赏叶尔羌五品伯克贝子衔公迈玛特爱玛特、花翎。　　

○朝鲜国使臣李勉昇等三人。于午门外瞻觐。　　

○壬午。上御保和殿。筵宴朝正外藩。科尔沁、喀喇沁、敖汉、浩齐特、阿巴噶、翁牛特、喀尔喀、阿巴哈纳尔、乌珠穆沁、乌喇特、归化城土默特、鄂尔多斯、阿拉善、杜尔伯特、青海、和硕特、土尔扈特、土默特、绰罗斯、王贝勒贝子公额驸台吉。及朝鲜国王副使。随文武大臣依次就坐。诸乐并作。上进酒。召左翼、科尔沁扎萨克土谢图亲王诺尔布林沁、卓哩克图亲王噶勒藏栋罗布、达尔汉亲王布彦温都尔瑚、喀喇沁扎萨克亲王衔都楞郡王和硕额驸满珠巴咱尔、科尔沁扎萨克图郡王敏珠尔多尔济、敖汉郡王干咱巴拉、浩齐特扎萨克郡王额林沁诺尔布、阿巴噶扎萨克郡王阿尔塔什第、翁牛特扎萨克贝勒蒙古济雅、敖汉镇国公固山额驸那木扎勒多尔济、喀喇沁扎萨克辅国公额外侍郎玛哈巴拉、右翼、喀尔喀车臣汗阿尔塔什达、扎萨克亲王车林多尔济、阿拉善扎萨克亲王玛哈巴拉、科尔沁扎萨克郡王僧格林沁、回部郡王衔贝勒哈迪尔、喀喇沁贝勒托恩多、科尔沁贝子济克默特、土默特贝子因伦额驸玛呢巴达喇、至御座前。赐酒成礼。　　

○是年。旌表孝子、直隶等省王元龙等十八名。孝友、福建省谢肇庆一名。孝义、湖北省吴宗寿等二名。孝妇浙江等省方徐氏等二口。孝女、安徽等省王氏等三口。守节合例、宗室觉罗昆保妻端武氏等十一口。满洲伊立布妻舒穆鲁氏等一百二十口。蒙古德禄妻马氏等三十五口。汉军刘栋妻张氏等二十九口。内务府满淩妻张氏等十七口。各省驻防德兴妻英氏等二百六十二口。奉天等省张义妻刘氏等一千四百二十四口。夫亡殉节、直隶等省毛淩皋妻朱氏等四十二口。未婚守志、满洲海明妻张佳氏一口。直隶等省生员崔槐妻王氏等五十口。百岁寿民妇、广东等省赵凝行等二十六名口。五世同堂、贵州等省陈起文等八十七家。各给银建坊如例。　　

○一产三男、直隶等省李先民等六家。　　

○会计天下民数谷数。直隶等省通共大小男妇三万七千九百八十八万五千三百四十名口。存仓米谷、三千二百六十一万一百六十石三斗九升六合六勺。　　


大清宣宗效天符运立中体正至文圣武智勇仁慈俭勤孝敏成皇帝实录卷之九十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。春。正月。癸未朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○赏喀尔喀扎萨克亲王车林多尔济、紫缰。　　

○甲申。上御重华宫。茶宴廷臣及内廷翰林。命和御制盆梅诗韵。　　

○谕内阁、喀喇沁扎萨克亲王衔郡王满珠巴咱尔、曾在御前行走有年。平日尚属勤慎。伊自前岁患病。步履维艰。所有每年满珠巴咱尔、来京瞻觐。供职之期。著加恩赏坐肩舆。用示朕轸恤蒙古旧臣至意。　　

○以筹办吉林双城堡、移驻屯田事宜妥协。加将军富俊、太子太保。　　

○命陕西按察使姚祖同、来京。寻以四品京堂候补。　　

○调贵州按察使严如煜、为陕西按察使。以贵州贵西道何金、为按察使。　　

○乙酉。高宗纯皇帝忌辰。遣官祭裕陵。上诣奉先殿。寿皇殿。行礼。　　

○谕军机大臣等、本年海运抵津。应筹备官剥民剥船只。及沿途稽察弹压事宜。前经户部议定章程。请饬该督督同藩司、天津道、妥为经理。藩司事务较繁。若令其赴津办理剥运各事。往返需时。或将本任事务不能兼顾。二月朕启銮恭谒西陵。虽轮应臬司随扈。而一切差务。亦须该藩司在省筹办。屠之申、著毋庸赴津督办。上年派令天津道郑祖琛、清河道陶梁、催趱滞漕。甚为妥速。所有此次应办海运剥船各事。即饬派该道等专司其事。并令于丞倅州县实缺人员内、自行遴选明干晓事者数员。禀知该督帮同办理。该督即饬该道等、先事妥筹。如临时稍有廷误。惟该道等是问。将此谕令知之。　　

○又谕、庆祥奏、接据常德札覆。须于二月进剿。即将前派后起官兵一千名。派领队大臣乌淩阿管带启行。计二月初间。即已到齐等语。庆祥前此所奏调度官兵。并查探逆夷踪迹。镇以兵威。悬以重赏。设法将该逆夷等缚献。种种筹画机宜。尚不为无见。何以接据常德札覆二月进剿之言。率令乌淩阿将后起官兵管带前往。试思该逆夷窜匿各布噜特地方。并无一定巢穴。即使二月间大兵云集。不但张格尔无从捦捕。即汰劣克等亦游奕无定。卡伦外皆外夷部落。路径丛杂。从何进兵剿捕。庆祥熟悉彼处情形。乃因常德之言。转致游移无据。冒昧拨兵前往。著传旨严行申饬。常德前因擅发急递。交部议处。俟奏上时再降谕旨。此时计算长龄、英惠、必有一人行抵伊犁。庆祥仍俟伊二人无论何人先到。交卸后。再驰往喀什噶尔相度情形。遵照节次所降谕旨。详筹妥办。其后起派往官兵。该参赞到彼察看。如必须分派应用。即酌量暂留该处。若无须如许兵力。即陆续撤回归伍。伊犁地方紧要。乌淩阿等亦有本任应办事宜。如不须二人在彼。著于穆克登布、乌淩阿、二人内。酌留一人听候调遣。其余一员。即令管带撤回官兵。仍回本任。庆祥总当坚持定见。尽心筹画。用副委任。不可轻听人言。致为摇惑也。将此由四百里谕令知之。　　

○予伊犁管解乌噜木齐牛马官员议叙。赏兵丁一月盐菜银。　　

○贷伊犁调赴喀什噶尔官兵半年俸饷。　　

○丙戌。上御紫光阁。赐蒙古王、贝勒、贝子、公、额驸、台吉、及朝鲜使臣、章嘉呼图克图等宴。并赏赉有差。　　

○命喀尔喀扎萨克镇国公索诺木旺楚克、在乾清门行走。　　

○贷直隶宝坻、丰润、宁河、三县上年被水歉收灾民口粮有差。　　

○缓徵山东濮、观城、朝城、茌平、莘、齐河、济阳、禹城、长清、平原、海丰、利津、阳谷、菏泽、单、城武、曹、定陶、郓城、钜野、聊城、堂邑、博平、清平、冠、馆陶、高唐、恩、二十八州县。并德州、东昌、临清、济宁、四卫。及永阜场民佃灶地本年上忙钱漕河银仓谷。　　

○展赈奉天锦州府中前所、中后所、宁远等处上年被灾旗户。并贷宁远歉收旗户民户口粮有差。　　

</div>
    <div class="pagination">
<a href="清实录道光朝实录_page177.html">上一页</a><span>...</span><a href="清实录道光朝实录_page173.html">173</a><a href="清实录道光朝实录_page174.html">174</a><a href="清实录道光朝实录_page175.html">175</a><a href="清实录道光朝实录_page176.html">176</a><a href="清实录道光朝实录_page177.html">177</a><span class="current-page">178</span><a href="清实录道光朝实录_page179.html">179</a><a href="清实录道光朝实录_page180.html">180</a><a href="清实录道光朝实录_page181.html">181</a><a href="清实录道光朝实录_page182.html">182</a><a href="清实录道光朝实录_page183.html">183</a><span>...</span><a href="清实录道光朝实录_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
