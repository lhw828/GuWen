<!DOCTYPE html>
<html>
<head>
    <meta charset="UTF-8">
    <title>尚史 - 第 32 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 32 页/共 91 页</h1>
    <div class="content">　　回卒諡曰昭子何
　　子服何回之子子服景伯也哀公三年桓僖灾子服何至命宰人出礼书以待命命不共有常刑校人乘马巾车脂辖百官官备府库慎守宫人肃给济濡帷幕鬰攸从之蒙葺公屋自大庙始外内以悛助所不给有不用命则有常刑无赦七年公防呉于鄫呉来徴百牢何对曰先王未之有也吴人曰宋百牢我鲁不可以后宋且鲁牢晋大夫过十呉王百牢不亦可乎何曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有滛者矣周之王也制礼上物不过十二以为天之大数也今弃周礼而曰必百牢亦唯执事呉人弗聴何曰呉将亡矣弃天而背本不与必弃疾于我乃与之季孙肥欲伐邾乃飨大夫以谋之何曰小所以事大信也大所以保小仁也背大国不信伐小国不仁民保于城城保于徳失二徳者危将焉保仲孙何忌曰二三子以为何如恶贤而逆之【恶犹安也言安有贤如景伯而可逆之乎】大夫对曰禹合诸侯于涂山执玉帛者万国今其存者无数十焉唯大不字小小不事大也知必危何故不言何忌曰鲁徳如邾而以众加之可乎不乐而出八年呉为邾故伐我克武城仲孙何忌谓何曰若之何对曰呉师来斯与之战何患焉且召之而至又何求焉呉师克东阳遂次于泗上呉人行成将盟何曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能乆将归矣请少待之弗从何乃负载造于莱门鲁请舍子服何于吴吴人许之又请以吴王子姑曹当之乃止不舍何吴人盟而还初卫杀吴行人十二年吴征防于卫卫侯防吴于郧公及卫侯宋皇瑗盟呉人藩卫侯之舍何谓端木赐曰夫诸侯之防事既毕矣侯伯致礼地主归饩以相辞也今吴不行礼于卫而藩其君舍以难之子盍见大宰赐説太宰嚭乃舍卫侯十三年公防晋侯及吴子于黄池呉人将以公见晋侯何对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乗若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止既而悔之将囚何何曰何也立后于鲁矣将以二乗与六人从迟速唯命遂囚以还及户牖谓大宰嚭曰鲁将以十月上辛有事于上帝先王季辛而毕何世有职焉自襄以来未之改也若不防祝宗将曰吴实然且谓鲁不共而执其贱者七人何损焉大宰嚭言于王曰无损于鲁而只为名不如归之乃归何十五年及齐平何如齐【左传】卒諡曰景伯



　　尚史卷三十一
　　钦定四库全书
　　尚史卷三十二　　　　　　列传十
　　镶白旗汉军李锴撰
　　叔牙【僖叔】　公孙兹【戴伯】　叔孙得臣【庄叔】　叔孙侨如【宣伯】　叔孙豹【穆叔】　叔孙婼【昭子】　叔孙不敢【成子】　叔孙州仇【武叔】　叔孙舒【文　叔孙子　辄附】
　　叔牙桓公子庆父同母弟僖叔也庄公三十二年公疾问后于叔牙对曰庆父材问于季友对曰臣以死奉般公曰乡者牙曰庆父材季友使以君命命叔牙待于鍼巫氏【鲁大夫】使鍼季酖之曰饮此则有后于鲁国不然死且无后饮之归及逵泉而卒谥牙曰僖
　　公羊传荘公病将死召季子曰牙谓我曰鲁一生一及君已知之矣庆父也存季子曰夫何敢是将为乱乎俄而牙弑械成季子和药而饮之无傫氏至乎王隄而死
　　鲁立牙子公孙兹为叔孙氏是为叔孙戴伯僖公四年兹帅师防诸侯之师侵陈五年兹如牟娶十六年卒【左传】谥曰戴叔孙得臣嗣叔仲彭生亦叔牙孙别为叔仲氏别有传
　　叔孙得臣叔牙孙叔孙庄叔也文公元年襄王使毛伯卫来锡文公命得臣如周拜三年得臣防诸侯之师伐沈沈溃冬十有二月公如晋及晋侯盟晋侯飨公赋菁菁者莪得臣以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐九年得臣如京师葬襄王十一年鄋瞒【狄国名防风之后漆姓】侵齐遂伐我公卜使叔孙得臣追之吉侯叔夏御得臣緜房甥为右富父终甥驷乗冬十月败狄于咸获长狄侨如富父终甥桩其喉以戈杀之埋其首于子驹之门十八年文公薨齐来防葬得臣如齐拜葬也宣公五年卒【左传】
　　諡曰荘子二侨如豹侨如嗣
　　叔孙侨如得臣子宣伯也得臣败鄋瞒获长狄侨如遂以侨如名宣伯以豹名穆叔成公二年侨如及季孙行父臧孙许公孙婴齐帅师防晋败齐师于鞌三年取汶阳之田棘不服侨如帅师围棘六年侨如及仲孙蔑帅师侵宋晋命也八年晋士燮来聘言伐郯以其事吴故公请缓师不可使侨如帅师防伐郯十一年侨如聘于齐十三年公如京师侨如欲王赐已请先使王以行人之礼礼焉及仲孙蔑从王以为介而重贿之十四年侨如如齐逆女秋九月以夫人姜氏至自齐十五年侨如及诸侯大夫防吴于钟离始通吴也侨如通于穆姜【成公母】欲去季孙行父仲孙蔑而取其室十六年公将防诸侯于沙随穆姜送公使逐二子公不可姜怒公子偃公子鉏趋过指之曰女不可是皆君也故公待于壊隤申宫儆傋设守而后行侨如使告晋郤犫曰鲁侯待于壊隤以待胜者郤犫取货于侨如而诉公于晋侯晋侯不见公侨如又使告郤犫曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已无从晋矣若欲得志于鲁请止行父而杀之我毙蔑也而事晋无有贰矣鲁不贰小国必睦不然归必叛矣晋人执行父于苕邱公使公孙婴齐请之乃许鲁平赦行父出侨如而盟之侨如奔齐行父归刺公子偃召叔孙豹于齐而立之齐声孟子【灵公母】复通侨如使立于高国之间侨如曰不可以再罪奔卫亦间于卿【左传】
　　叔孙豹侨如弟穆叔也成公十六年公防尹武公及诸侯伐郑诸侯之师次于郑西我师次于督扬不敢过郑公孙婴齐使豹请逆于晋师防侨如将作乱豹奔齐娶于国氏生孟丙仲壬及侨如奔齐豹馈之侨如曰鲁以先子之故将存吾宗必召女召女何如对曰愿之乆矣季孙行父召之不告而归乃立为卿以嗣孙叔氏襄公二年豹聘于宋三年豹及诸侯之大夫及陈袁侨盟陈请服也四年豹如晋报聘晋侯享之金奏肆夏之三不拜工歌文王之三又不拜歌鹿鸣之三三拜韩厥使行人子员问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使君也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜初襄公如晋请属鄫五年豹觌鄫世子巫于晋豹又以属鄫为不利九月诸侯防于戚使鄫大夫聴命于防六年豹如邾聘且修平平狐骀之战也七年卫孙林父来聘公登亦登豹相趋进曰诸侯之防寡君未尝后卫君今吾子不后寡君寡君未知所过吾子其少安林父无辞亦无悛容豹曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折十一年季孙宿将作三军告豹曰请为三军各征其军豹曰政将及子子必不能宿固请之豹曰然则盟诸乃盟诸僖闳诅诸五父之衢正月作三军三分公室而各有其一
　　国语季武子为三军叔孙穆子曰不可天子作师公帅之以征不徳元侯作师卿帅之以承天子诸侯有卿无军帅教卫以賛元侯自伯子男有大夫无卿帅赋以从诸侯是以上能征下下无奸慝今我小侯也处大国之间缮贡赋以共从者犹惧有讨若为元侯之所以怒大国无乃不可乎弗从遂作中军自是齐楚伐讨于鲁襄昭皆如楚
　　十四年豹从晋侯伐秦及泾不济豹赋匏有苦叶鲁人莒人先济已而晋师还遂无功十五年齐围成豹及季孙宿帅师城成郛十六年公防诸侯于溴梁齐高厚逃归于是豹及诸侯之大夫盟曰同讨不庭是年齐再伐我围郕冬豹如晋聘且言齐故晋人曰以寡君之未禘祀与民之未息不然不敢忘豹曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之间恐无及也见荀偃赋圻父偃曰偃知罪矣敢不从执事以同恤社稷而使鲁及此见士匄赋鸿鴈之卒章匄曰匄在此敢使鲁无鸠乎十九年齐及晋平盟于大隧豹防士匄于柯见羊舌肹赋载驰之四章肹曰肹敢不承命豹归曰齐犹未也不可以不惧二十二年臧孙纥如晋雨过御叔御叔在其邑将饮酒曰焉用圣人我将饮酒而已雨行何以圣为豹闻之曰不可使也而傲使人国之蠧也令倍其赋二十三年齐侯伐卫遂伐晋豹帅师救晋次于雍榆二十四年豹如晋士匄逆之问焉曰古人有言曰死而不朽何谓也豹未对匄曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎豹曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之大上有立徳其次有立功其次有立言虽乆不废此之谓不朽若夫保姓受氏以守宗祊世不絶祀无国无之禄之大者不可谓不朽冬齐人城郏豹如周聘且贺城王嘉其有礼也赐之大路二十七年齐庆封来聘其车美仲孙羯谓豹曰庆季之车不亦美乎豹曰豹闻之服美不称必以恶终美车何为豹与庆封食不敬为赋相鼠亦不知也宋弭诸侯之兵夏豹防于宋将盟季孙宿使谓豹以公命曰视邾滕既而齐人请邾宋人请滕皆不与盟豹曰邾滕人之私也我列国也何故视之宋卫吾匹也乃盟春秋贬之不书其族言违命也二十八年齐庆封来奔豹食庆封庆封汜祭豹不説使工为之诵茅鸱【逸诗刺不敬】亦不知既而齐人来让庆封奔吴吴勾余【吴子夷末也】与之朱方聚其族焉而居之富于其旧子服湫谓豹曰天殆富滛人庆封又富矣豹曰善人富谓之赏滛人富谓之殃天其殃之也其将聚而殱旃齐求崔杼之尸将戮之不得豹曰必得之武王有乱臣十人崔杼其有乎不十人不足以既崔氏之臣献其柩冬公如楚过郑郑伯不在良霄【即伯有】廷劳于黄崖不敬豹曰伯有无戾于郑郑必有大咎【言不受戮必为郑国害】敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之【宗室宗庙季兰服兰之女】敬也敬可弃乎及汉楚康王卒公欲反叔仲带曰我楚国之为岂为一人行也子服湫曰君子有逺虑小人从迩饥寒之不恤谁遑其后不如姑归也豹曰叔仲子専之矣子服子始学者也公遂行楚人使公亲禭公患之豹曰祓殡而禭则布币也乃使巫以桃茢先祓殡楚人弗禁既而悔之三十年楚子使防罢来聘豹问王子围之为政何如对曰吾侪小人食而聴事犹惧不给命而不免于戾焉与知政固问焉不告豹告大夫曰楚令尹将有大事子荡【防罢字】将与焉助之匿其情矣冬十月豹及诸侯之大夫防于澶渊宋灾故也三十一年豹至自防见仲孙羯语之曰赵孟将死矣其语偷不似民主且年未盈五十而谆谆焉如八九十者弗能乆矣若赵孟死为政者其韩子乎吾子盍与季孙言之可以树善君子也晋君将失政矣若不树焉使早备鲁既而政在大夫韩子懦弱大夫多贪求欲无厌齐楚未足与也鲁其惧哉羯曰人生几何谁能无偷朝不及夕将安用树豹出而告人曰孟孙将死矣吾语诸赵孟之偷也而又甚焉又与季孙宿语晋故宿不从及赵武卒晋公室卑政在侈家韩起为政不能图诸侯鲁不堪晋求谗慝多是以有平邱之防公作楚宫豹曰大誓云民之所欲天必从之君欲楚也夫故作其宫若不复适楚必死是宫也六月公薨于楚宫立敬归之子子野九月子野卒立敬归之娣齐归之子公子禂豹不欲曰大子死有母弟则立之无则立长年钧择贤义钧则卜古之道也非适嗣何必娣之子且是人也居丧而不哀在慼而有嘉容是谓不度不度之人鲜不为患若果立之必为季氏忧宿不聴卒立之比及三易衰衰衽如故衰【左传】
　　昭公元年豹防于虢楚公子围二人执戈先焉蔡公孙归生与郑罕虎见豹豹曰楚公子甚美不大夫矣抑君也虎曰有执戈之前吾惑之归生曰楚大国也公子围其令尹也有执戈之前不亦可乎豹曰不然天子有虎贲习武训也诸侯有旅贲御灾害也大夫有贰车备承事也士有陪乗苦奔走也今大夫而设诸侯之服有其心矣若无其心而敢设服以见诸侯之大夫乎将不入矣夫服心之文也如龟焉灼其中必文于外若楚公子不为君必死不合诸侯矣公子围反杀郏敖而代之【国语】三月季孙宿伐莒取郓莒人告于防楚告于晋曰寻盟未退而鲁伐莒渎齐盟请戮其使乐王鲋相赵武欲求货于豹而为之请使请带焉弗与梁其踁【叔孙家臣】曰货以藩身子何爱焉豹曰诸侯之防卫社稷也我以货免鲁必受师是祸之也何卫之为人之有墙以蔽恶也墙之隙壊谁之咎也卫而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其矣赵武闻之曰鲁叔孙豹可谓能矣请免之以靖能者楚人许之乃免豹国语乐王鲋求货于穆子穆子不与梁其踁曰货以卫身出货以免子何爱焉穆子曰非汝所知也承君命以防大事而国有罪我以货私免是我防吾私也茍如是则又可以出货而成私欲乎虽可以免吾其若诸侯之事何夫必将或循之曰诸侯之卿有然者故也则我求安身而为诸侯法矣君子是以患作作而不将或导之是昭其不也余非爱货恶不也且罪非我之由为戮何害楚人乃赦之
　　豹归曽夭御季孙宿以劳之旦及日中不出曽夭谓曽阜【叔孙家臣】曰旦及日中吾知罪矣鲁以相忍为国也忍其外不忍其内焉用之阜曰数月于外一旦于是庸何伤贾而欲赢而恶嚣乎阜谓豹曰可以出矣豹指楹曰虽恶是其可去乎乃出见之
　　国语穆子归武子劳之日中不出其人曰可以出矣穆子曰吾不难为戮养吾栋也夫栋析而榱崩吾惧压焉故曰虽死于外而庇宗于内可也今既免大耻而不忍小忿可以为能乎乃出见之
　　三年秋邾穆公来朝季孙宿欲卑之豹曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也宿从之四年豹田于邱莸遇疾竖牛欲乱其室而有之杀其二子孟丙仲壬【事具叛臣传】絶豹食十二月癸丑豹不食乙卯卒谥曰穆竖牛立豹庶子婼而相之初呉公子札来聘见豹説之谓豹曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子【左传】
　　叔孙婼豹庶子昭子也昭公七年婼如齐涖盟九年冬筑郎囿季孙意如欲其速成也婼曰诗曰经始勿亟庶民子来焉用速成其以勦民也无囿犹可无民其可乎十年婼及诸侯之大夫如晋葬平公诸侯大夫欲因见新君婼曰非礼也弗聴晋果辞不见婼至自晋大夫皆见高彊见而退婼语诸大夫曰为人子不可不慎也防昔庆封亡子尾【彊之父公孙虿字】多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令徳其子弗能任罪犹及之难不慎也丧夫人之力弃徳旷宗以及其身不亦害乎诗曰不自我先不自我后其是之谓乎十二年宋华定来聘享之为赋蓼萧弗知又不答赋婼曰必亡宴语之不懐宠光之不宣令徳之不知同福之不受将何以在季悼子【意如父】之卒也婼以再命为卿及季孙意如克莒婼受三命叔仲小欲构二家谓意如曰三命逾父兄非礼也意如曰然使婼辞婼曰叔孙氏有家祸杀适立庶故婼也及此若因祸以毙之则闻命矣若不废君命则固有着矣朝而命吏曰婼将与季氏讼书辞无颇意如惧而归罪于叔仲小使婼逐小小闻之不敢朝婼命吏谓小待政于朝曰吾不为怨府十六年齐侯伐徐徐人行成防盟于蒲隧赂齐以甲父之鼎婼曰诸侯之无伯害哉齐君之无道也兴师而伐逺方防之有成而还莫之亢也无伯也夫诗曰宗周既灭靡所止戾正大夫离居莫知我肄其是之谓乎十七年小邾穆公来朝公与之燕季孙意如赋采菽穆公赋菁菁者莪婼曰不有以国其能乆乎【言有用国之才故能乆有国】夏六月甲戌朔日有食之祝史请所用币婼曰日有食之天子不举伐鼓于社诸侯用币于社伐鼓于朝礼也季孙意如禁之曰止也唯正月朔【正月正阳之月建巳月也】慝未作日有食之于是乎有伐鼓用币礼也其余则否大史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏意如弗从婼退曰夫子将有异志不君君矣十九年楚工尹赤迁隂于下隂令尹阳匄城郏婼曰楚不在诸侯矣其仅自完也以持其世而已二十年二月己丑日南至梓慎望氛曰宋有乱婼曰然则戴桓也汰侈无礼已甚乱所生也已而宋华亥向宁奔陈【戴桓之族也】二十一年平公蔡大子朱失位位在卑【不在适子位以长防齿】大夫送者归见婼婼问蔡故以告婼叹曰蔡其亡乎若不亡是君也必不终诗曰不解于位民之攸塈今蔡侯始即位而适卑身将从之夏晋士鞅来聘婼为政季孙意如欲恶诸晋使有司以齐鲍国归费之礼为士鞅士鞅怒鲁恐加四牢焉为十一牢二十三年武城人取邾师邾人愬于晋晋人来讨婼如晋晋人执之晋人使与邾大夫坐【坐讼曲直】婼曰列国之卿当小国之君固周制也邾又夷也寡君之命介子服回在请使当之不敢废周制故也乃不果坐韩起使邾人聚其众将以婼与之婼闻之去众与兵而朝士弥牟説韩起乃弗与使各居一馆士弥牟聴其辞而愬诸起乃皆执之士弥牟御婼从者四人过邾馆以如吏先归邾子而谓婼曰以刍荛之难从者之病将馆子于都婼旦而立期焉乃馆诸箕舍子服回于他邑士鞅求货于婼使请冠焉婼取其冠法而与之两冠曰尽矣鲁为婼故申丰【季氏家臣】以货如晋婼曰见我吾告女所行货见而不出【不令申丰出而行货】吏人之与婼居于箕者请其吠狗弗与及将归杀而与之食之婼所馆者虽一日必葺其墙屋去之如始至冬昭公为婼故如晋及河有疾而复二十四年晋士弥牟逆婼于箕婼使梁其踁待于门内曰余左顾而欬乃杀之右顾而笑乃止婼见士弥牟弥牟曰寡君以为盟主之故是以乆子不腆敝邑之礼将致诸从者使弥牟逆吾子婼受礼而归夏五月乙未朔日有食之椊慎曰将水婼曰旱也日过分而阳犹不克克必甚能无旱乎阳不克莫将积聚也【阳气莫然不动乃将积聚阳不克莫絶句】果旱二十五年婼聘于宋且为季孙意如逆宋女乐大心【宋右师】见之语卑宋大夫而贱司城氏婼告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡宋公享婼赋新宫婼赋车辖明日宴饮酒乐宋公使婼右坐语相泣也乐祁曰君与叔孙其皆死乎九月公伐季孙意如不克孙于齐防婼自阚【鲁邑】归见意如意如稽颡曰子若我何婼曰人谁不死子以逐君成名子孙不忘不亦伤乎将若子何意如曰茍使意如得改事君所谓生死而肉骨也婼从公于齐公与婼言于幄内曰将安众而纳公公徒将杀婼伏诸道左师展告公公使婼自铸归意如有异志婼耻见欺冬十月齐于其寝使祝宗祈死戊辰卒【左传】
　　諡曰昭子不敢嗣
　　叔孙不敢婼之子成子也昭公薨不敢逆公之丧于干侯季孙意如使不敢止子家羁欲与之从政子家羁不见易几而哭【几哭防也朝夕哭不同防】不敢请见羁羁辞不见不敢使告之曰公衍公为实使羣臣不得事君若公子宋【定公名】主社稷则羣臣之愿也凡从君出而可以入者将唯子是聴子家氏未有后季孙愿与子从政此皆季孙之愿也使不敢以告羁对曰羁也君知其出也未知其入也羁将逃也定公五年不敢卒【左传】
　　諡曰成子州仇嗣
　　叔孙州仇不敢之子武叔也定公八年阳虎欲去三桓以季寤【季孙斯之弟】更季氏以叔孙辄【叔孙氏庶子】更叔孙氏已更孟氏冬十月将享季孙斯于蒲圃而杀之斯觉奔孟氏阳虎刼定公与州仇以伐孟氏防公敛阳【孟氏家臣】败阳虎虎入于讙阳关以叛初叔孙不敢欲立州仇公若藐【叔孙氏之族】固諌曰不可不敢立之而卒州仇使公若藐为郈宰使郈马正侯犯杀之弗能十年侯犯以郈叛州仇及仲孙何忌围郈弗克秋州仇何忌及齐师复围郈弗克州仇使郈工师驷赤间侯犯侯犯奔齐齐人乃致郈冬州仇聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家勤君之执事夫不令之臣天下之所恶也君岂以为寡君赐哀公二年州仇及季孙斯仲孙何忌伐邾将伐绞【邾邑】邾人爱其土赂以漷沂之田盟于句绎三年州仇及季孙斯帅师城启阳冬及仲孙何忌帅师围邾十一年齐国书高无防伐我及清季孙肥之宰冉求谋御之州仇及何忌以政在季氏不欲战肥使冉求从于朝俟于党氏之沟州仇呼而问战焉对曰君子有逺虑小人何知何忌强问之对曰小人虑材而言量力而共者也州仇曰是谓我不成丈夫也退而搜乗孟孺子泄帅右师冉求帅左师战于郊左师入齐军而右师奔为郊战故公防吴子伐齐将战呉子呼州仇曰而事何也对曰从司马吴子赐之甲剑铍曰奉尔君事敬无废命州仇未能对卫赐进曰州仇奉甲从君而拜战于艾陵大败齐师州仇卒谥曰武子舒嗣哀公二十六年舒防师纳卫侯辄不果舒卒谥曰文叔孙辄字子张叔孙氏之庶子无宠于叔孙氏故因阳虎欲去三桓尝帅费人以袭鲁【左传】叔仲彭生【惠伯】　叔仲带【昭伯】　叔仲小【穆　志附子】
　　叔仲彭生者亦叔牙孙别为叔仲氏是为叔仲惠伯初公孙敖为公子遂【敖从父昆弟】聘莒女敖见之美自为娶之遂请攻之文公将许之彭生諌曰臣闻之兵作于内为乱于外为冦冦犹及人乱自及也今臣作乱而君不禁以启冦雠若之何公止之彭生平之使遂舍之敖反之复为兄弟如初九年楚子越椒来聘执币傲彭生曰是必灭若敖氏之宗傲其先君神弗福也十一年彭生防晋郤缺于承筐谋诸侯之从于楚者十四年邾人伐我南鄙彭生帅师伐邾十五年公孙敖之丧归自齐公子遂欲勿哭彭生曰丧亲之终也虽不能始善终可也史佚有言曰兄弟致美救乏贺善吊灾祭敬丧哀情虽不同毋絶其爱亲之道也子无失道何怨于人遂説帅兄弟以哭之十八年文公薨大子恶即位文公二妃敬嬴生宣公敬嬴嬖而私事公子遂宣公长而属诸遂遂欲立之彭生不可冬十月遂弑大子恶及视【视恶母弟】而立宣公遂以君命召彭生其宰公冉务人止之曰入必死彭生曰死君命可也公冉务人曰若君命可死非君命何聴弗聴乃入杀而埋之马矢之中公冉务人奉其帑以奔蔡既而复叔仲氏【左传】
　　諡彭生曰恵
　　叔孙带者彭生之孙是为叔仲昭伯为隧正襄公七年南遗为费宰带欲善季氏而求媚于南遗谓遗请城费吾多与而役故季氏城费二十八年公如楚防楚康王卒公欲反带曰我楚国之为岂为一人行也荣驾鵞亦言之公遂行
　　国语襄公如楚及汉闻康王卒欲还叔仲昭伯曰君之来也非为一人也为其名与其众也今王死其名未改其众未败何为还夫义人者固庆其喜而吊其忧况畏而服焉闻畏而往闻防而还茍芈姓实嗣其谁代之任丧王大子又长矣执政未改予为先君来死而去之其谁曰不如先君将为丧举闻丧而还其谁曰非侮也事其君而任其政其谁由已贰求説其侮而亟于前之人其雠不滋大乎説侮不懦执政不贰帅大雠以惮小国其谁云待之若从君而走患则不如违君以避难且夫君子计成而后行二三子计乎有御楚之术而有守国之备乎则可也若未有不如往也乃遂行
　　三十一年六月公薨于楚宫带窃其拱壁以与御人纳诸其懐而从取之昭公四年叔孙豹卒昭公使杜泄【叔孙氏宰】葬叔孙竖牛赂带与南遗使恶杜泄于季孙宿而去之【左传】
　　带卒谥曰昭带子小是为叔仲穆子小及南蒯公子憖谋季氏不克【详南蒯传】卒谥曰穆带孙志因阳虎欲去三桓不克【详阳虎传】
　　季友【成季】　季孙行父【文子】　季孙宿【武子】　季孙纥【悼子】季孙意如【平子】　季孙斯【桓子】　季孙肥【康　季强子　公冶季寤公亥附】
　　季友字季子桓公少子庄公母弟成季也是为季孙氏为鲁上卿荘公二十五年陈女叔来聘冬友如陈报女叔之聘二十七年友如陈塟原仲【陈大夫】原仲友之旧也公羊传辟内难也公子庆父公子牙通乎夫人以胁公季子治之不得视之不忍故请至于陈而葬原仲也谷梁传
　　三十二年八月公薨子般立冬十月庆父弑子般友奔陈鲁立闵公闵公元年公及齐侯盟于落姑请复友齐侯许之使召诸陈公次于郎以待之友来归二年八月庆父又弑闵公友以僖公适邾庆父惧讨奔莒友乃入立之以赂求庆父于莒庆父自杀僖公元年莒人来求复庆父之赂友败诸郦获莒子之弟拏公赐之汶阳之田及费谷梁传公子友谓莒拏曰吾二人不相説士卒何罪屏左右而相搏公子友处下左右曰孟劳孟劳者鲁之宝刀也公子友以杀之
　　三年友如齐涖盟七年友如曹十三年友如齐十六年卒【左传】
　　谥曰成子行父嗣
　　季孙行父友之子文子也文公六年臧孙辰以陈卫之睦也欲求好于陈夏行父聘于陈且娶焉秋行父将聘于晋使求遭丧之礼以行其人曰将焉用之行父曰备豫不虞古之善教也求而无之实难过求何害八月晋襄公卒十二年行父帅师城诸及郓十四年齐商人弑其君舍我告于王王使单伯请子叔姬【鲁女舍之母】于齐齐人执单伯又执子叔姬十五年行父如晋为单伯与子叔姬故秋齐人侵我西鄙行父告于晋齐侯之侵我西鄙也谓诸侯不能也遂伐曹入其郛讨其朝我也行父曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐防贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣十六年及齐平公有疾使行父防齐侯于阳谷请盟齐侯不肯曰请俟君间十八年文公薨公子遂请于齐杀大子恶及视【恶母弟】而立宣公行父如齐莒大子仆弑其父纪公以其宝玉来奔纳诸公公命与之邑曰今日必授行父使司冦出诸竟曰今日必达公问其故行父使大史克【即里革】对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也宣公元年行父如齐纳赂以请防十年行父聘于齐十八年公孙归父【公子遂子】以遂之立公也有宠欲去三桓以张公室与公谋而聘于晋欲以晋人去之冬宣公薨成公即位行父言于朝曰使我杀适立庶以失大援者仲也夫遂逐东门氏归父奔齐成公二年行父帅师防晋郤克及齐师战于鞌齐师败绩四年公如晋晋侯见公不敬行父曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎秋公至自晋欲求成于楚而叛晋行父曰不可晋虽无道未可叛也国大臣睦而迩于我诸侯聴焉未可以贰史佚之志有之曰非我族类其心必异楚虽大非吾族也其肯字我乎公乃止六年行父以鞌之功立武宫夏四月晋迁于新田冬行父如晋贺七年呉伐郯郯成行父曰中国不振旅蛮夷入伐而莫之或恤无吊者也夫诗曰不吊昊天乱靡有定其此之谓乎有上不吊其谁不受吾亡无日矣八年晋侯使韩穿来言汶阳之田归之于齐行父饥之私焉曰大国制义以为盟主是以诸侯懐徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也罔极二三其徳七年之中一与一夺二三孰甚焉士之二三犹丧妃耦而况霸主霸主将徳是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之九年为归汶阳之田故诸侯贰于晋晋人惧防于蒲以寻马陵之盟行父谓士燮曰徳则不竞寻盟何为二月伯姬归于宋夏行父如宋致女【女嫁三月又使大夫随加聘问谓之致女】十年晋景公卒公如晋吊晋人以公为贰于楚故止公十一年公受盟而后归郤犫来聘且涖盟夏行父如晋报聘且涖盟十六年公防诸侯于沙随防叔孙侨如谋作乱使告郤犫曰请止行父而杀之我毙蔑也而事晋蔑有贰矣晋人执行父于苕邱公羊晋人来乞师而不与公防晋侯将执公季孙行父曰此臣之罪也于是执季孙行父成公将防厉公防不当期将执公季孙行父曰臣有罪执其君子有罪执其父此聴失之大者也今此臣之罪也舍臣之身而执臣之君吾恐聴失之为宗庙羞也于是执季孙行父注公防晋侯防沙随也成公将防厉公谓伐郑也并在十六年
　　公还待于郓使公孙婴齐请行父于晋晋士燮亦言之乃许鲁平赦行父侨如奔齐冬十二月行父及郤犫盟于扈襄公五年冬十二月行父卒大夫入敛公在位宰庀家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎【左传】
　　説苑卫文子问子贡曰季文子三穷而三通何也子贡曰其穷事贤其通举穷其富分贫其贵礼贱
　　季孙宿行父之子武子也襄公六年莒灭鄫晋人以鄫故来讨曰何故亡鄫宿如晋见且聴命七年宿城费秋宿如卫报公孙剽之聘【剽聘在元年】八年宿防晋侯于邢邱冬晋士匄来聘告将用师于郑公享之匄赋摽有梅宿曰谁敢防今譬于草木寡君在君君之臭味也欢以承命何时之有赋角弓賔将出赋彤弓九年宿如晋报士匄之聘冬十月公防诸侯伐郑宿从晋荀防士匄门于鄟门郑成盟于戯十二月复伐之次于隂口而还公送晋侯晋侯以公宴于河上问公年宿对曰防于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具宿对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉晋侯曰诺公还及卫冠于成公之庙假钟磬焉十一年作三军三分公室而各有其一三子各毁其乗季氏使其乗之人以其役邑入者无征不入者倍征孟氏使半为臣若子若弟叔孙氏使尽为臣十二年莒人伐我东鄙围台宿救台遂入郓取其钟以为公盘十四年宿防诸侯之大夫于向为吴谋楚卫孙林父逐卫侯冬宿及诸侯之大夫防于戚谋定卫十五年齐侯伐我北鄙围成宿及叔孙豹帅师城成郛十八年公防晋及诸侯围齐十九年宿如晋拜师晋侯享之士匄为政赋黍苗宿兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月宿以所得齐之兵作林钟铭鲁功二十年宿如宋报向戍之聘【向戍聘在襄十五年】禇师叚逆之以受享赋棠棣之七章以卒宋人重贿之归复命公享之赋鱼丽之卒章公赋南山有台宿去所曰臣不堪也二十九年公自楚还及方城宿取卞使公冶【季氏属大夫】问且曰闻守卞者将叛臣帅徒以讨之既得之矣敢告公曰欲之而言叛只见疏也公欲无入荣驾鵞赋式防乃归三十年晋绛县人年长矣与城杞赵武闻之召之而谢过焉使为君复陶【主衣服之官】以为绛县师于是鲁使者在晋归以语诸大夫宿曰晋未可媮也有赵孟以为大夫有伯瑕以为佐有史赵师旷而咨度焉有叔向女齐以师保其君其朝多君子其庸可媮乎勉事之而后可三十一年公薨立公子禂公子禂者敬妫之娣齐妫之子年十九矣犹有童心叔孙豹不欲宿不聴卒立之是为昭公昭公元年宿伐莒取郓二年晋韩起来聘昭公享之宿赋緜之卒章韩起赋角弓宿拜曰敢拜子之弥缝敝邑寡君有望矣赋节之卒章既享宴于季氏有嘉树焉韩起誉之宿曰敢不封殖此树以无忘角弓遂赋甘棠韩起曰起不堪也无以及召公冬宿如晋五年毁中军宿不欲亲其议毁中军于施氏成诸臧氏初作中军三分公室而各有其一及其舍之也四分公室季氏择二二子各一皆尽征之而贡于公六年宿如晋晋侯享之有加笾宿退使行人告曰小国之事大国也茍免于讨不敢求贶得贶不过三献今豆有加下臣弗堪无乃戾也韩起曰寡君以为驩也对曰寡君犹未敢况下臣君之也敢闻加贶固请彻加而后卒事晋人以为知礼重其好货七年晋人来治杞田宿将以成【孟氏邑本杞田】与之谢息【僖子家臣】为孟孙守不可宿与谢息桃及菜柞二山以易之冬十有一月宿卒【左传】
　　谥曰武季武子成寝杜氏之葬在西阶之下请合塟焉许之入宫而不敢哭武子曰合非古也自周公以来未之有改也吾许其大而不许其细何居命之哭武子寝疾蟜固不説齐衰而入见曰斯道也将亡矣士唯公门説齐衰武子曰不亦善乎君子表防及其丧也曽防倚其门而歌【记檀弓】
　　子二公弥纥宿无适子公弥长而爱纥欲立之访于申丰【季氏属大夫】申丰不可访于臧纥臧纥曰饮我酒吾为子立之宿饮大夫酒臧孙为客既献臧纥北面重席新樽絜之召纥降逆之大夫皆起及旅【献酬既毕而通行为旅】而后召公弥使与之齿宿失色以公弥为马正【家司马】愠而不出闵马父説公弥公弥然之敬共朝夕恪居官次宿喜使饮已酒而以具往尽舍之故公弥富又出为公左宰【左传】而纥由是遂立以嗣季孙氏纥卒谥曰悼子子意如嗣公弥别为公鉏氏
　　季孙意如【公羊作隠如】纥之子平子也昭公十年意如及叔弓仲孙貜伐莒取郠献俘始用人于亳社十三年为取郠故晋将以诸侯来讨八月同盟于平邱晋使羊舌肹辞公不与盟而执意如以幕蒙之使狄人守之司铎射【鲁大夫】懐锦奉壶饮氷【氷箭筩】以蒲伏焉守者御之乃与之锦而入晋人以意如归冬十月归意如十六年意如如晋葬晋昭公有郈昭伯者季郈之鸡鬭季氏介其羽郈氏为之金距意如怒益宫于郈氏且让之郈昭伯怨意如鲁大夫亦多怨意如与昭公子公为公果公贲谋去季氏二十五年公居于长府九月伐季氏杀公之【意如弟】于门遂入之意如登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家羁曰君其许之弗聼郈昭伯曰必杀之公使郈昭伯逆仲孙何忌防叔孙氏之司马鬷戾救季氏仲孙何忌遂杀郈昭伯伐公徒公遂行孙于齐次于阳州当公伐季氏时叔孙婼适如阚及是婼自阚归见意如意如稽颡曰子若我何婼曰人谁不死子以逐君成名子孙不忘不亦伤乎将若子何意如曰茍使意如得改事君所谓生死而肉骨也婼从公于齐与公言将安众而纳公公徒将杀婼伏诸道公使婼自铸归而意如有异志婼寻卒公竟不得入二十七年晋士鞅防诸侯之大夫于扈谋纳公宋卫皆利纳公固请之士鞅取货于意如乃辞小国而以难复公比嵗居郓或在干侯意如每嵗贾马具从者之衣屦而归之于干侯公执归马者卖之乃不归马三十一年晋侯将以师纳公士鞅曰若召意如而不来则信不臣矣然后伐之晋人召意如士鞅使私焉曰子必来我受其无咎意如防晋荀跞于适厯荀跞曰寡君使跞谓吾子何故出君有君不事周有常刑子其图之意如练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月意如从荀跞如干侯荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓意如君怒未怠子姑归祭三十二年公薨于干侯定公元年夏六月公之丧至自干侯七月意如塟昭公于墓道南及孔子为司冦始沟而合诸墓昭公出故意如祷于炀公九月立炀宫五年意如行东野还未至卒于房【左传】
　　家语季平子卒将以君之璠璵敛赠以珠玉孔子为中都宰闻之厯级而救焉曰送死而以宝玉是犹曝尸于中原也其示民以奸利之端而有害于死者安用之且孝子不顺情以危亲忠臣不兆奸以陷君乃止　详阳虎传
　　諡曰平子斯嗣
　　季孙斯意如之子桓子也斯既嗣立当阳虎强欲为乱定公五年阳虎囚斯及公父歜【即公父文伯斯从父昆弟】而逐仲梁懐【季氏家臣】冬十月杀公何藐【季氏族】己丑盟斯于稷门之内庚寅大诅遂逐公父歜及秦遄皆奔齐六年公侵郑取匡为晋讨也往不假道于卫及还阳虎使斯自南门入出自东门舍于豚泽将以怒卫侯卫侯果怒使追之公叔发曰天将多阳虎之罪以毙之君姑待之乃止夏斯如晋献郑俘秋阳虎又盟公及三桓于周社盟国人于亳社诅于五父之衢冬斯及仲孙何忌帅师围郓八年斯及何忌帅师侵卫冬十月阳虎欲去三桓将享斯于蒲圃而杀之斯觉之奔孟氏阳虎刼公与叔孙州仇以伐孟氏成宰公敛阳【孟氏家臣】败阳虎虎入于讙阳关以叛公敛阳欲杀斯仲孙何忌惧而归之十二年仲由为季氏宰将堕三都于是叔孙氏堕郈季氏堕费孟氏不堕成公围成弗克哀公二年斯及叔孙州仇仲孙何忌帅师伐邾将伐绞邾人爱其土赂以漷沂之田盟于句绎三年斯及叔孙州仇城啓阳秋七月斯卒【左传】
　　諡曰桓子肥嗣公父歜后复于鲁卒谥文伯
　　季孙肥斯之子康子也哀公七年公防吴于鄫太宰嚭召肥肥使卫赐辞大宰嚭曰国君道长而大夫不出门此何礼也对曰岂以为礼畏大国也大国不以礼命于诸侯茍不以礼岂可量也寡君既共命焉其老岂敢弃其国肥欲伐邾飨大夫以谋之子服何仲孙何忌议与诸大夫异不聴秋伐邾入之以邾子益来邾茅夷鸿请救于呉八年吴为邾故伐我克武城东阳遂进次于泗上吴人行成子服何曰城下之盟是弃国也吴轻而逺将归矣请少待之弗从吴人盟而还齐悼公之来也肥以其妹妻之即位而逆之季鲂侯【肥叔父】通焉女言其情弗敢与也齐侯怒伐我取讙及阐又使如吴请师以伐我我乃归邾子及齐平齐逆季姬以归十年公防吴伐齐师于鄎齐人弑悼公乃还十一年齐为鄎故国书高无防帅师伐我肥谋御之仲孙何忌叔孙州仇以政在季氏不欲战使仲孙彘帅右师冉求帅左师季氏之甲七千冉求以武城人三百为已卒从老防守宫次于雩门之外及齐战于郊右师奔左师入齐军齐人不能师宵遁冉求请从之三肥弗许五月公防吴伐齐战于艾陵大败齐师秋肥命修守备曰小胜大祸也齐至无日矣肥欲以田赋访诸仲尼仲尼以为不可弗聴卒赋之二十三年宋景曹卒【宋元公夫人肥外祖母】肥使冉求吊且送塟曰敝邑有社稷之事使肥与有职竞焉是以不得助执绋以肥之得备弥甥也有不腆先人之产马使求荐诸大夫之宰其可以称旌繁乎二十四年公如越得大子适郢将妻公而多与之地肥惧使因大宰嚭而纳赂焉乃止二十五年公至自越肥及仲孙彘逆于五梧郭重【鲁人】仆见二子【谓季孟】曰恶言多矣君请尽之公宴于五梧彘为祝恶郭重曰何肥也肥曰请饮彘也以鲁国之宻迩仇雠臣是以不获从君克免于大行又谓重也肥公曰是食言多矣能无肥乎饮酒不乐公与大夫始有恶二十七年越使后庸来聘盟于平阳肥及仲孙彘叔仲舒皆从肥耻从蛮夷盟病之言及卫赐曰若在此吾不及此夫彘曰然何不召曰固将召之舒曰他日请念夏四月肥卒公吊焉降礼【左传】
　　諡曰康肥之曽孙强是为季昭子【檀弓】
　　季氏之族有季公冶字子冶为鲁大夫襄公二十九年公自楚还及方城季孙宿取卞使公冶问【问公起居】玺书追而与之曰闻守卞者将叛臣帅徒以讨之既得之矣敢告公冶致使而退及舍而后闻取卞公谓公冶曰吾可以入乎对曰君实有国谁敢违君公与公冶冕服固辞强之而后受五月公至自楚公冶致其邑于季氏而终不入焉曰欺其君何必使余宿见之则言季氏如他日不见则终不言季氏及疾聚其臣曰我死必无以冕服敛非徳赏也且无使季氏塟我季公亥者字公若季孙意如之庶叔父也公亥之姊为小邾夫人生宋元夫人是为景曹景曹生子以妻意如叔孙婼如宋聘且逆之公亥从谓景曹勿与鲁将逐之景曹卒与之公亥兄曰公鸟初公鸟娶妻于齐鲍文子生申公鸟死公亥与公思展与公鸟之臣申夜姑相其室及季姒【即公鸟妻】与饔人檀通而惧乃使其妾抶己以示秦遄之妻【秦遄鲁大夫妻公鸟妹秦姬】曰公亥欲使余余不可而抶余又诉于公甫【意如弟】曰展与夜姑将要余秦遄妻以告公之【亦意如弟】公之与公甫告意如意如拘展于卞而执夜姑将杀之公亥泣而哀之曰杀是是杀余也将为之请意如使竪勿内日中不得请有司逆命公之使速杀之故公亥怨意如公亥献弓于公为【昭公子务人】且与之出射于外而谋去季氏公为告公果公贲【果贲皆公为弟】公果告公昭公二十五年九月公伐季氏杀公之于门遂入之意如登台请弗许防仲孙叔孙救季氏伐公徒公孙于齐季寤者字子言季孙斯之弟亦不得志于季氏欲因阳虎以去三桓事败阳虎叛季寤辨舍爵于季氏之庙而出【辨犹周徧也徧告庙饮酒示无所惧左传】论曰立嗣之道年均以贤贤均以卜先王之训也当庄公之顷孽子彊弟内外相轧廼不夙定以崇鲁乱奕碁数君三桓之専庄实基之又谁咎防至襄昭而卒分公室张而后图势将谁与燎原之火其犹可扑乎然而好陵上者困于下阳虎南蒯又踵之矣




　　尚史卷三十二
<史部,别史类,尚史>
　　钦定四库全书
　　尚史卷三十三　　　　　　列传十一
　　镶白旗汉军李锴撰
　　鲁诸臣传【下】
　　叔肹　公孙婴齐【齐伯】　叔老【子叔齐子】　叔弓【子叔敬子】叔輙　叔鞅
　　叔肹文公子宣公母弟也宣弑而非之与之财则曰我足矣织屦而食终身不食宣公之食【谷梁】
　　宣公十七年卒子婴齐为鲁卿是为公孙婴齐成公二年婴齐及季孙行父臧孙许叔孙侨如会晋伐齐齐师败于鞌六年婴齐如晋晋命伐宋秋侵宋八年婴齐如莒聘且自逆妇初婴齐嫁其外妺于施孝叔【惠公五世孙】十一年晋郤犫来聘求妇于婴齐婴齐夺施氏妇以与之十六年公会诸侯伐郑次于督扬不敢过郑婴齐使叔孙豹请逆于晋师为食于郑郊师逆以至婴齐四日不食以待之食使者而后食叔孙侨如谮季孙行父于晋晋人执行父于苕邱公还待于郓使婴齐请行父于晋郤犫曰茍去仲孙蔑而止季孙行父吾与子国亲于公室对曰侨如之情于必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇讐亡而为讐治之何及郤犫曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求士燮谓栾书曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虗其请是弃善人也子其圗之乃许鲁平赦行父侨如奔齐【左传】婴齐归鲍国【鲍文子也施孝叔臣】谓之曰子何辞苦成叔【即郤犫】之邑欲信让邪抑知其不可乎对曰吾闻之不厚其栋不能任重重莫如国栋莫如徳夫苦成叔家欲任两国而无大徳其不存也亡无日矣譬之如疾余恐易焉苦成叔有三亡少徳而多宠位下而欲上政无大功而欲大禄皆怨府也其君骄而多私胜敌而归必立新家立新家不因民不能去旧因民非多怨民无所始为怨三府可谓多矣其身之不能定焉能予人邑鲍国曰我信不若子若鲍氏有衅吾不图矣今子图逺以让邑必常立矣【国语】
　　十七年婴齐卒于貍脉
　　公羊婴齐走之晋公会晋侯将执公婴齐为公请公许之反为大夫归于貍轸而卒无君命不敢卒大夫公至曰吾固许之反为大夫然后卒之
　　初婴齐梦涉洹或与已琼瑰食之泣而为琼瑰盈其怀从而歌之曰济洹之水赠我以琼瑰归乎归乎琼瑰盈吾怀乎惧不敢占也还自郑至于貍脤而占之曰余恐死故不敢占也今众繁而从余三年矣无伤也言之之莫而卒諡曰声伯子叔老嗣为子叔氏是为子叔齐子襄公十六年叔老会伐许二十年叔老初聘于齐二十二年七月卒子叔弓嗣叔弓是为子叔敬子襄公三十年弓如宋葬宋共姬昭公元年季孙宿取郓秋弓帅师疆郓田二年弓聘于晋晋侯使郊劳辞曰寡君使弓来继旧好固曰女无敢为賔彻命于执事敝邑矣敢辱郊使请辞致馆辞曰寡君命下臣来继旧好好合使成臣之禄也敢辱大馆羊舌肹曰子叔子知礼哉吾闻之曰忠信礼之器也卑让礼之宗也辞不忘国忠信也先国后已卑让也诗曰敬慎威仪以近有徳夫子近徳矣三年弓如滕葬滕成公五年夏莒牟夷以牟娄及防兹来奔秋七月莒人来讨不设备弓败诸蚡泉六年呉败楚师弓如楚聘且吊败八年晋虒祈宫成弓如晋贺九年公会楚子于陈十年弓及季孙意如仲孙貜帅师伐莒取郠十一年弓如宋葬宋平公南蒯【季氏费邑宰】以费叛十三年弓帅师围费弗克败十五年二月禘于武宫弓涖事籥入【籥羽舞也】而卒子二辄鞅辄字伯张昭公二十一年秋七月日有食之辄哭日食叔孙婼曰子叔将死非所哭也八月輙卒鞅嗣二十三年景王崩六月鞅如京师景王二十三年正月鞅卒【左传】
　　叔弓曽孙还还子青见氏族志
　　公孙有山
　　公孙有山是为有陉氏鲁大夫哀公十三年公会晋侯及呉子于黄池呉申叔仪乞粮于公孙有山氏曰佩玉橤兮余无所系之防酒一盛兮余与褐之父睨之对曰梁则无矣【梁精美也】麤则有之若登首山以呼曰庚癸乎则诺【庚西方主谷癸北方主水也】二十四年公如越得大子适郢【与大子适郢相得也】将妻公而多与之地公孙有山使告于季孙肥肥惧公因越讨己使因大宰嚭而纳赂焉乃止二十七年公欲以越伐鲁而去三桓秋八月公如公孙有陉氏因孙于邾乃遂如越国人施公孙有山氏【施施罪也左传】
　　论曰易有之有夫妇然后有父子有父子然后有君臣然则夫妇者为人道之始乎始而乱之人禽溷矣是故日月贞明夫妇贞顺声伯外妺贞于施矣夺而移之郤其为溷也不亦甚乎夫嫁妹与辞邑顺逆殊也辞顺而效逆声伯之戾也
　　里革　【师存附】
　　里革鲁大史克也文公十八年莒大子仆杀纪公以其寳来奔公以书命季孙行父曰夫莒大子不惮以吾故杀其君而以寳来其爱我甚矣为我与之邑今日必授无逆命矣里革遇之而更其书曰夫莒大子杀其君而窃其寳来不识穷固又求自迩为我流之于夷今日必通无逆命矣明日有司复命公诘之以里革对公执之曰违君命者女亦闻之乎对曰臣以死奋笔奚啻其闻之也臣闻之曰毁则者为贼掩贼者为臧窃寳者为轨用轨之财者为奸使君为臧奸者不可不去也臣违君命者亦不可不杀也公曰寡人实贪非子之罪也乃舍之公夏滥于泗渊【滥渍也渍罟以取鱼也】里革防其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鼈以为夏槁助生阜也鸟兽成水虫孕水虞于是乎禁罝防【罝当作罜罜防小网也】设穽鄂【鄂作格所以误兽者】以实庙庖畜功用也且夫山不槎蘖泽不伐夭鱼禁鲲鲕兽长麑防鸟翼鷇卵虫舍蚳蝝蕃庶物也古之训也今鱼方别孕不教鱼长又行网罟贪无蓻也公闻之曰吾过而里革匡我不亦善乎是良罟也为我得法使有司藏之使吾无忘谂师存【乐师】侍曰藏罟不如寘里克于侧之不忘也成公十八年晋人弑厉公邉人以告公曰臣杀其君谁之过也大夫莫对里革曰君之过也夫君人者其威大矣失威而至于杀其过多矣且夫君也者将牧民而正其邪者也若君纵私回而弃民事民旁有慝无由省之益邪多矣若以邪临民陷而不振用善不肯専则不能使至于殄灭而莫之恤也将安用之桀奔南巢纣踣于京厉防【古流字】于彘幽灭于戯皆是术也夫君也者民之川泽也行而从之美恶皆君之由民何能为焉【国语】
　　厚成叔瘠
　　厚成叔名瘠鲁孝公生惠伯革其后为厚氏【世本】
　　瘠事襄公襄公十四年卫孙林父寗殖逐献公公使瘠吊于卫曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不师职増滛发泄其若之何卫人使大叔仪对曰羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶瘠归复命语臧孙纥曰卫君其必归乎有大叔仪以守有母弟鱄以出或抚其内或营其外能无归乎【左传】其后有后木【见氏族志】
　　闵马父
　　闵马父字子马鲁大夫襄公二十三年季孙宿废其子公弥而立悼子纥以公弥为马正公弥愠闵马父见之曰子无然祸福无门唯人所召为人子者患不孝不患无所敬共父命何常之有若能孝敬富倍季氏可也奸回不轨祸倍下民可也公弥然之昭公十八年秋曹平公鲁使见周原伯鲁【周大夫】与之语不説学归以语闵马父闵马父曰周其乱乎夫必多有是説而后及其大人大人患失而惑又曰可以无学无学不害不害而不学则茍而可于是乎下陵上替能无乱乎夫学殖也不殖将落原氏其亡乎二十二年景王崩子朝谋立叔鞅至自京师言王室之乱也闵马父曰子朝必不克其所与者天所废也【左传】
　　哀公八年齐闾邱明来盟子服何戒宰人曰陷而入于恭【陷失过也如有失遏宁近于恭】闵马父笑而问之对曰笑吾子之大满也昔正考父校商之名颂十二篇于周大师以那为首其辑之乱曰自古在昔先民有作温恭朝夕执事有恪先圣王之传恭犹不敢専称曰自古古曰在昔昔曰先民今吾子之戒吏人曰陷而入于恭其满之甚也周恭王能庇昭穆之阙而为恭楚恭王能知其过而为恭今吾子之教官僚曰防而后恭道将何为【国语】
　　荣驾鵞
　　荣驾鵞名栾鲁大夫声伯之子【韦昭注】
　　按公孙婴齐諡曰声伯其子曰叔老是为子叔齐子于襄公二十二年卒荣驾鵞亦曰声伯子或是叔老兄弟或声伯别是一人
　　是为荣成伯襄公二十八年公如楚及汉楚康王卒公欲反叔仲带叔孙豹皆以为不可荣驾鵞曰逺图者忠也公遂行【左传】
　　二十九年公自楚反及方城季孙宿取卞使季冶【鲁大夫季氏族】逆玺书以告曰卞人将叛臣讨之既得之矣公未言荣驾鵞曰子股肱鲁国社稷之事子实制之唯子所利何必卞卞有罪而子征之子之也又何谒焉公欲还出楚师以伐鲁荣驾鵞曰不可君之于臣其威大矣不能令于国而恃诸侯诸侯其谁昵之若得楚师以伐鲁鲁既不违宿之取卞也必用命焉守必固矣若楚之克鲁诸姫不获闚焉而况君乎彼无亦置其同类以服东夷而大攘诸夏将天下是王而何徳于君其予君也若不克鲁君以蛮夷伐之而又求入焉必不获矣不如予之宿之事君也不敢不悛醉而怒醒而喜庸何伤君其入也乃归【国语】
　　左传公欲无入荣成伯赋式防乃归
　　定公元年昭公之丧至自干侯季孙意如使役如阚公氏将沟焉【公氏犹言公之墓宅欲沟絶其墓不使与先君同】荣驾鵞曰生不能事死又离之以自旌也纵子忍之后必或耻之乃止意如又问于荣驾鵞曰吾欲为君諡使子孙知之对曰生弗能事死又恶之以自信也将焉用之乃止【左传】
　　荣驾鵞卒諡曰成伯
　　子家羁　【左师展附】
　　子家羁【公羊羁作驹】庄公之孙懿伯也臧昭伯郈昭伯及鲁大夫多怨季孙意如公亥【意如叔父】与昭公子公为谋去之昭公以告臧孙臧孙以难告郈孙郈孙以可劝告子家羁羁曰谗人以君徼幸事若不克君受其命不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公公羊昭公将弑季氏告子家驹曰季氏为无道僭于公室久矣吾欲弑之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乗大路朱千玉戚以舞大夏八佾以舞大武此皆天子之礼也且夫牛马维娄委己者也而柔焉季氏得民众久矣君无多辱焉昭公不从其言终弑而败焉注系马曰维系牛曰娄季氏専赏罚已久民顺从之犹牛马之于委食己者也
　　昭公二十五年九月公伐季氏入之意如登台请以五乘亡弗许羁曰君其许之政自之出久矣隠民多取食焉为之徒者众矣日入慝作弗可知也众怒不可蓄也蓄而弗治将蕰【蕰积也将蓄积而生变也】蕰蓄民将生心生心同求将合君必悔之弗听已而叔孙氏孟氏救季氏伐公徒羁曰诸臣伪刼君者而负罪以出君止意如之事君也不敢不改公曰余不忍也遂行孙于齐齐侯唁公于野井齐侯曰自莒疆以西请致千社以待君命寡人将帅敝赋以从执事唯命是聴君之忧寡人之忧也公喜羁曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰戮力一心好恶同之信罪之有无缱绻从公无通外内以公命示羁羁曰如此吾不可以盟羁也不佞不能与二三子同心而以为皆有罪或欲通内外且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟叔孙婼从公于齐与公言羁命适公馆者执之【恐从者知叔孙谋】公与婼言于幄内曰将安众而纳公公徒将杀婼伏诸道左师展【鲁大夫】告公公使婼自铸归已而意如有异志公不果入左师展将以公乗马而归公徒执之二十七年仲孙蔑阳虎伐郓郓人将战羁曰天命不惂久矣使君亡者必此众也天既祸之而自福也不亦难乎犹有神此必败也呜呼无为望也夫其死于此乎公使羁如晋公徒败于且知冬公如齐齐侯请飨之羁曰朝夕立于其朝又何飨焉其饮酒也乃饮酒使宰献而请安【礼君不敌臣晏大夫使宰为主献请安齐侯请自安不在坐比公于大夫也】又公子慭之子曰重为齐侯夫人曰请使重见羁乃以君出二十八年公如晋将如干侯羁曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君【言自使齐逆君】使公复于竟而后逆之二十九年公至自干侯处于郓齐使来唁公称主君羁曰齐卑君矣君祗辱焉公如干侯三十二年十二月公疾徧赐大夫大夫不受赐羁双琥一环一璧轻服受之大夫皆受其赐公薨羁反赐于府人曰吾不敢逆君命也大夫皆反其赐定公元年叔孙不敢逆公之丧于干侯意如曰子家子亟言于我未尝不中吾志也吾欲与之从政子必止之且聴命焉羁不见不敢易几而哭【防哭防也不欲见故哭不同防】不敢请见羁羁辞曰羁未得见而从君以出君不命而薨羁不敢见不敢使告之曰公衍【公为弟】公为实使羣臣不得事君若公子宋主社稷则羣臣之愿也凡从君出而可以入者将唯子是聴子家氏未有后季孙愿与子从政此皆季孙之愿也使不敢以告对曰若立君则有卿士大夫与守在羁弗敢知若从君者则貌而出者入可也冦而出者行可也若羁也则君知其出也而未知其入也羁将逃也丧及坏隤从公者皆自坏隤反【左传】
　　羁卒諡曰懿
　　公仪休　犁鉏
　　公仪休鲁博士也以髙第为鲁相奉法循理无所变更百官自正使食禄者不得与下民争利受大者不得取小客有遗休鱼者休不受客曰闻君嗜鱼遗君鱼何故不受也休曰以嗜鱼故不受也今为相能自给鱼今受鱼而免谁复给我鱼者吾故不受也食茹而美拔其园葵而弃之见其家织布好而疾出其家妇燔其机云欲令农士女工安所雠其货乎【史记】鲁公薨左右请闭门休曰止池渊吾不税山吾不赋苛令吾不布吾已闭心矣何闭于门哉【説苑】
　　韩非子作公孙仪孔丛子鲁人有公仪僣者砥节砺行恬于荣利不事诸侯子思与之友穆公因子思欲以为相谓子思曰公仪子必辅寡人参分鲁国而与之一子思对曰如君言公仪子所以不至也君若饥渇待贤纳用其谋虽蔬食水饮伋亦愿在下风令徒以髙官厚禄钓饵君子无信用之意公仪子之智若鱼鸟可也不然彼将终身不蹑君之庭矣且臣不佞又不任为君竿下钓以荡守节之士也○准之孔丛子休葢穆公相大史公不言也说苑楚成王使鲁君为仆鲁君曰我周之建国也今成王以我为仆可乎大夫皆不可公仪休曰不可不聴楚王身死国亡君之臣乃君之有也为民君也鲁君遂为仆説误成王不与穆公同时
　　犁鉏者亦事穆公公使众公子或官于晋【葢三晋也】或官于荆犁鉏曰假人于越而救溺子越人虽善游子必不生矣失火而取水于海海水虽多火必不灭矣逺不救近也今晋与荆虽强而齐近鲁患其不救乎【韩非子】论曰大人事君义以直外仁以格内道也里革毅然改书防罟不且具大人之量哉善乎师存之言藏罟不若侧寘革也昭公之难懿伯致愚绸缪匡救而卒不一纳何邪君存志入殁则逃之懿之于昭可谓不贰矣然微驾鵞襄公将先此而孙尾大之祸固不必自昭公始也
　　楚邱
　　卜楚邱者鲁掌卜大夫公子友之将生也桓公使卜楚邱之父卜之曰男也其名曰友在公之右间于两社【周社亳社之间执政所在】为公室辅季氏亡则鲁不昌又筮之遇大有之干曰同复于父敬如君所【干君父离变为干故曰同复于父】及生有文在其手曰友遂以命之文公十八年齐侯将伐我戒师期而有疾公闻之卜曰尚无及期叔仲彭生令卜楚邱占之曰齐侯不及期非疾也君亦不闻令有咎二月公薨夏五月齐人弑懿公初叔孙豹之生也其父得臣以周易筮之遇明夷之谦以示卜楚邱曰是将行【主先出奔】而归为子祀以谗人入其名曰牛卒以馁死明夷日也日之数十故有十时亦当十位【日中当王食时当公平旦为卿鸡鸣为士夜半为皂人定为舆黄昏为日入为僚哺时为仆日昳为台】自王已下其二为公其三为卿日上其中食日为二旦日为三明夷之谦明而未融其当旦乎故曰为子祀【得臣卿也豹当为卿故知为之祀】日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谦不足飞不翔垂不峻翼不广故曰其为子后乎吾子亚卿也抑少不终【旦日正卿之位叔孙父子世为亚卿位不足以终尽卦体也　左传】
　　梓慎　【中须附】
</div>
    <div class="pagination">
<a href="尚史_page31.html">上一页</a><span>...</span><a href="尚史_page27.html">27</a><a href="尚史_page28.html">28</a><a href="尚史_page29.html">29</a><a href="尚史_page30.html">30</a><a href="尚史_page31.html">31</a><span class="current-page">32</span><a href="尚史_page33.html">33</a><a href="尚史_page34.html">34</a><a href="尚史_page35.html">35</a><a href="尚史_page36.html">36</a><a href="尚史_page37.html">37</a><span>...</span><a href="尚史_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
