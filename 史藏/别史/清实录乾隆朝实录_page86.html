<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 86 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 86 页/共 1860 页</h1>
    <div class="content">
○正黄旗蒙古都统宗室爱音图奏本旗降调佐领阿里雅。在旗行走年余。无对品缺出可补。请给六品俸禄。得旨、阿里雅、乃由废员拣选。减等试用之人。该旗理应试看。行走果好。俟出有应得之缺。奏请补用行俸。今并未补缺。该旗以阿里雅在旗当差年余。即将阿里雅作为六品官。给与俸禄。甚属不合。若谓将阿里雅补放护军校、骁骑校、为有碍别项行走人员之缺。而阿里雅从前原系佐领。并非甫行当差之人。论其在该佐领上效力年限。岂反不如护军校、骁骑校乎。仍著于伊应得之缺补用。再从前由部院驳回。以旗员对品用者。准其食俸。原以伊等无罪。若令候缺。恐其无俸不能当差。是以特沛殊恩。至降级调用人员。俟补缺时。方准给俸。例有明条。著将此旨、通谕八旗。嗣后务遵定例行。　　

○命科尔沁达尔罕亲王额驸罗卜藏衮布、在御前行走。　　

○丁丑。上诣长春仙馆、问皇太后安。　　

○是日、奉皇太后居畅春园之春晖堂。　　

○准噶尔使臣达什等、奉表至京。表曰、准噶尔台吉噶尔丹策零奏言。恭进大皇帝圣明。雍正年间。世宗宪皇帝。与我父当日情事。大皇帝既尽知之。不敢复渎陈。近者屡欲遣使。恭请圣安。因前岁吹纳木喀赍回敕书。内有尔诚遵皇考前旨定界。则遣使来。不然、亦无庸复遣之谕。窃思遵照大皇帝谕旨。我属下人。不得至阿尔台山。实有未便。倘冒昧陈请。又恐有乖谕旨。势不得已。暂尔停遣。去秋我边界人言、蒙古在我境内。安设卡伦。携二人来。因念既不得遣使。事又不容中止。不若即藉此二人。致书车臣汗。令其转达。车臣汗报书。令我缮奏遣使。一切情事。当代为详悉具陈。故今复遣达什等入奏。向来阿尔台山。本系我部游牧之地。若尽令移住山阴。恐地窄不能容纳多人。请嗣后喀尔喀、与厄鲁特。各照现在驻牧。无相掣肘。庶几彼此两安。以广黄教。以息群生。伏祈大皇帝鉴悯。随表进貂皮三十一张。奏入。上谕军机大臣、阅准噶尔噶尔丹策零、遣使求额驸策凌转奏之疏。甚属恭顺。其事有易竟之机。可遣使赍敕前往。与噶尔丹策零、将定界之事。定议完结。著侍郎阿克敦、充正使。御前三等待卫旺扎尔、乾清门头等台吉额默根、充副使。将应议事件。皆明悉晓谕之。即与准噶尔来使、一同起程。其带领来使瞻仰之事。如何办理。并著详议具奏。　　

○又谕、照看准噶尔来使。仍派常明、海望、应赏物件。著赏给。并令晓谕来使。前因尔等致书额驸策凌。且称另有奏摺。是以令尔等至京。照例给与口粮等物。派章京等照看。今据额驸策凌。将噶尔丹策零表文。转奏大皇帝。览毕。嘉予噶尔丹策零恭顺。故又特派大臣照看尔等。　　

○正蓝旗满洲都统永兴奏、印房参领明山、营私作弊。都统傅鼐、徇情保举。请将明山革职治罪。傅鼐等交部严行察议。得旨、朕御极以来。将傅鼐陆续擢用。至兵刑二部尚书。伊不感朕之恩。黾勉供职。屡行卑污之事。甚属无耻不堪。将伊革退尚书之任。仍赏予自新之路。授为都统。理应感朕复用隆恩。竭力实心。办理事件。效力赎罪。不意傅鼐不改前非。办理旗务。仍行徇庇。邀取虚名。种种营私情由。殊属可恶。负朕之恩。非常人可比。傅鼐著革职。交部从重治罪。余依议。　　

○以詹事府詹事王承尧、为内阁学士、兼礼部侍郎。　　

○命散秩大臣襄泰、为正使。内阁学士岱奇、为副使。册封朝鲜国王李昑子李愃、为世子。赐赉如例。　　

○戊寅。上诣畅春园、问皇太后安。　　

○军机大臣等奏、喀尔喀台吉额默根、与副都统达尔佳、佐领乌巴什、由额驸策凌处。率兵丁十二人。差往准噶尔部落还。额默根已恩授头等台吉。其达尔佳及各兵丁等。应否量加赏给。命赏赉银缎有差。　　

○又奏、驻防鄂尔坤东三省兵丁。去年已代其半。余兵二千五百。今年当代。应拨东三省兵二千。牧厂兵五百、前往。东三省兵、应以京城护军统领等官率之。牧厂兵、应以奉天等处副都统率之。得旨、著和托克、博秀、管辖东三省兵。和义、管辖牧厂兵。　　

○己卯。上诣畅春园、问皇太后安。　　

○还宫。　　

○庚辰。上以恭修太庙后殿。躬诣告祭。安奉神主于前殿。　　

○辛巳。谕、朕此次恭谒泰陵。著大学士鄂尔泰、张廷玉、在京总理事务。　　

○户部议覆、福建布政使王士任奏称、闽省秋屯兵粮米石。例于每年二月开徵。查现在米价昂贵。民力维艰。请将乾隆三年秋屯兵粮十二万八千余石。听民完纳一半本色。一半折色。定价以一两一石徵收。至不敷兵米、应在台谷、及监谷内、动碾支给。其折价银解司库。买补还项。均应如所请。得旨、依议速行。　　

○壬午。谕、去冬北方雨雪短少。农家待泽甚殷。入春以来。惟山东省所报雨雪。似已足用。直隶、河南、山、陕等省。虽陆续奏报。看来俱未沾足。京师目前亦曾得雪。稍觉沾润。未为优渥。目今东作方兴。麦秋所恃。惟在春霖。而雨旸之时若。非可豫料。惟当修人事以待天时。储蓄之方。不可不早为之备也。况去岁收成歉薄。今岁青黄不接之候。更与往岁不同。所有应行事宜。或借贷仓谷。或减价平粜。凡可以利益民生者。亟宜多方筹画。先事绸缪。向来祈求雨泽。皆在立夏以后。但此时正当望雨。该督抚等、各宜虔诚修省。感召天和。庶甘雨应时。麦秋有望。朕因直隶歉收。去岁曾降谕旨。欲遣侍卫官员。分路平粜。后据总督李卫奏称、可以迟至正二月间。昨因李卫未曾奏请。特降谕旨询问。今据李卫奏到。现交原议之大臣、会同该部速议。夫食乃民天。所关至重。无刻不系朕怀。各该督抚、宜共体此心。加意抚绥。豫为经理。以无负爱养黎元之寄。勉之。　　

○吏部题、大学士福敏、应授殿阁、及尚书兼衔。得旨、福敏著为武英殿大学士、兼工部尚书。　　

○移山东兰山县罗滕镇巡检、驻青驼寺。铸给印信。从山东巡抚法敏请也。　　

○是月。两江总督那苏图奏、上年徒阳运河。大挑届期。经题准兴工在案。查去冬雨雪连绵。现在河水深通。运无阻滞。除勘明浅窄处。分段捞浚外。余概停工。以节国帑。再丹阳越河、及九曲等河。俱系通潮济运。以资灌注之要港。久经淤塞。急宜开浚深通。闸座亦应拆造。已饬令确估挑修。俾附近贫民。并得就工食力。得旨、如此酌量情形。因时制宜。甚佳。　　

○闽浙总督衔专管福建事郝玉麟遵旨议福州将军隆昇奏、军标绿旗两营。遇春秋二操。鸟枪兵自备药铅。未免拮据。查该营原拨入将军随丁项下兵饷一百名内。向有每年捐给攩木兵饷。银九百六十两。嗣将攩木兵议裁。而此项仍捐贮藩库。留备旗营公用。请每年拨银二百四十两。赏给两营。以作药铅之费、等语。查闽省各标协营。所需药铅。业准在公项开销。惟军标尚未画一。请如所奏办理。得旨、著照卿所议行。　　

○又奏、户部议覆福建巡抚卢焯奏、请将闽省各府属、并各营、私徵房舍池地等项。概行禁革一摺。行令详查明确。定以应徵额数。照厦门地租之例奏销。特旨交臣办理。查此项地租。实系沿河傍市。以及仓场学宫之旁。并附城濠沟隙地。贫民或搭盖小屋栖身。种蔬养鱼糊口。所收租银。向拨书院、及祠庙公用。至城边搭棚卖物之处。因恐豪强横占。徵收浮租。以息争竞。其数更为有限。与厦门冲繁之地不同。年收租息。多至拖欠。若经入额徵解。必多滋累。应仍令营县徵收。留为公用。如有坍塌。即行扣除。得旨、此奏甚妥。即照此议行。将奉旨处咨部可也。　　

○又奏、闽省上年被风、被水、被旱、各州县。遵旨分别赈恤。节据各委员等禀报、亲查散给。并无一人遗漏。现在二麦已发青葱。兵民乐业。惟省城、及漳、泉、二属。米价尚未平减。得旨、知道了。闽省数千里之遥。所有赈恤事宜。若照所奏、一字不涉粉饰。则吾民稍可有济。若有不实之处。朕何赖焉。至米价、当此青黄不接之时。惟望其不长足矣。至平减、原应静候天恩也。　　

○又奏、闽省霞浦县。与浙江温郡连界。近有平阳、瑞安、二县民人。及漳泉之寄居温郡者。因彼处歉收。闻霞浦现在施赈。携眷前来。当即委员查明人数。分别按给口粮。并计程给以路费。护送回籍。如有愿在该处依亲谋食者。亦给与口粮。取具收管安置。奏入、报闻。寻据大学士管浙江总督事嵇曾筠奏、平瑞二县。去岁歉收。节经赈粜兼行在案。兹闻该县居民。内有闽人寄籍者。亲戚皆在霞浦。因潜往领赈。业委员招抚回籍。得旨、此事已据闽省督抚奏报矣。二县既有赈恤。百姓何至就食邻封。此必有司奉行不善。有以驯致之耳。　　

○大学士管川陕总督事查郎阿议、四川副都统永宁奏、成都八旗马厂。共地十七里有余。惟山冈高处。可以牧马。其山谷低凹处。若令开恳耕种。兵民有益、等语。查该处现设马厂三座。又近厂田地、七顷二十二亩。有池可饮。有草可食。俱应留作马厂。其余沟田、坡地、共十九顷有奇。应如所奏办理。并令派拨旗员。自行招佃承种。每年收获租谷。无论丰歉。对半均分。收贮旗下公所。其如何拨用之处。听该副都统酌办。再此项原系官产。与民间报垦不同。应免按则升科。得旨、著照所议行。　　

○又奏、安西边外钓鱼沟地方。闻有聚众偷挖金沙事。经安西镇总兵豆斌、委都司曹懋学、带兵缉拏。俱已闻风逃遁。该镇复派兵前往。获犯二百三十八名。俱系前次逃匿。探知官兵回营。仍复聚集者。现委员严讯究拟外。仍饬该镇不时体察。至曹懋学、有无卖纵情弊。另行查参。得旨、知道了。观其聚集多人。则向之疎纵。不问可知。然此次朕姑不究。再有似此之事。则卿等亦不能辞其责矣。至曹懋学、即非卖纵。亦必系一无用之弁。又何疑虑而不参处。以为属员之戒乎。此件殊欠妥协。　　

○山东巡抚法敏议奏、常平粜卖事宜。查东省平粜仓谷。上年遵旨、动用存公银两。买运四乡适中处所。设厂平粜。俾远近贫民。不致往返守候。并委员严密稽查。实无衿役牙囤等户。捏名报买。及州县之内丁随役。通同盗卖等情。请嗣后俱遵照办理。以除积弊。至买补之时。东省亦无照粮派买。及交仓折耗、盘仓供应、皆出之小民各弊。惟发银富户。令其交谷运仓。向不能免。查新例、买补谷石。倘遇价贵。通融不敷。准动存公银两。是州县采买。已无赔累之虞。请嗣后严饬各属。务选差妥役。及亲信家人。于远近市集购买。自行运仓。得旨、既经详悉妥议。即如此办理可也。　　

○山东布政使黄叔琳奏、东省上年歉收。今岁正二两月。已蒙加赈。惟三四两月。尚无接济。请将极贫之户。更广贷粟之条。一、查实在无力贫民。酌动常平等仓谷。借给两月口粮。愿少借者听便。一、贫民愿借谷者。分定四乡日期。令各执门牌亲领。该州县查明给发。毋令守候。一、今次借给口粮。非平时贷谷可比。遵例免其加息。于秋成后催徵。十月内全完。一、现在借粜兼行。或本地仓谷不敷。于邻府州县拨借者。应豫行酌定各厂谷数。查明道里远近。即由拨发之处。径运到厂。以省脚价。得旨、所议数条。颇为详悉。与抚臣和衷共酌。若意见相同。一面办理。一面奏闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十一


大清高宗法天隆运至诚先觉体元立极敷文奋武孝慈神圣纯皇帝实录卷之六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。二月。癸未朔。礼部汇题、朝鲜国王李昑、恭贺世宗宪皇帝、孝敬宪皇后、升祔。世宗宪皇帝、升配礼成表文。又恭贺万寿、冬至、元旦、三大节表文。又颁诏、赏缎、免贡。及准复中江交易旧制。谢恩各表文。均下部知之。　　

○予追封一等承恩公李荣保、祭一次。立碑造坟如例。　　

○铸给肃州城守营都司关防。威鲁堡守备条记。从川陕总督查郎阿请也。　　

○甲申。春分。朝日于东郊。上亲诣行礼。　　

○遣官祭先医之神。　　

○和硕果亲王允礼薨。谕、果亲王持躬耿直。赋性刚方。办理公事。不避嫌怨。皇考素敦友爱。眷注维殷。朕御极以来。命王总理事务。方资倚任。乃王旧疾时作。去岁转剧。朕常加存问。令御医用心调治。今年正月二十日、太医奏称王病势沉重。朕欲亲往看视。因值斋戒之期。特著和亲王代往。自此以后。王疾渐减。且精神稍增。移住郊外林亭。朕心喜慰。方谓从此调理。可望痊愈。从容召见。今闻薨逝。深为震悼。著庄亲王、履亲王、经纪其后事。朕即于本日亲临其丧。一应典礼。该部速议具奏。又谕、果亲王薨逝。朕笃念亲亲之谊。此爵自应久远承袭。但王无子嗣。其如何承袭之处。著庄亲王、和亲王、慎郡王、大学士鄂尔泰、张廷玉、会议具奏。　　

○大学士会同礼部议覆、湖广道监察御史陶正靖奏、请将先贤闵氏、冉氏、言氏、卜氏、颛孙氏、后裔。世袭五经博士。照衍圣公孔广棨原咨。一体行取赴京观礼。查十哲内仲氏子孙。例得行取。又雍正二年。世宗宪皇帝临雍。闵氏世袭五经博士闵兴汶、曾入庙陪祀。今恭逢皇上举行临雍盛典。应如所请。行取该五经博士。各带族人二人。赴京观礼。至十哲后裔。尚有端木氏、世袭五经博士。应一并行取。又奏称、四配及仲氏。皆有祭田、庙户。河南程氏。岁给祭银一百两。请敕查此外先贤先儒。有无祭田祭银。酌量拨给。并各予庙户数名。以供埽除。查先贤先儒祠庙。散在各省。应行令该督抚查明。除现有祭田祭银。庙户已足供用者。不议外。余俱酌议咨覆再议。从之。　　

○是日、上亲临果亲王邸第赐奠。　　

○乙酉。谕、果亲王丧事。著大阿哥永璜、前往穿孝。又谕、王大臣等、请将朕弟六阿哥承袭果亲王之处。朕奏闻皇太后。钦奉皇太后懿旨。既经王大臣等定议俱奏。著照所请。令六阿哥弘瞻、袭封果亲王。　　

○是日起。上以祭社稷坛。斋戒三日。　　

○丙戌。定祭文庙三献爵。谕、本年春祭文庙。朕降旨亲诣行礼。查文庙春秋二祭。旧例俱是遣官。我皇考尊师重道。始定亲祭之礼。间年举行。乃从前所未有者。今览太常寺奏进仪注。朕躬献爵一次。其亚献三献之爵。豫先陈设香案上。朕思既行亲祭。仍当从三献之仪。著太常寺另缮仪注进呈。　　

○直隶河道总督朱藻等奏、永定河新兴坝工。请宽筑拦水大坝。外截水势。南北两岸。堤工埽坝。宜及早增培。所需建坝银两。请敕部迅发。得旨、如所请速行。　　

○驻藏侍郎杭奕禄等奏、贝勒颇罗鼐、以额纳特坷克部落、拉达克汗德忠那木扎尔、所上表文。及贡物。交臣转奏。查拉达克汗德忠那木扎尔。乃呢玛那木扎尔之子。父子并感国厚恩。凡得率准噶尔消息。辄附颇罗鼐以闻。自圣祖仁皇帝、世宗宪皇帝、数加恩赉。今复进表贡物。若更颁子敕命。量施恩泽。当益劝勉。倾心内向。奏入、命赐德忠那木扎尔敕书一道。加赏缎匹磁器有差。　　

○归化城都统根敦、以患病奏请解任。得旨、都统之任。虽属紧要。现有塔勒玛善在彼。可以帮办。无庸奏请解任。　　

○以和硕庄亲王允禄、办理理藩院尚书事务。　　

○丁亥。祭先师孔子。上亲诣行礼。御书扁曰。与天地参。御书联曰。气备四时。与天地鬼神日月合其德。教垂万世。继尧舜禹汤文武作之师。悬文庙大成殿楹。　　

</div>
    <div class="pagination">
<a href="清实录乾隆朝实录_page85.html">上一页</a><span>...</span><a href="清实录乾隆朝实录_page81.html">81</a><a href="清实录乾隆朝实录_page82.html">82</a><a href="清实录乾隆朝实录_page83.html">83</a><a href="清实录乾隆朝实录_page84.html">84</a><a href="清实录乾隆朝实录_page85.html">85</a><span class="current-page">86</span><a href="清实录乾隆朝实录_page87.html">87</a><a href="清实录乾隆朝实录_page88.html">88</a><a href="清实录乾隆朝实录_page89.html">89</a><a href="清实录乾隆朝实录_page90.html">90</a><a href="清实录乾隆朝实录_page91.html">91</a><span>...</span><a href="清实录乾隆朝实录_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
