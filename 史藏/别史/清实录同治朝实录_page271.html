<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 271 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 271 页/共 505 页
  </h1>
  <div class="content">
   ○谕军机大臣等曾国藩奏酌筹西路军务。办理霆军粮台。请暂留营自效。并陈东路军情各摺片。乔松年奏、接印任事。并陈军情贼势。及现办情形各摺片鲍超一军。前已叠谕饬令速行赴秦并谕令湖北河南陕西各督抚豫筹转运粮米接济。现经曾国藩派委前任江苏知府薛书常。赴山西领银二万两。与陈湜商办就地购粮。接济霆军。并由曾国藩筹款。另发一月饷银不扣勇丁月饷一月之外续办粮米由曾国藩加价一半在勇丁月饷中酌扣一半所筹均属周妥即著照所议办理薛书常籍隶灵宝县。即著李鹤年饬令迅赴晋省并著赵长龄赶紧提银二万两交薛书常收领与陈湜购办粮米速筹接济鲍超军食李鹤年仍于霆军经过处所饬令各地方官备办屯粮及转运事宜以备缺乏乔松年于秦省豫办粮运源源接济。毋令该军停兵待食现在西股捻匪。已偪西安省城。待援孔亟著曾国藩李鸿章、严檄鲍超星夜兼程赴援秦疆。鲍超西行饷米。均已不患缺乏该提督自当奋勉立功将捻股力行埽灭不得藉词迁延。此次援秦。专为剿捻而设并非令其剿办回匪。该提督当鼓励兵将。视捻所向。尽力剿洗。毋稍疏懈东路捻匪已由汝甯折窜光山著曾国藩、李鸿章、饬令周盛波等军紧蹑穷追毋任喘息至曾国藩请以散员仍在军营自效之处具徵奋勉图功。不避艰难之意。惟两江总督。责任綦重。湘淮诸军饷项尤须曾国藩筹办接济。与前敌督军同为朝廷所倚赖。该督忠勤素著。且系朝廷特简正不必以避劳就逸为嫌。致多顾虑。著遵奉前旨仍回江督本任。以便李鸿章酌量移营前进。并免后顾之忧。乔松年现已到任。值此军情紧急之际。务当妥筹防剿。与刘蓉和衷共济。军营事务。刘蓉当遵旨出省相机督剿不得稍涉推诿。乔松年身任地方。责无旁贷。所有调度机宜。并军火粮饷。均须实力筹办军营以纪律为先乔松年当与刘蓉善为整顿。固不可操之太蹙亦不可一味宽纵致令将士任意迁延。无所顾忌。将此由六百里谕知曾国藩、李鸿章、李鹤年、赵长龄、乔松年、刘蓉并传谕鲍超知之。　　

○又谕、河南候补道叶坤厚、是否堪胜道员之任。李鹤年在豫多年谅必知之甚悉著即查明据实具奏。毋许稍有徇隐。河北地方。关系紧要。新放道员纶恩、著李鹤年于该员到任后。留心察看。其才具操守是否可信据实覆奏。亦不得稍涉迁就。以重地方。将此谕令知之。寻奏、遵查叶坤厚声名平常。不胜道员之任。纶恩才具操守。均尚可信报闻。　　

○又谕、刘岳昭奏、沥陈现在贼势军情。并攻克平坝坉山等处各一摺前因贵州大定贼匪鸱张叠经谕令刘岳昭由黔西一路节节进剿嗣据严树森奏、请分三路进兵复谕该抚由温水进扎。专剿黔西大定之匪。兹据刘岳昭奏称、该抚已由温水拔营前进。黔西悍贼甚多黔兵不敷剿办。贵阳文报不通。势成孤立。以现在贼势军情而论。如治病者先治咽喉。自应先办黔西。如黔西肃清。即保清镇以达贵阳。兼顾大定。为节节埽除之计。与前次叠降谕旨相符。即著由黔西一路实力进剿。毋庸分兵遵义。致形单弱。其平坝坉山等处贼垒。业经官军竭力攻克。毙匪多名。并将菉竹山援贼击败。剿办尚属出力即著督饬萧浚兰、邹复胜等。先将菉竹山贼垒攻克。再行分兵剿洗。毋稍松劲。省城四郊多垒。著张亮基派兵堵剿。实力筹防。将此由五百里各谕令知之。　　

○神机营会同兵部等部奏直隶总督刘长佑议覆练兵章程所拟增添二军及分练章程。与户兵二部原议章程。微有不同。系于已议及者量为变通。未议及者拟为添设自属体察实在情形。拟请照所奏。饬令妥速举办。其余未尽事宜。仍令随时奏咨办理从之。　　

○己卯。谕内阁、杨岳斌奏、甘省差遣需员请饬部拣发知府三员。知县十二员。佐杂二十员。俾资差委等语。著吏部照例办理。其所请变通借给盘费之处。著照所拟办理。　　

○谕军机大臣等、左宗棠奏、详议船政章程并艺局章程。各开单呈览。及晓谕日意格等各摺片此次创立船政。实为自强之计。若为浮言摇惑。则事何由成。自当坚定办理。方能有效左宗棠所见远大。大臣谋国理当如此其所议优待局员酌定程限甚为周妥均著照所请行若五年限满。洋员教有成效即著照所议加赏。以示奖励。其日意格德克碑勤劳既著。忠顺可嘉尤当优加赏赉并著英桂等存记俟五年后中国工匠如能按图监造。自行驾驶。即著奏闻。候旨破格于原定赏银之外再给优赏。届时甘肃必早底定朝廷不难令左宗棠赴闽共观厥成该督等可传谕日意格、德克碑、俾其专心教习毋稍疑惑其余所议各条。亦属妥协。并著照所议办理左宗棠虽赴甘省。而船局乃系该督创立。一切仍当预闻。沈葆桢总理船政其未服阕以前遇有船局事宜。由英桂等陈奏服阕以后由沈葆桢会同该督抚陈奏均著仍列左宗棠之名以期终始其事另片奏船局经费不敷银两请于续拨银两内动用等语著照所请。所有前项不敷银七万两即于续拨闽海关每月五万两内支用。著英桂如数筹拨。毋许迟误。道员胡光墉、既据左宗棠历试可以相信。即著交沈葆桢差遣。其补用道叶文澜、同知黄维煊、著准其留闽。并候补经历徐文渊、均交沈葆桢差遣。军功贝锦泉、热悉洋务。堪作船主。自应破格录用。即著以都司留于福建水师尽先即补。并赏加游击衔。此后如能奋勉立功。并著沈葆桢等再请优奖。用资鼓舞。其余如有可用之才。即由沈葆桢酌委。务当虚心访求。以期集事。刘典业经服阕。本日已明降谕旨实授甘肃按察使。该员旧部三千名即著催令前进。左宗棠业经起程。船局事务。沈葆桢自当专心经理。英桂、吴棠、周开锡、亦当和衷商酌。于日意格等加意笼络。毋稍膜视。本日据杨岳斌奏、甘肃藩司林之望各劣款一摺。林之望前在巩秦阶道任内。经骆秉章保奏。擢任藩司。该司曾经参劾杨岳斌办理失当各情。杨岳斌谅亦闻知。是否该前督挟嫌参劾。抑或林之望实有此事。著左宗棠于到任后。留心访查。按照摺内所参各节据实覆奏。毋稍迁就。原摺著钞给左宗棠阅看。将此由五百里谕知英桂、左宗棠、吴棠、沈葆桢、并传谕周开锡知之。　　

○又谕、杨岳斌奏、请催新任督臣左宗棠、及提臣曹克忠、迅速来甘一摺。昨据左宗棠奏报。该督现已由闽起程。不日即可赴甘。该省军务紧要。杨岳斌现未交卸总督印务。责无旁贷。惟当振刷精神。力疾从公。不得以病势日增为词稍存诿卸该前督受恩深重。谅能妥筹布置。以纾朝廷西顾之忧。曹克忠回陕以后。诸军无人总统杨岳斌往来调度。有顾此失彼之虑。前已叠谕该提督迅速回甘。即著杨岳斌檄调该提督迅即驰回甘省。总统各军。以资臂助。不准迁延贻误。致干重咎。杨岳斌另片奏、遵旨察看黎献等员。并查明黎献被参各款。请交部议处各等语。甘肃平庆泾道黎献、前被绅民控告受贿扰民各节。所收钱文。实系充饷。并未私受入已。尚无不合。惟还攻肃州。部勇滋扰。该员失于觉察。咎实难辞。著交部议处黎献于地方情形。尚称熟悉。著准其暂署安肃道印务。黎献及知府佑昌、总兵魏添应、能否始终勤慎。仍著杨岳斌随时留心察看。将此由五百里谕令知之。　　

○又谕、据赵德光奏、黔省军务。需饷急迫。请饬户部暨四川等省迅速筹拨。以顾大局一摺。黔省自苗教倡乱以来。军饷久形支绌。近日下游诸军。尚有邻封月协饷需。惟省城兵力既单。饷尤匮乏。该署提督所奏。自是实在情形。著崇实、骆秉章、李瀚章、妥为筹画。无论何项迅速筹拨银十万两。于年前赶到。以济要需。仍著户部定拟。饬令四川湖南两省。按月协解饷五万两。源源接济。毋稍延误。张亮基于本省军饷尤属责无旁贷。著督同司道将本省钱粮厘金等项。极力整顿。以补协饷之不足。俾军心激励。庶可支危局而振军威。赵德光另片奏、请严饬川楚督抚。将请拨月协五万两照数分拨以资添练劲旅等语。黔省多练一兵即少一贼。所称募足劲练数万。以一半攻上游诸贼。以一半攻下游诸贼。著张亮基随时与赵德光会商。为节节埽荡之计。不得虚糜饷项。以致有名无实。将此由五百里谕知崇实、骆秉章、李瀚章、张亮基、并传谕赵德光知之。　　

○以詹事府詹事瑞联为内阁学士兼礼部侍郎衔。　　

○实授刘典甘肃按察使。　　

○以福建克复崇安县城。并越境剿匪出力。赏总兵官周志怀巴图鲁名号。都司董官杰等花翎。余加衔升叙有差。　　

○庚辰。谕军机大臣等、曾国荃奏、赖任股匪。回窜豫疆。鄂省东路戒严。近日筹办防剿情形一摺。任赖各匪由西遂信罗窜信阳趋光固。该抚已饬彭毓橘移营黄安。檄郭松林等屯扎随州备东路继进之师并以偪贼南来。为聚而歼旃之计。所筹尚妥著即督饬诸军。诱贼深入。薄于险以待之。仍商调湘淮各军。步步紧偪不得稍涉大意。前已有旨将官文撤任。令谭廷襄暂署督篆。各军饷项及应行整频事宜。该抚当与谭廷襄随时和衷商搉。未可一意孤行。有辜委任将此由五百里各谕令知之。　　

○吏部等部议覆山东巡抚阎敬铭奏、请将济甯州州同台庄丁庙牐千总。移扎鱼台县湖团地方。并拨马守兵五十一名。以资弹压。应如所请办理从之。　　

○以直隶临榆县捐输军饷。永广学额二名。　　

○以江西捐输军饷永广赣州府学额三名。赣县七名。　　

○以浙江捐输军饷。永广乡试中额四名。杭州府学额十名湖州府八名甯波府四名。会稽、萧山、二县各五名。鄞山阴。二县各四名。镇海县三名。嘉兴、秀水、平湖、长兴、余姚、上虞、嵊、江山、永嘉、九县各二名、海甯、富阳、嘉善、海盐、石门、桐乡、定海、诸暨、临海、兰溪、东阳、义乌、永康、浦江、西安、常山、开化、淳安、桐庐遂安乐清、龙泉、二十二厅州县各一名。　　

○以河南内乡县捐修城工。永广学额三名。　　

○以广东捐输军饷。永广南雄州学额十名永安、海阳、二县各七名。归善、高要、二县各五名。翁源、连平、河源、阳江、电白、文昌、始兴、长乐、八州县各四名。英德、龙川、博罗、长甯、茂名、化、灵山、七州县各三名。增城、三水、和平、潮阳、澄海、新兴、阳春、吴川、合浦、琼山、平远、十一县各二名。顺德、新会、清远、新安、从化、龙门、曲江、海丰、大埔、扬阳、普甯、丰顺、鹤山、广甯、恩平、信宜、石城、会同、崖、罗定、东安、西甯、镇平、二十三州县各一名。　　

○补行同治四年大计。江西卓异官十员不谨官二员。浮躁官一员。罢软官一员。年老官一员。福建卓异官九员。不谨官三员。浮躁官一员。才力不及官三员。有疾官一员。年老官二员。分别议叙处分如例。　　

○辛巳。谕军机大臣等、蒋益澧奏、粤东徵收色米。州县折价太多。拟先于广州所属核实裁减一摺据称广东色米一款。以正耗统计。不过银二两上下即敷支销。乃广州府属徵收色米。每石徵银多者八两有奇。少亦七两零。惟新安一县。徵银五两八钱。略为轻减。然较之支销之数。亦浮收甚重。蒋益澧现饬藩司等。先将广州所属各县徵收色米。通盘筹画。每石酌减银若干两。实徵银若干两。速定章程会详具奏等语。所办甚是。即著瑞麟、蒋益澧、督饬藩司等、先将广州府属一十四县徵收色米价钱。核实减裁。俟酌议章程具奏。再行明降谕旨。其余各属。如有前项情弊。并著查明次第办理。该督抚当悉心筹画。总期万全无弊。俾成可大可久之规。以副委任。将此各谕令知之。　　

○以直隶永定河防汛出力。赏道员徐继鎕一品封典。余加衔议叙有差。　　

○壬午。谕军机大臣等、英翰奏、捻股穷蹙入山。现筹布置一摺。任赖等股。经周盛波。宋庆等军。在罗山击败。复经英翰派兵在固始等处。拦截追剿。该逆已向黄麻宋埠南窜。有欲就食六安之说。英翰现已令方长华等军。分扎英霍等处。扼要驻守。著即督饬诸将严密堵截。毋任回窜皖境。曾国荃现驻武胜关。务须设谋诱贼入险。四面围剿。不可任其纷扰鄂境。四出蔓延。后路粮饷。并著谭廷襄妥为筹画。贼如窜入英霍山中。则径路崎岖。马力无所驰骋。官军有险可扼。易于施力。曾国藩、李鸿章、自当檄饬湘淮各军。并约齐鄂豫皖省将士。合力堵剿。就地殄灭。不可失此机会。贼既窜过淮南。则淮河北岸。亦应仿照黄运两河办法。一律设法严守。毋令任意抢渡。来往自如。著李鸿章、英翰、李鹤年、妥速筹商办理。豫省边界地方。并著李鹤年分军布置。以防回窜。将此由六百里各谕令知之。　　

○癸未。谕军机大臣等、穆图善奏、沥陈军营情形。兵丁难于拨撤。请暂留直隶防兵。拨河东道库饷银。并留景廉在营。乔松年、刘蓉奏、剿办回捻情形。请拨大支劲旅赴陕。并曹克忠续假。及请饬湖广等省拨饷各摺片。中卫地方。偪近贼氛。四面受敌。穆图善当督饬所部赶紧剿办。不可迁延观望。贻误戎机。阿拉善旗边界头道湖地方。有贼匪滋扰。经穆图善率兵往剿。该匪闻风远扬。此股匪徒。均由边内窜出。自应就边内匪巢。设法摉捕。以清其源。仍著饬令阿拉善等处蒙古防兵。与该将军派出洋枪队官兵。分路防守。马生彦、杨汶智等回目。如能缴出马匹军器。真心悔罪。即著该将军体察情形。择地安插。不可中其诡谋。程兴烈、西蒙克西克两营。著遵奉前旨。留于陕省。程兴烈营军饷。即著乔松年、刘蓉、就近筹拨。精锐右营及驻花马池晋兵饷银。并著赵长龄仍前筹拨直隶官兵。驻防甯夏等处。既据穆图善声称难以遽撤。著暂留该处。俟军务稍松。即行量撤归伍。并著刘长佑将此军饷需。设法筹拨甯夏满营饷顶缺乏。难于归还拨款。著赵长龄即饬河东道。将甯夏饷银三万两。速为拨解补足部议每年二十万两之数。其河东道未奉部议以前。拨过甯夏满营银三万两。即由山西藩库就近抵扣。原片二件。著分钞给刘长佑、赵长龄阅看。哈密地方紧要。著穆图善迅饬景廉赴任。不得藉词留营。库克吉泰、德兴阿、当速由归化城前进。现在调集之兵。著库克吉泰等督带。由归化城包头磴口一带取道。前抵甯夏中卫等处。沿甘省边界。西至肃州。会同成禄一军出关。如甯夏中卫一带需兵助剿。即著穆图善商同会办。库克吉泰、德兴阿、当即日起程。毋许托故逗遛。致干重咎。张总愚股匪。经陕军在华阴等处。分路剿击。该逆窜聚灞桥。偪近省垣。复折向蓝田。意图窜入南山。乔松年、刘蓉、现已调集陕兵。并力合剿。著即激励将士。奋力剿洗。贼果窜入南山。即当扼险堵御。分路追击。不得纵令再入腹地。捻在陕省盘踞已久。难保不与回匪句结。西路回匪。虽经官军在邠泾鄜甯等处进剿获胜。仍须严加堵截。毋任与捻股合并。陕军力本单薄。捻股人数众多。情形万分危急。著曾国藩、李鸿章、严饬鲍超一军。就近兼程入陕。确探捻踪力剿。并著将该军饷需。迅速筹拨。以利遄行。该提督当立意前进。奋勉图功。以副委任。如中途迁延。且前且却。藉故逗遛。则贻误大局。咎有专归。懔之慎之鲍超一军。兵力颇厚。足敷剿办毋庸另调淮军皖军致稽时日。乔松年。刘蓉当就现有兵力。提催鲍超全军。妥筹防剿。曹克忠病未痊愈。著赏假两个月。在西安调理。以示体恤。假满即仍赴甘省。其鄂省襄郧一带。著谭廷襄、曾国荃、速拨兵勇。严密堵剿。以防陕省捻匪由南山东窜。本日复据李鹤年驰奏。捻匪东西两路情形。宋庆一军。奋勇追剿。甚为出力。此时任赖等股。已向黄麻南窜。著李鹤年饬令宋庆尽力穷追。与鄂军会合。就地歼除。不得稍分畛域。曾国荃既拟诱贼入险。四路围歼著。即合力剿洗。曾国藩、李鸿章、仍遵前旨。檄饬湘淮诸军。兼程分路追蹑。并申严号令。齐力会剿。务期不分畛域。将此股殄除净尽不得任听诸将进退自如。纵令捻踪旁窜蔓延坐失机会。豫省主客各兵。曾国藩李鸿章。当与李鹤年会筹调度。无分彼此共济时艰陕洛防堵事务。均著妥筹调度。毋稍疏懈。李鹤年著仍在省城驻扎。将此由六百里谕知曾国藩、李鸿章、穆图善、库克吉泰、德兴阿、刘长佑谭廷襄、曾国荃、乔松年、刘蓉、李鹤年、赵长龄、并传谕鲍超知之。　　

○增设奉天营口海防同知一缺。从三口通商大臣崇厚请也。　　

○甲申谕内阁、前据御史舒明奏参辅国公载泰行止不端。当经谕令宗人府会同刑部审讯。兹据审明定拟具奏。此案载泰。溥楣。各买妓女为妾。因口角忿争。经桂池松岫说合。同在妓女家饮酒。以公伯大员结交匪人。买倡挟妓。行止卑污。均属咎有应得。辅国公载泰、镇国公溥楣、桂池、三等伯松岫、均著革去爵职。以示惩儆。　　

○又谕、巡视西城御史恩崇等奏、拏获潜入禁城园庭行窃贼犯。请饬部严讯一摺据称该城副指挥汪楏、于十一月二十六日。在海淀老虎洞地方。会同营汛团防。拏获贼犯倭大等多名。讯据该犯等供称。叠次冒充官役。潜进神武门。从西河沿出琉璃门由咸安宫马道上城。转至午门西南角配亭下。偷窃铜瓦。并潜往圆明园。由北墙越进。偷窃碎铜各等语。禁城园庭重地。极宜严肃。该犯等竟敢潜进偷窃。不法已极。倭大即倭和陈五即魏五。李九即春和、并窝留之关继善、销赃之范黑子、供出之营兵德玉、及在关继善铺内借住之王拴劳、均著交刑部严行审讯按律惩办。在逃之关大、阎五、著步军统领衙门顺天府五城一体严拏务获。归案讯办此外有无另犯不法之案。贼夥恐不仅此数人并著刑部严切根究。各处直班官弁人等。何以均漫无觉察。实属玩泄。著该管衙门查明严加惩办。　　

○谕军机大臣等、德兴阿奏、请饬拨山西协饷。并请饬归绥道先行拨解银两各摺片。据称西征马步各队。于十一月二十七日。分起闲日进发。并德兴阿所部官兵及亲军马队等。酌给口粮。拟于山西月拨新疆军饷银三万五千两内。每月拨解银二万五千两等语。西征兵丁粮饷缺乏。亟应速筹接济著赵长龄督饬藩司。自本年十二月起。将山西月拨新疆军饷银三万五千两内。每月拨银二万五千两。解赴德兴阿等军营。尚有一万两。仍按月解赴归化城。转解乌里雅苏台分局。务须源源接济。毋令缺乏。德兴阿奏需饷甚迫。前发驼价急两。尚能如数取回。惟恐缓不济急。请将张家口解到银一万两。晋省解到茶布银一万两。先行拨给应用等语著德兴阿知会福兴。饬令归绥道即将前项银二万两。先行拨解德兴阿军营。以济兵食。一俟该商呈缴驼价即行归款。俾免轇轕德兴阿当遵昨日谕旨。檄饬官兵。由归化城包头磴口一带取道。前抵甯夏中卫等处。沿甘肃边界行走。由肃州出关。毋误师行。将此由五百里各谕令知之。　　

○以江苏捐输军饷。永广乡试中额一名。　　

○以浙江提督鲍超捐输军饷永广四川奉节县学额八名。　　

○乙酉。谕内阁、前据吴昌寿奏、河南商水县扶苏寺寨杀害官弁。知县联魁。邀同参将蒋希夷、围攻其寨摉杀凶犯。请将联魁撤任。蒋希夷摘去顶带。当以吴昌寿办理错误。不允所请。谕令将始末详细情形查奏。兹据李鹤年查明具奏。此案黑龙江委参领依勒吞等。奉委前往湖北。行至河南商水县扶苏寺寨地方。寨民疑系贼匪。及将公文持验。该寨匪民王二刺等称系假冒。裹入寨中。劫去马匹行李。妄行杀害。该县联魁闻信。责令寨首王崇德交出凶犯。王二刺等抗不到案。邀同蒋希夷带兵前往弹压开导。竟敢开放枪炮击毙兵勇经蒋希夷进寨。将王二刺等拏获正法。办理并无不合。吴昌寿于此等要案。当时并不详细查办转谓蒋希夷等办事冒昧。请予处分。实属草率。降周河南巡抚广东布政使吴昌寿。著交部议处。委参领依勒吞。防御经通阿、及兵丁等、奉文请饷。中途惨遭戕害。殊堪悯恻。均著交部议恤。寨首王崇德。讯无同谋杀害抗官等情。并赴营自首。将要犯全行指拏。尚知畏法。惟充当寨长于王二刺等霸管寨务不早禀究。以致酿成巨案。亦有不合生员王崇德。著即行斥革。以示薄惩。　　

○补铸山东金乡县知县印信。从巡抚阎敬铭请也。　　

○蠲缓河南陈留、杞、通许、尉氏、洧川、鄢陵、中牟、兰仪、郑、荥泽、汜水、禹、商邱、甯陵、永城、鹿邑、虞城、夏邑、睢、柘城、考城、唐、镇平、内乡、新野、舞阳、叶、汝阳、确山、正阳、新蔡、西平、遂平、信阳、罗山、淮甯西华、商水、项城沈邱太康扶沟许。临颍襄城郾城、光、光山、固始息、五十州县被水被雹被被地方新旧额赋有差。并赈杞、永城、夏邑商邱、虞城、息、荥泽、七县灾民。　　


大清穆宗继天开运受中居正保大定功圣智诚孝信敏恭宽毅皇帝实录卷之一百九十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十二月。丙戌朔。上诣绥履殿问慈安皇太后安。平安室问慈禧皇太后安。至乙卯皆如之。　　

○谕军机大臣等、户部奏、豫拨来年京饷。据称历届京饷。均系年前豫拨。现届应拨同治六年京饷。拟在各省地丁盐课关税等项银内。拨银七百万两。请饬各该省于来年分批起解等语。京饷关系。最为紧要。现经该部就各省缓急情形斟酌动拨。自应遵照奏定银数。源源报解。以济要需。著各该将军通商大臣督抚盐政监督等。务于来年开印后。分批起解。限五月前解到一半。十二月初闲全数解清。不准截留改拨。藉词延误。傥届限不到。即著照奏定章程。指名严参。至本年未解京饷。前经该部节次奏咨飞催。现届年终。仍未能如数解清。著各该督抚等迅速筹款报解。毋再迟延干咎。原单均著钞给阅看。将此由五百里谕知福州将军、三口通商大臣、直隶两江四川江苏福建浙江安徽江西山东山西河南湖北湖南广东各督抚、并传谕粤海关监督知之。　　

○又谕、户部奏、豫拨来年内务府经费一摺。各省关应解内务府经费银两。经户部议定。拟拨两淮盐课银四万两。两浙盐课银四万两。广东盐课银四万两。江汉关洋税银四万两。江海关洋税银四万两。闽海关常税银五万两。浙海关常税银五万两。共三十万两。请饬勒限完解等语。即著福州将军两江湖广广东浙江各督抚监督。各按该部拨定数目。务于明春开印后。陆续径解内务府收纳。并将起程日期报部。勒限六月以前解到一半。十二月初闲埽数解清。毋稍延缓。该部另片奏、杭州织造应解薓价。已议定俟北新关开徵。再行报解。至浙江茶课。两浙浙海各薓价。旧欠内务府银两。均已准免。所有现年薓价。该抚请自五年起。每年两浙解五千两。浙海解二千五百两。藩库现年茶课。请自省城克复起。查明尽数报解。前已奉旨允准。惟查九江临清等关薓价。向系动支耗银。耗银不敷。方准动拨正税。应令先动耗银。不得先动常税。至两浙薓价。因改行票运。无款可动。应准其暂动杂税。俟商课复旧。再照向章办理。其藩库茶课。应令先将上年十月以前茶课。迅速解交。上年十一月至本年十月茶课。并令按销引核计造报各等语。即著浙江巡抚按照该部所议章程。妥筹办理。将此由五百里各谕令知之。　　

○又谕、官文奏、发捻突窜黄陂。偪近武汉。现筹布置情形各摺片。发捻各逆。假冒官兵。突窜麻城及黄冈之新洲仓子埠等处肆扰。距省城仅数十里。近省一带。无兵可调。势甚危急。官文现饬谭仁芳移扎滠口。姜玉顺绕前迎截。左光培炮船赴汉川新沟。力保江面。著谭廷襄、曾国荃、即饬该将等认真防剿。并由曾国荃营添拨兵勇。严防汉镇及黄州等处。曾国藩、李鸿章、即饬周盛波等尽力穷追。李鹤年饬宋庆一军。跟踪追赴鄂境。贼既窜至水田较多之处。马力难于驰骋。正可调集各路主客各军。四面兜剿。聚而歼旃。务当严申号令。督饬诸将并力齐必。认真剿办。傥有观望迁延贻误事机者。即著严参治罪。曾国荃前拟诱贼入险。本系正办。惟该抚驻扎武胜关。距贼甚近。贼踪窜扰后路。震动省垣。该抚毫无布置。且近省各军。俱已调拨赴营。赴令后路空虚。实为调度无方。攩掉以轻心。不能速筹防范。就地殄除。致令窜出本境。坐失机会。恐不能当此重咎也。懔之。黄州毗连安庆。并著英翰分布兵勇。严密堵遏。毋任发捻东窜。将此由六百里各谕令知之。　　

○又谕、福兴奏、西路防务紧要。请留吉林马队。及筹备吉林官兵月饷。讷尔济奏、哈密吃紧。请饬催李云麟等军。并饬乌绥两城拨解火药各摺片。回匪由中卫窜至包头。该处商民辐凑。防兵疲乏。又无将领统率。实非所宜。著福兴即咨调总兵马升移扎包头。以资镇率。其未到以前。即令全福管带吉林马队五百名。前往扼扎。该官兵所需月饷。准于该商缴还驼价内支放。著福兴移咨德兴阿、赵长龄等、分别办理。此项西征官兵。将来由包头磴口。取道甘省出关。马升到防后。库克吉泰等即统率西行。毋许迁延。吐鲁番回匪。图扑哈密。贼势狓猖。成禄前已叠谕出关。著即懔遵前旨。迅速起程。傥藉词延宕。以致哈密有失。恐成禄不能当此重咎也。李云麟现在整顿官兵。以图再出。哈密有警。能否援救。并著酌量办理。郡王伯锡尔、素称忠勇。著讷尔济传谕该郡王。令其于成禄未到之前。竭力防剿。并著会同何琯认真经理。毋稍松懈。文麟、景廉、俱系办事大臣。岂可徘徊中道。著库克吉泰、成禄、咨催随同出关。不准再有迟误。巴里坤防务吃紧。火药短少。亦系实情。著德勒克多尔济、麟兴、于乌里雅苏台酌拨火药一二万斤。如乌城短缺。即著福兴于绥远城所属各城内酌拨。迅速解至巴城。以济要需。将此由六百里谕知库克吉泰、福兴、德勒克多尔济、麟兴、德兴阿、李云麟、讷尔济、成禄、并传谕何琯知之。　　

○又谕、林寿图奏、甘饷急迫。鄂台正值更替。恐误要需一摺。据称接刘蓉行知。据左宗棠咨开。湖北江西江苏江海关月协甘饷。各先提一月。分咨各督抚解交湖北省城后路粮台王加敏点收。抵作该督到任后一月协饷。其现在应解杨岳斌协饷。仍由各省按月筹济。并据何璟咨称。该藩司收过协饷。仅存银三万八千余两。汇至三原。十二月方能交清。此外毫无存賸。现由左宗棠委湖南补用道王加敏总司台务。该道未到。已移交汉黄德道接办各等情。陕省自捻匪入境以来。营垒日增。杨岳斌借用陕省地丁银两。亟须提还。以济本省之用。其杨岳斌年内所需。非催解八九十万两。不能救急。现值转运粮台交卸之际。来源断绝。扣还转解。无项可筹。若不饬令该藩司等分别筹解。必至贻误要需各等语。湖北后路粮台。虽经左宗棠劄委王加敏接办。何以王加敏未到。该藩司遽行移交办理。殊属草率。且该督仅提一月备用协饷。此外仍应设法拨解。以济现在陕省粮台之用。傥藉端延误。致令饥军哗溃。则西北大局决裂。必至不可收拾。即著谭廷襄、曾国荃。督饬藩司。将各省欠解甘饷银一百六十余万两内。迅速催提银八十万两。赶解陕省粮台。交林寿图收接转解。此外尚有欠解数十万两。即先提一月饷银。交汉黄德道等。以备左宗棠提用。左宗棠未到任以前。各省解甘饷银。应否仍由何璟收解。抑或会同王加敏等筹办之处。著谭廷襄等斟酌情形。妥速办理。将此由五百里谕知谭廷襄、曾国荃、并传谕林寿图知之。　　

○丁亥。遣惇亲王奕誴诣大高殿祈雪。恭代行礼。并诣时应宫。恭亲王奕?诣昭显庙。惠郡王奕详诣宣仁庙。镇国公奕询诣凝和庙。拈香。　　

○谕内阁、前因给事中寻銮炜奏参山西绛县知县陈怀璋劣迹多端。声名狼藉各情。当经降旨交护理巡抚王榕吉严切查明。据实具奏。兹据赵长龄于到任后逐款查明。陈怀璋于同治元年办理团练。劝谕捐输。并无扣留军需情事。其办团章程。共分六团。按期操演。至今尚有三百三十名。并无虚冒充数。绛县城垣。年久未修。陈怀璋先自倡捐。并摊徵筹办。所余银两。修理书院。添设生童膏火。因捐户尚未交齐。未经请奖。并无擅加钱粮。及有意延缓不行请奖等事。惟县属试用训导靳执镇、倚恃职官。求免捐输。挟嫌上控。该训导畏审潜逃来京。其余陈怀璋并无被控之案。绛县钱粮。向系五家银炉包揽。索费过多。县民不服。陈怀璋因改令花户自封投柜。另募银匠倾镕。亦非私开银炉。陈怀璋听断最勤。不使原被人证守候受累。实无起灭自由之事。原参所称以典史王万选为心腹等情。或事出有因。或查无其事。均著无庸置议。试用训导靳执镇、始则挟嫌妄控。继则畏审潜逃。殊属刁诈。著赵长龄饬属严拏。毋令远扬。并令步军统领衙门顺天府五城一体严缉。归案审讯。以警刁顽。惟绛县知县陈怀璋在任有年。据该县绅士等因其被参。赴省呈诉。并据该管绛州及河东道查明。亦称朴实清勤。民情爱戴。是陈怀璋平日居官。实能兴利除弊。无忝厥职。何以寻銮炜不加详察。遽行参劾。实属轻率。科道为朝廷耳目之官。原准风闻言事。但当访查明确。方可入告。岂得轻听人言。横加诬毁。傥朝廷轻信其言。致令廉明之官。转受冤抑。何由使吏安其职。民服其上乎。是非之介。即纲纪所关。嗣后该科道于参劾事件。务当慎重访查。不得稍涉轻忽。懔之慎之。将此通谕科道知之。　　

○又谕、特普钦奏、原任西安将军多隆阿之子双全、因母病丁单。请解退侍卫差使。留于原籍当差等语。双全著准其解退侍卫差使。留于黑龙江原籍。归旗当差。　　

○又谕、马新贻奏、海运商船赔累。请酌加水脚。并请饬产船地方。雇船协济一摺。近年海运漕粮。均系借资。商船。该商等承运官粮。往返动逾半年。费用加增。每多赔累。自应优加体恤以广招徕。著准照马新贻所请。此次海运封雇各商船。于例给水脚之外。每石酌增银一钱五分。以资津贴。浙江本届新漕。米数较增。尤须多备船只。俾敷装运。著直隶总督山东巡抚即饬产船各地方官。尽数挑选坚实东卫等船。赶紧驶赴上海协运。俾免贻误。　　

○又谕、马新贻奏、查明各属未结交代。请仿照山东新章。分别新案旧案。勒限清厘一摺。浙省各属交代案件。积压过多。若不严定限期。分别结算。必至愈积愈多。于库藏吏治。大有关碍。即著照该抚所请。仿照山东新章。将未结交代。分别新旧办理。除查明无故应交不交应接不接各员。由该抚另行参办外。其未结各案。凡在同治五年七月以内卸任者。即作为旧案。概提省局集算。其一县而有数任交代者。亦统归七月内在任之员结算。如有抗延不算。及算有亏欠。延不缴结。并延不造册结报者。即著随时查明。严行参办。并著该抚自奉旨之日起。勒限三个月。饬令各该员等一律认真结算。不准稍涉延宕。其从前各案逾限处分。著即加恩宽免。至同治五年八月以后交代各案。著作为新案。专责成该管道府督算交收。依限造报。经此次严定章程之后。该州县等傥敢仍前延玩。逾限不结。即著从严参办。　　

○谕军机大臣等、都察院奏、奉天职员解抡元。遣抱以贝勒纵逆殃民等词。赴该衙门呈诉。据解抡元呈称、前在奉天办团拏贼。白淩阿之甥弥勒僧格、系著名要犯。业已设计捦拏。经贝勒散巴勒诺尔赞要去。嗣后弥勒僧格被高力束公旗拏获。供称在土默特旗。系齐达拉串用东钱二百吊。蒙该贝勒开释有三座塔税署案卷可提。解抡元欲赴奉省呈诉。该贝勒遣人在塔子营寓所。暗伏火药。将解抡元叠伤。又令弥勒僧格、白淩阿、于＜?氵凤＞起等、将伊侄解广运害命。练勇唐复升等同时杀害。于＜?氵凤＞起被练勇捦获。经该贝勒派兵拏去。又娶白淩阿之女为妻。请饬该贝勒将弥勒僧格白淩阿等交出各等语。此案情节甚重。何以事隔数年。至今甫行呈控。且弥勒僧格续经拏获后。又未声叙系何人纵匿。惟弥勒僧格、白淩阿、系在逃要犯。既据呈称该贝勒叠次袒庇贼匪。先后共毙练勇多名。又娶逆女为妻。如果属实。不法已极。著都兴阿、额勒和布、恩锡、提集全案人证卷宗。悉心严究。以成信谳。其在热河前后案据。并该都统历次所奉严缉白淩阿弥勒僧格等项谕旨。均著麒庆全数钞录。咨送盛京。以凭查核。案内干涉人犯要证。俟都兴阿等催提时。并著麒庆赶紧解往。不准托故迟延。原呈著钞给阅看。将此各谕令知之。　　

○又谕、官文奏、贼踪西窜。布置情形一摺。发捻股匪。由黄陂西窜孝感云梦应城。经官文派陆承祖等炮船。分扎安陆襄阳等处。联络防堵。曾国荃所派彭毓橘一军。前赴应山。已落贼后。著即饬令赶紧折回。绕前迎截。并著分派各军。与姜玉顺之师合力夹击。刘铭传甫抵麻城。著曾国藩、李鸿章、饬令赶紧穷追。并饬周盛波等分路追剿。毋再迟滞。贼匪志在西窜。恐与陕省捻股合并。襄河防守。最关紧要。谭廷襄、曾国荃、当饬诸军水陆严防。其襄樊随枣并德安安陆等处。均应扼要严守。总须就地歼除。不可纵令窜出鄂境。贼马仅三四千匹。余众均系徒步。且无火药。势已穷蹙。正可乘机速筹殄灭。曾国藩、李鸿章、当申明号令。严檄湘淮诸军。与鄂豫将士。合力同心。迅埽狂氛。毋存主客之见。稍形膜视。曾国荃帮办鄂省军务。积无旁贷。尤当豫筹截剿。不得任贼纵横狂窜。豫省信阳南阳一带。著李鹤年豫筹防堵。毋令回窜。曾国藩、李鸿章、亦当兼防豫省南路。不得专顾鄂境。致豫省兵力空虚。将此由六百里各谕令知之。　　

○礼部以明年元旦庆贺礼节请。得旨、是。照例行礼。奉慈安皇太后慈禧皇太后懿旨。停止筵宴。其在外公主福晋命妇进内行礼之处。并著停止。
  </div>
  <div class="pagination">
   <a href="清实录同治朝实录_page270.html">
    上一页
   </a>
   <span>
    ...
   </span>
   <a href="清实录同治朝实录_page266.html">
    266
   </a>
   <a href="清实录同治朝实录_page267.html">
    267
   </a>
   <a href="清实录同治朝实录_page268.html">
    268
   </a>
   <a href="清实录同治朝实录_page269.html">
    269
   </a>
   <a href="清实录同治朝实录_page270.html">
    270
   </a>
   <span class="current-page">
    271
   </span>
   <a href="清实录同治朝实录_page272.html">
    272
   </a>
   <a href="清实录同治朝实录_page273.html">
    273
   </a>
   <a href="清实录同治朝实录_page274.html">
    274
   </a>
   <a href="清实录同治朝实录_page275.html">
    275
   </a>
   <a href="清实录同治朝实录_page276.html">
    276
   </a>
   <span>
    ...
   </span>
   <a href="清实录同治朝实录_page272.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
