<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 45 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 45 页/共 1316 页</h1>
    <div class="content">
○予广西巡抚严树森恤典如例。现月予本年秋审朝审情实人犯。停止勾决。现月纂修官郭立山恭纂　　

总纂官伍铨萃恭辑监修总裁世恭阅三签十月初八日正总裁那恭阅十月二十七日专司藳本陆恭覆阅辛亥十二月十七日　　

徐恭阅二签十二月初十日　　

荣恭阅正月二十四日副总裁唐恭阅三月初八日　　

宗室寿恭阅二签四月二十六日

　　

郭恭阅三签六月二十日　　

熙恭阅闰六月初十日　　

王恭阅二签七月初三日初校修改下卷贰拾伍签石登垲恭校宗室麒恭阅一签九月初六日覆校修改下卷柒签宋子联详校蒙古总裁恩恭阅冬月二十八日


大清德宗同天崇运大中至正经文纬武仁孝睿智端俭宽勤景皇帝实录卷之二十八　　

光绪二年。丙子。三月戊申。谕内阁。御史袁承业奏雨泽愆期。请修明政体一摺。据称近来滥捐滥保过多。内外臣工。或有狥私图便。情同蔽惑。请饬各衙门恪遵成法。力挽颓风。并下诏求言等语。本年雨泽愆期。屡经设坛祈祷。并降谕旨。清理刑狱。惟刑滥固伤天和。而赏僭亦非国体嗣后内外臣工。务宜各矢公忠。悉除奔竞之风勿用。调停之说。劝惩赏罚。胥得其平朝廷政事如有阙失。必当直言无隐。庶几集思广益。国是民隐。不壅上闻。以期上下交儆。感召和甘。毋再玩忽因循。共安缄默。现月　　

○谕军机大臣等。据御史袁承业奏山西蒲解绛一带所属村落。时有匪徒潜迹。并有游勇土匪句串行劫。为害闾阎请饬严缉等语。若如所奏。捕务实属废弛。著鲍源深严饬各该州县。认真缉捕。务使尽绝根株。以期地方靖谧。将此谕令知之。现月　　

○以湖南按察使崇福为湖南布政使。擢四川盐茶道傅庆贻为湖南按察使。现月　　

○己酉。黑龙江将军丰绅等奏。请援案捐马以资骑射。下部知之。又奏黑省官兵俸饷。请发实银。下部议摺包　　

○以科尔沁博多勒噶台亲王伯彦讷谟祜署銮仪卫掌卫事大臣。协办大学士英桂署正黄旗满洲都统正黄旗汉军副都统恩麟署正红旗护军统领。正黄旗汉军都统安兴阿署善扑营事务。明发　　

○展五城饭厂两月。现月　　

○庚戌。圣祖仁皇帝诞辰。遣官祭奉先殿。谕档　　

○礼部以宗室会试中额请。得旨取中二名。现月　　

○辛亥。谕军机大臣等。总理各国事务衙门奏观审洋员到滇。并陈英国使臣议论情形一摺。威妥玛赴该衙门辩论此案。据称格维讷观审后。须到缅甸或仍由内地回京。或由海道北来。俟接其文书后说出办法。如不肯行。自有办法等语。意存挟制。惟格维讷一经赴缅。则办理益无凭藉。势必枝节横生且恐其回京后。威妥玛信其一面之词。百端狡执。更形棘手。著李瀚章、薛焕、悉心查办。务须实事求是。并须就格维讷未经赴缅之先。将案中紧要关键。及罪名各节。逐一切实拟议。有以折服其心。再行奏明办理。至格维讷将来赴缅时。并派明干文员。伴同前行。即作为查看边界贸易情形。至滇缅交界为止。以示防维。原摺均著钞给阅看。将此由六百里各密谕知之。现

月

　　

○又谕。总理各国事务衙门奏英国商人在上海租地。擅欲开筑铁路。请饬相机妥办各摺片。据称此事现经该衙门与英国使臣威妥玛往返辩论。令其转饬禁止。该使臣未肯允从。且谓专派梅辉立前赴上海。与该国水师提督协同办理等语。开筑铁路。该国领事麦华陀并未照会商办。遽欲兴筑。自应据理驳斥。著沈葆桢、吴元炳、妥为筹画。并密饬道员冯焌光详酌机宜。悉心办理。务期力杜后患而免衅端。至张华滨弓背形地。及蕴草滨北岸地亩。麦华陀致冯焌光函件。既有允其收价放赎之条。正可乘机开导。令其退回。著沈葆桢等相机筹办。美国领事在虹口马路添租地亩一节。亦恐为开筑铁路地步。并著沈葆桢等设法禁阻。妥为办理。原摺片均著钞给阅看。将此由六百里各密谕知之。现月　　

○河南巡抚李庆翱奏酌留毅军。选将接统。并次第裁遣队伍。留宋庆在营调养。藉资料理。仍扎潼关华阴一带。内顾腹地。外为秦陇声援。报闻。

摺包　　

○以上海机器制造局出力。赏西国员匠傅兰雅等十一名加衔有差。摺包　　

○壬子谕军机大臣等。都察院奏甘肃举人陈国统等遣抱。以中途被劫抢财伤命等词。赴该衙门呈诉。据称该举人等来京会试。行至萨拉齐厅属。被贼捆缚殴伤。劫去银物。该举人等前赴道厅衙门呈报均推诿不理。到京后举人缑凤鸣、即因伤病故等语。若如所控情形。捕务实属废弛。著鲍源深即行查明。督饬该厅严拏贼犯。务获究办。以安行旅而靖地方。原呈著钞给阅看。将此谕令知之。现月　　

○予御前行走。喀尔喀多罗贝勒德木齐札布、恤典如例。明发　　

○癸丑。漕运总督文彬奏。浙江荒歉。所有漕项钱粮。请展限三月造报。允行。摺包　　

○甲寅。谕军机大臣等。御史李乐奏。各省劝捐抽厘。积弊中饱。请饬查禁一摺。据称各省捐局委员。往往欠解正项。辄以局用赔垫及汇收未齐为词。其各省厘局于经过货物。斗秤稍有不符。指为夹带欺隐。数倍议罚。多入私囊等语。劝捐抽厘。本朝廷不得已之计。现在需用浩繁。未能骤议停撤。岂容不肖之官吏。任意中饱。重困民力。著各直省督抚于所属捐局厘卡、认真清查。欠解者严加勒追。私罚者力为裁革。以杜弊端而纾民困。另片奏米麦抽厘。商贩每多观望。请饬减免等语。所有米麦厘金。能否概免抽收。抑或渐次递减之处。并著各直省督抚体察情形。奏明办理。将此各谕令知之。现月　　

○又谕。岑毓英奏据提督马青云等禀称前任云南提督马如龙积欠该营员弁勇丁应领恤赏暨勇丁月饷共银九万四千一百八十两。经马如龙面谕由湖北欠解专饷项下拨给。迄今二年之久。仅有夏毓秀由湖北领过银四千五百两其余均未领获。闻马如龙已由湖北领获欠饷银七万二千三百两余。由湖南领获欠饷银四万四千两。并由两湖允为补发银二十六万余两。马如龙领过饷项。并不寄滇分发。现在勇丁困苦。请由两湖划拨解滇发给等语。马如龙在两湖领获饷项共有若干。其所欠该员弁等款项。自应分别解滇给领岂容日久延宕。著翁同爵王文韶知照马如龙。即由补发该提督欠饷项下酌量划拨。委员解滇。交云南藩司分别转发。毋稍延缓。该员弁勇丁等。并著岑毓英饬令马青云等妥为安置。毋得藉端生事。原片著钞给翁同爵王文韶阅看。将此由四百里各谕令知之。剿捕　　

○安徽巡抚裕禄覆奏皖省收标章程。仍遵前督臣曾国藩月考之法。分别给予差委奖赏。毋庸另议。从之。摺包　　

○云南巡抚岑毓英奏邓州州属夷匪肃清。生擒各犯提省讯办。下部知之。摺包　　

○又奏、修复省城五华育才两书院。拨盐斤经费给生童膏火。并捐发会试士子卷金。又奏拨盐斤赢余。归普济堂资用。均报闻摺包　　

○署伊犁将军荣全奏、玛纳斯逆回西窜。经官兵截击获胜。并派兵驻台堵剿。得旨。仍著令严密堵剿。毋稍疏懈。摺包　　

○命闽浙总督李鹤年入觐。以福州将军文煜兼署闽浙总督。现月　　

○以营务勤慎。开复已革正白旗副护军参领衔委护军参领庆斌原官原衔。并赏还顶戴。摺包　　

○予已故广西右江镇总兵官唐殿魁在立功地方建立专祠。摺包　　

○拨神机营洋马枪铅箭十万出。洋铜帽二十万粒。备荣全军营应用。剿

捕　　

○乙卯。穆宗毅皇帝诞辰。上诣奉先殿寿皇殿行礼。记注　　

○遣庄亲王载勋、祭暂安寝殿。谕档　　

○丙辰。上复诣大高殿祈祷行礼。诣宣仁庙拈香。记注　　

○遣恭亲王奕、诣时应宫。孚郡王奕譓、诣昭显庙。贝勒载澂、诣凝和庙。礼亲王世铎诣觉生寺。郑亲王庆至诣黑龙潭。委散秩大臣载津、诣白龙潭。辅国公载濂诣清漪园龙神祠。委散秩大臣载瀛、诣静明园龙神祠拈香。现月　　

○谕内阁。文煜等奏。请将舞弊侵饷各员革职审办一摺。据称同知衔黄德沛在台湾经理营务。与参将黄得桂通同舞弊。有盗用关防私卖功牌侵蚀饷银等情。似此骫法营私。亟应从严惩办。副将衔参将黄得桂。著即先行革职。同知衔黄德沛。著即斥革。交文煜等严行查办。现月　　

○又谕丁日昌奏请将玩误公事之知县革职查办等语。福建福清县知县魏弼文。在任年余。人命词讼案件。积压甚多。且有私押毙命匿报情事。实属玩泄。现在并有呈控该县丁役舞弊各情。亟应严行惩办。魏弼文著先行革职。听候查办。现月　　

○谕军机大臣等、崇实、岐元奏、本年奉拨的饷。及近年各省欠解专饷。分别开单请旨饬催各摺片。本年奉天省的饷。经户部指拨山东省地丁银六万五千两。驿站存賸项下银二万两。两淮盐厘银六万两。扬州关常税银五万两。共银二十六万两。现据奏称各省应解的饷。除山东省报解银四万两外。其余各省。迄今均未报解。宽属延玩。该省饷需关系紧要。亟应源源筹解。以济要需。其客兵月饷因六成洋税不敷开放。随时借垫。尤赖各省欠解专饷。陆续解还清款。据称同治十年至光绪元年。历年专饷案内。山东省欠解银五万五千余两长芦欠解银六万三千余两。河南欠解银十八万五千余两。两淮欠解银八万两。共银三十八万四千余两。著沈葆桢、吴元炳、丁宝桢、李庆翱、即将应解奉天本年的饷。督饬该司。懔遵前旨如期筹解。务于七月前解到一半。十月内埽数解清。其历年欠解专饷。并著李鸿章等迅饬藩运各司陆续筹拨。俾资支放。至吉林黑龙江的饷。亦应如期赶解。方免贻误。著户部即行咨催指拨各省。迅速拨解。以资接济。另片奏请将筹拨协饷之藩司奖励等语。上年山东应解协饷。业已全数解清。尚属奋勉。山东布政使李元华。著崇实等暂行存记。俟本年的饷各省解有成数。再行汇奏、分别劝惩。将此由五百里各谕令知之。现月　　

○吏部奏、江苏道员李光熙回籍舟坏。身殉母榇。应否从优旌恤。得旨。交部议旌。毋庸给予恤典。摺包　　

○以剿匪出力。予热河都统衙门理刑司郎中刘绪仍以应升之缺升用。摺

包　　

</div>
    <div class="pagination">
<a href="清实录光绪朝实录_page44.html">上一页</a><span>...</span><a href="清实录光绪朝实录_page40.html">40</a><a href="清实录光绪朝实录_page41.html">41</a><a href="清实录光绪朝实录_page42.html">42</a><a href="清实录光绪朝实录_page43.html">43</a><a href="清实录光绪朝实录_page44.html">44</a><span class="current-page">45</span><a href="清实录光绪朝实录_page46.html">46</a><a href="清实录光绪朝实录_page47.html">47</a><a href="清实录光绪朝实录_page48.html">48</a><a href="清实录光绪朝实录_page49.html">49</a><a href="清实录光绪朝实录_page50.html">50</a><span>...</span><a href="清实录光绪朝实录_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
