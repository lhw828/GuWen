<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 600 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 600 页/共 1860 页
  </h1>
  <div class="content">
   ○庚辰。兵部议准、署山西巡抚胡宝瑔疏称、山西冀宁驿传道专管通省驿务。分巡太原潞、泽等处地方定制已久嗣将驿务改为分管责成不专。有损无益请仍照各省专员之例将山西通省驿传事务。仍归冀宁道管理。从之。　　

○蠲免河南武陟县、乾隆十七年水灾地亩粮银五百七十四两有奇。　　

○以故青海扎萨克固山贝子莽鼐长子罗布藏色布腾袭爵。　　

○旌表守正捐躯之江苏泰兴县民田大有妻戴氏。　　

○辛巳。上诣畅春园、问皇太后安。　　

○回圆明园。　　

○谕军机大臣等。据吴士胜覆奏、水沟台汛兵刘成、被牛羊群蒙古捆缚抢去一摺。甚属支饰回护。不仅拘执错谬而已。沿口汛兵。窝留窃匪。扰累蒙古。事属显然。吴士胜身为总兵。约束兵丁。是其专责。岂可有意徇庇。且如察哈尔蒙古本属我朝世仆。张家口外牧群。现俱隶之太仆寺。安设台汛。不过稽查出入。以防私越耳。乃吴士胜奏内混将属弁禀词录入。有本日汛兵刘成瞭望。午时见有蒙古十数人。骑马直至边墙等语。在吴士胜不过藉此张大其词以为支饰之地竟视察哈尔蒙古如准夷。水沟台诸汛不啻安西要卡矣。此等梦言□艺之语。览之可发一笑至其奏内。有曾与惠色面商并无异词及接惠色札致。又有若遽入告。恐增宸虑之语。若果系如此则是惠色以计安顿吴士胜。而伊先行具奏。亦属不合。吴士胜既有此奏。不可不查问明晰可再传谕郎中福德、苏崇阿奉到此旨时。即传吴士胜、惠色至彼。当面对问令伊二人据实明白回奏。仍将此案实在情节。秉公确查。速行奏闻。若再有回护。及图含混了事。必不能逃朕洞鉴。　　

○赈恤湖北钟祥京山、荆门、随州、江陵、枝江、枣阳、宜城、均州、谷城、郧县、郧西、竹溪、东湖、等十四州县并武昌、荆州、荆左、荆右、襄阳等五卫乾隆十七年旱灾饥民。　　

○旌表守正捐躯之山东曹县民张恋妻常氏。　　

○壬午。上御勤政殿听政。　　

○谕、刑部侍郎蔡新、现在告假省亲。内阁学士李因培著暂行署理刑部侍郎事务。　　

○兵部议准、大学士公傅恒奏、请酌定各省驻防军政卓异人员。凡荐举之员数。仍以驻防之多寡。酌中定额。嗣后黑龙江、不得过七员。盛京、不得过六员。船厂不得过五员。西安、绥远城、均不得过四员。杭州江宁荆州、均不得过三员。凉州、天津、广州、京口、宁夏、成都、均不得过二员。热河、青州、山海关、福州、均不得过一员。河南、太原、二处。驻防官最少。应俟军政届期。由部奏派大臣前往考察。又独石口、千家店张家口古北口、郑家庄、昌平州、六处、及保定、宝坻、固安、东安、雄县、良乡、霸州、采育、八处。军政。之年。向系原派巡察大臣考核。该处员数无多。且系分驻。难以定额。如果有贤能出众者。准其荐举一员否则宁缺毋滥。从之。　　

○铸给张兰巡检司印信从署山西巡抚胡宝瑔请也。　　

○以国子监祭酒双庆为内阁学士兼礼部侍郎。　　

○以印务参领佟泽溥为镶红旗汉军副都统。　　

○癸未。上诣畅春园、问皇太后安。　　

○还宫。　　

○谕军机大臣等。前据班第等奏称、署东莞令周绂、因将逆首已获复纵革职勒拏。兹查王亮臣逃入崖州原系该令究出。差役前往一同在场拏获。尚在一月限内相应声明等语。向来督抚遇属员参处案件。往往于结案之时。曲为开脱。最属外省陋习。此案王亮臣逃入崖州。如确系周绂究出踪迹。差役往拏。且在一月限内。其处分尚可从轻。但恐该督抚等不过据该令禀报之词。其情节则未必属实耳。可传谕班第苏昌、令将周绂究拏王亮臣前后实在情节。再行确查。若果与前奏无异。即另摺叙明、奏请交部但不可揜饰回护。致蹈外省陋习也。　　

○户部议覆云贵总督硕色疏称、金江两岸悬崖峭壁。水势汹涌。自黄草坪、过大汉漕。险滩栉比运船一经漂没。实难打捞。查办运京铜。经历川江黄河等处。其沉溺非人力所能施者。原有豁免之例。金江险倍川江。请照例一体豁免。应如所请。从之。　　

○又议覆、贵州巡抚开泰疏称、大定府属威宁州山多地寒。米谷稀少。近年生齿日繁铜铅各厂。人夫丛集。食者益众兵丁领支折色自行买食。每值青黄不接。或阴雨绵连。兵民争籴往往悬釜待炊。应为设法筹备。威宁镇标折色兵粮。请改拨本色支给。所有应支本色及遇闰加支每年应添拨不敷米、三千一十二石七斗五升。除威宁州按年于邻封附近州县、采买一千石外。请将平远州之时丰岁稔、崇信、三里。额徵余米七百七十四石九斗。拨赴水城厅仓。毕节县、额徵余米七百九十九石五斗。及备支毕。赤营粮米一十一石四斗六升。拨黑章汛。均令威宁州接收运贮。又于大定府属之悦服里。拨额徵秋粮米四百二十六石八斗九升。贮威宁仓。以抵镇兵不敷之数。至毕赤营兵丁、遇闰应需加支月粮一百九十五石。即于大定府属之仁育里。应徵秋粮。按年照数拨还。其大定府改拨威宁、毕节、两处米请于黔西州额徵余米。按年照数拨还府仓以补应支额数。又威宁州、及黑章汛地方。应建仓廒四间。均应如所请。从之。　　

○是日起、上以孟夏享太庙斋戒三日。　　

○甲申。谕朕因督抚参劾属员。并不实心查审。惟委承审各官。迁延滋弊。交部另立限期。按例分别。旧限六个月者改为四个月。限四个月者、改为两个月。原欲使被参者、不致屈抑日久。或疑为期太迫不思督抚列款纠参。必经确访至查审时果能虚公研鞫。虚实无难立辨。即谓定制须由道府州县次第审详。此不过外省陋习耳江西鄂昌等、正坐此病。究之所委道府州县亦无不迎合上司意指。则仍是督抚自定案亦安用是虚文为耶。然案情有难易。道路有远近。此后凡督抚参官。能依新限速办。固见敏干。如新限内不能完结。即著将实在情由。豫行摺奏。其尚在旧例限期之内者。宽其议处。若仍狃于积习。致逾旧限。该部随本查参。　　

○谕军机大臣等。京口减拨运京船只一案。现在署督鄂容安、办理两省事务。难以兼顾。著交与江苏布政使郭一裕。令其将如何变价解京。足敷成造之处。详悉妥办。一面奏闻。一面详报署督。咨部。查核。著传谕鄂容安知之。并谕郭一裕。寻鄂容安奏、据郭一裕报称、京口战船九十二只。议裁二十四只。请于艍犁船内、派减八只。沙船内派减一十四只。唬船内、派减二只。至此项船、原令变价解京。抵直隶造船之费。但战船不适于民用。价值无几。请将现减之船。拨抵京口各营轮造艍犁船八只。苏、狼、提、漕、京口等标内、应造沙唬船一十六只。扣出造价。解直归款。其裁船存剩弁兵水手。遇缺酌补。未补之前。仍在水师营内支给俸饷。裁存炮位器械。均归水师营收贮备用等情。办理尚属周妥。得旨。郭一裕所办原妥。　　

○又谕、总兵那亲奏、兵丁收砍树枝一摺。看其情词。与佛伦不相和协。藉端陈奏。已属显然。据称金启泽等、收存风刮树枝。被领催八十三等、拏获解送。并称八十三挟嫌图报。已发交理事通判、会同知州确审定拟等语。其摺内既称该弁兵等、推诿不报。共相隐匿。则显系兵丁偷窃树枝该镇不能查察。致被拏获押送。乃复连篇累牍。哓哓不已。究何能掩其回护之迹。那亲已有旨交部严加议处。至另摺所奏、与佛伦抵牾掣肘情形。并将节次案件。逐一钞录进呈。尤属烦琐不合。看来那亲器小易盈。取巧多事著传旨严行申饬。　　

○又谕曰、顾琮奏大挑运河、及筑坝桩□□秝银两。请动支司库耗羡一摺。所奏甚不明晰。河工有兴筑办料。理宜于河库项下开销。其司库耗羡银两原以备地方公用。是以常例之外。有必需款项。经部议令督抚随时奏明动用。今此项工料。既已先动河库节省银两购办。何必复于司库耗羡内请拨。辗转拨补。徒觉纷繁。著传谕询问顾琮。令将此项已动河库银两。何以必应于司库耗羡银内拨还及摺内声叙未晰之处。另行明白具摺奏闻寻奏、东省运河桩□□秝银两。于乾隆元年。经前河臣咨部。准于司库动支。嗣以挑河例有限期。故先于河库项下借发。事竣核实。移司拨还归款。但辗转拨补。究属纷繁。查河库现有存贮。节省银两。所有一切桩□□秝。请即于此项支销。仍行核实造报。得旨。汝从未似此奏一明白事也。知道了。咨部知之。　　

○乙酉。谕曰那亲著来京。补授正黄旗蒙古副都统。其直隶泰宁镇总兵员缺。著任澍补授。　　

○谕军机大臣等。据方观承奏称、目下各处市集钱价。每银一两。换钱八百三十、至七十文不等。通州船艘通行。乃向来钱贵之时。今每银一两。仍换钱八百四十文。实因钱价大势平减之故等语是查办囤积钱文行之已有成效矣。但每年回空粮艘多有私带钱文之弊。从前钱贵之时。尚所不免。况现今钱价平减耶。已交步军统领衙门令其加意稽查可传谕方观承密饬所属沿河州县一体留心体察。惟以不动声色。行所无事为妥若又出示严禁。差役访拏。张大招摇。则与实在办理之处。转属无益。　　

○又谕、前因直省钱价昂贵。皆由富户藏积过多所致。曾经传谕各该督抚、令其明切晓谕。广为流通。自上年秋冬以来。京城及直隶地方。囤积钱文。陆续呈交。钱价日渐平减。民间颇为称便。近据方观承奏称、现在行使钱文。十分中、约有二分系康熙雍正旧钱。其上多有斑绿。可知出自埋藏目下各处市集每银一两。换钱八百三十文、至七十文不等。通州船艘通行。乃向来钱贵之时。今每银一两。仍换钱八百四十文。实因钱价大势平减之故等语。是行之已有成效矣。钱文为日用所必需。价值平减。则其为小民利益者甚溥。该督近在畿辅。虽因朕不时提撕。不敢视为奉行故事。然亦可见凡事果能行以实力。决未有为其事而无其功者也。著将方观承从前覆奏办理囤积钱文诸摺。钞寄各该督抚。令其详悉阅看。如该省钱价。现在尚未平减。即可酌量地方情形。仿照行之。实于民生大有裨益。该督抚等、如自揣不能如此办理。亦不必勉强从事。以致徒滋纷扰可耳。可通行传谕知之。　　

○是月。直隶总督方观承奏、子牙河。系滹、滏、下游。由献县、河间、入大城县境。经杨家庄、王家口、庄儿头等处。循格淀堤。汇入天津之三岔河。为长芦盐引、通运畿南要道。前以大城境内。河身窄狭。西堤偪临河岸。每忧夏涨。议于杨家口开挑支河。下穿闰儿庄东堤。导由陈家泊。仍归正河。嗣因支河分溜过多。正河淤垫。阻滞商船。议请挑挖。但支河水深溜涌。施工不易。正河浅窄。究必淤填。现在相度地势。请即以杨家口至闰儿庄东堤之支河。作为正河。再于闰儿庄河尾、北通蔡家洼沿留儿庄东堤。抽挑河槽一道。下接黑龙港旧河。展挖深通。俾杨家口以下全河。俱于子牙桥北。归入正河。得旨。朕记得原训及此。汝尚以为未可。今如何。然出于迁就遵旨。则不可也。又称、自杨家口至子牙桥北之正河。毋庸挑挖。亦不必拦截。留作越河。分杀水势。惟将子牙桥北、至庄儿头之正河三十里。随河底高下。一律挑深七尺。至闰儿庄现在河流穿越东堤之处。应建拦河草坝。使循轨之水。悉归正河。另于坝北东堤之上。修建滚水石坝一座。俾夏月盛涨。由此分减。即以堤外旧河。作为引河。得旨。如所议行。　　

○福建漳州镇总兵马大用、奏报回镇任事、并失察镇属兵丁李改窜入匪夥。呈请督臣参处等情。得旨。以后诸凡留心镇静地方。以安闾阎可也。　　

○署山东巡抚杨应琚奏、据各州县呈报、搜掘蝻子。根株已尽。臣仍于春融之次。严饬穷搜。四月后、亲往查看得旨。朕亦不必再谕。若直隶州县有称飞蝗入境者。当问汝耳。　　

○署山西巡抚胡宝瑔奏、大同镇总兵张乃义、拔捕兵粮考校员弁。并不公正。致滋物议。调任延绥之后复勒令中军色伦泰等札致各营。派送盘费。虽旋经退出。而贪诈营私已有实据。得旨此奏甚公可嘉。　　

○署陕甘总督尹继善。奏报西、同等属春雨深透。二麦畅茂。上年灾歉之区。米价均已平减。得旨。京师亦同此景。惟冀四月间雨泽。故朕此际。因慰庆而望愈切。　　

○署两广总督班第、广东巡抚苏昌奏、增、东、二邑不法奸民。逃入安南界内该国土官潘宏耀。先后协同缉拏梁德、黄宗汉湛佐一等、实心效力。应从优给与奖赏。得旨好。　　

○贵州巡抚开泰奏、黔省存仓米谷。数多时久。不特平粜有限。出易难周。纵设法增粜而买补尤艰。请嗣后免息出借。俾借一还一民无升斗之损。春借秋还。量为出易。不待买补。更不致有妨米价。得旨。览奏俱悉。亦密谕部并议矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十五


大清高宗法天隆运至诚先觉体元立极敷文奋武孝慈神圣纯皇帝实录卷之四百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。夏。四月。丙戌朔。享太庙。上亲诣行礼。　　

○谕军机大臣等、据湖广总督永常奏称、两湖地方辽阔。接壤江南、江西、河南、陕西、四川、贵州、广东、广西、八省。此内又多邃谷深林、崇山叠嶂、人迹罕至之处。若不设法巡防。难保奸徒不无藏匿。兹臣现就所辖地方。某处应与某省、酌量订期会哨。第恐各省营制不同。形势互异。必须彼此商同。始能遵行永久等语。永常此奏、虽因马朝柱等前车之鉴而弭奸匪以安善良。则原属封疆大吏应办之事。盖山谷险峻。既易藏奸。向来地方各官。又以界联两省。不免互相推诿。若能彼此会同。不时巡哨。则宵小自必无从潜匿。与其查办于事后。不若豫防于临时也。现在如河南之信阳、江南之英山、江西之上犹、与楚省交界各处。已经定有会哨之例。自当实力奉行。其余山陬水湄。幽僻阻隘。为人迹所不至之地。尚复不少。可传谕各该督抚、令其确按地方情形。将作何协力巡查之处。一体留心分别酌筹、会同商办。则两省巡哨之事。归于画一。而不致有所捍格。于安靖地方之道。甚属有益。该督抚等、惟宜和衷商搉。一切出以镇静。不可张皇其事。致骇愚民观听。倘各督抚中、有不能如此办理者。亦即据实覆奏。寻两广总督班第、以咨商湖广、江西、筹办会哨事宜入奏。下军机议。寻议、该督奏称、两省交界地方。俱设有营弁。自应责以定期会哨。兑旗兑筹。申报稽查。至文职官、均有地方之责。江西来咨。议立总巡、季巡、月巡、立法过多。似与出以镇静、不事张皇之谕旨未合。而湖广来咨。又以道府州县。地广事繁。或不能亲往。听委丞倅等官往代。亦似责成不专。请嗣后令道府州县。遇停讼、及公事出巡之便。随时察勘。不得全行诿卸武员。应如所请。交该部行文两湖、及江南、江西、河南、陕西、四川、贵州、广东、广西、等省。一体遵照办理。从之。　　

○又谕、牛羊群蒙古捆缚汛兵一案。前因该镇吴士胜、并无一字奏闻。特命传旨申饬。及吴士胜具摺覆奏。则称惠色札致、曾有若遽入告。恐增宸虑等语。复令伊二人当面对问。今览惠色与吴士胜来往书札。是在吴士胜本意。原属迟疑。而惠色之札。又与之适合。虽其回护兵丁之处。不因此而遂可稍为掩饰。然惠色既经札商于前。又复自行缮摺具奏。未免有意取巧。看来惠色平日、尚不至如此诡诈者。而此事则甚为不合矣。著传旨申饬。　　

○丁亥。谕军机大臣等、钱陈群所奏伪稿。隐约其词。意在不必查办。甚为悖谬。此案经军机大臣、究出首恶。复经议政王、大学士、九卿、科道。研鞫数四。审慎明确。方寘极典。已详悉宣示中外。钱陈群何尚作梦呓语耶。即使具摺时。尚未见明旨。而此等大逆不道之渠凶。贻害世道人心。乃谓可置之不问。为臣子者。忍存此心耶。忍见之毫楮耶。当由病魔邪障。瞀乱颠倒。抑或由加恩过厚。无福承当折受故耳。著传旨严行申饬。此乃格外恩典。若在他人。必当交部重治其罪矣。伊谓业已回家。不能重治其罪耶。原摺不批发。钱陈群不得存稿。如欲留以取巧沽名。将来别经发觉。并尔子将不保首领。慎之。　　

○又谕、据杨应琚奏称、泰安县民王尽性等、捏造歌词。刻印货卖。照妄布邪言例。分别拟以斩决流徒等语。此等匪徒。自应严行查禁。但案拟交部。竟若成一大案。似亦不足如此办理。且恐转骇愚民听闻。可传谕杨应琚、将为首之人。立予杖毙。其余各犯。酌量枷责发落。所撰歌词板片。既经追毁。惟严禁民间。不得再行传播可耳。杨应琚摺、亦无可批示。亦不必存案。可一并传谕知之。　　

○兵部议覆、湖广总督永常等奏称、桂东县增设桃坪头汛。应于桂阳营存兵内、抽拨十五名。并以新坑外委、移驻该地。桂阳营增设下东溪、白沙凹塘、应于宜三都存兵内、抽拨五名。南路寨、前东陂、沙田等、三塘。各拨兵一名。共八名。分驻巡防。仍归桂阳营管辖。应所如请。从之。　　

○陕西巡抚钟音奏、试用候补人员。自乾隆五年定例、月给薪水银两。于存公项下动支。嗣陕省以员数无多。补缺较易。是以酌定耗羡章程案内。未经列款。迄今停给。近查陕省候补多员。需缺日久。且有差委事件。请仍照定例。月给薪水银两。以资办公。报闻。　　

○加赠浙江处州镇总兵李琨、署都督同知衔。　　

○戊子。谕、此次西洋贡使来京。刘松龄前往接引。沿途办理一切。甚属黾勉。著加恩赏给三品职衔、食俸。再伊等照料贡使。不无需费之处。著加恩赏给银二千两。
  </div>
  <div class="pagination">
   <a href="清实录乾隆朝实录_page599.html">
    上一页
   </a>
   <span>
    ...
   </span>
   <a href="清实录乾隆朝实录_page595.html">
    595
   </a>
   <a href="清实录乾隆朝实录_page596.html">
    596
   </a>
   <a href="清实录乾隆朝实录_page597.html">
    597
   </a>
   <a href="清实录乾隆朝实录_page598.html">
    598
   </a>
   <a href="清实录乾隆朝实录_page599.html">
    599
   </a>
   <span class="current-page">
    600
   </span>
   <a href="清实录乾隆朝实录_page601.html">
    601
   </a>
   <a href="清实录乾隆朝实录_page602.html">
    602
   </a>
   <a href="清实录乾隆朝实录_page603.html">
    603
   </a>
   <a href="清实录乾隆朝实录_page604.html">
    604
   </a>
   <a href="清实录乾隆朝实录_page605.html">
    605
   </a>
   <span>
    ...
   </span>
   <a href="清实录乾隆朝实录_page601.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
