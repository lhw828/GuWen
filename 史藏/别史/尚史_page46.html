<!DOCTYPE html>
<html>
 <head>
  <meta charset="utf-8"/>
  <title>
   尚史 - 第 46 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚史 - 第 46 页/共 91 页
  </h1>
  <div class="content">
   十八年【襄二十五年】公孙舍之及侨伐陈入之侨献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大徳蔑我大恵弃我姻亲介恃楚众以冯陵我敝邑不可亿逞我是以有徃年之告未获成命则有我东门之役当陈隧者井堙木刋敝邑大惧不竞而耻大姬天诱其衷启敝邑心陈知其罪授首于我用敢献功晋人曰何故侵小对曰先王之命唯罪所在各致其辟且昔天子之地一圻【方千里】列国一同【方百里】自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以受楚捷不敢废王命故也晋人不能诘乃受之十九年【襄二十六年】公赏入陈之功赐舍之先路三命之服先八邑赐侨再命之服先六邑侨辞邑曰自上以下隆杀以两礼也臣之位在四【公孙舍之上卿公孙夏次卿良霄又次之侨故在四】且舍之之功也臣不敢及赏礼请辞邑公固予之乃受三邑冬楚伐我国人将御之侨曰晋楚将平诸侯将和楚王是故昩于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之【衅动啬贪言郑之欲御楚者皆衅勇贪祸之小人不可从也】公孙舍之説不御冦明年晋楚果平诸侯盟于宋二十一年【襄二十八年】蔡侯归自晋入于郑公享之不敬侨曰蔡侯其不免乎日其过此也君使子展廷劳于东门之外而傲吾曰犹将更之今还受享而惰乃其心也君小国事大国而惰傲以为己心将得死乎若不免必由其子其为君也淫而不父通大子班之妻侨闻之如是者恒有子祸公孙黑【即子晳驷氏】将伐良霄【即伯有】大夫和之二十三年【襄三十年】侨相公以如晋羊舌肹问郑国之政焉对曰吾得见与否在此嵗也驷良方争未知所成若有所成吾得见乃可知也肹曰不既和矣乎对曰伯有侈而愎子晳好在人上莫能相下也虽其和也犹相积恶也恶至无日矣夏侨如陈涖盟归命告大夫曰陈亡国也不可与也聚禾粟缮城郭恃此二者而不抚其民其君弱植公子侈大子卑大夫敖政多门以介于大国能无亡乎不过十年矣秋公孙黑以驷氏之甲伐良霄霄奔许人谓侨就直助彊侨曰岂为我徒国之祸难谁知所敝或主彊直难乃不生姑成吾所【言中立无所助】敛伯有氏之死者而殡之不及谋而遂行罕虎自止之侨入受盟于子晳氏公及大夫盟于大宫既而良霄入伐旧北门驷带伐之皆召侨侨曰兄弟而及此吾从天所与【言终无所与也】良霄死侨襚之枕之股而哭之敛而殡诸伯有之臣在市侧者既而葬诸斗城罕虎授侨政侨为政有事公孙段赂与之邑游吉曰国皆其国也奚独赂焉侨曰无欲实难皆得其欲以从其事而要其成非我有成其在人乎何爱于邑邑将焉徃吉曰若四国何侨曰非相违也而相从也四国何尤焉郑书有之安定国家必大焉子姑先安大以待其所归既公孙段惧而归邑卒与之二十四年【襄三十一年】公如晋侨为相晋以鲁襄公之丧故未之见侨使尽壊其馆之垣而纳车马焉士匄让之对曰以敝邑褊小介于大国诛求无时是以不敢宁居悉索敝赋以来会时事逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也其暴露之则恐燥湿之不时而朽蠧以重敝邑之罪侨闻文公之为盟主也宫室卑庳无观防榭以崇大诸侯之馆馆如公寝库廏缮修司空以时平易道路圬人以时塓馆宫室诸侯宾至甸设庭燎仆人巡宫车马有所宾从有代巾车脂辖人牧圉各瞻其事百官之属各展其物公不留宾而亦无废事忧乐同之事则巡之教其不知而恤其不足宾至如归无宁菑患不畏冦盗而亦不患燥湿今铜鞮之宫数里而诸侯舍于人门不容车而不可逾越盗贼公行而夭疠不戒宾见无时命不可知若又勿壊是无所藏币以重罪也敢请执事将何所命之虽君之有鲁丧亦敝邑之忧也若获荐币修垣而行君之恵也敢惮勤劳士匄复命赵武曰信我实不徳而以人之垣以赢诸侯是吾罪也使匄谢不敏焉乃筑诸侯之馆羊舌肹曰辞之不可以已也如是夫子产有辞诸侯赖之若之何其释辞也二十五年【昭元年】公孙黑与游楚争妻楚撃黑以戈大夫谋之侨曰直钧【游楚先聘楚直也楚用戈黑直也子产力未能讨故钧其事】防贱有罪罪在楚也乃执楚而数之曰国之大节有五女皆奸之畏君之威聴其政尊其贵事其长养其亲五者所以为国也今君在国女用兵焉不畏威也奸国之纪不聼政也子晳上大夫女嬖大夫而弗下之不尊贵也防而不忌不事长也兵在从兄不养亲也君曰余不女忍杀宥女以逺勉速行乎无重而罪遂放楚于呉秋晋侯有疾公使侨如晋聘且问疾羊舌肹问焉曰寡君之疾病卜人曰实沈防骀为祟史莫之知敢问此何神也侨曰昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商邱主辰【商邱宋地主祀辰星辰大火也】商人是因故辰为商星迁实沈于大夏主参【大夏晋地主祀参星参水星也】唐人是因以服事夏商其季世曰唐叔虞当武王邑姜方震大叔梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星由是观之则实沈参神也昔金天氏有裔子曰昩为冥师生允格防骀防骀能业其官宣汾洮障大泽以处大原帝用嘉之封诸汾川沈姒蓐黄实守其祀今晋主汾而灭之矣由是观之则防骀汾神也抑此二者不及君身山川之神则水旱疠疫之灾于是乎禜之日月星辰之之神则雪霜风雨之不时于是乎禜之若君身则亦出入饮食哀乐之事也山川星辰之神又何为焉侨闻之君子有四时朝以聴政昼以访问夕以修令夜以安身于是乎节宣其气勿使有所壅闭湫底以露其体【壅气止而不行闭气塞而不通湫气聚而不散底气泄而不快露赢也】兹心不爽而昏乱百度今无乃壹之【壹同四时也】则生疾矣侨又闻之内官不及同姓其生不殖美先尽矣则相生疾君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉其无乃是也乎若由是二者弗可为也已四姬有省犹可无则必生疾矣晋侯闻之曰博物君子也重贿之楚公子围使公子黑肱伯州犂城犫栎郏【三邑本郑地】国人惧侨曰不害令尹将行大事【谓将弑君】而先除二子也祸不及郑何患焉既而围弑郏敖杀伯州犂二十六年【昭二年】公孙黑将作乱杀游氏侨数其三罪而杀之二十七年【昭三年】侨相公如楚楚子享之侨赋吉日既享侨乃具田备王以田江南之梦【二十八年】八年【昭四年】楚使如晋求诸侯【欲専防诸侯】楚子问于侨曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之楚子曰诸侯其来乎对曰必来从宋之盟承君之欢不畏大国何故不来不来者其鲁卫曹邾乎曹畏宋邾畏鲁鲁卫偪于齐而侵于晋唯是不来其余君之所及也谁敢不至楚子曰然则吾所求者无不可乎对曰求逞于人不可与人同欲尽济夏诸侯如楚鲁卫曹邾不防楚子使问礼于宋向戌及侨戌献公合诸侯之礼六侨献伯子男防公之礼六君子谓戌善守先代侨善相小国侨作邱赋【邱十六井当出马一匹牛三头今子产别赋其田如鲁之田赋履亩而赋也】国人谤之曰其父死于路已为虿尾以令于国国将若之何浑罕【大夫】以告侨曰何害茍利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣二十九年【昭五年】侨相公防晋侯于邢邱三十年【昭六年】铸刑书晋羊舌肹遗侨书让之曰民知争端矣将弃礼而徴于书终子之世郑其败乎侨复书曰若吾子之言侨不才不能及子孙吾以救世也既不承命敢忘大恵三十一年【昭七年】侨聘于晋晋侯有疾韩起逆客私焉曰寡君寝疾于今三月矣并走羣望有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎起祀夏郊晋侯有间赐侨莒之二方鼎
　　古文琐语晋平公梦朱熊窥其屏恶之而疾问于子产对曰昔共工之卿曰浮游败于颛顼自沈于淮其色赤其言善笑其行善顾其状如熊为天王祟见之堂则王天下者死见之堂下则邦人骇见之门则近臣忧见之廷则无伤今窥君之屏病而无伤其祭颛顼共工乎从其言而病间
　　三十五年【昭十一年】楚执蔡侯杀之而围蔡晋为防于厥憖谋救蔡罕虎将行侨曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣且丧君而能守者鲜矣三年王其有咎乎【王谓楚子】美恶周必复王恶周矣【昭元年楚子弑君而立嵗在大梁后三嵗十三年嵗星周复于大梁】晋请蔡楚弗许卒灭之三十六年【昭十二年】简公薨定公即位夏侨相公如晋五月葬简公将为葬除司墓之室有当道者毁之则朝而塴弗毁则日中而塴【塴同窆】游吉请毁之曰无若诸侯之宾何侨曰诸侯之宾能来防吾丧岂惮日中无损于宾而民不害何故不为遂弗毁日中而葬定公元年【昭十三年】公防诸侯同盟于平邱侨及游吉相及盟侨争承【承贡服之次】曰昔天子班贡轻重以列列尊贡重周之制也卑而贡重者甸服也郑伯男也而使从公侯之贡惧弗给也敢以为请诸侯靖兵好以为事行理之命无月不至贡之无艺小国有阙所以得罪也诸侯修盟存小国也贡献无极亡可待也存亡之制将在今矣自日中以争至于昏晋人许之游吉咎之曰诸侯若讨其可渎乎侨曰晋政多门贰偷之不暇何暇讨国不竞亦陵何国之为四年【昭十六年】晋韩起来聘起有环其一在郑商起谒诸公侨弗与曰非官府之守器也寡君不知游吉子羽【亦穆公子名不载】谓侨曰韩子亦无几求晋国亦未可以贰晋国韩子不可偷也若属有谗人交鬬其问鬼神而助之以兴其凶怒悔之何及吾子何爱于一环其以取憎于大国也盍求而与之侨曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何厌之有吾且为鄙邑则失位矣若韩子奉命以死而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦鋭乎韩起买诸贾人既成贾矣商人曰必告君大夫韩起请诸侨曰日起请夫环执政弗义弗敢复也今买诸商人商人曰必以闻敢以为请侨对曰昔我先君桓公与商人皆出自周庸次比耦以芟杀此地斩之蓬蒿藜藿而共处之世有盟誓以相信也曰尔无我叛我无强贾毋或匄夺尔有利市实贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也【言大国有所号令而共给无有艺法郑虽为晋边鄙之邑亦弗为也】侨若献玉不知所成敢私布之韩起辞玉曰起不敏敢求玉以徼二罪敢辞之及六卿饯起于郊起私觐于侨以玉与马曰子命起舍夫玉是赐我玉而免吾死也敢不借手以拜六年【昭十八年】夏五月郑灾【侨救火及祷旱龙鬪事并见五行志】火之作也侨授兵登陴游吉曰晋无乃讨乎侨曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居筮走望不爱牲玉郑之有灾寡君之忧也今执事然授兵登陴将以谁罪边人恐惧不敢不告侨对曰若吾子之言敝邑之灾君之忧也敝邑失政天降之灾又惧谗慝之间谋之以启贪人荐为敝邑不利以重君之忧幸而不亡犹可説也不幸而亡君虽忧之亦无及也郑有他竟望走在晋既事晋矣敢有二心八年【昭二十年】侨卒仲尼闻之出涕曰古之遗爱也侨之从政也择能而使之冯简子能断大事游吉美秀而文公孙挥能知四国之为而辨于其大夫之族姓班位贵贱能否而又善为辞令禆谌能谋谋于野则获谋于邑则否郑国将有诸侯之事侨乃问四国之为于挥且使多为辞令与禆谌乘以适野使谋可否而告冯简子使断之事成乃授游吉使行之以应对宾客是以鲜有败事侨之为政也使都鄙有章上下有服田有封洫庐井有伍大人之忠俭者从而与之泰侈者因而毙之韩非子简公谓子产曰国迫于荆晋之间城郭不完兵甲不备不可以待不虞子产曰臣闭其外也已逺矣守其内也已固矣君其勿忧是以没简公身无患又曰简公谓子产曰饮酒不乐也俎豆不大钟鼓竽瑟不鸣寡人之事国家不定百姓不治耕战不辑睦亦子之罪子有职寡人亦有职各守其职子产退而为政五年国无盗贼道不拾遗桃枣防于街者莫有援也锥刀遗道三日可反尸子说苑畧同吕氏春秋子产出遏东匠之闾闻妇人之哭抚其御之手而聴之有间遣吏执而问之则手绞其夫者也其御问曰夫子何以知之曰其声惧凡人于其亲爱也始病而忧临死而惧已死而哀今哭已死不哀而惧是以知其有奸也或曰奸必待耳目之所及而后知之则郑国之得奸者多矣家语孔子曰子产者犹众人之母也能食之勿能教也子游曰其事可言乎孔子曰子产以所乘之舆济冬涉者是爱无教也説苑作景差
　　从政一年舆人诵之曰取我衣冠而禇之【褚畜也】取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之【左传】
　　侨子参字子思
　　史记郑昭君之时以所爱徐挚为相国乱大宫子期言之君以子产为相一年竖子为戏狎斑白不提挈僮子不犂畔二年市不豫贾三年门不夜闗道不拾遗四年田器不归五年士不尺籍丧期不令而治治郑二十六年而死丁壮号哭老人儿啼曰子产去我死乎民将安归　按子产事简公上距昭公殊逺又无徐挚其人不知史説何本
　　初事定公定公薨事献公献公四年【昭三十二年】参及诸侯之大夫防于狄泉城成周献公薨事声公声公十一年【哀五年】驷秦【公子騑之后】富而侈郑人恶而杀之参曰诗曰不觧于位民之攸塈不守其位而能久者鲜矣商颂曰不僭不滥不敢怠皇命以多福十三年【哀七年】宋围曹参曰宋人有曹郑之患也不可以不救冬救曹三十三年【哀二十七年】晋荀瑶伐我我请救于齐齐救之及濮雨不涉参曰大国在敝邑之宇下是以告急今师不行恐无及也齐师出瑶乃还参卒谥曰桓【左传】
　　公子喜【子　罕氏罕】　公孙舍之　罕虎　罕婴齐罕达
　　公子喜字子罕穆公之子罕氏之始也喜为卿厯事防公悼公悼公薨事成公晋以我之贰于楚也执公于铜鞮我立髠顽以为君成公四年【成十年】晋防诸侯伐我而将归公喜赂晋以防钟公乃归八年【成十四年】喜帅师伐许败焉公复伐许入其邪十年【成十六年】喜伐宋宋败喜于汋陂退舍于夫渠不儆我覆之败诸汋陵十四年【襄二年】成公薨僖公即位于是喜当国公无礼于大夫元年【襄三年】公如晋公子丰【亦穆公子】欲愬诸晋而废之喜不可后卒遇弑【左传】
　　喜子二公孙舍之公孙鉏鉏为马师氏【见氏族志】舍之字子展喜卒舍之嗣为卿简公元年【襄八年】我侵蔡献捷于卫【邢邱之防】楚伐我诸大夫欲从楚舍之欲待晋曰小所以事大信也小国无信兵乱日至亡无日矣五防之信【谓三年防鸡泽五年防戚又防城棣七年防鄬八年防邢邱】今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽逺粮食将尽必将速归何患焉舍之闻之杖莫如信完守以老楚杖信以待晋不亦可乎公子騑不可乃及楚平明年晋两伐我我及晋平楚伐我我又及楚平三年【襄十年】楚及我伐宋卫救宋师于襄牛舍之曰必伐卫不然是不与楚也得罪于晋又得罪于楚国将若之何公子騑曰国病矣舍之曰得罪于二大国必亡病不犹愈于亡乎诸大夫皆以为然遂侵卫秋诸侯伐我我及晋平楚师至我又及楚平四年【襄十一年】我患晋楚之故诸大夫曰不从晋国几亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也舍之曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆场之司恶于宋宋侵我大获舍之曰师而伐宋可矣若我伐宋诸侯之伐我必疾吾乃聴命焉且告于楚楚师至吾又与之盟而重赂晋师乃免矣舍之遂侵宋夏诸侯伐我我成楚将伐我公复逆之伐宋秋诸侯悉师以复伐我我使告楚将复于晋乃与晋成晋赵武入盟公舍之出盟晋侯十一年【襄十八年】公子嘉欲去诸大夫将叛晋而起楚师以去之楚闻之伐我于是公防诸侯伐齐嘉及舍之公孙夏守舍之夏知嘉之谋完守入保嘉不敢防楚师楚师信于城下而还十二年【襄十九年】舍之及公孙夏伐公子嘉杀之而分其室舍之当国夏聴政立公孙侨为卿陈及楚伐我当陈隧者井堙木刋我怨之十八年【襄二十五年】舍之及公孙侨帅车七百乘伐陈宵突陈城入之舍之命师无入公宫与侨亲御诸门陈侯使司马赂以宗器陈侯免【免音问丧服】拥社【抱社主示服】使其众男女别而累以待于朝舍之执絷而见【絷马缰修臣仆之礼】再拜稽首承饮而进献侨入数俘而出祝祓社司徒致民司马致节司空致地乃还冬舍之相公如晋拜陈之功十九年【襄二十六年】公赏入陈之功享舍之赐之先路三命之服先八邑赐侨次路再命之服先六邑侨辞受三邑晋以孙林父故执卫侯秋公及齐侯为卫故如晋晋侯兼享之赋嘉乐国弱相齐侯赋蓼萧舍之相公赋缁衣羊舌肹命晋侯拜称曰寡君敢拜齐君之安我先君之宗祧也敢拜郑君之不贰也晋侯使肹告卫侯之罪国弱赋辔之柔矣【逸诗】舍之赋将仲子兮晋乃许归卫侯肹曰郑七穆罕氏其后亡者也子展俭而壹【穆公十一子子然子已士子孔三族已亡子羽不为卿故为七穆】二十二年【襄二十九年】灵王崩将葬公在楚上卿居守舍之使印段【公子印孙】徃良霄【即伯有】曰弱不可舍之曰与其莫徃弱不犹愈乎诗云王事靡盬不遑启处东西南北谁敢宁处坚事晋楚以蕃王室也王事无旷何常之有遂使段如周夏五月舍之卒【左传】
　　子虎字子皮简公二十二年【襄二十九年】舍之卒虎嗣上卿为冢宰于是郑饥而未及麦虎以舍之之命饩国人粟戸一钟是以得民二十三年【襄三十年】公孙黑【即子晳驷氏】伐良霄【即伯有】霄奔许大夫聚谋虎曰仲虺之志云乱者取之亡者侮之推亡固存国之利也罕驷丰同生伯有汰侈故不免公孙侨殡伯有氏之死者而出奔印段从之虎止之众曰人不我顺何止焉虎曰夫子礼于死者况生者乎遂自止侨侨乃入既而良霄死侨之公孙黑欲攻侨虎怒之曰礼国之干也杀有礼祸莫大焉乃止冬十月为宋灾故虎防诸侯之大夫于澶渊谋归宋财既而无归虎授公孙侨政侨对曰国小而偪族大宠多不可为也虎曰虎帅以聴谁敢犯子子善相之国无小小能事大国乃寛二十四年【襄三十一年】虎欲使尹何为邑公孙侨曰少未知可否虎曰愿吾爱之不吾叛也使夫徃而学焉夫亦愈知治矣侨曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获虎曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之防子之言吾不知也他日我曰子为郑国我为吾家以庇焉其可也今而后知不足自今请虽吾家聴子而行侨曰人心之不同如其面焉吾岂敢谓子面如吾面乎抑心所谓危亦以告也虎以为忠故委政焉二十五年【昭元年】虎防诸侯之大夫于虢夏晋赵武鲁叔孙豹曹大夫入于郑公兼享之礼终乃宴虎赋野有死麏之卒章赵武赋常棣且曰吾兄弟比以安厖也可使无吠虎及叔孙豹曹大夫兴拜举兕爵曰小国赖子知免于戾矣二十七年【昭三年】晋逆齐女为夫人虎如晋贺且告曰楚人日徴敝邑以不朝立王之故敝邑之徃则畏执事其谓寡君而固有外心其不徃则宋之盟云进退罪也寡君使虎布之晋使羊舌肹对曰君若辱有寡君在楚何害修宋盟也二十九年【昭五年】虎如齐娶于子尾氏晏婴骤见之陈恒问其故曰能用善人民之主也三十四年【昭十年】晋平公卒虎如晋防虎将以币行公孙侨曰丧焉用币用币必百两百两必千人千人至将不行不行必尽用之几千人而国不亡虎固请以行既葬诸侯之大夫欲因见新君晋辞虎尽用其币归谓公孙挥曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也三十五年【昭十一年】楚围蔡虎防诸侯之大夫于厥憖谋救蔡定公元年【昭十三年】秋虎卒公孙侨从公防平邱归未至闻虎卒哭且曰吾已无为为善矣唯夫子知我【左传】
　　子二婴齐魋婴齐字子齹婴齐嗣卿卒子达嗣达字子姚又曰子賸是为罕武子达事献公声公声公六年【定五年】达帅师伐宋败宋师于老邱晋范中行氏叛八年【哀二年】齐输范氏粟达及驷送之晋赵鞅御之战于铁我师败绩达之嬖许瑕者求邑于达无以与之请外取许之十五年【哀九年】围宋雍邱将以与许瑕宋皇瑗围我师每日迁舍垒合我师哭达救之大败宋取我师于壅邱使有能者无死以郲张与郑罗归初宋郑之间有隙地曰弥作顿邱玉畅嵒戈锡【凡六邑】公孙侨与宋人为成曰勿有是及宋平元之族【公子辰公子地之属】自萧来奔我为之城嵒戈锡十八年【哀十二年】宋向巢伐我围嵒达救嵒围宋师明年宋向魋救其师达使徇于师曰得桓魋者有赏魋逃归遂取宋师于嵒以六邑为虚达卒諡曰武【左传】公子騑【子　驷氏驷】　公孙夏　驷带　驷偃　驷丝　驷乞　驷颛　公孙黑　【邓析驷印附】
　　公子騑字子驷穆公之子驷氏之始也为郑正卿弑僖公而立简公事见逆臣传騑子二公孙夏公孙黑夏字子西简公三年【襄十年】盗杀騑夏嗣为卿八年【襄十五年】晋悼公卒夏如晋奔丧十一年【襄十八年】公子喜将起楚师以去诸大夫于是公伐齐夏及公孙舍之守知嘉之谋完守入保嘉不敢防楚师楚师还明年夏及舍之伐嘉杀之舍之当国夏聴政为正卿十八年【襄二十五年】我伐陈入之冬夏复伐陈陈及我平十九年【襄二十六年】公如晋归使夏如晋聘辞曰寡君来烦执事惧不免于戾使夏谢不敏【左传】夏子二驷带驷乞
　　带字子上夏之子也夏卒带嗣为卿亦事简公简公二十三年【襄三十年】驷氏伐良霄霄自许复入伐旧北门带率国人伐之霄死于是游吉如晋还闻难不入而奔晋带追之与之盟吉复归三十年【昭六年】二月或梦良霄介而行曰壬子余将杀带也壬子带固卒【左传】
　　偃字子游带之子也带卒偃嗣为卿事定公定公四年【昭十六年】晋韩起来聘六卿饯起于郊起请皆赋以知郑志罕婴齐赋野有蔓草起曰孺子善哉吾有望矣公孙侨赋郑之羔裘起曰起不堪也游吉赋褰裳起曰起在此敢勤子至于他人乎游吉拜起曰善哉子之言是不有是事其能终乎偃赋风雨丰施赋有女同车印葵赋萚兮起喜曰郑其庶乎二三君子赋不出郑志皆昵燕好也皆献马焉而赋我将侨拜使五卿皆拜曰吾子靖乱敢不拜徳七年【昭十九年】偃卒偃娶于晋大夫生丝丝弱其父兄立驷乞驷乞者带之弟偃之叔父也公孙侨憎其为人且以为不顺弗许亦弗止驷氏耸【惧也】他日丝以告其舅晋使以币来问乞立故驷氏惧乞欲逃侨弗遣请龟以卜亦弗予大夫谋对侨不谋而对客曰郑国不天寡君之二三臣札瘥夭昏今又丧我先大夫偃其子防弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君不敢知其谁实知之乎邱之会君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之乞字子瑕乞之子曰驷颛颛字子然献公十二年【定八年】颛嗣游吉为政明年颛杀邓析而用其竹刑【析亦郑大夫改所铸旧制不受君命私造刑法书于竹简】君子谓颛于是不忠用其道而不恤其人无以劝能矣【左传】
　　吕氏春秋郑国多相悬以书者子产令无悬书邓析致之子产令无致书邓析倚之令无穷则邓析应之亦无穷子产治郑邓析务难之与民之有狱者约大狱一衣小狱襦袴民之献衣襦袴而学讼者不可胜数以非为是以是为非所欲胜因胜所欲罪因罪郑国大乱子产于是杀邓析而民心乃服列子邓析操两可之説设无穷之辞当子产执政作竹刑数难子产之治子产诛之　二説与传异汉书名家邓析二篇　説肤近无大奇
　　公孙黑字子哲公子騑之次子也为行人郑尉氏司氏之乱其余盗在宋简公八年【襄十五年】我纳赂于宋以求之以黑为质宋尽归之二十二年【哀二十九年】良霄使黑如楚辞曰楚郑方恶而使余徃是杀余也良霄曰世行也【言黑世为行人】黑曰可则徃难则已何世之有良霄将强使之黑怒将伐霄大夫和之盟于伯有氏【即良霄】二十三年【襄三十年】公及大夫盟驷良争故秋良霄又将使黑如楚黑以驷氏之甲伐而焚之霄奔许徐吾犯【大夫】之妹美二十五年【昭元年】公孙楚【即游楚子南氏】聘之黑又使强委禽焉犯惧告公孙侨侨曰是国无政非子之患也唯所欲与犯请于二子请使女择焉皆许之黑盛饰入布币而出楚戎服入左右射超乘而出女自房观之曰子晳信美矣抑子南夫也夫夫妇妇所谓顺也遂适楚黑怒既而櫜甲以见楚欲杀之而取其妻楚知之执戈逐之及冲撃之以戈黑伤而归告大夫曰我好见之不知其有异志也故伤大夫谋之公孙侨曰直钧【谓先聘楚直楚用戈黑直也】防贱有罪罪在楚也乃逐楚而数之曰国之大节有五女皆奸之畏君之威聴其政尊其贵事其长养其亲五者所以为国也今君在国女用兵焉不畏威也奸国之纪不聴政也子晳上大夫女嬖大夫而弗下之不尊贵也防而不忌不事长也兵其从兄不养亲也君曰余不女忍杀宥女以逺勉速行乎无重而罪遂放楚于呉夏五月公及大夫盟罕虎公孙侨公叔叚防吉驷带印叚私盟于薰隧黒彊与于盟使太史书其名且曰七子公孙侨弗讨十六年【昭二年】黑将作乱欲去游氏而代其位伤疾作而不果驷氏【黑之族】与诸大夫欲杀之公孙侨在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薰隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐侨曰人谁不死凶人不终命也作凶事为凶人不助天其助凶人乎黑请以印【黑之子】为禇师【市官】侨曰印也若才君将任之不才将朝夕从女女罪之不恤而又何请焉不速死司冦将至黑缢尸诸周氏之衢加木焉【左传　驷印事无所见】
　　公子印　【印氏】　公孙黑肱【子长】　印段【子石】
　　公子印名不载亦穆公子印氏之先也厯事灵襄悼成四公成七年【成十三年】为公子班所杀【事见班传】子印子曰公孙黑肱黑肱字子张又曰伯张初事襄公襄公从楚邲之役使公子去疾为质于楚襄公十年【宣十年】晋伐我公惧使黑肱代去疾于楚最后事简公为卿简公十一年【襄十八年】黑肱从公防伐齐十五年【襄二十二年】黑肱有疾归邑于公召室老宗人立段而使黜官薄祭祭以特羊殷以少牢【四时祀以一羊三年盛祭以羊豕殷盛也】足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也秋九月黑肱卒印段嗣【左传】
　　段字子石黑肱之子也嗣为卿事简公简公二十年【襄二十七年】六卿从公享晋赵武于垂陇赵武请赋以观志公孙舍之【子展】赋草虫武曰善哉民之主也抑武也不足以当也良霄【伯有】赋鹑之贲贲武曰牀第之言不逾阈况在野乎非使人之所得闻也公孙夏【子西】赋黍苗之四章武曰寡君在武何能为公孙侨【子产】赋隰桑武曰请受其卒章游吉【子大叔】赋野有蔓草武曰吾子之惠也段赋蟋蟀武曰善哉保家之主也吾有望矣公孙段【子石公子丰子】赋桑扈武曰匪交匪敖福将焉徃若保是言也欲辞福禄得乎卒享武告羊舌肹曰伯有将为戮矣其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎二十二年【襄二十九年】灵王崩段如周会葬二十三年【襄三十年】公孙黑伐良霄公孙侨出奔段从之罕虎自止之侨及段入皆受盟于子晳氏二十四年【襄三十一年】公如晋罕虎使段如楚以适晋告二十六年【昭二年】晋少姜卒段如晋吊【左传】段卒子癸嗣卿癸字子柳事定公
　　公子丰　【丰氏】　公孙段【子石】　丰施【子旗】
　　公子丰【名未详】穆公子丰氏之先也僖公之为大子也与子丰适楚不礼焉及僖公即位元年【襄三年】朝于晋子丰欲愬诸晋而废之公子喜止之后卒遇弑子丰卒子公孙段嗣段字子石又曰伯石事简公简公二十六年【襄二十九年】段防诸侯之大夫城杞二十三年【襄三十年】公孙侨为政有事于段赂与之邑既而段惧而归邑卒与之良霄死使大史命段为卿辞大史退则请命焉复命之又辞如是三乃受防入拜公孙侨恶之使次侨位二十五年【昭元年】楚公子围来聘且娶于段将以众逆侨患之使辞焉楚知有备乃逆而出二十七年【昭三年】公如晋段相甚敬而卑礼无违者晋侯嘉焉授之以防曰子丰有劳于晋国余闻而弗忘赐女州田以胙乃旧勲段再拜稽首受防以出叚子丰施施字子旗三十一年【昭七年】段卒施嗣为卿公孙侨为施归州田于韩起曰日君以夫公孙段为能任其事而赐之州田今无禄早世不获久享君徳其子弗敢有不敢以闻于君私致诸子起辞侨曰古人有言曰其父析薪其子弗克负荷施将惧不能任其先人之禄其况能任大国之施纵吾子为政而可后之人若属有疆场之言敝邑获戾而丰氏受其大讨吾子取州是免敝邑于戾而建置封氏也敢以为请韩起受之【左传】
　　公子嘉【子　孔氏孔】　公孙泄　孔张
　　公子嘉字子孔穆公妾宋子之所生孔氏之先也嘉厯事五公【灵襄悼成僖】及简公之立也少故公子騑当国公子发为司马公孙辄为司空嘉为司徒简公元年【襄八年】楚伐我嘉欲待晋公子騑欲从楚遂及楚平明年晋防诸侯伐我我成嘉从公及诸侯同盟于戏晋人不能得志于我冬复伐我次于阴口嘉曰晋师可撃也师老而劳且有归志必大克之公孙舍之不可晋师还楚又伐我我又及楚平三年【襄十年】尉氏司氏作乱攻执政于西宫之朝杀公子騑公子发公孙辄嘉知之故不死遂代騑当国为载书以位序聴政辟【言各示职位以受执政之法】大夫诸司门子弗顺将诛之公孙侨止之且请焚书焚书而后众乃定十一年【襄十八年】嘉又欲去诸大夫将叛晋而起楚师以去之使告楚令尹午楚师起直公伐齐嘉及公孙舍之公孙夏守二卿知嘉之谋完守入保嘉不敢防楚师楚师门于纯门信于城下而还嘉为政专国人患之乃讨西宫之难与纯门之师嘉当罪以其甲及子革【公子然子】子良【士子孔子】氏之甲守公孙舍之公孙夏率国人伐之杀嘉而分其室子革子良出奔楚子公孙泄三十一年【昭七年】公孙侨立泄嗣嘉后【左传】
　　孔张嘉之孙盖泄之子也为大夫事定公定公四年【昭十六年】晋韩起来聘公享之公孙侨戒曰茍有位于朝无有不共恪张后至立于客间执政御之适客后又御之适县间【乐肆之县间】客从而笑之事毕富子【大夫名不载】谏曰夫大国之人不可不慎也几为之笑而不陵我我皆有礼夫犹鄙我国而无礼何以求荣孔张失位吾子之耻也公孙侨怒曰发命之不衷出令之不信刑之颇类狱之放纷防朝之不敬使命之不聴取陵于大国罢民而无功罪及而弗知侨之耻也孔张君之昆孙子孔之后也执政之嗣也为嗣大夫承命以使周于诸侯国人所尊诸侯所知立于朝而祀于家有禄于国有赋于军丧祭有职受脤归脤其祭在庙已有着位在位数世世守其业而忘其所侨焉得耻之辟邪之人而皆及执政是先王无刑罚也子宁以他规我【左传】
　　公子然【然氏】　然丹　鬷蔑【然明】
　　公子然【名未详】亦宋子所生然氏之先也晋人执成公我立大子髠顽成公四年【成十年】晋伐我而归公以求成子然及晋盟于修泽成公归十三年【襄元年】晋防诸侯伐我楚救我侵宋吕留子然侵宋取犬邱成公薨事僖公僖公四年【襄六年】子然卒【左传】
　　子然丹字子革郑杀公子嘉然丹奔楚见楚传鬷蔑即然明明其字也葢子然之后【所出未详】事简公简公十九年【襄一十六年】晋嬖程郑使佐下军郑行人公孙挥如晋聘程郑问曰敢问降阶何由挥不能对归以语蔑蔑曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也明年程郑卒公孙侨始知蔑问为政焉对曰视民如子见不仁者诛之如鹰鹯之逐鸟雀也侨喜以语游吉且曰他日吾见蔑之面而已今吾见其心矣游吉问政于公孙侨侨曰政如农功日夜思之思其始而成其终朝夕而行之行无越思如农之有畔其过鲜矣二十四年【襄三十一年】国人游于乡校以论执政蔑谓公孙侨曰毁乡校何如侨曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也蔑曰蔑也今而后知吾子之信可事也小人实不才若果行此其郑国实赖之岂唯二三臣蔑貌恶晋羊舌肹尝适郑蔑欲观肹从使之收器者而徃立于堂下一言而善肹将饮酒闻之曰必鬷明也下执其手以上曰昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已我不能射女遂不言不笑今夫子少不飏子若无言吾几失子矣言之不可以己也如是遂如故知【左传】
　　士子孔【子孔氏】　子良
　　士子孔【名未详】穆公妾圭妫之所生子孔氏之先也圭妫之班亚宋子而相亲宋子生公子嘉及子然故士子孔亦相亲简公元年【襄八年】士子孔卒士子孔子曰子良【名未详】子然子曰然丹【即子革】公子嘉实相子良然丹之室三
　　室如一及国人杀嘉子良然丹奔楚【左传】
　　公子羽　【羽氏】　羽颉
　　公子羽【名未详】穆公子羽氏之先也成公七年【成十三年】为公子班所杀【事见班传】子羽孙曰羽颉为马师与良霄比公孙黑伐良霄霄奔许既而自墓门之渎入因颉介于襄库以伐旧北门良霄死颉出奔晋为任大夫先是郑有乐成者于鸡泽之防奔楚遂适晋故颉因之与之比而事赵武言伐郑之説武以宋之盟故不可【左传】
　　颉既出奔羽氏之族遂絶
　　论曰郑穆十一子二子孔子然三族亡子羽不为卿故曰七穆余序列七穆次以四子所以昭有徳理乱绪也至若子孔之始比盗而终合楚迹其所懐务专而已身以是败且沈三族雅有之受爵不让至于已死亡又曰如彼泉流无沦胥以亡


　　尚史卷五十四
　　钦定四库全书
　　尚史卷五十五　　　　　　列传三十三
　　镶白旗汉军李锴撰
　　郑诸臣传
　　公孙申　公子班
　　公孙申字叔申【某公子未详】襄公十八年【成四年】薨悼公即位申帅师疆许田许人败诸展陂许愬于楚楚不直公公于是叛楚即晋及悼公薨成公即位贰于楚成公三年【成九年】晋执公于铜鞮申谋之曰我出师以围许为将改立君者而纾晋使【勿亟遣使请晋】晋必归君冬我围许公子班者字子如郑公子也【某公子未详】班闻申之谋明年立公子繻国人杀繻立成公大子髠顽班奔许夏五月晋归成公公讨立君者杀申及其弟叔禽七年【成十三年】夏六月夜公子班自訾求入于大宫不能杀子印子羽反军于市公子騑帅国人从而尽焚之杀班及班弟子防班子孙叔防子孙知【左传】
　　公孙挥
　　公孙挥字子羽【某公孙未详】挥为行人事简公简公十七年【襄二十四年】挥如晋聘十九年【襄二十六年】赏入陈之功公孙舎之八邑公孙侨六邑侨辞曰臣之位在四且舎之之功也固予之受三邑挥曰子产其将知政矣让不失礼【自上而下隆杀以两为数位在四而受次卿之赏非礼也故曰让不失礼】二十二年【襄二十九年】楚康王卒郏敖即位公子围为令尹挥曰是谓不宜必代之昌松柏之下其草不殖二十五年【昭元年】楚公子围来聘且娶于公孙段氏伍举为介将入馆国人恶之使挥与之言乃馆于外既聘将以众逆公孙侨患之使挥辞曰以敝邑褊小不足以容从者请墠听命【欲于城外除地为墠行昏礼】围使对曰君辱贶寡大夫围谓围将使丰氏抚有而室围布几筵告于庄共之庙而来若野赐之是委君贶于草莽也是寡大夫不得列于诸卿也不宁唯是又使围其先君将不得为寡君老其蔑以复矣唯大夫图之挥曰小国无罪恃实其罪将恃大国之安靖已而无乃包藏祸心以图之小国失恃而惩诸侯使莫不憾者距违君命而有所壅塞不行是惧不然敝邑馆人之属也其敢爱丰氏之祧伍举知其有备也请垂櫜而入许之入逆而出遂会于虢及盟楚公子围设服离卫【设君服陈戈前卫离陈也】鲁叔孙豹曰楚公子美矣君哉罕虎曰二执戈者前矣【礼君行有二执戈者在前】蔡公孙归生曰蒲宫有前【言特缉蒲为宫以自殊异】不亦可乎楚伯州犂曰此行也辞而假之寡君挥曰假不反矣州犂曰子姑忧子晳之欲背诞也【言公孙黑杀良霄将为国难】挥曰当璧犹在【谓楚弃疾有当璧之命】假而不反子其无忧乎齐国弱曰吾代二子愍矣陈公子昭曰不忧何成二子乐矣卫齐恶曰茍或知之虽忧何害宋向戍曰大国令小国共吾知共而已晋乐王鲋曰小旻之卒章善矣【义取暴虎冯河之可畏故不敢讥公子围】退会挥谓罕虎曰叔孙绞而婉宋左师简而礼乐王鲋字而敬子与子家【公孙归生】持之皆保世之主也齐卫陈大夫其不免乎国子代人忧子昭乐忧齐子虽忧弗害夫弗及而忧与可忧而乐与忧而弗害皆取忧之道也忧必及之大誓曰民之所欲天必从之三大夫兆忧忧能无至乎言以知物其是之谓矣【左传】
　　禆灶　【里析附】
　　禆灶郑大夫简公二十一年【襄二十八年】灶曰今兹周王及楚子皆将死嵗弃其次而旅于明年之次以害鸟帑周楚恶之【嵗星弃星纪之次客在枵失次于北祸冲于南南为朱鸟鸟尾为帑鹑火鹑尾周楚之分故周楚受其咎】是年周灵王崩楚康王死二十三年【襄三十年】国人杀良霄初公孙虿之卒也将公孙挥与灶晨会事焉过伯有氏【即良霄】其门上生莠挥曰其莠犹在乎【伯有侈以莠喻之言不能久存】于是嵗在降娄降娄中而且灶指之曰犹可以终嵗嵗不及此次也已【嵗星十二年而一终言嵗星不再及降娄伯有必先亡也】及其亡也嵗在陬訾之口其明年乃及降娄三十三年【昭九年】夏四月陈灾灶曰五年陈将复封封五十二年而遂亡公孙侨问其故对曰陈水属也【陈颛顼之后故属水】火水妃也而楚所相也【楚先祝融为火正主治火事】今火出而火陈逐楚而建陈也【水得妃而兴陈兴则楚衰故曰逐楚建陈】妃以五成故曰五年嵗五及鹑火而后陈卒亡楚克有之天之道也三十四年【昭十年】有星出于婺女灶言于侨曰七月戊子晋君将死今兹嵗在颛顼之虚【谓枵】姜氏任氏实守其地居其维首而有妖星焉告邑姜也【邑姜齐太公女晋唐叔之母星占婺女为既嫁之女邑姜齐之既嫁女妖星在婺女居枵之维首而齐得嵗故知祸归邑姜】邑姜晋之妣也天以七纪【二十八宿四七】戊子逢公以登【逢公殷诸侯居齐地者曾以戊子日卒登卒也】星斯于是乎出【逢公死之先妖星出婺女时非嵗星所在故齐自当祸】吾是以讥之及期晋平公卒简公薨事定公定公五年【昭十七年】有星孛于大辰【房心尾也】灶言于侨曰宋卫陈郑将同日火若我用瓘斚玉瓒郑必不火侨弗与明年宋卫陈郑同日火灶曰不用吾言郑又将火国人请用之侨不可防吉曰宝以保民也若有火国防亡可以救火子何爱焉侨曰天道逺人道迩非所及也何以知之灶焉知天道是亦多言矣岂不或信遂不与亦不复火郑之未灾也里析告侨曰将有大祥民震动国几亡吾身泯焉良弗及也国迁其可乎侨曰虽可吾不足以定迁矣及火里析死矣未塟侨使舆三十人迁其柩里析亦郑大夫也【左传】
　　禆谌　【冯简子附】
　　禆谌郑大夫简公二十二年【襄二十九年】公孙黑将伐良霄大夫和之盟于伯有氏谌曰是盟也其与几何诗曰君子与盟乱是用长今是长乱之道也祸未歇也必三年而后能纾鬷蔑曰政将焉往谌曰善之代不善天命也其焉辟子产举不逾等则位班也择善而举则世隆也天又除之夺伯有魄【即良霄】子西即世将焉辟之天祸郑久矣其必使子产息之乃犹可以戾【定也】不然将亡矣谌能谋谋于野则获谋于邑则否又有冯简子者能断大事故公孙侨有事与谌谋于野而使冯简子断之【左传】
　　浑罕
　　浑罕字子寛郑大夫简公二十八年【昭四年】公孙侨作邱赋【邱十六井当出马一匹牛三头今侨别赋其田葢如鲁之田赋履亩而赋也】国人谤之曰其父死于路已为虿尾以令于国国将若之何罕以告侨曰何害茍利社禝死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先卫亡偪而无法政不率法而制于心民各有心何上之有【左传】
　　论曰子金立圉而晋恵归元咺奉叔武而卫成复申谋改立乃所以反其君也然国君恶贰讨功以罪葢十九焉侨作邱赋实启利涂商书曰罔以辨言乱旧政又曰以常旧服正法度讵浑罕有闻而国氏昩之耶政由时变壹切而已
　　夫人传　武姜【庄母】　邓曼【庄夫人】　雍姞【庄妾】
　　武姜申女武公夫人生庄公及共叔段爱共叔段欲立之亟请于武公公弗许及庄公即位段将袭郑武姜将启之公伐段段出奔共遂寘姜氏于城颍而誓之曰不及黄泉无相见也既而悔之告颍考叔考叔曰君何患焉若掘地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初【左传】
　　邓曼邓姓祭仲足有宠于庄公公使为卿仲足为公娶邓曼生昭公雍姞宋雍氏女庄公妾生厉公【左传】
　　文芈　姜氏【文夫人】　燕姞　陈妫　江氏　苏氏【文妾】
　　文芈芈氏楚女姜氏齐女并文公夫人文公三十五年【僖二十二年】楚子伐宋还芈氏姜氏劳楚子于柯泽楚子使师缙【乐师】示之俘馘遂入享于郑享毕夜出芈氏送于军以二姬归楚穆公元年【僖三十三年】楚伐我将纳公子瑕瑕死芈氏敛而塟之郐城之下【左传】
　　燕姞南燕氏女文公之贱妾也梦天使与已兰曰余为伯鯈余而祖也以是为而子以兰为国香人服媚之如是既而文公见之与之兰而御之辞曰妾不才幸而有子敢征兰乎公曰诺生穆公名之曰兰及穆公有疾曰兰死吾其死乎吾所以生也刈兰而卒【左传】
　　陈妫陈女初为子仪妻子仪遇弑文公报之【汉律淫季父之妻曰报】生子华子臧又娶于江生公子士又娶于苏生子瑕子俞弥【左传】
　　乱臣传　共叔段　公孙滑　公父定叔　【公子吕附】
　　共叔段者武公之子庄公同母弟也母曰武姜武姜生庄公及共叔段庄公寤生惊姜氏遂恶之爱段欲立之亟请于武公公弗许及庄公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而段命西鄙北鄙贰于己公子吕曰国不堪贰君将若之何欲与大叔臣请事之若弗与则请除之无生民心公曰无庸将自及段又收贰以为己邑至于廪延公子吕曰可矣厚将得众公曰不义不昵厚将崩段完聚缮甲兵具卒乗将袭郑武姜将启之公闻其期曰可矣命公子吕帅车二百乗以伐京京叛段段入于鄢公伐诸鄢段出奔共段之子曰公孙滑段之乱滑出奔卫卫人为之伐我取廪延明年我伐卫讨滑乱段之孙曰公父定叔定叔党祭仲祭仲杀雍紏逐厉公及厉公再入后二年【庄十六年】公治与于雍紏之乱者杀公子阏刖强鉏定叔出奔卫三年而复之曰不可使共叔无后于郑使以十月入曰良月也就盈数焉卒諡曰定【左传】
　　公子吕字子封【某公子未详】
　　祭仲
　　祭仲字足又曰仲足为祭封人事庄公有宠使为卿武公及公为平王卿士王贰于虢平王崩周人遂畀虢公政庄公二十三年【隠二年】仲帅师取温之麦秋又取成周之禾二十六年【隠五年】卫人以燕师伐我仲败燕师于北制三十七年【桓五年】桓王夺公政公不朝王以诸侯伐我公御之战于繻葛王卒大败祝射王中肩夜公使仲劳王且问左右三十八年【桓六年】大子忽败北戎齐人将妻之忽辞仲曰必取之君多内宠子无大援将不立三公子【子突子亹子仪】皆君也弗从四十三年【桓十一年】庄公薨大子忽立是为昭公仲为公取邓曼生昭公故仲立之宋雍氏女雍姞生子突雍氏有宠于宋宋诱仲而执之曰不立突将死亦执突而求赂焉仲与宋人盟以突归而立之是为厉公昭公奔卫
　　公羊贤祭仲以为知权也祭仲不从其言则君必死国必亡从其言则君可以生易死国可以存易亡少辽缓之则突可故出而忽可故反古人之有权者祭仲是也谷梁立恶而黜正恶祭仲也　谷梁説是
　　厉公四年【桓十五年】仲専公患之使其壻雍紏杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告仲曰雍氏舎而室而将享子于郊吾惑之以告仲杀雍紏尸诸周氏之汪厉公出奔蔡昭公入昭公立二年髙渠弥弑之立子亹子亹元年【桓十八年】齐侯师于首止子亹会之髙渠弥相齐人杀子亹而轘髙渠弥仲逆子仪于陈而立之是行也仲知之故称疾不往人曰祭仲以知免仲曰信也仲卒傅瑕弑子仪厉公复入【左传】
　　尉止　司臣　堵女父　侯晋　子师仆
　　【尉翩　司齐堵狗附】
　　尉止司臣侯晋堵女父子师仆并郑士也公子騑与尉止有争简公三年【襄十年】诸侯伐我师于牛首将御诸侯之师公子騑黜其车抑之曰尔车非礼也尉止获囚俘又与之争弗使献騑为田洫司氏堵氏侯氏子师氏皆丧田焉故五族羣聚不逞之人因公子之徒以作乱【公子騑杀公子熙公子狐等事见騑传】冬十月帅贼以入晨攻执政于西宫之朝杀公子騑公子发公孙辄刦公以如北宫国人攻之杀尉止子师仆盗众尽死侯晋奔晋堵女父司臣尉翩司齐奔宋翩尉止子齐司臣子也八年【襄十五年】我纳赂于宋以请余盗公孙黑为质焉宋归堵女父尉翩司齐良司臣而逸之托诸鲁我醢堵女父尉翩司齐宋复归司臣堵女父之族有堵狗者娶于晋范氏既醢堵女父遂夺狗之妻归诸范氏【左传】
　　论曰予读叔于田之诗以为民归段仁及审其行而后知其愚也夫段武姜宠子也陷而辟之害恩弗辟害义庄公蔓草其弟滋蔓焉而后蕴崇芟薙之曰是得罪于天予无与也嗟乎段诚愚而庄亦忍矣是故天王杀其弟佞夫弟之者罪王也郑伯克段于鄢不弟之者段不弟郑伯不弟之所以深罪郑伯也
　　逆臣传　髙渠弥　傅瑕　【髙克附】
　　髙渠弥即髙伯事庄公为卿庄公三十七年【桓五年】桓王伐我渠弥以中军败王于繻葛初庄公将以渠弥为卿昭公恶之固谏不听及昭公立惧其杀己也二年【桓十七年】弑昭公立公子亹明年齐人杀子亹而轘渠弥傅瑕初事子仪为大夫子仪十四年【庄十四年】厉公自栎侵郑及大陵获瑕瑕曰茍舎我吾请纳君与之盟而舎之夏六月瑕杀子仪及其二子而纳厉公厉公入遂杀瑕髙渠弥之后髙克为文公大夫好利而不顾其君文公恶之使克帅师次于河上久而弗召师溃而归克奔陈郑人为之赋清人【左传】
　　公子归生　公子宋
　　公子归生字子家公子宋字子公并郑大夫也事穆公穆公三年【文二年】归生会诸侯之大夫伐秦取汪及彭衙十四年【文十三年】鲁侯朝晋还公会之请平于晋与鲁侯宴于棐归生赋鸿鴈【义取哀恤鳏寡】季孙行父赋四月【取行役逾时】归生赋载驰之四章【取有急欲助】行父赋采薇之四章【取岂敢定居示许为郑还晋】公拜鲁侯答拜二十一年【宣二年】归生受命于楚伐宋及宋战于大棘宋师败绩获华元乐吕穆公薨灵公即位灵公元年【宣四年】楚人献鼋于公公子宋及归生将见宋之食指动以示归生曰向日我如此必尝异味及入宰夫将解鼋相视而笑公问之归生以告及食大夫鼋召宋而弗与宋怒染指于鼎尝之而出公怒欲杀宋宋与归生谋先归生曰畜老犹惮杀之而况君乎反谮归生归生惧而从之夏弑灵公襄公即位宋既弑君谋从晋以求媚襄公三年【宣七年】及晋平宋襄公会诸侯盟于黑壤五年【宣十年】归生卒国人讨灵公之乱斲归生之棺而逐其族改塟灵公【左传】
　　公子騑【子驷】
　　公子騑字子驷穆公之子也厯事灵襄悼三公为卿成公三年【成九年】晋执成公公子班立公子繻国人杀繻立成公大子髠顽公子班奔许明年騑为质于晋成公归七年【成十三年】公子班入杀子印子羽反军于市騑帅国人盟于大宫从而尽焚之杀班十年【成十六年】我叛晋騑从楚子盟于武城夏晋伐我我使告于楚大夫姚句耳与往楚救我过申句耳先归騑问焉对曰其行速过险而不整速则失志不整丧列志失列丧将何以战楚惧不可用也六月晋楚遇于鄢陵楚师败绩十一年【成十七年】騑侵晋虚渭十四年【襄二年】公有疾騑请息肩于晋公曰楚君为郑故亲集矢于其目若背之是弃力与言也秋成公薨僖公即位公子喜当国公子发为司马騑为政晋师侵我诸大夫欲从晋騑曰官命未改【不欲违成公意】冬乃及晋平僖公五年【襄七年】公将会诸侯于鄬騑相不礼焉侍者谏不听又谏杀之及鄵騑使贼夜弑公而以疟疾赴于诸侯简公生五年奉而立之简公元年【襄八年】羣公子以僖公之死也谋騑騑先之辟杀公子狐子熙子侯子丁子狐之子孙击孙恶出奔晋冬楚伐我騑欲从楚曰周诗有之曰俟河之清人夀几何兆云询多职竞作罗谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待强者而庇民焉冦不为害民不罢病不亦可乎公孙舎之曰小所以事大信也小国无信兵乱日至亡无日矣五会之信【五会谓鸡泽戚城棣鄬邢邱】今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽逺粮食将尽必将速归何患焉舎之闻之杖莫如信完守以老楚杖信以待晋不亦可乎騑曰诗云谋夫孔多是用不集发言盈庭谁敢执其咎如匪行迈谋是用不得于道请从楚騑也受其咎乃及楚平二年【襄九年】晋伐我我成将盟六卿皆从公晋为载书曰自今日既盟之后郑国而不唯晋命是听而或有异志者有如此盟騑趋进曰天祸郑国使介居二大国之间大国不加徳音而乱以要之使其神不获歆其禋祀其民人不获享其土利夫妇辛苦垫隘无所底告自今日既盟之后郑国而不唯有礼与彊可以庇民者是从而敢有异志者亦如之荀攸曰改载书公孙舎之曰昭大神要言焉若可改也大国亦可叛也乃盟而还冬楚伐我騑又将及楚平诸大夫曰与大国盟口血未干而背之可乎騑曰吾盟固云唯彊是从今楚师至晋不我救则楚彊矣盟誓之言岂敢背之且要盟无质神弗临也所临唯信信者言之瑞也善之主也是故临之明神不蠲要盟背之可也乃及楚平三年【襄十年】尉司五族作乱杀騑于西宫之朝【左传】
　　论曰渠弥傅瑕之贼君救死也若夫动口腹之欲以成恶不亦惑乎夫逆徳大恶也弑君显辟也死而可逃斵棺其已乎騑之无上不以国诛而死西宫之盗幸矣









　　尚史卷五十五
&lt;史部,别史类,尚史&gt;
　　钦定四库全书
　　尚史巻五十六　　　　　　列传三十四
　　镶白旗汉军李锴撰
　　楚诸臣传
　　防章　防吕臣
　　防章又曰蔿章事武王为大夫武王三十五年【桓六年】王侵随使章求成随惧而修政我不敢伐三十七年【桓八年】王合诸侯于沈鹿【楚地】黄随不会使章让黄王伐随三十八年【桓九年】王使大夫道朔将巴客以聘于邓邓南鄙鄾人攻而夺之币杀道朔及巴行人王使章让于邓邓人弗受夏我围鄾鄾溃章之后有防吕臣吕臣字叔伯事成王为大夫鬭谷于莵以成得臣伐陈之功使为令尹吕臣曰子若国何对曰吾以靖国也及我师败于城濮得臣死吕臣代之为令尹晋侯喜曰莫余毒也已蒍吕臣为令尹奉已而已不在民矣【左传】
　　蒍贾【伯嬴】
　　蒍贾字伯嬴成王三十九年【僖二十七年】王将围宋使鬬谷于莵治兵于暌终朝而毕不戮一人成得臣治兵于蒍终日而毕鞭七人贯三人耳国老皆贺鬭谷于莵鬭谷于莵饮之酒蒍贾尚幼后至不贺鬭谷于莵问之对曰不知所贺子之传政于子玉以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乗其不能以入矣茍入而贺何后之有明年得臣败我师于城濮庄王时贾为工正庄王三年【文十六年】楚大饥戎伐其西南至于阜山师于大林又伐其东南至于阳邱以侵訾枝【并楚邑】庸人帅羣蛮以叛楚麇人帅百濮聚于选【楚地】将伐楚于是申息之北门不启国人谋徙于阪髙贾曰不可我能往冦亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往伐庸振廪同食【发仓廪同食上下无异馔也】次于句澨【楚西界】使庐戢黎侵庸王会师于临品伐庸遂灭之六年【宣元年】我侵陈遂侵宋晋救之以伐郑贾救郑遇于北林囚晋解扬晋人乃还成得臣之死也防吕臣为令尹防吕臣卒鬭般为令尹鬭椒为司马贾谮般杀之椒为令尹已为司马椒又恶之九年【宣四年】鬭椒以若敖氏之族圄贾于轑阳而杀之【左传】
　　蒍艾猎【孙叔敖】　蒍子冯　蒍掩
　　蒍艾猎蒍贾之子是为孙叔敖也又曰蒍敖
　　新序孙叔敖儿时见两头蛇杀而埋之归而泣其母问故对曰闻见两头蛇者死向者见之恐去母而死也母曰蛇安在曰恐他人又见之杀而埋之矣母曰吾闻有隂徳者天报以福汝不死也
  </div>
  <div class="pagination">
   <a href="尚史_page45.html">
    上一页
   </a>
   <span>
    ...
   </span>
   <a href="尚史_page41.html">
    41
   </a>
   <a href="尚史_page42.html">
    42
   </a>
   <a href="尚史_page43.html">
    43
   </a>
   <a href="尚史_page44.html">
    44
   </a>
   <a href="尚史_page45.html">
    45
   </a>
   <span class="current-page">
    46
   </span>
   <a href="尚史_page47.html">
    47
   </a>
   <a href="尚史_page48.html">
    48
   </a>
   <a href="尚史_page49.html">
    49
   </a>
   <a href="尚史_page50.html">
    50
   </a>
   <a href="尚史_page51.html">
    51
   </a>
   <span>
    ...
   </span>
   <a href="尚史_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
