<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 100 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 100 页/共 505 页
  </h1>
  <div class="content">
   ○谕议政王军机大臣等、前因张之万议覆御史吕序程条陈河南地丁钱粮。诸多窒碍。当经明降谕旨。该御史所奏毋庸置议。兹复据该御史奏称、该抚到豫后。既查明各州县徵漕。每石浮收二两。地丁钱粮谅不无浮收之处。风闻各处徵册皆系两本。即调取徵册。亦难稽考各属银价。贵贱不等因而完纳银数。参差不齐。惟贵时既增。贱时何遂不减。钱粮完至二千五六百文者。固不可加而完至三千数百文者。又何以不议减。请饬定徵收限制各等语。朝廷轸念民瘼孜孜求治。近日言官陈奏。凡有关小民之依者无不令地方大吏。详查确陈以恤民隐前据张之万沥陈河南官民积弊情形。极思整顿足见该抚尚能留心吏治。以济民艰此次该御史所陈浮收各节。是否均系实在情形著张之万再行详细确查。如果有窒碍难行之处。即著分晰陈奏。不必因该御史所陈曲为迁就。若查有地方官加倍徵收钱粮。罔恤民艰者即行随时严参毋稍回护。该抚务须振刷精神。彻底清查厘剔弊窦毋为府县等官所蒙蔽。原摺著钞给阅看。将此谕令知之　　

○又谕、崇厚等奏、东匪大股直扑河岸。官军并力击退一摺张锡珠等股匪。败窜河东现在纠合大股。直扑大营河口等处抢渡。经官军击退。仍在沿河一带游弋。时思北窜是该逆狡谋。迄未稍息。著崇厚督饬黑龙江马队。并飞调洋枪队。并力扼截。并分饬沿河各营弁。严密梭巡。来则攻击。毋稍疏懈宝山、成保、已赴馆陶。著就现带兵勇。往来策应遏其纷窜。毋令逆匪偷渡河西。谭廷襄计日可抵东昌。距直省较近。当与崇厚等声息相通。著饬令马步兵勇。并海群等军。会同直隶官军并力埽荡。迅歼丑类。崇厚请调之王佐臣赵喜义、均系胜保旧部。平日打仗尚称奋勇。著准其劄调来营。以资差委。但胜保平日治军不严。所部兵勇。多无纪律。王佐臣等到营后。著崇厚随时察看。傥骄恣不守营规。或有任令部众骚扰情事。务当从严惩办毋稍姑容。将此由五百里各谕令知之。　　

○又谕据曾国藩奏、代陈李世忠因胜保逮京治罪。恳请褫职立功赎罪一摺。将帅为国家大臣。贻误军务罪有攸归。刑章宪典。禀之列祖列宗。非朝廷所得而私。胜保以督师大员种种贻误。叠经中外参劾犹恐被人诬毁。复密派大臣确切访查。始行逮京治罪此岂臣下所得代为乞恩。曾国藩据李世忠之禀。率行具奏。揆诸体制殊有未协现在江南逆匪。纷纷渡江李世忠受恩优渥。官居专阃自当迅速立功。以图报称即前此该提督经胜保拊循保全。亦由仰承文宗显皇帝如天之度。准其投诚得以邀此异数。该提督自应力矢公忠。不得专顾私谊。如此渎请。姑念李世忠本系武夫不深责备。所有李世忠自请褫职之处。加恩改为革职留任。曾国藩即转饬该提督。迅将九洑洲等处贼匪。奋力击剿不使该逆旁窜。办理确有成效。由该大臣奏闻听候谕旨。胜保功罪朝廷自有权衡。固无庸臣下喋喋为也。将此由六百里谕令知之。　　

○又谕赏罚大权操之自上。非臣下所能干预。李世忠以阃外武臣。竟敢瞻顾私恩。实属胆大妄为曾国藩接阅信函。据理驳回自是正办。即据情代奏。亦应将李世忠请加处分。以肃纲纪览曾国藩所奏。但云李世忠系胜保招抚之人。此次吁陈私悃。何敢壅于上闻而于此事如何处置。不赘一词是该大臣此奏。委婉曲折于现在时势。权宜轻重亦甚费苦心。前因胜保贻误各情。被参多款革职逮治。将来如何发落朝廷自有权衡。乃李世忠忽有此立功代赎之请。固不能因之激怒而有所增加。亦何能因此迁就而遽从末减。惟和含未复。护逆复率众渡江。皖北军情吃紧。剿办正需兵力著曾国藩乘机激励。饬令李世忠认真剿贼奋勉图功。如该提督果能鼓勇前进。尽力埽荡俾渡江逆匪。不敢窥伺仪扬或协助官军。攻取巢和各城于军务亦甚有裨益也。总之胜保之罪。实由自取即按军法惩治。亦何足惜。惟李世忠阴鸷性成。越分渎请。若遽绳以法律。重加严谴。是坚其犷悍之性。转与江北军务无益。且昨据都兴阿等寄军机处信函。有现与苗练因盐务构衅。在洪泽湖械斗之语是李世忠不顾大局。已可概见现在自愿立功。以赎胜保之罪即当因其机之可转。责以立功。惟在该大臣相机而驱策之俾不得以空言尝试。方为妥善。本日已另有寄谕一道。该大臣奉到后即酌量宣示李世忠其未便宜示之意。特再寄谕该大臣以便参观互证将此由六百里谕令知之。　　

○又谕、曾国藩奏鲍超督军。进解泾县城围。及前赴金陵。巡视无为州芜湖等处各摺片。九洑州江面贼船。昼夜赶渡。曾国藩恐前敌各营。未能稳固自应亲往察看。俾攻守悉臻妥善。惟江浙军务。互为表里。此次贼匪径趋江北。若浙师出奇制胜。直捣杭州自可牵制贼势。现在金华等处均已克复绍兴贼势已孤指日可下。乘势规取杭城。易如反掌第杭城不难于取而难于守。嘉兴未复。则贼由石门等处可以西趋。湖州未复。则贼由德清等处。可以南窜。左宗棠克复杭城后。若拘泥成例驻扎会垣。贼以游师扰之。必有应接不暇之势。不如督率劲旅相机进剿。杭州虽复。不必固守。仍分兵徽州。以清皖南之贼。俾朱品隆等酌撤渡江。会合毛有铭等军。迅克和含等处。水陆两路。并力规取。九洑洲。肃清江面。则皖北可期稳固。然后合鲍超甯国等军。攻取金陵或酌分奇兵。旁取句容丹阳。以图常州。似剿办较易得手。著曾国藩左宗棠酌度机宜。妥筹办理。将此由六百里各谕令知之。　　

○又谕、僧格林沁等奏、追剿西窜捻股。大获胜仗并派投诚降众。截剿张落刑等股匪情形一摺。据称捻首孙丑等股。西窜鹿邑柘城一带。经翼长舒通额苏克金等督兵追剿。屡获大胜惟窜往沈项皖捻。余际昌一军。迎剿未能得手。而僧格林沁大军。又因张落刑等时思出巢纷窜。不得不移营进偪贼巢。断难分兵援豫各等语。皖省捻匪。经此次痛加惩创其胆已寒。自可无虞西窜。惟张落刑一股。最为凶悍。此次率众思窜。虽经僧格林沁派令投诚降众。截杀回巢而其势未蹙。必应赶紧剿灭。现在僧格林沁偪贼而军。即著相机进兵。将涡河迤南各捻匪。分别剿抚以孤张落刑之势庶巨憝易于成捦。不至四出滋扰直东股匪甚炽。谭廷襄虽调拨马队与直隶官军会合。而匪众兵单。恐难蒇事。该大臣将张逆一股。迅速办结仍须回顾直东。至沈项等处。贼巢林立。张之万毛昶熙。务当督饬余际昌等就现有兵力。迅速防剿。不得专待援师致滋贻误。将此由六百里各谕令知之。　　

○又谕、瑛启奏、收复兴安新旧两城。及探闻梁作楫等越境追剿。并裦城失守旋即克复各摺片。此次兵团会合。克复兴安新旧两城。洵属迅捷惟该逆西窜汉中。设与蓝曹各逆句结。则剿办更形棘手。梁作楫等已带楚军由竹山等处。越境追剿颇能不分畛域。著官文严树森、饬令跟踪西进并著瑛棨饬令邱振家、乘胜带团力追。即传谕毛震寿派兵会同夹击以期尽歼丑类此股发逆。人数究有若干未据瑛棨具奏。既称窜入汉阴紫阳一带。何以又有绕窜四川之语。著骆秉章查明迅遵前旨。饬令周达武等节节进剿。会同楚陕各军相机歼除。以清边患。瑛棨另摺奏、多隆阿函称回匪势大。剿不胜剿。属该抚由省城次第招抚。以冀早日竣事。现在凶气正盛。未可轻易议抚等语。昨据多隆阿奏称、已将王阁村羌白镇攻克。剿办正当得手。何以该大臣忽有招抚之议。是否此信系逆回伪造。抑或多隆阿欲以此解散句结之心。著多隆阿据实具奏。裦城虽已收复。该文武所司何事。著瑛棨查明下落参奏。该匪现回宝山老巢。并著饬令毛震寿克期歼除。毋稍迟误。再瑛棨另片奏、知府马百龄由回巢进省。请撤销恤典等语马百龄在回巢十月之久。今忽从贼中来省。所称被匪拘留各情未可轻信。著瑛棨派员看守。毋令出外滋事。并毋得再为所欺。如有逃逸。惟该抚是问。将此由六百里各谕令知之。　　

○山西巡抚英桂奏、陕回鸱张。驿路梗塞阿克苏办事大臣崇恩乌什办事大臣奕庆、不克赴任。请饬暂行回京。得旨昨据多隆阿奏、王阁村等处。业已攻克崇恩等著即探明前进。毋庸回京。　　

○以镶蓝旗汉军副都统庆明署镶黄旗护军统领。　　

○以直隶大名、顺德剿办窜匪出力。赏游击长春等花翎。县丞余沛恩等蓝翎。余加衔升叙有差。以云南永北厅城失陷。捏报克复同知胡廷良革职讯办。　　

○予安徽节次阵亡参将罗国才等六十七员暨泾县阵亡参将倪昌明等五十一员祭葬世职加等。　　

○予河南鹿邑阵亡副管旗章京拉普丹多尔吉佐领兴喜祭葬世职加等。　　

○予陕西兴安阵亡殉难知府林映棠、知县吴靖府照磨马笃堃、游击赵济川、都司张梦银、祭葬世职加等。均建专祠　　

○蠲缓山东峄、沂水、益都、临胊、长山、蒙阴、博山、莱芜、金乡、日照、十县被灾被扰地方新旧额赋。暨仓漕银两有差。　　

○癸未。孝淑睿皇后忌辰。遣官祭昌陵。　　

○谕议政王军机大臣等、都兴阿等奏、江防紧要。请饬冯子材另行派员赴粤提饷一摺。前因冯子材奏、广东协饷。积欠甚多。惟赖镇海熟习广东情形。拟令前往提解当经允其所请。兹据该将军等奏称江防情形。甚关紧要。已派定赖镇海等为统领分防石埠桥至圌山关等处。未可遽易生手请令冯子材另行派员。守提粤饷自系为慎重江防起见。现在九洑洲之贼。声言渡江下窜仪扬。又有长发男丁。假扮难民渡江。此时江防自宜慎之又慎。赖镇海业经都兴阿等派为统领。应按照派定地段。自石埠桥至圌山关督率所部。实力整顿以专责成。镇江粤饷。虽亦紧要。然催提饷需。不必派打仗得力之大员前往。著冯子材另行拣派妥靠员弁。前赴广东。所有前派之赖镇海一员。著毋庸派往。将此由五百里各谕令知之。　　

○又谕耆龄奏、官军克复汤溪县城。歼贼殆尽并连克龙游兰溪金华永康武义各城一摺。此次闽浙官军。奋勇杀贼于三日之闲。连克府县六城我军势成建瓴。可期席卷而进即著耆龄、左宗棠、严饬各营将弁。乘此声威次第埽荡赶紧规复绍兴毋得稍有稽延。致失时会耆龄另片奏、闽军节节前进。相去浦城渐远拟移扎浙境。以便调度。惟探闻各城败匪分窜桐庐分水二县如归并杭州。拟进扎金华督战傥窜入徽郡。则江西戒严仍须驻扎浦城力顾边界等语。所奏不为无见第金华等处。既有蒋益澧一军驻守。又有左宗棠督率调遣以之进剿。必可收破竹之功。而桐庐分水一带贼踪未净。其或窜徽郡。或窜江西均不可不防。闽江毗连隘口林立。仍应妥筹守御耆龄总以仍扎浦城为是。远可策应湘军近可筹防闽境。所有一切进止机宜。该督随时与左宗棠熟商筹办。尤宜严饬诸将毋因骤胜而骄稍涉大意。将此由六百里各谕令知之　　

○以镶黄旗蒙古副都统宝善暂署正黄旗护军统领。　　

○以克复浙江金华、龙游、兰溪、永康、武义、府县等城赏游击吴光亮、都司古捷芳巴图鲁名号。都司林本等花翎予知府康国器等升叙有差。　　

○甲申遣官祭先医之神　　

○谕内阁署镶红旗汉军都统福兴等奏、炮局被窃。请将专管兼管各员。分别议处并自请议处一摺二月初三日。炮局被窃铜炮三尊此项炮位。系属笨重之物。如果被贼偷窃。何至毫无觉察且据马甲所禀、因夜闲闻有人声。巡逻栅栏似有撬开痕迹。恐系装点之词其中必另有情弊亟应彻底根究以期水落石出。所有看守炮局之马甲南清泰等五名。著解交刑部严行审讯。炮营参领福年等。有专管兼管之责。非寻常疏忽可比。该署都统等所请分别议处之处未免轻纵。参领福年骁骑校金长保均著改为革职。副参领玉书著改为严加议处。均听候刑部传质该署都统等未能先事防范。亦属疏忽。著一并交部议处。　　

○谕议政王军机大臣等、崇厚奏、军饷难继将领乏人并饬王榕吉总理军需局各摺片。直隶军营饷项每月需银五万数千两延至四五月闲即难勉强支持。该署督既知饷需难继。即当抽拨兵勇。早渡河东。迅速进剿不可画疆自守稍分畛域。致令河东贼焰日张。宝山现署提督成保现在军营督队。该二员身当前敌责无旁贷。据云宝山身弱多病成保所部。不全得力如果属实。著崇厚随时查参据实陈奏免致贻误军务。仍一面饬令越境攻剿。以期早殄寇氛。一面知照谭廷襄。令其督率兵团会合夹击以分贼势。前调之古北口及热河官兵各五百名谅可计日到营兵力应足敷用。崇厚仍当激励民团于河西堤岸一带分布防守。以助兵势并著将河西一带伏莽赶紧埽除。务净根株至胜保系获罪大员。自应解赴刑部审讯。静候朝廷处置。崇厚前已冒昧代请。令其带兵剿贼。意存尝试。已属非是此次又代为渎请。王榕吉复擅向崇厚呈递禀词。请令胜保赴营。实属胆大妄为崇厚、王榕吉均著传旨申饬。至王榕吉现带晋省兵丁赴直须责令督队剿贼。以资得力军需支应等局。本有承办各员经理。该臬司止可随时稽核。不得藉词局务羁身。置剿匪事宜于不顾。有人奏、已革臬司孙治、前在天津管理粮台任意浮冒。僧格林沁曾以不胜道员之任咨令前直隶总督恒福奏参。该已革臬司复有引用亲戚杨国杞等随办粮台。夤缘超升并所行劄谕告示不妥。以致州县纷纷讳盗被人参劾经文煜代为弥缝各案。该臬司屡次被人参奏必非无因僧格林沁如果实有不胜道员之咨。现在必有卷可查孙治任内印劄告示。亦可向各州县调取著崇厚严切查明据实具奏。不得以保奏在先稍存回护傥有意欺饰代为消弭。将来别经发觉恐崇厚不能当此重咎也。原片著钞给阅看将此由五百里谕令知之。　　

○又谕、德勒克多尔济等奏绥远归化存兵。不敷调拨已檄催伊克昭盟、鄂尔多斯前调蒙古官兵赴甘一摺前因固原失守。甘省军情万分紧急当经谕令德勒克多尔济等速将恩麟咨调归化城官兵二千名克日由定边等处。驰往固原会剿兹据该将军等奏称、归化城蒙古兵一千名已全数调赴僧格林沁军营。绥远兵除派拨沿河驻扎防堵外存城官兵实已不敷分布边防河防。在在吃重设有缓急恐有徵调不及之虞已檄催伊克昭盟长选派精兵克日赴甘所奏尚系实在情形鄂尔多斯蒙古官兵先后派出八百名赴甘。仍恐不敷调遣著熙麟等遵照前旨。迅饬该盟长续行调派并将派拨数目及起程日期。赶紧奏报其阿拉善蒙古兵。曾否派拨赴甘并著熙麟奕梁、恩麟、迅即檄催到防候调昨据多隆阿奏报王阁村羌白镇业经克复如东路肃清多隆阿兵力足敷剿办。自可令马德昭赴任熙麟等可随时函商多隆阿等妥筹办理。绥远等城官兵既无可拨。即著毋庸调派其与陕甘接壤之处。著德勒克多尔济等认真防范。毋令句结为患将此由五百里谕知德勒克多尔济、塔清阿、奕梁、熙麟、并传谕恩麟知之　　

○乙酉。谕内阁、刑部奏、已革兵部侍郎胜保。押解到部请派大员会同审讯一摺。著派议政王军机大臣大学士会同刑部审讯按律定拟具奏　　

○又谕、前因平瑞奏营兵聚众胁官素饷。当经谕令平瑞等秉公查办。兹据奏称首从各犯业经讯明。分别惩办。请将约束不严之该管各官。分别严议察议并请将提督议处各摺片。兵丁聚众索饷。虽无殴官不法重情。惟该管官平时既不能约束。临事复不能弹压。实属废弛。平瑞于讯明后将此案首要各犯分别正法惩办。办理尚为妥协所有专管官守备护都司德印、署千总佛万春署把总史祥、牛祥、署外委王万斗、陈伦、韩文昇、均著交部严加议处。兼辖之参将索焕章著交部察议。提督业布冲额以专阃大员。一味姑息致长刁风。亦难辞咎著交部议处以肃营规。　　

○谕议政王军机大臣等、谭廷襄奏、驰抵东昌进剿。并兰郯等处剿办情形各摺片。张锡珠股匪。由直隶回窜东境。经兵团于李官庄樊潭等处邀击。仍回堂邑冠县等处屯聚。贼因官军势壮不敢东向。复分趋冠莘两县境内。现在东省已有保德所带马步兵二千七百余名。雷凤鸣等队一千余名。合之宝山所带之兵。并各县团勇声势不为不壮。直隶官兵。现已越境追剿。谭廷襄身任封圻于本省剿办事宜更属责无旁贷。著即激励兵团。奋勇进攻。将该匪就地歼除毋任蔓延他处并著崇厚遵奉前旨。添拨兵勇迅赴河东助剿一面知会宝山与东省联络声势。两路夹攻。一面饬令祝垲严扼西路。毋令窜入大名一带地方。李城等股匪。蓄意由沂郡北窜纷扰郯城莒州境内。均经兵勇击败复潜扑邹县城池。被兵击退著谭廷襄督饬在事文武严密扼截。并饬曾逢年豫为筹备。以杜淄川股匪句合。德楞额剿贼不力。屡次迁延贻误现由坊前进军兰山之大埠庄。贼已折向莒境。直趋沂水。德楞额处处落后傥再不赶紧邀截。任令该逆窜入青莱境内即著谭廷襄据实严参。按照军律惩办。将此由六百里各谕令知之。　　

○护陕甘总督恩麟奏、回逆窜扰。请将甘省上年计典。俟新任督臣熙麟到后展限举行。从之。　　

○以都察院左都御史李棠阶为工部尚书。仍兼署礼部尚书。吏部左侍郎单懋谦为都察院左都御史。　　

○转吏部右侍郎孙葆元为左侍郎。调刑部右侍郎王茂荫为吏部右侍郎未到任前。以礼部右侍郎庞钟璐兼署。　　

○调工部左侍郎曹毓瑛为兵部左侍郎。兵部左侍郎黄倬为工部左侍郎仍留四川学政任。未到任前以都察院左副都御史王发桂署理。　　

○以通政使司通政使吴存义为工部右侍郎兼管钱法堂事。仍兼署刑部右侍郎。　　

○以翰林院侍讲童华充日讲起居注官。司经局洗马胡瑞澜、翰林院编修赵新、署日讲起居注官　　

○命兵部员外郎王家璧、前往钦差大臣曾国藩军营听候差委。　　

○以甘肃剿抚撒回出力。赏游击张悦巴图鲁名号。道员杨柄锃游击王德恒等花翎知州李协中等蓝翎。余加衔升叙有差　　

○予故工部尚书李菡祭葬谥文恪　　

○丙戌。遣官祭文昌帝君庙　　

○谕内阁、恭亲王等奏哲里木副盟长扎萨克图郡王索特那木伦布木扎赉特郡王阿勒坦鄂什尔等呈称。情愿捐输马匹。代奏请旨一摺该王等因各路军营需马。禀请愿捐马匹实属出于至诚。深堪嘉尚。著即赏收。哲里木扎萨克图郡王索特那木伦布木扎赉特郡王阿勒坦鄂什尔著加恩交理藩院查明伊之子弟奏闻。此项捐输马匹。即照所请晓谕该王等照数备齐。听候调拨　　

○又谕、前因江苏四江口解围巡抚李鸿章之弟知县李鹤章击退援贼。与在事员弁。功足相埒。该抚意存引嫌未经请奖。当经谕令李鸿章查明劳绩。一体奏请奖叙兹据该抚遵查克复嘉定各案。出力人员请奖。另片奏李鹤章虽随同剿贼。乃义分所当为仍不敢仰邀议叙等语。五品衔分发补用知县李鹤章战功卓著。岂可没其微劳著赏加四品衔。以知州用　　

○又谕、前因徐之铭奏参熊梦昌、高青云卑鄙恶劣。当将该二员革职。复谕张亮基查明覆奏。兹据奏称遵查熊梦昌在云南颇著战功。委署昆阳州事因州城被贼占踞。不能赴任与规避不同高青云在云南镇雄州署任内。官声甚好。平日并无招摇情事。该二员均请开复原官等语已革运同衔云南补用同知直隶州知州熊梦昌、已革云南补用知县高青云、均著开复原官　　

○谕议政王军机大臣等、李鸿章等奏中外官军进攻绍兴。历陈常昭福山近日军情。遵查俞斌所买禁物及购回朝珠等件各摺片。常熟孤城。被围甚急。太仓尚未攻克。沪军势不能前往救援。李鸿章调派各营进攻福山。获有胜仗。著即激励黄翼升、潘鼎新等乘胜进攻。节节埽荡。以期直达常熟立解城围。如虑后军不继。并著飞催常胜军星速前进。稳扎营垒。如敢仍蹈前辙。任意退回该抚即从严惩办。以肃军令。俞斌所买灵珀朱草与颜真卿诗卷墨迹。业已交出。杨坊购回之东珠朝珠、洋金蟒袍料。既经遵缴即从宽免其深究。俟有进京妥员委令赍缴。仍著该抚留心访察。如松沪一带。民闲尚存有禁中物件务即设法尽数收缴。毋令迟久散失李鸿章另摺奏请饬广东仿照同文馆。设立学馆学习外国语言文字等语。已谕令广州将军等查照办理。惟该馆学生。专习外国语言文字不准西人藉端影射。将天主教暗中传习该抚仍当随时稽察。毋令滋弊将此由六百里谕令知之　　

○又谕、前据总理各国事务衙门奏遵议设立学习外国语言文字学馆。为同文馆当经照所议行。该衙门已行知该将军等遵照矣。因思总理衙门。固为通商纲领。而中外交涉事件。则广东上海为总汇之所现据李鸿章奏称、上海已议设立外国语言文字学馆。而广东事同一律。亦应仿照办理。著库克吉泰、晏端书、于广州驻防内公同选阅。择其资质聪慧。年在十四岁内外或午二十左右。而清汉文字。业能通晓质地尚可造就者。一并拣择。延聘西人教习。兼聘内地品学兼优之举贡生员。课以经史大义俾得通知古今。并令仍习清语。厚其廪饩时加查考傥一二年后。学有成效。即调京考试。授以官职俾有上进之阶。此事为当今要务。该将军等务当实心办理不得视为具文。傥将来日久无效惟该将军等是问。所有一切章程及薪赀工食各项经费。著即咨商李鸿章。并参以总理衙门原议。或酌提船钞。妥为办理议定后即行具奏。候旨裁定遵行。前任湖北臬司裕麟据刘长佑等奏请留粤差委。曾降旨允准。兹据张亮基奏、请饬该臬司赴黔。现在张亮基前赴贵州。差委乏人亦系实情。著晏端书即饬裕麟兼程赴黔。听候张亮基差委。俟贵州事毕。仍回粤东毋许延缓将此由六百里各谕令知之。　　

○又谕、张亮基奏折回成都取道赴黔并请将陆传应开复原官。及随带各员仍请带往各摺片。黔省教民一案。前经崇实将查办大概情形先行覆奏当即谕令张亮基迅赴黔省。妥筹会办。现在张亮基已行抵成都。拟由水路下驶重庆。取道綦江遵义。径达贵阳即著星驰前进。克日抵黔将谕令查办事件。赶紧办理降调道员陆传应从前被参之案。情节较重。此次并无卓著之功。何得即请开复。该员现已先赴黔省晓谕军民。将来果能办事妥协。始终勤奋再行奏明请旨。张亮基随营委员均准其带赴贵州差遣委用。将此由六百里谕令知之。　　

○命翰林院编修丁培镒仍在上书房行走。　　

○以不遵军律革湖北参将周红泉、都司李得胜、守备毛文魁千总张洪胜等职。永不叙用　　

○以江苏克复嘉定县城。并北新泾四江口解围出力赏都司陈忠德、同知桂嵩庆等花翎。守备汪玉林等蓝翎。余加衔升叙有差　　

○以江苏拏获奸匪。予知县龚宝琦等升赏有差　　

○以湖北援剿襄河叠获胜仗赏参将罗应贵魏元禄赵金声、周得升王得胜、黄金山游击杨清和、刘占魁、宋得路都司常顺、守备周钦海、防御巴顺、参领乌保、副管萨尼布、巴图鲁名号。守备向文富等花翎。千总谢明德等蓝翎余加衔升叙有差。　　

○予湖北襄阳、枣阳、陕西咸阳、泾阳等处阵亡骁骑校奎春、金寿阿克达春、顺德、千总蒋荣先祭葬世职加等。　　



大清穆宗继天开运受中居正保大定功圣智诚孝信敏恭宽毅皇帝实录卷之五十八
  </div>
  <div class="pagination">
   <a href="清实录同治朝实录_page99.html">
    上一页
   </a>
   <span>
    ...
   </span>
   <a href="清实录同治朝实录_page95.html">
    95
   </a>
   <a href="清实录同治朝实录_page96.html">
    96
   </a>
   <a href="清实录同治朝实录_page97.html">
    97
   </a>
   <a href="清实录同治朝实录_page98.html">
    98
   </a>
   <a href="清实录同治朝实录_page99.html">
    99
   </a>
   <span class="current-page">
    100
   </span>
   <a href="清实录同治朝实录_page101.html">
    101
   </a>
   <a href="清实录同治朝实录_page102.html">
    102
   </a>
   <a href="清实录同治朝实录_page103.html">
    103
   </a>
   <a href="清实录同治朝实录_page104.html">
    104
   </a>
   <a href="清实录同治朝实录_page105.html">
    105
   </a>
   <span>
    ...
   </span>
   <a href="清实录同治朝实录_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
