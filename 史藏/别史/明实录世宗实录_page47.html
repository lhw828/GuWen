<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 47 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 47 页/共 518 页</h1>
    <div class="content">　　○以灾伤免湖广武昌府等处税粮有差
○丁卯升鸿胪寺左少卿郑绅为本寺卿
○兵部左侍郎张璁等力诋大学士费宏＜锍-釒＞凡四五上改之弗克乃具＜锍-釒＞乞休有曰臣等既不能积诚以感动  圣听又不能屈意以阿附权臣有此二罪难复居官  上命各修乃职共图治理以副简任无再渎奏
　　○戊辰暹罗国坤思悦喇者来的利等来朝贡方物赏织金衣钞锭有差
　　○己巳升云南布政使司左布政使傅习为都察院右副都御史巡抚云南
　　○泰宁等卫都督孛来等差头目塔卜歹女直都指挥佥事卜剌答等并寨平等族番人密竹等来朝贡马俱赏赉如例
　　○辛未兵部覆议左都督时源条陈边务三事一实边军以御外侮言各边军士率因管军官剥削往往逃窜乃以诡名幼小顶补食粮乞通行各镇巡清军管屯官取户口屯田文册逐一清查有人者照名顶补无人者从宜拣选或分拨屯田耕种量足原额之数不许诡名幼小冒支食粮抚按年终稽考一息马力以壮军威言各边俱有牧马草场近因权豪侵占以致马无牧放倒死数多今宜通行各巡抚一一清查仍旧牧放马匹经管官员不时点视如有卖富差贫或私自乘骑倒死者仍依降级罚马事例禁治一明赏罚以励士气言各边报功率多权要子侄冒功升赏而有功者反致隐没又各边查勘功次互有延缓有经数年不报以致获功人员往往奏扰宜通行各巡按御史务要分别首从造册奏缴不许豪强势要抢夺要买纪验的确即时奏报不许延迟得旨俱如议行
　　○以灾伤免凤阳府等处秋粮有差
　　○甲戌立春顺天府官进春  上御奉天殿受之文武群臣行庆贺礼免宴
　　○山西巡抚都御史江潮巡按御史马录兵科给事中郑自璧等及给事中秦祐常泰试御史邵豳等各疏劾武定侯郭勋交结妖贼李福达篾视国法恶贯已盈宜加两观之诛以谨无将之戒章下所司已给事中张逵复奏言妖贼李福达诳惑愚民称兵犯顺而郭勋为之馈书远嘱诡词称冤党叛逆而背君父罪不容诛乞逮问如律  上曰李福达事情重大锦衣卫差官逮系来京讯问
　　○丙子先是礼部尚书吴一鹏上言清河以北兖州以南水势弥茫田庐淹没请访求涡河湮塞等处或浚故道以通其流或开支河以分其势巡按御史穆相言兖南徐北去东海不远于此相逐地势开一渠河立以坝闸设以守官遇水发分流以杀其势小水锁闸以截其流庶几水有所归不为民患且启闭有时亦不伤运河也时大学士费宏等亦言黄河之患久矣禹治洪水以河为先汉宋以来皆专设行河之使讲求治河之策我朝河势南趋自入河南汴梁以东分为三支由毫頴等州地方涡河等处或出宿迁小河口或从怀远县至泗州出淮河其势既分故虽有冲决之害亦不甚大正德之末闻涡河等河日就淤浅黄河大股南趋之势既无所杀乃从兰阳考城曹濮地方奔赴沛县之飞云桥徐州之溜沟等处悉入运河泛滥弥漫茫无畔岸自徐州至清河一望皆水耕种失业递年租税无从办纳官民船只通无牵挽之路前数年河溢之患也近来沙河至沛县浮沙涌塞随浚随涌官民舟楫乃从昭阳湖取道往来况昭阳湖积水不多春夏之交湖面浅涸则运道必至阻塞京师岁收四百万之粮何由可达官军数百万之众何所仰给此则可忧之甚者也为今之计必湏涡河等河如旧通流分杀河势然后运道不至泛溢徐沛之民乃得免于漂没若不速为计画将来河复北决意外之虑又有不可言者巡按直隶监察御史戴金亦言黄河入淮之道有三一自中牟至荆山合长淮之水曰涡河一自开封府经葛冈小坝丁家道口马牧集鸳鸯口至徐州出小浮桥曰汴河一自小坝经归德城南饮马池至文家集经夏邑至宿迁曰白河弘治间黄河变迁涡河白河二道上源年久湮塞而徐州独受其害若自小坝至宿迁小河一带并贾鲁河鸳鸯口文家集壅塞之处逐一挑浚使之流通则趋淮之水不止一道而徐州水患可以少杀矣巡按直隶监察御史刘栾言曹县梁靖口南岸原有贾鲁河南至武家口一十三里黄沙淤平必湏开浚武家口下至马牧集鸳鸯口一百一十七里即小黄河原通徐州故道水尚不涸湏略＜锍-釒＞浚此系河南归德州地方俱与徐州相连乞行议处兴工挑浚时提督漕运总兵官杨宏亦言徐州上流若归德州上坝河丁家道口河毫州涡河宿迁小河等处俱有黄沁分流支派故道宜于此开浚或有捷路可辟亦从其便庶可以分杀水势也漕运都御史高友玑河道都御史章拯亦屡以为言俱下工部议覆言运河国计所关开封大名地方多有黄河故道不塞则害运河此正今日急务所以黄陵冈金隆口一带筑浚之工岁无虚日所幸地居上流河向东行顺河筑堤堪以保障是以运道无虞今徐与丰沛止是民患又居下流若一例施工恐穷各郡之力不能当全河之势必欲修治则惟塞支流之口筑障水以护田庐保城郭以通漕运牵路宜行各官勘议被淹之处有无支流决口可以筑塞堪否筑堤障水俾入正河免致涝溢及运船经行河岸被水淹没应否增筑高阔以便牵挽一一勘议会奏施行至于浚贾鲁之故道开涡河之上源则工大难成未可轻举又言沛县一带闸河筑浚之功诚不容缓宜令各官逐一相度黄河水势向背闸河地势高下讲求＜锍-釒＞浚之法诏如所议又以章拯事权未重命升工部右侍郎兼都察院右佥都御史令其督同山东河南淮扬抚按官亲诣地方逐一相度将戴金杨宏所奏事宜酌斟应筑应浚选委司府勤能官员鸠工庀事以济漕运
　　○丁丑
　　○以岁暮祫祭遣武定侯郭勋惠安伯张伟告  太庙  祧庙
　　○以明年正旦节遣恭顺侯吴世兴彭城伯张钦泰和伯陈万言分祭  七陵仪宾周钺祭  恭仁康定景皇帝陵寝
　　大明世宗肃皇帝实录卷七十一
大明世宗肃皇帝实录卷七十二
　　嘉靖六年正月己卯朔  上御  奉天殿文武群臣及四夷朝使行庆贺礼  皇太后  皇后俱免命妇朝贺
　　○免群臣宴赐节钱钞锭
　　○总督两广御史姚镆调集土汉兵十万余及永顺保靖二宣慰司兵分五哨攻田州首破工尧隘杀岑猛子邦彦猛惧弃田州走都指挥沈希仪说归顺州土舍岑璋诱斩之璋猛妇翁也镆以捷闻并上诸文武官功状诏赐敕奖镆令兵部速议功次以闻
　　○辛巳  宣宗章皇帝忌辰  奉先殿行祭礼遣恭顺侯吴世兴祭  景陵
　　○升狭西按察司使唐泽为本省右布政使锦衣卫经历彭应轸为山东按察司佥事
　　○癸未  上谕礼部近大学士杨一清以灾变修省奏请宽恤小民已有旨待  郊祀后令诸开司开具条件降敕颁行朕思民间疾苦情状甚多一时所开或有未尽匹夫匹妇犹有不被其泽者其令四品以上官及六科十三道各条其便宜限正月二十日以前奏上以备采纳所言务切于政事合于民情忠诚明白足以消弭灾变副朕敬  天恤民之意
　　○朝鲜国王李怿差陪臣沈顺径尹止衡等朝贺贡马赐宴赉如例
　　○甲申享  太庙  世庙
　　○以署都督佥事张輗充总兵官镇守蓟州万全都司佥书署都指挥佥事李懋掌山西行都司事
　　○乙酉升山东按察司副使汪玉狭西按察司副使翟鹏各本司按察使
　　○丙戌以大祀  天地  上御奉天殿誓戒文武群臣致斋三日
　　○光禄寺少卿余才言顷奉  圣谕令诸司条陈限四品以上似求言之道未广  上曰业有前旨才既知民间利病令建白以备采行○兵部覆太仆寺丞陈缓马政议一顺天河间保定三府州县所寄养马岁遣少卿奉敕巡视各州县掌印管马官任满而马数不足不许给由甚者参治一例地五十亩养马一匹复其繇役以为马头今富者营脱亡赖者占充马坐消耗请严禁前毙其地不足五十亩者如例贴钱以苏民困一盗劫官马报无虚月宜行守备等官刻期捕获一奸民多以养马地土投献权门隐射庇护阻攘马政宜清查处治一内金吾等二十五卫外通州等二十六卫每卫例养种马五匹或十匹岁徵草场子粒银往往逋耗此官军相倚为奸也自今卫所掌印管马官贪污不职宜听首领官具白本部论治诏如议行
　　○丁亥  升抚治郧阳都察院右副都御史蒋曙为工部右侍郎兼右佥都御史总督采办大木
　　○己丑大祀  天地于南郊  上还御奉天殿文武群臣行庆成礼
　　○庚寅罢庆成宴先是礼官以宴请  上曰郊祀庆成次日设宴乃  祖宗朝故典盖以  上帝监歆君臣欢会其礼不可废也今四方灾异非常方欲上下同加修省朕恐多费劳民可暂免一年以见朕奉  天恤民之意惟四夷使臣赐宴如故
　　○辛卯兵部左侍郎张璁言  恭穆献皇帝尊号已定世庙已成前者翰林院侍讲学士方献夫集诸臣奏议礼部尚书席书为之纂要上请颁布矣今特敕馆阁纂为全书窃以此礼之失非今日也自汉宋诸君失之矣此礼之争非今日也自汉宋诸君争之矣今  上之改非改今日
　　也改汉宋诸君也臣等之争非争今日也争汉宋诸君也前集议成于礼部犹从案牍之文有司之书
　　也今从全书出于史馆宜从典则之体  天子之书也有司之书行于一时以觉凡愚不可遽废  天子之书传于万世以著令典不可苟为宜故通鉴凡例以年月日为纲事关大礼者必书每书必实诸臣奏议如礼者必采其精不必如礼者必存其概备载  圣裁见非  天子不议礼也臣谨自建议以来备录所识为要略以献时詹事府詹事兼翰林院学士桂萼亦且上条例因言  上初入不从诸臣于文华殿奉笺劝进此继统之礼已坏而复正之由执政欲擅援立功遽改迎立诏旨此百官聚讼之由皆宜谨书之至于三诏当备书志  上舍己从人之实大臣进退百官谴谪始末当备书志  上之明断且存万世公论诸臣奏议第据事直书不加褒贬  上曰纂修凡例务宜审定萼所条并璁录俱付史馆采焉
　　○壬辰裁革江西临川县东馆及安仁县二税课局
　　○癸巳升江西道御史秦钺为山东按察司副使整饬徐州兵备
　　○平论平岑猛功升提督两广右都御史姚镆为左都御史加太子少保荫子一人镇守两广太监郑润岁禄十二石荫弟侄一人总兵官抚宁侯朱麒加太子太保荫子一人俱锦衣卫百户广西巡按御史刘頴升俸一级广西镇守太监傅伦副总兵王伟及诸有功先后抚按三司官俱赉金币有差
　　○甲午  上政暇喜为诗文大学士杨一清以所拟元宵诗呈览内有爱看冰轮清似镜之句  上以为类中秋诗改云爱看金莲明似月一清疏谢以为曲尽情景不问可知其为宵元作矣  圣资超悟殆非臣下所能及也
　　○锦衣卫官校逮李福达等至诏三法司于京畿道会问戒毋狥私酷拷
　　○乙未  诏闲住教授王价先禄寺录事钱子勋仍以原官致仕先是  上以价子勋议礼故有旨复用给事中解一贯等言价等自知考察见黜例不复叙乃假议礼以图进用非真忠于升下者也今兹复用则是坏  祖宗百年之制且启小人侥幸之门故尚书席书廖纪皆执以为不可则  朝廷公议可见矣乞从部拟令其致仕以为罔  上营私之戒吏部亦谓考察黜者使得复用将来人相援比臣等无所据守  上乃从之
　　○以灾免南京锦衣卫等四十二卫屯田子粒有差
　　○  英宗睿皇帝忌辰  上诣  奉先殿行祭礼遣会昌侯孙杲祭  裕陵
○丙申户部应诏条上恤民未尽事宜一蠲逋负请将带徵逋负尽数蠲之以苏民困二禁科罚言有司滥受词讼多行科罚有一事而破产久系而陨身者宜严行禁革三杜陈乞言皇亲宗室滥受投献辄行奏讨以致小民失业流离转徙请一切杜绝以除民害四收孤老言里胥为奸有司不察极贫而无赂者反不见收转死沟壑宜通行禁谕以广  圣泽五处挂筹言京通二仓各总挂欠累岁追偿淹禁无已请暂从便宜折银类解六均铺户言签报铺户贫富不均任意网利请稽牌甲旧籍以次徵纳纳完予价毋令久稽七清系囚虽例以追赃完日发落然有轻重不可概施今纸榖未完追一月以上赃不及一今追三月以上者请悉宥之八严期限言小民贫户苟计目前秋收既毕不知撙节或以之偿私债比催徵甫及而室已罄矣故限期当严九移徵派言德州常盈库例收山东河南布花待徵定等卫关领地远毙滋不沾实惠请量移附近有司收贮或如蓟州折银例便十议钞价言各处徵收钞价不一独山东准太仓折银例块徵六两他处或徵至十两朘小民以益大户今请视时估稍盈之块四两著为令奏可
○礼部仪制司主事潘璜曾存仁辞免大礼纂脩官不允
　　○丁酉升河南左布政使夏从寿为都察院右副都御史抚治郧阳等处地方
　　○少保兼太子太保礼部尚书席书以久病再疏乞休不允
　　○南京给事中方纪达等劾兵部侍郎张璁詹事府詹事桂萼累疏专攻大学士费宏恃宠横恣宜加切责以崇大体疏下所司
　　○锦衣卫裁革百户随全以大礼成诏升一级仍署百户带俸全疏乞以前官加级录用  上怒其求乞无厌切责而宥之
　　○南京给事中邹架言江西营造上清真人第宅费无从出请以宸濠入官田宅照时估变卖可得十数万除给造第宅外以其余者赈贷疏下所司
　　○戊戌升鸿胪寺右少卿王道中为本寺左少卿寺丞孙伯义为右少卿
　　○吏部奉诏录先年被谴诸臣除议礼外有因公事降调则何栋陈加言李重黄国用李棠夏良胜罗玉王芳刘子明乐頀华湘郭波欧珠翟璘孙懋张祐刘夔张好古马卿查仲道刘秉监曹兰张＜羽惠＞牟泰邵经为民则方启颜如环陈邦偁谪戍则刘□□最因言降调则季本东逅林应骢侯秩陈相段续韦商臣王懋为民则马明衡朱浙郭南得旨加言懋祐好古秉监懋量移近地栋玉芳子明夔兰商臣量升级南量与一官余报罢
　　○初南京御马监太监牛宣以需索解户铺垫银被劾宣诉称旧规诏听分豁并宥奉御宋得常随赵文景弗治于是南刑部言铺垫之名乃正德以来积毙非旧规也今若听宣妄引为解则自今内而郡县有如昔之科歛贫民外而边帅有如昔之扣除粮料诘之则皆曰此旧规也并从分豁可乎夫东南者元府藏也百姓者元气也宣等盗府藏而戕元气者也幸  陛下察之疏下法司
　　○己亥四川横江叛贼阿狗戎平巡抚都御史郑毅以闻  上嘉其功赐敕奖励镇巡而下各赉银币有差
　　○庚子  诏开馆纂修大礼全书赐少师兼太子太师吏部尚书华盖殿大学士费宏等敕曰朕自继承大统即位以来朝夕之间惟我  皇考  皇母尊亲未定命诸礼官考详大礼辄引后世继祠之说名实不称废坏纲常尚赖  天赐良哲正直之士力赞朕一人正厥大伦尊尊亲亲各当其宜位号已定  庙祀已成岂可无一全书以示后世虽前命礼官席书纂成集议其中或有未备朕心慊焉今特命尔宏与少师兼太子太师吏部尚书谨身殿大学士杨一清少保兼太子太保吏部尚书武英殿大学士石瑶少保兼太子太保礼部尚书武英殿大学士贾咏少保兼太子太保礼部尚书席书为总裁官兵部左侍郎张璁詹事府詹事兼翰林院学士桂萼为副总裁官詹事府少詹事兼翰林院侍讲学士方献夫霍韬原任河南布政使司右参议熊浃福建都转运盐使司运使黄宗明翰林院脩撰席春编脩孙承恩廖道南王用宾张治南京工部营缮司员外郎黄绾礼部仪制司主事潘潢祠祭司主事曾存仁为纂脩官于正月二十二日开馆尔宏等宜勉尽忠爱深体朕心上稽古人之训近削毙陋之说参酌诸臣奏论汇为全书前集议所编不得更改可略加润色以成永久不刊之典其尚同心协虑称朕正名崇孝至意钦哉故谕赐宏等宴于礼部命英国公张仑待至是  上御文华殿面谕总裁等官各赐金币有差
　　○夜五更月犯心宿西星
○辛丑录湖广土官擒斩岑猛功永顺宣慰彭宗汉保靖宣慰彭九霄归顺官男岑嶂各给银二千两如初定赏格仍命宗汉及九霄次子良臣俱替袭免其赴京时九霄长子虎臣战死赠指挥佥事升九霄湖广右参政致仕永顺宣慰致仕土官彭世麒自领报效及宗汉父明辅各赐银三千两币二表里土官男岑嶂以猛妇翁受密计擒猛赐冠带及地土耕牧
　　○壬寅夜晓刻月犯南斗杓西第二星
　　○癸卯前山东按察司提学副使赵鹤以杖死训导为诸生所奏勘明听调至是吏部议补鹤兵备霸州报罢
　　○淮王祐楑嫡妻夫人吴氏未封而卒引郡王例欲追封为妃再疏恳请部覆以亲王无追封妃故事诏与祭葬如王妃礼
○海西女直都督朵林山等卫额真哥兀者等卫豆克法因河等卫土剌女直都指挥干兰河等卫牙失哈使坊河等卫猛乞忽石门等卫管迭鲁兀等卫歹速等四百二人泰宁等卫夷人头目塔卜歹等三百人各来朝贡马赐宴赉如例
　　○初齐庶人长鑋以父能增坟在江宁奏乞蠲租赋葺享堂禁侵扰置守户又请婚丧官银得旨蠲租禁扰俱准所请其丧仪银两庶人并正妻及祖父母伯叔兄弟准给与百两子侄女妹十岁以上至十五及礼娶侍妾六十两六岁以上三十两五岁以下十两余报罢
　　○赐宣宁王府辅国将军成鑺夫人李氏坊名曰旌孝初李事姑王进孝姑疾斋戒祷神祈以身代姑灸则先灸臂试痛姑在床褥亲扶持盥栉食饮烹浣者十年夜不解带居丧哀毁过礼几绝而苏宣宁王上其孝行为请旌表故有是命○丙午试御史吴大本言近以修省令四品以上自陈后乃概留赐留用虽  朝廷爱惜人材第恐不肖者得以苟容慢不加警因核都御史刘泽御史谭鲁纳贿尚书李充嗣衰懦谕德顾鼎臣奸回状且荐乔宇顾清盛应期张璇温仁和范辂彭办之等可用吏部覆奏得旨鲁泽回籍听勘鼎臣充嗣供职如故
　　○升福建布政使司右参政蔡潮为河南右布政使河南按察司佥事祝续为狭西按察使司副使整饬岷州边备
　　○庆庶人台浤既革爵闲住复累疏奏辨且诬巡抚都御史张璇私盗府库金钱及首前镇守太监李昕总兵种勋馈送马匹等事法司请罪其拨置者仪宾毛伟等当讁戍昕勋当逮问庶人徙置他所诏降敕切责浤令改过自新璇事仍令提督官详勘具奏
○丁未鲁迷使者火者好把丁阿力等来贡狮子西牛等物且求加赏始至把伴送百户张连赂鸿胪寺通事胡士绅却之因疏火者好把丁阿力父子兄弟主仆诈称各国正使必先与抚夷官通赂乃得入而各国正使及留边不遣夷心无厌赏不可加请敕兵部遣官分其赏给各国留边者移文甘肃戒抚(戒)[夷]诸官于是礼部译审不服议行法司并张连逮治诏且勿问遣给事中千户各一人往会镇巡官核实以闻
　　○大学士费宏言浙江镇守太监邓文新换敕书事涉纷更自礼部会议修者以来各官条陈时事皆言及此未蒙俞允且当换敕时臣不能力止今外议藉藉疑臣私文若不取回臣心事终无以自白幸  上垂听其先年旧藁不必再查诏仍查成化弘治中藁以闻
大明世宗肃皇帝实录卷七十三
　　嘉靖六年二月戊申朔升两浙都转运盐使司同知曹兰为福建运司
　　○辛亥兵部议覆大学士杨一清所言三事一近年谪调官员或因进言过激及以公事触法者宜分别宥免以释幽滞一各处将官有谋勇出众者许两京三品以上大臣及科道抚按官从公保荐以凭擢用其布按二司与将官接礼亦宜巡循照旧规毋得任情摧抑一腾骧等卫勇士告收替补数多冒滥宜免抽选以节冗食得旨如议惟四卫勇士缺少仍量选补
　　○虏犯宣府中路水地庄分守西路参将王经领兵赴援力战死之巡按御史杜民表勘状因劾参将关山临殷观望游击祁岳副总兵时陈侦操疏虞总兵傅铎调度失策镇守太监王玳巡抚周金戒备不严俱宜治罪兵部覆议得旨关山革任仍提问具奏陈岳铎俱戴罪自效玳金切责候勘经赐祭一坛仍升实授一级世袭部下被害官军镇巡官量行优恤
　　○壬子礼部尚书席书以疾屡疏求退不允至是疾笃固请  上怜其恳切诏加武英殿大学士致仕赐第宅京师调理仍降敕慰谕之
　　○以灾伤免福建福州等府广西桂林等府税粮有差
　　○旧制经筵讲官及执事官失仪者出班请罪得面宥之至是鸿胪寺卿黄绅等奏言经筵  圣天子讲学亲贤之地非视朝听政比一切差误宜令侍仪科道等官退而具疏上请免其面奏从之
　　○南京工部左侍郎何孟春以疾乞回籍调理许之
　　○升顺天府丞张仲贤为都察院右佥都御史整饬蓟州边备兼巡抚顺天等府地方
　　○丁巳释真先师孔子遣大学士贾咏行礼
○升河南按察司佥事叶行为山东副使
○己未锦衣卫带俸署百户王邦奇以传升千户遇诏削级邦奇以诏出大学士杨廷和手深怨望之及奏复旧职又为兵部尚书彭泽所抑故又怨泽乃上疏陈边事言今哈密失国番夷内侵由泽总督甘肃时赂番求和邀功启衅及廷和草诏论杀写亦虎仙所致宜诛此两人更选大臣兴复哈密则边事尚可为疏下兵部勘状部议未具邦奇复上言大学士费宏石瑶俱廷和奸党得奏欲为弥缝尝夜过杨一清问计议论不合而出而廷和之子兵部主事惇藏匿旧牍令前后奏词皆不得验其义男侍读叶桂章壻修撰余承勋及彭泽弟彭冲等又为交通请托时章册封府未还  上命下惇等狱令廷臣会鞠之桂章等械系来京礼科给事中杨言奏曰臣闻廉远地则堂高宏瑶乃  天子师保之臣而百官之表也邦奇心怀怨望文饬奸言诟辱大臣惑乱  圣听若穷治不已株连益多臣窃为国家之大体惜也廷和当权奸辱横之日保全神器归于  陛下持危定难有正始之功焉即所拟诏条或矫枉过直然事专为国心本无他今去国未几祸延子壻臣恐自今全躯保身之臣皆以廷和为口实谁复为国家任事者哉宜斥谗言以全国体  上怒命逮言与惇等并问至是镇远侯顾仕隆等覆邦奇所奏皆虚妄无事实惟欲假陈言以希进用耳  上谓仕隆等狥情回护切责之以杨惇隐匿卷宗褫职为民杨言轻率妄言调外任邦奇陈言希用降总旗承勋诈病旷职冠带闲住余释之哈密事情仍行督抚勘议以闻
　　○辛酉诏起服阕礼部尚书罗钦顺复任
　　○升宣府右卫指挥佥事任凤为署都指挥佥事充左参将分守万全右卫等处地方
○壬戌初广东按察司佥事王宗源以考察闲住至是录其平贼功诏加副使职卫致仕
　　○以万全都司署都指挥佥事沈杲充左参将分守宣府中路葛峪堡等处地方
　　○癸亥大学士费宏石瑶乞致仕许之初宏瑶以邦奇之奏各＜锍-釒＞乞休  上温旨慰谕不允至是疏再上宏疏略曰顷浮言汹动谗焰方张孤踪危疑祸罕莫测荷  圣明洞照大度涵容不即谴诛特加慰谕臣无能报塞图敢图便安但年至六旬身婴百疾心每牵于药石力不任夫疲劳诚得全身远害习静引年则犬马余生皆  皇上所赐也  上曰卿内阁首臣练达事体辅导朕躬委任至重既有疾惟致仕驰传以归瑶疏言臣一节之士也无他材能亦无实学惟有此心不敢欺君耳今他人间之  君父亦因而疑之臣知罪矣臣中年老疾晚盖加惫驽骀之力委不能前伏望  圣慈早赐骸骨归还故土万一情伪终白臣心得明死且瞑目  上曰石瑶学行朕所素知擢居内阁委任匪轻乃以人言内不自安欲求引避却又归怨朝廷谓朕有疑非人臣事君之体令致仕
　　○乙丑南京刑部尚书李承勋以前刑部右侍郎秩满荫其子敉为国子生
　　○丁卯升总督南京粮储都察院右副都御史韩荆为南京工部右侍郎
　　○升湖广按察司佥事许宗鲁为山东按察司副使
　　○戊辰升湖广按察司副使程昌为四川按察使山东布政使司右参议侯位为福建右参政
　　○以灾伤免广东韶州南雄二府属税粮有差
○己巳提督两广军务右都御史姚镆以田州府岑猛平上言叛逆既诛反侧已定宜将本府改设流官除授知府通判推官经历知事各一员分理政务仍加知府以参政职衔给敕书以便行事因条陈善后七事一该府诸夷杂处叛服不常宜选任参将一员练兵防守一大小头目名称不一宜从汉法易以千百长之名其所食租税仍旧分给量为节减一学校久废亟宜设立官师修明教化以变夷风一建置官署仓庾即撤贼党屋材治之其合用工费悉出公帑毋得科扰一兵戈之后公私匮竭宜将嘉靖四年以前未运税粮悉与蠲免五年以后暂许停徵一改设流官必有仓库司狱阴阳医学宜各给印记以全体制一奉议州土官自为岑贼所杀遂绝不嗣止设判官一员今田州既改流官宜并除奉议州知州吏员各一员其原设判官裁革兵部覆议从之
○真人邵元节疏乞归山  上令驰驿暂回龙虎山焚修事毕亟还供职
　　○庚午大学士杨一清等言内阁参预机务贵在得人而首相为尤重宏既去以次当及臣臣学问空疏行能浅薄历任虽久在外居国体朝章未能练习伏思  先朝旧臣惟致仕少傅兼太子太傅礼部尚书武英殿大学士谢迁尚在本官在  孝宗朝简居内阁十有二年器局凝重学行精纯诚士林之表望正德初年以直道见忤摈斥家居十有六年天下想望其丰采今其年虽长臣数岁问其耳目清明步履强健与中年无异起而用之于  圣政必有裨补臣闻之言曰无遗寿者又曰人惟求旧盖老成之臣阅世滋久涉历独深闻望足以服人议论足以定国如唐之郭子仪裴度皆以八十之年身系天下安危宋文彦博年九十二被召平章军国载诸史册以为美谈请如前代故事特降手敕差官取迁来京命其为辅导之首用以讲明道德处断大事至于常行政务不敢以相劳诚  圣朝之盛举图治之要务也  上嘉纳其言遣行人赍敕召迁驰驿来京入阁办事仍令浙江镇巡官即迁家敦趣起程以副朕虚席待贤之意
　　○毛怜等卫女直都督等官木哈尚等来朝贡马给赏如例
　　○辛未升太仆寺卿闵楷为工部右侍郎
　　○  上以春和草茂虏警时闻敕兵部推举将领以备征发于是命太子太傅惠安伯张伟充总兵官左军都督府都督同知鲁纲充左参将万全都司都指挥佥事刘淮充右参将各统领新选官军于东官厅操练待报启行
　　○升吏部员外郎郭持平为湖广按察司副使提调学校
　　○甲戌户部覆巡按直隶御史载金条陈盐法十事一通盐法言国初盐价甚平商人乐中倾势要占中卖窝价增数倍宜定为例每引至六钱止仍严禁卖窝之毙一处逋课言余东课马塘等场灶丁逃亡新旧逋盐一十七万余引卒难徵办宜将余东九场旧盐责令于两淮运司开中每引纳银一两解部给边马塘等场暂令商人免纳赈济自行买补候年丰仍责灶丁煎办一处余盐言掣割余盐旧无定价宜自嘉靖六年以后每引二百斤淮南定为八钱淮北六钱即以官价发卖一清报中言甘肃等处引盐未掣者四十余万宜克期召中如商人领文后宣大辽东两月以上固原榆林延绥三月以上甘肃五月以上不到者即将盐引三分之一没官另行召商支掣一节财用言盐课之入岁有盈歉如本年积羡一百余万宜以三十万制用其余俱留存太仓以后岁额不足则通融处补毋例外加增一重任使言运使员缺宜遴选得人俟有劳绩不次擢用一立分司言两淮盐场旧有运判公署岁久倾圮宜及时脩葺申明职守以便责成一慎考察言运司官员旧属巡按御史考察采访不真宜令抚按会同巡盐御史定考一铸盐铁言两淮官铸铁盘岁久敝坏富者私置锅＜釒敝＞贫者失业亡徙宜动赃罚银两增铸铁盐以惠贫灶一清赃罚言各卫所巡获私盐弊多侵没自今和盐被获宜令在卫则关白本卫在厅则执送附近州县以凭变价解司诏如议行
　　○  上观宋儒朱熹著南剑州尤溪县学明伦堂铭自得有述一篇内云今世降理微人欲炽盛无怪彼之附和者但可惜者师生兄弟朋友或一气而分或交以为友亦有不同焉少师杨一清为乔宇之师宇受学于一清有年矣一旦被势利之逼则师之言不从矣桂华为少保桂萼之兄则弟不亲矣湛若水为尚书方献夫之友则友而疏矣吁信势利夺人之速可垂世戒辅臣杨一清因言乔宇之不听臣言湛若水背献夫之论是诚然矣若桂华能持正论且闻萼之学多自其兄启之未可尽非也  上报曰朕阅大典有得而述因叹兄弟邪正殊途桂华桂萼之如此方鹏方凤之如彼吁嗟之余扬抑不平近日多事未暇检读依卿言朕将原稿更之
　　○乙亥清明节遣瑞安侯王桥会昌侯孙果彭城伯张钦分祭  七陵都督夏助祭  恭仁康景皇帝陵寝中官祭  恭让章皇后陵寝
　　○丙子时辽东大饥道馑相望巡抚都御史张云奏将边堡应赈人户其贫病老弱者量为给食壮有力者督令筑边即以原议工费米四万四千石计日给之不足于贮库官银内支用部覆从之
　　○丁丑升南京太仆寺卿杭淮为都察院右副都御史总督南京粮储
</div>
    <div class="pagination">
<a href="明实录世宗实录_page46.html">上一页</a><span>...</span><a href="明实录世宗实录_page42.html">42</a><a href="明实录世宗实录_page43.html">43</a><a href="明实录世宗实录_page44.html">44</a><a href="明实录世宗实录_page45.html">45</a><a href="明实录世宗实录_page46.html">46</a><span class="current-page">47</span><a href="明实录世宗实录_page48.html">48</a><a href="明实录世宗实录_page49.html">49</a><a href="明实录世宗实录_page50.html">50</a><a href="明实录世宗实录_page51.html">51</a><a href="明实录世宗实录_page52.html">52</a><span>...</span><a href="明实录世宗实录_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
