<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 454 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 454 页/共 1860 页</h1>
    <div class="content">
○以镶黄旗汉军都统王进泰、为直隶天津镇总兵。左都督和硕额驸富森额、为山西太原镇总兵。　　

○赈恤湖南新宁县水灾贫民。　　

○旌表守正捐躯之河南舞阳县民韩成文妻贾氏。　　

○丙戍。上至观德殿孝贤皇后梓宫前奠酒。　　

○谕、朕命班第前往四川。虽为办理粮运。用兵非其专责。但伊身为本兵。且系军机大臣。于军中攻剿事宜。及将弁功罪。皆伊职掌所在。不得以专办粮饷。遂一切置之膜外。乃伊觇军务未能速竣。既不恳身任其事。惟请另派大臣经理。而于讷亲、张广泗、之乖张退缩、老师糜饷。初未据实入告。及降旨询问。伊于张广泗之罪。直陈无隐。而一字不及讷亲。为大臣者。固宜如是乎。在伊心。自谓办粮无误。即为克尽己职。其他自有任其咎者。惟欲脱身事外。为自全计。而无吉凶同患之心。此种习气。在朝大臣。亦多不免。独未遇其事耳。居心若此。国事其何赖焉。班第不称兵部尚书之任。但办理粮运、尚属妥协。著从宽降为侍郎。其兵部尚书员缺。著舒赫德补授。现在户部办事乏人。著暂行兼理。　　

○谕军机大臣等。前因四川开捐粮运一事。抚藩内幕、营私图利。降旨令班第查参。今据班第奏称。仓德幕友余铭。勾串党类。合夥充商。包运军粮。且于新开例内、已捐知县。其有无长领脚价、亏欠米石、结党营私情弊。现在饬查等语。藩司衙门。乃钱粮总汇。幕宾例有关防。余铭乃敢勾党充商。包运军粮。至有余赀、捐纳知县。则其平日必有串通书役、欺骗官民、藉事婪贿之弊。此等幕宾。何以不行题参。是否尚有应行查办之处。著传谕班第。令其确讯严参。以未儆戒。至原任官员子弟、及现任人员内。有藉托亲知、充商包运者。其倚势作弊。罔法营私。亦宜严查确究。具摺奏闻。毋得姑纵。　　

○命兵部尚书舒赫德、为会典馆正总裁。　　

○丁亥。皇太后至观德殿孝贤皇后梓宫前临奠。　　

○上诣皇太后宫问安。　　

○至观德殿奠酒。　　

○谕曰。鄂容安已署理河南巡抚。阿哥书房、一时不得其人。盛安获罪之处。本无可赦。亦不宜再用。但念其一时冒昧。所谓愚而可悯者。其硁硁自守。犹可在书房效力。著于阿哥师傅处赎罪行走。　　

○谕军机大臣等。驻藏办事副都统拉布敦奏称。珠尔墨特那木札勒寄知。阿里克地方交易回子等告称、准夷现在内乱。伊即移知珠尔墨特那木扎勒。严饬各卡谨密防守。如有准夷来到。即送至藏等语。藏地关系紧要。驻藏大臣。凡事最宜查取确实。权其轻重。相机办理。不可稍有滋事。现在索拜、因阿哈雅克卡座、报有千余人形迹可疑之语。遂怀畏怯。将唐古忒番人、妄行移拨。殊属轻忽。拉布敦当以为戒。准夷狡诈。向与土伯特不合。互相窥伺。若将准夷人等容留藏地。将来必至扰乱。著寄信拉布敦。准夷倘有投藏之人。当饬各卡、谕令退回。断不可容留一人。并令传谕珠尔墨特那木扎勒、遵照办理。　　

○军机大臣等议覆。船厂将军永兴奏报、该处派兵一千名。拨协领二员、佐领防御十二员、骁骑校十二员、管领。每兵给马三匹。锣锅帐房、豫备整齐等语。查永兴料理时。尚未接到臣等原议。不知该兵等由京分起、自驿站前往。是以给马过多。锅帐亦属多备。应移咨永兴。或二人合给马三匹。或一人给马二匹。锅帐等酌减。并委官一同来京。候各兵起程时。将原马及帐房锣锅等带回。至棉甲、永兴已经给发。京中无庸重给。并行文盛京、黑龙江、二处。一体遵照办理。得旨。依议速行。　　

○又议覆、陕西巡抚陈宏谋奏称、陕省收成歉薄。粮价倍于常年。所有兵丁米豆草价。不敷购买。查该省米豆价值。于雍正元年定例。米、豆、每石折银一两。草、一束折银一分。如歉收之年。该督抚声明具奏。乾隆二年。因陕省歉收。粮价昂贵。草束短少。奉旨。米、豆、每石加增银五钱。草、每束加增银五厘。此系特恩。并不为例。未便援请。应仍照定价给发。得旨。西安驻防官兵。现在应领米豆草束。著照乾隆二年加增之例。减半赏给。以示优恤。　　

○兵部议准、盛京将军兼办宁古塔将军阿兰泰奏称、年满仓官愿补武职者。定例引见记名。候本旗骁骑校之缺。于出兵效力之记名领催用过三缺后、题补一人。但宁古塔、伯都讷、拉林、三姓等四处。骁骑校缺少。是以升补壅滞。请于本翼五个佐领下。不论旗分题补。如补别旗缺。候本佐领下缺出。仍行调还。至此项年满仓官候补骁骑校者甚少。而补用之后。本翼防御之缺甚多。不久可以升转。于出兵效力记名人员升选。并无壅滞。应如所请。从之。　　

○命协办大学士户部尚书傅恒、为大学士。　　

○云南开化镇总兵康世显故。予祭如例。　　

○戊子。孝贤皇后梓宫移奉静安庄。皇太后至观德殿临送。上至静安庄安奉。奠酒。　　

○诣皇太后宫问安。　　

○己丑。谕、嗣后御门升殿、一应外面行走、列名。傅恒在前。内廷军机处行走、列名。张廷玉在前。　　

○又谕、据那苏图奏。直属地方。今岁收成丰稔。惟是幅员辽阔。如宣化府属之西宁县、蔚州、蔚县、三州县内。间有雨旸不能应时。及偶被微雹之处。俱勘明被灾不及五分。其新旧钱粮、例应缓至来年麦熟后徵收等语。宣属系积歉之区。且地方寒冷。播种秋麦者甚少。若仅缓至来岁麦熟后徵收。输将未免拮据。著将西宁、蔚州、蔚县、三州县被灾不及五分之各村庄、应徵新旧钱粮借谷。俱加恩缓至来年秋成后徵收。俾民力宽纾。示朕体恤边民之意。该部即遵谕行。　　

○兵部议准云贵总督张允随议奏、滇省各营余丁系于各兵子弟内选充随营操演。遇额缺即于余丁内选补。仍于兵丁子弟内挑补余丁充数。遇出师调遣有此余丁。营伍仍然充实况本年川省咨调滇兵协剿。因口外马匹难行每兵一百名。随带余丁三十名各给器械。沿途负运军装。进战看守营垒。是滇省余丁。同兵丁一体操防调遣。于营伍甚有益未便裁汰从之。　　

○户部议准、贵州巡抚爱必达奏称、川省军前寒冷。出师兵丁。请照滇省例。按名给毡衫一件。支司库正项制造俟凯旋日于兵饷内分季扣还从之　　

○吏部题、大学士傅恒应定何殿阁、及兼何部衔。得旨、傅恒著为保和殿大学士、兼户部尚书。　　

○赈恤山东邹平、长山新城、济阳滋阳、宁阳邹县、金乡、鱼台、济宁、汶上、博兴、乐安、寿光、平度、昌邑潍县、胶州、高密及济宁卫二十州县卫水灾贫民。　　

○庚寅谕曰大学士傅恒奉命经略金川军务。朕念金川用兵。几及二载。尚未成功。固由士卒不能鼓勇先登。摧锋陷阵。然此非独士卒之过也。讷亲、张广泗等。措置乖方。毫无谋略。不身亲督阵。畏缩不前。且号令不明。赏罚不当。将弁因而效尤。至临阵时、亦择可以障蔽之地。为自全计。惟令士卒冒险受伤。士卒独非身命乎。冰雪冱寒、瘴疠暑毒之区。荷戈擐甲。昼夜勿息。暴露于悬崖峭岭间每念及此。朕心为之恻然。讷亲、张广泗、既重治其罪。其士卒两年以来。重罹锋镝饥寒之苦。虽在军律。兵不用命。法所不容。但士卒实为主将所误。咎归主将。则伊等罪为可宽、而情为可悯。现在经略大学士傅恒、赍往内帑银两。著将汉土军士。分别赏赉。以示投醪实惠。鼓励士心。务令踊跃前驱。锐师冞入。迅奏肤功。至将弁等、既久未成功。虚糜廪禄。均属有罪之人。非惟赏不当加。伊等亦何颜受赏。但亦因讷亲、张广泗、老师欺蔽所波及。朕故不罪。今经略视师在彼。一应满汉将弁。俱著宽其既往。以励将来。尚其各知奋勉。思盖前愆。使壁垒一新。旌旗生色。共成伟绩。伫待策勋。布告军营。咸使知悉。　　

○又谕曰。达勒当阿现赴金川军营。所有镶蓝旗满洲都统事务。著贝勒罗布藏兼管。　　

○以两广总督尹继善、为户部尚书。　　

○辛卯。上诣皇太后宫问安。　　

○幸丰泽园。赐经略大学士傅恒、并随征将士等宴。　　

○诣雍和宫行礼。　　

○谕、旗人因孝贤皇后梓宫暂安观德殿。不敢举行嫁娶。亦未可定。今皇后梓宫已经安奉静安庄。其有未经嫁娶者。著照常举行。　　

○又谕、户部侍郎员缺。著三和调补。其工部侍郎员缺。著班第补授。班第未到任之前。仍著三和兼理。　　

○又谕曰。参将永柱、统领马柰一路官兵进攻。尚属奋勇。所有从前革职之案。著该部准其开复。　　

○谕军机大臣等。班滚虽未拏获。而罗于朝、革松结、皆曾亲见。且此二人、皆庆复所信用。伊等既有确供。即可服庆复之心。著将罗于朝、革松结、密行拏解来京。以凭讯结此案。如讷亲已经起程。著即传谕班第、傅尔丹等、遵旨办理。无得疎脱。并宜详慎严密。勿得稍有漏洩。　　

○四川提督岳钟琪奏。九月十二日。同护军统领法丑、派侍卫京皎、丹泰、钟秋等、协同副将铁景祐等、领兵攻康八达山梁。大败贼番。是夜。参将乌德纳等、领兵暗击康八达山下河边跟达等处。夺毁大战碉二座。小战碉三座。平房四十间。木石各卡十座。石洞二座。焚贼粮十二仓。十四日。又攻取石洞一座。计得跟杂一带地方、南北约四十余里。东西约二十余里。是夜。贼番来犯营卡。遇伏伤败。十八日夜。守备张汉等、领兵由沿河一带、克取葛布基大碉八间。小平房六间。木城一座。石卡四处。斫破大皮船四只。前后杀贼甚众。查看彼处。左倚山险。右近大河。前有恶尔溪大战碉六座。周围俱有石城。贼番甚众。又有日旁山贼、及康八达山上贼众救应。我兵攻战一夜。未免疲乏。后无接应。因暂收兵。奏入。谕军机大臣等。据军营奏报、党坝一路官兵、九月内斩获贼番、烧克战碉、夺取仓舍等情形。较之别路。大有起色。良由岳钟琪调度得宜。是以有此克获。金川军务。从前因讷亲、张广泗、乖张迟误。深负朕恩。今已重治其罪。特命大学士傅恒前往经略。大学士矢志笃诚。必能使壁垒一新。功成迅速。不似讷亲等之偷安自逸。致馁士气。但军机惟在呼吸之间。岳钟琪现在军中。身膺重寄。乘此破竹之势。如有应行奋往、取效当前者。即相机董率将士。鼓勇先登。纵未能犁庭扫穴。而多克坚碉。擒剿丑类。长驱深入。亦足以壮先声而褫贼魄。即经略到后。诸事虽属同功一体。尚不若经略未至之先。岳钟琪自行出力奏捷。足以见伊感激图报之实心。仰副朕弃瑕录用之本意。岂不更于颜面有光耶。其目下进取光景若何。著一并具摺速行奏闻。可传谕知之。　　

○又谕、此次岳钟琪所报、攻克跟杂、葛布基、等处看来似距贼巢不远。但此处图中未经注明。著将军机处奏片、并金川舆图、寄与傅尔丹、岳钟琪。令其将现在攻克地名。并各路官兵、某人所领已至某处、某人所领尚驻某处、计离贼巢道里若干。逐一粘签、即速驰奏。　　

○护川陕总督傅尔丹奏谢。得旨。讷亲等辜恩负国。已有处分。卿今护理总督。董兵临敌。岂可坐视。且朕今命大学士傅恒前往经略。卿岂可待大学士之至、而后告成功耶。此际宜勉之。可进则进耳。此旨到。将近日情形。卿何以鼓励布置。何以进取攻夺。一一据实速奏。以慰朕望。不可仍似讷亲、张广泗、之流也。　　

○工部等部议覆。大学士管南河总督高斌奏称、江南堤工。每岁加高五寸。销银不过三万两。绵亘千有余里。经历一年。人畜践踏。风雨摧残。所加五寸。仅抵剥蚀。是以不能如豫、东、两省之高厚。请将岁抢二修、桩埽钱粮节省之数。斟酌多寡。每岁相度平险。于岁加五寸外。随宜加培。所用钱粮。总不得过四十万两。统于该年桩埽等工、汇册报销等语。查岁抢报销。向无定额。今若以四十万两为准。恐开捏报侵冒之渐。应行令河臣。督同该道。亲行确勘。审视水势之大小。工程之平险。有应加培者。逐一妥办。仍照例分案造报。从之。　　

○命署刑部尚书阿克敦、管理翰林院掌院学士。　　

○壬辰。上至静安庄孝贤皇后梓宫前奠酒。　　

○谕、督抚丁忧。不得遽行送印。任内文卷。择司道一人代行。听候谕旨。方行离任。此定例也。今据湖广总督新柱奏报、湖南巡抚杨锡绂丁忧。援照前抚赵宏恩之旧案。将印信交与布政司护理。在杨锡绂之意。不过以守制为重。欲博尽孝之虚名耳。不思定例既有司道代行。一切政事。自可无庸分心。于尽孝之道。两不相妨。而巡抚责任封疆。印务关系重大。定例候代。殊有深意。赵宏恩所行。岂可援以为例。即如吴同仁、一闻母病。弃官而归。经督抚参劾。朕以其尚知子道。格外宽免。今乃以贿托荐举败露。好名究何益耶。嗣后督抚、俱著遵例行。有似此者。以违制论。　　

○谕军机大臣等。现据傅尔丹奏请、添调满汉官兵二三万。朕已命军机大臣酌量分派调往。计其陆续到营。当需时日。从前岳钟琪减彻土兵。召募新兵千有余人。颇称精锐。昨奏到党坝进攻情形。屡有克捷。固由岳钟琪调度有方。而新募士卒之奋勇得力。已著明效。现在所有缺额。自应尽数召募充补。其各路军营。据报现存二万五千余人。此内老弱伤病不堪临阵者。著于经略大学士傅恒未至之先。即行实力裁汰。就近召募骁勇。以实军伍。务期士皆果锐。饷不虚糜。如机有可乘。即宜鼓勇深入。不必坐候经略之至。前降谕旨甚明。再、前据讷亲奏报。哈攀龙在军前、尚有劳绩。而后此并未见伊出力之处。哈尚德向负勇名。董芳等亦经朕特遣。诸人现在进剿何地。有无奋往行走。著傅尔丹传谕询问。令其各行具摺。交傅尔丹、由驿站速奏。寻护川陕总督傅尔丹、署四川巡抚班第、四川提督岳钟琪、覆奏。现在军营缺额、及老弱伤病等。遵旨召募裁汰。查定例、阵伤亡故兵丁。应于军务事竣后。查明伊属眷口、养赡无资者。准给半饷。但出师日久。必俟事竣查办。家口待哺堪怜。前任督臣张广泗。令各营阵亡者。如系守兵。悉停募补。以其粮给故兵家属。系战兵。则令守兵充补。以所遗守粮给故兵家属。以致兵额愈缺。请现在阵伤亡故兵丁。即行文本营。查明如有亲老丁单、别无子弟顶补者。即给半饷养赡。不必俟事竣。其遗缺、即行募补。经军机大臣议准行。　　

○调江西巡抚开泰、为湖南巡抚。以山东布政使唐绥祖、为江西巡抚。登莱青道卫哲治、为山东布政使。　　

○癸巳。谕、兆惠现在出差。其户部侍郎事务。介福不必署理。著舒赫德兼管。行走在侍郎之前。　　

○谕军机大臣等。金川小丑。尚未荡平。朕已专命大学士傅恒前往经略。克期奏功。除前经派调东三省、及京兵共五千外。现在军营兵数、尚觉未足。经军机大臣议。于陕、甘、二省调拨汉兵一万五千名。云南调拨汉兵二千名。贵州调拨汉兵二千名。湖北、湖南、各调汉兵四千名。西安调拨满洲驻防兵二千名。四川调拨满洲驻防兵一千名。朕已允行。著该督抚将军副都统等、详加选择。务期汉仗雄壮。技勇熟练。方准入选。定期来年三月内、全抵军营。毋得贻误。至西安与四川相近。令该将军会同该抚、作速料理。约俟经略到营之时。即令抵营。四川近在本地。更宜即速办理。此等兵丁。俱不得以老弱疲怯之人、冒滥充数。现在军营、因从前挑选不慎。饬令严行裁汰。此次各省兵丁到营之时。经略自必据实奏闻。倘有前项疲弱充数之弊。朕惟各该督抚将军副都统等是问。　　

○军机大臣等议覆。护川陕总督傅尔丹、酌陈添调满汉兵丁事宜。奏称、现存战兵。各路止二万四千九百余名。应请于云、贵、湖南、三省、及川、陕、二省、调汉兵二三万名。其满洲兵、请于奉天、宁古塔、黑龙江、三处、调取四五千名。京师八旗内、调取一二千名。定于明年四月内、齐集至营。其调取汉兵之内。云南可派广南府土官侬振裔、二官侬振冈、领精壮沙兵二千名。内带板蚌习水性者三百名。又临安府纳娄司土官普天明、土千总李必胜、领精壮黑猓猡一千名。元江府土守备施诺利、土千总施尼勒、方国臣、共领精壮黑猓猡一千名。再、贵州长寨营、定番州、二处、派带狼毒药箭土兵五百名。以上各兵。皆勇悍惯战。为金川所畏等语。除满洲兵、已于东三省及京师八旗内、派出五千名。无庸置议外。查陕、甘、二省兵数。约及十万。原拨止一万余名。应请再调一万五千名。云南共兵四万八千余名。已调二千名。应再调二千名。贵州共兵三万七千余名。已调三千名。应再调二千名。湖南共兵二万四千余名。应调四千名。湖北与湖南接壤。从前岳钟琪亦曾请用楚兵。应亦调四千名。以上共有二万七千名。再请于西安驻防旗兵内调二千名。四川驻防旗兵内调一千名。以足三万之数。陕、甘、二省、应派总兵二员、副将二员、参将四员、统领。湖南、湖北、各派总兵一员、副将二员、参将二员、统领。云南、贵州、各派总兵一员、副将一员、参将一员、统领。西安应派副都统一员、协领一员、统领。四川应派协领一员统领。务于来年三月内、齐集金川军营。其所奏调遣云、贵、沙兵之处。傅尔丹不过得之访闻。其是否有用。俟臣傅恒到营之日筹酌。得旨。依议速行。　　

○又议、金川一路驿站。应设专员承办。方期迅速无误。自京至西安。计二十四站。西安至成都。亦二十四站。请每二站、设笔帖式一员。拨什库一名。往来稽查。每十站、设司官一员。总司稽察。所设驿站内、有两驿相距远处。于适中之地、添设腰站。交各该督抚妥酌。其口外未设驿站处。现据四川巡抚、咨明兵部。由成都、灌县、汶川、三江口、瓦寺、漩口、一路。自红石起、到军营。安设马步二十四塘。每塘马十二匹。马夫六名。挂号兵一名。蛮夫三名。但口外地方。与内地情形不同。如何安设联络之处。难以悬拟。请派笔帖式十员。拨什库十名。司官一员。跟随经略大臣。于应设台站处、分布驻劄。所有应派笔帖式、拨什库、及司官等。交该部旗拣选。送军机处挑定派往。得旨。依议速行。　　

○甲午。上诣皇太后宫问安。　　

○定卤簿五辂之制。谕、朕敬天尊祖。寅承毖祀。坛庙祭器。聿既稽考古典。亲为厘定。命所司准式敬造。质文有章。精洁告备。自今岁圜丘大祀为始。灌献陈列。悉用新成祭器。展虔敬焉。古者崇郊享。则备法驾。乘玉辂。以称钜典。国朝定制。有大驾卤簿。行驾仪仗。行幸仪仗。其名参用宋明以来之旧。而旗章麾盖。视前倍简。今稍为增益。更定大驾卤簿为法驾卤簿。行驾仪仗为銮驾卤簿。行幸仪仗为骑驾卤簿。合三者则为大驾卤簿。南郊用之。方泽以下。皆用法驾卤簿。五辂酌仿周官及唐宋遗制。金、玉、象、革。各如其仪。乘用亦自今岁南郊始。光昭羽卫。用肃明禋。谕所司知之。　　
</div>
    <div class="pagination">
<a href="清实录乾隆朝实录_page453.html">上一页</a><span>...</span><a href="清实录乾隆朝实录_page449.html">449</a><a href="清实录乾隆朝实录_page450.html">450</a><a href="清实录乾隆朝实录_page451.html">451</a><a href="清实录乾隆朝实录_page452.html">452</a><a href="清实录乾隆朝实录_page453.html">453</a><span class="current-page">454</span><a href="清实录乾隆朝实录_page455.html">455</a><a href="清实录乾隆朝实录_page456.html">456</a><a href="清实录乾隆朝实录_page457.html">457</a><a href="清实录乾隆朝实录_page458.html">458</a><a href="清实录乾隆朝实录_page459.html">459</a><span>...</span><a href="清实录乾隆朝实录_page455.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
