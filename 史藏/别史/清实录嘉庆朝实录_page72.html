<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 72 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 72 页/共 523 页
  </h1>
  <div class="content">
   ○壬辰。孝淑皇后殡宫月祭。遣官行礼。　　

○调吏部尚书朱圭、为户部尚书。都察院左都御史刘权之、为吏部尚书。户部尚书范建中、为左都御史。　　

○癸巳。谕内阁、本年正月内。遣副都统张承勋、为正使。礼部右侍郎恒杰、为副使。恭颁高宗纯皇帝遗诰于朝鲜时。朕曾面谕张承勋等、以此次奉使朝鲜。非如常时之敕封国王及世子可比。如该国王有馈送使臣礼仪。不得收受。是以张承勋等、将国王馈送礼物。欲而不受。复经该国王、将原奉高宗纯皇帝准收正礼谕旨。呈出阅看。伊等仍不敢收受然不应令差人将礼物赍至鸭绿江滨。嘱令原使带回。以致该国赍送礼物人员。远道携随。徒劳驿站。办理殊属错误。因将张承勋、恒杰、交部议处。并将拘泥错误缘由。降旨谕知该国王。又令军机大臣。当面传谕该国使臣知悉。该国王自应钦遵朕旨。将礼物收回。乃事隔数月。该国备译官李邦华。携带私书。令赍咨官李光稷。向副都统张承勋宅内投递。经张承勋将李邦华原书进呈。朕阅书内所叙情形。其前此赍送土仪物件。似尚在江边守候。殊属非是。李邦华此信。或系未经呈明该国王。竟自携带来京。而天朝法令森严。人臣从无外交之事。断不敢将属国陪臣书信。匿不奏闻。亦无将已却之土仪。又复私相授受之理。该国王应将李邦华李光稷。各加严饬。并约束陪臣。嗣后不得带呈私书。至所留土物。即遵前谕收回。不必再渎。俟该国遇有喜庆事件。遣使到彼。该国王仍可敬遵高宗纯皇帝谕旨办理。以尽事大之礼也。　　

○又谕、据军机大臣等、将安徽贵池县民人方士杰。呈递封奏进呈。阅其文理清通。所奏事件。尚属可行。已留中备览。方士杰、著赏授入学生员。准其乡试。　　

○以故科尔沁贝勒古穆扎布子三音济雅图、袭爵。　　

○甲午。上诣雍和宫行礼。火神庙拈香。　　

○谕内阁、本日军机大臣接据候选从九品雒昂呈递封事一件。内所陈剿抚事宜各条。其言尚属可采。亦多近日已见施行之事。是其人尚有出息。著自备资斧前往陕西。交与松筠差委。如果奋勉出力。即照原衔补用。　　

○谕军机大臣等、本日雒昂呈递封奏、内称鼓励乡勇以助军威。原赦引降以分贼势。其言多有可采。军营堵剿贼匪。原藉乡勇以助官兵。带兵大员。亦多量为奖拔。但止系虚给顶带。殊未足收其实效。嗣后各路将领。于乡勇团头分外出力杀贼者。即议请授职。予以实在顶带。义勇知有破格之荣。自然效命争先。于协剿更为得力。又良民被贼围裹。割辫为记。面刺白莲教字样。逼勒入夥。其有悔罪出降者。官兵若因其显有教匪标识。悉予骈诛。则畏死附贼者益多。嗣后带兵大员。务须查讯明确。如实系被胁良民。毋论短辫刺面。俱准归降。给照复业。使陷入贼中者闻风投首。亦解散贼党之一法。此二事。著额勒登保妥协酌办。　　

○兵部以武会试中额请。得旨、汉军取中四名。奉天取中二名。直隶取中九名。陕甘取中五名。广东取中七名。河南取中三名。山东取中五名。江苏取中二名。安徽取中二名。山西取中三名。湖北取中二名。湖南取中一名。四川取中二名。广西取中一名。福建取中一名。浙江取中三名。江西取中二名。云南取中二名。贵州取中一名。　　

○以都察院左副都御史广兴、为内阁学士。兼礼部侍郎衔。　　

○以奏报军需不实。革福宁副都统职衔。　　

○丙申。上诣宣仁庙凝和庙拈香。　　

○命二十七月内、停止阅看冰技。　　

○丁酉。谕内阁、胡齐仑身为道员。经手湖北襄阳局军需四百一十九万余两。并不按例支发。于奉文扣平之外。复又私扣银至二万九千余两。任情馈送。其罪甚重。因将胡齐仑革职。拏解来京。交军机大臣。会同刑部严行审讯。并传集人证质对。今据审明属实。照侵盗钱粮入己数在一千两以上例。问拟斩监候。洵属法无可贷。自剿办教匪以来。迄今四载。所费帑项多至七千余万。贼匪滋扰。始自湖北。而军营馈送之风。亦始自湖北。毕沅身为总督。公然提用军需正项。信任胡齐仑一人经理。恣意侵扣。实为首先作俑。如毕沅尚在。朕必立寘重典也。军营带兵大员。如明亮。永保等、藉剿贼为名。稽延时日。不愿蒇事。其意以功成受赏。即加五等之封。诏糈自有定额。不如常在军营。厚享馈赂一领兵过往闲。而年得动至盈千累万。以养寇为肥身之计。以糜帑为饱橐之资。纵贼蔓延。日久未灭。皆由于此。即如毕沅馈送永保银二千两。胡齐仑馈送永保银六千两一节。伊等即因永保在京监禁。欲行佽助。亦当各出己资。何得用国帑为朋情耶。试思此项银两。皆兵丁等衣粮屝屦之资。今忽短饷八千。则从征之士。因兹而罹冻馁之患者。不知其几千人矣。而欲令其踊跃戎行。克敌致果。其可得乎。从征之士。不能饱暖。焉能破贼。以致贼害良民。不可屈指。其罪皆由于此等劣员所积也。朕亲政以来。将军营积毙。屡次严饬禁止。而伊等习为故事。仍恐相率效尤。不得不再为明白晓谕、俾知儆惧。现在四川军饷。已彻底查办。务使领兵各员。无利可图。方能专心剿贼。以冀速蒇大功。至胡齐仑为此案罪魁。今问拟斩监候。核其情罪。明年秋审时。必当予勾。且业已动刑。监禁一年之久。或致病毙。转得幸逃显戮。然予以斩决。在胡齐仑虽不足惜。而于本律究有所加。朕详慎庶狱。俱系按律办理。从不肯有意从严。胡齐仑著即处绞。余依议。将此通谕中外。并领兵大员及现办军需者知之。　　

○明亮奏报、歼毙张汉潮贼匪。出力员弁议叙有差。赏兵丁一月钱粮。　　

○以户部右侍郎盛住、为总管内务府大臣。　　

○戊戌。谕军机大臣等、前此陕省贼匪。一被官兵逼剿。即向老林翻山逃匿。看来老林大山。实为藏奸之薮。此时贼氛已净。此等处所。必当酌加清理。适本日召见彭元瑞。奏及陕省终南山。绵亘八百余里。山内地界。皆系岐山、凤翔、武功、盩厔、郿、鄠、咸宁、长安、蓝田等九县分段管理。而山内地方辽阔。居民稀少。又子午谷一道。向来本禁止行旅往来。后毕沅因递送金川文报、改由子午谷行走。取道便捷。较之旧时驿路。可近七八日之程。辟成通衢。以致贼踪得由此奔窜。其山脊已闲有民人耕种。此等地方。既系山径僻杂。又延袤广远。与其置之空闲。徒为盗薮。何若酌为疆理。安置编氓。且现在难民就抚之后。无家可归。无地可种。即官给银两。藉资口食。祇能赡给一时。亦岂能久安生计。若资粮用尽。无以自存。势必故智复萌。仍为草窃之事。朕意南山内既有可耕之地。莫若将山内老林。量加砍伐。其地亩既可拨给流民。自行垦种。而所伐材木。即可作为建盖庐舍之用。并察看山内地方形势广狭。或分建县治。或设立厅署。并安设营汛。移驻弁兵。以资管束弹压。其官廨所需木植。取给老林。亦属甚便。且就抚之民。又可佣工觅食。亦以工代赈之一法。从此作为土著。各安本业。既有恒产。必有恒心。于招徕安抚。及因地制宜之道。岂不两有裨益。此即仿明代原杰。经理郧阳。绥辑流民之遗意而小用之。实善后所急宜筹及者。松筠。台布。务须实心经理。妥协筹办。况陕省前有拨发饷银一百万两。正可作为一切善后事宜之用。从前平定新疆。拓地二万余里。我皇考于一切善后事宜。区画尽美尽善。是以数十年来。相安无事。松筠。台布。皆系素能体国爱民者。于此事亦当筹画万全。为久安长治之计。或伊二人酌量一人。亲往查勘明白。会同商办。更可得有把握。断不可祇图目前急于完事。仍致有名无实也。将此传谕知之。　　

○贷齐齐哈尔被旱八旗驿站屯丁口粮。并免应交谷石。　　

○己亥。谕内阁、本年值武会试之期。向例于殿试后。除挑用侍卫外。其余俱分别营卫守备选用。但念今年武会试。业经加恩广额。中数稍多。其卫用守备。及各营守备员缺。需次自不乏人。又有捐班轮次闲用者。是此项分别营卫选用守备。计其得缺。须在十余年或数十年之外。未免守候年久。著再加恩。将此次殿试武进士。除挑用侍卫外。其余俱分发川陕楚豫、及曾经调兵各省。以营守备试用。俾得及时自效。并著兵部查明档案。所有现在用兵及调兵各省。按照调兵多寡。拟定应发若干员数目。开单进呈。候朕简发。　　

○庚子。上自咸福宫移居养心殿。　　

○谕内阁、本日给事中甘立猷。御史叶绍楏、马履泰、俱以编查户口申严保甲条奏、夫保甲一法。原系比闾族党之遗制。稽查奸宄。肃清盗源。实为整顿地方良法。久经定有章程。祇缘地方有司。因循日久。视为具文。甚或办理不善。徒滋扰累。以致所管地方。盗匪潜踪。无从觉察。而其奉行不力之毙。如该给事中等所奏、州县地方辽阔。户口畸零。虽有亲身编查之文。仍未能遍历乡村。细询名字。祇凭书吏乡约。朦胧开造。并因册籍繁多。需费不少。胥吏既难赔垫。官亦徒有捐名。仍不过官责胥吏。吏通乡保。转以点充乡约为利津。取具保结为奇货。而乡保既无专责。谁肯以不干己之事。赴诉于不理事之官。十家门牌之法。并不清查。奸盗藏匿之区。无从举发。他如捕役坐食。养贼分赃。地方官亦不复查察。种种毙端。实同一辙。是非湔除积习。实意讲求。何以遏奸萌而安良善。特此通谕各督抚。务须督饬所属。查照旧定章程。实心劝导。选充公正里长。编立户口门牌。务使一州一县之中。人丁户业。按册可稽。奸匪无所容身。游民胥归约束。仍随时巡历抽查。不使吏胥等藉端滋扰。傥有仍前废弛。或日久生懈。有名无实。惟各该督抚是问。将此通谕知之。　　

○辛丑。截留湖北漕米六万石。以备军糈。　　

○以故奉恩将军肃兴子秀良阿、袭职。　　

○壬寅。上幸庆郡王永璘第。　　

○德楞泰奏报、剿除高家营贼匪。生擒首逆高均德。高二等、得旨奖赉。封德楞泰二等男。授参赞大臣。副都统衔温春等、议叙赏赉有差。赏兵丁一月钱粮。　　

○杭州将军成德、以年老休致。以都察院左都御史范建中、为杭州将军。以吏部左侍郎顺天学政赵佑、为都察院左都御史。转吏部右侍郎周兴岱、为左侍郎。调工部右侍郎童凤三、为吏部右侍郎。刑部右侍郎汪承霈、为工部右侍郎。以候补按察使祖之望、为刑部右侍郎。　　

○命吏部右侍郎童凤三、提督顺天学政。　　

○癸卯。上御紫光阁。阅中式武举马步射。　　

○谕内阁、朕莅紫光阁阅武进士骑射。路过实录馆。因念在馆人员。值此天气渐寒。朝夕纂办。著加恩于例支柴炭外。所有冬腊正三月。每月赏银五十两。以为灯火薪水之资。在广储司库内支领。并著为例。　　

○甲辰。上御紫光阁。阅中式武举技勇。　　

○御乾清宫。引见中式武举。亲定甲乙。　　

○乙巳。上御乾清宫。赐殿试武举一甲李云龙、曾大观、张万清、三人武进士及第。二甲白凤山等六人、武进士出身。三甲刘云彪等五十五人、同武进士出身。　　

○谕内阁、刑部等衙门奏、世袭男爵云骑尉兼三等侍卫庆麟、派送梓宫。在路因病逃走。照从车驾行而逃者职官拟绞监候之例。将庆麟拟绞监候一摺。固属照例办理。但念庆麟究因带病前往。曾经两次向该章京处告假未允。病迷失路。仍行自回通州。若照部议。则有心逃走者。又当何如。庆麟、著革去世袭男爵、并云骑尉、及三等侍卫。从宽发往伊犁。交与保宁严行管束。　　

○以翰林院侍读学士刘镮之、为詹事府詹事。　　

○旌表守正捐躯直隶东明县民何玉道妻王氏。河南杞县民邓甫妻刘氏。　　

○加赈江苏崇明县风潮灾民。　　

○丁未。谕内阁、本朝自设立军机处以来。向无诸王在军机处行走。正月初闲。因军机处事务较繁。是以暂令成亲王永瑆。入直办事。但究与国家定制未符。成亲王永瑆。著不必在军机处行走。现在军机处大臣人少。傅森、著仍在军机处行走。　　

○以生擒首逆高均德。并节次打仗出力。赏总管逊多保、佐领哈勒章扣、骁骑校扎呼岱、巴图鲁名号。都司王玉龙、守备汪澐、防御达明阿、云骑尉塔木哈图、骁骑校隆太、布勒特、花翎。领催倭赫等、蓝翎。余升擢有差。　　

○戊申。理藩院奏、郭尔罗斯公贡格喇布坦之子公绰克温都尔恩克巴拜、不遵部饬。将私行开垦地亩之民人驱逐。反增募多人。请就近交吉林将军。及该盟长等查办。得旨、如所奏行。　　

○己酉。命吏部尚书刘权之、兵部尚书傅森、署工部尚书盛住、在紫禁城内骑马。　　

○予湖北阵亡协领果勒明阿、富清祭葬世职如例。佐领阿尔萨兰。福禄。达齐纳。防御萨哈布、四德、满栋阿、骁骑校哲库、阿勒济善灵海、祭葬加等。世职如例。前锋爱星阿等二名、领催官禄保等二十八名、披甲尚那布等四百十一名、赏恤如例。四川阵亡游击德宁、都司安如峒、守备王大勇、张维纪、樊模、参领阿勒精阿、护军校澄照、蓝翎长宝柱、和布昇额、祭葬世职。额外蓝翎长德寿、前锋伊清阿等、赏恤如例。　　

○庚戌。上诣慈宁宫寿康宫行礼。　　

○谕内阁、户部议驳、两江总督费淳奏、上下江津贴银米互相仿照办理一摺。所驳甚是。前据蒋兆奎奏、请于州县浮收漕米内。划出一斗津贴旗丁。经大学士会同该部、议以所奏断不可行。今费淳所奏、与蒋兆奎前奏。名虽异而实则同。若如所请。是所云不准浮收者。仍属有名无实。据摺内称下江酌裁漕费。而加徵米十五万石。上江耗米照旧徵收。而加徵赠银二万六千余两。是非加赋而何。且钱粮为巡抚专管。该督何以并不会同上下江巡抚公同酌议。仅用单衔具奏、殊属非是。况本日复据岳起奏到筹议旗丁津贴一摺。摺尾声明系与该督合词具奏、而所议与费淳前奏互异。是该督并未与巡抚会商。先后两歧其说。可见外省督抚会衔具奏之事。皆属具文。何尝志同道合。以公事为重。此等陋习不除。难臻治理。除将岳起之摺交部核议外。现在正届开徵之期。该督抚等当督饬地方官。仍遵旧定章程。一面开兑。傥有不肖州县。藉端浮收。即当严参究办。至津贴旗丁之款。应如何筹议之处。统俟荆道乾奏到后。一并交部详议。再降谕旨。　　

○辛亥。谕内阁、朕恭阅皇考御极初年谕旨。曾令在京大臣。密保才守出众之员。以备擢用。于延访人材之中。收兼听并观之效。朕躬揽庶政。首重得人。自当率循旧章举行。用资简任。著满汉大学士六部尚书侍郎。及三品以上之都察院通政司大理寺堂官。于京外各员内。有操守端洁。才猷干济。及平日居官事迹可据者。各举所知。密行保奏。不必急遽塞责。不得稍有徇私。滥举充数。以副朕广咨博采至意。　　

○以通政使司通政使赓音布、为都察院左副都御史。　　

○壬子。谕内阁、京城前三门外。居民稠密。商贾辐凑。宵小最易藏奸。近因查办长新店被劫一案。究出盗匪。多有在城外各处潜踪。及茶坊酒肆会聚者。京师重地。岂容宵小藏匿。贻累地方。因思提督例系驻劄城内。城门上钥以后。外城巡捕员役。或未能实力巡防。不可无大员弹压稽查。以专责成。现在京营添设总兵二员。提督布彦达赉、系御前大臣。管理事务较繁。必应居住城内。难以兼顾城外。著派左右两翼总兵官二人。每月轮出一人。在南城外驻劄半月。督率所属。昼夜认真巡缉。并赏给郑源璹入官房屋一处。为该总兵住宿办公之所。该总兵等、务须实力稽查督缉。俾盗匪歛迹。居民安堵。以副委任。　　

○又谕、前因勒保自简任经略以来。安坐达州。从未亲自督兵。惟将各路军营情形。每隔旬余。汇报塞责。迟延日久。办理毫无把握。以致贼匪东奔西窜。官兵往来追剿。迄无成功。种种玩误。其罪甚重。是以特令魁伦、驰往川省署理总督。传旨将勒保革职拏问。另授额勒登保。为经略大臣。彼时并未将勒保家产查抄者。祇因勒保尚无别项赃款。嗣经湖北查出军需底帐。如明亮、永保、庆成、鄂辉等、俱经得受馈送。提用饷银。先后降旨查抄。而勒保在川。于军需项下。查无侵用入已实据。是以至今总未籍其家产。盖查抄之事。原所以儆贪墨。若身任大员。赃私累累。自当将其资产入官。以抵贪婪之罪。如并无犯赃事迹。即另有别项罪名。亦止按例科其应得之罪。不将家产查抄。此办理之权衡。非偏徇勒保也。本日据魁伦审讯勒保供情定拟一摺。朕详加披阅。如勒保并不留心体恤兵丁。于喧闹生事之满兵。不即查明严办。又不将领队之讷音劾参。总兵德龄被贼戕害时。不即派兵将前往接济。明亮、恒瑞、不听调度。亦未据实参劾。而于接到倭什布咨会。有贼匪窜入楚境之事。并不速行具奏。传询之下。勒保转以恐烦圣心为词。此四字尤为内外臣工通毙。殊不知朦混日久。激成事端。岂不更烦圣心耶。此皆勒保昏愦错误之罪。今魁伦逐款审讯明确。将勒保按律问拟斩决。实属罪所应得。惟勒保自春闲委任经略时。朕曾有令其居中调度之旨。彼时原以经略大臣。惟在决几制胜。不责以冲锋陷阵之事。初非令其安坐军营。不一亲临行阵地。乃勒保昏愦糊涂。错会朕旨。半载以来。惟在达州附近地方。劄营株守。竟成一汇报军情之员。任阃寄者岂宜若此。究念其系误会前旨。拘泥糊涂。尚可稍从末减。且勒保总统军务以来。所有首逆王三槐、冷添禄、冉文俦、包正洪、龚文玉等犯。皆以次就获。虽非勒保亲往督拏。然究系伊所派调。与在微功。又前次剿办贵州狆苗。则系勒保之功。一手办竣。曾蒙皇考加恩。锡以封爵。自平定后。至今狆苗安静无事。其功亦尚足录。断不可泯。勒保、著从宽改为应斩监候。著魁伦接奉此旨。将朕格外施恩之处。向勒保宣谕、即派委妥员。将勒保解交刑部监禁。并将办理缘由通谕知之。　　

○又谕、礼部奏、原任云贵总督鄂辉、未便仍令入贤良祠一摺。所议甚是。鄂辉前此办理苗疆军务。尚为奋勉。伊身故后。曾蒙皇考加恩入祀贤良祠。今查出湖北动用军需底帐内。鄂辉得受馈送银两。竟至四千余两之多。是以降旨将鄂辉家产查抄。如鄂辉尚在。必当计赃治罪。今因身故。免其深究。并将伊房产分别变抵赏还。伊子所袭世职。亦不追夺。已属朕格外施恩。岂可复令其滥膺祀典。鄂辉。著照部议。不准入祀贤良祠。　　

○旌表守正捐躯四川犍为县民黄士进妻卞氏。　　

○癸丑。予山西故河道总督兰第锡、入祀乡贤祠。从巡抚伯麟等请也。
  </div>
  <div class="pagination">
   <a href="清实录嘉庆朝实录_page71.html">
    上一页
   </a>
   <span>
    ...
   </span>
   <a href="清实录嘉庆朝实录_page67.html">
    67
   </a>
   <a href="清实录嘉庆朝实录_page68.html">
    68
   </a>
   <a href="清实录嘉庆朝实录_page69.html">
    69
   </a>
   <a href="清实录嘉庆朝实录_page70.html">
    70
   </a>
   <a href="清实录嘉庆朝实录_page71.html">
    71
   </a>
   <span class="current-page">
    72
   </span>
   <a href="清实录嘉庆朝实录_page73.html">
    73
   </a>
   <a href="清实录嘉庆朝实录_page74.html">
    74
   </a>
   <a href="清实录嘉庆朝实录_page75.html">
    75
   </a>
   <a href="清实录嘉庆朝实录_page76.html">
    76
   </a>
   <a href="清实录嘉庆朝实录_page77.html">
    77
   </a>
   <span>
    ...
   </span>
   <a href="清实录嘉庆朝实录_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
