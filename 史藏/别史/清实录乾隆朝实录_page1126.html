<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1126 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1126 页/共 1860 页</h1>
    <div class="content">
○经略大学士公傅恒等奏、九月初八日。猛拱土司浑觉、送到象四只。求为代奏。情词恳切。再查猛拱所有印信。据浑觉供称、原系中国颁给。后被火烧。另为镕铸等语。今土司倾心归化。办运粮石。较内地土司更为奋勉。请敕部铸给猛拱宣抚使司印信。发至滇省颁给。下部知之　　

○又奏、九月初十日。派前哨索伦录旗兵二千余名。前往蛮暮。十一日、臣等督兵前进。行至四十里邦齐烈地方。留心探访。并无贼匪消息。臣等师进猛养。计程六站有余。到彼时、土司如果归顺。即随机抚谕。带领前进。以壮军威。即或逃窜。则分兵搜剿。随即过江。缅匪固守蛮暮渡口。则拨猛养之众。前往蛮暮西岸。以击其后。自可过渡老官屯系贼人要隘。我兵据此。贼匪彼此不能相顾。臣等兵至蛮暮。会同阿桂、务期先取老官屯。比及攻破所有军需粮饷。谅已到齐。其如何分兵攻取。临时再行具奏。得旨、好。伫候捷音。陆续速奏　　

○又奏、臣等由猛拱起程后。天气晴和。河水减退。官兵行走甚便。现今已届寒露。病者甚少。浑觉、兴堂扎等、俱奋勉出力。臣等会同进兵时。将二人带领。直抵阿瓦城。得旨、欣悦览之。稍宽慰怀　　

○又奏、贺丙前在腾越时。已遵旨赏给千总职衔。嗣因抵允帽后。伊办事出力。奏请升赏守备衔。臣等自允帽起身因大江西岸地方。非贺丙所属。其夏鸠台站。递送文报过渡。及接济站兵口粮。均须本处人料理。已将贺丙留住允帽。再查贺丙、系戛鸠头人之子。应仍令其管辖戛鸠允帽一带地方。俟缅事办竣。指定所属界址。并请照内地土司之例。给与印记。得旨、览　　

○又奏、臣等至猛养地方。前哨兵击杀数贼。生擒二名。兴堂扎夺取猛养寨。并令官兵搜取附近贼寨。十七日留住一宿。官兵寻得已熟田禾数处。即令刈获。以作军粮。浑觉、脱猛乌猛等、所办粮石。陆续运至猛拱。足以敷用。臣等于十八日起程。住南洞干地方。三更时候。千总霍明崇、把总哈得隆、及兴堂扎等还报。夺取南隼寨、莫邦寨外。复夺二寨。共夺得牛二十八只。粮十五石。男女三十五名口。寨长邓睦、莫邦博孟、一并擒来。臣等审讯邓睦、莫邦博孟、俱未从贼抗拒。宽宥不杀。以示恩惠。交浑觉、兴堂扎、带同前进。以备驱使。所擒拉匿拉赛、即行正法祭纛。臣等复行三站。至蚌板雅地方。派兵搜剿贼寨。贼皆逃避。擒得男妇六人。寻得熟田六七顷。令官兵收获充粮。得旨、欣慰览之　　

○副将军尚书伊勒图奏、臣与阿桂行抵新街。船只亦于十八日毕集。访知自新街前进。必至哈坎。始可渡江。闻哈坎地方有滚弄洲。洲内有贼寨。若自滚弄洲渡哈坎。可就近搜查。商诸阿桂、意见相同。遂于二十二日渡滚弄洲。二十四日渡毕。于各寨内、搜获男妇五人。已送交阿桂办理。臣至洲之西涯查勘。江之西至哈坎地方。皆峻岭深丛。凡坎上可登之路。皆立长卡。卡内贼匪。约二三百名。以鸟枪相拒。臣遂分派兵三百余名。于二十六日五鼓时。令领队大臣明亮等、分三队攻取。臣与提督伊昌阿、侍卫官员等、于江岸放炮助威。及黎明、贼始知觉我兵船只抵崖。奋勇争先。贼弃卡窜走我师遂得其卡。作速渡江。并于各处搜觅生擒二贼。次日渡毕。即起程赴猛养。迎会经略得旨、欣悦览之。汝实长进矣。勉之　　

○副将军阿桂奏、臣至野牛坝。有蛮暮夷目。率官弄地方犭□罢夷来见。询以贼人情形。据犭□罢夷炯底噶禀称。本年懵驳盖造大寺。派官弄五寨人解运木植。七月间解送至节盖。住九钮地方三日。并未闻懵驳死信等语。报闻　　

○署云贵总督明德奏、准阿桂咨称、铜壁关至蛮暮。各台俱安设征兵。即日均当调彻。令照关内之例。安设滇兵。其自蛮暮进发。始应酌派征兵。随时安设。又大军进剿。铜壁关、稽查最要。杨双河、山深箐密。有小路通考官屯。须派兵守隘巡逻等因。查铜壁关至蛮暮。军台共五站。已于每台安设千把二。兵四十。马二十其铜壁关、杨双河、各挑留兵二百。千把外委四。副将巴福书、驻铜壁关。游击胡承英、驻杨双河。报闻　　

○署云南巡抚彰宝奏、永昌府保山县。系大兵凯旋汇集之地。仓储应早筹备。请于保山县、及永昌府所辖各土司地方。采买米一二万石。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十三


大清高宗法天隆运至诚先觉体元立极敷文奋武孝慈神圣纯皇帝实录卷之八百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。冬。十月。己酉朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆三十五年时宪书　　

○谕、今日召见广东按察使富松、奏对全以汉语。深染汉人气习。伊系富达里之子。久任道员。一味养尊处优自耽安逸。不复知有满洲旧风。岂可令其仍居外任。富松著留京候旨另用广东按察使员缺。著阿扬阿调补李本著调补四川按察使。其福建按察使员缺。著张镇补授　　

○谕军机大臣等、杨廷璋奏、查审肃宁县武生孔圣宗、具控刘乔龄减租夺佃一案。业经讯出原任肃宁令王汝木、管门家人张福元、有串通夤缘贿嘱减租各情节。请旨将王汝木革职解审等语。王汝木、著革职。该员籍隶山东诸城县。前已告病回籍。著富明安即速遴委妥员前往该处。将王汝木、及伊家人张福元、严行押解。迅赴直隶。交杨廷璋质审。沿途务须小心管押。隔别递送。毋任同行串供。捏词诡卸。将此传谕知之　　

○又谕曰、杨廷璋奏、查讯肃宁县武生孔圣宗、控刘乔龄等减租夺佃一案。请将告病回籍之前任肃宁令王汝木、革职咨提究审等语。王汝木、著革职审拟。已有旨令富明安、将王汝木、及伊家人张福元解赴直隶。一并质审。其会同勘办之章京和尔景阿、亦岂得诿为不知。现交军机大臣传讯。俟询明并案查审。至此案九月初五日传谕该督查讯。何以不即亲提究讯。直俟回省后经两司等审详。始行核奏。办理殊属迟延。已于摺内批示。并将此传谕知之　　

○又谕曰、富明安奏、修理霸闸要工一摺。据称、于本年五月二十二日具题。旋于五月二十六日奉到新例。工程数在一千两以上。令先行奏明。再行造册题估等语。金口、黑风、二闸。该抚既称系要工。坍损当修。自应及时赶办。且该抚甫经具题。即奉有工部奏准先行奏闻之例。尤应上紧查奏。以期迅速竣工。何必更待原题覆到再办。乃以五月内接准部咨。迟逾四阅月之久。始行入告。殊不可解。此项闸工。若果属紧要。刻不容羁。岂容旷日因循。耽误公务。今以此时具奏之案。勘估兴工。尚需时日。如此泄泄从事。又岂承办要工之道。富明安身任巡抚。于此等事件。任意稽延。则平日之玩忽阘冗。已可概见。著传谕富明安、将应修坝闸各工。即速督饬上紧据实估办。并将因何迟滞缘由。具摺覆奏。若因此传谕。意存文过。转将应办要工。捏词支饰。则是自取罪戾。断难逃朕洞鉴也。寻奏、臣于具题后。奉到新例。意谓前经请旨。宜候部覆。是以未行另奏。嗣又查阅海疆。于九月方回。故至迟误。现在坝闸工程。已督饬各员上紧估办。得旨。诸事如此。何以胜任　　

○庚戌。上御乾清门听政　　

○谕、前以东三省人员。不识汉字。难以办理绿营事务。谕令兵部查奏。遇绿营员缺。停其补放。至伊等子孙。生长在京者。原与旧满洲无异。自应分别拣用。此次彻回人员。著引见后候旨。并交八旗都统等、查明在京已历两代者。嗣后仍准其选补绿营。但不可因有此旨。于骑射清语。皆不学习。致染汉人习气　　

○又谕曰、苏尔德、著往喀什噶尔。更换秦璜来京。富松著以按察使衔、赴和阗办事　　

○谕军机大臣等、据彰宝奏、查钞革职呈贡县知县杨家驹任所赀财。仅现银三百余两。钱七串余文等语。该犯办理军需。科派民钱三百八十余串。银一万八千余两之多。且领餧马匹。既不发价。需用夫役。又复短给工钱。是其贪婪肥橐。所歛银钱。一时岂能花用。即摺内所称查封之外。尚有借给保山县知县徐名道银二千两。为数亦属有限。必系该犯被控离任时。自知干犯重法。豫为隐匿寄顿。以致所存无几。著传谕彰宝、即提杨家驹严行确讯。该犯所歛银钱如何使用。因何仅存此数。或另有隐匿寄顿情弊。务令据实供明。毋任丝毫掩饰。仍将讯问情由。即速覆奏。寻奏、查讯杨家驹、因公科派等情属实。其赀财别无寄顿。即遵旨先行正法。教谕沈锠。帮同科歛入己。拟绞监候。该管各上司分别参处。得旨、该部覆议具奏　　

○辛亥。谕、据弘晀等奏称、西陵隆恩殿内。供奉佛像、并悬挂珠旛。被太监周进超窃去。现在讯究等语。陵寝重地。特派贝勒贝子公总管大臣等驻守。自应敬谨稽察。何至被窃。此非寻常疎忽可比。弘晀、永泰、均著革职。该管太监等、著一并拏解来京。交内务府大臣严审治罪。并谕各陵贝勒贝子公总管等、嗣后务须小心看守。不得专诿之太监等。致有疎失　　

○谕军机大臣等、今年安徽、湖广、江西、等省。各有被水州县。西成未免歉薄。其江苏、浙江、二省。又因雨水连绵。低田间被淹浸。福建、山东、广西、亦有山水陡发。一隅偏灾。陕、甘、一带。夏间得雨稍迟。并雨雹之处。节次皆经降旨。分别赈恤缓徵。并谕酌借耔粮。毋令黎民稍致失所。各该督抚、自当仰体朕心。实力妥办。但恐被灾略重处所。明岁二三月间、青黄不接之时。民食或有拮据。著传谕各该督抚、将所属被灾各州县。明春是否尚须加赈。或再借耔种牛具之处。详悉查勘。据实迅速覆奏。候朕酌量加恩　　

○又谕。据崔应阶奏、现在严缉黄教案内要犯朱天麟、多方设法。遍加察访。尚无踪迹等语。朱天麟、助逆主谋。罪大恶极。务宜加紧捕获。即正典刑。但此等匪犯。行踪诡秘。窜伏靡常。闽粤地界毗连。而台郡尤多广东民人杂处。该犯见黄教伏诛之后。或竟窜入广东。潜踪遁匿。均未可定。著传谕李侍尧、迅速遴委能事员弁。于闽粤邻接地境。严密躧缉。毋任漏网迁延。现已批谕崔应阶、令其差人访。缉并著一面即将该犯年貌籍贯开明。星飞咨粤。会同密速根寻。毋得稍有疎懈。将此并传谕崔应阶知之　　

○又谕、据曹秀先奏、浙江余杭县南湖。久经于塞占垦民田以致山水发时。杭、嘉、湖、诸郡。易被淹浸。请敕地方官查勘疏浚。永杜水患一摺。所奏甚为近理。余杭南湖。既承天目山之水。以资杭、嘉、湖、三府灌溉之利。所关甚重。自当令其潴洩得宜。俾无淤垫。乃因久未开浚。致令无识乡民。因葑淤占垦。专利病邻。止顾一隅有限之熟腴。而阻三郡无穷之美利。于理既未平允。即以升科而论。岁徵不过一百七十余两。而一经山水骤涨。节宣无地。遂使杭、嘉、湖、府属洼下之区。多被淹浸。势必分别蠲缓赈恤。所费何啻什倍尤属得不偿失。其间轻重权衡。较然可见。著传谕永德、即亲往履勘。悉心筹画。如果湖田梗遏水道。即当设法挑浚宽深。使下游各府。永藉灌输利赖。并查明上南湖旧有之田。乡民于何时侵占。因何报垦升科。详悉清厘。妥协办理。若该处形势。不尽如曹秀先所言。或上湖之田。艺辟已久。无碍水源。则又不必尽弃民恒产。惟应将下湖通身浚挖。并量设堰闸。使得容蓄来源。疏通泉脉。于水利农田。两不相妨。方为妥善。永德务须实力承办。毋得稍涉粉饰。及为迁就调停之计。即将实在情形。据实奏闻。如或草率了事。将来或尚有滋害之处。惟于永德是问。所有曹秀先摺、并著钞寄阅看。寻奏、南湖开自汉熹平间。旧有上下两湖。上南湖地势本高。前明淤涨成田。势难浚复。下南湖承余杭上游之水。西南一带。有开垦升科田亩。占据湖身。应行清厘。至苕溪诸水。本不与南湖合。无关杭、嘉、湖、三府水利。惟湖东设有滚坝。坝内皂荚塘。关系余杭民田。应加培补。请照绍兴修筑南塘例。按亩出钱。官收民办。得旨。如所议行　　

○命户部右侍郎索琳、兼管钦天监事务　　

○缓徵江苏上元、江宁、句容、溧水、高淳、江浦、六合、长洲、元和、吴县、吴江、震泽、常熟、昭文、昆山、新阳、太湖、娄县、青浦、武进、阳湖、无阳、金匮、江阴、宜兴、荆溪、靖江、丹徒、丹阳、金坛、溧阳、山阳、阜宁、清河、宋东、盐城、高邮、泰州、东台、江都、仪徵、兴化、萧县、邳州、太仓、镇洋、海州、沭阳、泰兴等、四十九州县厅。苏州、太仓、镇海、镇海、镇江、淮安、大河、扬州、仪徵等、八卫。八年水灾民屯额赋。并旧欠漕粮　　

○壬子。上御懋勤殿。勾到奉天、陕西、情实罪犯。停决奉天斩犯三人。绞犯十五人。陕西斩犯四人。余七十二人、予勾　　

○谕、户部奏、主事五诚、笔帖式雅郎阿、因解送云南饷银失鞘革职。前经奏请留部行走。俟四年无过。再请奏补。今准吏部咨称、饷鞘已获。准将该员等照例开复一摺。此例殊未允协。解员中途失鞘。实难辞典守之咎。革职分所应得。虽盗犯已经全获。并非该员在彼协缉。亦止当定以年限。准其留任自效。即地方官戴罪勒缉者。获犯虽当开复。而其懈疎于前。岂无应得处分。至解员既已懈疎于前。一经地方官获盗。转得因人攘功。于失事处分。全无干碍。其将何以示儆。吏部原定此例。尚未免从前官官相护积习。著交该部。将此例另行明晰妥议具奏。其五诚等二员。即著照新例行。寻议、疎失饷鞘革职解员。遇地方官获贼后。京员、令在原衙门行走。外任、令赴原省效力。均不准食俸。四年无过。再行开复。至失事地方官。革职留任。于一年限内贼犯全获。改为降一级留任。三年无过。方准开复。从之　　

○又谕、据傅恒等奏称。达兴阿、在军营不能得力。请彻回本旗调用等语。达兴阿、身任总兵。不知奋勉。殊为不堪。著革去总兵。令在护军校上行走　　

○又谕、据良卿奏、审讯革职威宁州知州刘标、亏缺铜本脚价银四万八千三百九十余两外。约计少铅七百余万斤。核缺工本脚价银十余万两。所有专管铅务之粮驿道永泰、亲临知府马元烈、请革职究审。并恳简派大臣来黔会审等语。永泰、马元烈、均著革职。派内阁学士富察善、驰驿前往。会同该抚一并详查严审究拟具奏。良卿在任四载。属员承办铜铅。亏缺如此之多。漫无觉察。所司何事。著交部严加议处。刘标欠项。若不能完。即著良卿等三人分赔　　

○谕军机大臣等、据良卿奏、参革威宁州知州刘标、亏缺铜本脚价银四万八千三百九十余两外。约计少铅七百余万斤。缺工本脚价银十余万两等语。刘标经管厂务。亏缺铜铅工本脚价银。至十余万两之多。恣意侵渔。实出情理之外。现已派内阁学士富察善、前往会同该抚严审究拟。著传谕杨廷璋、即速派委妥员。前往该犯原籍大城县地方。将伊家产严密查封。毋任稍有隐匿寄顿。其任所赀财。并著良卿一并查封　　

○又谕、据雅郎阿奏、孟艮土目召散、猛勇土目召工、整欠土目召教、及景海头人等、遣人投诚。进献马匹等物。当将来使遣回。仍亲往查办等语。雅郎阿以夷情无定。召散又系首事要犯。并未亲来。不允其请。所办尚是。但云带兵亲往。殊可不必。现在大兵前进。缅匪内溃。召散等无所依倚。欲来投诚。或亦情事所有。倘领兵前往。伊等实意乞降。将欲剿杀乎。抑欲安抚乎。莫若待其自来。酌量办理。此际若伊等亲来即将召散锁拏。其余酌为赏赉。令暂回原处。静候恩旨。纵令伊等畏罪不至。雅郎阿仍宜在边界防守。俟大功成后。阿桂巡查落卓一路。再行剿办。著并传谕傅恒等知之　　

○命奉恩辅国公永璥、总理西陵事务　　

○癸丑。上御太和殿视朝。文武升转各官谢恩　　

○谕、前以揆义、于江西藩司任内。与属员黄肇隆交结并有托买优伶、及收受礼物等款。因降旨交高晋、将黄肇隆提审具奏。今据奏称、黄肇隆与揆义逢迎结纳各款。一一供认。并究出揆义滥行卓荐黄肇隆、及违例豫借养廉。请拏交刑部治罪等语。揆义前于盗犯龚在山、攘为湖北盘获一案。已照部议革职。令以三等侍卫衔、前赴喀什噶尔效力。今既据高晋审出贪鄙营私各情节。自应按律治罪。揆义、著革去侍卫职衔、拏交刑部讯明治罪　　

○又谕曰、暻善、著往喀什噶尔更换范宜忠来京。徐绩著以按察使衔、赴哈密办事　　

○谕军机大臣等、据高晋奏、查审黄肇隆与揆义交结逢迎一款。讯出揆义前在藩司任内。曾发给黄肇隆银三百两。代雇优童。并受其馈送。滥行保荐。及违例借给养廉各情节。请旨交刑部讯明治罪等语。揆义已赏给侍卫职衔。令往喀什噶尔办事。昨据伊报称、八月自河南确山县起程。著传谕明山、即遴委干员。赶往前途。于揆义所到之处。拏解来京。交刑部审讯。沿途务须小心管解。迅速递送。毋任托病迟延。及畏罪自戕致干罪戾　　

○又谕、据阿思哈奏、军营粮马不敷情形一摺。甚属非是。已于摺内批饬矣。军营所需粮马。自当豫筹妥协。至师行以后。即应就所至之地。随宜筹办。或于投顺之犭□罢夷等、发价购买。其未经归附者。亦不妨掠取充用。即如经略傅恒、自戛鸠一路前抵猛拱。沿途所需粮石。皆买自猛拱所属犭

□罢夷。其数甚为充裕。可见事在人为。若措置得宜。则军行皆得实济。倘必需尽由内地接济。且必满意计算。势将一步不可行。有是理乎。又如马匹一项。固由进兵期早。致沿途不无倒毙。但今岁全赖师期较早两月。是以猛拱一带。皆为我有。若必顾前顾后。则缅匪必早已得信。守拒戛鸠。又安能长驱直入乎。看来今岁进兵一节。惟傅恒勇往直前。实心筹办。即阿桂已不无却顾逡巡之意。而阿思哈、则更怯懦不堪。伊前日奏办粮情形。已微露畏难之意。今竟显为此奏。明欲先占地步。在伊未尝不以此奏为得计。独不思行军之事。功过皆当共任。岂能因其豫为奏及。遽得为之宽解。且此番进剿缅匪。实有难于中止之势。若如阿思哈所见。竟以为万难措手。直欲阻挠军务。全不顾国体所系。是诚何心。阿思哈如此行为。竟不能承受朕恩矣。至所称后队兵到蛮暮。藉壮军声。更不成语。我兵正当渐次前进。傅恒一到。即可分路攻取老官屯。其蛮暮等处。不迪后路策应。并非大兵屯驻之地。又何必须藉以示壮。而阿思哈所言。竟庸谬畏葸若此。阿思哈、著严行申饬。但伊既以粮马为言。内地亦不可不多方设法。广为接济。使彼得有所藉口。明德、办理粮马。乃其专责。屡经饬令加紧督办。且以筹及年余。何至今尚不能源源继续。而彰宝以协助之人。甫到滇省。一经催趱。所属即争先急公。明德岂竟全无人心。何竟不知愧奋。著传谕明德、彰宝、令其查明现在粮马等项。因何迟延。究系何人督办不前。即行据实参奏。并著将应用粮食。设法迅速接运。务在多多益善。及马骡牛只。亦竭力筹送。以资应用。彰宝任事奋勉。此时即协同明德、妥协经理。无分畛域。明德若因有彰宝同办。妄生诿卸之心。是又重自取戾。不能复为宽宥矣。将此明切传谕、并谕傅恒知之　　

○又谕、据钦天监奏、七月内彗星见。光照西南。经日度遂灭。今又见于西南。光照东北等语。从前彗星光射西南。以为剿灭缅匪之兆。今乃复见。殊觉可疑。现在傅恒等领兵前进。贼酋懵驳。或亲身投诚。或用计擒获。则犁庭扫穴。即可奏凯旋师。倘懵驳逃往暹罗。亦不必遣人追取。凡事之成功。原有难易。应戮力者。自须竭力办理。如尽力为之。势必不能。亦当知难而退。傅恒等计由老官屯。直取阿瓦。须防我兵深入。贼人潜袭其后。所关甚重。不可稍有疎忽。万一道路险阻。进兵不易。须早作退步。老官屯系紧要关隘。即于该处驻兵据守亦可。但道远难以悬揣。惟在傅恒等相机办理。此旨特因彗星复见。使知谨慎之意。著密谕傅恒知之　　

○吏部议覆、江西按察使佛德奏称、巡道有家吏之责。该管州、县、教职、首领、佐杂、等官。遇俸满甄别。应令各府、州、申送该道验看。出具考语。移司转呈督、抚、学政、核办等语。应如所请。从之。　　

○户部奏、云南解铜官李整笏、短少铜觔一案讯据该员供称、因碎铜五千六百余觔。并装坐船。遇风沉溺后。未及开报。至换船起剥。零块亦多脱落等情。应交沿途各督抚、查报核办。得旨、此项短少铜觔。据该解员称因碎铜包篓。恐有遗失。并装坐船。行至大峰朱滩。遇风沉溺。未敢将多装之数开报等语。似属实情。但此外尚短铜六千余觔。称系沿途抛散。安知非其长随家人等、见该员迂拙。不能照料。途中乘间窃偷。亦势所必至。今该员既有应得处分。而其家人转员得脱然事外。于情理亦未平允。著将该解员随带家人等、俱交刑部详悉研讯。有无盗卖舞弊确情。据实具奏。李整笏交部质讯。余依议　　

○以长芦盐政高诚、为西陵总管内务府大臣　　

○甲寅。上诣畅春园、问皇太后安　　

</div>
    <div class="pagination">
<a href="清实录乾隆朝实录_page1125.html">上一页</a><span>...</span><a href="清实录乾隆朝实录_page1121.html">1121</a><a href="清实录乾隆朝实录_page1122.html">1122</a><a href="清实录乾隆朝实录_page1123.html">1123</a><a href="清实录乾隆朝实录_page1124.html">1124</a><a href="清实录乾隆朝实录_page1125.html">1125</a><span class="current-page">1126</span><a href="清实录乾隆朝实录_page1127.html">1127</a><a href="清实录乾隆朝实录_page1128.html">1128</a><a href="清实录乾隆朝实录_page1129.html">1129</a><a href="清实录乾隆朝实录_page1130.html">1130</a><a href="清实录乾隆朝实录_page1131.html">1131</a><span>...</span><a href="清实录乾隆朝实录_page1127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
