<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 432 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 432 页/共 502 页
  </h1>
  <div class="content">
   ○调江苏按察使联英、为山东按察使。仍署漕运总督。以山东盐运使陈景亮、署按察使。江苏苏松常镇太粮储道汤云松、为按察使。　　

○以镶红旗汉军副都统巴扬阿、署荆州左翼副都统。扎萨克贝子德勒克多尔济、署归化城副都统。　　

○以湖南平江防剿出力。赏同知张岳龄、花翎。外委黄占魁等、蓝翎。余升补加衔有差。予阵亡把总张文藻、祭葬世职。　　

○予安徽潜山阵亡副都统衔协领西林布、参将吴明亮、祭葬世职。　　

○戊子。孝圣宪皇后忌辰。遣官祭泰东陵。　　

○谕内阁、前因会议军器王大臣等奏、阿巴噶扎萨克多罗郡王阿拉塔什第、报捐银两马匹。当经降旨交理藩院核议具奏。兹据该衙门查明定章。声明请旨。所有该郡王捐输银两马匹。应得奖叙。著一并移奖子弟。仍著理藩院核议具奏。　　

○又谕、劳崇光奏、甄别知县、分别革职降调改＜闲＞一摺。广东开建县知县调补电白县知县朱甸霖、前在东安县任内。折狱错谬。滥押无辜。乐会县知县柏卿额、办事粗率。吏治生疏。难膺民社。潮阳县知县吴裕徽、办公竭蹷。难胜繁剧。朱甸霖著即行革职。柏卿额著降为府经历县丞。留于广东补用。吴裕徽著即撤任。遇有相当中简缺出。另行请补。照例送部引见。　　

○又谕、劳崇光奏、请将办事荒谬之代理知县、革职拏问。并将交代蒙混之署任知县、暂行革职一摺。广东代理合浦县知县候补县丞卞霖、于前署知县丁用之身故后。如果交代款项。实有亏缺。理应核算明确。揭报参追。何得率禀本管知府。即邀同盐大使黄庆澄、守备杨绍贤、前往查抄丁用之寓所财物。且将抄存金银等项。动用开销。其衣物则称故员亲属领回。亦无领状。本任经徵税羡。又短交至六千余两之多。复于前署知县翁凤起、交代未清。捏称巳故灵山县知县胡国逵为监盘。蒙混结报。种种荒谬。胆大妄为。殊出情理之外。该署知府吕铨、于卞霖禀请查抄财物。率行批准。亦属昏瞆。且难保非有心纵容。卞霖著即革职拏问。翁凤起、吕铨、黄庆澄、杨绍贤、一并暂行革职。听候传质。以成信谳。而儆官邪。　　

○又谕、劳崇光奏、特参擅提盐饷、并擅卖仓盐之署知州、请旨惩办一摺。广东署连州直隶州事补用知府张崇恪、因地方防剿土匪。支发勇粮。并未禀明各该上司、辄行擅提盐饷、至三万余两。又提卖仓盐。抽收盐包。军需银两。自行动用。及被控行查。复含糊禀覆。推诿绅士。并不将提用支发实数。分晰声明。经该督等、撤任提省审办。犹复任竟耽延。显有藉端侵蚀。情虚畏审情事。张崇恪、著即行革职拏问。交劳崇光提同埠商、及经手绅士人等、严切审讯。究明实在银数若干。严追惩办。　　

○谕军机大臣等、前据玉明覆奏、咨取总官英秀禀词、与塔尔巴哈台俸满粮饷章京多銮布等、所供各情。互相歧异。当令玉明、饬英秀迅速来京。赴军机处、听候传讯。兹据彭蕴章等、呈递英秀亲供二纸。该总管前在塔尔巴哈台任内。办理哈萨克阿拉坦沙拉汗爵与绰坦承袭一案。据供不识回字。未识清文。尽凭本处律帖式阿弼善等、将回呈繙出。声称绰坦、系阿拉坦沙拉之侄。并不知系其甥。至讯以发给绰坦带顶翎文书一角。英秀亦诿为不知。总称系阿弼善、萨碧屯、多銮布、三人办理。显系有心狡赖。本日巳降旨、将英秀解任。由该旗交兵部解交扎拉芬泰、提同人证。严行审讯。此案英秀办理绰坦承袭汗爵之时。是否有心通同作弊。抑系阿弼善等、因其不识回文。任意蒙混。并多銮布曾否回过英秀、请其查明。及发给绰坦带顶翎文书。是否阿弼善等蒙混办理。著扎拉芬泰、亲提全案人证。并添派废员中汉人承审。务期水落石出。定拟具奏。其阿拉坦沙拉、有无投向俄夷一节。尤为紧要。又绰坦有无把持迫胁情事。并著密查具奏。英秀亲供二件。著钞给阅看。将此谕令知之。　　

○又谕、据庆昀奏、筹拟锡林郭勒备调官兵劄营地方。拟派查验操练之员。并请拨应需口分等项。请旨遵办一摺。前谕令锡林郭勒挑备马队兵一千名。马一千匹。在察哈尔择地驻劄。锡林敦勒所属之阿巴噶扎萨克旗。既与正蓝旗、及多伦诺尔厅相近。此项官兵。著即在正蓝旗地方驻劄。并可就近由多伦诺尔厅、购卖口粮。即派正蓝旗总管珠克都尔帕木、妥为照料。认真操练。查验军装器械。务令一律整齐。遇有调遣。即行迅速驰往。毋误事机。其应需经费。著即由多伦诺尔厅税务项下。酌量拨给。统归直隶报销。所有锡林郭勒备调官兵。应需口分。巳饬户部查明定例。应如何支给之处。咨明庆昀、以凭支放可也。将此谕令知之。　　

○命正黄旗蒙古副都统文俊、驰驿前往东陵。会同马兰镇总兵官存诚、查办事件。　　

○以失察司员蒙混画稿。马兰镇总兵官存诚、下部议处。　　

○以广东合浦等处剿贼出力。予马四儿等免罪。　　

○己丑。谕内阁、刑部候补主事何秋涛、呈进所纂书籍八十卷。著赐名朔方备乘。此书于制度沿革。山川形势。考据详明。具见学有根柢。何秋涛著加恩俟补缺后、以员外郎即行升补。并著在懋勤殿行走。毋庸常川入直。　　

○以刑部左侍郎灵桂、礼部右侍郎杨式谷、知贡举。　　

○庚寅。谕内阁、本年轮应查阅湖北、湖南、云南、贵州、四省营伍之期。湖北著即派官文、湖南即派骆秉章、云南即派张亮基、贵州即派蒋霨远、逐一查阅。认真＜闲＞校如查明训练不精。军实不齐。即将废弛之将弁。据实参奏。毋得视为具文。　　

○又谕、文煜奏、请将解犯迟延之员、摘顶勒缉等语。直隶廪生种世恩等、在山东恩县地方。被劫案内。究出平原县捕役冯连标等、有纠夥行劫。妄拏拷偪情事。经该抚饬令该县刘恩第、严拏解究。日久未据报获难保非有心徇庇刘恩第著先行摘去顶带勒限一月。严拏冯连标等、务获解审。限满无获。即行从严撤参。　　

○又谕、恽光宸奏、请将失守地方之镇将等官宽免处分等语。江西省自咸丰三年以来。叠遭匪扰经该省文武员弁。悉力防剿。业经全省肃清。功过尚足相抵。该司道府州等、失守属境处分。前经耆龄奏请宽免。所有兼辖统辖该管之总兵副将。参将游击等官。应得处分。著一并宽免。　　

○谕军机大臣等、本日据扎拉芬泰奏、探悉夷情。请乘机扼要、以资牵制一摺。据俄酋匡苏勒、与伊犁协领哈布齐贤等谈及、以＜口英＞夷欲赴津报复。莫若派兵遥攻印度地方。或可牵其内顾。而从此息兵。该将军探悉夷情。胪陈大略。亦以为机有可乘。因请怂恿俄夷、率偏师以攻印度之东南。嘉奖廓夷、出奇兵以捣印度之西北。并请密谕理藩院、派员晓谕俄夷。使一面檄调廓夷各等语。所奏系为夷务大局起见。言之实为详悉。惟该将军在外巳久。于现在所办夷务情形。尚未能深悉。如所称俄夷与我倍睦于前。不知现在俄夷驻京公使伊格那提业幅、屡次行文。欲于吉林所属地方。强分界址一节。哓哓置辨。其心实属叵测。并非因有人驻京。较前更为和睦。况俄＜口英＞口□佛三国。本属通同一气。筹攻印度之举。不但无此兵力。即能取胜。而其地仍为俄国所有。中国不能享其利。且中国若发此言。恐俄夷先送信于＜口英＞夷。以为构衅。是我所注意者。正为该夷所愚也。廓尔喀国小而贫。又本臣服于＜口英＞夷。今欲借其力以攻印度。彼必不敢得罪于＜口英＞夷。徒开其要挟诛求之衅。亦属无益而有损。著扎拉芬泰、密谕该协领等、不必与匡苏勒官再提此事。傥该匡苏勒官自行提起。可嘱该协领告以天朝抚驭外国。向以信义为重。断不暗用机谋。致开兵衅。至现在天津有备实不虑其报复。毋使该夷有轻视中国之心。此旨密寄该将军阅看。不得令该处人等知之。以防洩漏另片奏、应交俄夷茶斤。宽备之五十箱。如下届交付时。夷人藉端争论。请饬酌量拨补等语。前据明谊奏、已将此项茶箱。发给商人售卖。明年如需用茶。该商人肯照数备办。如茶巳敷用。情愿按箱交银。业巳准其所请。著毋庸另议。将此密谕知之。　　

○又谕、有人奏、广东夷人占踞将军等衙署。设立＜口英＞口□佛总局。不准地方官抽收厘金。城内奸细极多。官之动静。夷能周知。夷之情形。官难测探。劳崇光大有孤立之患。请饬巡抚耆龄。速即赴任。择要驻劄外郡以相控制等语。前因夷情诡谲曾经谕令耆龄、于行抵粤境后。即派妥员入城、见劳崇光密商。或以剿匪为名带印出省。傥劳崇光未能抽身。即留该抚在外调度。以免该夷挟制本日据耆龄奏病体痊愈。业由江西启程。不日即可抵粤。此时＜口英＞口□佛两夷。志在报复。广东夷人于该督抚等、自必严为防范。傥径行入城。必致为所挟制。著耆龄于到粤后。酌度地势。驻劄外郡。与劳崇光互为援应。至＜口英＞口□佛离合情形。及调兵数目。虽经劳崇光探报、仍恐限于见闻。且因现处地内。或恐文报为夷人所见。有难于尽言之处。即著耆龄详细查探。随时密奏。原奏片著钞给阅看。将此由五百里密谕知之。　　

○伊犁将军扎拉芬泰等、奏报夷情叵测。得旨。目下津沽有备。实不虑其报复。果能悔过求和。天朝向以信义为主。断不以黩武佳兵为胜。亦不以开辟要荒为务也。此等语意。可作为该协领之意。随便向该夷官传述。以杜该夷轻视中国之念。又奏、探悉夷情。拟酌施饵钳之略。豫防水陆之交。批。所奏实为详悉。汝之注意。正为该夷所愚。前摺已批示矣。此摺未尽情形。寄谕汝知。　　

○调库尔喀喇乌苏领队大臣托克托鼐、为伊犁领队大臣。伊犁领队大臣穆克登额、为库尔喀喇乌苏领队大臣。　　

○予江西南安府守城殉难同知恩喜、祭葬世职。　　

○辛卯。谕内阁、前因吏部议奏刑部堂官。京察保送不实处分所引例文。尚未允协其两次出考各堂官又未分晰声明。当交端华、彭蕴章、另行核议。兹据奏称援照嘉庆年间成案。议以降二级调用。该堂官等于京察大典。滥行荐举不谙本部例案之员。实属咎有应得。惟念相习成风。不独刑部为然。此次姑从宽宥。所有滥保之刑部堂官大学士桂良、前任刑部尚书调任礼部尚书麟魁、刑部尚书赵光、前任刑部左侍郎今任工部侍郎国瑞。左侍郎齐承彦前任右侍郎今任镶白旗蒙古副都统孟保、并覆带出考之刑部尚书瑞常、左侍郎灵桂、署右侍郎宗人府府丞厉恩官均著加恩改为降二级留任。不准抵销。其两次出考之堂官。著吏部查取职名。再行罚俸三个月。以示区别。亦不准其抵销。嗣后每届举行京察之期。各部院堂官。务各慎选贤能。不得以劣员充数。傥敢再行滥保。一经查出。即行实降。不能再邀宽典也。　　

○谕军机大臣等、胜保奏、蒙亳捻匪猖獗。亟宜增调重兵。扼劄归德及永城一带。与鹿邑官军互为声援。然后简练精锐。与徐宿诸军。出境会剿。恳请饬拨吉林黑龙江、并西安马队。及直隶等省步队。赴豫调遣。并以安徽军营马队尚多。如能抽拨五百名。于麟瑞、萨萨布、善庆。克蒙额、四人中派委两员。管带赴豫。则吉林等处。亦可少为抽调各等语。直隶及陕甘两省官兵。叠经调拨出征。其吉林黑龙江马队。调赴各路军营者。为数尤多。均难再行抽拨。胜保现在督办河南剿匪事宜。兵力单薄。亦属实情。所有德楞额军营马队五百名。前因袁甲三奏、进攻凤阳须兵。准其暂留该营。傥北路紧要。即行撤回韩庄。著袁甲三、翁同书察看情形。如可无须此项马队。即于麟瑞等四人中、派委一二员管带。前赴河南。交胜保军营调遣。将此由六百里谕令知之。　　

○壬辰。谕内阁、前因张芾奏、部议阵亡人员。应得恤典。未能一律。请饬分别覆加议恤。当交兵部议奏。兹据奏称、该部前议各案。核与定例相符。惟各路军营将弁。由兵勇保升、递至副参游各官。而尚未有底缺者。击贼阵亡。俱照所得升阶议恤。其有缺之员。如仅得拔补外委把总等缺者。则不论保升之阶。转照本缺议恤。殊不足以昭平允。应如何妥议章程。以归画一之处。著该部悉心核议具奏。寻奏军营奏保升用升补。奏准升署。及题准推升选补各员阵亡者。均于奉准后、各照升阶议恤。从之。　　

○谕军机大臣等、前因俄夷。恃强烧毁乌鲁苏牡丹卡房。恐其复来肆扰。谕令特普钦收罗鄂伦春赫哲费雅哈等部落之人。使为我用。以资抵御。兹据特并钦等奏、查明鄂伦春一项人等、向分五路有库玛尔毕喇尔并墨淩阿鄂伦春雅法罕鄂伦春等项名目。总归布特哈总管管理。其人散居黑龙江右岸一带山野。以捕猎为生。每年秋后。往黑龙江左岸、外兴安岭以内。捕打进贡貂皮。至次年春间。仍回黑龙江右岸。捕牲为业。特普钦等先拟设法收罗叠加防范。因此项牲丁。巳于九年冬季。外出捕猎。春融即应交差。未便拘回亏课。此次接奉寄谕又派妥员、会同前派往之副管通格等筹办。拟于本年春季交差之后。即将此项牲丁。收罗团聚。分布要隘。可期缓急应用各等语。所筹俱属周妥。著即照所议办理。其应如何酌给口粮。俾其安业。不任任意游行。以受夷人笼络之处。并著妥议章程。奏明办理。至鄂伦春牲丁。每年进贡貂皮五百张。本年秋后。如果夷情紧急。仍须团聚。所有应捕进贡貂皮。著即免其交纳。俟夷以务稍平。再行照例捕进。将此密谕知之。　　

○成都将军有凤、因病乞回旗调理。允之。以副都统全亮、暂署成都将军。协领庆云、署副都统。　　

○癸巳。谕内阁、乐斌奏、故员领款无著、请饬历任藩司分赔等语。甘肃前任河州知州蒋立鏊、于咸丰三年采办铜斤。经前任布政使段大章、备发工本银钱。当时并未报部。嗣后该知州未能续交铜斤。接任布政使常绩、亦未催追归款。现在蒋立鏊病故。悬款无著。所有前项借发银一千七百两零。制钱五百千零。即著四川山西各督抚、饬令段大章、常绩、各半分赔。解交甘肃藩库。以清悬款。　　

○调甘省巴里镇总兵官张玉良、为肃州镇总兵官。肃州镇总兵官德明、为巴里坤镇总兵官。　　

○以甘肃办理河州等处回匪出力。副将成瑞、以总兵官用。赏参将松林、知州章礼筠、花翎。知府李怀庚等、升叙有差。　　

○甲午。孝仪纯皇后忌辰。遣官祭裕陵。　　

○谕军机大臣等、前调伊克昭、乌兰察布、两盟兵各五百名。令在绥远城择地驻劄。并谕成凯、勤加操演。以备调遣。兹据成凯奏两盟官兵业经行文催调。约计二月即可到齐。惟到城后令其常川操演。断难枵腹从事。必须豫为筹措。所需经费。拟于茶斤节省及道库储存税课、两项银两内。动拨支发。并责成归绥道贵肇、妥为经理。所筹尚属周妥。惟据称拟援照土默特蒙古官兵。每年春秋操寅之例。每兵每日。各给盘费银五分。管带官员。各按品级酌给。铅药等项。亦须筹备支发。著该将军核定每日需用银若干两。详晰奏明。一面咨照户部。以便将来报销。其牧放马匹。即照所议办理。以节糜费。将此由四百里谕令知之。　　

○又谕、明谊奏、贴补夷茶、核有赢余、请将本年应运茶斤、减数运解一摺。上年贴补俄夷茶斤。前据明谊奏称、有备茶五十箱。未经动用。本日复据明谊奏称、所有应交俄夷茶斤。计共付给一千四百三十一箱。除去包皮箱索外。巳符十二万斤之数。余茶六十九箱。除受湿之二箱不计外。实余茶六十七箱。并未用之备茶五十箱。共余茶一百十七箱。本年备办茶斤。请饬购运一千四百五十箱。以完尾案等语。此项贴补茶斤。既经明谊节省。余存一百余箱。所有本年应解正备茶箱。即著成凯、英桂、饬属共购茶一千四百五十箱。如期解往。其成色斤两。务须按照上年所购各箱备办。不得以上次算有赢余。稍涉草率偷减。转至不敷应用。将此各谕令知之。　　

○福建道御史白恩佑奏、津防重大。请豫筹后路。以保万全。得旨。所奏因为慎重起见。然驻兵筹饷。徒自糜费。况八年因门户巳失。不能不布置后路。现在津防周备。设该夷登岸。自有迎接之兵。著毋庸议。　　

○署四川总督曾望彦奏、官军追剿滇匪。连日获胜。拟先择尤保奏。得旨。零星获胜。并未痛加剿洗。著俟续获全捷。方准奏奖。　　

○以四川川北镇总兵官占泰、为提督。陕西西安城守营副将王凤祥、为四川川北镇总兵官。　　

○赏哈密扎萨克郡王伯锡尔、紫缰。并在御前行走。　　

○乙未。上诣大高殿行礼。　　

○还宫。　　

○以祭社稷坛。自是日始。斋戒三日。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。二月。丙申朔。谕军机大臣等、前因田庄台地方、情形紧要。谕令玉明等、于两岸炮台营垒各事宜。妥筹严密布置。兹据奏称、该处两岸炮台营墙。均须加高培厚。系属必需之工。合之在防弁兵。按月口粮。需费已觉其钜。原拟备调赴防之官兵二千名。势难全令到防。拟先由内城调拨兵一千名。派协领双成等统带。于二月十六日。分赴田庄台、两岸驻劄。并令挑马队二百名。由该将军亲自带往。相机布置。此外备调之兵一千名。分别留于各该处、应援设伏。暂缓到防。自系因经费不敷。藉节浮糜。所筹均尚周妥。即著照所议办理。至所称工费俱已酌减。兵饷尚属不敷。准其于库存银六万两内撙节动支。除该将军不领日支廪给外。期随办文案、并修工文武官员。随营差委兵弁。以及在防官兵。每日支领廪粮。需用银若干两。著该将军查明具奏。将此由四百里谕令知之。丁酉。祭先师孔子。遣大学士瑞麟、行礼。　　

○以举行仲春经筵。遣官告祭奉先殿。传心殿。上御文华殿经筵、直讲官肃顺、许乃普、进讲中庸、夫孝者善继人之志。善述人之事者也。讲毕。上宣御论曰。孝也者。先王所为至德要道也。亟人之孝。与常人异。天子之孝。与庶人异。尽伦尽制。皆孝中之志与事。即皆前之志与事也。中庸论武周之达孝。而申之以善继志善述事。诚以孝道至大。人子之心。在善窥乎天理人情之所同。因时起义。以求满其孝之本量而已。前人所有之志与事。固当敬承而勿替。即前人所未遑制作者。但使所志所事。协天理。顺人情。正不必前人所已为。而要皆前人所欲为。特时位不同。故前人未及为之。而有待于后人。是以论其迹则今昔异宜。推其本则后先同揆也。武周为人伦之至。故能善继善述。使孝之量充满而无遗。经所称通于神明。光于四海者。其武周达孝之谓乎。直讲官文彩、匡源、进讲易经、后以财成天地之道。辅相天地之宜。以左右民。讲毕。上宣御论曰。夫国于天地。必有与立。民者、天地所以立心者也。王者观天地之气化。以验民之从违。使民情上通乎君。而君道下济乎民。是以品物咸亨。而性命各正。此其义于泰象见之。天地之道。有寒暑昼夜之运。因而有作讹成易之宜。民生天地之间。或节宣失序。以昧生成之经。或俶扰乖和。以干阴阳之纪。岂民之失其性哉。天时地利有成规。而久而紊其节。则乖戾之气生。天经地纪有定则。而忽而反其常。则否塞之机伏。圣人成泰之功。与所以保泰之道。惟审其端于民情之通塞而已。是以祁寒暑雨。常恐民气之伤。必财成其过恶者。而后时行物生之机畅。通德类情。以求民性之遂。必辅相其不及焉者。而后易知简能之化成。盖其心通乎民隐。而扶持祐助。不以尊卑临之。而以左右命之。故曰天地所以立心者民也。生民所以托命者后也。圣人系泰之辞意深哉。礼成。上幸文渊阁。赐讲官、及听讲诸臣茶。复赐宴于本仁殿。　　

○谕军机大臣等、官文等奏、请饬催各省协饷等语。湖北入皖之军。共计六万人。分布各路。上年十二月间。官文因欠饷已近百万。奏请饬催陕西、山西、四川、江西、浙江等省。按月协济饷银。当经批令户部查议速奏。兹据该大臣等奏称、各省并无起解日期。现在楚军需饷甚亟。设有贻误。关系非轻。除山西有应解饷银二万两。改拨天津外。其余该省应解湖北饷银。仍著英桂迅筹起解。并著曾望颜、恽光宸、罗遵殿、谭廷襄、按照部拨数目。迅速解赴湖北军营。以资接济。将此由五百里各谕令知之。　　

○户部议准浙江巡抚胡兴仁、疏报富阳等县、开垦沙地九百三亩有奇。照例升科。从之。　　

○以湖北均州守城、及攻克武当山出力。予外委欧贵贤等、升补加衔有差。　　

○予安徽太湖等处、阵亡守备唐玉龄等、三百三十员名、赏恤有差。
  </div>
  <div class="pagination">
   <a href="清实录咸丰朝实录_page431.html">
    上一页
   </a>
   <span>
    ...
   </span>
   <a href="清实录咸丰朝实录_page427.html">
    427
   </a>
   <a href="清实录咸丰朝实录_page428.html">
    428
   </a>
   <a href="清实录咸丰朝实录_page429.html">
    429
   </a>
   <a href="清实录咸丰朝实录_page430.html">
    430
   </a>
   <a href="清实录咸丰朝实录_page431.html">
    431
   </a>
   <span class="current-page">
    432
   </span>
   <a href="清实录咸丰朝实录_page433.html">
    433
   </a>
   <a href="清实录咸丰朝实录_page434.html">
    434
   </a>
   <a href="清实录咸丰朝实录_page435.html">
    435
   </a>
   <a href="清实录咸丰朝实录_page436.html">
    436
   </a>
   <a href="清实录咸丰朝实录_page437.html">
    437
   </a>
   <span>
    ...
   </span>
   <a href="清实录咸丰朝实录_page433.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
