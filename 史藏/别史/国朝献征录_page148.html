<!DOCTYPE html>
<html>
<head>
    <meta charset="UTF-8">
    <title>国朝献征录 - 第 148 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 148 页/共 245 页</h1>
    <div class="content">
　　○户科左给事中沈公汉墓志铭 

　　公姓沈讳汉字宗海别号水西苏州吴江人也正德庚辰与子三百人同举于礼部时武庙南巡未赐廷对明年辛巳四月今　上自兴邸入继大位五月策进士公居二甲第五人天子更化之始思得贤俊布列言路公释褐即趋拜刑科给事中殊选也公既被简遇奋然曰天下之是非系台谏是非公则君子有所恃而不恐小人有所畏而不敢国家之治理出焉阿狥自容譊譊得失之小而无系于安危之大又或仰啄权势蔽贤防正是养乱而惠恶也则言何赖哉乃知无不言言无不尽曰吾以塞吾责耳中官马俊王堂自南京召至将复叙用公曰人君初命当慎刑赏重命令宦珰既斥而复进则幸门一启不可再塞先鉴未远也竟论罢之改元诏蠲四方逋税公疏曰逋之税侵渔者半例加以旷荡恐猾者生羡心请差别其等以惠良民又曰近日藉没之赀不下数千万悉发以补岁入不足之数则民受赐多矣　上皆嘉纳下户部行下之草场刍豆岁巨万宦竖干没视利薂初诏命科道稽覆会有旨巳之公曰凡国家之费月成岁会载在令甲令弊蠧蔓衍盈缩莫可考则弊将何极况涣汗方出而即反岂初政所宜尔耶自是中贵颇衔公矣会留都风雷之异京师地震公援汉五行志反复数千言指切时弊有刘向之风焉至于论正体则言锦衣卫不当典刑狱论官人则言林司寇不当使去位论先哲则言子游当有专祀于其乡□囊千牍凤鸣鹘击正名分陈纪纲去邪掖正励世表俗皆体之大者时论翕然归重初公之仕也奉母孺人就养燕邸癸未公疏乞奉母还诏许之既而廷臣以言累累获重谴公叹曰是尚可有言乎乃复以疾请得赐告家食者三年丙戌至京师迁右给事中丁亥迁户科左给事中会廷起大狱辞连权幸营蔽甚力理官持法不可夺寻有旨逮诸理官付诏狱人皆侧立公上疏抗论曰祖宗之法不可坏权幸之渐不可长国之大臣不可辱贼之妖妄不可赦于是权幸忌公嗾当路害之公坐是罢拂衣归吴中结屋傍幽胜处弹棋赋诗放浪山水间宾客至则掀髯鼓掌咲饮移日凡二十年忘其身之论弃也丁未卒于其家 

　　○户科左给事中杨弘山先生士云墓表（李元阳） 

　　李元阳 
　　点苍五台峯之麓有隐君子曰弘山先生以嘉靖甲寅秋九月八日卒年七十有八是冬十二月二十四日葬于弘圭山先茔之次越五年先生之子准率诸孙来谒曰吾考之葬门人杨鹤龄既志于玄堂而未有以表诸封隧惧久人无得而称焉敢惟子也请阳少时望见先生古貌秀爽谈论亹亹喜汲引来学心甚慕之后于京邸得奉周旋先生每折行辈相下里居以来虽不得日侍谈麈而先生之一言一行无非教乡闾风后进之懿矩阳中心服而佩藏之先生属纩前三日阳梦先生来别既葬后一年阳梦先生来属碑兴怀畴昔镂骨不忘窃愿以一言自托于先生不可得而阳亦老矣况重以准之请乎先生少力学工于文辞督学使小试大奇之弘治辛酉以诗经荐云贵乡试第一上春官乃游大学同舍生曾确白沙门人述其师之说言下孚契深悔旧业之非因研究性理清修慎笃杨公宗尧旧同笔砚与讲明此学辍意进取亦既有年乡之老宿以父母之命强之先生知不可□□告争勉□应试虽屡蹶场屋终不变其学以狥时好正德丁丑登进士以文望改翰林庶吉士由是名动公卿己卯冬授工科给事中奉诏查盘湖贵粮储事讫取道省亲比入乡国千里之外辄弛导从不欲以使节凌乡人惟单车疋马逡巡而趋会丁外艰哀毁骨立舆疾复命往返燕黔不受驿廪苫块飦粥如在丧次万里长途寒暑载变守礼畏法有如一日服除之后亲识劝驾先生曰太孺人在堂何忍去离且万无奉以俱往理遂决意不出坐卧一小楼左右图史非亲族庆吊足不踰户楼甚嚣隘贵官闵焉欲拓其居先生曰先人容焉于某侈矣风雨燥湿人不堪其陋先生曾无蹙容嘉靖己丑太孺人寝疾先生衣不解带目不交睫比殁悲恸垂绝复苏既葬欲庐墓嫌于沽名遥望松楸朝不间夕闭户读书一坐十年吏于土者欲一见而不可得先生之居去城二舍兵宪安公每造其庐信宿而后去谓人曰弘山清气逼人可敬可畏督学孙公把手晤语啧啧叹赏谓当时鲜有其俪时云南抚按部院科道论荐章疏交出迭至不谋而同嘉靖丁□吏部尚书荐起光禄卿马公理及先生等若干人有□劝促日至不得巳就道至京称兵科给事中寻转□科左给事中先生见俗尚逈别当途非数候不得见阍人非重赂弗通遂闭关不出以病报有顷吏部遣人至曰补提学先生曰老弗能也又曰补司业曰提学且弗胜况司业乎乃拟改尚宝卿先生亟辞于天官曰尚宝僚属膏梁非贫士所任而疾病余生非可久于京师者乃上疏乞骸骨会内阁议选官僚先生预焉辅臣见疏因除名甚惜之命下允还家调治痊日赴部先生既得归仍坐小楼探讨六籍士者往往闻其绪言而有所开悟康节皇极甘石星经枕籍弗去各咏赞以明其所得巡按御史刘公郝公巡抚都御史应公论荐相续皆论先生士林之重望一方之巨儒不宜老于牖下有司劝驾恳恳先生不应竟以是终先生平生清介凡交际有馈遗辄面赤若将凂焉居□与物无忤人有盗其弟室豚羝者弟侦知先生辄止之曰豚羝细物恶可以盗名加人也有监司□金使武吏致之竟武吏怀去亦不复问其敦行古道类如此身言官垂四十年子孙无羡布余粟仅力耕以食视世之盱睢以取容龙断以足欲其贤不宵何如哉先生讳士云字从龙别号弘山先生先践履而后著述尝分录春秋正文以证胡传之误又订尚书蔡传之得失皆未及脱藁所著有黑水集证一卷郡大记一卷先生究心皇极经世书天文历志律吕诸史韩诗外传老庄列三子说苑太乙皆有咏诗可证其门人方汇次未行 

　　○礼科给事中迁右给事中钱公薇墓表（蒋信） 

　　蒋信 
　　公讳薇字懋垣别号海石浙之海盐人其先本姓何氏洪武间祖贵四编戍贵州遗仲子裕耗育于钱因姓焉乡人称两涯翁封礼科给事中曰珍者其先公也称东圩翁临江府知府曰琦者其叔父也以东圩翁贵赠南京刑部郎中曰达者其先大父也公生二十四嘉靖乙酉领乡荐辛卯游南大学访予于京城僦居之馆予得识荆焉甫坐定即请予论圣学领要不泛及他事予固知公志之有在心窃慕之矣明年壬辰同举礼部遂因予筮日奉贽谒甘泉湛先生师事之先生顾之喜极论孟氏程氏传心微旨旋有契巳公以三甲授官行人予备员部署海内人才方弹冠之始急声誉者喜奔谒务标榜者竞虚谈公独择同志十余辈相期阍然之学侦予暇即过讨论每昼夜分乃去予尝试扣所与举某曰渠确不可拔畏友也举某曰渠脚根殆未定也巳而皆不爽公之笃于道术审于取友有如此岁甲午奉命使楚藩抗论正拜坐之礼然后行事王极重焉文追送于数百里之外迨选礼科给事中慨然以论列巳任吏部侍郎霍公韬礼部尚书夏公言各有所恃相讦奏未巳台谏畏其势莫有言者公上疏论其伤大臣之体请诏责令省悔　上手批嘉奖继论内阁李序庵尚书温托斋论夏桂洲论蒋皇亲又论司礼内臣论巡幸论三边戎机论言官不当回避以至名器庙享屯田灾异皆历历言之推恩制词谓公经畧边防论列治体忧深思远斯予直谅多闻之臣殆实语也岁丁酉奉敕差往湖广广西查盘同时承差科道类大作声势凌压外官事委胥吏徒滋孔穴公独秉法守礼坦然从事故牍如麻手自校勘终日不倦除阻僻远卫邑上官素不敢至者必一至焉至则访宿蠧正奸邪良有司必开诚奖谕闻者感动若夫赞巡抚东桥顾公除靖州一卫稔恶之奸凶正边方数十年大坏之纲纪则全楚至今称之也戊戌升本科右给事中论翊国公七事又论灾异及五臣最后以宫僚非人上疏极论忤旨得罢民怡然买舟归时两涯公与配郑孺人俱垂白在堂东圩翁亦鹤发种种公待之备极祗勤爱日弗遑退即展玩书史集乡晚进论举业德业合之一学葢期与泉石终身盟矣故归田若干年未尝一至城郭谒显者惟事关民隐则托□颕白之当路不嫌避藩臬郡邑贤大夫有因革就问则剖析利害必尽癸丑倭寇起计祸必先及海盐以书请于巡抚思质玉公集兵备参将卢指挥李领兵将发亲具糇粮馈之以激士卒及败绩募人收李指挥以下将领诸尸买棺埋之并收阵尸十三百尽掩之嘉靖甲寅八月以疾卒 

　　○又传（戚元佐） 

　　戚元佐 
　　钱公薇者海盐之诸钱裔也字懋垣少好文章古文词及举进士岭南湛若水先生讲学于京师则从湛先生讲邹鲁之学于时从游其门者皆显贵贤豪人坚守师说公独窥羲皇秘妙谈心体动静与律吕气数直破去经传还求自得半出儒先未道者同侪莫不望风下即湛先生固以公畏也始道学倡起人心翁附其后有白望之徒空说无事实托号良知自掩寡陋迨其末也藉以广交延誉媒显融猎仕进者十指而九于是羣聚而哗之纵贤者不能无咄咄嗟唶谓彼夺朱紫而乱其是所挟者伪也公潜心理学皆欲验之于行求得其实故曰进修不诡于道身之宝也公行人□□藩尽郄其馈名巳籍籍公卿间及给事中□□□白或论劾时事悉剀切触忌讳不顾章数十奏遂名彻　主上主上急有任使辙钱给事中不由推举巳而敕使查理湖广广以西钱粮公案籍精密即穷山僻壤地使所不至者皆躬就阅之靖州千户顽弗率约束则简其尤者四人寘之法而楚中称仁明矣公在谏垣四年论谏大臣贵戚内侍及　郊庙兵戈诸事皆逆耳苦言巳论翊国公郭勋揽权树党始基祸蘖其谏幸也旋报夺俸继而指擿宫僚非人又以星变异常乃主德阙误所致竟忤旨方疏之初入也公谓其仆曰　上方事玄祈佑所忌者灾生月我疏上不旦暮死即窜即以数金付汝死即买棺以殓耳至命下得免死窜编齐民放归归而与士子门卞关论学乃扁其居曰从吾所好癸丑甲寅之际倭奴横炽公尝私画以献当事者故事得以预备他如赋役军兴有涉地方利害者则昌言之里中多阴庇其泽云归数年部院台谏诸臣荐之者甚众竟不起卒年五十三　穆宗皇帝嗣立锐意求人谓辅臣曰　先帝时旧臣而贤者谁乎诸言国事而逐者宜优崇之于是下诏起废而公以殁故赠中顺大夫太常少卿云所著有承启堂稿国朝名臣事实备边策河套议海防畧诸说藏于家子与日英北畿乡试贡士 

　　○工科左给事中定斋周公祚墓志铭（李默） 

　　李默 
　　左谏山阴定斋周君讳祚天保甫卒于家讣至友人李默会哭于其弟中丞公释邸苐嗟乎君谏官不显卒痼废以死而君尤好铸古文词赖有闻于世余读其遗文益悲君少锐才雄颇易举子业不即不谐时好叹曰知予文者其翰林乎随例入太学就试顺天石潭汪公果奇之擢书经第一人试南宫编修林方斋又奇之遂举进士观政银台慨然有天下志得林评事希元所上八事不果用谓有禆时政力请施行不报言者所劾　天子置不问是时纪元新政士争濯磨自効君以是名在公卿间时大梁李空同方擅名誉君贻书推慕贽以杂文空同报之曰稽山之阴大淛之滨多嗜古笃行独立人者周子笃行哉独哉勇哉补东阿令邑□罢剧缩赢苴罅民获肩息教训听断煦煦如家人恩东人悦之丁父忧去服除补来安修阿之政邑人大悦征拜兵科给事中会中丞亦以才选御史辄相晓曰吾侪幸备天子耳目持论务存大体苟可纳忠母恤我私前后陈任将赈饥弭盗均牧省兵稽尺籍清厩弊慎祀典饬荒政覆首功十数事皆切核救时应诏一疏颇归重灾本□上之动容若曰事关朕躬固当任之迁工科左给事中虏兰辽阳大康堡杀伤颇众朝廷虑有蔽匿特命君按之具得实状厘别功罪以闻且悯其事出叵测悉傅与轻北而反复陈边兵刍粮大计　上悉嘉纳之还至三河蒙犯风雪会有进貂裘者君却之手足挛痿医不时愈疾免归步持稍艰聪明不废自诡无复立効明时犹得以医药余间著书缀词求古人之志益肆力铅椠间所不得意于当时者往往发之观□文酷慕两京质疏达节去雕去腐而醇醲自足时复燕赵慷慨悲歌之状诗淡者似建安沉郁复□少陵而瑰心奇气若河流下龙门积石奔激不得泻风触木怒号撇旋漂击巳而噫气冷然故揽其诗文而志可悲也君善羣物抚卑幼尽诚不以色笑加人宗服其和家食二十年非庆吊报辱不践公室绝不及私人钦其介先大夫遗命作义塾君未卒哭即筑室捐田爼豆粗备里私其孝君娶章氏封孺人先六年卒生子沛太学生侧室王氏生子滀澯实一乳克修章孺人之教而沛又能文章以世其美士嘉其胤初默□君詹少华同举辛巳三人相从甚欢而君遇予独至顷官□中尝叩其□之信宿信使累□最后似楼诗翰犹□竟成永诀悲夫 

　　○徐鲁庵先生师曾墓表（王世懋） 

　　王世懋 
　　呜呼此鲁庵徐先生之墓先生尝读书中秘谏议大夫不称称鲁庵先生尚德也按状先生姓徐氏名师曾字伯鲁颜其庵别号云徐氏其先嬴姓偃王之后散处太末至胜国时有讳潜者以龙庆州守始来家吴江数传至文亮生达达生纲纲生养恬公朝出后其从父□实先生之父元配王孺人子弗育其贰凌孺人实生先生先生生有异质弱不好弄七岁就外传即匡坐读书终日嶷然授以易义辄通大畧十二能诗歌属古文词十四试有司不得志自是数绌而名益起吴中子弟执束脯纷来受学而先生亦抗颜人师嘉靖庚子先生年二十四矣郡守马公以儒士首选上御史试复被放人皆惜之先生不以数奇自沮顾益下帷诵习尝程书自课屹屹至丙夜不休其学自易外旁逮诸经下至洪范皇极数法阴阳历律医卜籀篆诸家之言皆能通其说论经生即世称巨儒弗过矣岁辛丑始遇令喻公督学使者杨公两公皆名能得士于是先生试辄被赏遂冠邑诸生而诸生亦敢雁行者所遇监司直指无弗人人称知巳矣丙午领乡荐丁未上春宫连捷念两尊人年高而生母在浅土遂称疾不对制归归而襄凌孺人之葬己养恬公召先生而论之曰儿幸第春官一命行及如废前代之典章弗考懵于国家之令甲稽胡以酬　上恩夫精义者致用利用者安身儿其勉之先生奉父命乃益专志于学何养恬公卒先生自伤不以禄养哀毁几不胜终丧事踰礼癸丑成进士选庶吉士阅二载试恒居优解馆时顾不得授史职出兵科给事中先生无几微恨色夙夜奉职而巳明年嫡母殁京邸护丧归服阕赴部补吏科先生在两垣先后长官丘梁二公雅知先生谙悉时务凡天议多从商榷即公疏多出先生手而先生亦自有建白如酌处川兵请立任兵备祠之类多见施行庚申奉命册封周藩便道休沐阅岁历转左给事中当是时　肃皇帝春秋高益摧折谏官而相嵩用事阴齮龁言者以自便台省多循默失职先生叹曰吾奉先人遗体不忍即狼藉阙下柰何效侪辈积月奉嘿嘿坐致金紫乎而会奉使时脾疾作至是益甚先生曰吾有以自解矣因请告不往辟书舍于南湖之上聚书万卷伊吾若诸生时巳遂屡疏乞休铨部惜不请隆庆辛未再疏始奉俞旨致仕然天下益想闻其风今□上初用两台使者荐竟起礼科左给事中檄迫之出先生谓然曰臣在　先朝以不能建明故窃附周任之义以止今羣龙满朝臣老且病何能复裨圣明万一复抗疏辞　上谅其诚许之于是海内愈益高先生之行御史郭君论荐甚力行且复召先生托所知言之铨部乃巳先生既无意用世常思托遗经以自见故晚年论著弥富学尊望崇乡邦方倚蓍蔡而先生遽捐馆舍年廑六十有四云远近哀赙远同太丘乡先生没而社祭先生当之矣生平所著有周易演义礼记集注正蒙章句世统纪年湖上集所纂缉修注有文体明辩咏物诗编临川文粹大明文钞宦学见闻六科仕籍吴江县志小学史断经络全书共数百卷行于世又以字学不明欲缉全编以赞同文之治尤邃医术论著业巳数十篇此皆有志未成者也燕居颦笑咸有榘矱性虽醇谨□□自将至取予大节毛发不可苟堵宫萧然有以自乐终不人居间也吴俗好言冥福先生之葬元配并自营圹诚其二子曰吾生平不敢遂过尝有凛凛庶几之心即冥报当不吾谴小子志之母狥俗好也余惟国家以科甲罗七士繇此进者□愿出所长自快然中原之人车好生耳大江以南官多六百石自免者谈者谓江南人多田园子女之奉以故轻去其官云若先生当盛年美宦一旦弃去编摩穷年此亦讵有所染好耶当其请告时天下未能尽窥其指见以明哲保身而巳载更两朝途险者巳就夷居静者且思动而先生卒坚卧不起然后有以见隐君子之也昔蔡中郎人作墓碑独云于郭有道无愧色余非中郎其人无足先生重者然先生亦讵减郭有道哉 

　　○户科右给事中沈君凤翔墓志铭（澹园集） 

　　澹园集 
　　君结发从余兄伯贤先生游寻复余礼闱所取士葢世以文行相砥也顷余既废斥意以未竟之志托之君乃所发抒什未一二而邑邑以死呜呼痛可言哉君沈姓讳凤翔字孟威先世讳福者国初从征陈友谅大战鄱湖死之　高皇帝立庙康山录其子庸旗手卫百户沈世卫人自此始庸生彬彬生珵珵生纹并隐德不耀纹生九思君父也以君贵赠有给事中是赠公配李继廖赠封俱太孺人君廖出也赠公登嘉靖癸卯贤书娄试南宫不售歾于旅君甫四龄当大父暮齿廖以一□持家秉纔二十四岁耳抚君而泣曰沈氏如线之脉在尔矣君即知感泣稍长就塾颕异工属交识者器之巳而大父又殁君向学益力庚午补诸生试高等督学褚公廉其行檄奖之不独以制义称而巳丙子举乡试壬辰上公交车擢同进士出身即以母廖抚孤事闻于朝诏旌其闾癸巳除萧山令萧严邑也而冲君至即自励精勤时时召问三老所疾苦而拊循之当受赋令自投之匮解者取以□□君不一盼也一切奇羡供亿悉埽去吏抱案堂皇□成事□伯持梃惴惴立至日□不得一饱暇则延见诸儒生讲说经义示以向方居恒慕刘宠江革杨时之人其祠宇悉捐俸新之于是士心兴起科目亦彬彬矣邑故滨江圩田以亩计者九万余堤一决则卤潮入而稻田无弗腐者且嫁赋他腴田君叹曰吾不能令瘠者腴而可使腴者瘠乎乃创筑堤之议徒步堤上日无宁趾堤成民可力耕而巨浸成沃壤矣湘湖故产蒲用以粪田旧各界寻没于势家君悉归侵疆令豪敓者无所骋而会有盗出没水间乃设方畧禽捕之尽徙他郡史胥奸窟逆闭其涂而法其尤者数人人股栗先后五载邑荐绅一无所报谢而绝无少望且交□誉者以君公廉诚信于士大夫也台使者上君治卓异先后几疏　上以玺书征之己亥北上便道省太孺人于家恋恋不能去太孺人谓曰我徤饭若无念我且天子以名予若而不以实报吾贪天子之宠而不能教子忠何以见若父地下君饮泣以别抵京以上考拟授省秩待命阙下何太孺人讣至君痛不及视舍绝而苏者再久之自力还襄事家赤贫至倚贷责而办申辰公除补户科给事中踰岁迁右给事中覃恩得赠父母如其官巡视光禄故事诸商供御者属要人削牍觊昂其直君叱曰　上供不可省固也乃尔辈实溪壑乎竟置不答首上疏言上下釜鬲起于疑疑情不撤败道也何以言理疏入报闻时辽东税珰高淮者失　上意讹言虏阑入自调千总射杀之以耸动　上听君闻之怒曰奄人不典兵祖制也何物宵人而以篾制干宠上疏极论其无人臣礼诸珰之敛手梁永监税关中秦人怨之次骨御史余懋衡将疏论之永衔御史因膳人而置毒焉事觉御史以闻永惧驾祸咸阳令满朝荐者诬其纵刼供御物　上遣缇骑逮之君力言荐无罪而永罪可诛虽未报可而荐冤得白卒从末减君力也他有任辅相简大僚广听纳核吏治与夫掊击贵要指陈欺罔不下数十上虽其有行有不行而侃侃大义天下莫不闻与人交有终始友人黄分宜客死蓟门亲调棺殓赙而归之乡丁未奉命册封襄府馈遗谢不受道南康展祖庙托有□□之便道过家以积劳委顿至不能徙倚历数月而卒先是除夜襄府复遣使遗之金君伏枕□曰拜于国与拜于家异乎吾终不以死易吾志呜呼士之□□发愤于穷约者或至丧心于当局检括于顷时者未必矢志于葢棺如君所贯穷达历死生而矫然不以变塞也可不谓难哉余方失良友惜而世徒归知人于余可悲巳君生嘉靖己酉二月二十二日卒万历戊申正月十一日年六十 

　　◆给事中 

　　给事中王佐传（黄佐） 
　　给事中韩公永传 
　　户科给事中陈继之传 
　　工科给事中周公顺传（祥符文献志） 
　　兵科给事中高公举传（祥符文献志） 
　　给事中李君蕃墓志铭（杨溥） 
　　兵科给事中胡端桢墓志铭（杨士奇） 
　　户科给事中丘君嵩墓志铭（刘俨） 
　　刑科给事中鲍君辉墓表（姚夔） 
　　兵科给事中刘君褆墓表（邹守益） 
　　工科给事中赠太常寺少卿王公科传（郭朴） 
　　兵科给事中张公原传（郡志） 
　　礼科给事中刘公墓志铭（陈九川） 
　　给事中宗铠传（黄佐） 
　　兵科给事中刘君琦墓志铭（吕柟） 
　　贞山先生给事中陆公粲墓表（黄佐） 
　　工科给事中冯公汝弼传（申时行） 
　　礼科给事中许公相卿行述（许闻造） 
　　徐给事中易墓表（李攀龙） 
　　礼科给事中道峰章君适墓志铭（徐栻） 
　　吏科给事中张公正学墓志铭（黄辉） 
　　赵谏议汉传（张凤翼） 

　　○给事中王佐传（黄佐） 

　　黄佐 
　　王佐字彦举家世本河东元末侍父宦南雄经乱不能返因奉母寓广州改物后占籍南海时孙蕡与佐结诗社于南园开抗风轩以延一时名士佐才思雄浑体裁甚工蕡深重之构辞敏捷王不如孙句意沉着孙不如王会何开署求士与蕡首被礼聘敬二人者使掌书记军旅事多见咨询李质者德庆豪帅也据有肇庆佐恐其有异志与蕡往说之得其欢心质遂通好然质尤号好文义衣冠之士多往依之其尤知名者则有江右伯颜子中茶陵刘三吾建安张智归言于使招致之由此士凡以一艺名者皆馆谷之洪武六年用部使者荐拜给事中论思补阙恒称　上意学士宋濂尝拜赐黄马　上歌命诸词臣和之佐斯须而就清新富赡如宿构者有臣骑黄马当赤心之句　上览之而喜赐钞一锭　上游幸或遇会心处多命之赋诗三吾尝同咏署中桂惊其才高语妙以名世之作其名流所重如此佐性不乐枢要居官二载即乞骸骨　上怜其诚特俞所请陛辞日赐钞五十千以道路费士林羡之时天威严重臣僚自陈者多□□□葢十人而九□以恭慎得归故当时以难云佐天性孝弟父没时有廖元正者料理丧事殡诸南雄之五里山终身事元正如父既贵后元正之子犯法言于有司以巳资赎其罪哀慕终身形于著述集多散逸评者比之高适岑参 

　　○给事中韩公永传 

　　韩公名永陕西西安人一云山西浮山人建文间兵科给事中永丰躯干美须髯音吐弘朗每慷慨论兵事建文君喜之壬午六月北师克都城永与陈廸巨敬戴德彝等同以奸党逮至欲官永对曰吾王蠋耳奚以官为不屈死之时同约死义者三十五人惟黄福尹昌隆以归命居官如故 

　　○户科给事中陈继之传 

　　陈继之福建莆田人建文庚辰进士授户科给事中尝以江南僧道多占腴田蚕食百姓奏请稍限制僧道人给五亩余以赋民从之北师南下继之建白抗御多肆指斥又言于朝曰徐承福燕之至亲必有阴谋宜先事诛之不听巳而承福果开门降壬午六月　文皇即位召继之责问不屈磔于市夷三族父秀母黄氏年垂七十发甘肃编伍男征仔四岁随母姚给配象奴阿宗女给指挥袁江奴 

　　○工科给事中周公顺传（祥符文献志） 

　　祥符文献志 
　　公讳顺字子英河南祥符人年九龄见郡守嘉其蚤慧举充郡庠生记诵诸生莫及年长倍者让其前列以明经中永乐乙酉乡试前辈科场之文举其题辄能暗诵而不专举业尤工于诗下笔新丽溢日字画端楷前尚书李公时参政河南尤加器重迨李公总裁纂修事自太学选入史馆日引共议赞益弘多有言辄从少师姚公尝称馆中贤人君子胃监友因其推举见知当时相次擢用而子英以馆中选留终始四年始授工科给事中尝偕御史按治江浙仅半载廉能之声翕然不自务归未始道其政迹在朝着敷奏详明语音高朗同列更番奏事每代之言日引鼓状一览知其情伪枉直尝语同列曰下情上达在一言轻重委曲与说犹或不能尽其辞其存心诚岂弟者也公在工科以事连逮而非其罪或劝其辨雪可免曰久理科事独免人谓我何巳而罚役以有推举多蒙宥复叙用亦不以干人其临事不苟免坦夷不见戚容葢自信之笃有学有守者也永乐戊戌之夏病卒于北京年四十有七 

　　○兵科给事中高公举传（祥符文献志） 

　　祥符文献志 
　　公讳举字云翰祥符人性高洁少游开封郡庠治尚书有名其父尝因边患选勇士艰于行俾一仆代之仆因出不逊语公时年未二十闻之大怒即弃学躬甲冑以往会事宁复学人皆壮之永乐九年辛卯举乡荐戊戌登进士改翰林院庶吉士授兵科给事中持正不阿慷慨敢言坐是不合时解官归汴囊槖萧然旧庐不蔽风日恶衣菲食怡如也钱塘于肃愍公谦巡抚河南雅重公数过其庐至里门即止辟道及门肃礼而入或值其饭蔬食菜羮留于对食于欣然饱之坐谈移晷乃去其见重名流如此尝遇大雨庭屋水盈尺许公帅妻子浚沟渠妻偶出怨言谓其仕不益家投锸于地误伤公足即斥之终身不面郡太守西蜀黄公璇买邻屋居之俾诸子侍养以老公年及九十乃卒今城东白土答原有高给事墓父老犹能道其行惜其子孙微弱无能存其碑志者其立朝行巳之详兹不可考矣 

　　○给事中李君蕃墓志铭（杨溥） 

　　杨溥 
　　洪熙纪元之初诏广言路以来天下之善而汉中府学训导李君蕃上端本十六策朝廷嘉纳之驿召至京授行在兵科给事中九载考绩称最将升秩而君以疾卒于官闻者咸惜之君字秀实唐凉国公愬之后某世祖自洮州临潭徙于荆五世祖细元季徙蜀之富顺祖允中复徙内江父季宾以乡贡任训导升教谕历七邑所至能教人君生长宦所自幼警敏异常儿既长力究羣经中乡试中副榜遂领教职以上疏论事升行在兵科给事中其教官以师道自勉给事中充举其职命视关外城垒还陈备边策清理军政于河南人称公平还献赡养军民十余事所至采军民利病以闻每二亲不就养请分俸给之朝廷宴赐或有嘉味美酝彩币谨封识奉其亲及得推恩于父母乃请告归省赐楮币道里资其处内外亲姻皆有恩意姑二人早寡君迎养于家其子咸底成立朋友乡尚以善与恤困穷化横逆皆可称道家食时买夷仆一人葢尝盗其酋长马者及事觉酋长求仆杀之以三人易仆君竟不与素甘澹薄言不及产业撰家绝一编教成子孙所著诗文有鸣□□□于家寿止三十七卒 

　　○兵科给事中胡端桢墓志铭（杨士奇） 

　　杨士奇 
　　数年来吾郡吉水举进士者胡端桢王钦正皆温厚谨静言动循礼余心重之皆期远且大也　上屡敕廷臣举贤才余未尝不意在两人属例不应而止未几两人者皆以病卒余悲悼久之葢悲夫贤者之难得而易丧也钦正卒于北京其丧之归也予之志墓端桢以病归卒于途故未及也今年其学者贵溪丘熙岳具礼币以英山教谕徐鼎所具事状求余着葬铭按状胡邑东故家葢宋刚简公梦昱之后曾祖抃祖义贤父希亮始徙邑仁寿乡之南华母金塘里王氏端桢讳祥以字行天资淳实自少喜学问登宣德五年进士第既第而归从学者日众有千数百里负箧至者八年被召至仳至者六十余人　上亲命题合试之文渊阁下拔其尤得七人端桢与焉改翰林庶吉士明年擢户科给事中无几得疾历数□弗效巳而小瘥请于朝乞归治从之归过南京疾复作竟卒池州西梁山下其妻之弟罗昭问以其榇归其家葬之黄桐坑之原端桢人学广识明言简志正举错当义不句止随内笃孝弟之行外崇友朋之信和厚平直博爱有容葢以施无往不可惜乎其遂止于斯也年三十有八平生所诗文藏于家娶罗□惟女子二人长许嫁王某次尚幼身后之祀尤可叹也若熙岳之惓惓图不泯其师亦足以敦薄夫而表端桢之明于取友也巳 

　　○户科给事中丘君嵩墓志铭（刘俨） 

　　刘俨 
　　正统十一年二月二十一日给事中丘君以疾卒于北京年三十三君讳嵩子嵩高别号养心世家旰之南隅少颕敏绝人所居近学官闻诸生讲诵归谓父母曰儿悦之异日必往游焉自是读书不辍遇朔望行谒庙礼必整肃往观一日郡守吴某见而奇之问所读书应答无滞曰是子非凡器乃以补邑庠生从监察御史聂某学春秋数年尽傅笔削之旨时在邑庠者多好奕君独曰废时损志莫此甚虽强之不可宣德乙卯试于乡不偶是年冬以父忧归守制未禫而母孺人卒君痛二亲相继沦殁哀毁不堪葬祭皆如礼家素裕是后稍窘乏而附郭田多负粗者君□置之不较士大夫闻之曰嵩高于艰难中能宽厚如此此其志不在小岁辛酉服除入学秋中乡闱魁春秋经明年第进士观政天官尝奉诏使陜蜀庆王见之曰材进士也赠以诗时人荣之三年拜户科给事中以清勤同辈所推重有暇则推其所得以教都人之子弟人□慕师之曾祖心照祖用昭父□□□不仕而以□喜称 

　　○刑科给事中鲍君辉墓表（姚夔） 

</div>
    <div class="pagination">
<a href="国朝献征录_page147.html">上一页</a><span>...</span><a href="国朝献征录_page143.html">143</a><a href="国朝献征录_page144.html">144</a><a href="国朝献征录_page145.html">145</a><a href="国朝献征录_page146.html">146</a><a href="国朝献征录_page147.html">147</a><span class="current-page">148</span><a href="国朝献征录_page149.html">149</a><a href="国朝献征录_page150.html">150</a><a href="国朝献征录_page151.html">151</a><a href="国朝献征录_page152.html">152</a><a href="国朝献征录_page153.html">153</a><span>...</span><a href="国朝献征录_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
