<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 453 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 453 页/共 502 页
  </h1>
  <div class="content">
   ○谕军机大臣等、前据薛焕奏、口□额口□尔唫、噶罗、即日北驶。并派员驾坐捕盗轮船来津、听候差遣。当谕令恒福、派善于词令之人。俟该夷酋到时。询其来意。因势利导。并谕僧格林沁、暗帮恒福办理抚局。兹据薛焕奏称、捕盗轮船水手等、全被口□普噜嘶涣去。现饬蓝蔚雯等、改由陆路行走。星夜北上。并称上年天津开仗。系由口□普酋、与口□佛酋咘口□尔咘口□隆、擅自主战。并非该国主本意。是以另派口□额酋、噶酋、前来办理。其意原重在和、而不重在战。惟口□普酋恐一经议和。则益著其上年擅战之失。是以坚称国主主战。豫为布置。口□额噶两酋既至以后。阻使不令见薛焕一面。使无从说合。无非一片私心等语。此次薛焕探询夷情。自系确有所见。＜口英＞口□佛两国、既另换使臣。并不令口□普噜嘶等、赴津办事。其意不专主用兵。已可概见。其所以带兵前来者。亦处于不得不然之势。此时若不迎机善导。不但激口□额酋等之怒。且中口□普酋奸计。殊非抚驭外夷之法。蓝蔚雯等由陆路北来。一时未能到津。如果＜口英＞口

□佛船只前来。著恒福不必俟上海委员。先行照会该二酋。告以汝等系原议和约之人。此次前来换约。自应照咪国办理。如有商办事件。不妨彼此照会。所带兵船。均停泊北塘拦江沙外。并将二十九日谕旨参酌、照会该酋。使知上年接仗。全系口□普酋之失。并非中国不敦信义。所派之员、及照会公文。词句之间。亦要细心斟酌。该夷心多疑忌。不可因小失大。如该夷必欲钦派大员、赴津会议。即告以桂良已交卸钦差大臣关防。花沙纳早经身故。只有署钦差大臣薛焕。办理通商事宜。汝等在上海。既不肯与之相见。来此更无可议之人。只好我与尔等代奏。但须所议之事。不外情理。大皇帝自必格外施恩。若如口□普噜嘶之决意主战。中国亦早经准备。断不畏惧。如此心平气和。推诚开导。则该酋等得有体面。必可稍为转圜。消弥兵衅。全在于此。想僧格林沁与恒福、必能揣测夷情。斟酌妥办也。薛焕摺著钞给阅看。将此由五百里密谕知之。　　

○又谕、庆廉奏、请暂留胜保在豫、办理招抚事宜一摺。捻首孙葵心乞降。叠据胜保、翁同书、先后奏闻。当经谕知胜保、该捻首如果真心来归。必须杀贼自赎。再当酌办。不可轻率从事。旋有旨令胜保来京。已命翁同书、接办招抚事宜。惟此辈狼子野心。难保不因人多乏食。穷蹙来归。其应如何驾驭。及部下人众、如何分别遣散、妥为安插之处。并谕翁同书通筹办理矣。著庆廉、即行知照翁同书。仍遵前旨妥办。所请暂留胜保、办理招抚之处。著毋庸议。庆廉现在出省。驻劄归德。督办防剿。责无旁贷。务当激励诸军。与各团勇联为一气。认真堵剿。不可因有议抚之举。稍涉大意。所统兵勇。当此新旧更替之际。尤贵统驭得宜。无使军情涣散。致有哗溃之虞。将此由五百里谕令知之。　　

○命大学士彭蕴章、毋庸在军机大臣行走。　　

○以河南陈州等属办团出力。赏按察使衔赵书升、二品顶带。知府刘拱宸、道员衔。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。六月。癸酉。谕军机大臣等、前因夷人载马北行。当谕玉明、文煜、严禁居民卖给马匹。该夷现于金州福山等处、停泊船只。搬运马鞍。包藏祸心。难免不为水陆并犯之计。恐其在各产马处所、添买马匹。或密嘱奸商、代为购求。并恐发捻各匪、四路购买。不得不严为防范。盛京、吉林、黑龙江、绥远城、热河、察哈尔、大凌河、及顺天直隶等省。或系产马之区、及民间马匹。均宜严禁私贩。著张祥河、董醇、玉明、景淳、特普钦、成凯、春佑、恒福、庆昀、侍顺、文煜、庆廉、英桂、谭廷襄、派委干员、严密稽查。如有官为购买马匹者。必须验明执照。照例纳税后。方准放行。随时知照兵部。傥有来历不明之人。及无执照者、向各该处私买马匹。务须认真盘诘。立即严拏。将所买马匹。尽行入官。拏获人犯。讯明具奏。毋使匪徒得售其奸。是为至要。将此由四百里各密谕知之。　　

○甲戌。谕内阁、瑞昌奏、协领因伤成废。恳恩休致。并赏给食俸等语。杭州驻防镶红旗满洲协领色克津图、于本年二月间、逆匪扑犯省城。带兵防堵。斩杀甚多。嗣因接仗受伤。致成残废。色克津图、著准以原品休致。并加恩赏给全俸。以示体恤。　　

○谕军机大臣等、瑞昌奏、进攻嘉兴、待集援师、并请催曾国藩统兵迅速赴浙会商一摺。浙省各路援师。并收集溃散兵勇。为数已属不少。正宜乘此兵力。规复嘉兴、松江两郡。迅速进攻苏州。以期挽回大局。若再迁延观望。俾贼匪得以从容布置。势将负嵎久踞。攻克又稽时日。且恐四出蔓延。防剿更形棘手。曾国藩现由东流进驻徽郡。拟俟增募湖南新勇到齐后、将皖南防剿事宜。布置稍定。再图进取。本日已谕令该署督即行赴浙、会商攻剿。惟该署督兵尚未齐。恐一时未能遽行到浙。瑞昌惟当迅速启程。督同张玉良、统率各军。攻克嘉松。进剿苏郡贼匪。不得坐待曾国藩到杭。亦不得以防守省垣为词。株守杭城。致误事机。另片奏、请调河南、山东、各省马队二三千名赴浙助剿等语。此时豫东两省。本处防剿。正在吃紧之际。本属不敷分布。势难再拨他省。将此由六百里加紧谕令知之。　　

○又谕、瑞昌奏、请催曾国藩兼程赴浙一摺。据称浙省援师、及收集兵勇。除由张玉良调攻嘉兴外。尚须分扼孝丰、于潜、嘉善等处。现在存兵无多。急盼援师。方能进规苏州松江。闻曾国藩己由东流抵徽。请饬兼程赴浙会商进剿等语。已谕令该将军、即将现有兵勇、统带迅速启程。进取苏松。不得稍涉观望。惟该将军兵力较单。亦属实情。曾国藩前奏、于行抵徽州后。尚须待新募勇到。再行前进。自为持重起见。第苏松常等府。均属财赋之区。果能早为规复。或可不至糜烂。著曾国藩酌度情形。如所带官军万人。合之瑞昌兵勇。足敷剿办。即著星驰前进。将苏州等府县城池。速筹克复。不必再俟新勇。其如何取道浙中、以便与瑞昌面商各务。并著斟酌办理。至张芾督办皖南军务。不能得力。前谕曾国藩、以徽甯本该署督兼辖地方。如将该处军务。归并办理。自觉事权归一。于到徽后察度具奏。曾国藩现已渡江。著仍遵前旨。即将能否兼顾之处。据实奏闻。将此由六百里加紧谕令知之。　　

○以克复浙江省城。赏佐领瑞灵、顺祥、成广、招寿、连会、巴图鲁名号。道员赫特赫讷二品衔。知府怀清、王矞云、王承楷、冯誉骢、同知达晋、伊丽亨、知州恒海、协领杰纯、恒全、游击林奎、都司李恒清、守备王运新等、花翎。防御隆保等、蓝翎。余加衔升擢有差。　　

○乙亥。谕内阁、前谕河南等省办理团练。并各派大员回籍督办。因念四川地属岩疆。毗连云贵。近因滇匪窜扰。尚未肃清。嘉庆年间、该省举行壁清野之法。著有成效。此次自应仿照办理。所有应办事宜。即著籍隶四川在京官员、就地方情形。各抒所见。该省官绅中、有名望素著、练达时务者。并著各举所知。候旨派往。该官绅等、必知共体时艰。尽心筹办。用副朕绥靖边疆之至意。　　

○谕军机大臣等、本日据军机大臣、呈递僧格林沁致惠亲王等信函。内有该大臣派员查看咪夷船只。告以该国前托转递信函。所以未经接收之故。该夷深为诧异。及同委员至俄船查询。俄夷明常、则称已将信函代为呈递各等语。是明系俄夷从中播弄是非。有意挑衅。希图取利。亟应乘势离间。以破奸谋。该大臣等、拟仍派员赴咪船、告以总督公文、可以接收。并申明前信未收之说。所筹其中窾要。惟与俄夷熟识。如德祥、姚煦等员、不可派往。务须慎选妥员、前赴咪船。告以贵国前托俄国转递信函。中国并未接收。现仍在俄国手内。贵国应即向其索取。如俄国称系中国有与之回信。无论何词。断不可信。如中国有与贵国信函。亦必遵照和约。由上海钦差大臣处转送。今俄国既有来往不实之事。恐误各国与中国交好之谊。不惟贵国如此。即＜口英＞口□佛二国。恐俄国从中亦有假设之词。使各国不能信服中国信义。傥该二国如不信其播弄。欲照贵国去岁之例。前来换约。大皇帝亦必宽其既往。仍可商酌办理。断无用武之意。恐贵国与＜口英＞口□佛二国、不知俄国所行之事。信其一面之词。致使与中国有伤和好。然此并非中国多疑。实系俄国由此次寄信之事。显露虚假。碍难凭信。是以不得不派人言明。方能于事有益。如此剀切晓谕。看其如何答覆。再行相机酌办。总在使俄咪及＜口英＞口□佛各国互相疑贰。则俄夷怂恿之计。便无所施。而于＜口英＞口□佛抚局。亦不无裨益也。将此由五百里密谕知之。　　

○又谕、前因有人奏、四川提督占泰、臬司锵徵蒲、督办军务。怯懦无能。成绵龙茂道濮诒孙、馈送曾望颜黄金、遇事挟制等款。当经谕令崇实等、会同查参。本日复有人奏、川匪之起。由筠连县多徵洋药税银。并杨寡狗等、无辜被诛。以致激变。事起之后。署总督有凤等、茫无主意。濮诒孙力主不发兵饷。以致迭陷三城。前此陈彦坤讦案。因王庆云与翁祖烈、同乡戚谊。代恳有凤添派濮诒孙审办。陈彦坤得贿。自认误控。其银则分派优缺州县。皆濮诒孙设法消弭。峨马营兵。以数十人毙贼二千余名。不为保举。蒋徵蒲带兵剿贼。动即避匿。并未接仗。候补直隶州知州伍云锦、在绅士杨熙军营、办理粮台。浮开兵饷。迭经控告。三撤三委。并濮诒孙趋附炎热。绰号扑镫蛾。与蒋徵蒲狼狈为奸。知府史致康、为之羽翼。藩司祥奎、于升调等事。惟濮诒孙是问。致有濮作道。四川闹。濮作臬。四川灭之谣。请饬查办等语。吏治军务。相为表里。果如所奏。则四川吏治之坏已极。若不亟加整顿。军务安有起色。著崇实、东纯、按照所参各情。并前谕查办各款。一并严密访查。如有端倪。即将该员等、奏请革职拏问。严行讯办。勿涉徇隐。以肃法纪而儆官邪。并著迅速具奏。毋得迁延。原摺片二件。均著钞给阅看。将此由五百里谕令知之。　　

○又谕、本日御史瑞亨奏、现钱与钱票轻重悬殊、请饬严禁一摺。据称近来现钱与钱票、忽轻忽重。民号钱铺。均不开票。兵丁每月领饷换钱。多以官号钱票易换。而民号钱票。竟属寥寥。是以官号取钱之人、自早至暮。拥挤不散。该铺不能按票点钱。有持票十数吊赴点者。仅给一九现钱一二吊。即或于各行铺户易换。每千仅给当十现钱七八百文。推原其故。总因奸商私行加价。每现钱一百吊。加用钱票二三十吊不等。遂致市价时有长落等语。京城以银易钱。行用钱票。原为便民起见。岂可任奸商渔利。私行加价。任意低昂。著顺天府、及五城御史。于银市地方。出示晓谕。严行禁止。并时派妥员、密为访查。如有前项情弊。即将经纪人等、送交刑部。从重治罪。并著步军统领衙门、及巡城御史。妥为弹压。不得令取钱之人、滋生事端。将此各谕令知之。　　

○工部尚书文彩、因病解任。调礼部尚书绵森、为工部尚书。理藩院尚书倭什珲布、为礼部尚书。以工部左侍郎伊勒东阿、为理藩院尚书。未到任前以礼部尚书倭什珲布署理。　　

○命翰林院编修李鸿藻、仍在上书房行走。　　

○以乌里雅苏台将军庆如为镶白旗汉军都统。　　

○丙子。谕内阁、前谕河南等省、办理团练。令在京大小官员、各就地方情形。直抒所见。并各举所知。候旨派往。兹据尚书陈孚恩等、以江西毗连安徽、浙江、广东等省。拟办团练。酌保办理人员。并拟团练事宜八条呈览。自应一律举行。在籍四品衔前任翰林院修撰刘绎著赏加三品京堂衔。作为江西督办团练大臣。并著吉南赣甯道沈葆桢、布政使衔甘肃安肃道刘于淳、帮办团练事宜。即著按照该尚书等所拟章程。体察情形。妥为办理。务须抽选壮丁。按期操演。毋得团而不练。以致有名无实。所需器械。即由团练处编号散给。俟军务告竣时。即令缴还。所有河南等省议定章程。并著钞给阅看。酌量遵行。　　

○谕军机大臣等、本日据僧格林沁等奏、夷船先后驶至海口十余只、并接收咪夷照会、钞录呈览一摺。业于摺内明白批示矣。此次咪夷既有照会。明露欲为＜口英＞口□佛调处之意。是已有议抚端倪。即可迎机善导。该大臣拟俟＜口英＞口□佛照会到时。由恒福照覆该夷。令其遵照咪夷之例。进京换约。并约其即赴北塘会商。为先占以礼相待地步。所论甚合机宜。至所称先在海口将条约议定一节。殊可不必。该夷有心求和。有必有一番挟制。设在海口言语不合。复又登舟。恃其人多船众。恣意要挟。一经拒绝。必致兵衅再开。尚不如照咪夷之例。听其来京商酌。则人少势孤。或可易就范围。著恒福乘此机会。即行照覆咪夷知悉。傥＜口英＞口□佛二国。如愿真心和好。前来换约。大皇帝宽其既往。准其援照上年咪国之例。祇带从人一二十名。径由北塘进京换约。以示怀柔之意。看其如何答覆。及＜口英＞口□佛有无照会前来。再行相机办理。再本日据文煜奏、探闻＜口英＞口□佛两夷。水陆并进。一由金州水路赴津。一由烟台放船。至利津海丰地方、登陆赴津等语。现在驻劄青县官兵。系专防该夷由陆分窜。并保护天津大营后路而设。此际断不可轻易调动。俟临时再由僧格林沁斟酌缓急。相机办理。该大臣本日所致惠亲王等信函。业经由军机大臣呈览矣。将此由四百里密谕知之。　　

○又谕、文煜奏、遵办沿海团练、派拨勇丁、分别设防、并仍饬委员开导夷人一摺。东省沿海之蓬莱、福山等县。经各地方官劝办团练。已有万人之多。并经该抚将雇募勇丁。分劄大山利津等处。均著照议办理。咪夷到津以后。经恒福派员、告以由俄酋递来该夷信函。并未接收。而俄酋则称咪夷所诧信函。业已代为递交。欲以我之不覆。激怒咪夷。是其蕃心挑衅。已可概见。此时咪酋、有与恒福照会。明露欲为＜口英＞口□佛调处之意。而并不索回文。是欲中国挽其调停。以便肆行要挟。恒福现未给与覆文。本日已谕知该督等照覆咪酋。令其告知＜口英＞口□佛。傥欲换约。须照上年咪国换约成规。令该酋等少带从人。由北塘来京。将应行斟酌各款议定后。再行彼此互换。惟夷情诡谲。或因天津不售其术。复往东省尝试。亦未可知。文煜现令委员董步云折回登州。著即密谕该员。如探明烟台等海口。实有咪夷船只。可即设法。告以该夷如欲为＜口英＞口

□佛调度在天朝厚待之夷。原可既往不咎。惟必须照咪国上次换约成规办理。其应酌拨款。亦须俟到京后、议定方能互涣。至俄国于代递咪国信函。既有假设之词。其于＜口英＞口□佛二处。亦必以虚言播弄是非。恐贵国与＜口英＞口□佛不知俄国所行之事。信其一面之词。致与中国有伤和好。是以不能不为言明。庶放彼此有益等语。详细开导。即咪夷并未到彼。而该委同或得见口

□佛夷。亦可以此说向其晓谕。仍作为董步云已见。将此言传述。不可稍露官为指使。看其如何答覆。即可换机办理。但当该夷等、不复听俄酋播弄。当不致构衅无已也。文煜定能体会此旨。妥为办理。至海口夷船。有欲分起四行之说。如果欲由利津、海丰、等处登陆。即著文煜、派令委员前往理阻。不得令其深入。亦不可先行开仗。仍一面统带官兵、驰赴该处。并调集壮勇团丁。设法防堵。该夷傥敢不遵约束。肆行深入。径赴来京及天津道路。自应迎头截击。示以兵威。然总须办作民团服色。不可稍露官兵气象。即将来亦易于转圜。但不可任其肆行窜扰。尤不可衅自我开。致该夷有所藉口。将此由五百里密谕知之。　　

○钦差大臣僧格林沁等奏、夷船续到海口、并筹办情形。得旨。咪夷既有照会。即应照覆。以免将来口实。只得告以中国原无必战之心。不可授以仗彼求和之柄。又批。其机虽在该夷。先机而导。遇机而发。则仍操之自我。不可只图其易而避其难。又批。该夷有心求和。彼必有一番挟制。理势然也。又批。甚好。此为议抚之端倪。不可作为战后之地步。　　

○以西甯办事大臣福济、为工部左侍郎。刑部右侍郎文俊、为西甯办事大臣。降调礼部尚书麟魁、为刑部右侍郎。　　

○以都察院左都御史爱仁、署镶白旗汉军都统。调正黄旗蒙古副都统文俊、为正蓝旗满洲副都统。以正黄旗护军统领载堪。为右翼前锋统领。　　

○命江西在籍道员钟音鸿等、听候督办团练大臣刘绎差委。　　

○丁丑。谕内阁、耆龄奏、州县署事太多、现饬实缺人员、各赴本任一摺。州县为亲民之官。实缺人员。责无旁贷。遇事自顾考成。不敢不认真办理。至于署事人员。每以本任有人。一旦交卸。即可脱身事外。往往计一已之利害。巧为趋避。而于国计民生。转可置之不论。且纷纷委署。未免意存调剂。见好属员。亦易开奔竞之风。现在广东通省州县。署事代理。竟有六十六员之多。殊不足以肃吏治。著该抚查明。实缺各员未经到任者。即饬各赴本任。其部选人员、留省察看者。照例三月期满后。亦饬令赴任。以专责成。如实系才力竭蹶。著即据实甄别。以免贻误。嗣后遇有地方紧要。必须拣派实任人员署理者。著仍遵定例。通年核计。不得过十分之二。以示限制。　　

○又谕、曾国藩奏、在营出力文武各员。恭遇覃恩。援案恳给封典等语。尽先副将陈发翔、尽先参将喻俊明、尽先游击任星元、游击衔尽先都司丁义方、尽先守备王吉、总兵衔副将张胜禄、副将朱南桂、萧孚泗、副将衔参将张光明、知州淩荫廷、打仗出力。卓著战功。虽现尚未补实缺。著准其援照奏准前案。均按各员升衔给予封典。以示鼓励。　　

○又谕、前经降旨。令御史阿克敦布、将家人周二、即行交出。兹据该御史奏称、家人周二、业经逐出。已有半月之久。不知现在何处。显有回护隐匿情弊。阿克敦布、著即行解任。仍勒令将家人周二赶紧交出。归案审办。寻奏、周二赴部投案。讯出阿克敦布、在大通桥抽查漕粮。有授意婪赃情弊。应请将阿克敦布革职。发往新疆效力赎罪。从之。　　

○又谕、薛焕奏、克复松江府城、现饬乘胜进剿一摺。江苏松江府城。被贼匪窜踞。经薛焕饬令候补道张景渠等、会同直隶州州同应宝时等、约会民团。分投进剿。五月二十七日。贼匪分路出巢。图窜上海。官军乘其不备。即刻进攻。直抵南门城下。施放枪炮。轰毙逆匪多名。城内各匪慌乱。我军攻破城门。应宝时、督令兵勇首先由南门杀入。兵勇民团。一齐拥进。毙贼一千余名。当将松江府城克复。城内余匪。复经兵勇乘夜□□穴□又□捕净尽。其图窜上海之贼。经各路兵勇民团。沿途截杀。毙贼无算。该匪星奔四散。悉为民团击杀。剿办甚为得手。著薛焕督饬水陆兵勇。激励民团。乘此声威。迅复青浦。进攻苏州省城。以慰朕怀。所有此次出力之文武员弁兵勇。并团练练董勇丁。著薛焕查明保奏。候朕施恩。其前经降旨令查之失事文武员弁。是否闻警先逃。仍著查明从严参办。毋稍宽纵。　　

○又谕、前谕顺天直隶办理团练。并令在京大小官员。就地方情形。各抒所见。并各举所知。候旨派往。兹据侍郎齐承彦等、公同酌保督办帮办各员。开单呈览。自应一律办理。著派候补内阁学士桑春荣、作为顺天直隶督办团练大臣。并著大顺广道联捷、帮办团练事宜。即按照河南等省议定章程。体察情形。妥为办理。

　　

○谕军机大臣等、前因江苏军情紧急。瑞昌等、亟盼援师进规苏州。谕令曾国藩酌度情形。如所带官军万人。合之瑞昌兵勇。足敷剿办。即行星驰前进。迅图克复各城。兹据曾国藩奏、妥筹办法、并酌拟变通章程一摺。所称中路不宜遽进溧阳。恐其驱贼南犯。拟俟左宗棠、李元度、鲍超、张运兰等、先后到齐。北路则直趋池州。南路则直趋广德。中路则暂不深入。先守徽甯要县。庶免抄我后路之患。自系持重老成之见。所有行营驻劄处所。及随同差委之司道各员。均著照所拟办理。惟江苏臬司汤云松、昨已降旨令其帮同庞钟璐办理团练事宜。该员能否随同该署督行营差委。著再酌量调派。江苏藩司一缺。拟俟简放有人。即可随同该抚同驻一处。至浙江军务。张玉良进攻嘉兴。虽获小胜。尚未克复郡城。已命瑞昌出省督师前进。本日据薛焕奏、松江府城。于五月二十七日克复。现在会督兵团。进攻青浦。是苏省军情。亦渐有起色。若得该署督所派援军、分道并进。早与瑞昌等军会合进剿。更可大振军威。迅复各城。免致东南财赋之区。久遭蹂躏。该署督务当兼权缓急。毋得坐失机宜。将此由六百里谕令知之。　　

○署陕西巡抚谭廷襄奏、请陕省兵马。兼归巡抚节制。得旨。著俟乐斌抵陕。与谭廷襄妥为商酌。若各镇协以下。均由巡抚节制。其升调缺分。兵马钱粮。有无违碍之处。一并熟商。不可各存意见。务期有益于地方。筹画妥当。会衔具奏。　　

○以内阁学士清安、署工部左侍郎。　　

○以御前侍卫安兴阿、署正红旗护军统领。　　

○命在籍鸿胪寺少卿王兆松等、听候顺天直隶督办团练大臣桑春荣差委。　　

○以川楚官军会剿滇匪出力。赏副将朱桂秋、萧庆高、秦华祝、巴图鲁名号。守备萧德经等、花翎。余加衔升叙有差。　　

○戊寅。谕内阁、户部奏、监督交代。与例不符等语。各关监督。定例以一年为期。其未及一年离任者。所有徵收税项。交后任接徵。扣至一年期满。分晰汇报。山海关监督乌勒洪额、因前任监督未满一年。辄以抵任日期起算。核与定例不符。且关期与任期不同。乌勒洪额、擅自更张。殊属不合。著交部议处。仍令照例接徵。扣至一年期满。分晰徵收数目。核实奏报、以符定制。　　

○又谕、李若珠奏、请将马队官兵。撤回原营一摺。富和、三福等、所统吉林马队。及黑龙江官兵二百九十员名。均著撤回本省。以示体恤。　　

○谕军机大臣等、僧格林沁、恒福奏、夷船连樯而至、津沽防守吃重一摺。夷船一百数十只。均在拦江沙外停泊。距海口不过三四十里。僧格林沁、调派马步官兵。分劄各路。并于埕子庄地方。豫筹马队。以备临时截击。布置谅已周密。上年＜口英＞夷驶至大沽海口。毁我防具。经僧格林沁、督兵轰击。大获胜仗。该夷未必不心存畏忌。此次复调集兵船。声言水陆并进。意图报复。实则以兵胁和。劳崇光、薛焕、均探该夷有议和之意。咪夷又欲从中调处。是＜口英＞口□佛两酋。不专主战。巳可概见。今该夷船只。既在拦江沙外停泊。不可迟延多日。即著恒福派委妥员。询其来意。并先行照会该酋。令其照咪国之例。少带从人。由北塘进京换约。如该酋等给与该督照覆。虽词气傲慢。而其欲和之意。若微露端倪。该督即可乘此机会。反覆开导。令其渐就范围。若谓先给照会。即示之以弱。不知上年该夷挫败。其辱已甚。此次先行委员给与＜口英＞口

□佛咪照会。正见中国宽大。并非畏惧求和。朕思僧格林沁海口布置。虽已周妥。声威亦为该夷所畏。原不难使该夷再受痛惩。惟念决裂之后。从此兵连祸结。迄无了期。虽图快于目前。而遗患于将来。朕又何忍沿海居民。遭其荼毒。恒福身任地方。当仰体朕心。不可因海口设防严密。仍存先战后和之意。该督于接奉此旨。总须以抚局为要。不得畏难自阻。致负委任。所有如何照会该酋之处。即著恒福妥筹速行办理。不可稍存成见。有误大局。将此由五百里密谕知之。　　

○又谕、据王有龄奏、通饬各属举行团练等语。本年三四月间。贼踞分水、淳安等县。附近民团。随同杀贼。长兴西南两乡。二万余人。杀贼数千。县境肃清。嘉兴之王店镇等处团勇。沈毁贼船。拏获奸细。歼毙贼匪无数。苏省所属吴江县之同里等镇。亦经该抚委员谕令联络完善各乡、集团自卫。俟有官兵前进助剿。各该处举办民团。踊跃奉行。无不同仇敌忾。愿随官军攻剿。共图恢复。实属义勇可嘉。该抚通行劝谕。并先给功牌奖励。办理亦甚得宜。现在谕令各省办理团练。已有旨派前任漕运总督邵灿、作为浙江督办团练大臣。并著浙江差委道员史致谔等、帮办团练事宜矣。惟团练原为绅民义举。以卫桑梓而固疆圉。各省系民捐民办。地漕为天庾正供。岂容丝毫短少。若各直省纷纷请免。国家经费有常。库款将从何出。王有龄所称请免地漕之处。万不可行。著毋庸议。仍令各该绅民出赀自行捐办。俟捐赀积有成数。将来或援照成案。请加通省中额。广各州县学额。或照推广捐输例从优给奖。擢予官阶。或照军功优叙。与在事出力打仗人员一体保奏。优加甄叙。但能办有成效。杀贼立功。朕必破格施恩。以昭懋赏。该抚即当出示劝谕。妥为办理。总期兵民联为一气。以资攻剿。现在平望既经克复。即著瑞昌督饬各军会合民团。迅复嘉兴。次第攻克苏常。是为至要。将此由六百里谕令知之。　　

○浙江巡抚王有龄奏、在籍道员赵景贤、督带练勇、收复湖州平望地方。得旨嘉奖。又奏、闰三月暨四月。海塘沙水情形。批。工部知道。单图并发。此系月报之件。不准附驿具奏。即循例地

方事件。亦应设法绕道。专差赍递。不准藉口路阻。以惜小费。　　

○以不遵调遣。革江苏苏松镇总兵官周希濂职。仍责令统带艇师。　　

○追予福建阵亡道员赵印川、在死事地方建立专祠。并入祀本籍昭忠祠。
  </div>
  <div class="pagination">
   <a href="清实录咸丰朝实录_page452.html">
    上一页
   </a>
   <span>
    ...
   </span>
   <a href="清实录咸丰朝实录_page448.html">
    448
   </a>
   <a href="清实录咸丰朝实录_page449.html">
    449
   </a>
   <a href="清实录咸丰朝实录_page450.html">
    450
   </a>
   <a href="清实录咸丰朝实录_page451.html">
    451
   </a>
   <a href="清实录咸丰朝实录_page452.html">
    452
   </a>
   <span class="current-page">
    453
   </span>
   <a href="清实录咸丰朝实录_page454.html">
    454
   </a>
   <a href="清实录咸丰朝实录_page455.html">
    455
   </a>
   <a href="清实录咸丰朝实录_page456.html">
    456
   </a>
   <a href="清实录咸丰朝实录_page457.html">
    457
   </a>
   <a href="清实录咸丰朝实录_page458.html">
    458
   </a>
   <span>
    ...
   </span>
   <a href="清实录咸丰朝实录_page454.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
