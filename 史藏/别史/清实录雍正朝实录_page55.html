<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 55 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 55 页/共 216 页</h1>
    <div class="content">　　

雍正三年。乙巳。秋七月。丙申朔。享太庙。上亲诣行礼　　

○谕大学士等。年羹尧从前题奏西藏青海等处、军功议叙文武官员、多冒滥不实。朕所深知。今特施宽大之恩。凡有军功议叙文武官员、若系年羹尧任内冒滥题奏者、无论已升未升。已授未授。俱准速行据实自首。其官职卑微、不能自达者。俱交该督抚提镇赍送。此皆出自年羹尧悖逆擅作威福之举。与伊等无干。朕皆从宽宥释。若仍隐匿不首、一经发觉。定行严加治罪。再、此等无军功者、既可以效力议叙题补。则实在立功人员、亦必有挟私抑遏、不行议叙者。俱著将所以挟私之故、详细呈首　　

○丁酉。移河南开封府同知、驻朱仙镇。陈州州判、驻周家口。从河南巡抚田文镜请也　　

○己亥。谕大学士等。朕惟治天下之道。首重用人。朕自临御以来。凡大小文武官员、俱亲加看验考试补用。至降革罚俸等项处分。必再三详审、务使情罪允当。不令稍有屈抑。今吏兵二部、铨选处分则例。刊刻遵行已久。其中不无前后互异之处。又见行则例。有未经校刻者。部内抄白存查。遇事引用。外官无由得知。奸胥猾吏、因而上下其手。亦未可定。今律例馆纂修律例将竣。著吏兵二部、会同将铨选处分则例、并抄白条例、逐一细查详议。应删者删。应留者留。务期简明确切。可以永远遵守。仍逐卷缮写、并原书进呈。朕亲加酌量。刊刻颁行。再、书肆有刻卖六部则例等书。行文五城、并各直省督抚、严行禁止　　

○庚子。镶红旗汉军副都统署镶蓝旗汉军都统张致、缘事革职。升正红旗护军参领唐喀、为镶红旗汉军副都统　　

○旌表直隶平山县烈妇、王天爵妻朱氏。守正拒奸。被刃殒命。给银建坊。入祠致祭如例　　

○辛丑。户部等衙门议覆、两江总督查弼纳、浙闽总督觉罗满保疏奏。江西、福建、浙江三省、安辑棚民事宜。一见在各县棚户、请照保甲之例每年按户编册责成山主、地主、并保长、甲长、出结送该州县。该州县、据册稽查。有情愿编入土著者。准其编入。有邑中多至数百户、及千户以上者。添拨弁兵防守。棚民有窝匪奸盗等情。地方官及保甲长失察徇庇者。分别惩治。一、编册之后。续到流移不得容留有欲回本籍者、准其回籍。一棚民有膂力可用。及读书向学者。入籍二十年、准其应试。于额外酌量取进。一、南昌府之宁州武宁县、广信府之玉山县、棚民尤众。请将进贤县巡检二员、移驻宁州。新建县巡检一员、移驻武宁。专司稽察。裁玉山县之怀玉驿驿承。改设巡检。与玉山县县丞、分辖隘口。再将瑞州府同知、移驻宁州之铜鼓营、以资弹压。一、南昌镇标后营游击、请移驻铜鼓营。铜鼓营原设之守备、移驻袁州府万载县。后营游击所辖之千总一员、移驻瑞州府新昌县。至袁州府属之黎源、广信府属之下镇虚地方。各添拨外委把总一员。带兵防守。均应如所请。从之　　

○三等阿思哈尼哈番锡拉尔岱、因病解退。以其子佛保、袭替　　

○予故湖北巡抚纳齐喀祭葬。谥勤恪　　

○壬寅。以福建福州将军宜兆熊、署理福建总督　　

○癸卯。谕大学士等。朕因隆科多、年羹尧、从前颇著勤劳。赏给异数、以示鼓励。今二人交结专擅。诸事欺隐。所赏隆科多、年羹尧之黄带、紫扯手、双眼翎、俱不许用。四团龙补服、俱著交入　　

○甲辰。衍圣公孔传铎、奏请颁赐圣谕广训、朋党论二书。得上□日、我圣祖仁皇帝教育群生。御制上谕十六条。期以厚民风而端习俗。朕仰承先志。推衍发明。著为广训。使愚氓易晓。凡兹作述之间、悉本先师孔子之道、以为是训是行之本。立无一语出乎圣教之外也。卿为至圣后裔。果能祗遵祖训。身体力行。则修身齐家之道、化民善俗之模、莫大乎是。且植党为圣人所深戒。向来孔氏子孙、从无趋附匪党之事。所请二书、不必颁发。卿其恪遵好学力行知耻之训。能光家乘、即广国华。勉之慎之　　

○乙巳。孝懿仁皇后忌辰。遣官祭景陵　　

○丙午。谕大学士等。旧岁直隶总督李维钧、奏称畿辅地方、每有蝗蝻之害。土人虔祷于刘猛将军之庙。则蝗不为灾。朕念切恫瘝。凡事之有益于民生者、皆欲推广行之。且御灾捍患之神、载在祀典。即大田之诗、亦云去其螟螣、及其蟊贼、无害我田穉。田祖有神、秉畀炎火。是蝗蝻之害。古人亦未尝不藉神力驱除也。今两江总督查弼纳奏称江南地方、有为刘猛将军立庙之处。则无蝗蝻之害。其未曾立庙之处。则不能无蝗。此乃查弼纳偏狭之见。疑朕专恃祝祷、为消弭灾祲之方也。其他督抚、亦多有奏称设法祈雨祷晴者。夫天人之理。感应不爽。凡水旱蝗蝻之灾。或朝廷有失政。则天示此以警之。或一方之大吏、不能公正宣猷。或郡县守令、不能循良敷化。又或一郡一邑之中、风俗浇漓。人心险伪。以致阴阳沴戾、灾祲洊臻。所谓人事失于下、则天道变于上也。故朕一闻各直省雨旸愆期、必深自修省。思改阙失。朝夕乾惕。冀回天意。尔等封疆大吏、暨司牧之官、以及居民人等。亦当恐惧修省、交相诫勉。夫人事既尽、自然感召天和。灾祲可消。丰穰可致。此桑林之祷、所以捷于影响也。盖惟以恐惧修省、诚敬感格为本。至于祈祷鬼神、不过借以达诚心耳。若专恃祈祷以为消弭灾祲之方、而置恐惧修省于不事。是未免浚流而舍其源、执末而遗其本矣。朕实有见于天人感应之至理。而断不惑于鬼神巫祷之俗习。故不惜反覆明晰言之。内外臣工黎庶、其共体朕意　　

○河南南阳总兵官佟世麟、缘事革职。以正蓝旗汉军副都统董玉祥、为河南南阳总兵官　　

○丁未。谕大学士等。年羹尧自任川陕总督以来。擅作威福。颠倒是非。异己者屏斥。趋附者荐拔。又借用兵之名、虚冒军功。以朝廷之名器、徇一己之私情。目今事事败露。不可悉数。其所用匪类、如陕西官员内。则有延安府知府李继泰、宁夏同知赵健、河州知州许启盛、三原县知县刘子正、南郑县知县严世杰、四川官员内。则有川东道金德蔚、永宁道周元勋、保宁府知府王国正、重庆府同知杨文斌、建昌卫通判崔鸿图、卭州知州张纯、巴县知县周仁举、游击年悦、此等官员。平日侵蚀军需。剥削民膏。谄媚上司。苛刻地方。实为雨省之害。著即行文该省、调取伊等来京引见定夺。又如年羹尧数年来、参革及降调之文武官员甚多。其中自有冤抑。著吏兵二部、一一查明缮摺具奏。候朕亲览。酌其情节。降上□日调来引见。使年羹尧不得肆其蒙蔽、而伊等不致受其诬陷。且以为罔上行私无知之大吏戒。并为钻营党附无耻之属员惩。再如川陕两省。副将以下、千总以上等武官。经年羹尧冒滥题补者、俱著岳钟琪详查。择其尤劣者参奏　　

○都察院疏参。吏部尚书隆科多、议处年羹尧、曲护徇庇。不将伊公爵议革。隆科多、应革职。得上□日、隆科多、著削去太保职衔。从宽免革职　　

○戊申。河道总督齐苏勒疏言。今岁六月中旬、山东山水＜阝步＞发。骆马湖口、泛涨二百余里。其湖水涌出宿迁县竹络坝口、抵阻黄水、不能畅流。致将睢宁县朱家海、埽工沉陷。大堤坍卸。漫开水口四十余丈。出口之水、东归洪泽湖。诚恐湖内不能容受。随饬河员开放天然坝以分其势。朱家海漫口、大溜湍激。甚难护防。两边大堤、又经刷宽三十余丈。旋于上流斜筑挑水坝一座。水势稍平。相度情形。必于对岸挑浚引河一道。俾大溜归入正河。庶漫口易于堵塞。下部知之　　

○己酉。谕礼部。据奏八月二十三日。皇妣孝恭仁皇后服制期满。请照皇考圣祖仁皇帝释服之礼。祫祭太庙。颁谕中外等语。朕叠遭皇考皇妣大事。追念罔极深恩。莫由仰报。三年以来、祗于宫禁之中、斋居素服。默尽思慕哀戚之忱。非敢自谓遵循古礼。更不欲宣播于众也。父母之丧、人子之心则一。而帝后之礼、国家之制则殊。今八月二十三日。届皇妣孝恭仁皇后释服之期。著择日于奉先殿告祭。自行家礼。至于颁谕中外、可不必行　　

○庚戌。中元节。遣官祭永陵、福陵、昭陵、昭西陵、孝陵、孝东陵、景陵　　

○谕内阁。凡官员离任、每有地方士民保留。如果该员在任、实有政绩。惠泽在人。爱戴出于至诚。理应赴上司呈请。即或清正廉干之官、冤抑被劾。百姓为之抱屈者。亦可赴阙申理。乃迩来积习、无论官员贤否。概借保留为名。竟不呈明上司。辄鸣锣聚众。擅行罢市。显然挟制。其中买嘱招摇、种种弊端、殊为不法。如果保留尽系真情、何以升任官员。不闻有人爱戴者耶。此乃刁风恶习。断不可长。朕闻年羹尧自西安起身之时私嘱咸宁县知县朱炯、贿人保留。因年羹尧悖逆贪虐罪恶满盈。去时、人人称快。竟无一人肯应者。然后出城。所过州县、或有迎送多人者。或有一人不出、举手加额称庆、甚且唾啐者。夫百姓若果爱戴、自必通省皆然。断无此迎彼唾之理。可见保留官员者。多非出于真情、皆买嘱逼迫而然也。嗣后官员离任、士民有擅行鸣锣聚众罢市者。分别首从治罪。其被保之员、亦严加究治。以儆刁风　　

○辛亥。都察院参奏。据赵弘炜、首告伊侄赵之垣侵吞家产。赵之垣具呈陈辨。并首告年羹尧、将清理伊叔赵弘燮、亏空银四十万两、侵欺入己。李维钧朋比为奸。请交部严审定拟。得上□日、康熙六十一年冬。朕即位后。赵之垣、李维钧、同来陛见。朕于倚庐召见二人。谕赵之垣曰。皇考念尔祖旧日功勋。加恩后裔。尔父尔叔、皆任以节钺。尔叔赵弘燮。在直隶时。声名甚属平常。且未完公项累累。皇考特予保全。是以尔叔身殁、随命尔署理直隶巡抚印务。以完尔叔未完之项。乃尔莅任以来、未能改易前辙。朕仰体皇考优待功臣后裔之意。谆切训诫。尔当竭诚黾勉。以盖前愆。又谕李维钧曰。尔系赵弘燮属官。在直隶居官年久。诸事谙练。尔于赵之垣、不可拘上司属官之分。当如骨肉相待。诸事竭力＜矢见＞正。使彼不至陨越、以上成皇考保全功臣之意。并副朕仰体皇考之心。比时李维钧回奏云。臣惟有尽心竭力、以帮助赵之垣等语。次年二月。年羹尧进京。面奏赵之垣、庸劣纨裤。不可以膺巡抚重任。朕谕之曰。赵之垣为人、朕亦素知。但伊之署理巡抚、乃皇考保全功臣后裔之盛心。去冬伊等来京、朕已谆切训诫之矣。年羹尧见朕意不为摇动。一月之后、复奏云。赵之垣断不可令为巡抚。伊从前居官、不过庸劣。今自皇上训诫之后。不惟不凛遵明上□日。反大肆贪婪。以进上为名、向各属私派银三十万两。并勒索从前未收之＜矢见＞礼。朕闻之骇异。亦不深信。越七八日、赵之垣果具摺进银三十万两。朕始以年羹尧之言为实。特将赵之垣解退。令年羹尧带往陕西、以清赵弘燮亏项。及至去年冬。年羹尧又将赵之垣带至京师。再四垦求引见。力保其可用。年羹尧、前后语言颠倒。殊不可解。今据赵弘炜首告。又经都察院奏赵之垣控诉原委。年羹尧欺罔奸诈。设局诱陷。情弊显然。著将此摺抄发年羹尧、李维钧、令其明白回奏　　

○予故固原提督杨尽信、故杭州左翼汉军副都统阿图、各祭葬如例　　

○壬子。文华殿大学士白潢、以病乞解任调理。允之。命松江提督高其位、为文渊阁大学士。兼礼部尚书。户部尚书张廷玉、署理大学士事务　　

○命吏部尚书兼理藩院尚书隆科多往阿兰善山等处修理城池。开垦地亩。以果郡王允礼、办理理藩院事务　　

○实授岳钟琪、为川陕总督图理琛、为西安巡抚升内阁侍读学士巡视河东盐政马喀、为陕西西安布政使司布政使。仍兼理盐务　　

○四川按察使刘世奇、缘事革职。升四川川东道程如丝、为四川按察使司按察使。以广东盐运使万际璋、署理广东按察使司按察使　　

○调湖广提督魏经国、为江南提督。銮仪使署四川提督赵坤、为湖广提督。升四川松潘总兵官周瑛、为四川提督。以广东提督董象纬、为銮仪卫銮仪使。升广东琼州总兵官万际瑞、为广东提督　　

○癸丑。以兵部尚书孙柱、兼理吏部尚书　　

○内阁、九卿、詹事、科、道、合词劾奏年羹尧欺罔悖乱各款。请加诛戮。以彰国法。得上□日、年羹尧为川陕总督、贪婪放纵。网利营私本应即加处分。因伊青海之功、朕意尚欲委曲保全。故罢其总督之任。授为杭州将军。令其效力、以赎前愆。乃今事事败露。不料其欺罔悖逆之罪、至于此极。实为国法之所不宥。朕展转思维。自古帝王之不能保全功臣者、多有鸟尽弓藏之讥。然使委曲宽宥、则废典常而亏国法。将来何以示惩。此所奏乃在廷之公论。而国家赏罚大事、必咨询内外大臣、佥谋画一。可降上□日询问各省将军督抚提镇、各秉公心。各抒己见。平情酌议。应作何处分、即速具奏　　

○乙卯。命内阁学士何国宗等、阅视河道。谕曰。运河关系重大。言者皆似近理、而议论多有不同。今蒋廷锡条奏款项。尔等前往、详加阅看。凡泉源湖身、与各水源流地方形势。务须身到测看。方得确准定议。不可苟且草率、意为揣度。以致后日势不可行。河道总督、凡黄河所经。皆其管辖。岂能处处亲到。即河属官员、偶有所见、亦未敢轻易举行。尔等将仪器舆图、一并带去。再有算法馆行走明白测量人员、著何国宗指名举奏二人带去。详加测量。或蒋廷锡条奏款项之外、有关系运道、应查看修理之处。亦逐一审视。会同该督抚详议具奏。务期一劳永逸。尔等于八月二十日起身乘驿前去。傥遇无驿递之处、尔等轻骑减从。该抚照料前往。总河齐苏勒、见在堵筑黄河决口。尔等此去、先看漳河、卫河、后至济宁。则总河堤工事完、便可会同阅看。傥该督抚有紧要事务、尔等或稍候数日。或躬往就之。勿致贻误地方　　

○谕刑部。安民莫先于弭盗。而为政必贵于实心。从前两江总督查弼纳、条奏种种弭盗之法。且欲于水次钉桩、以为周防。极似实心料理者。乃今一月之内、所报盗案、竟有一百九件。朕览之不胜骇异。岂因查弼纳实心料理、反致如是之多乎。可见伊从前所奏、尽属虚伪欺饰耳。查弼纳身为总督、统辖文武。弭盗一事、尤其专责。今前后盗案累累。伊所司果何事耶。兹特降谕上□日与查弼纳。务必实心清致盗之源。察窝盗之所。竭诚料理。使盗贼歛迹、百姓安堵、以副朕意。若因有此严上□日、更复隐讳朦混。使民害不得上闻。凶恶肆行无忌。必将查弼纳治以重罪　　

○吏部议覆、署川陕总督岳钟琪疏参。年羹尧建筑郃阳县夏阳川城堡。余剩银两、不归司库。并不题请。擅给各兵。应将年羹尧一等公、降为二等公。从之　　

○丙辰。解兵部尚书卢询任。专管正黄旗汉军都统事。升左都御史察珽、为兵部尚书。兼理左都御史事　　

○升广东琼州水师副将黄助、为广东琼州总兵官　　

○丁巳。谕礼部。自古修己治人之道、载在经书。帝王御宇膺图、咸资典学。我圣祖仁皇帝。天亶聪明。而好古敏求。六十余年、孜孜不倦。朕幼承庭训。时习简编。自即位以来、更欲以研经味道之功、为敷政宁人之本。顾以亮阴之际、未举经筵。今八月二十三日。为释服之期。尔部可择日举行经筵典礼。并详查定例以闻　　

○谕河道总督齐苏勒等。今岁立夏以来、雨水过多。朕念黄淮伏秋两汛、必然水势浩瀚。甚以为忧。所以从前批发嵇曾筠奏摺、有无日不神驰淮黄两岸之语。今据田文镜奏称、仪封县南岸大寨、兰阳县北岸板厂后、两处冲开决口。各十余丈。朕辶□歹躬惕厉。夙夜不安。其冲决堤工、可星速会同副总河嵇曾筠、督率各属河员、并力抢筑。务期永久坚固。其一带危险工程、亦当增卑培薄。预为之防。至被灾人民、著速委能员、实心确查。应赈恤者、即动正项钱粮赈恤冲没田地、详加估勘。应豁免者、题请豁免。朕从前曾命将河属官员、分别议叙。今仪封、兰阳、既被冲决。其疎防官吏、例应参处。今止停其议叙。不必参处。并从宽免其赔修　　

○以翰林院掌院学士阿克敦、兼理都察院左副都御史　　

○戊午。朝鲜国王李昑、遣陪臣李楫等。赍表恭谢赐祭、赐谥、并封王恩。进献礼物。酌纳之。宴赉如例　　

○己未。户部议覆、条奏内称、州县经制各役。俱有定数。滥行增设、有干例禁。乃有不肖官员、私增白役、多至数百人。扰害小民。其中奸猾者、串通家人幕宾、恣肆撞骗。官民并受其累。请严为查禁。应如所请。从之　　

○庚申。升镶黄旗参领顾俨、为正蓝旗汉军副都统　　

○吏部议覆、河南巡抚田文镜疏参。年羹尧、盐场遍置私人。私盐充斥。又以印票运茶。违废茶引。应将年羹尧二等公、降为三等公。从之　　

○旌表山东乐安县烈妇、薛应富妻刘氏。拒奸不辱。含忿投缳。给银建坊。入祠致祭如例　　

○辛酉。谕直隶总督、山东、河南巡抚。今岁夏秋以来。直隶、山东、河南三省。雨水过多。小民谋生无术者有之。朕心其为悯恻。兹秋成将届、忧念弥深。该督抚可速委能员、实心详察。其有生计萧条、升斗无资。以及田地被淹、房庐倒塌者。即一面赈恤。一面具奏。务使穷幽极僻之区、亦不至一夫失所。至所遣官吏、或有草率将事、及隐匿不闻。甚至捏报赈给、侵渔朦混。使泽不下究者。察出、将该管官、一并从重治罪。断不姑恕。尔督抚等、尤宜实心诚求。竭力料理。如恤子孙。如办家事。勿视为具文。以副朕宵旰忧劳之至意　　

○礼部议覆、朝鲜国王李昑疏奏。宗祀之重、未有所托。请将副室所生之子李緈、封为世子。查该王甫过三十、遽请封副室所生之子。与例不符。应无庸议。得上□日、朝鲜请封世子。事关伊国建立储位。该王必因万不得已、再三斟酌、始恳切具奏。著照所请行。其请封所进礼物。不必收受　　

○封青海扎萨克台吉阿拉布坦、为辅国公　　

○壬戌。谕大学士等。年羹尧以总督补放将军、亦为升迁。伊前违上□日。欲在仪徵县逗留居住。今又止将接任日期具奏。并不谢恩。有悖臣道。著革退杭州将军任。授为闲散章京。在杭州效力行走。其将军印务、著原任副都统王府长史鄂弥达、前往署理　　

○癸亥。谕大学士等。据广西巡抚李绂参奏黄国材等。向在广西、经收捐谷事例。正项之外、侵匿数倍。应行查追。黄国材、著解福建巡抚任。发往广西质审　　

○谕户部。今岁天津等处地方、米价腾贵。著行文奉天将军绰奇府尹尹泰、照去岁之例。将伊等地方粮十万石、由海运至天津新仓。交与该地方官收贮。再、若有自海运粮之商人、不必禁止。听其运至天津贸易。不许他往　　

</div>
    <div class="pagination">
<a href="清实录雍正朝实录_page54.html">上一页</a><span>...</span><a href="清实录雍正朝实录_page50.html">50</a><a href="清实录雍正朝实录_page51.html">51</a><a href="清实录雍正朝实录_page52.html">52</a><a href="清实录雍正朝实录_page53.html">53</a><a href="清实录雍正朝实录_page54.html">54</a><span class="current-page">55</span><a href="清实录雍正朝实录_page56.html">56</a><a href="清实录雍正朝实录_page57.html">57</a><a href="清实录雍正朝实录_page58.html">58</a><a href="清实录雍正朝实录_page59.html">59</a><a href="清实录雍正朝实录_page60.html">60</a><span>...</span><a href="清实录雍正朝实录_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
