<!DOCTYPE html>
<html>
<head>
    <meta charset="UTF-8">
    <title>尚史 - 第 62 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 62 页/共 91 页</h1>
    <div class="content">　　曽子曰孝之养老也乐其心不违其志乐其耳目安其寝处以其饮食忠养之孝子之身终终身也者非终父母之身也终其身也是故父母之所爱亦爱之父母之所敬亦敬之至于犬马尽然而况于人乎【记内则】
　　又曰孝有三大孝尊亲其次弗辱其下能养又曰身也者父母之遗体也行父母之遗体敢不敬乎居处不荘非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及其亲敢不敬乎又曰享孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已众之本教曰孝其行曰养养可能也敬为难敬可能也安为难安可能也卒为难父母既没慎行其身不遗父母恶名可谓能终矣又曰树木以时伐焉禽兽以时杀焉夫子曰防一树杀一兽不以时非孝也又曰孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而不忘父母恶之惧而无怨父母有过谏而不逆父母既没必求仁者之粟以祀之此之谓礼终【记祭义】仲宪【即原宪】言于曾子曰夏后氏用明器示民无知也殷人用祭器示民有知也周人兼用之示民疑也曽子曰其不然乎其不然乎夫明器器也祭器人器也夫古之人胡为而死其亲乎【记檀弓】
　　荀子曾子曰孝子言为可闻所以説逺也行为可见所以説近也近者説则亲逺者説则附亲近而附逺孝子之行也吕氏春秋曾子曰父母生之子弗敢杀父母置之子弗敢废父母全之子弗敢阙故舟而不防道而不径能全支体以守宗庙可谓孝矣养有五道修宫室安牀第节饮食养体之道也树五色施五采列文章养目之道也正六律和五声雑八音养耳之道也熟五谷烹六畜和煎调养口之道也和顔色説言语敬进退养志之道也此五者代进而后用之可谓善养矣大戴礼曽子曰忠者孝之本与孝子不登髙不履危痹亦弗慿不茍笑不茍訾隠不命临不指故不在尤之中也孝子恶言死焉流言止焉美言兴焉故恶言不出于口烦言不及于已故孝子之事亲也居易以俟命不兴险行以徼幸孝子防之暴人违之出门而使不以或为父母忧也孝子之使人也不敢肆行又能事父之朋友又能率朋友以助敬也君子之孝也以正致諌士之孝也以徳従命庶人之孝也以力任食又曰君子立孝其忠之用礼之贵故与父言言畜子与子言言孝父与臣言言事君君子之孝也忠爱以敬反是乱也尽力而有礼荘敬而安之防谏不倦聴従而不怠懽欣忠信咎故不生可谓孝矣是故未有君而忠臣可知者孝子之谓也未有长而顺下可知者弟弟之谓也未有治而能仕可知者先修之谓也故曰孝子善事君弟弟善事长又曰单离居问于曽子曰事父母有道乎曽子曰爱而敬父母之行中道则従不中道则諌諌而不用行之如由己由己为无咎则宁由己为贤人则乱孝子无私乐父母所忧忧之所乐乐之孝子唯巧变故父母安之曰事兄有道乎曽子曰尊事之以为已望也兄之行中道则兄事之不中道则养之养之内不养于外是越之也养之外不养于内是疏之也是故君子内外养之也曰使弟有道乎曽子曰嘉事不失时也弟之行中道则正以使之不正道则兄事之诎事兄之道若不可然后舍之　节録
　　曾子仕于莒得粟三秉方是之时曽子重其禄而轻其身亲没之后齐迎以相楚迎以令尹晋迎以上卿方是之时曽子重其身而轻其禄【韩诗外传】
　　韩诗外传又曰往而不可还者亲也至而不可加者年也是孝子欲养而亲不待木欲直而时不待也是故椎牛而祭墓不如鸡豚逮亲存也吾尝仕齐为吏禄不过钟釡尚犹欣然而喜乐其逮亲也既殁后南逰于楚得尊官犹北乡而泣悲不逮亲也故家贫亲老不择官而仕若夫信其志约其亲者非孝也淮南子曾子攀柩车引楯者为之止孝子传曽子食生鱼甚美因吐之人问其故曰母在不知生鱼味遂终身不食
　　曽子去妻藜烝不熟问曰妇有七出不烝亦预乎曰吾闻之也絶交令可友弃妻令可嫁也藜烝不熟而已何问其故乎【白虎通】
　　家语参后母遇之无恩而供养不衰其妻以藜烝不熟因出之人曰非七出也曰藜烝小物耳欲熟而不用命况大事乎出之终身不娶子元请焉曰髙宗以后妻杀孝已尹吉甫以后妻放伯竒吾上不及髙宗中不比吉甫庸知其得免于非乎韩诗外传曽子丧妻不更娶人问其故曰以华元善人也韩非子曾子之妻之市其子随之而泣其母曰女还顾反为女杀彘适市来曽子欲捕彘妻曰与儿戏耳曾子曰儿非与戏也儿非有知也待父母而学者也聴父母之教今欺之是教子欺也父欺子而不信非所以成教也遂烹彘　与孟母买豚同説苑孔子家儿不知骂曽子家儿不知怒
　　曾子寝疾病乐正子春坐于牀下曾元曾申坐于足童子隅坐而执烛童子曰华而睆大夫之箦与子春曰止曾子闻之瞿然曰呼曰华而睆大夫之箦与曾子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曾子曰尔之爱我也不如彼君子之爱人也以徳细人之爱人也以姑息吾何求哉吾得正而毙焉斯已矣举扶而易之反席未安而没【记檀弓】
　　大戴礼曾子疾病曾元抑首曾华抱足曾子曰微乎吾无夫顔氏之言吾何以语汝哉然而君子之务尽之有矣夫华烦而实寡者天也言多而行寡者人也鹰鶽以山为卑而曾巢其上鱼鼈鼋鼍以渊为浅而蹷穴其中卒其所以得之者饵也是故君子茍无以利害义则辱何由至哉亲戚不説不敢外交近者不亲不敢求逺小者不审不敢言大故人之生也百嵗之中有疾病焉有老防焉故君子思其不复者而先施焉亲戚既殁虽欲为孝谁为孝年既耆艾虽欲为弟谁为弟故孝有不及弟有不时此之谓与言不逺身言之主也行不逺身行之本也言有主行有本谓之有闻矣知身是言行之基可谓闲矣君子尊其所闻则髙明矣行其所闻则广大矣髙明广大不在于他在加之志而已矣説苑曽子有疾孟仪往问之曽子曰鸟之将死必有悲声君子集大辟必有顺辞礼有三仪知之乎君子修礼以立志则贪欲之心不来思礼以修身则怠惰慢易之节不至修礼以仁义则忿争暴乱之辞逺若夫置尊俎列笾豆此有司之事也君子虽勿能可也又曰曾子有疾曾元抱首曾华抱足曽子曰官殆于宦成病加于少愈祸生于懈惰孝哀于妻子察此四者慎终如始余同戴説
　　曽子尝曰入其国也言信于羣臣则留可也行忠于乡大夫则仕可也泽施于百姓则富可也孔子曰参可谓善安身矣又曰狎甚则相简荘甚则不亲是故君子之狎足以交懽其荘足以成礼孔子闻之曰孰谓参也不知礼乎孔子曰回有君子之道四焉强于行义弱于受谏怵于待禄慎于治身史防有君子之道三焉不仕而敬上不祀而敬直已而曲于人曾子侍曰参昔闻夫子之三言而未之能行也见人之一善而忘其百非是夫子之易事也见人有善若已有之是夫子之不争也闻善必躬行之然后导之是夫子之能劳也学夫子之三言而未之能行是以自知终不及二子也【家语】
　　荀子曾子曰无内人之疏而外人之亲无身不善而怨人无刑已至而呼天又曰同逰而不见爱吾必不仁交而不见敬吾必不长临财而不见信吾必不信三者在身曷怨人怨人者穷怨天者无识淮南子曽子曰系舟水中鸟闻之而髙翔鱼闻之而深藏故所趋各兾而各得所便説苑曽子曰响不辞声鉴不辞形君子正一而万物皆成夫行非为影也而影随之呼非为响也而响和之故君子功先成而名随之又曰公孟子髙见颛孙子莫曰敢问君子之礼颛孙子莫曰去尔外厉与尔内色胜而心自取之去三者而可矣公孟不知以告曽子曽子曰大哉言乎无外厉者必内折色胜而心自取之者必为人役故君子徳行成而容不知闻识博而辞不争知虑微达而能不愚博物志曽子曰好我者知吾美矣恶我者知我恶矣中论曽子曰或言予之善惟恐其闻或言予之不善惟恐过而见予之鄙色焉又曰人而好善福虽未至祸其逺矣人而不好善祸虽未至福其逺矣大戴礼有主言制言立事天圆记有檀弓曽子问雑记并文繁不载
　　子夏尝过曽子曾子曰入食子夏曰不为费乎曾子曰君子有三费饮食不在其中君子有三乐钟鼓琴瑟不在其中子夏曰敢问三乐曽子曰有亲可畏有君可事有子可遗一乐也有亲可谏有君可去有子可怒二乐也有君可喻有友可助三乐也敢问三费曽子曰少而学长而忘一费也事君有功而轻负之二费也久交友而中絶之三费也子夏曰善哉谨身【韩诗外传】
　　韩诗外传又曰孔子鼓瑟曽子子贡侧门而聴曽子曰夫子瑟殆有贪狼之志邪僻之行子贡入以曽子之言告子曰夫参其习知音矣乡者丘鼓瑟有防出防狸见于屋循梁微行造焉而避厌目曲脊求而不得丘以瑟浮其音以为贪狼邪僻不亦宜乎孔丛子作闵子荀子曽子食鱼有余曰泔之门人曰泔之伤人不若奥之曽子涕泣曰有异心乎哉伤其闻之晚也説苑鲁人攻鄪曽子辞于鄪君曰请出冦罢而来请姑母使狗豕入吾舍鄪君曰寡人之于先生也人无不闻今鲁人攻我而先生去我胡守先生之舍鲁人攻鄪数之罪十而曾子之所争者九鲁师罢鄪君复修曽子舍而迎之　按春秋无鄪国且谓鲁为冦曾子不尔也晏子曽子将行晏子送之曰君子赠人以轩不者以言吾请以言今夫车轮山之直木也良匠揉之其圆中防虽有槁暴不复嬴矣故君子慎所揉和氏之璧井里之困也良工修之则为存国之寳故君子慎所修今夫兰本三年而成湛之苦酒则君子不近庶人不佩湛之縻醢而贾匹马矣非兰本美也所荡然也愿子之必求所湛婴闻之君子居必择居防必择士择居所以求士求士所以辟患也婴闻汩常移质习俗移性不可不慎也荀子説苑并同韩非子卫将军文子见曽子曾子不起而延于坐席正身于奥文子谓其御曰曽子愚人也哉以我为君子也君子安可毋敬也以我为暴人暴人安可侮也曽子不僇命也　説颇谬
　　闵损字子骞【康成注鲁人】少孔子十五歳【家语作五十嵗非】不仕大夫不食污君之禄【史记家语闵子为费宰问政于孔子语多涉大戴礼非是闵子未尝宰费也】以徳行著名孔子称其孝【家语】
　　説苑闵子兄弟二人母死其父更娶复有二子子骞为父御车失辔父持其手衣甚单父归呼其后母儿持其手衣甚厚谓妇曰汝欺吾去无留子骞前曰母在一子单母去四子寒孝子传畧同琴操崔子渡河操闵子骞作也崔子蚤失母后母尝以其死母名呼之不应辄笞之崔子乃以渡河为辞系石自沈而死
　　冉耕字伯牛【康成注鲁人圣门志阙里广志并以为少孔子七嵗】孔子以为有徳行伯牛有恶疾孔子往问之自牖执其手曰命矣夫斯人也而有斯疾也命矣夫【史记】
　　白虎通冉伯牛危言正行而遭恶疾论衡伯牛空居而遭恶疾淮南子顔回季路子夏伯牛孔子之通学也然顔渊天季路葅于卫子夏失明伯牛为厉此皆迫性拂情而不得其和也
　　冉雍字仲弓少孔子二十九嵗【康成注鲁人家语伯牛之宗族生于不肖之父】孔子以仲弓为有徳行曰雍也可使南面仲弓父贱孔子曰犂牛之子骍且角虽欲勿用山川其舍诸【史记】论衡鲧恶禹圣叟顽舜神伯牛寝疾仲弓洁全顔路庸固回杰超伦　按此伯牛仲弓似父子殊谬
　　仲弓问于孔子曰雍闻至刑无所用政桀纣之世是也至政无所用刑成康之世是也信乎孔子曰圣人治化必刑政相参焉太上以徳教民而以礼齐之其次以政焉导民不刑刑不刑也化之弗变导之弗従伤义败俗于是乎用刑矣颛五刑必即天伦行刑罚则轻无赦刑侀也侀成也壹成而不可更故君子尽心焉【家语　余文繁不载】孔丛子仲弓问古之刑教与今之刑教孔子曰古刑省今刑繁其为教古有礼然后有刑是以省今无礼以教而齐之以刑是以繁又曰书曰哀矜折狱何谓也孔子曰古之聴讼者察贫穷哀孤独鳏寡不肖而无告者虽得其情必哀矜之死者不可生防者不可属老而刑之谓之悖弱而刑之谓之尅不赦过谓之逆率过以小罪谓之枳
　　冉求字子有【康成注鲁人家语仲弓之宗族】少孔子二十九嵗【老友朱庸若曰冉有与季路并驱不当少长二十年説似近】有才艺以政事著名仕为季氏宰进则理其官职退则受教圣师性多谦让故孔子曰求也退故进之冉有问于孔子曰先王制法使刑不上于大夫礼不下于庶人然则大夫不可以加刑庶人不可以治于礼乎孔子曰凡治君子以礼御其心所以属之以亷耻之节也故古之大夫有坐不亷汚秽者曰簠簋不饬有坐淫乱无别者曰帷幕不修有坐罔上不忠者曰臣节未着有坐罢软不胜任者曰下官不职有坐干国之纪者曰行事不请此五者大夫既自定有罪名矣而犹不正以呼之为之讳以媿耻之刑不上大夫而大夫亦不失其罪者教使然也所谓礼不下庶人者以庶人遽其事而不能充礼故不责之也冉有跪然免席曰言则美矣求未之闻退而记之冉有又问曰古者三皇五帝不用五刑信乎孔子曰圣人之设防贵其不犯也制五刑而不用所以为至治也凡为窃盗靡法者生于不足不足生于无度有度则民知所止则不犯不孝者生于不仁不仁生于丧祭之礼不明丧思慕祭祀不解人子馈养之道也丧祭之礼明则民孝矣杀上者生于不义朝聘之礼者所以明义也义既明则民不犯鬭变者生于相陵相陵生于长防无序乡饮酒之礼者所以明长防之序而崇敬让也淫乱者生于男女无别无别则夫妇失义婚礼聘享者所以别男女明夫妇之义也五者刑罚之所以生各有源焉源生于嗜欲不节礼度者所以御民之嗜欲而明好恶礼度既陈五教毕修而民或未化必明其法典以申固之三皇五帝所以化民者如此虽有五刑不用不亦可乎【家语】
　　韩诗外传鲁哀公问冉有曰凡人之质将必学而后为君子乎对曰臣闻之虽有良玉不刻镂不成器虽有美质不学不成君子昔子路卞之野人子贡卫之贾人也皆学于孔子遂为显士昔吴楚燕代谋为一举而伐秦姚贾监门之子也为秦使之遂絶其谋秦王立为上卿百里奚齐之乞者也逐于齐自卖五羊皮为一轭车缪公立为相太公望少为人壻老而见去屠牛朝歌文王用之封于齐管仲亲射桓公遂除报讐之心立为相此四子者皆尝卑贱穷辱矣然其名声驰于后世非学之所致乎由此观之士必学然后成君子　按姚贾监门子见国防当始皇时韩説误
　　仲由字子路卞人也【尸子卞之野人】少孔子九嵗子路性鄙好勇力志伉直冠雄鸡佩猳豚陵暴孔子孔子设礼稍诱子路子路后儒服委质因门人请为弟子孔子曰自吾得由恶言不闻于耳【史记】
　　家语子路初见孔子子曰汝何好曰好长劒子曰以子之所能而加之学岂可及乎子路曰南山有竹不揉自直斩而用之达于犀革以此言之何学之有子曰栝而羽之镞而砺之其入之不亦深乎子路再拜曰敬受教又曰子路戎服见孔子抜劒而舞曰古之君子固以劒自卫乎子曰古之君子忠以为质仁以为卫不出环堵之室而知千里之外有不善则以忠化之侵暴则以仁固之何待劒乎子路曰由乃今闻此言又曰子路鼓琴孔子闻之谓冉有曰甚矣由之不才也夫先王之制音奏中声以为节入于南不归于北南者生育之乡北者杀伐之域故君子之音温柔居中小人之音亢丽微末昔者舜弹五之琴造南风之诗其兴也勃焉纣好北鄙之声其废也忽焉由今匹夫之徒曽无意先王之制而习亡国之声岂能保其七尺之躯哉冉有告子路子路惧而自悔静思不食又曰子路盛服见孔子孔子曰由是倨倨者何也衣服既盛顔色充盈天下孰肯以非告汝乎子路趋而出改服而入论衡子路未入圣门时戴鸡佩豚勇猛无礼闻诵读之声揺鸡奋豚扬唇吻之音聒耳孔子引而教之渐渍磨砺猛气消损卒能政事
　　子路问于孔子曰由闻丈夫居世富贵不能有益于物贫贱不能屈节以求伸不足以论乎人之域矣子曰君子之行已期于必达于已可以屈则屈可以伸则伸是以虽屈而不毁其节志达而不犯于义又问曰有人于此被褐懐玉何如子曰国无道隐之可也国有道则衮冕而执玉【家语】
　　荀子子路问曰君子亦有忧乎子曰君子其未得也则乐其意既已得之又乐其治是以有终身之乐无一日之忧説苑子路问曰请释古之学而行古之意可乎子曰昔者束夷慕诸夏之义有女夫死为之纳私壻终身不嫁不嫁则不嫁矣然非贞也苍梧之弟娶妻而美请与兄易忠则忠矣然非礼也今子释古之学而行子之意庸知用非为是用是为非乎又曰孔子闲居喟然而叹曰铜鞮伯华而无死天下其有定矣子路曰愿闻其为人也子曰防敏而好学壮有勇而不屈老有道而能下人子路曰夫有道又谁下哉子曰吾闻之以众攻寡无不消也以贵下贱无不得也昔周公制天下之政而下士七十人岂无道哉又曰子路问曰管仲何如人也子曰大人也子路曰管仲説襄公襄公不説是不辩也立子纠而不能是无能也家残于齐而无忧色是不慈也桎梏而居槛车是无媿也事所射之君是不贞也召忽死之管仲不死是无仁也夫子何以大之子曰管仲説襄公襄公不説襄公不知説也立子纠而不能不遇时也家残于齐而无忧色知命也桎梏居槛车自裁也事所射之君知权也召忽死之管仲不死死之不免为沟中之瘠不死则功复用于天下由汝不知也论衡子路问曰猪肩羊膊可以得兆雚苇藁芼可以得数何必以蓍龟子曰盖取其名也之为耆龟之为言旧也明狐疑之事当问耆旧也　中垒説多附防东夷苍梧之论尤荒谬
　　子路曰伤哉贫也生无以为养死无以为礼也孔子曰啜菽饮水尽其欢斯之为孝敛手足形还塟而无椁称其财斯之谓礼【记檀弓】
　　家语子路见于孔子曰负重致逺不择地而休家贫亲老不择禄而仕昔者由事二亲常食藜藿为亲负米百里之外亲丧之后南逰于楚累茵而坐列鼎而食虽欲食藜藿为亲负米不可复得也枯鱼衔索防何不蠧二亲之夀忽如过隙孔子曰由也事亲可谓生事尽礼死事尽思者也韩诗外传子路曰有人于此夙兴夜寐手足胼胝树艺五谷以事其亲而无孝子之名者何也子曰意者身未敬耶色不顺耶辞不逊耶古人有言曰衣欤食欤曽不尔即劳以事亲无此三者何为无孝之名孔丛子顔讐由善事亲子路义之讐以非罪执子路请以金赎许之既而二三子纳金于子路以入卫或谓孔子曰受人之金以赎其私昵义乎子曰义而赎之贫取于友非义而何爱金而令不辜陷辟凡人且不忍况二三子于由之所亲乎吕氏春秋子路拯溺者其人拜之以牛子路受之孔子曰鲁人必拯溺矣
　　子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临其为不敬大矣他日祭子路与室事交乎户堂事交乎阶质明而始行事晏朝而退孔子曰谁谓由也而不知礼乎【记礼器】
　　子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也鲁人有朝祥而莫歌者子路笑之孔子曰由尔责于人终无己夫三年之丧亦已久矣夫子路出孔子曰又多乎哉逾月则其善也子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之子路去鲁【盖将适卫】谓顔渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下【记檀弓】
　　説苑子路将行辞于仲尼仲尼曰不强不逺不劳无功不忠无亲不信无复不恭无礼慎此五者可以长久矣又曰敢问新交取亲若何言寡可行若何长为善士而无犯若何仲尼曰新交取亲其忠乎言寡可行其信乎长为善士而无犯其礼乎
　　子路为蒲大夫【卫邑】辞孔子孔子曰蒲多壮士又难治然吾语汝恭以敬可以执勇寛以正可以比众恭正以静可以报上
　　家语同又曰子路治蒲三年孔子过之入其境曰善哉由也恭敬以信矣入其邑曰善哉由也忠信以寛矣至其庭曰善哉由也明察以断矣子贡问曰夫子未见由之政而三称其善可得闻与孔子曰入其境田畴易草莱辟沟洫深治此其恭敬以信民尽力也入其邑墙屋完固树木茂此其忠信以寛民不偷也至其庭庭甚闲诸下用命此其明察以防政不扰也韩诗外传同荀子晋人欲伐卫畏子路不敢过蒲説苑子路为蒲令春修沟渎予人一箪食一壶浆孔子闻之使子贡止之子路不説往见夫子曰由与人修沟渎而民多匮于食故与人一箪食一壶浆而夫子使止之何也夫子以仁教而禁其行仁也子曰尔以民为饿何不告于君发仓廪以给食之而以私馈之是不明君之恵见汝之徳也速已则可否则罪矣韩非子以季孙相鲁子路为郈令时事
　　初卫灵公有宠姬曰南子灵公太子赎瞆得过南子惧诛出奔及灵公卒而夫人欲立公子郢郢不肯曰亡人太子之子辄在于是卫立辄为君是为出公出公立十二年其父赎瞆居外不得入子路为卫大夫孔悝之邑宰赎瞆乃与孔悝作乱谋入孔悝家遂与其徒攻出公出公奔鲁而赎瞆入立是为荘公方孔悝作乱子路在外闻之而驰往遇子羔出卫城门谓子路曰出公去矣而门已闭子可还矣毋空受其祸子路曰食其食者不避其难子羔卒去有使者入城城门开子路随而入造赎瞆赎瞆与孔悝登台子路曰君焉用孔悝请得而杀之赎瞆弗聴于是子路欲燔台赎瞆惧乃下石乞壶压攻子路撃防子路之缨子路曰君子死而冠不免遂结缨而死孔子闻卫乱曰嗟乎由死矣已而果然【史记】孔子哭子路于中庭有人吊焉而孔子拜之既哭进使者而问故使者曰醢之矣遂命覆醢【记檀弓】
　　孝子传仲子崔者仲由之子子路赴卫乱卫人孤黡时守门杀子路子崔既长告孔子欲报父讐子曰行矣子崔即行黡知之曰君子之勇不掩人之不备须后日于城西决战其日黡持蒲弓木防与子崔战而死韩诗外传子路曰士不能勤苦不能轻死亡不能活贫穷而曰行义吾不信也昔者申包胥立于秦庭七日七夜哭是以存楚不能勤苦焉得行此比干且死而谏愈忠伯夷叔齐饿于首阳而志益彰不轻死亡焉能行此曽子褐衣緼绪未尝完粝食未尝饱义不合则辞上卿不活贫穷焉能行此夫士欲立身行道无顾难易行义徇名无顾利害然后能行之説苑赵襄子谓仲尼曰先生委质以见人主七十君矣而无所通不识世无明君乎意先生之道固不通乎仲尼不对襄子见子路曰尝问先生以道先生不对知而不对则隠隐则安得为仁若信不知安得为圣子路曰建天下之鸣钟而撞之以挺岂能发其声哉君问先生无乃犹以挺撞乎论衡孔子出使子路赍雨具有顷天果大雨子路问其故孔子曰昨暮月离于毕后月复离毕孔子出子路请赍雨具不聴出果无雨子路问其故孔子曰昔月离其隂故雨昨暮月离其阳故不雨新书子路见孔子之背磬折举哀曰唯由也见孔子闻之曰由也何以遗亡也故过犹不及有余犹不足也语曰况乎明王执中履衡言秉中适而据乎宜故威胜徳则淳徳胜威则施威之与徳交若紏纒且畏且懐君道正矣












　　尚史卷八十三
　　钦定四库全书
　　尚史八十四　　　　　　　繋四
　　镶白旗汉军李锴撰
　　孔子弟子传
　　宰予字子我利口辩辞既受业问三年之丧不已久乎孔子曰三年之丧天下之通义也
　　冲波宰我谓三年之丧朽者既枯于斯可矣顔渊曰鹿生三年其角乃堕子生三年而离父母之懐子虽美辩其能改三年之丧哉父母天地也天崩地壊为之三年不亦宜乎
　　宰我问五帝之徳孔子曰予非其人也【史记　五帝问见大戴礼説支离不具録】
　　宰我曰予闻神之名不知其所谓孔子曰气也者神之盛也魄也者之盛也合与神教之至也众生必死死必归土此之谓骨肉毙于下隂为野土其气发扬于上为昭明焄蒿凄怆此百物之精也神之着也因物之精制为之极明命神以为黔首则百众以畏万民以服圣人以是为未足也筑为宫室设为宗祧以别亲疏逺迩教民反古复始不忘其所由生也众之服自此故聴且速也二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心见闲以侠甒加以鬰鬯以报魄也教民相爱上下用情礼之至也【记祭义】
　　宰我曰敢问禋于六宗何谓也孔子曰所宗者六皆洁祀之也埋少宰于大昭所以祭时也祖迎于坎坛所以祭寒暑也主于郊宫所以祭日也夜明所以祭月也幽荥所以祭星也云荥所以祭水旱也问书云纳于大麓烈风雷雨弗迷何谓也孔子曰此言人事之应乎天也尧既得舜厯试诸艰已而纳之于尊之宫使大録万机之政故隂阳清和五星不悖烈风雷雨各以其应不有迷错愆伏明舜之行合于天也宰我问君子尚辞乎孔子曰君子以理为尚博而不要非所察也繁辞富説非所聴也唯知者不失理孔子曰吾于予取其言之近类也于赐取其言之切事也近类则足以喻之切事则足以惧之【孔丛子】
　　孔丛子又曰宰我使于齐而反见夫子曰梁丘据遇虺毒三旬而后瘳众賔复献攻疗之方弟子谓之曰所以献方将为病也今梁丘已疗矣诸夫子乃复献方方将安施意欲梁丘大夫复有虺害乎弟子此言何如夫子曰非也夫三折股为良医梁丘获疗犹有与之同疾者家语宰予仕齐为临淄大夫与田常为乱夷三族孔子耻之曰不在利病其在宰予説苑田成子常与宰我争宰我夜伏卒将攻田成子令于军曰不见旌节毋起鸱夷子皮闻之告田成子田成子因为旌节以起宰我之卒以攻之遂残之盐鐡论宰我秉事有宠于齐田常作难道不行身死庭中简公杀于檀台　按左传阚止字子我田阚争宠子我为田常所杀家语误为宰我史记因之诸説乱之并疎谬可笑今删正
　　端木赐卫人字子贡少孔子三十一嵗利口巧辞孔子常黜其辩【史记　有子贡防説而存鲁弊齐破吴霸越事荒谬不载】
　　子贡问于孔子曰敢问君子贵玉而贱瑉者何也为玉之寡而瑉之多与孔子曰非为瑉之多故贱之也玉之寡故贵之也夫昔者君子比徳于玉焉温润而泽仁也缜宻以栗知也亷而不刿义也垂之如队礼也叩之其声清越以长其终诎然乐也瑕不掩瑜瑜不掩瑕忠也孚尹旁达信也气如白虹天也精神见于山川地也圭璋特达徳也天下莫不贵者道也诗云言念君子温其如玉故君子贵之也【记聘义】
　　孔子观于东流之水子贡问曰君子见大水必观焉者何孔子曰夫水大徧与诸生而无为也似徳其流埤下拘必循其礼似义洸洸乎不淈尽似道有决行之其应佚若声响赴百仞之谷不惧似勇主量必平似法盈不求概似正淖约微达似察以出以入以就鲜洁似善化其万折也必东似志是故君子见大水必观焉子贡又问曰赐既为人下矣而未知为人下之道敢问孔子曰为人下者其犹土乎相之深则出泉汩渥树其壤则百谷滋焉草木植焉禽兽育焉生则出焉死则入焉多有功而不意其志而无不容为人下者以此也【家语韩诗説苑畧同】子路问于孔子曰鲁大夫练而牀礼邪孔子曰吾不知也子路出谓子贡曰夫子有所不知由问鲁大夫练而牀礼邪夫子曰吾不知也子贡曰吾将为汝问之问曰练而牀礼邪孔子曰非礼也子贡出谓子路曰汝谓夫子有所不知乎汝问非也礼居是邑不非其大夫子贡观于鲁庙之北堂出而问于孔子曰乡者赐观于太庙之北堂吾亦未辍还复瞻彼九盖皆继彼有説邪匠过絶邪孔子曰太庙之堂官致良上因丽节文非无良材也盖曰贵文也【荀子】
　　荀子又曰子贡问曰赐倦于学矣愿息事君孔子曰诗云温恭朝夕执事有恪事君焉可息哉然则愿息事亲孔子曰诗云孝子不匮永锡尔类事亲焉可息哉然则愿息于妻孔子曰诗云刑于寡妻至于兄弟以御于家邦妻子焉可息哉然则愿息于朋友孔子曰诗云朋友攸摄摄以威仪朋友焉可息哉然则赐愿息耕孔子曰诗云昼尔于茅宵尔索绹亟其乘屋其始播百谷耕焉可息哉然则赐无息者乎孔子曰望其圹皋如也嵮如也鬲如也则知所息矣子贡曰大哉死乎君子息焉小人休焉列子韩诗外传畧同
　　子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗能也弛而弗张文武弗为也一张一弛文武之道也子贡问丧子曰敬为上哀次之瘠为下顔色称其情戚容称其服请问兄弟之丧子曰兄弟之丧则存乎书防矣君子不夺人之丧亦不可夺丧也【记雑记】子贡问于孔子曰敢问子产晏子之所自为夫子所以与之者孔子曰子产于民为主于学为博物晏子于君为忠臣而行为敬敏又问曰管仲失于奢晏子失于俭二者孰贤孔子曰管仲镂簋而朱纮旅树而反坫山节藻棁贤大夫也而难为上晏平仲祀其先祖豚肩不揜豆一狐裘三十年贤大夫也而难为下君子下不僭上上不偪下【家语】
　　説苑子贡问曰今之人臣孰为贤孔子曰吾未识也往者齐有鲍叔郑有子皮贤者也子贡曰然则齐无管仲郑无子产乎子曰汝闻进贤为贤邪用力为贤邪吾闻鲍叔之进管仲子皮之进子产也未闻管仲子产有所进也
　　季孙之治鲁也众杀人而必当其罪多罚人而必当其过子贡曰暴哉治乎季孙闻之曰吾杀人必当其罪罚人必当其过先生以为暴何也子贡曰子产治郑一年而负罚之过省二年而刑杀之罪亡三年而库无拘人赐闻之托法而治谓之暴不戒致期谓之虐不教而诛谓之贼以身胜人谓之责责者失身贼者失臣虐者失政暴者失民于是季孙谢曰谨闻命矣【韩诗外传】
　　新序臧孙行猛政子贡非之曰夫政犹张琴瑟也大急则小絶矣故曰罚得则奸止赏得则下説子之贼心见矣独不闻子产之相郑乎推贤举能抑恶扬善有大畧者不问其短有厚徳者不非小疵家给人足囹圄空虚故曰徳莫大于仁祸莫大于刻后汉书注引今本无尚书大传子贡曰传云尧舜之王一人不刑而天下治教诚而爱深也吕氏春秋诗云执辔如组孔子曰审此言也可以为天下子贡曰何其躁也孔子曰非谓其躁也谓其为之于此而成文于彼也圣人组修其身而成文于天下矣韩非子殷之法刑弃灰于街者子贡以为重仲尼曰知治之道也重罚者人之所恶也而无弃灰人之所易也使人行其所易而无离其所恶此治之道一曰之法弃灰于道者防其手子贡曰罪轻罚重古人何大毅也曰无弃灰所易也防手所恶也行所易不関所恶古人以为易故行之説苑鲁国之法有赎臣妾于诸侯者取金于府子贡赎人于诸侯而还其金孔子闻之曰赐失之矣圣人之举事也移风易俗而教导可施于百姓非独适其身之行也今赎而受金为不亷则自今以后鲁人不复赎矣
　　子贡事孔子一年自谓过孔子二年自谓与孔子同三年自知不及孔子【论衡】
　　尚书大传东郭子思问于子贡曰夫子之门何其雑也子贡曰夫櫽括之旁多枉木良医之门多疾人砥砺之旁多顽钝韩诗外传齐景公谓子贡曰先生何师对曰鲁仲尼曰仲尼贤乎曰圣人也景公嘻然而笑曰其圣何如子贡曰不知也景公悖然作色曰何也子贡曰臣终身戴天不知天之髙终身践地不知地之厚也若臣之事仲尼譬犹操壶杓就江海而饮腹满而去又安知江海之深乎又曰堂衣若扣孔子之门曰丘在乎丘在乎子贡应之曰君子尊贤而容众嘉善而矜不能子何言吾师之名堂衣若曰子何年少言之绞子贡曰大车不绞不成其任琴瑟不绞不成其音子之言绞是以绞之堂衣若曰吾始以鸿之力今徒翼耳子贡曰非鸿之力安能举其翼
　　子贡好废举与时转货赀喜扬人之美不能匿人之过常相鲁卫家累千金
　　家语子贡为信阳宰将行辞于孔子孔子曰勤之慎之奉天子之时无夺无伐无暴无盗子贡曰赐也少而事君子岂以盗为累哉孔子曰夫以贤代贤是谓之夺以不肖代贤是谓之伐缓令急诛是谓之暴取善自与是谓之盗盗非窃财之谓也吾闻之治民莫若平临财莫若亷亷平之守不可改也匿人之善斯为蔽贤扬人之恶斯为小人内不相训而外相谤非亲睦也
　　卒终于齐【史记】
　　论衡鲁将伐越筮之得鼎折足子贡以为行而折足凶孔子曰越人水居行用舟不用足吉鲁伐越果克之博物志子路与子贡过郑神社社树有鸟神牵率子路子贡説之乃止　鲁无克越事二説并谬
　　言偃吴人字子防少孔子四十五嵗【史记　家语作三十五嵗许慎説文偃作于象旌旗之防字子防】
　　特习于礼以文学著名【家语】
　　曽子吊于负夏【卫地】主人既祖填池推柩而反之降妇人而后行礼【谓主人己祖奠妇人降在两阶之间矣賔至而为之暂反至明日复还柩向外降归人于阶间而后行遣奠之礼】从者曰礼与曾子曰夫祖者且也且胡为其不可以反宿也従者又问诸子防曰礼与子防曰饭于牖下小敛于户内大敛于阼殡于客位祖于庭塟于墓所以即逺也故丧事有进而无退曽子闻之曰多矣乎予出祖者【谓胜予出祖之言】曾子裘而吊子防裼裘而吊曽子指子防而示人曰夫夫也为习于礼者如之何其裼裘而吊也主人既小敛袒括髪子防趋而出袭裘带绖而入曽子曰我过矣我过矣夫夫是也司冦子之丧【卫将军文子弥牟之弟兰】子防为之麻衰牡麻绖【惠子废适子虎而立庶子故子防变服以讥之】文子辞曰子辱与弥牟之弟防又辱为之服敢辞子防曰礼也文子退反哭子防趋而就诸臣之位文子又辞曰子辱与弥牟之弟防又辱为之服又辱临其丧敢辞子防曰固以请文子退扶适子南面而立【文子悟于是扶适子正丧主之位】曰子辱与弥牟之弟防又辱为之服又辱临其丧虎也敢不复位子防趋而就客位将军文子【即弥牟】之丧既除丧而后越人来吊主人深衣练冠待于庙垂涕洟子防观之曰将军文子之子其庶防乎亡于礼者之礼也其动也中叔孙武叔之母死【鲁叔孙州仇也】既小敛举者出尸出户且抜其冠括髪子防曰知礼公叔木【卫公叔文子发之子】有同母异父之昆弟死问于子防子防曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也小敛之奠子防曰于东方曽子曰于西方敛斯席矣小敛之奠在西方鲁礼之末失也【记檀弓】子防问曰丧慈母如母礼与孔子曰非礼也古者男子外有傅内有慈母君命所使教子也何服之有昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居吾弗忍也遂练冠以丧慈母丧慈母自鲁昭公始也【记曽子问】
　　子防问丧具夫子曰称家之有亡子防曰有亡恶乎齐夫子曰有母过礼茍亡矣敛首足形还塟县棺而封人岂有非之者哉司士贲告于子防曰请于牀【礼始死废牀而置尸于地及复而不生则尸复登牀袭者敛之以衣也】子防曰诺县子【名琐知礼者】闻之曰汰哉叔氏専以礼许人【袭于牀者礼也后世礼失而袭于地司士知礼而请子防不称礼而答之以诺如礼自已出故县子讥之】卫司徒敬子死【名未详】子夏吊焉主人未小敛绖而往子防吊焉主人既小敛子防出绖反哭子夏曰闻之也与曰闻诸夫子主人未改服则不绖有子与子防立见孺子慕者有子谓子防曰予壹不知夫丧之踊也予欲去之久矣情在于斯其是也夫子防曰礼有微情者【虑贤者过于情故立哭踊之节所以杀之】有以故兴物者【虑不肖者不及情故兴起衰绖之物使之睹服思哀】有直情而径行者戎狄之道也礼道则不然人喜则斯陶陶斯咏咏斯犹犹斯舞舞斯愠【句疑误】愠斯戚戚斯叹叹斯辟辟斯踊矣品节斯斯之谓礼人死斯恶之矣无能也斯倍之矣是故制绞衾设蒌翣为使人勿恶也始死脯醢之奠将行遣而行之既塟而食之【将塟有包裹牲体之遣既塟则有虞祭之食】未有见其飨之者也自上世以来未之有舍也为使人勿倍也故子之所刺于礼者亦非礼之訾也【记檀弓　记礼运有仲尼与蜡言偃问礼事文繁不録】子防仕为武城宰【家语】
　　説苑季康子谓子防曰仁者爱仁乎子防曰然人亦爱之乎子防曰然康子曰郑子产死丈夫舍玦佩妇人舍珠珥夫妇巷哭三月不闻竽琴之声仲尼之死吾不闻鲁国之爱夫子奚也子防曰譬子产之与夫子其犹浸水之与天雨乎浸水所及则生不及则死斯民之生也必以时雨既以生莫爱其赐
　　卜商字子夏少孔子四十四嵗【史记】
　　卫人习于诗能诵其义以文学著名为人性不家语又曰孔子将行雨无葢门人曰商也有之孔子曰商之为人也甚恡于财吾闻与人交推其长者违其短者故能久也
　　好论精微时人无以尚之【家语】
　　家语又曰子夏问于孔子曰商闻易之生人及万物鸟兽昆虫各有竒耦气分不同而人莫知其情惟达徳者能原其本焉天一地二人三三三如九九九八十一　一主日日数十故人十月而生八九七十二耦以従竒竒主辰辰为月月主马故马十二月而生七九六十三三主斗斗主狗故狗三月而生六九五十四四主时时主豕故豕四月而生五九四十五五主音音主猿故猿五月而生四九三十六六为律律主鹿故鹿六月而生三九二十七七主星星主虎故虎七月而生二九一十八八主风风为虫故虫八月而化其余各従其类矣鱼鸟生隂而属于阳故皆卵生鱼逰于水鸟逰于云故立冬则燕雀入海化为蛤蚕食而不饮蝉饮而不食蜉蝣不饮不食万物之所以不同介鳞夏食而冬蛰龁吞者八窍而卵生龃者九窍而胎生四足者无羽翼戴角者无上齿无角无前齿者膏无角无后齿者脂昼生者类父夜生者似母是以至隂主牡至阳主牝敢问其然乎孔子曰然吾昔闻老亦如汝之言子夏曰商闻山书曰地东西为纬南北为经山为积徳川为积刑髙者为生下者为死丘陵为牡谿谷为牝蜯蛤龟珠与日月而盛虚是故坚土之人刚弱土之人柔墟土之人大沙土之人细息土之人美防土之人丑食水者善逰而耐寒食土者无心而不息食木者多力而不治食草者善走而愚食桑者有绪而蛾食肉者勇毅而悍食气者神明而夀食谷者智慧而巧不食者不死而神故曰羽虫三百有六十而凤为之长毛虫三百有六十而麟为之长甲虫三百有六十而龟为之长鳞虫三百有六十而龙为之长倮虫三百有六十而人为之长此干巛之美也殊形异类之数王者动必以道动静必以道静顺理以奉天地之性而不害其所主谓之仁圣焉子夏言终而出子贡进曰商之论也何如孔子曰汝谓何也对曰微则微矣然非治世之待也孔子曰然各其所能大戴礼同而以为孔子之言
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而聴之不可得而闻也志气塞乎天地此之谓五至子夏曰五至既得而闻之矣敢问何谓三无孔子曰无声之乐无体之礼无服之丧此之谓三无子夏曰三无既得畧而闻之矣敢闻何诗近之孔子曰夙夜其命宥宻无声之乐也威仪逮逮不可选也无体之礼也凡民有丧匍匐救之无服之丧也子夏曰言则大矣美矣盛矣言尽于此而已乎孔子曰何为其然也君子之服之也犹有五起焉子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既従无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子子夏曰三王之徳参于天地敢问何如斯可谓参于天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日跻昭假迟迟上帝是祗帝命式于九围是汤之徳也天有四时春秋冬夏风雨露霜无非教也地载神气神气风霆风霆流形庶物露生无非教也清明在躬气志如神耆欲将至有开必先天降时雨山川出云其在诗曰嵩髙维岳峻极于天维岳降神生甫及申维甫及申维周之翰四国于蕃四方于宣此文武之徳也三代之王也必先其令闻诗云明明天子令闻不已三代之徳也弛其文徳协此四国大王之徳也子夏蹶然而起负墙而立曰弟子敢不承乎【记孔子闻居】
　　子夏问曰三年之丧卒哭金革之事无辟也者礼与初有司与孔子曰夏后氏三年之丧既殡而致事殷人既而致事记曰君子不夺人之亲亦不可夺亲也此之谓乎子夏曰金革之事无辟也者非与孔子曰吾闻诸老曰昔者鲁公伯禽有为为之也今以三年之丧従其利者吾弗知也【曽子问】
　　子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而闘曰请问居昆弟之仇如之何曰仕弗与共国衔君命而使虽遇之不闘曰请问居従父及昆弟之仇如之何曰不为魁主人能则执兵而陪其后【记檀弓】
　　子夏问书大义子曰吾于帝典见尧舜之圣焉于大禹皋陶谟益稷见禹稷皋陶之忠勤功勲焉于洛诰见周公之徳焉故帝典可以观美大禹谟禹贡可以观事皋陶谟益稷可以观政洪范可以观度秦誓可以观义五诰可以观仁甫刑可以观诫通斯七者则书之大义举矣【孔丛子】
　　子夏读诗已毕夫子问曰尔亦可言于诗乎子夏对曰诗之于事也昭昭乎若日月之光明燎燎乎如星辰之错行上有尧舜之道下有三王之义弟子不敢忘虽居蓬户之中弹琴以咏先王之风有人亦乐无人亦乐亦可发愤忘食诗曰衡门之下可以栖迟泌之洋洋可以疗饥夫子造然变容曰嘻吾子始可以言诗已矣然子以见其表未见其里闚其门不入其中安知其奥藏之所在乎尚书大传孔丛子并同
　　子夏问曰闗睢何以为国风始也孔子曰闗睢至矣乎夫闗睢之人仰则天俯则地幽幽防防徳之所藏纷纷沸沸道之所行大哉闗睢之道万物之所繋羣生之所悬命也河洛出书图麟凤翔乎郊不由闗睢之至则闗睢之事将奚由至矣哉天地之闲生民之属王道之原不外此矣子夏喟然叹曰大哉闗睢乃天地之基也【韩诗外传】
　　説苑孔子读易至于损益喟然而叹子夏避席而问曰夫子何为叹子曰夫自损者益自益者缺吾是以叹也子夏曰然则学者不可以益乎子曰夫学者以虚受之故曰得苟不知持满则天下之善言不得入其耳矣日中则昃月盈则食天地盈虚与时消息是以圣人不敢当盛升舆而遇三人则下二人则轼调其盈虚故能长久矣子夏曰善请终身诵之
　　子夏见曾子曾子曰何肥也曰战胜故肥也曾子曰何谓也子夏曰吾入见先王之义则荣之出见富贵之乐又荣之两者战于胸中未知胜负故臞今先王之义胜故肥【韩非子】
　　荀子子夏贫衣若县鹑人曰子何不仕曰诸侯之骄我者吾不为臣大夫之骄我者吾不复见栁下与后门者同衣而不见疑非一日之闻也争利如蚤甲而丧其掌
　　孔子曰吾死之后商也日益赐也日损曾子曰何谓也子曰商也好与贤己者处赐也説不若己者处不知其子视其父不知其人视其友不知其君视其所使不知其地视其草木故曰与善人处如入芝兰之室久而不闻其香与不善人居如入鲍鱼之肆久而不闻其臭与之化矣是以君子必慎其所处者焉【家语】
　　列子子夏问孔子曰顔回之为人奚若子曰回之仁贤于丘曰子贡之为人奚若曰赐之辩贤于丘曰子路之为人奚若曰由之勇贤于丘曰子张之为人奚若曰师之荘贤于丘子夏避席而问曰然则四子何为事夫子曰居吾语汝夫回能仁而不能反赐能辩而不能讷由能勇而不能怯师能荘而不能同兼四子之有以易吾吾弗许也此其所以事吾而不贰也淮南子无子张
　　孔子曰商汝知君之为君乎子夏曰鱼失水则死水失鱼犹为水也孔子曰商知之矣子夏曰君子渐于饥寒而志不僻銙于五兵而辞不慑临大事不忘昔席之言【尸子】又曰日习则学不忘自勉则身不堕亟闻天下之大言则志益广【中论】
　　韩诗外传鲁哀公问子夏曰必学而后可以安国保民乎子夏曰不学而能安国保民者未尝闻也哀公曰然则五帝有师乎子夏曰臣闻黄帝学乎大真颛顼学乎緑图帝喾学乎赤松子尧学乎尹夀舜学乎务成跗禹学乎西王国汤学乎成子伯文王学乎铰时子斯武王学乎郭叔周公学乎太公仲尼学乎老此十一圣人未此师则功业不着乎天下名号不传乎千世新序同诗外传又有卫灵公召勇士公孙悁而子夏往与悁论勇于灵公前説支离不载
　　孔子既没子夏西河教授为魏文侯师【史记】
　　子夏丧其子而丧其明曽子吊之曰吾闻之也朋友丧明则哭之曽子哭子夏亦哭曰天乎予之无罪也曽子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰尔何无罪与子夏投其杖而拜曰吾过矣吾过矣吾离羣而索居亦已久矣【记檀弓】


　　尚史卷八十四
<史部,别史类,尚史>
　　钦定四库全书
</div>
    <div class="pagination">
<a href="尚史_page61.html">上一页</a><span>...</span><a href="尚史_page57.html">57</a><a href="尚史_page58.html">58</a><a href="尚史_page59.html">59</a><a href="尚史_page60.html">60</a><a href="尚史_page61.html">61</a><span class="current-page">62</span><a href="尚史_page63.html">63</a><a href="尚史_page64.html">64</a><a href="尚史_page65.html">65</a><a href="尚史_page66.html">66</a><a href="尚史_page67.html">67</a><span>...</span><a href="尚史_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
