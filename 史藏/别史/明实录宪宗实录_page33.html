<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 33 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 33 页/共 152 页</h1>
    <div class="content">　　○辽府蕲水王贵熡薨王简王之第二十子也母妃吕氏永乐甲辰生正统丁巳册封蕲水王至是薨年四十五讣闻辍朝一日赐祭葬如制谥曰靖和
　　○戊辰命巡抚贵州右副都御史陈宜子礻□□巡抚四川右副都御史汪浩子松俱为国子监生时南京太仆寺卿郑悠亦援例以请诏以悠升官未久不许
　　○朝鲜国陪臣李石亨等来朝报其国王李瑈薨赐石亨等衣服彩叚等物○行人司行人子坦言臣惟擅入内府律有明禁况又节蒙  圣旨禁约近见市井无知之徒贪图小利輙将私货布帛酒食等物进入买卖且皇城  圣天子万乘之所居宫禁库藏于是乎在礼法制度自此而出岂市井小人营私买卖之地哉宜令守卫官员并锦衣卫官严加缉访挐送治罪货物没官又言乡饮之礼乃先王敬老尊贤之遗意近年以来各处有司乡饮罔遵德意所请宾众不察贤否虽强梁豪横奸顽素著者皆与坐列其甘贫守分节义廉退之人反不与焉是岂先王垂世教之良法国家厚风俗之本意哉乞敕该部行移天下有司凡遇乡饮务清年高有德素无过举及以礼致仕官序坐其奸盗诈伪过恶显著者不许干与如有司阿附苟容一体治罪庶几人知劝戒而风俗自厚矣奏入诏付所司议行○己巳朝鲜国以  慈懿皇太后崩遣陪臣卞袍等赍奉慰表并香礼祭文来献时  梓宫已葬命陈献于  几筵殿赐袍等金织衣彩叚等物有差
　　○命故四川都指挥佥事吕昇子祥袭昇原职成都前卫指挥使
　　○升毛怜卫指挥佥事速苦捏苦俱为指挥同知
　　○庚午命故广东参将署都指挥同知王瑛子钦袭父原职南京府军左卫指挥使
　　○辛未总督军务右副都御史项忠等奏贼满四固守石城炮架山我军四面攻围势虽穷蹙然众尚二万恐河冻冲突而出我军一哨不支则势去矣乞调原拟宣府大同官军于偏头关捷路来援及敕抚宁侯朱永统率精锐亟来固原同臣等相机攻守事下兵部以为宜从所请  上曰京营官军未宜动可敕游击将军许宁统大同宣府精兵三千往助之  南京都察院右都御史周瑄奏乞罢归诏勉留之
　　○升监察御史李旻为云南按察司佥事
　　○行人于坦言原籍山西石州城下有河一道流入黄河迩者河路崩塌约长二十余丈遇天雨水溢崩塌之数复倍于昔请＜锍-釒＞通旧河以固城垣事下工部请命三司勘实区处从之
　　○南京吏科给事中王让言南京户部收粮委官罔恤民困专务剥削每于收受正数之外又行加罚甚至纵容官斗肆害百端民困于下怨归于上召灾致祸未必不由于此乞敕都察院转行总督粮储都御史严加禁革具实奏闻区处年年春夏南京处决重囚甚众甚非法天用刑之意乞敕刑部等衙门凡遇该决重囚除谋逆不拘外其余务俟秋后会审处决诏下其言于所司
　　○甲戌翰林院习字民生蒋铭奏臣父琳先任兵部主事历官左副都御史累树军功后被石亨诬陷处死臣因避害回家今幸雪父冤乞仍送翰林院习字以图补报  上准令中书科习字
　　○赐山西蒲州知州徐孚吉州知州伍琇湖广龙阳县知县李泰直隶和州判官张羽□冲山东临胊县知县卜钊淄川县知县刘文陕西宝鸡县知县马杰诰敕旌其善政
　　○日本国王源义政遣使臣清启等奉表来朝贡马及聚扇盔甲刀剑等物○乙亥开中两淮长芦河东运司盐课五十三万二千余引于陕西平凉等处召商上纳两淮盐每引米五斗豆斗长芦盐米二斗豆己斗河东盐米一斗豆五升时以官军征满四供饷不给故也
　　○南京太仆寺俵过应天府成化三年孳生及陪偿马骡并驹一万一千一百余匹
　　○丙子选摘岷州卫官军六百洮州卫六百兰州卫六百五十甘州中护卫五百五十河州卫五百为二班往凉州分番操备
　　○辽东总兵官都督同知赵胜奏十一月初六日虏贼千余主斡罗村攻指挥傅斌营指挥胡珍率军来援被贼射死既而都指挥庄鉴等领军二百赴斌营并力御敌至暮贼退事下兵部请移文赵胜等度量贼情缓急运谋战守以图成功其失机官令巡按御史逮治之
　　○己卯礼部奏冬至节例赐百官宴  上令免宴赐以节钱钞
　　○兵部覆奏南京给事中朱清监察御史杨智等言守备成国公朱仪参赞机务兵部尚书李宾事乞罢免二人以弭灾异  上以朱仪李宾皆廉谨可用但令移文使之尽心训练兵马整理机务毋仍因循怠慢
　　○镇守松潘副总兵都督佥事卢能奏巡视指挥阎斌等领军巡视边境至庙子沟番贼三百余突至斌等与战杀贼数众我军死者亦相当事下兵部覆奏宜行能等遣人往番寨抚谕使归所虏军民仍以首贼依夷俗处治以警其余若贼寘顽弗率即相机剿捕以靖地方斌等失机罪宜令巡按御史逮治从之○庚辰命故陕西都指挥佥事焦政兄敏袭政原职西安前卫指挥使
　　○辛巳赐唐王第五子名曰芝＜土瓦＞辽府松滋王等三子名曰恩鑡四曰恩錍五曰恩枪
　　○赐朝鲜国成化五年大统历
　　○壬午大宁都司都指挥使常广尝纳部下重赂且侵盗官物为千户孛忠发其事御史黄王□＜卤木＞问拟坐斩令纳米赎罪既又遣立功广奏王□＜卤木＞重科已罪会赦还职例当差操广輙擅掌司印寻请还其赎罪米且云天网既开吞舟是漏法绳尤密刻骨求疵轻百死军功酷五刑律例事下都察院劾广安言请下御史究其擅掌司印之罪  上是之○日本国使臣麻答二郎于市买物使酒手刃伤人礼部奏其强横行凶宜加惩治  上以远夷免下狱付其国正使清启治之启奏欲依臣俗事例处治但在礼义之地不敢安为俟臣还国依法治之且引伏不能钤束罪  上皆宥之既而所伤者死礼部复奏麻答二郎行凶伤人致死虽免问罪宜依例追银十两给死者之家埋毡葬仍省谕各夷使知朝廷＜宀十见＞宥怀柔之意从之
　　○癸未以明日冬至节遣驸马都尉石璟蔡震分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○甲申冬至节  上诣奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺  乙酉文武群臣朝亲王于奉天门东廊
　　○四川总兵官右都督苪成等奏谍报番贼欲攻小坝关守关官冯和率兵探捕至西云与贼遇战败之夺回被虏人畜收军欲还而贼五百余突出杀死百户曹大等三十二人溺水死者十二人虏去十二人夺回人畜复为所掠  上命兵部移文成等令尽心剿贼仍令巡按御史逮分守地方官鞫治之
　　○丙戌升翰林院修撰王献为左春坊左谕德仍兼修撰以九年秩满也
明宪宗纯皇帝实录卷之六十一
　　成化四年十二月丁亥朔  上视郊祀牲
　　○巡抚贵州右副都御史陈宜奏镇远黎平二府粮储积多恐岁久腐烂缘二府与湖广镇远五开二卫各共一城请令二卫官军支给移文湖广布政司拨所属折徵秋粮解贵州捕数其二府粮自今岁后以十分为率黎平但收三分镇远四分余亦折价庶粮不积于无用户部以贵州夷苗弗靖岁运湖广四川之粮给军尚且不足今概折收恐致误事宜仍徵本色拨纳缺粮仓分从之
　　○戊子升贵州都匀卫指挥使屠昇署都指挥佥事守备本卫地方
　　○顺天府学生马璞痛父真从征满四死于贼上章乞同兄璠往讨贼为父复讐  上怜其志从之命驰驿而往
　　○罢大同副总兵都督佥事张瑀以年老也○延绥总兵官都督佥事房能奏谍报虏贼千余园沙窊寺墩既而散去又往往了见或三二百或五六百骑时或近边出没  上曰此贼探知我军调征满四意欲乘隙入寇宜敕各边镇巡官严备之
　　○詹事府少詹事兼翰林院学柯潜闻父丧守制且乞葬祭  上念潜久侍经筵命特与之不为例
　　○己丑置崇王府官属以翰林院检讨马诚梁翰为左右长史待诏何璧周谨为纪善中书舍人孙迪审理正易谦审理副诚等旧皆特选为近侍官从王读书习字者也其余官属如制赐仓库名曰豊积
　　○赠翰林院侍读尹凤岐正五品阶勋侍读如故凤岐永乐中举进士选入翰林为庶吉士授本院编修历升修撰侍读至是其子昭为东昌府同知以年劳赐诰命凤岐当赠官昭以侍读品级虽下实经筵清秩若改赠同知乃似左迁乞视同知阶赠以近侍之职  上不许故有是命
　　○驸马都尉薛桓卒桓阳武侯禄之子尚常德大长公主景泰间桓于公主有不逊语天顺初  英庙复辟公主入诉下桓于狱寻戒饬出之至是卒辍朝一日赐葬祭如例
　　○辛卯授进士周鉴为通道县知县先是鉴坐托疾不赴选为王府官除名为民至是有诏诸司官非以贪淫罢去者悉原其罪鉴自陈状故复用之
　　○中书舍人黄埕等奏本朝置中书舍人纪录纶命书写诰敕在朝廷为近侍之臣永乐宣德间皆以进士监生为之升擢亦异比年来有由勋旧录用者有由技术乞恩报效者猥以白丁冒居清秩名器之滥莫此为甚请自今除中书舍人一如永乐宣德间例下吏部覆奏从之仍定其升进之格进士举人出身者升员外郎监生升主事其他光禄寺署正大理寺寺副著为令○钦天监五官灵台郎贝琳上言弭灾图治数事其一谓满四叛逆罪固不容于诛然推其由必有激变之人虽诏使勘问竟不举发前后将帅失利又未见悉从军法处置臣惟福德久在秦分难以加兵况近日又有秦地兵强之占虽调兵征剿未见其利用兵之道在顺天时察人事以臣愚见莫若先将激变失利将帅悉置重典以坚将士之心别选文武重臣委以便宜之任召募陕西勇敢之士待福德顺行以秦兵而攻反寇势必有功非徒歼灭此贼亦可以防范他虞揆之天时既顺验之人事亦宜其二谓  祖宗酌古准今制为律令增以条例行之既久事便人安近年法司往往以私意出入增轻作重以致启怨伤和臣候占书有人君理冤＜宀十见＞恩除咎之象又有大臣背公向私兵刑失理之占今犯罪官员多有因公致罪律应复职而法司乃奉旨发落加之以不当加之刑乞敕法司务依律例问拟罪名必依万世经常之典而弗徇一时喜怒之情如此则刑当其情和气自臻而灾易为祥矣＜锍-釒＞入  上付其言于所司于是礼科参云满四叛逆罪恶盈贯法当剿灭乌可坐视故天讨一加即已克平贝琳却乃奏称福德久在秦分未可加兵显有肆为妄诞轻惑人心之罪宜举正之琳上此奏盖有为风宪官犯罪不至革职而奉旨发落者故假满四为由以上此奏然琳有内援虽为礼科所参有司亦不复举
　　○壬辰朝鲜国遣陪臣张进中等贡马及方物来朝贺明年正旦节
　　○复遂安伯陈韶爵闲住韶先以受赇枉法谪辽东广宁卫立功至是蒙恩宥还
　　○癸巳命南京试监察御史萧苍陈廷玉彭颀俱实授监察御史
　　○甲午腊节赐百官宴于午门○命辽东副总兵都指挥佥事韩斌分守辽阳等处右参将周俊分守开原左参将杨玙分守宁远先是玙守辽阳斌守开原俊守宁远总兵官赵胜等以斌俊才优于玙而辽阳开原比之宁远尤为要害上章请更其任故有是命
　　○参赞机务南京兵部尚书李宾乞致仕不许宾先为科道所劾至是复以星变求去  上以其年未衰老姑留之
　　○乙未吏部奏各处巡抚巡按等官奏举直隶真定府知府邢简等六人治行可称已行覆实例应旌异请给诰敕进阶并封赠其父母妻  可六人者简及济南府同知王璟滁州知州周正永平府通判叚玑新乐县知县韩文长洲县知县苏铎
　　○命都督佥事徐恕充副总兵协同镇守大同
　　○丙申工部右侍郎李颙子文琮巡抚贵州右副都御史李浩孙钦乞为国子监生许之
　　○命故四川都指挥佥事李鉴孙堂袭祖原职松潘军民指挥使司指挥同知
　　○云南右布政使胡渊奏阿拜井源生于溪涧且距安宁路远煎办盐课甚艰宜令封闭沙石甸白石泉二井卤出有源计岁可办盐四十五万六千余斤宜开二井以补安宁课额其不敷者仍取足于安宁灶户而以空闲灶丁补之又阿陋猴井岁课事简其副使亦宜裁革户部覆奏从之
　　○丁酉授翰林院庶吉士傅瀚为检讨
　　○升礼部郎中陈纲为山东布政司左参议带俸顺天府仍于内阁书办
　　○巡抚荆襄右副都御史杨璇奏德安等府官仓俱无积粮官府虽为设法籴运不能周给是以流徙四散盗贼因之而起荆襄安沔之间流民亦不下百万设又迫于饥寒为患不小请给内帑银并发附近仓粮赈济下户部议以湖广官库所贮银一万一千两赈之仍令璇多方区画以闻诏如其议
　　○提督两广军务左副都御史韩雍奏广西博白等县蛮贼流劫乡村闻大军将至遂踰山劫广东地游击将军廉忠等统军倍道追至苍梧县之牛岭山及斩首七十四级夺回被虏男妇一百四十余贼奔遁事下兵部覆奏宜移文雍等设策剿灭余贼毋贻地方患从之
　　○戊戌巡按浙江监察御史张敩奏奉都察院移文该给事中俞俊等建言欲起素有人望而缘疾去位者以弭灾异大臣议行巡抚巡按官询访臣访得所部海宁卫有汀州府知府张宁者先为礼科都给事中多所论奏素有人望比升知府以疾去任今已平复可应明诏  上下其议于吏部
　　○湖广武昌等府地震
　　○己亥赐故朝鲜国王李瑈谥惠庄袭封朝鲜国王李晃并妃韩氏诰命三道
　　○庚子巡按辽东监察御史侯英劾奏辽东总兵官赵胜太监叶达左参将杨玙号令不严以致指挥胡珍等为虏所害宜逮治其罪兵部覆奏以为巡抚都御史彭谊亦宜并逮  上曰曰□□达赵胜彭谊杨玙皆姑宥之
　　○云南道监察御史戴用言六事一励实行谓迩者妖星示变  陛下听言纳谏日御经筵可谓忧且勤矣然天道难知祸福倚伏不可不益图治理伏望于听讲之时义有疑难少垂辨柝语涉治乱深思体认及令讲官日釆古今故事故  祖宗宝训数条进讲以广聪明讲毕复留内阁大臣出诸司章奏商确可否如有重难事机兼召该部堂上官参议则励精有实天意可回二精考察谓朝廷举错不可不精今在内官员虽诏大臣考察但黜三五老疾以应故事其在外者虽于朝觐考察然止凭上司开报贤否多有不公故黜者累诉冤枉宜敕吏部都察院省令来朝各该上司从公开报所属官员贤否斟酌黜退仍行各该巡抚等官隔别体访究治庶考察当而人心服三公荐举谓曩者两京堂上及方面正佐官遇有员缺吏部依例会同在京各衙门堂上官推举今乃一归之吏部然知人则哲从古为难况存心广狭好恶各异心知其  而口不敢言者多矣宜敕吏部照正统年间例遇有员仍会内阁并堂上官推举举非其人者连坐庶贤路大开而不才者不得以幸进四均爵赏各属官资秩相等而升授不同如吏部主事甫及三载辄升员外郎或署郎中郎中未及考满有升在京堂上或方面正员而他部官员鲜能及此是岂以吏部属官之才行果高于他部之属官特由吏部自重其衙门回护其属职故往往骤迁爵赏不均莫此为甚宜敕吏部今后郎中员外郎有缺寿于各部主事员外中升调而吏部主事员外郎亦调升别部不许久擅要地其郎中有升务从各部堂上官公同推举庶升授适均人知警劝五弭盗贼古昔人民所以辑睦而无虞者以其邻里有相保之意也今京城内外军民襍居有夜被强盗将一家捆缚或尽杀死劫财而全无顾忌邻人佯若不知此非首善之地所宜然也乞敕法司行仰巡捕官员令将京城内外军民之人每十家编为一甲联书姓名互知丁业如一家被盗九家俱出截捉违者治以罪则人皆惧而盗贼可息六革宿毙出内帑以赡军者此帝王盛德事今京卫军士岁给冬衣布花钞锭乃内帑所储而守库官员每遇军士閞领需索科送否则不得閞领以致军士衣不及时甚则揭借出息物归债主而军士终不得用宜敕该部行仰该差给事中御史等官亲诣该库带领委官依次閞领及时给散则军受实惠而宿毙可除＜锍-釒＞入  上曰所言有理励实行朕自处置今后两京四品以上官吏部具缺朕自简除方面官照正统间例保举余付所司计议以闻于是吏部议考察之制旧例朝觐官从本部会都察院堂上官据各该上司开报以凭黜退今欲将已考过者复行巡抚等官隔别询访则事体不一起人纷扰合仍依旧例考察于内果有贪暴者许科道官指实具名劾奏爵赏之法本部奏准各部属官俱于本部转升而六部未尝不一前此部属亦尝有推举侍郎都御史通政少卿布政参政参议等官者而六部亦未尝不同今欲以本部属官与别更相调升则于例有碍纷更不便其推举郎中合遵今钦依事理三品堂上官保举擢用户部议军士閞领布花两京皆有此毙请如其言行移各处仓库悉著为令三法司议京城军民不系一方之人往来不常迁徙不一今欲编定为甲联书姓名不无时常编擙甚为烦扰况有钦定榜例不为不重合再行申明敢有故违者治以重罪  上俱从之
　　○壬寅崇王出府诏百官十七日朝参毕诣府朝王
　　○癸卯宁夏总兵官吴琮奏近摘官军修宁夏三路墩台三十七座关墙沟堑二百一十一处长二万二千一十二丈六尺
　　○甲辰实授南京试监察御史陈惠毛存诚为监察御史
　　○命巡抚苏左佥都御史邢宥清理两浙盐法
　　○户科给事中彭序上＜锍-釒＞言十事以谓保邦之事莫先于端身心以立治本崇俭约以厚民生审时政以急先务却虗名而修寔行备大臣以固根本劝节义以敦风化临午朝以诹治理谨门禁以防不虞时稽考以通选法清版籍以均赋役制治保邦莫此为要弭灾消变莫此为急奏入  上命所司知之○乙巳赐晋府交城王弟四子名曰钟金□小
　　○命锦衣卫指挥佥事刘资弟凤羽林前卫指挥佥事重聚子昇南京金吾左卫指挥佥事朱瑛弟亮俱袭职府军前卫指挥同知吴铎子忠羽林前卫指挥同知申贵子麟俱代职
　　○丙午户部奏郎中夏寅上言谓我朝罢黜中书而政归六部权统于上而网举目张故朝廷自尊而纲纪以立独在外司府之制与  祖宗时不能无积习之毙都司武备既弛布按二司势均力等不相统摄宜选都御史一员统制一方则可以责成而无意外之虞据寅所言亦为有理但今天下地方多有都御史巡抚无巡抚处不过数处然亦有抚治镇守等官惟浙江福建见今盗贼聚众劫取银矿其势颇炽贻患不浅本部虽已请敕责付巡矿官恐其力薄不足以制合准所言先于福建浙江二处选都御史二员控制地方调兵扑灭俟宁靖之日再为区处  上曰巡抚官不必设惟命镇守三司巡矿官抚捕之
　　○丁未南京吏部右侍郎章纶户部右侍郎黄琛刑部左侍郎王恕工部左侍郎范理大理寺左少卿金绅俱以星变乞去位不许
　　○命故陕西都指挥同知胡杰子忠袭父原职肃州卫指挥使
　　○江西按察使赵敔奏江西豪民多因争占田产聚众相残杀死人命奸污妻女及至告官拘提则拒捕劫夺其被系门者则展转奏愬迁延待赦冀得脱免乞出榜禁约真犯死罪者监候呈详杂犯死罪并坐徒者发一千里外克军杖罪以下炤常例发落庶使豪横知警免贻后患时监察御史戴用亦以为言及欲请敕廉能有风力堂上官分行缉访事下刑部都察院会议以为宜如所请于是敕敔督同所司理之
　　○己酉升武成后卫带俸都指挥佥事马鉴为都指挥同知府军前卫指挥使吴瓒为都指挥佥事南京兴武卫指挥同知张鉴金吾左卫带俸指挥同知宋玺神武左卫指挥同知张雄燕山右卫指挥同知刘旺俱为指挥使燕山右卫指挥佥事张永为指挥同知以征山都掌劫也
　　○赠四川夔州府通判王祯广东雷州府通判王麒各为本府同知四川叙州府戎县知县李旺为本府通判赐诰敕三人皆死于贼故褒赠之
　　○命四川都指挥佥事邹瑄复职瑄以都掌蛮贼作乱坐失机戴罪捕贼至是有功故复其职
　　○旌表节妇王氏等二十五人王氏直隶长垣县民萧凤妻石氏民田广妻祝氏昆山县民钱晟妻申氏邢台县生员高理妻梁氏民李春妻乔氏临城县民王祥妻李氏民王庆妻李氏涞水县民魏增妻金氏阜城县民熊信妻李氏民宗礼妻张氏保定中卫官舍李俊妻朱氏湖广武昌护卫军余郭英妻刘氏随州民朱玉妻孙氏云南晋宁州军凌懋妻董氏浙江兰溪县民徐杰妻胡氏山阴县民张裒妻王氏定海县民郑仕谦妻刘氏民黄佾妻胡氏东阳县民卢文翁妻赵氏桐乡县民徐宗妻朱氏江西安福县民王羙会妻范氏豊城县民李聦妻徐氏民周咨谋妻罗氏新昌县民陈韫玉妻刘氏新建县民钱仲权妻皆蚤寡守节为乡里所称诏俱表其门曰贞节
　　○虏贼二千余寇延绥游击将军署都指挥佥事许宁击败之事闻  上赐敕奖谕
　　○庚戌命右参将李荣充左副总兵镇守甘肃都督佥事曰全充右参将
　　○南京礼部尚书邹干以星变乞致仕  上曰乡宜勉修职务不允所辞
　　○监察御史刘璧等奏比因监察御史戴用等陈荐举之事  圣谕谓自今两京四品以上官吏部具缺朕自简任方面官炤正统间例保举臣等有以知陛下求贤图治之盛心即古帝王旁求俊彦立贤无方之心也然于此犹切有疑焉何则尧舜之圣尚以知人为难故必明目达聪以天下之聪明为聪明今  陛下选任廷臣乃欲独断于已吏部不得预则台谏不敢言万一有失谁任其咎又曰吏部之选举虽下僚末职亦不过具寔奏闻上请裁处未尝敢自专苟或荐非其人士论得以攻之台谏得以言之朝廷得以罪之庶几正其事而救其失  祖宗列圣之立法所以不自简除正以此耳且以尧舜之世犹有四凶之恶当今百僚之中岂能人人皆贤  陛下虽曰明见万里果尽知其孰为贤而可用孰非贤而不可用耶万一知有未尽则必询诸一二近侍大臣然能保其果无受贿市恩而所举非所用乎在外者以为专主于  陛下而不敢言其失彼自以为得计方且夤缘作毙卖官鬻爵无所不至则其为患也大矣且君上之职与臣下不同君总其纲而臣任其烦君享其逸而臣分其劳若使在京四品以上官  陛下悉自简除非惟劳烦  圣体之所当虑无乃以万乘之尊而行有司之事乎臣等窃以为此非出于  陛下之本意其必有不恤国体偏为身谋之人欲假  陛下之专以塞天下之口窃朝廷之权以济一己之奸耳又曰今吏部之官即成周之冢宰在  陛下慎重其人委任而责成之若保举之说盖一时权宜之术而非经久常行之利向使举之悉得其人犹恐有政出多门之患苟或受嘱徇私各举其所亲厚以分植其党与则请托之风益长贿赂之门大开其毙殆有不可胜言者矣彼尚节义而崇廉退者  陛下安得而用之哉又曰  陛下妙选天下之贤以司吏部之职彼必顾天下之公议以副  陛下之任使两京大僚及方面有鈌先由吏部或会内阁或多官计议或径自推举堪任之人以闻  陛下然后从而裁决之则无独断之名而享成功之利又令间行保举以收兼听之明仍严连坐之法以防举主之偏若居吏部者徇私曲法弗称其任则必重其罚而黜其人可也会吏科都给事中沈珤等亦以为言  上曰特旨擢用大臣与大臣保举方面皆  祖宗旧＜矢见＞吏部可具＜锍-釒＞永乐以后敕旨除授在京堂上官并宣德正统间保举方面等官事例明白奏闻已而吏部悉如  圣谕上之诏以前事既有  祖宗旧＜矢见＞壁等顾敢徇私背公妄言沮止其间必有主之者可自陈状违者俱论以法
　　○周府遂平王子墌薨王悼恭王之长子也母妃李氏生永乐壬寅正统四年袭封遂平王至是薨年四十七讣闻辍朝一日赐祭葬如制谥曰荣靖
　　○辛亥敕湔除在京文武官过名仍命该司移文在外诸司
　　○壬子礼部奏正旦节例赐百官宴  上令免宴赐以节钱钞
　　○调监察御史邵有良为四川蒲江县知县时有良巡视光禄寺以光禄多积弊费出无经谕所司具报实数署吏迟之不以报有良杖之中官回保素恶有良执法不便其私诬奏有良包藏祸心索报各宫日用之数事涉不敬  上大怒令自陈状有良具道所以  上以其不谙大体具不输情引罪命杖之调外任○  上遣太监郑同崔安往朝鲜国册封故国王李瑈世子李晃为王太监沈绘致祭既行巡按辽东监察御史侯英奏辽东连年被建州虏寇侵扰去岁东征至今疮痍未起民穷财尽今复禾穑不登米价踊贵军士缺食太监郑同等所领随从下人沿途劳费百端臣查得先年曾遣翰林院编修陈鉴等素有学行闻望者出使其国今同与安俱朝鲜人祖宗坟墓父兄宗族皆在其地于其国王未免行跪拜之礼进嘱托之辞殊轻中国之体且朝鲜虽称外国其人多读书知礼苟使臣非人必为所轻伏乞追寝成命于翰林院官或六科给事中推选一员及行人司官一员往使为便会山东分巡辽海按察司佥事俞璟亦以为言礼部以闻  上曰英所言良是今后赍赏遣内臣其册封等礼仍选廷臣有学行者充正副使庶不使中国大体而亦可服远人之心
　　○四川龙州宣抚司土官副使李胤实奏蛮贼三百余累掠大荫旧州诸乡本州四临贼寨原额土兵一千五百永乐以来止守备本土景泰中提督松潘左侍郎罗绮奏分土兵为二班更戍松潘以致要害关隘鈌兵防守始为贼所侵劫请以松潘备冬土兵留守地方保障居民仍乞令总兵等官率兵剿灭为恶番贼以息民患事下兵部覆奏番贼为恶宜移文总兵官芮成等督军扑灭其欲以松潘备冬土兵存留操守地方宜令总兵巡抚等官覆实以闻从之
　　○癸丑旌表福建上杭县故民邵缙绅妻陈氏弟缙缨妻黄氏贞节同安县故民叶秉乾忠义巡按福建御史涂棐言正统十四年邓茂七作乱攻上杭缙绅兄弟俱避难遗二妇奉姑胡氏时陈氏年二十黄氏年十九同匿金山岩穴间为贼所执欲犯之二妇绐曰幸存残喘过河人家可从贼信促之行二妇附姑耳语曰我等宁死不受辱因洒泪各抱儿行至梅溪渡俱投水死越三日二尸浮出儿尚在抱人咸痛之又同安亦有贼陈敬德攻县治掠乡村秉乾募义兵千余人从主簿蔡遴御之民赖以安海贼张秉彝等围永宁卫中左千户所秉乾率兵却之贼退再犯高浦所复率兵与战擒贼首郑尾仔等十余人斩首数百级两城俱保无患贼怒其捍已乃合众围之时兵寡无援为贼所获寘营中欲胁以从秉乾詈曰死即死岂从贼奴反邪贼愈怒遂分其尸当此抢攘之时而二妇及秉乾皆能死于节义宜旌异之以励风俗礼部以闻诏表陈氏黄氏门为双节秉乾门为忠义
　　○乙卯岁暮享  太庙奉  孝庄睿皇后神主诣  庙享祀
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉周景王增分祭  长陵献陵  景陵  裕陵
　　○遣内官祭  恭让章皇后陵寝
　　○是岁天下户九百一十一万三千六百四十八户口六千一百六十一万五千八百五十口田地四百七十五万五千三十一顷七十二亩有奇田赋米二千二百四万七千九百七石有奇麦四百六十一万六十四石有奇丝九万二千五百九十六斤有奇绵一十万五千两绢二十八万四千四百七十六匹有奇布八十六万二千七百三十七匹有奇绵花二十八万一千一百二十八斤有奇折色钞八十三万四千五百二十一锭有奇杂课钞二千六百一十三万六千五百七十九锭米五万三千二百六十石有奇布七百六十九匹有奇盐课盐三百七十九万一千三百三十三引一百九十斤有奇布四万四千三百一十四匹有奇茶课茶五十六万三千八百二十八斤有奇屯田子粒三百八十九万九千八十四石有奇采纳银八万八千七百五十两水银二百二十九斤朱砂一十六斤八两漕运京师儧运粮三百三十五万石各处运纳粮四百二十六万三千八百四十石有奇减免天下官田等项税粮一百一万五千八百七十九石有奇
　　明宪宗纯皇帝实录卷之六十一终
　明宪宗纯皇帝实录卷之六十二
　　成化五年春正月丙辰朔  上诣  奉先殿  皇太后宫行礼毕出御奉天殿文武群臣并天下朝觐官及四夷朝使行庆贺礼  皇太后  皇后俱免命妇朝贺
　　○丁巳文武群臣朝亲王于奉天门东廊
　　○夜有流星大如盏青白色光明烛地自星宿西南行至近浊
　　○戊午  宣宗章皇帝忌辰  奉先殿行祭礼遣驸马都尉周景祭  景陵
　　○六科十三道官具本认罪  上宥之先是给事中沈珤等及监察御史刘璧等陈言公荐举事奉旨命吏部考永乐以后敕旨除授并宣德以后保官事例来闻既而吏部覆奏  上责＜王卸-卩＞等令回话于是＜王卸-卩＞等言臣等伏睹纶音措躬无地仰惟  皇上德同尧舜纳谏如流迩因修德弭灾爰命臣等勉于修职臣等感激思欲仰副  圣心少露犬马之诚乃以公荐举事会本具奏实出众情今  皇上欲遵  祖宗简贤任官旧＜矢见＞举而行之盖所以图治理也但  宸里渊默非凡庸所能仰测况学识肤浅昧于典故辄陈迂言冒渎  圣听臣等不胜战栗待罪之至  上曰尔等违  祖宗旧制欺诳朝廷本当逮问但既引罪姑宥之仍各停俸三月
　　○辛酉孟春享  太庙
　　○遣内官祭司户之神
　　○壬戌以大祀  天地  上御奉天殿誓戒文武群臣致斋三日
　　○左军带俸督都佥事  夏霖奏乞仍在辽东操备辽东都司亦奏留之兵部言都督乃在京武职重臣况已注左府带俸宜令来京差操诏可  乙丑大祀  天地于南郊祭毕  上还宫谒  皇太后出御奉天殿文武群臣行庆成礼
　　○夜月犯五诸候南第一星丙寅以上元节赐文武群臣假十日
</div>
    <div class="pagination">
<a href="明实录宪宗实录_page32.html">上一页</a><span>...</span><a href="明实录宪宗实录_page28.html">28</a><a href="明实录宪宗实录_page29.html">29</a><a href="明实录宪宗实录_page30.html">30</a><a href="明实录宪宗实录_page31.html">31</a><a href="明实录宪宗实录_page32.html">32</a><span class="current-page">33</span><a href="明实录宪宗实录_page34.html">34</a><a href="明实录宪宗实录_page35.html">35</a><a href="明实录宪宗实录_page36.html">36</a><a href="明实录宪宗实录_page37.html">37</a><a href="明实录宪宗实录_page38.html">38</a><span>...</span><a href="明实录宪宗实录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
