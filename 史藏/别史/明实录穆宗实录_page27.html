<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 27 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 27 页/共 59 页</h1>
    <div class="content">　　○兵部覆湖广守臣奏辽府既费其军校宜革退还原任量留二十人与民校二十人听广元王公用十人守坟诏可
　　○升大同平虏守备指挥佥事段元崇署都指挥佥事充大同入卫游击将军
　　○辛卯  世宗肃皇帝禫祭遣驸马许从诚祭  永陵
　　○御史钟继英以禫祭既毕引高宗免丧作诰成王嗣位访落为言请召问公卿大臣商确治道疏入报闻
　　○命驸马都尉许从诚管大汉将军
　　○命原任南京振武营西厅坐营署都指挥佥事孙继武佥书四川都司事
　　○升湖广黄州府知府黄襄为狭西苑马寺少卿
　　○诏以内织染局所呈袍服花样行织造太监李佑取办一千八百六十疋以进工部言往者李佑之遣已非登极  诏书初意然臣等犹望计日竣事可以速还乃今前工未毕后工复继是使佑无还京之期矣自岛夷乱后江西诸郡十室九空今料额不充势湏加派加派不已民力难堪弱者死逋强者死盗  陛下所宜怜也工科都给事中孙枝四川道监察御史姚继可等亦以为言  上皆不允于是工部复奏先是织造角□羊输者该局必索常例曩李佑之行  上洞烛弊源特命径进御前故太监陈洪以续发花样为由而即增附一千六百疋有奇意在缘此以媒常例今即不已止宜以原发花样令其督造余悉罢之  上曰该局既称匮乏朕用不可缺其令佑遵旨织造事毕还
　　○壬辰
　　○赵王常清请损禄米岁千石以济贫宗  上允之赐敕褒奖
　　○升南京湖广道御史尹校为南京光禄寺少卿
　　○升甘肃镇城中军坐营指挥佥事姚润为署都指挥佥事狭西行都司事
　　○监察御史马明谟劾奏福建副使唐九德江西副使于锦胡帛不职状淂旨九德锦策励供职帛回籍听勘
　　○兵部覆南京湖广道御史尹校等条陈广东用兵事宜一言将士玩寇乞责实效以期剿灭一请令广东巡抚坐镇惠潮两广总督蹔驻广省原设神威兵备专驻潮州兼管漳泉官军便于调遣夹击一言闽兵通贼必不可用乞练土著或调浙兵用之一言广东方造舡于闽日久未成成则取道贼所虑有不测宜谨伺之一言波罗海乃省城门户宜增兵分哨以固内地得旨如议行
　　○癸巳  恭仁康定景皇帝忌辰遣都指挥同知陈书祭  陵寝  命浙江有司岁造军器悉改角□羊折色
　　○降封保安王府辅国将军怀忄□时怀犒怀土□寅怀炜为镇国中尉怀忄□时等故恭懿王诚教曾孙也诚漖初封镇国中尉既而以弟袭兄爵子孙并得加封礼部以条例请改正从之
　　○改封襄垣王府曾长孙充煌为辅国中尉管理府事革镇国中尉俊梅为庶人禁锢高墙夺镇国中尉俊寔禄三之一先是襄垣王仕＜土匮＞既坐罪死国废仕坯以夤缘冒袭三传至充煌会襄垣王府及山阴王府诸宗互相告讦下巡按御史验问且得充煌冒封及俊梅等骄纵不法状故有是命
　　○录嘉靖四十四年都御史吴百朋参政李佑蔡文等剿平下历贼赖清规等功升百朋俸一级仍与佑等赉赏有差
　　○革裁南京游兵都司并三江会口委用把总各一员从操江都御史吴时来奏也
　　○都御史庞尚鹏言各镇入卫兵马疲困已极苐以事体重大边臣明知而不敢言臣谓宣大辽东地邻蓟昌者宜如故若延绥宁夏数千里趋利岂能御虏徒令本镇之兵日益销耗耳请选汰精铳稍减其数即留戍蓟州给田耕守勿复践更父母妻子愿从者听如此该镇岁有数千精卒戍守而将士亦免征调跋涉之苦又可省道路行粮刍枺及买补失马之费乞折衷舆论断而行之又言蓟镇田多林木可遏虏骑近以工兴斩伐殆尽宜及时种植以资障蔽兵部覆入卫马兵宜移蓟狭督抚诸臣再议以闻种树当如奏报可
　　○甲午
　　○发太仓银十三万五千两给宣府岁饷
　　○给事中郑大经御史张瞻等以考察拾遗乞罢刑部左侍郎洪朝选巡抚福建都御史涂泽民大常寺少卿罗良南京大理寺卿徐贡元总督粮储都御史游震淂巡抚狭西都御史张祉南京太仆寺卿徐应南京尚宝司卿张登高得  旨贡元泽民留用震得祉调南京别衙门良调外任朝选登高令致仕应冠带闲住
　　○升户科都给事中魏时亮河南道御史陈联芳俱太仆寺少卿
　　○录宁夏广武宫等处修筑边垣关溢水洞功赏原任抚镇官霍冀王崇古王镐吴鼎银币有差
　　○乙未  命驸马都尉许从诚侍卫经筵
　　○抚治郧阳右佥都御史孙应鳌以病乞归许之
　　○工部奏军器局成造器械新旧相仍无益实用请酌量其应造修理与应停止分别缓急而为之作止得旨如议行
　　○丙申
　　○给长芦盐运司添设库官关防一颗
　　○巡抚直隶御史张启元劾凤阳守备太监赵芳贪残骄僣大坏法守乞下芬吏罢守备官勿遣兵部覆芬近以病免盖自审为公论不容请下御史先系治芬党仍会同抚臣熟议守备宜存宜革状以闻报可
　　○广西监察道御史贺一桂劾奏内织染局太监陈洪惑  上病民蠹政罔上媒利五罪以向者妄请织造事故也章下所司
　　○戊戌
　　○发太仓银二万四千一百九十两给大同军饷
　　○己亥
　　○升南京都察院右都御史林云同为南京工部尚书大理寺卿戴才为刑部右侍郎
　　○升兵部员外郎康宪为江西按察司佥事
　　○庚子
　　○春分  上亲祭大明于朝日坛
　　○起用原任巡抚浙江都察院右副都御史张师载巡按狭西巡抚山东右佥都御史张鉴总督南京粮储
　　○升太仆寺卿朱大器提督四夷馆太常寺少卿武金俱右佥都御史大器巡抚保定等府兼提督紫荆等关金提督抚治郧阳
　　○总理河道都御史翁大立奏言国家张官置吏为治河计至群密矣然往往能收临患焦烂之功而未有先事徙新之策以惩怠懈惰之法大疎也稽之律令凡失时不修堤防者罪正笞杖是以当事者率漫然视之请自今更令堤防不效者府佐及州县正官俱以差降级并管河副使与职专守巡者俱治罪工部覆行其言因陈漕渠视黄河以为通塞黄河变迂自古不常乞并敕大立及时疏浚不流建筑遥堤以备之报可
　　○壬寅  诏留辽府没入银二万四千两禄米二千石官旗俸粮三千石充各宗禄粮及赈济筑堤诸费余银五万两角□羊京济边裁革该府原编斗库柴薪诸役免征该省原派禄粮一年
　　○发太仓银六万两给大同岁饷  命原任镇守蓟辽总兵郭琥佥事中军都督府事五军营游击将军朱仁充神机营练勇参将
　　○诚意伯刘世延以复爵谢恩来朝因陈始祖基开国功勋著在社稷而身后恤典出魏国公徐达及新建伯王守仁下乞改给祭葬享堂仪物及爵级勋阶散官奏上礼科都给事中王之垣等劾世延挟祖勋而要君宠悖慢不敬礼部尚书高仪等亦言世延当罪废之余幸见收用不当遽有陈乞但伊祖基系佐命元勋果丘陇萧然仪物未备宜行浙江抚按勘核令有司量与修葺以答殊勋从之
　　○癸卯
　　○祭历代帝王遣定国公徐文璧行礼
　　○甲辰
　　○赐衍圣公孔尚贤  敕谕令统束家众
　　○升大理寺右少卿顾存仁为太仆寺卿南京吏部郎中孙鑨为南京尚宝司卿宁波府知府徐善庆为广东按察司副使南京吏部尚书吴岳右侍郎林＜火廉＞各以考察庶官先具疏求退不允
　　○考察南京不职官贪上元县知县袁伯雅等二人素行不谨吏部郎中袁大诚等四十六人浮躁浅露户部署郎中李学礼等十人才力不及通政司右参议李键五人年老刑部郎中潘忠等六人逃鸿胪寺鸣赞李见可等六十各黜降如例
　　○湖广守臣言清靖郴桂道州诸处曩以苗乱调他卫军戍之今承平久请撤瞿塘忠州武夷陵长宁四卫军戍清靖者瞿塘军戍郴桂者常德者军戍道州者皆还旧伍其荆襄等卫军皆留戍如故如不足则以所撤军之行粮召募土兵或选近卫卒寔之报可
　　○三月乙巳朔  孝肃皇后忌辰遣襄城伯李应臣祭  裕陵
　　○南京兵部尚书刘采户部尚书刘体乾刑部尚书孙植都察院右都御史林云同户部侍郎张守直兵部右侍郎吴百朋刑部右侍郎陈绍儒工部右侍郎江治都察院右佥都御史吴时来大理寺卿徐贡元光禄寺卿徐公遴太常寺卿袁洪愈应天府府尹毕锵国子监祭酒姜宝通政司右通政海瑞鸿胪寺卿史朝宾太常寺少卿刘一儒太仆寺少卿朱天球各以考察自陈乞罢得旨令治致仕公遴天球调外任余供职如故
　　○升吏部郎中曾同亨为太常寺少卿提督四夷馆
　　○狭西西安凤翔庆阳平凉延安五郡旱荒盗起命发布政司纳级银一万六千七百余两及州县仓粟赈之
　　○丙午
　　○升南京贵州道御史张启元为福建按察司佥事
　　○巡抚南赣右佥都御史张翀以巡按御史史顾廷对论其剿寇失策上疏自办因乞休致淂旨以翀弭盗有方令视事如故  命河闲游击将军署都指挥佥事杨尔干充分守紫荆关参将原任指挥佥事德州守备李珍仍充为事官管伍军营游击将军事
　　○录隆庆元年独石等处出边死者哨严月等四十四人荫叙有差  命南京上关搉税兼抽本折以苏□困
○丁未
○旌表周府故汝宁王勤甃妾刘氏贞烈刘氏祥符人也先是王病肿滨危刘氏焚香祝天愿着单衣三冬分王灾王疾果愈后三年王薨刘氏即整衣自经颜色不改事闻下巡按御史核实故有是命
　　○升刑科左给事中陈行徤为都给事中吏科右给事中龙光户科右给事中刘继文礼科右给事中周诗兵科右给事中舒化为左给事中吏科给事中光懋为右给事中光本科行徤化俱户科继文礼科诗兵科懋刑科
　　○升吏部郎中高察工科都给事中孙枝为布政司右参政江西道御史周弘祖为按察司副使察河南枝山西弘祖福建仍提调学校
　　○更名贵州新迁程番府为贵阳府铸印给之
　　○户部覆两淮巡盐御史马文炜议将各处盐运司官俱久任三年以后升迁给由必稽任内课完方许离任其正课计引入仓务在岁终报完越三月者夺俸一年者降级有虚出通关者如例科断分司官以罢软论斥仍查追历年积逋以时日久近为差报可  命岁给周府故奉国将军勤燂淑人倪氏养瞻米五十石延绥官军出边捣巢先后斩虏首一百二十七级获马驼四百夷器千计总兵董一奎准复祖职前所坐他罪俱赦勿问仍各赏银三十两纻丝二表里巡抚李尚智升俸一级仍与副总兵刘济游击尹廉管粮郎中萧大亨定边兵备张守忠管粮同知郡世禄参将郭钧等各赏赍有差
　　○录死事指挥王诏升其子三级仍给银二十两为葬具
　　○戊申
　　○修理  孝陵殿庑等工完遣魏国公徐鹏举祭  孝陵尚书林云同祭谢后土司工之神
　　○兵部覆都给事中张卤奏请申明闽广巡按纪功御史职掌每当用兵以调度机宜责之巡按以随车按录功罪责之纪功俱不令兼制差期俱以一年而更又玄钟参将当令兼摄漳湖交会地方以兵往来黄冈拓林大城南＜氵粤＞间而严盗卖火药之禁其有奸民与贼通者本犯凌迟全家俱斩比邻不举者谪戍  上命如议行之
　　○己酉
　　○升大理寺左寺丞黄正色为本寺右少卿
　　○给假吏部左侍郎兼翰林院学士潘晟以考察自陈乞罢不允
　　○发太仓银给各镇军饷蓟州五万六千两有奇永平三万八千六百两有奇密云二万三千九百两有奇昌平二万五千二百两有奇
　　○以恩诏存问致仕户部尚书方钝南京吏部尚书杨行中刑部尚书应大猷
　　○月入毕宿录修浚辽东三岔河广宁铺路河工赐巡抚都御史魏学曾镇守总兵王治道副总兵王重禄参将张九思游击毕朝银有差
　　○庚戌
　　○录闽广协剿海寇吴平功命原任巡抚都御史听调汪道昆候缺推用升福建总兵戚继光右都督各赏银币升前海道右参政周贤宣等俸一级仍与把总胡世等各赏银有差
　　○辛亥
　　○原任刑部左侍郎洪朝选既以考察被劾致仕又上疏自办于是御史郝杰等复交章劾其考察奏办例当发为编民淂旨令寇带闲住
　　○壬子
　　○旌表会稽县节妇朱氏朱氏县人罗道妻也道死时朱氏年二十一岁父母为其年少无子欲夺其志而道弟谋得兄产亦百端挤之朱氏以死自誓卒立道兄子拱壁为嗣而终身焉年六十二而卒卒后三年其孙万化及第用恩例陈请礼部行勘得实故有是命
　　○癸丑
　　○安化王府辅国中尉倪府□火以捶杀居民发高墙禁住废其子伸冷为庶人  命皇亲赐田俱令有司代为徵租如勋臣例
　　○以边功荫总督宣大山西右都御史兼兵部右侍郎陈其学侄人蛟为国子生
　　○升南京礼部郎中姚弘谟为湖广布政司右参议
　　○南京给事中王祯御史余嘉诏以考察拾遗劾奏刑部左侍郎洪朝选太仆寺少卿高应芳工部右侍郎徐纲南京工部侍郎江治各不职当罢淂旨朝选治前已有旨应芳仍以御史降调纲供职如故
　　○甲寅
　　○勒原任总理盐屯右佥都御史凌儒冠带闲住儒以考察自陈吏部因追论其知县行取时贪而恃与拔大节久亏儒遂坐斥
　　○升湖广按察司副使陈一松为狭西布政司左参政户部署员外郎艾杞为山西按察司佥事
　　○户部覆御史刘世曾查理庄田五事一曰清隐地谓丈量昔尝行之而卒不能清者凡以委非其人行不尽法耳宜选廉干有司亲核原数务使肥瘠均酌数外者立界以防侵占抛荒者开垦以增课税影射欺隐者许以首告没入之若能告者轻其常税之半二曰恤贫户谓查出地土将以裕国恤民苟不给之小户耕种则终归势豪耳宜尽与贫民或复籍人户若有冒名私占者事发重治三曰议收角□羊谓旧设庄头徵角□羊侵匿殊多今后公私租税俾散户自纳为便四曰清册籍谓田数文册遗漏十九仅存者又略而勿详今丈量后宜备细登录别广狭定高下析肥硗分荒熟载佃户郡县宪司屯田户部各存一册以备稽查五曰责寔效谓宜申饬有司克期毕务实心干理毋以彼此推诿毋以恩怨规避凡迁延岁月徒烦虚文者劾治之广西右江兵备副使郑一龙游击将军丁山讨宜山等处奏入命如议行
　　○獞贼覃公养等斩获至八百四十余级总督张瀚以闻  上命先赏一龙山各银十五两而下御史按覆功状
　　○乙卯
　　○清明节遣定国公徐文壁武定侯郭大诚固安伯陈景行平安伯方承  裕祭  长陵  献陵  景陵  裕陵  茂陵  泰陵  康陵  永陵都督佥事沉至祭  景皇帝陵寝指挥佥事李钰祭  哀冲  庄敬二太子各陵园
　　○锦衣卫管事署指挥佥事文质卒赐祭一坛封丘王睦言□木薨  上辍朝一日至丧葬如例
　　○大学士李春芳以亲老恳疏乞休  上不允曰卿德望素著年力未衰朕方切倚任用图治理岂可遽求休退宜即出供职以副眷倚
　　○巡按直隶御史谢廷杰上言马政八事其公编审谓近例种马既以变卖一半正帮各户宜均其役请于审编之时摊地量力定以正头养马帮头津贴五正五帮共为一群每岁共俵二马其所纳变卖马价十两各令量贴毋独累贫户其重验角□羊谓进俵马匹多不合式宜责府正官先亲验阅而设法记号择官押角□羊以防抵换之弊其慎徵俵谓旧制种马一群岁俵一驹后因听民朋买而弊端遂滋有势家以不堪马贿嘱验中高索其直者有积年马贩包角□羊中途抵换盗以逃者有用药助膘寄养不久死者有官吏侵渔重料者今宜并责之府正官而正户之以孳驹俵者令各头并如买价贴之其防贪滥谓各州县正官每未视马政而不才佐贰营求摄理又积年群长吏书科歛为害宜一切罢革止令群头自俵其禁轮养谓国初设轮养之禁甚严今法宽人玩宜以马之蕃耗专责正头不得诿之余户其宽点视谓拘集数则民劳而马耗欲以夏冬仲月令州县自点查而设道则以春秋仲月亲阅之岁惟四次则杜差拨谓宜申饬洪武中榜例禁有司不得差拨种马迎送其革科歛谓马户不苦于养马俵马而惟苦于额外科歛宜令有司清稽痛革以恤民艰兵部覆议俱从之
　　○丙辰
　　○给假太常寺少卿欧阳一敬陆炜各以考察自陈求罢不允
　　○升吏科左给事中严用和为工科都给事中户科给事中温纯为吏科右给事中
</div>
    <div class="pagination">
<a href="明实录穆宗实录_page26.html">上一页</a><span>...</span><a href="明实录穆宗实录_page22.html">22</a><a href="明实录穆宗实录_page23.html">23</a><a href="明实录穆宗实录_page24.html">24</a><a href="明实录穆宗实录_page25.html">25</a><a href="明实录穆宗实录_page26.html">26</a><span class="current-page">27</span><a href="明实录穆宗实录_page28.html">28</a><a href="明实录穆宗实录_page29.html">29</a><a href="明实录穆宗实录_page30.html">30</a><a href="明实录穆宗实录_page31.html">31</a><a href="明实录穆宗实录_page32.html">32</a><span>...</span><a href="明实录穆宗实录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
