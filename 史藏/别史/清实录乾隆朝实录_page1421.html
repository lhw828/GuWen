<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1421 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1421 页/共 1860 页</h1>
    <div class="content">○谕军机大臣等、兵部议驳、云南普洱镇总兵张和、条奏马步兵计数轮补等因一摺。所驳甚是。已依议矣。张和在总兵内。似尚明白。将来或可冀出息。今所奏滇省各营。马步极少。守粮最多之处。情形既未确实。而欲将本营之缺。与别营轮拔。分作定额。亦属牵混偏枯。恐张和平日。于营伍未能整顿。并欲借此为邀誉沽名之计。亦未可定。著传谕李侍尧、将张和在任。于所属营伍。能否实心整饬。加意训练之处。即行查明。据实具奏。并将来可胜提督与否。据实具奏。毋稍徇饰。兵部摺并钞寄阅看　　

○广西巡抚吴虎炳奏。马平、象州、俱无分贮备东谷石。该二处上年收成稍歉。自应豫筹拨运。查马平、象州、与桂平、武宣、平南三县相近。且系一水可通。请将武宣备东谷三千五百石。桂平备东谷四千五百石。拨给马平。再将平南备东谷五千五百石。拨给象州。就近委员。协同兵役领运。需用脚价。先于司库平粜盈余项下动支。报闻　　

○以江西布政使白瀛为刑部侍郎　　

○以光禄寺卿钱士云为詹事　　

○命御史戈岱、提督广西学政　　

○癸巳。谕、户部议覆富勒浑等、奏销川省军需项下。分别民欠商欠专赔分赔各款一摺。本欲依议行。及阅军机大臣所查各款清单。其中如民欠一款。系民间津贴雇夫。及站夫口粮。先借官项动用。事后自应按限分追。但念办理金川军务。买粮运饷。悉发官帑。丝毫不以累民。而川省百姓。挽输负送。踊跃赴公。业经各出其力。今于大功告蒇之后。复令偿还前借帑项。朕心实所不忍。且为数甚多。每年均须按地匀派。则是正供之外。又加赋敛。亦甚非政体。所有该省民欠津贴。及采买站夫口粮。共银一百九十六万八千四百余两。均著加恩豁免。再商欠一项。未完米价脚价银、九十八万六千九百余两。虽各有亏缺实情。并非侵蚀。但既亏原数。即应赔还。据称应将各商有家产者。查封变抵。自应如此办理。其实在家产尽绝。无可著追者。并著加恩一体豁免。又报销项下。与例案不符各款。请分别专赔分赔。于通省文职内。按年在养廉内扣半赔偿。并于富勒浑等、及升调别省知县以上各官养廉。扣半赔补等语。但念此项扣半养廉。其经手承办之员。固无可辞咎。若原办各员。既陆续离任。至接任各员。并未经手。亦将养廉扣半。于情理未为平允。而扣至五十余年。亦不成事。且养廉扣半。所余无几。众必视川省为畏途。并恐不肖之员。因养廉不敷。藉词贪黩。于该省吏治。尤大有关系。因思朕于平定金川之事。费帑六千余万两。期使番民永除后患。何必以此难于报销之案。累及各员。所有专赔分赔银二百八十三万二千余两。粮米十五万三千六百余石。及代赔无著一半商欠。应扣通省一半养廉。并富勒浑等与升调别省各员。应扣一半养廉。俱著加恩一并豁免。嗣后该省各员。均宜奉公守法。洁已爱民。毋负朕格外施恩至意。将此通谕知之　　

○兵部议准、陕甘总督勒尔谨疏称、操演鸟枪。每兵打靶三十枪。中二十枪以上者、一等。弁兵分别记功奖赏。中十五枪以上者、二等。中十枪以上者、三等。不记功过。不及十枪者、官弁议处。兵丁严责。勒限一月练习。限满仍不改观。责革。该管官不时加训练。照废弛营伍例革职。从之　　

○以安徽按察使秦雄飞、为江西布政使　　

○甲午。谕曰、贝子扎拉丰阿、在御前行走多年。甚属奋勉出力。伊父僧衮扎布、原系贝勒。著加恩封为贝勒　　

○谕军机大臣等、连日盼望开放引河。及坝工合龙之信甚切。兹据阿桂等奏、四月初七日。西北风竟日不止。河水骤长三尺有余。溜势汹涌。将北坝头、及上下边埽。冲塌十五丈。正引河头之土埝。亦被冲开。仍未能掣动口门之溜等语。览之深为烦闷。此次仪封之工。屡隳于垂成。实亦无可如何之事。据称新开引河之西。王家庄地方。有大兜湾一处。大河溜势。于上游南岸埽湾而来。顶至此处。若于此开挖引河一道。归入正河。所谓顺水之性。因势利导。现已勘估开大引河一道。长九百余丈。接入原开正引河之第五段。较现在引河引沟。更加宽深。一俟盛涨。即行启放等语。并据绘图呈览。已于图摺内批示。看来此处形势甚顺。若早于此开挖引河。即可掣动大溜。惜未能早计及此也。此时自当以此为正务。阿桂等应即董率承办各员。上紧挑挖。迅速办成。以便相机启放。至所称北坝不敢冒险。再做南坝一百二十余丈。尚为平稳等语。朕意若于南坝向北、接续进埽。或可直接北坝。以期合龙。即不然。亦可逼溜趋注引河。为得尺则尺之计。此亦无聊之极思。代伊等筹及。未识可如此办否。著阿桂等悉心筹度。酌量办理。可办与否。迅速覆奏。不必因朕此旨。稍为迁就。又据奏、新开引河一事。尚可于大汛至时。验其得失。阿桂俟六月中。开放王家庄引河后。再行回京等语。朕明日即启程往热河。留京办事。已派英廉。伊现署直隶总督。令福隆安暂行留京。俟英廉回京。再赴行在。计此月下旬。英廉已可回京。阿桂即欲于六月内还京。亦无可办之事。至于皇孙绵亿指婚一节。俱有成规。伊诸子在京。即可办理。亦无须阿桂亲为照料。且袁守侗新任总河。虽其为人结实。而于河工诸务。究尚未谙。设遇有应行筹酌之处。其识见亦不及阿桂之周到。阿桂竟当在彼始终其事。俟合龙后。将两岸堤工、所有应行培缮。以御大汛之处。阿桂当与袁守侗、带同姚立德、亲往履勘。如有即应速办者。上紧赶修。其可缓办之工。仍留交袁守侗办理。至漫水下游各河。至安徽之涡河一带。应行疏浚之处。并当会同各该抚。详悉勘明。妥协办理。此旨著由六百里加紧发往。仍著迅速覆奏　　

○又谕、前据吴虎炳奏、桂平县奸民李万春等、假扮天师。纠匪骗钱一案。因李万春挈眷逃往贵县。节经传谕李质頴、吴虎炳等。饬属严拏。复恐其逃窜邻省。并谕江西巡抚、一体查缉。今日据李质頴奏。拏获该犯之父子弟妻。供出前往龙山墟卖药。或往土田州、及归顺州地方。现在飞饬严缉等语。李万春敢于聚集匪类。妄言祸福。实为此案首犯。情罪甚为可恶。断不可容其漏网。该省何以至今尚未弋获。著谕询吴虎炳、即行据实具奏。并传谕李质頴、吴虎炳、仍严饬各属。上紧设法。实力缉捕务获。严审定拟具奏。至该犯形踪诡秘。既经闻风逃匿。或恐潜窜越界。云贵、湖南等省。均与粤西境壤毗连。该犯冀延残喘。窜入邻省。亦未可定。著传谕李侍尧、舒常、李湖、速即派委妥干员弁。一体设法。购线躧缉。不得视为海捕具文。致首恶奸渠。远扬免脱。稍稽显戮。将此由五百里传谕知之　　

○军机大臣等议准、成都将军特成额等疏称、新疆美诺以外。自泽尔脚至勒乌围、十一塘半。每塘原设马四匹。维时因初安营汛。阿尔古专设总兵一员。查办促浸屯务。文报往来。均关紧要。是以安马驰送。今阿尔古总兵裁彻。促浸屯务。统归美诺总兵办理。阿尔古止驻副将一员。文报较少。且功噶尔拉一带。雪山陡滑。马匹难驰。请将泽尔脚等十一塘半额马裁彻。每塘改设塘兵二名。递送文报。即于美诺、阿尔古、二处汛兵内酌拨。所裁塘马、及草乾等项。均归节省。从之　　

○吏部议准、广西巡抚吴虎炳等疏称、崇善县驮卢地方。距县城一百三十余里。稽查难周。查有结安土州吏目。与都结土州相连。一切事宜。尽可归并都结土州管理。将结安土州吏目裁汰。改为崇善县驮卢巡抚。除命盗重案报县外。遇奸匪赌博等事。责成查办。从之　　

○以故喀喇沁扎萨克贝子瑚图灵阿子济克济特扎布、袭封镇国公　　

○以云南迤西道徐嗣曾、为安徽按察使　　

○乙未。上以秋狝木兰。自圆明园启銮　　

○谕、朕此次巡幸木兰。所有经过沿途各州县。著加恩蠲免本年地丁钱粮十分之三。该部即遵谕行　　

○旌表守正被戕奉天复州民李安妻林氏　　

○是日。驻跸南石槽行宫　　

○丙申。遣官祭关帝庙　　

○谕、前经降旨。派諴亲王、理郡王、大学士公阿桂、协办大学士尚书英廉、留京办事。并因阿桂、英廉、现俱出差。令尚书公额驸福隆安、暂行留京。俟英廉回京。即前赴热河行在。计此月下旬。英廉已可回京。而阿桂在豫省堵筑漫工。一时尚未得竣事。所有留京办事大臣。现在止有一人。著派尚书德福、协同福隆安办事。如英廉已回京。仍协同英廉办事。俟阿桂回京后。德福即无庸同办　　

○又谕、据广西按察使哈靖阿奏、巡抚吴虎炳、于四月二十八日病故等语。广西巡抚员缺。著李世杰补授。其湖北布政使员缺。著梁敦书补授　　

○又谕曰、伊勒图奏称、接奉谕旨。准令土尔扈特奇哩布、戴三眼花翎。用黄缰。阿克萨哈勒、戴双眼花翎。俱传旨赏给等语。土尔扈特奇哩布、阿克萨哈勒、私用服饰。本不合体制。今经朕降旨。自可戴用。仍著伊勒图晓谕各部落。尔等虽已承袭王爵。授为盟长。但花翎黄缰。不经特赏。不准私用。即尔父兄本系应有。若无恩旨。亦不准滥袭。今奇哩布、因袭王爵。戴三眼花翎。用黄缰。阿克萨哈勒、因授盟长。亦戴双眼花翎。均属非是。因具奏时。大皇帝念尔等系新附之人。不晓内地定例。破格矜恤。原系特恩。不可为例。嗣后尔等须恪遵法制。不得僭用。如果凡事用心。著有劳绩。应行赏给者。自当奏闻。请旨加恩　　

○谕军机大臣等、广西抚臣既已病故。藩司朱椿、甫经陛见起程。尚未回任。通省大员。止有臬司一人。著传谕李世杰、即速前赴新任。不必赴行在谢恩请训　　

○是日。驻跸密云县行宫　　

○丁酉。调四川按察使汪新、为广东按察使。以四川松茂道查礼、为四川按察使　　

○是日。驻跸要亭行宫　　

○戊戌。谕曰、热河道明山保、在任年久。办事亦属认真。著加恩赏给按察使衔。并赏戴花翎。以示奖励　　

○是日。驻跸两间房行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十二



大清高宗法天隆运至诚先觉体元立极敷文奋武孝慈神圣纯皇帝实录卷之一千八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。五月。己亥。谕军机大臣等。据博清额等奏。为俄罗斯恳求复开贸易。应发给回文一道。所撰尚是。无庸修饰。著博清额等、即遣人发与固毕尔纳托尔。再理藩院应与俄罗斯萨纳特衙门文书。现交该衙门缮写三体字样。尚需时日。此事不甚紧要。著传谕博清额等、俟写成发去时。再行转交　　

○是日。驻跸常山峪行宫　　

○庚子。以刑部员外郎顾葵、为四川乡试正考官。编修徐如澍、为副考官。兵部郎中史梦琦、为广东乡试正考官。编修汪镛、为副考官。检讨萧九成、为广西乡试正考官。兵部主事王宽、为副考官。侍讲学士朱圭、为福建乡试正考官。户部员外郎程世淳、为副考官。编修徐立纲、为湖南乡试正考官。礼部郎中马人龙、为副考官　　

○旌表守正被戕浙江天台县民王胡妹妻陈氏。　　

○是日。驻跸喀喇河屯行宫　　

○辛丑。上诣热河新建文庙行礼　　

○谕、昨召见书麟、问及西安满兵如何。伊奏称驻防满兵。不如京城满兵。缘京城该管大臣。除教管当差。演习技艺外。念其同系满洲。视为一体。毫无轻贱之处。自能振作其气。驻防满兵。在外已百有余年。未免沾染汉人习气。其历任将军等、管束过严。稍有错误。即从重办理。遇斗殴等事。革退钱粮。是以人皆畏惧。渐形软弱等语。书麟此奏亦是。驻防满兵。渐染汉人习气。必须平日教练得法。遇有战阵之事。庶可望其奋勉。倘管束过严。甚至小有过失。即行重惩。在伊等恐失生计。心存畏惧。自然志气委靡。流于软弱。所关甚大。遇便通行传谕有驻防满兵之各省将军等。嗣后各该管满洲兵丁内。果有当差懒惰。肆行游荡者。不可稍为瞻徇。如无大过。则当教者教之。当恤者恤之。总欲作养其气。俾遵守满洲旧规。断不可无故折辱　　

○山西巡抚觉罗巴延三奏。绥远城驻防官兵马匹。岁需料豆。系采买供支。今年市价。较上届昂贵。请于大同、怀仁、阳高等县、存贮未粜豆石内。拨运绥远城仓备用。仍俟价平时采买。得旨嘉奖　　

○是日。驻跸避暑山庄。至八月丁卯皆如之　　

○壬寅。谕、据阿桂等参奏下北河同知张符升、南河参将李永吉、于奉委估计需用秸料数目。辄禀称应用秸料九千万斤。若非通同弊混。妄冀分肥。即系张大其词。藉端阻挠。请旨将张符升、革职枷号。李永吉、革职留工效力等语。张符升、李永吉、承办坝工。不能稳固坚实。屡至蛰塌偾事。不将伊等治罪。已属格外加恩。该员等尚不思实心奋勉。稍赎前愆。辄因奉委勘料。通同混报。借此弊混阻挠。实属昧尽天良。断难轻逭。阿桂等所参甚当。张符升、著革职。即于工所枷号示众。李永吉、著革职。仍留工次效力赎罪　　

○又谕、刑部奏、审拟已故总兵常禄保之妻关氏。呈控夫姊何氏、捏报年岁。冒领建坊银两一摺。所办全未用心。阅何氏供、系十三岁上选秀女。关氏则称其选秀女时。年已十七。此事易于查对。向例八旗秀女。十四岁以上。始行看选。内务府女子。方系十三岁挑选。朕令军机大臣询之英廉。亦称向来俱系如此办理。此在刑部汉堂官。原不能谙悉。若满堂官、及旗下大臣。宜无不知者。此案自应查明何氏、或系包衣下女子。则十三岁之言不误。若系八旗。则十三岁不应与选。关氏所控。未得为虚。且据何氏称、乾隆六年甫系十三。尚非八旗应挑之岁。若至下届。则年已十六。即不合守节之例矣。今刑部概置此等情节于不问。率据何氏狡供。坐原告关氏以诬告。未为平允。原摺著发交刑部堂官。另行查明。据实定拟具奏。福隆安亦著同问。将此谕令知之　　

○癸卯。以署兵部侍郎书麟、为正蓝旗蒙古副都统　　

○甲辰。谕、据增福奏、现患头晕气喘。上紧医治。难以骤痊。恳恩即予开缺等语。该抚所患。尚非笃疾。祇须宽心调养。即可复元。至福建巡抚印务。现有三宝在彼兼署。其任内亦无急切需人专办事件。增福且不必开缺。仍著安心调摄。以冀速痊。或因南中水土不宜。即缓程进京。到京之日。著留京办事王大臣。派太医院堂官陈世官、前往诊视。俟病体痊愈。即来行在陛见。再赴新任　　

○缓徵湖南湘阴、巴陵、临湘、华容、平江、武陵、桃源、龙阳、澧州、安乡、安福、长沙、善化、浏阳、岳州等十五州、县、卫、乾隆四十三年旱灾额赋　　

○旌表逼嫁捐躯直隶盐山县民刘美妻杨氏　　

</div>
    <div class="pagination">
<a href="清实录乾隆朝实录_page1420.html">上一页</a><span>...</span><a href="清实录乾隆朝实录_page1416.html">1416</a><a href="清实录乾隆朝实录_page1417.html">1417</a><a href="清实录乾隆朝实录_page1418.html">1418</a><a href="清实录乾隆朝实录_page1419.html">1419</a><a href="清实录乾隆朝实录_page1420.html">1420</a><span class="current-page">1421</span><a href="清实录乾隆朝实录_page1422.html">1422</a><a href="清实录乾隆朝实录_page1423.html">1423</a><a href="清实录乾隆朝实录_page1424.html">1424</a><a href="清实录乾隆朝实录_page1425.html">1425</a><a href="清实录乾隆朝实录_page1426.html">1426</a><span>...</span><a href="清实录乾隆朝实录_page1422.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
