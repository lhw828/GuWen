<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 63 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 63 页/共 1860 页
  </h1>
  <div class="content">
   ○户部议覆、监粜沙河玉河米厂策楞条奏平粜事宜。一、奏称京仓运到米石。与原奏粜卖本裕仓米石之处不符。随令暂时收卸。俟部覆到日开粜等语。查先经臣部议令仓场先拨稄米一千石。运厂发粜。寻经臣部尚书海望条奏。京北沙河二厂。附近拨运清河本裕仓稄粟米各一万石。减价二成粜卖。即于是日行文知照。今仓场既将京米运到。若仍令运回。徒费脚价。随行该监粜官收卸发粜。嗣后行仓场、遵海望原奏。于本裕仓拨运。一、奏称沙河玉河二厂。相距仅八里。地僻厂多。难以粜卖。沙河之南二十里。有回龙观。堪设米厂。请将玉河米厂。移设彼处。将玉河已到米石。归并沙河米厂等语。查臣部原议、令顺天府酌量地方情形。勘定设厂处所报部。今该监粜既称玉河米厂。宜移设回龙观。自应如所请行。一、奏称卖米钱文。应交地方官照市价兑换银两。解部等语。查五城及通州各厂卖米。向例银钱兼收。嗣因钱价昂贵。每银一两。折收制钱九百文解部。今若以米卖钱。复以钱易银。恐滋烦扰。应令该监粜官仍遵旧例。银钱听民自例。一、奏称五城粜卖米石。每名许买一二斗。尚有奸贩设法零买、囤积射利。今户部明张告示。小贩购买十数石以内者弗禁。事属矛盾。难以办理等语。查官粜米石。原系零卖。嗣经给事中马宏琦条奏王大臣议准。肩挑背负、不过数石者听。如有奸商囤积至四五十石者。严查治罪。是以臣部出示晓谕。原因居乡穷民。离厂遥远。必须小贩转卖。方得流通。旋籴旋粜。非奸商囤积可比。今该监粜官既称不便。应令体察民情。酌量粜卖。务使乏食穷民。均沾实惠。得旨、依议速行。　　

○兵部议覆贵州总督兼管巡抚张广泗奏。雍正十三年。总督鄂尔泰奏准。于大定府亥仲水城添兵五百名。令游击一员、千总一员、把总二员、驻防、查水城地方。移驻官兵。应建城一座。炮台三座。游击衙署一所。千把衙署三所。分汛兵丁有家口者、每名营房二间。无家口者、营房间半。应如所请。从之。　　

○工部议覆。大学士总理浙江海塘兼管总督事务嵇曾筠奏海塘事宜。一、取用土方。宜远隔塘身。豫行签售也。查河工定例。凡离堤三十丈之内、不许取土。浙省旧塘。多因就近取土。塘根洼下。竟成河渠。易于坍矬。应请将通塘岁修抢修。及帮筑土石各工。俱委员相视地形。定于离塘三十丈以外。择不碍室庐坟墓之处。按工签定。照亩价买。挑挖应用。给与工价。如不法员役贪便。仍于附近塘身取土。及将民间室庐坟墓。并未经签买田地。混行挑挖。藉端索诈者。立即查明参处。一、塘工取土田地。应随时给价豁粮也。查沿塘取土地亩。遵奉恩旨。给价豁粮。惟是海滨地狭民稠。尺土寸田。皆小民生业。今既签买挑挖。冀即领受价银。别谋生计。尤望豁除粮额。以免追呼。从前造册汇题。每迟至数年之后。请将塘工取土田地。履亩签定。即给价值。其应纳钱粮。令地方官照依弓口分数。查丈明白。随时详请开除豁免。仍俟岁底造册汇题。至于签买时。胥役如有减改弓口。给价之时。官吏如有丝毫扣克。查出严治。均应如所请。从之。　　

○甲寅。上诣皇太后宫问安。　　

○是日。遣内阁学士双喜、致祭太昊伏羲氏等陵。内阁学士吴金、祭炎帝神农氏等陵。内阁学士吴家骐、祭女娲氏等陵。侍读学士世臣、祭黄帝轩辕氏等陵。侍读学士吴应枚、祭少昊金天氏等陵。太常寺少卿蒋炳、祭金太祖等陵、詹事李绂、祭夏禹王等陵。左副都御史素著、祭辽太祖等陵。左副都御史陈世倌祭孔子阙里　　

○内阁翰林院带领丙辰科散馆修撰编修庶吉士引见。得旨、清书庶吉士彭树葵、邓时敏、俱著授编修。兴泰、邵铎、胡中藻、陈其嵩、鹤年、李兆钰、俱著授为检讨。汉书修撰金德瑛、编修黄孙懋、已经授职。庶吉士董邦达、曹秀先、李为栋、蔡新、徐铎、闻棠、汪士锽、沈廷芳、张麟锡、赵青藜、杨黼时、周资陈、潘乙震、李清芳、张孝□□呈、万年茂、俱著授为编修。钟音、唐进贤、张若潭、齐召南、廖必琦、仲永檀、熊郢宣、龚渤、叶一栋、双顶、吴泰、赵允涵、侯陈龄、洪汝勣、俱著授为检讨。史积琦、壮德、胡杰、李师中、陈亮世、陈士璠、俱以部属用。顾之麟、史圜、杨度汪、季芳馨、游得宜、何廷善、郭擢、江汉、苏襄云、张应宿、俱以知县即用。罗世芳、李修卿、孙略、蒋栻之、张尹、郝世正、金门诏、全祖望、著归进士原班铨选。　　

○乙卯。上御乾清门听政。　　

○谕、新科进士。著总理事务王大臣验看。分别三等具奏。候朕亲加拣选。　　

○户部议准、湖南巡抚高其倬疏报、遵旨酌裁永州府带徵商税。及常德府报增赢余盐钞昌平熟铁等税武冈州报增赢余门摊酒醋等税。岳州府巴陵县报出赢余杂税。并系零星商贩。额外加增之项应请革除。从之。　　

○以大学士鄂尔泰、张廷玉为农书总裁官。　　

○以翰林院侍读陈大受、敷文侍讲介福、充日讲起居注官。　　

○以头等侍卫班领巴灵阿、为镶黄旗满洲副都统。调正蓝旗汉军副都统永兴为正白旗满洲副都统。　　

○以云南保宁府副将高珏、为四川川北镇总兵官。　　

○追予故大学士王掞、祭葬如例。　　

○调原任四川布政使刘应鼎、来京引见。　　

○旌表守正被戕山西陵川县侯玉春妻张氏。　　

○丙辰。谕总理事务王大臣。朕前闻得川省出师黔省。病故弁兵。有借支银两例应扣还者。特降谕旨。令该抚查明数目具奏以便加恩豁免。今据护理四川巡抚印务布政使窦启瑛奏称、查有第一次出师黔省病故署副将寿长等、借支川库军需银五百两。兵丁借支川库军需银二千八十四两六钱五分。又病故署守备王禄等、并兵丁。在黔省借支粮务银三百五十四两。第二次出师黔省。病故署总兵王廷诏等、并兵丁。共借支川库军需银三千三百十四两。又兵丁借支川库军需置备鞍马二千二百五十七两六钱五分。又在黔省借支粮务银八十一两。共借川黔两省银八千五百九十一两三钱等语。此等病故弁兵所借银两。虽有扣还之例。但伊等本身已故。今于家口名下扣还补项。未免力量艰难。著将此项银两。悉行豁免。以示朕优恤弁兵之至意。　　

○户部查奏、原任甘肃布政使彭振翼等、应追军需银粮、共二十案。俱家产尽绝。计官兵二十三员名。银、二十二万五千八百两有奇。米、八千五百三十石有奇。豆、一千六百石。草、二万五千三百束有奇。应请豁免。再拖欠各项钱粮册内。原任遵化州知州王持正等、原任天津同知金世忠、二案。俱系分赔代赔开欠之项。原任静宁州知州杜国昌等、九案。俱家产尽绝。计十三案。官民三十一员名。银、三千三百两有奇。米、四千八百四十石有奇。应请豁免。又查应追各案。原任金衢道贾扩基。原任游击邱民俊。原任游击杨长。原任守备任寿等、计四案。官十六员。银、一万五千二百两有奇。米、二十二石有奇。均系军需案内著落追赔之项。并非本身军需侵蚀冒销者可比。再拖欠各项钱粮册内。原任同知金世忠。原任主事明成。原任知县王纬。原任知县伍泽荣二案。原摄江都县事原任知府孔毓璞等。文武举人谢绍仁等、二案。计八案。官员举人十二员名。银、一千二百两有奇。米、三百石有奇。豆、一百九十八石有奇。均非侵贪之项。应请一并宽免。从之。　　

○又议准、湖广总督史贻直、湖北巡抚钟保、疏请。新设宜昌府学应额添廪膳生四十名。原彝陵州改为东湖县。应减廪膳额三十名。存留二十名。其余十名。即拨入宜昌府学额数四十名之内。从之。　　

○又议准。安徽巡抚晏斯盛疏报、雍正十三年、潜山县属、水冲沙压地亩、共三顷八十亩有奇。旧徵银米。应请豁免。从之。　　

○免安徽宿州水灾乾隆元年分额赋有差。　　

○予故一等英诚公丰盛额、祭葬如例。　　

○江西巡抚岳浚疏报、宁州、分宜、万载等、十七州县。开垦老荒续荒田地塘共三十四顷三十五亩有奇。又开垦赣州卫屯田六亩有奇。　　

○丁巳。上诣皇太后宫问安。　　

○定旗员亲丧母与吉礼。谕总理事务王大臣、在京八旗文武各官。遇有亲丧。例于持服百日之后。即入署办事。原以旗员人少。若令离任守制。恐致误公。而伊等在二十七月之内。仍各于私居持服、以自尽其心。惟是朝会祭祀之期。或有执事。或有陪祀之处。仍俱一体行走。未加分别。俾尽孝思。嗣后在京旗员。有亲丧者。二十七月之内。凡遇朝会祭祀之礼。应一概免其行走。现在礼部纂辑礼书。著将此旨交该馆载入。一体遵行。　　

○吏部奏准、查捐纳贡生监生。向例无论在监在、籍、肄业期满。俱准考职。前因贡监考职之例。业经停止。是以臣部议覆。御史夏之芳条奏。恩拔副榜岁贡生。遵照原例直隶等近省。于三科之后。始准其赴部考试。今贡生监生肄业期满。即得考职。而恩拔副榜岁贡生。转以年分未逾三科。不得考授职衔。未为画一。臣等详加酌议。请嗣后各省恩拔副榜岁贡。毋庸计算起贡年分。俱照现行贡监考职之例。无论在籍在监。各照肄业期满之日。令其领取原籍地方官文结。及国子监咨文。赴部照例一体考试。从之。　　

○兵部奏覆、广督鄂弥达题、如旧兵弟男子侄内。有年力强壮者。准予顶补。仍注明年貌。更换本名。如旧兵弟男子侄内。无年力强壮、堪以顶补者。即于民人内另行召募。至募补之时。俱令取具保结。于教场公所选择充补。仍饬令该管将弁、勤加训练。分别赏罚。以示劝惩。倘募补兵丁。仍有夤缘情弊。一经发觉。将兵丁立即革究。其该管营员。应照私自使令之人。充入兵丁数内食粮。降二级调用之例议处。如有行贿受贿者。照例革职革伍。与受计赃科罪。从之。　　

○是月。吏部议奏、各省试用人员内。有大衔借补小缺者。有小衔借补大缺者。请各照原衔升转。以昭画一。其由捐职考职发往委用者。原系虚衔。借补小缺。已属加优。不在此例。除河工效力人员。仍准照原衔升转外。其余俱照现缺升转。并照现缺降调。方为允协。得旨。所奏是。依议。　　

○兵部议奏、福州将军阿尔赛疏称、福建水师旗营。现在额兵六百一十二名。每名月饷一两五钱。领催二两。俱各给米三斗。维是生齿日繁。各丁眷属。当初拨往时。计一千一百九十九名口。今新增七百七十名口。每丁多至三四口、以及六七口不等。实属不敷养赡。仰恳援照天津乍浦水师旗丁现在饷米之例。每月领催赏给钱粮三两。披甲各二两。饷米各一石。以资养赡家口。又称向有教习兵一百一十二名。请一体加增。均应如所请。得旨。依议。　　

○直隶总督李卫疏报、甘霖连沛远近沾足情形。得旨。此次实称沾足之泽。乃上苍垂念苍生。故降此恩泽耳。若云朕诚敬所致。实愧当之。然为时已迟。虽云补种秋禾。吾民已受半年亢旱之厄矣。赈恤之策。仍不可忽也。　　

○江南河道总督高斌疏报、得雨情形。得旨。朕怀良慰。至京师亦蒙上天慈恩。于五月十四日。得有沾足之雨。但望以后再得沾足接济。则大田无妨矣。　　

○大学士总理浙江海塘管理总督事务嵇曾筠奏。按察司胡瀛、诚实清正。现在入觐。请特谕早回浙省。得旨。知道了。颇有议卿于属员中。若府道大员。举劾无一不当。而佐贰之举劾差遣。颇有物议云云。朕即谕彼曰。此足以见大学士之公矣。盖利在大员。而举劾皆公。则公可知矣。至佐贰微员。岂能一一皆悉。以此致干物议。朕不之怪也。或者唯唯而退。然既有此论。不可不以告卿。卿其益加奋勉。必微瑕尽无。斯成全璧。不亦佳乎。又浙省武备渐弛。卿其整饬之。　　

○闽浙总督衔专管福建事务郝玉麟奏、擒剿台湾逆番情形。并称生番犷野难驯。从前归化之社。每有行凶、扰害地方不行执法。恐熟番效尤。逐加惩治。又虑抗拒生事。且一经归化。汉人得以出入。犯法之徒。走匿其地。捕获较难。嗣后各社生番。似应听其自便。严饬通事等。不必诱其来归。至启日后衅端。庶于海疆有裨。得旨。是极。当如是办理者。　　

○山东巡抚法敏疏报、透雨情形。得旨。览奏虽亦欣慰。但看此光景。终欠沾足耳。切不可稍存讳灾掩饰之心也。　　

○甘肃巡抚镇国将军宗室德沛疏报、田苗雨泽情形。得旨。知道了。雨旸收成之奏报。万不可稍涉粉饰。此系督抚大吏之要务。不然。何以先事预防。使民无饥寒之虞哉。　　

○四川巡抚硕色奏报、查办泸宁营事宜。得旨。知道了。勉力为之。以副任用之意。汝初到川省。虽抚臣责任相同。而地方情形各异。不可急于更张。审知熟悉后。再行整顿可也。　　

○镇守贵州古州镇总兵官韩勋疏报、苗民宁谧情形。得旨。知道了。时时刻刻不可稍懈。威爱兼施。方得有济也。大清高宗法天隆运至诚先觉体元立极敷文奋武孝慈神圣纯皇帝实录卷之四十三



大清高宗法天隆运至诚先觉体元立极敷文奋武孝慈神圣纯皇帝实录卷之四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。六月。戊午朔。予噶斯坐卡阵亡之头等侍卫冷格、骁骑校邦乌礼、荫袭云骑尉。　　

○己未。上御养心殿。召入九卿等、谕曰。我皇考当年。时时召见九卿。面加训谕。谆切周详。实望在廷诸臣。共矢公忠。勉为皋夔稷契。以勷至治。且欲使上下交而志同。太和之气。充盈于朝宁也。无如听受者多。领会者少。竟有亲承圣谕而出。茫然不知所谓者。间有巧伪之人。妄逞胸臆。以为圣训如此。圣意别有所在。似此私心揣度。其间毫厘千里之谬。更不可言矣。我皇考深悉此弊。是以雍正八九年以后。召见诸臣、不似从前之密。此朕当时所熟闻而习见者。假使诸臣祇受圣训之时。果能心领神会。身体力行。则皋夔稷契。何难再见于今。朕临御以来。日与总理事务王大臣。办理一切几务。亦非疎远九卿大臣也。以国家政治。自有应密。而不可概以宣示众人者。如召对九卿。而九卿中有启心沃心。以裨益政教者。岂不尽善。使九卿而尚待朕之训诲。则纵极反覆丁宁。岂能有加于皇考圣训之外。至于劝勉之意既殷。则训饬之言必切。又恐诸臣以为督责太过。非待大臣之体。年来言路诸臣。颇有以频接廷臣为请者。是不知朕心者也。但尔等既置身九列。即系朕之股肱心膂。但当视国事为己事。休戚相关。大者在匡维君德。次则于国计民生。及本身职业之要务。早作夜思。一有所见。即据实入告。毫无欺隐。方为无忝厥职。今观九卿中、能副朕之期望者。甚属寥寥。即如春夏以来。直隶山东。雨泽愆期。朕宵旰焦劳。无一时之或释。而九卿中以此为念者。不过十之一二。虽应行经理之事。朕已与总理事务王大臣、多方豫筹。次第布置。然此乃民命所关。至为重大。九卿多人。岂无有应奏之事。岂无有欲陈之言。何以科道小臣。尚有一二建白者。而九卿反缄默不语。竟似置身局外耶。韩愈诗有云。中朝大官老于事。讵肯感激徒媕婀。古今如出一辙矣。夫君臣之间。必诚意通达。始能感召天和。若稍有间隔。即于和气有乖。方今致旱之故。未必不由于此。朕为此言。非欲委过于臣下也。无非欲我君臣、诚意交孚。一心一德尽化观望迎合之习。悉屏偏徇固执之私耳。即如烧锅一事。朕已降旨严禁。而孙嘉淦摺奏以为有不便于民之处。朕复降旨。令九卿毋得曲从朕旨。回护孙嘉淦。再行详确定议。夫以已经降旨之事。朕尚不难收回成命。尔等九卿。又何所用其瞻顾耶。九卿于朕躬。尚且不必瞻顾。则于同朝寮友。更何所用其依违耶。如果各有所见、不能强同。何妨两议、三议、以待朕之裁定。总之大臣任事。以和衷为贵。而和必出于公。断未有公而不和者。盖是非曲直。本有一定。若有意周旋。则求合于此。必有拂于彼。到处皆成掣肘。岂非自贻作戚乎。若果能一秉至公。即意见偶有不同。而事理总归至当。虽有不和之迹。而心本无他。此圣人所谓和而不同也。九卿等受朝廷简畀之隆。为国家所倚赖。当竭诚矢公。以古大臣事君之道。厚自期待。不可安于苟且。其于寮采之中。善则相劝。过则相规。互相砥砺、以笃同舟之谊。如此、则事君交友。两无所歉。将见政治清明。太和洋溢。不负我皇考多年教养之深恩。朕于尔等实有厚望焉。　　

○授一甲一名进士于敏中、为翰林院修撰。一甲二名林枝春、一甲三名任端书、为翰林院编修。　　

○九卿议奏、明农教稼。所以务本也。我皇上轸恤民瘼。恩膏叠沛。洞悉久安长治之道。先筹家给人足之源。特颁谕旨。首重农桑。以力田为小民之切务。以劝课为官吏之责成。诚禹贡王制之良经。无逸豳风之深旨也。圣虑周详。无微不至。复命臣等详悉定议。窃惟我国家重熙累洽。百年于兹。生息爱养。日繁且庶。小民目睹乎殷阜之盛。而或忘乎本富之源。奢靡相尚。逐末营生。诚有如圣谕者。夫地之肥硗、固有不同。而有秋之厚薄。究视其勤惰。时之旱涝。固所难必。而民间需食。全凭乎积储。惟在亲民之官。身先化导。使民有所观感。然后务本者多。而逐未者少。积蓄知劝。奢靡知戒。宣上谕。劝农桑。举皆实力奉行。务使务农积谷之成教。家谕而户晓。则争先恐后。家给而人足矣。苐五方之土宜不同。南北之民情不一。其教导之法。应令大吏董率所属。随地制宜。因民劝导。黍高稻下。勿违其性。水耨火耕。各当其宜。或饬老农之勤敏者、以劝戒之。或延访南人之习农者、以教导之。或开渠筑埝、以备蓄洩灌溉。或树桑养蚕、以资民生利用。务使农桑之业。曲尽地之所宜。逐末之民。咸尽力于南亩。至遇丰稔之年。地方官尤宜加意董率。广为储蓄。毋使粒米狼戾。庶几俗返醇朴。家有盖藏。设有歉收。亦藉有备。以仰体我皇上惠保无疆。爱民如子之至意。惟是劝课农桑。其责又在牧令。但地方辽阔。事务殷繁。势难一身遍为晓谕。臣等酌议。仿周礼遂师之制。于乡民之中。择其熟谙农务。素行勤俭。为闾阎之所信服者。每一州县、量设数人。董率而劝戒之。至地方官、必须久于其任。与民相亲。方能区画尽善。已蒙圣明睿鉴。其考绩之法。亦必宽以岁月。庶几久道化成。而无欲速不达之弊。如该地方官劝戒有方。著有成效。果其境内地辟民勤。谷丰物阜。平时积贮。如茨如梁。该督抚于三年之后。据实题报。官则交部议叙。其教导无方。强勒滋扰。以及希图奖赏。捏词妄报者。该督抚亦即指名题参。交部议处。如此则吏民皆知所劝。而耕九余三之效可收。将见无一夫之不获其所。而万世享丰裕之福矣。俟命下之日。通行直隶各省督抚。一体遵行。从之。　　

○户部奏请、豁免故黑龙江将军乌里布、及奉调来京之原署宁古塔将军都赖、豫支养廉银两。得旨。将军等官养廉银两。如豫支者、有追缴之例。该部即应照例办理。若豫支银两、无豁免之例。则此奏殊属悖谬。且都赖系调用人员。何得比照已故之乌里布。都赖豫支养廉银两。著照旧追缴。余依议。　　

○庚申。上诣皇太后宫问安。　　

○吏部议准、川陕总督兼甘肃巡抚刘于义、疏请遵照前督岳钟琪原题。添设新渠、宝丰、二县训导各一员。并照中县之例。每县科岁两试。共取进文童二十四名。武童十二名。额设廪缺各二十名。三年准充两贡。查有廪无增。与例不符。应请额设增生各二十名。三年两贡。亦与例不符。请照县学之例。二年一贡。从之。　　

○壬戌户部议准、广西巡抚杨超曾疏报、遵旨裁革杂税。申造清册。桂林府厂鱼税、临桂县墟税、灵川县、及永宁州、小税。平乐府厂、糖油鱼苗鸬鹚等税、永安州、陆路峡口塘、盐木商税、梧州府厂、鱼课鱼苗灰饷渡饷地租各税、怀集县各墟、生牛猪苗小税、直隶郁林州属博白县、沙河蕉麻、及阴桥、鸦山、詹村、各墟小税、柳州府属来宾县、小税、庆远府厂南关杂税、思恩府属武缘县、各墟小税、并系乡镇村落。离城窎远。难于稽查。又贺县额徵花麻地税。并认增杂税。有额无徵。概请全行裁革。从之。　　

○缓徵山东乐陵、德平、二县水灾、乾隆元年分地丁银。并借给谷石。秋后免息还仓。
  </div>
  <div class="pagination">
   <a href="清实录乾隆朝实录_page62.html">
    上一页
   </a>
   <span>
    ...
   </span>
   <a href="清实录乾隆朝实录_page58.html">
    58
   </a>
   <a href="清实录乾隆朝实录_page59.html">
    59
   </a>
   <a href="清实录乾隆朝实录_page60.html">
    60
   </a>
   <a href="清实录乾隆朝实录_page61.html">
    61
   </a>
   <a href="清实录乾隆朝实录_page62.html">
    62
   </a>
   <span class="current-page">
    63
   </span>
   <a href="清实录乾隆朝实录_page64.html">
    64
   </a>
   <a href="清实录乾隆朝实录_page65.html">
    65
   </a>
   <a href="清实录乾隆朝实录_page66.html">
    66
   </a>
   <a href="清实录乾隆朝实录_page67.html">
    67
   </a>
   <a href="清实录乾隆朝实录_page68.html">
    68
   </a>
   <span>
    ...
   </span>
   <a href="清实录乾隆朝实录_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
