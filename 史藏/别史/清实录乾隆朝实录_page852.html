<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 852 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 852 页/共 1860 页</h1>
    <div class="content">都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。九月。壬寅朔上诣皇太后行幄问安。　　

○行围。　　

○谕军机大臣等、八旗官员。指俸支借滋生银两。原以备紧急事件。免致重息借贷。按季带扣轻息。作为红白事件赏项。俾其生计有益。在旗人员。果能按已项支借。将所借之银。办理正事。撙节用度。而都统等、办理此事。计其所得俸饷。足敷扣还。始行借给。诚为美事。今之借银人员。漫无计虑。祗图目前。任意支借。银一到手。鲜衣美食。恣意奢费。不过一两月间。荡然无存。至于坐扣之时。则以为俸饷尽数全扣口出觖怨之言。都统等、平日并不留心。妄行借给。以至一人拖欠千两有余。本身既不能偿。累及子孙。甚至变其家产入官。以甚有益之举而办理不善。转至有累于民。此后旗人支借滋生银两。各该都统等务须详计所食俸饷足敷扣还与否不得滥行借给。　　

○是日、驻跸布克大营。　　

○癸卯。上行围。　　

○遣官祭历代帝王庙。　　

○遣官祭都城隍之神。　　

○谕军机大臣等、此次朕巡□木兰。废员内有于途次接驾献诗者。朕俱著考试。优等者、降旨带领引见。惟其中原任翰林鼐郎阿、身为满洲。亦效汉人献诗。考试时又甚平庸。看来伊从前会试中式。必系夹带舞毙。而革职后自应悔过自责。果能熟习骑射、充补护军披甲后。仍不废其所学。朕闻之、或予以原官。或补授侍卫。俱未可定。今鼐郎阿、弃舍满洲本业。效尤汉人侥幸献诗。谅其诗亦必系假手代作。朕断不肯复加录用。使旗人效尤而行。满洲本业。益至废弛。将此通行传谕八旗。嗣后旗人务守满洲淳朴旧习。勤学骑射清语。断不可薰染汉人习气。流入浮华。致忘根本。　　

○又谕曰、纳世通奏、奉到由库车调往哈喇沙尔办事、沿途防范多伦回众谕旨、俟体察得实。续行具奏等语。前因阿里衮奏、贼犯迈喇木等所供、有多伦回人等、倡言煽惑之语。因谕纳世通密为防范。今据审讯明确。系迈喇木、呢雅斯等、教令多伦回众传说。则并非伊等起意捏造。不须过为防范。仍宜加意安抚。俾伊等坦然无疑。庶新疆安插回人。可以永期宁谧。著传谕知之。　　

○军机大臣等议覆、参赞大臣舒赫德奏称、各城台站官兵。口粮不敷。请于三四月搭放羊只。既省运米之费。皮张亦可御寒。查哈密、库车等处。约羊四万余只。计送乌噜木齐二万。以一万转送伊犁。五千存留库车、赛哩木、拜。一万余解送阿克苏。搭放官兵粮饷。其喀尔喀贸易羊。由巴里坤采买。由乌噜木齐转送伊犁。至布噜特等、虽间有羊来喀什噶尔贸易。但回人争购。价值颇昂。请俟价平时。再为妥办。应如所请。从之。　　

○是日、驻跸巴颜陀罗海大营。　　

○甲辰。上诣皇太后行幄问安。　　

○行围。　　

○是日、驻跸哈里雅尔大营。翼日如之。　　

○乙巳。上行围。　　

○闽浙总督杨廷璋、浙江巡抚庄有恭奏、浙省温台所属之玉环山。孤悬海外。商贾不通。民间交易。多用钱文。以钱易银。最为掣肘。查该山田地。向系徵收租谷。每年将谷变价。以充经费。其盈余存贮厅库。计节年存积盈余经费银、共三万四千余两。乾隆十九年。经前督抚臣喀尔吉善等奏准、以海洋遥隔。库贮不宜过多。请于盈余内、酌留银一万二千两。存厅备用。余银尽解司库。但嗣后起解时。或因系属碎银。倾镕火耗无出。或因本系钱文。易银未便。而欲运钱至内地易银解司。运费未免浩繁。以致解司之项。每多迟延。查玉环参将辖有左右二营。每季官兵俸饷。赴司给领。除搭放一成钱文外。应领饷银三千两有奇。合计岁需一万二千两。官兵领饷入手。均须换钱零用。现该厅应解乾隆二十三、四、两年盈余银、共计有一万一千三百八十余两。均系钱文。无从易解。若照该地时价。就近抵给俸饷。一年即可放竣。应请于二十五年冬季为始。至二十六年秋季止。将所存一万余两之钱。按季照时价八四折算。放给左右两营官兵俸饷。以省运费。下部议行。　　

○广西巡抚鄂宝疏报、苍梧、罗城、天河、等三县。共报垦水田四顷四十一亩有奇。天保县、田一百四＜土韦＞有奇。　　

○丙午。上行围。　　

○山东道御史吴绶诏奏、云南学政李中简奏准、酌定童生考试格式一摺。据称、滇省僻处边隅。文风浅陋。童生应试。四书文两篇。日力既应接不暇。不能兼及诗篇经义。请裁去书文一篇。以一书、一经、一诗、命题等语。该学政所奏。祇就滇省而言。未经概行直省。查各省人文。虽多寡优劣不等。但童生小试。不能皆拔萃之才。请嗣后各直省童生应试。悉照该学政奏准格式。以一书、一经、一诗、命题。其经文既准书艺。务期发挥经旨。阐明传注。方准拔取。应请于试卷解部时照四书文一例磨勘。下部议行。　　

○闽浙总督杨廷璋奏、查台湾北路左营、石榴班汛之林圯埔地方。内通水沙连番社。中隔大溪。外达触口。从前因内地偏僻。行人稀少。是以祇于石榴班设汛防守。该地未经议建汛防。近日人烟稠密。商贾往来不绝。奸匪因之潜匿。抢窃时闻。应请将林圯埔地方。添设塘汛。即于石榴班汛内、拨兵十名。盐水港汛内、拨把总一员。驻劄巡防。下部议行。　　

○是日、驻跸济兰乌里雅苏大营。　　

○丁未。上诣皇太后行幄问安。　　

○行围。　　

○调湖广提督黄仕简、为广东提督。以贵州古州镇总兵李勋、为湖广提督。调广西右江镇总兵王运洪、为古州镇总兵。　　

○是日、驻跸齐尔伯库昂阿大营。　　

○戊申。上诣皇太后行幄问安。　　

○谕军机大臣等、吴达善奏称、遵照军机大臣议奏。于安西等、三营孳生马内。拣选一千四百匹。解送巴里坤牧放等语。此项马匹。特令军营分群孳息。以图久远获效。著传谕巴里坤、乌噜木齐、伊犁之该管大臣等。务派妥协官兵加意牧放。不致盗窃伤损。方为有益。现在从哈萨克逃出之厄鲁特等。若闻牧群蕃息。必来盗窃。今地方虽云宁静。须仍如用兵时。严设卡座。加意防范。倘日久疎懈。致马匹被盗。或大有伤损。定将承办之大员官兵。以军律从事。　　

○是日、驻跸僧机图博勒齐尔大营。　　

○己酉。上行围。　　

○谕军机大臣等、据钟音奏、陕省沿边各站。额外增添马一千八十匹。除已彻五百八十匹外。其尚存五百匹。应尽行裁彻。仍照原价每匹八两。变价归款等语。此项额外增添台马。从前虽经军机大臣议令裁彻。但目下陕甘二省马价。尚在昂贵之时。若照原价变卖。将来倘有需购买之处。转不免周章。且现今乌噜木齐等屯田处所。亦皆需马。是以甘省此项增添台马、及孳生马匹。皆令其解赴巴里坤等处。设厂牧放。今陕省应彻台马。事同一例。亦莫若照甘省之例办理。在陕省既免变卖之烦。而出口牧放。屯田处所。可就近拨用。亦甚为有益。著传谕该抚、令其遴委干员。妥办解赴。勿致疲瘦。若业经变价归款。即不必另行办理。寻钟音奏、查陕省马匹缺额。是以奏明定价八两、采买应用。今裁存五百匹内。各州县、恐糜费草料。于具奏后、已陆续变价过二百八十余匹。尚存马二百一十余匹。遵旨解赴牧放。但长途远解。且时届冬令草枯。更虞伤损。请将前项现存马。分发附近各驿餧养。无庸另支草料。俟各驿有应补倒毙额马。既以此项补额。得旨、如所议行。　　

○吏部议覆、总督管甘肃巡抚吴达善奏称、甘省渠宁、瓦亭、镇羌、苦水、大靖、五处。先经题准、各设巡检一员。兼司驿务。请将五处巡检印信。加兼管驿务字样。再大靖堡、向未设驿马。嗣因军兴、差员往来较近。该处改为正站。所调安马三十六匹。驿夫十八名。仅堪支应差务。并请照原议再募弓兵十六名。至大靖、渠宁、并无衙署。亦请建盖。均如所请。从之。　　

○是日、驻跸安巴究和罗昂阿大营。　　

○庚戌。上诣皇太后行幄问安。侍早膳。蒙古王公等进宴。　　

○行围。　　

○奉皇太后阅马戏。　　

○是日、驻跸萨勒巴尔哈达大营。　　

○辛亥。上行围。　　

○工部议覆、安徽巡抚高晋疏称、查宿州濉河两岸通流之处。如西流、黄疃、沙沟、蒿沟、桃沟、唐沟、柏山等七处。各设有石闸草坝。惟符离集之彭家沟。系北股分流。向祗设草坝。并无石闸。该处水流冲急。草坝不足节宣。且屡堵屡拆。糜费更多。设遇黄水经过。抢筑口门。一时施工不及。请一律建设石闸。应如所请。从之。　　

○叶尔羌办事都统新柱等奏称、抢掠鄂坡勒台站、为首回贼海达玛特、呢雅斯索丕。传送逆书、回贼多里雅特默特、俱经逃窜。臣等于总兵扬宁等、查拏贼犯时。即令吐鲁番回人阿璊密喇布等、识认现获之贼。今准阿里衮咨、阿璊密喇布等、识认海达玛特、呢雅斯索丕、现在所获数内。已照原奏正法。其多里雅特默特、通行各城。一体查拏务获。报闻。　　

○是日、驻跸伊绵峪大营。　　

○壬子。上诣皇太后行幄问安。　　

○行围。　　

○谕军机大臣等、刑部奏、本年秋审案件。由缓决经九卿改入情实。及由可矜改入缓决者。惟广东省独多。即如罗那根、杀死妻子一案。该犯以负气迁怒。一时连毙二命。残忍已极。揆之情理。实属万无可贷。该抚题时。朕即令存记以观其入于情实与否。乃仅列入缓决。经九卿等会谳。始改情实。可见该抚在粤。惟务姑息邀誉并不酌情理之平。如此定谳。其何以惩凶恶而昭宪典耶。托恩多、著传旨申饬。　　

○工部议覆、总督管甘肃巡抚吴达善疏称、甘州府属山丹县南城。逼近沙河。一遇水发。冲刷莫御。必须开挖引河以分水势建筑拦水堤坝以固城垣。应如所请。从之。　　

○参赞大臣舒赫德奏臣奉谕将散秩大臣阿奇木、补授阿奇木伯克但现在回部各城阿奇木伯克。俱补授有人。今阿奇木系布噜特人。应于附近回城补授。庶为人地相宜。查阿喇古尚无阿奇木伯克。请以布噜特阿奇木补授。可以外防布噜特。内辑阿斯腾阿喇图什等处。得旨、如所请行。　　

○又奏、奉谕以阿布都喇伊木、发觉迈喇木等逆书。应行奖赏。但查该伯克、现系叶尔羌伊什罕伯克、四品顶带。今拟请加赏二品顶带。得旨、如所请行。　　

○浙江巡抚庄有恭疏报、钱塘、镇海象山定海上虞、太平、龙游江山、平阳等九县共报垦额内荒地、八十一顷六十六亩有奇。　　

○是日、驻跸扎克丹鄂佛罗大营。　　

</div>
    <div class="pagination">
<a href="清实录乾隆朝实录_page851.html">上一页</a><span>...</span><a href="清实录乾隆朝实录_page847.html">847</a><a href="清实录乾隆朝实录_page848.html">848</a><a href="清实录乾隆朝实录_page849.html">849</a><a href="清实录乾隆朝实录_page850.html">850</a><a href="清实录乾隆朝实录_page851.html">851</a><span class="current-page">852</span><a href="清实录乾隆朝实录_page853.html">853</a><a href="清实录乾隆朝实录_page854.html">854</a><a href="清实录乾隆朝实录_page855.html">855</a><a href="清实录乾隆朝实录_page856.html">856</a><a href="清实录乾隆朝实录_page857.html">857</a><span>...</span><a href="清实录乾隆朝实录_page853.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
