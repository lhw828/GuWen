<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 888 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 888 页/共 1860 页</h1>
    <div class="content">
○谕军机大臣等、据刘统勋等奏、杨桥漫工。现在水势平缓。口门相距无多。定于十一月初一日辰刻合龙等语。看来该处堵口工程。已可克期告竣。合龙后大溜顺轨。即无需钦差在彼督办。著传谕刘统勋、兆惠。将一应加筑稳固事宜。交与张师载。胡宝瑔。妥协经理。刘统勋等、即于初三日一面具摺奏闻。一面起程回京可也　　

○是月。钦差侍郎裘曰修奏、查勘郑州、荥泽、河阴、皆系偏灾。汜水。偃师因汜洛河流。灌入县城。房屋多有坍塌。四乡多高山地亩。间段有收。居民避水至邻境者。闻赈来归。均令该县查明。并入赈册至北等异涨。非因水道阻塞。且两边滩坡已宽。不宜另筑堤埝。致束急生溃。得旨、甚是甚通之见。览奏、可嘉之外。无可批谕　　

○直隶总督方盛观奏、直省议裁名粮。现未扣足。如遽停各营生息。不敷赏需。请俟来年停得旨、如所议行　　

○又奏、各属灾广粮贵。请暂停捐义谷。得旨、甚是　　

○两江总督尹继善覆奏、洪湖水势较前渐消若因现在五坝断流。遽为收束。恐水复涨。清口宣洩不及。现于东西二堤口门。留宽四十五丈。俾资畅洩。得旨、甚是　　

○湖南巡抚冯钤奏、各营盔甲。年久曹□少损。请动鼓铸息银制造。得旨、如所议行　　

○河东河道总督张师载等奏、抵曹县勘十四堡。经漫溢后南岸淤滩愈高。逼溜北注应于南岸坐湾之刘家庄地方。安立河头。挑引河一道。由埠口南直入大河。使十四堡一带堤埽。化险为平。得旨、所奏甚当　　

○陕甘总督杨应琚奏、哈密防所额马千匹。除拨应差屯耕。尚余三百余匹。请交哈密协牧放。备各项供支。得旨、如所议行　　

○云贵总督吴达善奏、滇省局钱。积五万六千余串。请自壬午年为始。加钱二成搭放兵饷。得旨、如所议行　　

○贵州巡抚周人骥奏、黔省近年多种棉苎。仁怀厅等处兼放山蚕。结茧数万。试织茧。各属仿行。渐知机杼。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十七



大清高宗法天隆运至诚先觉体元立极敷文奋武孝慈神圣纯皇帝实录卷之六百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳十一月乙未朔。上御太和殿传胪。赐中式武举一甲段飞龙、李铨、杨培枢三人。武进士及第。二甲余大进等五人武进士出身。三甲赵廷魁等五十二人。同武进士出身　　

○谕军机大臣等、原任副都统伊灵阿。前因获罪革职发往阿克苏效力。今据永贵等奏、伊谙悉回部事宜。请派往巴尔楚克。管辖驻劄兵丁。著加恩授。为蓝翎侍卫　　

○丙申。户部左侍郎吉庆。缘事革职。调刑部左侍郎安泰。为户部右侍郎以署刑部左侍郎阿永阿。为刑部右侍郎　　

○以湖北荆州右翼蒙古协领旺保。为荆州右翼副都统　　

○加赈直隶固安、永清、东安、武清、文安、大城、霸州、保定、冀州、衡水、武邑、开州、长垣、东明、景州、清河、蠡县、东光、沧州、南宫、新河、隆平、宁晋、深州、武强、天津、宝坻、蓟州、宁河、清苑、新城、博野、望都、祁州、雄县、安州、高阳、新安、河闻、献县、肃宁、任邱、交河、青县、静海、南皮、盐山、庆云、平乡、广宗、钜鹿、唐山、任县、永年、邯郸、成安、曲周、广平、鸡泽、威县、磁州、元城、大名、南乐、清丰、蔚州、丰润、玉田、定州等六十九州县。被灾贫民屯灶。并缓各属已未成灾本年应徵钱粮。及节年旧欠　　

○豁除湖北监利县。筑堤挖压。田地二十七顷三十八亩有奇额赋　　

○丁酉。上诣畅春园、问皇太后安　　

○幸圆明园　　

○谕军机大臣等、明德奏、学政钟兰枝。于成县小川子地方。检得逆书一纸现委按察使文缓。前往根究一摺。甚属非是。地方遇有此等悖逆乱民。人人皆当发指。况明德身为巡抚、既经学臣移咨应即亲往速缉逆犯。方可及早伏辜。试问臬司与抚臣。声势熟轻孰重。伊乃高居简出。视同寻常案件可乎。向来外省督抚骳骩习气。经朕屡行饬谕。近日如胡宝瑔于亲捕聚众。伤差之事殊为能于其职明德何得习懒若此。钟兰枝奏到逆词一纸。著封寄该抚依笔迹行踪严速根缉。现在曾否就获。一面具摺奏闻。倘再迟延不振。以致逆犯远扬则惟明德是问　　

○以内务府护军统领英廉为总管内务府大臣　　

○旌表守正捐躯之直隶唐山县民段志学妻秦氏　　

○戊戌。谕、军机大臣等、托庸奏、芜湖道沈世枫。以该关乾隆二十五年短少盈余银一万七千余两情愿率同。关书等照数完补一摺所奏尚未明晰。盘查关税惟以实在有无弊窦为重无弊者固不必责其分赔。有弊者亦岂得仅以一赔了事。在沈世枫曾任藩司。屡经缘事议降。复加恩录用。养廉本属宽裕。今自愿认补。以赎前愆。尚情理所应有。至书吏何人。亦令笼统赔补。则所谓并无弊窦。转不足深信矣。况此内沈世枫自赔若干关书分赔若干。又并未分晰声叙。著将托庸摺钞寄尹继善、令其详悉确查。果否别无他故。即系实情。亦应据实分晰将该道赔项存留。其出自书吏者均行发还。以存政体。仍将查办缘由。即速具奏。并谕托庸知之。寻奏、调询该道据称、芜关本年木植较少致绌盈余。应捐补赎愆。别无他故。遵将该道自赔银一万两贮库。其关书所缴。俱发还。得旨、是　　

○吏部议覆、御史王启绪奏称例内生监捐免保举。始准加捐京外正印官。捐贡无异生监。向与恩拔等贡。同列正途。并不捐免保举。殊不画一等语应请于豫工例内。凡捐贡加捐京外正印者。一体捐免保举。其捐分部分发。及前经得缺。离任赴补者。均令捐免保举。始准选补。不愿和捐者停选正印。以佐贰改补。并嗣后现任人员内之捐贡出身。俟捐免保举后。准升正印。现任道府。尤不便未经保举。即膺方面。应令补捐。再监生捐贡银数较多。应视监生酌减从之　　

○又议覆、陕甘总督杨应琚等奏称、商州属龙驹寨。距城百里。水路直通襄阳。五方错处。需员弹压查兴安州州同。与知州。吏目。同城。无专司事件应裁添商州州同一员。分驻龙驹寨又兴平县属店张镇。省西孔道。节次过兵旅客就此。住歇。稽察维艰该县系专冲简缺。请将该县丞移驻店张镇。遇有窃盗等事。令该州同县丞。就近管理。龙驹寨州同衙署。将兴安州州同旧署估变建造。店张镇驿丞旧署作为县丞衙署均应如所请。该二缺定为要缺注册。缺出。该督等在外拣调。从之　　

○己亥。上诣畅春园、问皇太后安　　

○还宫　　

○谕据刘统勋兆惠等奏、杨桥漫工。于十一月初一日己时合龙。是日天气晴朗。风恬浪静。大溜回旋顺轨。目睹庥徵。倍钦神佑。请建立河神专祠。以照灵贶等语。杨桥漫水夺溜。工程重大。朕特派大臣。前往督同堵筑。今大工告竣。为期迅速。固由在工诸臣。奋勉集事而风日晴和。安澜顺轨。览奏欣感。允宜上答神佑。永卫民生。著照所请。即于工所建立河神专祠。岁时祭享。落成时。该抚奏请御书扁额。以展诚敬。大学士刘统勋协办大学士公兆惠河道总督高晋、张师载、巡抚胡宝瑔、董率有方。刻期竣事。俱著交部议叙。侍郎裘曰修往来查勘通省各工。亦属勤劳并著交部议叙。所有在工文武各员弁。俱著查明交部一体议叙。以示鼓励。寻御书扁曰。巩佑金堤　　

○庚子。谕军机大臣等沉德潜来京。进所选国朝诗别裁集求为题辞。披阅卷首。即冠以钱谦益。伊在前明。曾任大僚。复仕国朝。人品尚何足论。即以诗言。任其还之明末可耳。何得引为开代诗人之首又如慎郡王以亲藩贵介。乃直书其名至为非体。更有钱名世。在雍正年间获罪名教亦行入选。甚至所选诗人中。其名两安俱与朕名同音者。虽另易他字。岂臣子之谊所安且其间小传评注。俱多纰谬沉德。潜身既老愦。而其子弟。及依草附木之人。怂恿为此。断不可为学诗者训。朕顾可轻弁一辞乎。已命内廷翰林逐一检删。为之别白正定矣。至朕自来加恩于沉德潜者。特因其暮年晚遇人亦谨愿无他。是以令其在家食俸。加晋头衔。以示优恤。然庄有恭前任苏抚时。曾奏及伊子不知安分。时为规戒。俾不至多事累及伊父。此正庄有恭存心公正。所以保全沉德潜者不少。现在诗选刻已数年。陈宏谋则近属同城。尹继善虽驻江宁亦断无不行送阅者。使能留心如庄有恭。据理规正。不但此集早知检点。即其子弟等群知约束。安静居乡其所裨于沉德潜者。岂浅鲜耶。陈宏谋无足论。而尹继善佯为不知之锢习。虽朕屡经谆谕尚执而不化耳。著将此传谕尹继善、陈宏谋令某知所省改　　

○兵部奏请补放直隶石塘路都司。得旨、直隶石塘路都司员缺。著七十布补授。其原得之翎。系因军前出力奖赏非循例戴翎者可比。著仍准其戴用。嗣后俱以此为例　　

○河东盐政萨哈岱奏、盐池地洼。全恃姚暹渠为宣洩。近因渠身日高。今秋水涨漫开南北堤堰。请乘水涸时。亟动项疏浚使东来水达五姓湖。趋入黄河。免致冲决又禁墙内黑河。实产盐之本年久钱溢。旱涝堪虞应俟来岁兴工挑挖。又涑水河迤西虞乡县之邸家营。曾家营等村。北高南下倘涑水泛涨南趋。浸灌各村。姚渠冲决。盐池保护益难。请咨抚臣饬河东道令该州县查勘涑河同时挑浚。又五姓湖西口。自汉时桥。经孟明涧头。等桥。达黄河。湖为众水所汇。倘不疏通下游。恐逆行为患。应并咨抚臣。饬永济。虞乡等县。会勘旧址。一律开通。又虞乡县所辖之营平。樊桥。等处。为姚渠尾闾。最易淤塞。去运城窎远。偶遇水发。运同一员。抢救莫及。应移会抚臣饬该县防护。至河东各工。例届三年轮修殊多耽误。请嗣后逐年秋冬。地方官择淤浅处所。传两堰居民。给半价挑浚。照抢修例报部。得旨允行　　

○缓福建淡防厅属拳头母山乾隆十九。二十。二十一等年。未完应徵供粟二千五百石有奇　　

○建四川会理州属披砂地方土堡城楼外委衙署。从总督开泰请地　　

○辛丑。运机大臣等议奏、各省将军都统副都统。均非冗员。应照旧设立。惟归化城土默特。每翼原设都统一员。副都统二员。应裁都统一员。绥远城原设将军一员。副都统二员。右卫副都统二员。应各裁副都统一员。察哈尔新设都统。请驻劄张家口。即令辖该处弁兵。无庸京城八旗都统兼管。其副都统二员。就左右翼游牧边界驻劄。应得之项。照绥远城将军。副都统例办给。并请铸给镇守察哈尔地方都统。管理察哈尔左右翼四旗副都统等印。得旨、依议。归化城都统舒明、绥远城副都统七十、右卫副都统素玉、等缺著照所请裁汰。改设之西安副都统常清陈世泰。二缺。俱著裁。青州将军一缺。辖兵无多并著裁。所有察哈尔都统紧要。著嵩椿调补。所遗西安将军员缺。著如松调补。所遗绥远城将军员缺。著舒明补授。丰安未到之前舒明仍署归化城都统事务。七十、常清俱著调补察哈尔副都统。素玉、著调补青州副都统青州将军额尔德蒙额、副都统万福、西安副都统陈世泰、俱著来京另补应得之项。照右卫办给。著为例　　

○又议覆、理藩院尚书富德等奏称、此次派察哈尔兵、及新旧厄鲁特等、效力新疆。挈眷前往。非换班兵可比。应如所奏派察哈尔总管、副总管等官护送。所需整装等银照派出索伦兵例。量加支给。并于达里刚爱。商都达布逊诺尔。牧群内抽拨马匹。应给驼只。行文西林郭勒盟长等拣送。从之　　

○吏部等部议覆、江苏巡抚陈宏谋等疏称、金山县泖桥司巡检。移驻金山县城。请改为金山县金华巡检司。并给印记。令管海塘巡缉诸务攒典一名。弓兵四十五名。照旧存留又金山县县丞。裁改宝山县县丞。驻劄宝山所城。居民甚少。且有把总驻劄。该城东南有高桥镇烟户繁多。应将县丞改驻。其与镇一桥相通之上海县属二十二堡。离城窎远。并令就近兼理。宝山县江东一带海塘。及所城炮台墩房。俱责成防护。并铸给宝山县分。防高桥镇县丞钤记。再该县丞原由金山县县丞改驻。照额募用吏役。仍于顾迳司改归七浦司二十四名弓兵内。拨二名。归县丞差遣。又宝山县顾迳司巡检。改为太仓州七浦司巡检。请给印记。该镇为海口要隘。凡船只出入。随时查察。仍听太仓州州同督率。其七浦闸座启闭。该巡检董率闸夫经理。均应如所请。从之　　

○钦差侍郎裘曰修。河南巡抚胡宝瑔覆奏豫省有漕之祥符等四十三州县。灾形更重。请将十分九分者全蠲。八分七分者免。十之六。六分五分者免十之三。其应徵分数。作三年带徵。至成灾州县内。有地亩未经被水与灾地毗连者。均俟次年。麦后徵收。下部议　　

○壬寅。谕军机大臣等、据杨应琚奏、甘肃提督阎相师。巡阅营伍于十月十一日回甘调理等语。前因刘顺调养未愈业经降旨令该督豫为计算明岁移驻巴里坤之员或于阎相师等、酌议一员具奏。今阎相师调理又需时日著再传谕杨应琚。不知阎相师至期能去与否若不能。可将总兵内酌议一员具奏。令其前往移驻　　

○吏部等部议覆、浙江巡抚庄有恭疏称、青田县县丞。改驻龙泉县安仁庄。请嗣后窃贼赌博保甲事宜。责成该县丞查办。移县审理。并铸给龙泉县驻劄安仁庄县丞钤记。其员缺定为在外调补。均应如所请。从之　　

○蠲缓河南封邱县。本年水灾官庄地十八顷有奇额赋　　

○癸卯。蠲山西阳曲岢岚岚县、临县、石楼、应州、大同、怀仁、山阴、灵邱、阳高、朔州、马邑、平鲁、宁武、五寨、静乐、代州、崞县、保德、河曲、临汾、襄陵、洪洞、太平、曲沃、翼城、汾西、解州、安邑、夏县平陆芮城、绛州稷山、河津闻喜、绛县等、三十八州县。并大同管粮丰镇大同左等十四厅团操。乾隆二十四年。水灾蠲免随徵耗银　　

○甲辰。遣官祭先医之神　　

○谕今岁豫省杨桥等处大工。所有下桩进埽。及看守工料各兵夫。虽经大学士刘统勋等、量加犒奖。但念伊等昼夜供役。甚属劳力。现已合龙。工程迅速。著该督抚等查明。再为酌量赏赉。以示鼓励　　

○江苏巡抚陈宏谋奏、据布政使安宁详称、江省钱粮积年未能归款。缘州县案卷。任书承携贮私室。致残缺无查。应严饬各州县将卷宗粘连盖印存署。报司查考仍造入交代册咨部。至江省用款繁多。州县自不免借垫。嗣后即令随时详请抵兑。如过四个月不详。在百两以上者参处迟至一年。照易结不结。并府州题参。均应如所议。得旨允行　　

○乙巳。上御乾清门听政　　
</div>
    <div class="pagination">
<a href="清实录乾隆朝实录_page887.html">上一页</a><span>...</span><a href="清实录乾隆朝实录_page883.html">883</a><a href="清实录乾隆朝实录_page884.html">884</a><a href="清实录乾隆朝实录_page885.html">885</a><a href="清实录乾隆朝实录_page886.html">886</a><a href="清实录乾隆朝实录_page887.html">887</a><span class="current-page">888</span><a href="清实录乾隆朝实录_page889.html">889</a><a href="清实录乾隆朝实录_page890.html">890</a><a href="清实录乾隆朝实录_page891.html">891</a><a href="清实录乾隆朝实录_page892.html">892</a><a href="清实录乾隆朝实录_page893.html">893</a><span>...</span><a href="清实录乾隆朝实录_page889.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
