<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 13 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 13 页/共 111 页</h1>
    <div class="content">　　太庙
　　○日有食之以推筭少差夺监官戈承科俸二月
　　○兵部尚书崔景荣以御史方震孺＜锍-釒＞乞罢  上慰留之
　　○御史李日宣＜锍-釒＞请召见大僚面决急务言今辽阳光景总不可问都门内外备御宜严臣以为此时  皇上无一日不见群臣之理臣下无一刻偃卧私室之理直须朝朝趋朝以俟召对时时坐署以共运筹者也至于救时之著莫先用人据臣平日所知留心边务者则有如今礼部郎中徐谟兵部主事张应吾与入贺四川副使周起元也诏所司议覆
　　○兵部言营军虗冒急须简练协理应增一人大理寺少卿杨东明旧为科臣巡视京营吏部宜加以相应职衔在营练兵京城延袤四十里十一万兵尚觉其少今宜广招壮士多多益善在京即责成总协巡视会同简练科道招募上等者月粮二石次等一石五斗务得壮士不拘定数其在外招募闻科道官有愿往者容臣会同都察院该科议定另题得旨依议行
　　○辽阳溃兵约三四万桴河而渡官兵拒之辄援弓相向声言直奔山海山海关主事莫在声以闻
　　○升提学御史周师旦为大理寺左寺丞
　　○升山西右布政使南居益为本省左布政使
　　○升狭西布政使司参议熊明遇为尚宝司少卿
　　○癸酉山东道御史傅宗龙＜锍-釒＞陈切要事宜一曰  皇上罪已之诏不可不速下一曰溃兵不可不速抚一曰内帑不可不速发一曰山东北直之加派不可不速蠲因乞罢尚书李汝华得旨大臣自有专职不得轻易弹射以阻任事之心
　　○浚城壕
　　○大学士刘一燝等请降敕敦趋阁臣叶向高等  上可其奏敕谕少师兼太子太师吏部尚书建极殿大学士叶向高朕以冲昧缵绍基图端赖密勿元臣当轴处中综持政本卿向高纯忠亮节硕德宏才在  皇祖时茂著忠勋暨我  皇考召还首揆命使已历时月趋装尚未闻期兹特差官赍敕谕召差去行人会同抚按官敦趋就道仍将起程日期一面具奏中外多事军国大计洵藉平章急需元老之壮猷伫望康侯之晋接勉期遄发副予眷怀钦哉故谕
　　○敕谕礼部尚书兼东阁大学士史继阶朕惟国家简任辅臣论思密勿参秉政机卿继阶简自  先帝畀予冲眇置诸左右冀效赞襄乃召命已久历时启行尚未闻日兹特专官赍敕召谕差去行人会同抚按官敦催就道仍将起程日期一面具奏方今封疆多事帷幄需筹当兹安危注意之时倍宜谋断相资之助副予侧席伫望趋装钦哉故敕
　　○礼部尚书兼东阁大学士沈＜氵隺＞何宗彦朱国祚俱同
　　○大学士刘一燝等言奴酋情形叵测招选兵将防护都城委难迟缓臣等前已揭请奉有  严谕无奈夙习因循人情偷玩自闻报来经今六日功绪未有寸分忽忽悠悠岁月又将虚度年来大臣畏忌不肯为国家担忧小臣纷嚣每至以议论偾事此风不湔朝廷一事难为臣等谨拟谕札一道严敕在廷臣工令其省改前愆共图实政再照辽阳克陷未委虚实援兵宜星夜出关策应并拟谕札一道进  览统惟  皇上批发施行
　　○谕部院朕惟辽患日迫内地防御所在需人招选兵将乃今日急务该部宜遵谕竖旗挂榜即日举行收到兵将三日一类奏粮银即于前发帑银内酌给其操练营军编派保甲缉拏奸细修城挑濠守御器械铳炮火药已奉前旨各有专司限十日内完备违限的部科参治封疆大计主持全在朝廷当事大臣务要忠心体国不得瞻顾人言职掌利害岂有不知何得漫无主持依违致误科道条陈虽其职掌然议论不一事难举行且户兵二部尚书兵马钱粮责任重大动輙轻议去留致令掣肘灰心国事耽误即如熊廷弼守辽一载未有大失换过袁应泰一败涂地当时倡议何人扶同何官将  祖宗百战封疆袖手送贼若不严核痛稽何以惩前警后该部院即将熊廷弼更换缘繇及参论各官详开来看今后尔内外大小臣工各宜洗濯肺肠一心君父共佐时艰如大臣畏忌薄视朝廷小臣纷嚣淆乱国是朕虽冲年嗣后  祖宗列圣具有刑章朕岂敢以姑息从事诸臣慎之戒之特谕
　　○谕兵部辽阳声息断绝是否失陷有无阻截兵部便马上差官问督抚官从实奏报如尚坚持待援岂容坐视不救援辽兵将屡旨著王威星夜督发许以军法从事如何尚尔稽迟出关日期即立刻飞报不得仍前迟缓责有所归故谕
　　○安南故都统使黎维新子维祺叩关贡方物并献犯边贼犯督胜总督两广兵部右侍郎陈邦瞻以闻章下所司
　　○兵部奏请京营照五职官府事例各设经历一员稽核诸弊从之
　　○甲戌湖广道御史方震孺开陈目前急务一宁前道王化贞甚得西虏之心宜加佥都御史职衔令其便宜从事与薛国同守河西一兵事急如星火凡东事本章求  皇上随览随下要紧军务不必候部覆阁臣径自看发责成该部以省稽迟一兵事旁午本章甚多宜取翰林四员分阅择紧要者贴浮票以便观览即刻举行一京城火器尽丧于辽存者又未必中用宜责成工部星夜督造委科道官一员验看一大工宜暂停止应工夫役或修  庆陵或浚城河宜责成工部尚书王佐一巡视五城练兵宜先慕京城之兵一以收骁勇一以散奸棍兵部新帑金量行分给一辽阳不守海运难行当并力陆运督饷侍郎李长庚或回部管事或加敕防守天津一各处近京诸道应加衔者即加衔应更换者即更换巡抚亦然宜责成吏部尚书周嘉谟一少詹事徐光启尚驻天津即刻取回以制火器修敌台一自通州至山海关一带某地应设城某地应设堡某地可埋伏某地可结营宜敕少詹事徐光启任相度之劳立限回奏一京师至山海关当十里设一报马以速探哨宜责成顺天巡抚李瑾一京军夏粮合于通州支放一以留京仓之积贮一以散通州之储糈即先臣于谦烧通州仓之意也宜责成户部侍郎臧尔劝一辽事紧急京官纷纷送家眷驿递苦累人心汹汹宜颁行顺天抚按非系紧急军情驿递不准应付当责成兵科蔡思充一崇文门外大通石桥关系城壕作何料理宜责成工部侍郎姚思仁一城外尚无重炮当即日修造宜责成工部侍郎姚思仁以上各款乞  皇上面召阁臣商确严切举行得旨朕嗣登大宝虽在冲龄未闻有翰林协赞阁臣者不得开此款端朕思  皇考简用阁臣叶向高等着该部行文马上催来任事其余诸款该部看议具覆
　　○吏部覆方震孺议请通州天津各添设巡抚都御史一员永平密云蓟州通州各添设兵备道一员天津旧有督饷抚臣李长庚撤回协理部事其新抚另议推补永平旧有道臣按察使杜诗加右布政使专管燕建二路以永平知府陶珽升按察司副使管山石二路密云蓟州炤永平例各分二路通州亦另设兵备一员招兵练士督护漕储昌平旧有道臣再给敕书令其加意防守四道俱听顺天巡抚节制仍行兵部添设参游将官与道臣协守报可
　　○风霾
　　○总督蓟辽右侍郎文球言辽沈已陷广宁空虚恳祈立发帑金一二百万以为招兵买马缮城置器之用至奴酋得志诸夷效尤虎卜二酋逆形已露石门燕河建昌之间在在可虑总计三协须添兵五七万才足撑持马兵须调之宣大山狭等处步兵须调之川浙等处恐事势至急臣且一面就近招募一面听兵部议调章付所司
　　○兵部尚书崔景荣言蓟门咫尺神京喜峰口诸虏贡道自辽沈失陷夷虏生心万一秉此危急卒然一逞则隘口兵力单弱何以抵应王威已经题加提督领催各兵驰赴三岔河策应而蓟镇又复告警或留王威在蓟料理或别选一将署蓟镇总兵事统惟  圣裁至本部职掌不过调兵各边家丁一万调自数月前至今尚未见出关即近日题每兵一万抽兵二百亦未见一处报到伏乞  严旨切责臣部仍马上差人守催方可有济得旨王威已奉旨加衔领催各兵出关策应何得又为两请榆关单弱可虑著作速另选署总兵事毋致疏虞先调家丁及抽调援兵星夜督发有观望逗遛定以军法从事
　　○禁发抄军机
　　○西安堡游击王牧民具禀近因辽沈失陷河东十四卫生灵尽为奴属杀掳之惨言之酸心止存河西一线之路耳人知大路有三岔河险阻可保而不知边外水分数流虏马易渡辽潘离西边三十里西边外至镇静等堡仅一百余里边外犹近里路也虎酋入大营离边虽远春赏未领巴领叔侄十营虽款尚有新枝粆花父子十营二年不肯叩关讲加新赏此酋狡猾百出乃河西大患辽沈既淊粆与奴止隔一墙万一奴还宰赛再加财帛联结虎粆等酋谋犯何以待之且正安堡等六堡单弱极矣边长一百八十余里系广宁北门锁钥边外乃诸夷牧马之地目视垂涎闻河东失陷必拥众要挟堡中无兵库中乏饷危在旦夕本职受恩十世惟矢心以报朝廷伏望速为议兵处赏防守各堡羁縻款夷以救河西生灵总兵李光荣以闻
　　○命总督文球暂摄经略事
　　○日中有黑气摩荡傍晚赤星见于东方连日久矣钦天监不以闻御史徐扬先陈时事及之
　　○是日元辉殿选定淑女三位河南祥符县张氏顺天府大兴县王氏南京鹰扬卫叚氏备选五人驿送还家
　　○辽东巡抚薛国用言军兴以来河西兵马之精劲及糗粮器具之转输无一不为河东竭蹷从事今俱尽矣臣虚拥空城欲募兵而居民俱窜欲措饷而帑藏如洗盖岌岌乎难之也惟是东来残兵如川浙土兵犹堪贾勇臣已移会总兵侯世禄姜弼李秉诚各先给银一千两令悬而购之较之往时加增月饷以力挽入关之志中有被重伤及羸弱不堪应发回者所带弓矢器械甲胄火药如果堪用悉与平买以佐匮乏至于西虏秉机讲赏一不厌其欲是合夷虏之交也若虏利吾饵就我戎索奴畏虏之尾其后未必敢率尔渡河河西庶可措手则临时酌议加赏似不可以故尝胶章下所司
　　○吏部请用少詹事孙承宗为兵部右侍郎  上不许命别推素晓边务者
　　○升大理寺少卿李宗延都察院左佥都御史协理京营戎政添设管事
　　○加升宣府四海冶守备董用文都司佥书
　　○命天津督饷户部侍郎李长庚回部管事
　　○乙亥礼部署部事左侍郎周道登＜锍-釒＞陈修省一修实政以回天意言畏天之实莫先于用人行政然守文之人未足干济调停之政未可图艰必君臣上下实有一番振刷直下承当而后方蹶之天可回也一定规画以修实备谓今河东残破且以广宁为藩篱山海为门户矣关以外何以联络堵拒而使无动摇关以内何以扼要塞冲而使成百二神京以北各边兵将何以臂使指而成犄角神京以南畿辅运道何以血脉通而固根本大略兵多则地重联络则势张将领粮料皆当纲提缕析一一布置以实之者也一明赏罚以肃军政自有辽事以来赏罚之不明极矣吝一赏而使骁雄夷将终成狼子之形吝一刑而使救援生兵尽成坐视之习非雷霆一震形神俱洗军政何繇肃人心何繇奋乎一酌召募以实行五夫召募之法自有辽事以来行之已久乃临事用命者川浙而外何寥寥也所募非所统则不必精所统非所募则不为使故募兵选将原非二事今日诚于沿边劲兵世将视其骁勇素闲者据其家丁或统摄之数引而伸之如欲满千即以千人安行之数给之令其自募则时日不烦而兵将两得计无便于此者一曰去需缓以赴事机今日事势逼促极矣顾帑已发而百万之金尚未知作几处著落也议增兵而召募之使尚未见分道四出也议操练而分视之使尚未见入营受事也及今料理尚恐后时再一因循后将何及得旨天象示儆朕心倍惕大小臣工悉心修禳务举实政以回天意
　　○癸丑礼科给事中李精白言今日武备久弛各镇精锐挑选已尽孰堪备勤王之用宜差官于畿辅近地各处招募择其中有谋勇过人堪为将领者即令统率前来以备战守但近年募兵沿习故套道府委之州县州县委之佐贰苟且塞责究竟无一实用须委风力科道真心任事者数员领敕星驰勒限报命其募兵安家行粮即于各省新饷支用目前各给银一万两以便逐路收募候册报开销其地方抚按道府县官须协力共济如怠玩即以误国参究至于四川之土兵河南之毛兵闽浙之水兵秦晋齐鲁之陆兵并宜差官广行招募一以预备不时调遣一以笼络草泽豪杰深于缓急有济得旨前议添设巡抚道臣分地募兵这本又遣科道分募何无画一之议著从长确奏其川浙等兵酌量分数行文彼处抚按官调发
　　○按自有东事以来其贻祸最烈者无如募兵盖召募之兵率皆布井乌合御敌则不足鼓噪则有余前后糜金钱数百万曾不得一卒之用甚者逃而为盗奸民饥民揭竿从之中原自此多事矣
　　○兵部覆总督文球＜锍-釒＞言辽沈既失便当守三岔河广宁次方守山海蓟昌有主兵九万客兵五万若急挑二三万并力拒险亦自可守何称无兵矧浙直水兵六千有过关者本部又檄王威选兵五千王国梁选兵二千达奇勋选兵五千若督抚星夜督发自能拒险又督臣所收逃兵俱是四方精锐鼓而用之皆我干城关内地方不乏壮士就近招募最为便计顷蒙  皇上发内帑百万见解十万将往又户部见贮山海银十万二项共二十万督臣可用以招募也至奴酋得志诸酋效尤虎卜诸酋生事于东西两协督抚诸臣当一面讲詟一面集兵防御申严侦探互相应援不可专恃宣大山西川浙之兵而有疏虞也得旨依议行
　　○礼科给事中周朝瑞论刑部江西司员外徐大化历任贪纵罪状诏付部院
　　○是日午时宁夏洪广堡风霾大作坠灰片如瓜子纷纷不绝踰时而止日将沉作红黄色外如炊烟围罩亩许日光所射如火焰夜分而没同日延绥孤山城陷三十五丈入地二丈七尺
　　○丙子  上御文华殿讲读
　　○论沮用熊廷弼之罪降户科给事中郭巩一级调外任时吏部尚书周嘉谟等会议起用廷弼然尚为巩祈宽  上谓巩淆乱是非不顾封疆姑从轻降用
　　○辽东巡抚薛国用逑辽阳被克文武溃散情形请补道臣而荐白养粹先是养粹坐旧任辽阳道时推毂叛臣李永芳被论听勘国用荐起之其后养粹遂为永芳之续
　　○升巡抚辽东右佥都御史薛国用为兵部右侍郎兼都察院右佥都御史经略辽东升宁前道右参议王化贞为都察院右佥都御史巡抚广宁事务以兵部职方司主事张应吾为山东按察司副使补宁前道缺起原任山东右参政今在籍听勘白养粹以原官补宁前道加广宁同知马绍芳长芦运司同知衔照旧管事
　　○召还少詹事徐光启近京蓟密等道行令督臣酌查报部议覆
　　○遣翰林院简讨刘钟英礼科给事中汪庆百福建主考礼部员外郎杨弘备大理寺寺正梁建廷四川主考工部员外郎华颜中书舍人吴之仁广东主考兵部郎中孙榖刑部主事顾大章广西主考寻因华颜病故改遣工部主事曾樱樱以事迫乞改试期许之
　　○升狭西按察司副使郭之琮为本省布政使司右参政驻宁夏
　　○补山西按察使河东道王豫立为本省按察使
　　○补御史徐景濂于浙江道
　　○丁丑  孝端显皇后小祥文武各官及王府遣官俱诣  定陵致祭
　　○今选得河南开封府祥符县监生张国纪长女为  皇后大婚有期合行礼仪尔礼部会同翰林院定议以闻
　　○升浙江衢州府知府瞿溥为广东按察司副使清军驿传狭西布政使司左参议吴光义为四川按察司副使分巡川西道
　　○兵部尚书崔景荣言辽沈之失皆繇内应广宁城小奸细难容傥士民齐心便能固守李光荣窦承武皆一时骁将见在士马加以收拾逃兵鼓以忠义并力拒三岔河依然雄镇也贼得海盖则天津登莱俱当堤防山东抚道诸臣所当时时豫备粮运陆路艰难抚臣请将海运繇北岸转饷此河西命脉所关督饷部臣已议回部而新推天津巡抚必兼理粮饷以督海运而后可  上从其言随升太仆寺少卿毕自严为都察院右佥都御史驻劄天津备兵防海
　　○山西道御史李九官言辽沈兵非不多饷非不足将非不可用即云受降亦自有嘉靖年间沿边招降之旧例在而所以不免于败者何也则以因循之故套未破徼幸之习心未忘也向使真见于守辽沈之难也或者尚可守也向使真见于辽沈之不可守也何以犹为捣巢之说也即今广宁等处无不皆然能不谓之徼幸乎惟其徼幸是以因循日日会议日日题覆兵练纸上官起他方时近两旬事无一备岂不可哀也哉凡救援之策诸臣言无不尽臣亦无复他说惟有条上去徼幸三字以赞诸臣之决而已诏所司知之
　　○升顺天府府丞王国祯为都察院右佥都御史驻劄通州督理粮储招兵练士
　　○戊寅演火器以工部主事沈棨督之
　　○兵部尚书崔景荣请分道募兵遣锦衣卫指挥张懋忠往通州天津等处万邦孚往宣大山西三关会同抚按该道多方招募回日即自训练其畿内八府及山东河南狭西山西四省专遣风力科道会同抚按招募每省不拘定数大约以五千人为率先得数百即先遣官押送以便发防近京之人在近设防者不给安家远者量给仍各给器械其援守辽东者给安家银五两官给器械马匹所需银两抚按官动支加派新饷务要精悍骁勇之士不得以老弱充数此外不拘杂色人等能募兵百名以上者准武进士授卫镇抚二百名以上者授把总三百名以上者授千总五百人以上者授守备其见任百户募兵百人者授副千户副千户募百人升正千户以上递升为事立功及废闲将领以职尊卑并所募之多寡临时查酌复职募兵应用银两虽奉旨发帑百万然各项支用尚虑不敷闻巡青衙门尚多收贮合借十万两以凑招募之用得旨如议
　　○原任山西左布政使调简未任韩策捐金三千以助军需命有司建坊示宠策＜锍-釒＞辞许之
　　○四川永宁宣抚司宣抚奢崇明上＜锍-釒＞愿调马步精兵二万直捣奴巢又原任援辽总兵陈寅于万历四十八年具＜锍-釒＞请募浙黔二省兵寅死其子陈邦裕复申前请原任援辽总兵刘綎子应袭刘信等愿出精兵万余自效四川重庆府千总胡来凤举梁山县生员李资乾等有练熟精兵三千六百名可取效用四川宁州卫武举邓懋官称伊父征东征播惯用苗兵二万有奇见在可朝呼夕至又石柱酉阳各土司兵可调湖广麻镇五寨司土官田景受等各愿率兵报效兵部类题言近日浑河之战独川浙各兵奋力杀贼至二千余人按臣张铨亟称其义勇今辽事未宁委应分别调募应援况奢崇明等各具＜锍-釒＞揭自愿报效益宜鼓舞招用容臣部星夜移咨湖广四川抚按查照所开地方调发川兵三万湖兵二万浙兵但得一万可也生员李资乾抚按官给与应付俾统领所练兵三千六百人赴用其各省土著壮丁责成地方各官招募至于一切行粮犒赏等项各该抚按即以加派新饷酌量支给武举邓懋官有志徵兵为父复讎即差往往四川徵兵加都司佥书职衔行事其浙江湖广兵选委廉干官统押前来俱星夜勿缓得旨如其言是时奢崇明已蓄异志借调兵以行其逆谋而李资乾以一生员虚张练兵三千六百人欺罔甚矣
　　○遣兵部武库司主事周鼎往蓟昌真保武库司主事王继谟往宣大山西延宁甘固督发兵丁兼程赴援
　　○兵部请命勋戚九卿科道并本部司属官员分守正阳等十六门因坐派职名上请得旨各衙门掌印官不必一概派入致妨职务
　　○管理太仓银库主事汤道衡陪库主事邹嘉生言辽事告急一切战守机宜庙谟具在臣何庸议而臣所司者饷也辽急则饷与俱急臣所司者又九边十三镇之饷也辽饷急则各镇与俱急太仓岁收大约三百六十余万岁出大约四百二十余万至各镇拖欠二三年间积至三百八十余万寻尝无事犹可苟且支吾迩自辽警张皇各边之声势不得不因辽而急而民有加派又有摉括直省之运解反不能不因辽而缓而今又无辽矣欲障辽则必速固蓟密永昌欲固蓟密永昌则必并顾宣大山西延宁甘固等镇此今日庙谟之定局也欲固蓟密永昌宜通新饷为旧饷欲并顾宣大山西延宁甘固等镇在改京运为民运此今日饷务之急著也以蓟密永昌言之年例月饷非无成额第欲驱之摩厉灭贼不获厚糈孰肯用命臣议先畿辅诸镇各发四五万金听其支取而太仓如洗额饷尚缺调者急于救焚解者茫如捕影中怀焦灼计无复之幸遇  皇上新发帑金臣部应得半而日来新饷又有至者臣以为总期救急何分彼此宜尽见在所有新旧通融互发但未奉  明纶臣等未敢即行耳以宣大山西延宁甘固等言之历稽往代四方供亿皆达京师即  祖制屯盐亦以本镇取给本处浸寻法废改折行而京运起查得各镇年例如大同镇额银四十五万六百三十八两宣府镇额银二十九万六千两山西镇额银二十万六千三百两延绥镇额银四十三万三千七百三十九两宁夏镇额银一十三万三千七百九十五两甘肃镇额银一十九万七千五百八十八两固原镇额银每年具题约银十余万两通共银一百八十一万六千余两每至外解不前边徼告急各镇委官抢地环呼徒以京运故耳臣查得两淮盐课银六十七万七千六百一十两两浙盐课银一十四万六千四百五十两通共八十二万四千六十余两原供各边合令免解太仓径派各镇听其自运自催又查得山西加派地亩银三十三万一千二百三十五两狭西加派地亩银二十六万三千六百三十一两通共银五十九万四千八百四十余两并二省摉括扣抽事例税契等项俱可就近分派照民运抵充仍类入考成以便稽察或虑新饷数亏即于太仓附近起解陆续补偿此亦同舟之谊也巡视太仓银库工科给事中成明枢亦言乞如道衡等议章下所司
　　○钦授皇亲张国纪为鸿胪寺卿
　　○改南京太常寺少卿张凤翔为太常寺少卿添注起原任太常寺少卿丁启浚为南京太仆寺少卿
　　○
　　○发太仆寺马价银八万两分解宣大山西各督抚给散援丁
　　○四川绵州妖僧政坤等谋作乱旋即就擒道逆刘民选竟逸去民选罗江县学生员也抚臣饶景晖以闻
　　○赠原任应天府府尹王三才南京工部右侍郎荫一子国子生
　　○己卯命铸督催援兵关防给张经世
　　○赠原任南京礼部尚书王弘诲太子少保荫一子国子生
　　○改新升广东布政使司右参政李之藻为光禄寺少卿管工部都水司郎中事
　　○补原任按察使李应魁于山西起原任山西布政使司参议邢慎言备兵蓟州改四川按察司副使周起元备兵通州
　　○庚辰以  大婚礼遣公张惟贤朱纯臣祭告  天地侯李诚铭祭  宗庙
　　○通政使司右参议吴殿邦极言李三才奸贪不可用命部院从公议覆
　　○山东道御史傅宗龙愿募兵自效并荐兵部主事陆燧工部郎中赵琦主事杨师孔同往章下所司
　　○直隶巡按申廷撰言臣所隶地方自居庸达山海关东西延袤不下二千余里关外众酋窥伺内地一日数报人情汹汹西协副总兵王国梁将门将种散金养士西协断不可少此人已转京营乞俯徇人情仍以见任职衔留用得旨蓟门拱护神京山永防卫宜急所奏兵将作速议行
　　○荫太仆寺卿毕自严男际壮国子生
　　○辛巳监军道高出自辽阳逃归广宁复倡言广宁不可守请捐以予西虏资其捍蔽印禀到部浙江道御史刘廷宣言高出以亡命之虏敢出此误国之计若不急行逮治何以警为臣不忠者辅臣亦以为请得旨遣缇骑逮出都给事中薛凤翔祈免不听
　　○广西道御史房可壮再＜锍-釒＞乞急用李三才祈敕铨臣即拟职衔地方报已有旨
　　○续考拟授科道等官阮大铖李遇知霍维华魏大中俱给事中大铖户科遇知维华兵科大中工科姚应嘉王心一刘重庆刘芳徐卿伯杨维垣俱北道候缺填补何荐可南京广西道
　　○工部请造承应婚礼及各宫供应等项并各殿陈设锦衣乐器
　　○命铸管理山石兵备事务关防
　　○壬午山西道御史毕佐周言臣闻攻城而破者矣未闻不攻而破者也沈阳以吊桥绳断破说者谓降夷实为之辽以角楼火起破的系辽人为内应闻辽城中私通李永芳者凡数十家相与约期举事不知二百年来休养抚宇之人何一旦若此则我实有以失其心耳军兴以来援卒之欺凌诟谇残辽无宁宇辽人为一恨军夫之破产卖儿贻累车牛辽人为再恨至逐娼妓而并及张刘田三大族拔二百年难动之室家辽人为益恨至收降夷而杂处民庐令其淫污妻女侵夺饮食辽人为愈恨有此四恨而冀其为我守乎为今之计其急著莫若收民心经抚严明纪律虽兵民杂处务秋毫无犯一切佥夫佥牛悉罢不行  皇上仍下优恤之诏与民更始其良民之阻隔腥膻者优诏传谕晓以恢复救援明示朝廷不忘河东之意又莫若收军心辽左有事以来援兵望风奔遁迩惟川浙土兵结营御贼迨其败衄矢志复讎从不领赏  皇上宜下诏宣慰敕抚按速行查报死者恤录其家生者优异其赏至广宁山海所收逃兵须厚其衣粮调其创病简遣老弱鼓舞丁壮使人人有投醪挟纩之恩愿为我用又莫若收道将有司之心潘宗颜挺身死难三年而始得赠刘綎杜松戮力殒身三年而始议恤荫当事者动曰查勘奸书实借为利阶今陈辅尧叚展死矣何廷魁且死以从容就义矣不待勘矣尤世功死西门矣陈策童仲＜忄癸＞秦邦屏等数人且死以突阵杀贼矣不待勘矣望  皇上敕兵部杜书役索贿之弊急遣官于山海广宁间宣布特诏设祭致奠分别文武立刻赠谥查妻子在京籍者一并优待他如牛维曜高出胡嘉栋康应乾姜弼侯世禄李秉诚等与夫参游之藏伏林莽千总之隐匿姓名作何处分作何招集人固有一死明志者有存身待报者惟朝廷急明其功罪早定其去来以为收拾余烬续振军声之举如此而道将诸臣之心或可抑臣即辽左之人心愈知关内之人心近日内地视援兵若豺虎视车骡之佥派若汤火况千里苦旱三秋无望乃诸臣请罢三辅二东之新饷而不蒙愈允请多发帑金以抵新饷而不蒙俞允臣恐中国之覆辙又成辽左之覆辙矣报闻
　　○狭西道御史高弘图参兵部尚书崔景荣庸臣误国乞赐罢斥得旨兵事方亟止尚书一人调度未可轻议去留顷之御史张纮给事中尹同皋相继论劾景荣连疏求去  上俱慰留之
　　○山西怀延二卫地震
　　○癸未辽阳先是有原任通判黄衣者广宁人袁应泰委视仓偫城陷自髡降奴奴衣以红蟒与骡一头复入广宁为奴游说巡抚薛国用执而戮之具疏以闻得旨辽失全以内应黄衣显为贼用枭示允当厥辜仍设法摉捕奸宄安固人心
　　○刑部右侍郎邹元标言今日国事之败皆二十年诸臣酝酿所致也往者不以进贤推贤为事而以锢贤逐贤递相祖述言臣不以公心虚心为事而以分门割户共为衣钵柰之何朝不多事臣谓今日急务惟在和衷而已所以不和者何论事论人各有偏见偏生迷迷生执执为我有我不知有人祸且移于国此不和之流毙也今论一人当惟公惟平无遽摇笔端论一事须惩前虑后无轻试耳根以天下万世之心衡天下万世之人与事如涂宗浚李邦华诸臣业举之矣熊明遇刘宪宠陈大绶周起元一时伟望今已推升臣所知则有南京户部尚书汪应蛟通政使吴达可大理寺寺丞余茂衡副都御史刘曰梧应天府尹徐必达太仆寺少卿周汝登副使马孟祯布政萧近高等不大破尝格言□剪言□剪拘拘欲豪杰向用不可得也然又当存爱惜意取其来不必追其往若既用之而复索瘢求疵何人无短何士无瑕此时得一济世才如荒年嘉谷为天下惜之而已臣复睹山东自四十三年饥荒至今数年如牛运海运又起辽饷久疲驿递马户不胜其楚至有鬻子女应差者有泥垣走者若不大为赈恤大增马价即本处抚按郡县万分苦心亦难回元气于大病之后山东畿辅皆  陛下肘腋肘腋固而后身体康强臣愚谓两省辽饷宜减一年不然或半或差减国家无损而两省受如天之福得旨邹元标怀忠入告所奏各款即与议行
　　○钦授鸿胪寺卿张国纪为中军都督府都督同知妻陈氏封夫人
　　○南京工部尚书丁宾以病乞休许之
　　○升光禄寺寺丞王惟俭为本寺少卿
　　○甲申  孝懿庄皇后忌辰  奉先殿行祭礼遣永宁伯王天瑞祭  昭陵
　　○以  大婚礼赐辅臣刘一燝韩爌公张惟贤讲官钱象坤等正字官马键等袭衣有差
　　○巡抚通州右佥都御史王国祯言通州密迩神京目前急着惟募兵一事然欲摧强敌必致边兵欲致边兵必资厚费狭西诸镇夙称将猛兵强以臣所知如杜桐杜松杜文焕杜勇等一门父子兄弟忠勇夙著家蓄健丁尤多敢战为今日通州急计应于  皇上原发帑银内即支六万两差官解赴延镇责成总兵杜文焕招募有马战丁二千人即将伊子原任怀远守备杜弘域加臣标下游击衔统领定限本年五月以内先至通州其余星速招募勒限前来章下所司
　　○吏部议添设兵部职方司郎中一员任满后酌量才品俸序于五品京堂内推用不终事者不为例又议添注职方司主事二员以户部主事耿如杞工部主事范钫调之
　　○云南道御史丘兆麟荐房师原任南京国子监祭酒汤宾尹欲其自效于辽得旨该部酌量议用
　　○升太仆寺少卿冯从吾大理寺右少卿
　　○起原任浙江左布政使萧近高为太仆寺卿管少卿事
　　○补考选御史温皋谟湖广道
　　○支大工银五万两发解山海关修筑城壕
　　○命铸经略辽东等处关防巡抚天津等处关防巡抚通州等处关防
</div>
    <div class="pagination">
<a href="明实录熹宗实录_page12.html">上一页</a><span>...</span><a href="明实录熹宗实录_page8.html">8</a><a href="明实录熹宗实录_page9.html">9</a><a href="明实录熹宗实录_page10.html">10</a><a href="明实录熹宗实录_page11.html">11</a><a href="明实录熹宗实录_page12.html">12</a><span class="current-page">13</span><a href="明实录熹宗实录_page14.html">14</a><a href="明实录熹宗实录_page15.html">15</a><a href="明实录熹宗实录_page16.html">16</a><a href="明实录熹宗实录_page17.html">17</a><a href="明实录熹宗实录_page18.html">18</a><span>...</span><a href="明实录熹宗实录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
