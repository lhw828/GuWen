<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 27 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 27 页/共 128 页</h1>
    <div class="content">　　○肃王贡錝请赐天竺黄等药令量给之
　　○灵藏赞善王遣番僧领占等金川等寺演化禅师班丹藏卜差剌麻番僧锁郎监藏等贡佛像方物赐宴并彩叚衣服等物有差
　　○命义勇后卫故带俸都指挥同知刘钦之子灏袭原职指挥使
　　○丙午夜东方流星大如盏色青白光烛地自织女东北行至近浊
　　○丁未赐驸马都尉樊凯父母敕命旧例驸马都尉父俱授兵马副指挥然未有给敕命者凯引诏例京官父母在者先与诰敕以为请吏部覆言与诏意不合  上特命与之○命运太仓银三万两于榆林作弘治五年岁例之数又开中两淮存积常股盐十六万引两浙十万引长芦四万引以助边储从巡抚延绥都御史刘忠奏也
　　○命周府新会王同锵义宁王安涘平乐王安泛崇善王安氵□宫海阳王安氵□逢定安王安渳曲江王安氵□叶博平王安泧聊城王安氵□胁汾西王安漕禄米俱岁支一千石米钞中半兼支
明孝宗敬皇帝实录卷之四十六
　　弘治三年十二月戊申朔  上视牲于南郊
　　○彗星入室宿
　　○庚戌总督漕运都御史张玮言徐州小黄河旧在州城西北上通沁水下接漕渠宋熙宁间河决为患守臣苏轼堤以巨石镇以黄楼自是水不为患近年黄河复决改流城北其势汹涌坏两岸军民居舍及城郭俱可忧臣会巡按管河等官议＜锍-釒＞浚但上流地属河南请敕工部移文河南巡抚都御史钱钺等协同勘处并工修浚务为经久之计从之
　　○赐辽府王嫡第三子名曰宠淀沈府永年王长子诠＜釒爵＞嫡第五子曰勋澧宁府瑞昌王庶第七子曰宸渥辅国将军宸潣嫡子曰拱楉晋府世子奇源庶第四子曰表秩第五子曰表栺代府镇国将军仕坌第二子曰成铔第三子曰成＜釒闰＞晋府镇国将军钟金□唇第七子曰奇濯钟铂第五子曰奇沺第六子曰奇泠第七子曰奇灛辅国将军奇＜氵兊＞长子曰表柫第二子曰表棯
　　○辛亥以彗星见敕谕文武群臣曰朕嗣承  祖宗大统三年于兹虽夙夜孜孜究图化理而绩效未著心恒歉然兹者上天垂戒彗星见于天津朕甚忧之循省咎徵莫测所自岂朕德凉薄行事乖违天特示异以警之欤抑邪慝将萌兆验先见天故动威欲朕思所以消弭之欤抑亦政多缺失军民困苦朕与尔文武群臣交修之道未至而惠泽不下敷欤惟事关朕躬者朕已斋沐告天省已修德期消异变而尔等食朕之禄寔同休戚可不痛加警省欤今各宜修举职业毋或因循懈惰慎持节操毋或背公徇私凡军民利病时政得失可以兴革张弛者尔文武大臣并科道官仍条奏来闻务在切实可行于国有益庶几上下协尽交修之道而人心欣慰天意可回矣其勉之慎之
　　○升工部右侍郎掌通政使司事谢宇俸一级仍复职治事以九年秩满也
　　○癸丑赐鲁府辅国将军当氵□署诰命冠服如制
　　○乙卯岐王出府
　　○腊节以修省免宴
　　○命郑府庐江王见湳禄米岁支一千石米钞中半兼支
　　○命秦府庶人公炼等幼子诚濂诚滋各月支养赡米麦一石五斗
　　○丙辰以岐王出府文武官赴府行礼
　　○太傅兼太子太师英国公张懋以灾异乞角□羊兵柄且陈五事曰达下情曰节财用曰重边将曰实边储曰省工作  上曰卿掌兵柄当用心操练军马以副委任不允求退所言事所司知之
　　○太傅兼太子太师保国公朱永以灾异乞角羊兵柄  上曰卿累经战陈谙练军务宜勉尽职以副委任不允所辞
　　○给宿卫旗校衣鞋各一副
　　○丁巳户部尚书李敏以灾异引疾乞致仕  上曰卿效劳年深有疾宜善加调不允休致
　　○草环庆兵备副使初环庆固原各设兵备副使一员而环庆止于备冬兰州庄浪地当剧要而粮储无所统监察御史祁司员以为言兵部具拟以闻故有是命其兰州则令固原兵备副使兼理庄浪令西宁兵备副使兼理
　　○调太仆寺卿唐章为狭西苑马寺卿章以违制笞辱军职有旨逮问刑部拟赎杖还职  上特命调外任命未下章自经死
　　○夜客星见天市垣内色苍白徐徐东南行
　　○戊午礼部奏正旦节例赐百官宴  上命免宴赐以节钱钞
　　○守备天寿山都指挥佥事杜山致仕命义勇后卫指挥同知角□羊端代之
　　○己未先是虏入狭西永昌卫红沙沟等处杀掠人畜守备都指挥朱瑄等失于防御且奏报不实下巡按御史逮问拟边卫充军命赎罪还职
　　○申刻京师地震者再
　　○庚申内阁大学士刘吉等以星变乞避位  上曰卿等朝廷老臣宜尽心辅导以回天意不允所辞
　　○吏部尚书王恕兵部尚书马文升刑部尚书何乔新工部尚书贾俊都察院右都御史屠滽以星变各引咎乞避位  上俱慰留之令勉尽职务且曰朝廷进退大臣自有公论此后各官不必纷扰自陈
　　○升云南广西府知府贺勋为云南布政司右参政仍理府事以巡抚都御史王诏言勋在官有善政今九年秩满府民相率借留故也
　　○命总督漕运都御史张玮取两淮运司余盐银三万两为挑浚漕河工食之费从其请也
　　○海西失里等卫野人女直都指挥咬纳等肥河等卫野人女直右都督加哈察等海西益实等卫野人女直都指挥速失哈等益实左等卫野人女直都督等官三赤哈等弗提等卫野人女直右都督打吉六等泰宁等卫都督撒因孛罗遣头目纳哈出等并都指挥肯帖该等各来朝贡马驼鹰联貂皮等物赐宴并衣物彩叚等物有差
　　○是日昏刻彗星犯天仓○辛酉吏科都给事中张九功监察御史杜忠等交章劾奏司礼监太监萧敬憸邪奸险强辩饰非作聪明伤善类乞黜之以消天变  上曰汝等劾人不遵宪纲萧敬已有前旨处置何为复劾今后再不许奏扰
　　○岐府左长史朱绶等奏臣闻为治有体内外不可侵越王府外设长史职专辅导选自进士假职翰林任亦非轻内设承奉谨按  皇明祖训承奉掌管王府杂事有事呈长史司发落顷者兵部奏请亲王出府仪卫司并群牧所等官校俱属长史司带管承奉副陈伟乃传送令旨令承奉斟酌拨用变乱  祖法背违  圣旨意欲擅专国政乞赐明断使内外各有定守时承奉正信保亦奏绶等擅回私家  上下礼部议以为王府内外官职守旧制具存兼有兵部题奉近例所宜遵奉绶及信保等俱奉恩命不能协和办理互相奏讦宜逮治其罪得旨俱宥之谕令协和办事勿蹈故辙
　　○先是虏入肃州卫地方杀掠人畜守备都指挥佥事何玉等失于防御下巡按御史逮问拟边远充军  上以玉等情轻律重俱令赎罪还职
　　○监察御史涂昇以灾异言六事一成君德谓上天垂戒必有所自愿  皇上聿修厥德亲君子远小人诵无逸之训游畋声色不留于心味旅獒之萹珍禽异兽不接于目一勤经筵谓经筵月日太拘体貌过严情有所不通学有所间断伏愿今后不必拘以时月或隆寒盛暑之日暂且停止每月悉依原定日期动御经筵延礼儒臣讲求圣贤之道览观前代善以为法恶以为戒行何事可以致治获福因何事可以召祸来灾道有未明温颜降接与之讲论以尽臣下之论政有所疑倾心恳切与之研究以穷事体之宜一慎政令谓方今政令之行或逾年即改或数月即止甲可乙否前是后非何以取信于天下伏愿一政一令必敕内阁酌古准今议拟允当然后行下部院查炤旧例同异应否务求经久方可施行一选将师谓比虏近来慢书屡上略无忌惮万一烽烟突起环视中外武臣非膏梁子弟则贵戚苗裔求其勇略出众者为谁愿敕内阁部院科道等官武臣中素有智勇谋略练达事体立心忠赤可充将帅者不必拘限品级高下一一列名奏闻赐书御籍简  上心而任用之一恤军民谓南方之民困于转输北方之民困于差役边方之军役占苦于权贵粮赏侵于贪墨身且难安何以养其锐气在京营者工役频仍劳费重大生且无聊何以兴其义气伏愿轻徭薄赋清边军占役之毙悯京军工役之苦一定税法谓国家夏秋二税各色课程未常过十一之制今卢沟桥抽分客□木植板料每五抽一似乎太重小民＜马犬＞载石灰煤砟柴草等项货卖一概抽分纷纭骚扰殆非美事伏愿查照原定则例量减一半其余一切免税命所司议处以闻
　　○壬戌六部等衙门尚书等官王恕等以星变奉诏言经筵讲学乞不间寒暑各寺观斋醮西天厂诵经供应太侈费财害民元宵灯火筵宴及保圣等夫人岁祀乞各裁减停止畜餋狮子等兽饲以生羊有伤仁心甚为无益续进番僧刊印番经既费民财又伤礼教乞放遣停止增设松潘巡抚大臣京通仓监守内臣添差催儧叚匹部属织造内臣俱为民病乞取回京南海子等处修造工役光禄寺岁用柴炭采办乞暂停止各处地方灾伤外卫京操军士上班违限者乞宥其罪南北风土异宜逃亡军士该清角□羊原卫者乞互易编发顺天等府寄餋马岁二万匹乞减其半仍量收马价以纾民困京营骑操马乞照旧例岁止给草料两月夏四月止给料豆一半畿内皇庄并公侯等庄田乞每亩止令纳细粮五升或粗粮一斗各处仓廒耗粮亏欠乞量免追陪守支三年以上者石追一升二年以下者石追升半法司问刑乞令止依律例不许妄加参语罗织人罪所司缉访妖言强盗人命重情多有冤抑乞令法司各与辩理不许拘以成案畏祸不辩枷号罪人或致死亡乞暂宥之止问应得罪名盐法壅塞□人不至乞为＜锍-釒＞通镇守等官头目数多乞照例查革光禄寺军厨千名锦衣卫近选看宝幼丁五十名俱乞革退著役  上曰经筵讲学朕当自勉供应品物已令裁减元宵灯火筵宴即令罢之保圣夫人等祭祀太常寺查议来说狮子等兽止餧生肉不用活羊看守人役减半番僧除原存留外余查数闻奏各处添设内官及织造官员俱不动军厨并尚宝监幼丁问刑参语亦仍旧军厨月粮各减二斗其余如议行之
　　○平江伯陈锐遂安伯陈韶各乞角□羊兵柄上曰卿管理京营当用心戎务以称委任不允所辞
　　○命晋府庶人奇湢妻妾各一人人月支口粮折支布绢绵花米麦三石使女三人人月支米一石岁给布绢各一匹
　　○癸亥朝鲜国王李娎遣陪臣李陆等来贺正旦别遣安瑚等献马回赐王锦叚等物并赐李陆等宴及彩叚衣服但物有差
　　○掌锦衣卫事都指挥使朱骥卒字尚德顺天府大兴县人初袭锦衣卫正千户天顺初坐前兵部尚书于谦亲党谪戍威远寻召还成化初升指挥佥事以提督官校擒捕妖言并前在谪所斩获首虏功升指挥同知历指挥使都指挥同知都指挥使俱掌卫事至是卒特赐祭葬骥任事最久得  宪庙倚注甚深性本宽大且识事体成化间饥民有攘夺以苟朝夕者所司逮捕得斗粟者辄坐死囹圄至不能容骥曰此穷民耳其情可悯多从末减有妖人真惠者为伪书惑众语涉不道事觉逮系数百人皆当死骥独罪真惠余并请释戍边其持法平恕多类此
　　○吏科都给事中张九功言用法有节则可以服天下用人有节则可以理天下以近日用法言之如掌太常寺事礼部侍郎丁永中素非清流钤束不谨致大祀祭服被盗郊坛房屋被火科道交劾其罪乃蒙宽宥罚止停俸御史任仪抗章论事意在效忠字样差讹是其小过科道亦常论救竟加贬谪以近日用人言之名在剡荐者多奔竞之流列衔太常者乃黄冠之辈伏望  圣明宽任仪之责以作忠直之气今后吏部用人宜仍旧循资推举太常寺别选儒臣任事章下吏部谓所奏多可行  上从其言以任仪既调用姑已之
　　○赐固安郡主固安县附郭地五十顷郡主  景皇帝女也
　　○是日未刻日晕生左右珥色淡又生背气色赤黄
　　○乙丑立春顺天府官进春  上御奉天殿受之文武百官行庆贺礼以修省免宴
　　○丁卯命晋府庶人奇萍妻妾姊女各一人人月支口粮折支布绢绵花米麦共三石使女四人人月支米一石岁给布绢各一匹
　　○礼部覆奏科道等官所陈崇俭德以节财用一事谓中间开列事情近因吏部等衙门建议多已施行惟遣还番人纳麻及减修斋醮未得俞允俱乞俯从所言  上曰纳麻等二人不必发还斋醮后当减省
　　○刑部覆奏科道官所陈循成命以坚大信一事谓各处军民词讼干碍司府卫所州县者宜遵奉登极诏旨止行巡抚巡按官问理干抚按者行邻近抚按官勘问不必奏拟差官  上纳之命事有干碍重情当差官勘理者仍奏请处分
　　○戊辰升左春坊左谕德林瀚为国子监祭酒
　　○给赏侍卫将军官军围子手及皇城各门守卫军并餋象军奴衣鞋各一副
　　○礼科给事中王纶言人君一身万化之原餋之不可不周保之不可不至  皇明祖训有曰凡吾平日持身之道无优伶近狎之失无酣歌夜饮之欢正宫无自纵之权妃嫔无宠恣之专此我  太祖正心保身之道伏望  皇上远宗帝王近守家法目不接优伶之戏耳不入淫哇之声听断之余惟事诗书燕闲之际不忘义理则精神内固而万寿无疆矣自古人君未有不以勤而兴以逸而废者  皇明祖训有曰察情观变虑患防危如履渊冰心胆为之不宁晚朝毕而入清晨星存而出此我  太祖勤身励行之道伏望皇上丙枕不寐平旦有为狮子可观也勿纵观以防政灯节可乐也勿贪乐以害政龙船可游也勿慢游以荒政视朝不至于太迟裁处不专于左右则内无失德外无失政而庶绩咸熙矣古之穷经致用者历年深而蕴蓄厚沉滞久而谙练多我朝科举之法最为尽善取之有序进之有等近年拘于例簿举人三试不中者不许再会试恐中间亦有年富志刚而未衰废者此例一拘志意消沮不复振作矣乞仍照旧例通许会试为便下礼部议以纶所奏切于治体从之
　　○是日昏刻客星见天仓下色苍白渐向壁宿
　　○己巳太常寺奉旨查奏保圣夫人等十三位西山坟所每岁以正旦清明中元孟冬冬至五次委官致祭品物之费不少此皆出一时特恩不系常典循例而行将来何极乞如吏部等衙门所奏量为裁革止令清明一祭  上令岁以清明孟冬遣祭余俱省之
　　○赐朝鲜国弘治四年大统历一百本
　　○都察院右都御史屠滽以病乞辞职  上命在任调理不准辞
　　○吏部覆奏左给事中韩鼎监察御史陈金等所劾掌太常寺事礼部侍郎丁永中等及禁止传乞升官者谓永中及南京大理寺卿吴道宏太仆寺少卿王禄浙江布政使吴绎思山西布政使金纯河南按察使吴文元山西按察使杨徽实素招物议工部左侍郎陈政掌通政司事工部右侍郎谢宇南京户部尚书黄绂工部尚书刘宣刑部右侍郎边镛左副都御史李益巡抚河南右副都御史钱钺福建左布政使陈宾贵州按察使张廉犹或有一长可取近传升军器局副使尚礼等则请俱革退以塞毙源  上命留政禄宇绂宣镛益钺宾廉仍治事余俱致仕尚礼等姑已之
　　○升扬州府同知李绂山东德州知州王缙俸二级仍留治事各从巡抚都御史荐也
　　○命以河东盐课银四万两充偏头关军饷○平乐府致仕知府李庭芝革职闲住以访求  孝穆皇太后宗支失实也
　　○兵部覆奏左给事中韩鼎监察御史陈金等所劾成山伯王镛左都督范瑾懦弱不职南宁伯毛文黩货废政事宜俯从但王镛等年有衰强任有繁简请量为裁处  上命文带俸闲住镛瑾仍旧管事
　　○庚午赐周府阳江县主并仪宾姚镛凡城郡君并仪宾王珍阳曲王府诸城郡君并仪宾王钺诰命冠服如制
　　○辛未敕湔除在京文武官员过名仍命法司移文于在外诸司
　　○升提督誊黄通政使司右通政鲁鉴为太仆寺卿
　　○壬申光禄寺少卿张祯叔丁忧服阕复除原职○授进士丘文瀚为翰林院检讨侍益王讲读
　　○吏部左侍郎彭韶奏内臣在  上左右人所畏惮今兵马仓储细大之事尽付其手凡有章奏无不先允而后议该部承行不复审处是失政体也至有殴人致死者竟不诘问狱成复宥无所忌惮是失利威也耗财妄费不惟不禁而又助之死者或给还葬银存者或许盖祠讨地第宅服食踰制声势移人伏望  陛下上法  祖宗乾刚独断褒良善而亲忠直远佞媚而斥奢纵威福必由己出则万世之永图也但一日万几安能劳心周溥愿执其要以御之乞自今午朝无奏常事惟议急务如大升除大灾异紧急钱粮紧关工程囚犯之类令各衙门先期具奏事由  圣驾定日出御左顺门侍班守卫一如午朝之仪该会议者各官就于御前公议如升除大臣明言某官堪任某官不堪任内阁辅臣亦同详论可否议定辄行口奏取旨次日补本若该本衙门自行者亦就御前逐一陈说若事大难急面议者听各官博议于先候至朝时再议奏行仍乞温颜俯询曲折如此不惟世事日熟  圣明耳目而群臣高下邪正亦自可见有事则行不分寒暑无事则止勿劳  圣驾既不废午朝之故典又可率群臣之兴事则凡时政得失军民利病自可以次第弛张矣下礼部覆奏谓  祖宗设官分职凡军马钱粮礼制刑狱悉付所司朝廷惟揽其纲以责其成自今近侍人员凡有陈奏请求事务必须各付所司查奏定夺不必先允后下致令所司难于审处若午朝事仪则本部原奉敕旨各衙门如有机密重事许赴御前具奏不必别为议拟从之然午朝竟无请对政事者不过文具徒为烦扰废事故不久竟罢云
　　○命分守开原右参将刘祥与协守广宁右参将崔胜两易其任以祥在开原与分守太监蓝莹不协故也
　　○改中都留守司带俸都指挥佥事施理署副留守铨注金吾右卫带俸指挥同知王佐于留守司管事
　　○升锦衣卫指挥使季成为都指挥佥事掌卫蔚州左卫带俸都指挥佥事陈云于锦衣卫管事成保母翊圣夫人子云先充延绥副总兵以劾罢至是自陈年力未衰夤缘复用遂有是命
　　○癸酉户部覆议左给事中韩鼎御史陈金等所言修省事一乞勿追蠲除诸税一乞及时区画边饷一乞裁抑贵戚奏讨庄田其言皆可行从之
　　○升鸿寺卿齐章为太常寺卿
　　○匠官杜宏等四十人先以贩宝石等罪为科道所劾发边远充军为民或调卫至是复假托求复用兵部执不可  上曰此曹造作奇巧多盗内府库物又滥升官职罪宜死已从轻处治今复敢营求取用不许
　　○升湖广布政司右参政雍泰江西左参政李蕙俱为右布政使山西按察司副使熊翀平阳府知府樊莹为按察使泰浙江蕙山西翀本司莹河南莹之超擢从南京工部右侍郎黄孔昭荐也○命复前锦衣卫指挥佥事郭良职良故武定侯昌子以与族人争袭侯爵革职闲住至是其母以贫乞恩特命复职
　　○甲戌升吏部郎中吴裕为通政使司右通政提督誊黄南京尚宝司卿李应祯为南京太仆寺少卿
　　○礼科给事中王纶奏近年问刑新例滋多人难遵守继今请一据律令其律令所不载者奏请上裁如见行事例有可行之久远者请令法司删定颁示天下下三法司覆议谓律者百世之定法例者一时之权宜例所以辅律也人情变态不常事例轻重不一有情重律轻者虽徒流而发遣充军有情轻律重者虽绞斩而准其收赎或初议从重后因民俗稍变而复议从轻或初议从轻后因人不知惧而复议从重沿革损益因时制宜难以尽革亦难删定继今凡有奏议刑狱条例者但令法司会议斟酌务上合律意下通民情然后条陈奏请上裁著为事例从之
　　○命南京刑部右侍郎边镛太仆寺少卿王禄致仕以科道复劾其贪污奔竞故也
　　○乙亥以岁暮祫祭遣驸马都尉樊凯告  太庙新宁伯谭祐告  懿祖皇帝
　　○命失里卫都指挥同知咬纳之子察哈奴等二人各代父原职友帖卫指挥使额塞奇等十六人各升一级俱从其请也
　　○命铨注南京金吾前卫带俸署都指挥佥事丁全于山东都司掌印
　　○丙子祫祭  太庙
　　○遣太常寺官祭五祀之神
　　○遣旗手卫官祭旗纛之神○诏京官皂隶银两仍旧余两京各衙门直堂并守门皂隶看仓看库称子等夫役每名止银十两各学膳夫每名止银四两此后各司府州县假以水夫长角□羊门子科取银两者事发以赃论先是天变诏求直言而吏部左侍郎彭韶举此上对故也
　　○是岁天下户九百五十万三千八百九十户口五千三十万七千八百四十三口田地八百二十五万四千八百八十一顷田赋米一千九百八十四万八千九百九十四石三斗三升九合麦七百九十九万五千三百七十六石九斗六合二勺丝三万六千七百零五斤七两五钱绵二百六十五万二千九百四十六斤五两三钱绢一十七万八千六百九十七匹三尺四寸五分布一百一十五万一千七百七十九匹三丈二寸三分绵花二十三万一千二百斤草三千三百八十六万三千五百包束户口钞八千八百四十二万六千九百八十二贯杂课钞共七千三百九十二万六百一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五匹茶课八万九千斤屯田二十八万九千四百八十一顷九亩子粒二百九十三万六千七十石金银课共八万一千二百七十两水银二百二十九斤朱砂四十六斤八两儧运粮四百万石各处运纳米麦共一千五百二万一千五十五石四斗一合三勺四抄五撮七粟六粒减免税粮八百九十三万三千五百六十八百四斗三升草八百九十三万二千七百五十束
　　大明孝宗敬皇帝实录卷之四十六终
　明孝宗敬皇帝实录卷之四十七
　　弘治四年正月戊寅朔正旦节遣驸马都尉蔡震周景分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭恭让章皇后陵寝
　　○  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○己卯文武群臣朝亲王于奉天门东廊
　　○庚辰  宣宗章皇帝忌辰  上祭  奉先殿遣驸马都尉马诚祭  景陵
　　○壬午孟春享  太庙
　　○遣内官祭司户之神
　　○癸未赐晋府世孙表荣庶第二子名曰知烊秦府辅国将军诚洺第二子曰秉柶庶人公鉌嫡子曰诚淓楚府奉国将军荣淙庶第二子曰显榱庶第三子曰显木□暨荣瀳嫡第四子曰显枥庶第五子曰显栖宣宁王府辅国将军成钺嫡长子曰聪澬阳曲王府镇国将军钟金□屚第八子曰奇洺
　　○以修省免赐上元节假
　　○乙酉以大祀  天地  上御奉天殿誓戒文武群臣致斋三日
　　○升巡抚山西都察院右佥都御史翟瑄为右副都御史理院事
　　○升南京兵部左侍郎郑时为南京刑部尚书巡抚顺天等府都察院右副都御史徐怀为南京刑部右侍郎南京光禄寺卿章格为南京大理寺卿
　　○兵部言迤北小王子比遣使来贡至大同守臣以其番书非真不许入关续差正副使千五百人易真书复来仍乞朝廷与彼通使又言彼国有盗吾边马者其盗已得今以马还意亦可嘉请候彼使还赐敕嘉其诚意并示以不可遣使往彼之故使虏酋愈知感慕其奏乞比旧加赐表里并货买弓锅鞍子织金膝襕之类宜令礼部查例覆请  上从其议命五百人入京余留于关以俟给赏
</div>
    <div class="pagination">
<a href="明实录孝宗实录_page26.html">上一页</a><span>...</span><a href="明实录孝宗实录_page22.html">22</a><a href="明实录孝宗实录_page23.html">23</a><a href="明实录孝宗实录_page24.html">24</a><a href="明实录孝宗实录_page25.html">25</a><a href="明实录孝宗实录_page26.html">26</a><span class="current-page">27</span><a href="明实录孝宗实录_page28.html">28</a><a href="明实录孝宗实录_page29.html">29</a><a href="明实录孝宗实录_page30.html">30</a><a href="明实录孝宗实录_page31.html">31</a><a href="明实录孝宗实录_page32.html">32</a><span>...</span><a href="明实录孝宗实录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
