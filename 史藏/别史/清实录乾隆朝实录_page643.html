<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 643 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 643 页/共 1860 页</h1>
    <div class="content">○赐扈从王公大臣蒙古王公等宴。　　

○吏部遵旨议覆、御史王应彩条奏、凡官员处分。宜归画一。一、买物不给价值。除竟不给者。吏部则例原有革职正条。应照旧例办理外。其不即行支价者。应照不速给价例罚俸。给价有减少者。应照半不给例降级调用。一、检验伤痕不实。除官员受财故验。致罪有增减、以故出入人罪论者。听刑部依律问拟外。其罪虽有出入、并无受财故验情弊。俱送吏部照例分别降级罚俸各等语。均应如所请。从之。　　

○原任定边左副将军策楞等奏、伯克增特、与巴朗等、同逃。旋经擒获。臣等审讯。据供出从前巴朗等、随车凌孟克投诚时。行至中途。即与伊弟巴雅尔当。及宰桑济尔哈朗、达尔扎、达瓦、那木凯赞卜、尼玛、齐崖等、潜谋脱逃。往投达瓦齐。后车凌孟克入觐时。欲将巴朗。巴雅尔当。一同带往。巴朗不愿同行。是以未去。车凌孟克恐伊等脱逃。因将巴雅尔当、及宰桑济尔哈朗、达尔扎、达瓦、齐崖等带往。临行时。巴雅尔当将马二十匹。人五户。托巴朗带领居住。且约欲往何处、即行带往。明年必来寻觅同居。至巴朗逃后。嘱伯克增特回告巴雅尔当、济尔哈朗等、我现由哈卜塔克拜塔克逃往。巴雅尔当等、可即遇便寻来等语。伯克增特、本与巴朗同逃。又为送信勾引他人。情殊可恶。请将伯克增特在军营正法。其巴雅尔当等、既有商议同逃情事。已密咨麒麟保等加意防范。从之。　　

○以正黄旗汉军印务参领祖尚德、为正红旗汉军副都统。　　

○赈恤甘肃皋兰、狄道、金县、渭源、靖远、等五州县。本年旱灾饥民。并予缓徵。　　

○裁浙江广丰仓大使缺。从护理巡抚周人骥请也。　　

○辛酉。上行围。　　

○壬戌。月食。　　

○上诣皇太后行幄侍早膳。　　

○上行围。　　

○谕军机大臣等、北路进剿官兵。原派三万石。今该处又有新降厄鲁特等、咸愿出力报效。合计兵数。已属有余。所有宣、大、两镇炮手兵一千名。著停其派往。　　

○是日、驻跸布尔罕大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十


大清高宗法天隆运至诚先觉体元立极敷文奋武孝慈神圣纯皇帝实录卷之四百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。八月。癸亥。上行围。　　

○谕曰、庄亲王福晋薨逝。著三阿哥往奠茶酒。即派三阿哥穿孝。　　

○谕军机大臣等、副都统纳木扎勒奏、据杜尔伯特贝勒色布腾告称、车凌孟克与伊子巴雅尔当商议。欲与色布腾同逃。臣令色布腾密为防守。勿露形迹。并知会策楞、舒赫德、密令库克岭喀喇阿济尔汗之驻防大臣。与扎萨克等。妥为防范等语。纳木扎勒办理此事。甚合机宜。若稍露风声。于新旧降来之厄鲁特。大有关系。可寄信班第、策楞、舒赫德等。于应防守之处。豫先防备。倘果有其事。即行追赶。不可稍有疎纵。亦不可稍有泄漏。　　

○又谕曰、朕前降旨令萨喇勒于十一月前来陛见。今日据纳木扎勒奏称、车凌孟克与伊子巴雅尔当欲同色布腾逃回等语。此事未知虚实。但巴朗甫经逃叛。车凌孟克属下之人。复有此言。不可不暗加防备。可密寄萨喇勒、令其严加防范。并酌量调派察哈尔喀尔喀兵丁豫备。十一月色布腾来陛见时。萨喇勒暂不必前来。俟色布腾回军营后。萨喇勒再来陛见。　　

○又谕、据纳木扎勒奏、车凌等所种之地歉收。现在于附近喀尔喀购买牛羊。如不能即得。请派人前往归化城库伦地方购买等语。车凌等、欲往归化城等处购买牲畜。即派人照料前往交易。归化城仓内存贮米粮。现有赢余。可寄信纳木扎勒、传谕车凌等。令其自备驼只驮运。朕加恩赏给。不必伊等购买。再车凌等去冬跋涉而来。虽经朕节次施恩。赏给口粮牲畜。但一时难以安业。今冬明春。若仍需接济。纳木扎勒即请旨办理。　　

○天津都统玛尔拜、因病解任。以天津副都统噶尔锡、为天津都统。张家口总管雅隆武、为天津副都统。　　

○是日、驻跸呼兰可大营。　　

○甲子。军机大臣等议覆、前往黑龙江将军清保等奏、派往西北两路官兵军行各事宜。一、现派出兵一万名。以五百为一营。以总管、协领、副总管、为营长。每五十名为一甲喇。每甲喇、应给纛一、画角一。齐齐哈尔等处兵。令各带现存单甲一副。巴尔虎官员。各带现存棉甲一副。打牲乌拉索伦达呼尔官兵。向来未办军器。除各带本身弓箭外。每人应给棉甲一副。腰刀一把。梅针箭五十只。请交部备办等语。查打牲乌拉索伦达呼尔官兵。皆自有弓箭。今若交部另制梅针。不惟一时赶造不及。恐弓力亦多不合。应交新任将军达勒当阿、令该处派出官兵。将本身弓箭。足数带往。所需腰刀、于齐齐哈尔等城楼存贮腰刀内拨给。纛旗、画角、亦将本处现存者支给。至棉甲一项。原为鼓励出力兵丁之用。并无派兵一名。即给棉甲一副之例。应请交内务府、工部、将现存棉甲解赴军营备赏。毋庸另造。余应如所请。一、火药、铅丸、绳索、由京前往兵需用者、应由部拨给。由边外前往兵需用者、由本处存贮项下支给等语。查火药、铅丸、绳索、俱系明年进兵时始用之项。应俟伊等抵军营后、由将军酌量拨给。一、员弁例给跟役。除赏皮衣银二两外。应给盐菜口粮。再每兵四名。合用帐房一架。罗锅一口。应折银支给等语。应如所请。并行知两路将军等、兵丁到营后、毋庸再行支给。一、由克噜伦赴北路兵五千名。各给马二匹。每一匹折银八两。官员按品支给。跟役二名。合给驮马一匹。亦折银支给。由京赴两路兵五千名。抵京时副都统给马八匹。总管、协领、副总管、委营长、六匹。佐领、防尉、四匹。骁骑校、三匹。兵丁各一匹。两兵合给牛车一辆。俱折银支给等语。查由边外赴北路兵五千名。各给马二匹。折给马价。应如所请。至由京赴两路兵五千名。到京后、于张家口、直隶、河南、陕西、等处。安设马台。转行解往。非同由该处直抵军营可比。应行令新任将军达勒当阿、酌量支给车辆。车如不敷。再补给马。一、各项军需。约计用银六十六万四千两。除现存储备银二十万两。额尔登额解来银二十万两。尚不敷银二十六万四千两。请由盛京户部拨给支放。俟兵起程后。由京补领归款等语。应如所请办理。从之。　　

○是日、驻跸都林河大营。　　

○乙丑。上诣皇太后行幄问安。　　

○谕军机大臣等、据策楞等奏、阿睦尔撒纳进炮九位。为明年进兵之用。阿睦尔撒纳恭进炮位。特欲表其诚悃。使我不疑。乃策楞等即为收存。殊属非是。可寄信班第等、将炮位即行发回。仍传谕阿睦尔撒纳、明年进兵时。尔等军器、如或不足。朕必施恩赏赐。此项炮位。仍留在尔处备用。不必存于军营。　　

○是日、驻跸钮磨顺河大营。　　

○丙寅。上行围。　　

○阅辉发城。　　

○吏部议准、湖北巡抚张若震疏称、恩施县县丞移驻木贡村。应建衙署。并颁给恩施县分驻木贡县丞关防。从之。　　

○兵部议、署两广总督杨应琚参奏、左翼镇总兵魏宗圣、于藉端规避、不肯移驻麻涌地方之守备高怀、未经揭报。应照例降二级调用。从之。　　

○以王府长史呼图礼、为正白旗蒙古副都统。　　

○是日、驻跸辉发城西大营。　　

○丁卯。上诣皇太后行幄问安。　　

○上行围。　　

○谕、据策楞、舒赫德、覆奏、阿睦尔撒纳来降。带来四千余户。内有在游牧一千余名。因其可用。欲留在军营效力。其台吉内有应来京入觐者。故亦欲留在军营。并非有心分散伊等妻子等语。从前策楞、舒赫德、奏请将新降台吉及伊等之子留在军营。又将伊等之老幼妻子移送苏尼特地方。办理乖谬。经朕严行申饬。乃复巧为奏辩。更属可恶。朕前将策楞、舒赫德、之子。免其监禁。今伊等有意贻误军机。著将伊等幼子。仍交刑部监禁。　　

○谕军机大臣等、据策楞等奏、现在乌里雅苏台地方。水草渐枯。时亦寒冷。应照阿睦尔撒纳等所请、交与努三、德沁扎布、令伊等移至鄂尔坤、塔密尔等处游牧。著照所请。即令移至鄂尔坤、塔密尔等处居住。其照管伊等、毋庸派努三前往。即令舒赫德、同德沁扎布前去照管。军营事务、舒赫德不必管理。　　

○又谕、现在恒文于归化城办运米石。归化城与推河地方、相距不远。该处现在需用米石。著恒文将所办米粮。先拨一万石。就近运赴推河地方应用。恒文接到此旨。速行如数运往。并将何时可抵推河之处。即行奏闻。　　

○又谕曰、策楞等奏称、明年大兵进剿时。阿睦尔撒纳、讷默库等、各带伊等兵丁、效力行走。经朕降旨。照伊等所请行。阿睦尔撒纳等属下之人。新来投诚。生计艰窘。应赏给伊等办装银两、著即行给与。俾得从容备办。阿睦尔撒纳、照车凌之例。赏银二千两。讷默库、班珠尔、照车凌乌巴什之例。赏银一千八百两。于军营存贮钱粮内动支。即行给与。其余台吉等、俟到热河、派定出兵之人。再行赏给。　　

○吏部尚书管四川总督黄廷桂奏、崇宁、合江、青神、眉州、华阳、等五州县。请增茶引三百七十一张。自十九年为始。照例纳课徵税。下部议行。　　

○原任定边左副将军策楞等奏、臣等商同阿睦尔撒纳、拟派喀尔喀兵五千五百名。阿睦尔撒纳、讷默库、及车凌等、兵各五百名。共七千名。于九月二十日内、齐集乌里雅苏台。十月内、到科布多探取信息。办理乌梁海。若遇阿睦尔撒纳之兄、及伊属下人等。即迎接前来。若乌梁海远遁。请在哈道里、海喇图等处等候。相机办理。得旨、策楞等前后所奏、总不相符。前称七月内发兵办理乌梁海。回时恐为雪所阻。推诿误事。今又奏称于九月二十日齐集前往。何以与前互相矛盾。且办理乌梁海。是何大事。何必用兵至七千名之多。种种错误。殊堪发指。此时若已迟误。不如竟俟至明年大兵进剿时办理。著传谕班第等、熟筹妥办。　　

○是日、驻跸费雅塔喇库河大营。　　

○戊辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○赐扈从王公大臣并盛京吉林将军官员兵丁等食。　　

○谕军机大臣等、黄廷桂奏、佟世表侵亏河工帑项、全数通完等语。佟世表、著从宽免其正法。其宿虹同知任内、承挑引河一案。既当俟河臣尹继善定议办理。所有该员应行如何定拟发落之处。即归彼案完结可也。　　

○又谕、兵部奏、今年武会试揭晓以前。豫行奏请殿试日期。并开列读卷官。并请钦颁策问。一同封交内阁等语。武场以弓马技勇为先。策问究非所重。与文闱试士不同。今年武殿试。除豫行奏请考试日期、并开列读卷官、仍密题办理外。其策问题日、著停止奏请。于读卷官宣旨后、即赴该处严密关防。撰发试题考试可也。将此传谕来保知之。　　

○又谕。昨策楞、舒赫德、见朕七月二十六日申饬之旨。将阿睦尔撒纳、讷默库、车凌等兵并派七千。欲于十月内起程、征剿乌梁海等。策楞、舒赫德、何始终执迷。至于此极。初阿睦尔撒纳求助时、正可进兵。乃策楞等阻止未行。至经朕严饬。伊等若即选精锐兵二三千名前往、尚不至误。今明知时已迟误。反欲派兵七千、于十月进剿。设照伊等所请。不独今日空劳兵力。于明岁进兵、更属无益。伊二人之心。实不可问。且阿睦尔撒纳、车凌、俱系甫经投诚之人。派阿睦尔撒纳之兵、救伊亲属。尚属可行。若讷默库、系与阿睦尔撒纳同来。亦应救助。今派车凌带兵前往、何意。阿睦尔撒纳、将来不过封亲王。车凌、现系亲王。肯为阿睦尔撒纳所使乎。办理实不可解。策楞、舒赫德、见朕二十九日所降之旨。若于此时带兵二三千名前往、尚可。车凌之兵、断不可带。即已起程、亦令彻回。若未经启行、即宜停止。可寄信班第等、专心筹画明岁进兵之事。妥为办理。并传谕阿睦尔撒纳知之。　　
</div>
    <div class="pagination">
<a href="清实录乾隆朝实录_page642.html">上一页</a><span>...</span><a href="清实录乾隆朝实录_page638.html">638</a><a href="清实录乾隆朝实录_page639.html">639</a><a href="清实录乾隆朝实录_page640.html">640</a><a href="清实录乾隆朝实录_page641.html">641</a><a href="清实录乾隆朝实录_page642.html">642</a><span class="current-page">643</span><a href="清实录乾隆朝实录_page644.html">644</a><a href="清实录乾隆朝实录_page645.html">645</a><a href="清实录乾隆朝实录_page646.html">646</a><a href="清实录乾隆朝实录_page647.html">647</a><a href="清实录乾隆朝实录_page648.html">648</a><span>...</span><a href="清实录乾隆朝实录_page644.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
