<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 697 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 697 页/共 1860 页</h1>
    <div class="content">○是日、驻跸邵家庄大营。　　

○壬申。谕军机大臣等、从前巴禄领兵。往迎萨喇勒于吐鲁番。今萨喇勒已经前来。巴禄想已领兵径赴军营。或尚留于吐鲁番。著即速赴策楞处。会同进剿。巴禄由珠勒都斯一路前往。中途有投顺之人。即行受降。其有应用兵力收服者。亦即酌量办理。再据达勒当阿奏称、接准策楞咨文。即带特讷格尔兵丁一千名。赶赴军营等语。现在逆贼就擒。未得确信。此际即接有不必调兵之文。亦不得停止。仍将大兵分队陆续前往。联络声势。以壮军威。　　

○是日、驻跸泉林行宫。　　

○癸酉。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕军机大臣等、前据定长奏报、杨阿生传播妖书。得自罗朝富一案。罗朝富曾否拏获。及有无余党。该抚现在作何查办之处。何以尚未覆奏。地方凡遇此等匪案。总宜速拏速审速结。否则事久而人不知警惕。且易致漏网。马朝柱其前车也。著传谕定长。令其即速查办奏闻。毋得迟滞。　　

○又谕、前经策楞等奏、请将库图齐、授为阿巴噶斯鄂拓克宰桑。已降旨准行。今沙喇萨珲。又在军营投诚。著将库图齐、调为哈丹鄂拓克宰桑。其阿巴噶斯鄂拓克宰桑。著沙喇萨珲补授。　　

○又谕、据策楞等奏、宰桑齐巴罕等。皆陆续投诚。策楞等加意奋勉。作速蒇事。朕甚望之。至宰桑齐巴罕等。虽来投诚。不知曾与阿睦尔撒纳合夥否。倘前曾合夥。闻大兵前进始来。即应办理。此时倘或不办。将来大兵彻后。恐伊等妄生事端。即喇嘛等。朕曾经降旨。著策楞等至伊犁时。将甚不堪者办理数名。余皆宽宥。并给伊等印信。现据投出诺尔布端多克属下布克给克、告云。阿睦尔撒纳力穷。喇嘛十散七八等语。可见喇嘛与阿睦尔撒纳合夥。亦属真情。策楞等采访明白。断不可宽宥。此次彻底查明。严加惩治。使伊等各知法纪。不敢妄生事端。方为妥善。　　

○是日、驻跸小厂大营。　　

○甲戌。谕、据李侍尧参奏、前任广州将军锡特库、副都统马瑞图、曹瑞、废弛马政一摺。养马为营伍要务。将军副都统。系总统大员。理应随时点验。缺额即饬买补。乃一任空缺。竟有十九年倒毙、尚未买补之马。似此漫不经心。殊忝统帅之任。锡特库、马瑞图、曹瑞、著交部严加议处。至协、参、防、校、等官。员数既多。且因该将军等不加整顿。以致营员因循怠玩。咎有所归。所请一并交部之处。著从宽免其交议。　　

○刑部议奏、文选司书吏王明一、讹索银两、御史许伯政不指参。请交部察议。得旨、此案王明一恐吓诈财。虽属书吏舞弊小事。然王安国既闻之许伯政。则当刑部咨询之时。即应据实指出。乃以得之访闻。无从咨送声覆。以浑厚自居。若非御史李绶参奏。则官吏汇缘情弊。无凭根究。必至贿赂公行。尾大不掉。即此一事。可知各部院胥吏营私之弊。原未尽除。而汉大臣如王安国之流者。方且以是为忠厚得体。满大臣之谬托于文者。亦效尤为之。不知涓涓不已。将成江河。杜渐防微。正当事事省察。至御史职司纠察。风闻尚许言事。许伯政、既闻王明一诈财之事。并不据实指参。伊等平日藉口于建言。又藉口于不得尽言。即如朕初年。何尝不鼓舞言路。然所陈奏。不过摭拾浮词。空谈塞责。而因以为奸取利者。实复不少。数年以来。略示惩创。则又箝口不言。即如鄂乐舜勒索商人银两一事。御史中籍隶浙省者甚多。岂一无闻见。而竟未有一人奏及者。设非富勒浑指参。何由发觉。在廷诸臣。为朕所倚任。使人人缄默自安。股肱耳目之寄。朕将谁任。王安国降调处分。已降旨从宽留任。然令伊扪心自问。固应愧赧无地。诸臣有似此居心者。尤当引以为戒也。许伯政仅照部议察议。不足示惩。著交部严察议奏。言官等俱著严行申饬。李绶著交部议叙。　　

○闽浙总督喀尔吉善奏、近年海塘。因水势南趋。北塘稳固。而险工在绍兴一带。连被风潮。老塘全塌。子塘新工。更不足恃。岁修既费帑金。且恐水势骤至。堤薄沙浮。为害甚大。拟于宋家溇杨树下一带。自大池后真武殿东首、田由坚土处所起。跨河以南。直至陈金声盐舍后止。照海宁鱼鳞大条石塘。排桩建四百丈。其西平稳处。接筑土塘二十丈。筑土戗于后以护塘身。其旧土塘柴塘。可为外护。即坍损亦与新增无碍。无庸再修。山、会、等县。永资捍卫。估计筑费。较岁修土塘为省。且于偏灾穷民、代赈有裨。得旨、如所请行。　　

○署广州将军李侍尧奏、军标绿旗兵。向无兵房。月给赁银六两。查有水师营、裁退教习民兵旧住房、九十四间。请旨拨给。停支赁银。从之。　　

○是日、驻跸张家塘大营。　　

○乙亥。谕军机大臣等、览策楞等两次所奏。分兵前往洪郭尔鄂博。擒捕阿睦尔撒纳之处。尚属近理。但观伊等情形。并未迅速前进。则于军行缓急机宜。茫然不晓也。据陆续脱出之人。俱称阿睦尔撒纳、被回民和卓木击败。势蹙力穷。在洪郭尔鄂博居住。正与现在策楞等领兵前进地方。相距不远。何必又分略地大队之兵。以次前进乎。策楞等即当选集劲旅。合力速行。及阿睦尔撒纳未得逃窜之先。即行追及。始与事机相协。即使逃出之人。所言未必尽实。或大兵马力平常。亦应急速趋赴。审量贼情。如贼人之力尚强。则我兵暂为缓行。俟后队既集。协力进发。亦无不可。今乃未见一人。即已如此迟滞。则虽逆贼穷蹙果真。岂肯坐待策楞等兵至。而束手就缚乎。又岂必俟目睹策楞等到彼。始知仓皇奔窜乎。此即策楞等不知事理之明验。由伊等延缓情形度之。则阿睦尔撒纳。未必即能擒获。试思逆贼一日不获。此事一日可了乎。策楞等一何悖谬至此。伊等纵计虑未周。独不思如何始可谓之竣事乎。此时阿睦尔撒纳、倘已就缚。诚为尽善。若仍未获。则此旨到日。阿睦尔撒纳。必早经兔脱。或先定一窜迹之地矣。如果逃往哈萨克、布噜特等处。断不可虚张追逐之势。遽行彻兵。即著派达勒当阿、玉保、尼玛、于索伦兵内。拣选一二千名。奋力追赶。仍先遣人往哈萨克传谕、阿睦尔撒纳、乃叛大皇帝。重负厚恩之逆贼。今逃入汝界。汝等能将伊擒献。大皇帝必重加恩赏。伊或诡言逆贼到伊界内。又逃往布噜特。则当谕以逆贼所到之处。大兵当即穷追。期于必获而后已。并不骚扰汝等。汝等或稍有阻挠。即是甘与贼通。我等必将一体办理。使之知所震慑。出力追捕。决不可稍为姑息。朕观外夷情形。均多恇怯。即如阿睦尔撒纳、如此穷蹙。而伊等尚不免畏惧。况我统索伦精兵前往。丕振军威。伊等无有不詟服之理。逆贼万一逃往。即遵旨带领索伦兵。往追务获。此皆朕先事筹画者。若俟伊等奏到阿睦尔撒纳脱逃时。始行降旨指示。必致贻误矣。总之道途窎远。一切事务。伊等当详审应缓应急之宜。而一出以果断。始能适合事机。庶叛贼可以就擒。策楞等其殚心熟筹。勇往办理。　　

○又谕、前经降旨、令萨喇勒俟拏获阿逆后来京。今伊已回至巴里坤。朕念伊自前岁领兵驰驱。殊属劳瘁。况伊犁一切情形。尚有应行面询之处。萨喇勒、著即由巴里坤起程来京。　　

○河南巡抚图勒炳阿奏报、乾隆十九年济源、武陟、内乡、新野、四县。新垦水旱地、百四十七顷三十一亩有奇、升科如例。　　

○豁除直隶围场镶白、镶蓝、镶红、满洲、蒙古兵。动用上、中、下、三则地、五十顷四十亩额赋。　　

○旌表守正捐躯之江苏甘泉县民李某妻江氏。兴化县民祁进万妻吴氏。　　

○是日、驻跸凤凰台大营。　　

○丙子。谕曰、陵寝妥侑先灵。襄事人员。宜有所专属。向来在陵办事司员。系由在京司员内、论俸升用。其总理事务之贝勒等。既非本部堂官。而在京堂官。又相距路远。无从稽查。遇有应修工程。虽照例派员查估。究未能核实妥确。殊非敬事之道。其如何俾有专属。及应修大小各工。如何稽察考核、以昭慎重之处。著该部详议具奏。　　

○又谕、上年江省被灾。米价昂贵。今距麦秋尚远。一时恐未即平。所有江宁驻防旗兵。月支饷银。或不敷买食。生计未免拮据。朕心深为轸念。著加恩按名借给一月饷米、以资接济。俟秋成后。于应支米内、分月扣还。该督酌拨米石。迅速放给。副朕优恤戎行至意。　　

○是日、驻跸禹山大营。　　

○丁丑。广东巡抚鹤年奏、巡河船、旧有班鸠炮四十四位。每位需兵三名演放。所装铅子。暨所到远近。与一名独放之鸟枪等。岁久绣剥。仍循旧式修造。不如改铸鸟枪。除折耗外、足敷枪料八十八杆。演时、余兵尚可协驾船只。铸工动支存营公费。再旧设守城堆房太少。禁门关系既重。弁兵居住隔城。呼应不灵。现并改设官厅。添建窝铺。俾有栖止。按期值宿。不得藉故旷班。报闻。　　

○予故致仁协办大学士尚书阿克敦、祭葬如例。谥文勤。　　

○是日、驻跸尚家庄大营。　　

○戊寅。江苏巡抚庄有恭奏、遵旨将江广米开粜。照例分别灾熟。酌减时价。而灾属中、再核情形重轻。以定减价多寡。自五分至一钱二钱不等。委员监粜。每户多不过一斗。防奸牙囤积渔利。报闻　　

○是日、驻跸新庄大营。　　

○己卯。孝贤皇后忌辰。遣官祭陵寝。　　

○谕曰、朕今于曲阜回銮、即由赵北口经南苑。恭谒孝陵景陵。各该衙门敬谨豫备。　　

○署山东巡抚白钟山奏、上年被灾邹县、滕县、峄县、济宁、金乡、嘉祥、鱼台、兰山、郯城、费县、城武、钜野、临清、寿光、乐安、潍县、十七州、县、卫、已蒙恩赈。请将灶地贫民。亦归于坐落州县。一体加恩。从之。　　

○是日、驻跸恩县大营。　　

○庚辰。谕、陕甘两省办理军需以来。所有驻防满营办解马匹。及裹带草料等项。颇多借垫。例应于饷银内扣还。但念陕甘上年收成歉薄。粮价未免稍昂。各兵应领粮饷。若一时扣抵。生计必多拮据。伊等趋事急公。宜加优恤。著西安、宁夏、凉庄、各将军。将各该营借垫数目。核实奏闻。准其暂借司库银两。先行弥补。分作三年扣还归款。以纾兵力。该部即遵谕行。　　

○谕军机大臣等、图桑阿、婪赃至二千余两。乃仅交银六十两。竟以无力题请豁免。该犯曾为知府大员。俸廉不薄。且所得赃私。为数亦多。若果毫无赀产寄顿。则伊之俸廉赃项。归于何处。是原参赃款。竟系悬坐冤抑矣。应令刑部、将该犯详加诘讯。如伊任内所得之项。实系花费无存。则花费亦必有项。应令伊开出。且此等劣员。亦不应仅以取结完案。仍听在旗。即当发往拉林阿勒楚喀种地。可传谕该部知之。　　

○又谕、上年浙江勘不成灾之杭、嘉、二府。所属地方。收成均多歉薄。地方官办理失之过刻。且该处一带。与江南松江灾地毗连。又势处下游。商舶不能辐辏。粮价未免昂贵。此时距麦秋之期尚早。青黄不接。小民口食拮据。亟为筹画接济。著传谕喀尔吉善。令其即行详查。现在实在贫乏之户。应作何设法筹办。俾穷黎不致失所之处。迅速奏闻。一面妥协办理。寻奏、浙省被灾。遵旨蠲赈。拨运平粜。现查杭、嘉、贫户。给与口粮。绅商捐输煮粥。小民口食可支。惟东作将兴。耔种缺乏。应按亩给借。仓谷粜后。存余无多。各州县有谷者借谷。无者照赈折给。秋熟免息徵还。得旨、览奏俱悉。　　

○又谕、浙江地方灾民无食。有于市肆街衢。攘窃食物饼饵之事。被攘之人。恐经官拖累。不敢声张。该管地方官、因系口食细事。不加惩禁。但此等贩卖小民。赀本无多。仅以自谋朝夕。而横被攫取。情亦可悯。且攘夺之风。尤不可长。著传谕该督抚、饬属留心稽查。量加禁约。俾知儆畏。至米船经过之地。有遮留邀截等弊。即不至聚众扒抢。亦当尽法重惩。俾商贾流通。不得稍为宽纵。总之赈恤不可不周。而刁顽亦不可不惩。著一并传谕知之。　　

○又谕、据黄廷桂奏、吐鲁番、并无蒙古占据。瓜州回民。各愿迁回。并称向与准噶尔交纳方物。即作每年贡献等语。瓜州回民。迁回吐鲁番一事。前已降旨。俟策楞、兆惠、于军务凯旋之便。先先吐鲁番地方情形。会同查勘、定议办理。今虽据额敏和卓、绘图呈览。著传谕黄廷桂、仍遵前旨。晓谕回民。今年仍令暂住瓜州。俟策楞等查勘之后。再为料理迁移。若此旨未到之前。已经迁移。则将此旨寄策楞等。听其查办。至伊等进贡方物一节。当稍示区别。如向隶二十一部落者。即系噶尔丹策零之人。今伊犁既经平定。自应奉贡方物。如原系噶勒藏多尔济、及巴雅尔等所属。此番迁回故土。应仍归伊等管辖。方为允协。俟策楞等查勘之后。再行详议妥办可也。著传谕黄廷桂知之。　　

○又谕曰、侍卫丹津。此次办理讷默库之事。甚属出力。著加恩授为散秩大臣。赏银一百两。归于察哈尔正蓝旗安置。仍交该总管、照从前安置厄鲁特之例。赏给产业牲只。其牲只未滋生之前。并赏给口粮一年。至丹津所属户口。及归并居住之兄弟等。并著阿兰泰等查出。同此次赏给讷默库之二十户人等。一并送至察哈尔安插。　　

○又谕、据策楞驰报、阿睦尔撒纳就擒。所有陕甘等处驼马。已降旨停办。但此时尚未得实在确信。倘或尚需策应。一经檄调。即需驰赴。不可不先事筹备。著传谕黄廷桂、令知此意。将作何密行调度。使缓急足恃之处。悉心筹画。一面办理。一面作速奏闻。但不得稍涉张皇。致传闻疑惑可也。寻奏、前恐凯旋需马。于甘、凉、肃、各标留六千匹。现仍以接济凯旋为辞。加留一万六千匹。恐军营急需。已解往二千匹。驼只、除赴各路运粮、及疲瘦之外。堪用者尚有一千四百只。再甘省因军需米贵。一闻擒贼。立减八九钱一石。臣恐此信不确。洩漏张扬。市侩居奇。依旧腾涌。一切俱慎密办理。得旨、甚善。　　

○山东登州镇总兵杨赞、以病解任。以直隶正定镇总兵马化正调补。以原任江南苏松镇总兵王澄、为正定镇总兵。　　

○是日、驻跸德州大营。　　

○辛巳。遣官祭先蚕之神。　　

○是日、驻跸新庄大营。　　

○壬午。赐扈从王公大臣、并直隶总督以下官食。　　

○谕军机大臣等、据哈达哈等奏、询问德善、遣往哈萨克。中途为乌梁海等阻止退回各情节。伊言语支吾。不能指出实情等语。从前德善闻乌梁海等谣言。不察虚实。即行退回。朕即知其怯懦无能。是以将伊革职。自备资斧。仍随顺德讷、前往哈萨克、效力赎罪。今观此奏。则乌梁海等。原不敢遽萌阻止之念。特因德善退缩不前。伊等始得逞其无稽之谈。德善即甘受其欺绐。遽行退回。如果乌梁海等、敢于阻止。何以遵檄、即办给马匹口粮。且德善果奋勉前往。即伊等有意阻止。亦断不为所惑也。前已令青滚杂卜、车布登扎布等。领兵前往。办理乌梁海等。著即谕知、将起意阻止德善之人。查明从重治罪。其余并著宽免。此等乌梁海。原属无知。不过使知所警惧足矣。再宰桑固穆扎布。亦系遣往哈萨克之人。伊遵噶勒藏多尔济所谕。令所属乌梁海等。将应行交纳一年税赋。办给马匹。以为遣往哈萨克之用。于此见噶勒藏多尔济。诚心筹办。实属可嘉。今因德善中途退回。与固穆扎布无涉。且现已另派侍卫顺德讷前往。无庸固穆扎布、与之同行。著即由彼处遣回游牧。传旨奖谕噶勒藏多尔济。其所属乌梁海等。应纳税赋。仍著噶勒藏多尔济收取。　　

○参赞大臣达勒当阿奏、回人总管阿底斯、侍卫岳苏布、阿布都喇伊木等、现至臣驻劄处。查俱系阿底斯戚属。宜遣从将军策楞。招降回众。并交去厄鲁特公色布腾等。或令仍回游牧。或令随营行走。惟散秩大臣齐巴克。系塔本集赛大宰桑。暂留此办事。报闻。　　

○以故杜尔伯特扎萨克一等台吉伯勒克子多底巴、袭爵。　　

○以故广西太平府属罗白土知县梁承烈子应乾、袭职。　　

○豁减江苏上元、江宁、句容、江浦、长洲、元和、青浦、阳湖、宜兴、荆溪、太仓、镇洋、宝山、镇海、十四州、县、卫、低瘠田地。一千三顷八十三亩额赋。　　

○是日、驻跸红杏园行宫。　　

</div>
    <div class="pagination">
<a href="清实录乾隆朝实录_page696.html">上一页</a><span>...</span><a href="清实录乾隆朝实录_page692.html">692</a><a href="清实录乾隆朝实录_page693.html">693</a><a href="清实录乾隆朝实录_page694.html">694</a><a href="清实录乾隆朝实录_page695.html">695</a><a href="清实录乾隆朝实录_page696.html">696</a><span class="current-page">697</span><a href="清实录乾隆朝实录_page698.html">698</a><a href="清实录乾隆朝实录_page699.html">699</a><a href="清实录乾隆朝实录_page700.html">700</a><a href="清实录乾隆朝实录_page701.html">701</a><a href="清实录乾隆朝实录_page702.html">702</a><span>...</span><a href="清实录乾隆朝实录_page698.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
