<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 392 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 392 页/共 523 页</h1>
    <div class="content">
○以吏部右侍郎秀宁、为翰林院掌院学士。　　

○以刑部右侍郎陈希曾、为国史馆副总裁官。　　

○以内阁学士熙昌、署仓场侍郎。　　

○以江西巡抚先福、为陕甘总督。漕运总督阮元、为江西巡抚。户部右侍郎桂芳、为漕运总督。调福建巡抚张师诚、为江苏巡抚。以刑部右侍郎陈预、为福建巡抚。调工部右侍郎江苏学政陈希曾、为刑部右侍郎。以内阁学士鲍桂星、为工部右侍郎。降江苏巡抚朱理、为内阁学士。兼礼部侍郎衔。　　

○命詹事府詹事王以衔、提督江苏学政。　　

○甲辰。加兵部尚书明亮太子少保。并赏双眼花翎。　　

○调正白旗蒙古副都统瑚图礼、为镶黄旗满洲副都统。镶红旗蒙古副都统齐布森、为正白旗蒙古副都统。以头等侍卫苏尔慎、为镶红旗蒙古副都统。　　

○加陕甘总督长龄都统衔、为伊犁参赞大臣。　　

○缓徵四川协同防堵之通江、南江、巴、广元、四州县、本年额赋。　　

○乙巳。谕内阁、上年九月十五日禁城滋事。逆犯祝现、在逃未获。屡经降上□日饬拏。祝海庆等、系祝现同族之人。在豫亲王裕丰府内当差。上年九月初旬。并曾至祝现家中。裕丰早应据实奏明、将祝海庆等交出询问。或用以作线缉捕。以期要犯速获。乃匿不奏闻。以至外闲传播、有祝现在豫亲王府内藏匿之言。前日朕派英和查拏祝海庆等三人。裕丰尚不知自请处分。昨复派绵课英和同赴该王府内查询祝现踪迹。本日绵课等覆奏查询情形。裕丰仍不自行奏请处分。实属糊涂不知大义。裕丰、著交宗人府严加议处。　　

○以拏获河南滑县逆犯王进道、赏武生李殿臣等武举。提督徐锟等、升叙有差。　　

○免直隶大兴、宛平、长垣、开、东明、五州县、上年随徵耗银。　　

○丙午。谕内阁、马慧裕等奏、请将湖北省委勘淤田升科之试用佐杂微员、量予鼓励。又另片奏、查拏纠夥抢夺聚众拒捕人犯之把总李万春、未将为首重犯生获、不敢遽邀议叙各等语。此二案办理失宜。未免有重文轻武之见。殊属非是。各省试用佐杂人员。督抚大吏。必须委办事件。方可觇其才具优劣。如果遇事奋勉。该督抚勤加委用。能者奖拔。不能者亦应澄汰。若委派一事。即奏请分别等次施恩。恐其中不免冒滥。该督等奏请鼓励之处。著不准行。至把总李万春带领兵丁。将聚众纠抢人犯捕获数十名。枪毙起意夺犯之魏第三。其纠众为首之高升一犯。亦因拒捕身受枪伤。在监病毙。该弁已属奋勉出力。乃谓其未能将首犯生获。声请无庸议叙。武弁临阵巢□刀贼。不能责以有生擒而无歼毙。何于捕盗而独事苛求乎。李万春著加恩以千总即用。先换顶带。以示奖励。　　

○平粜湖北当阳县、仓谷。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百八十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。三月。丁未。谕内阁、前因访缉逆犯祝现。查知豫亲王裕丰府内。有该犯族人祝海庆等当差。并伊护卫人等、有事前闻知逆谋之事、当将护卫拜绷阿、及祝海庆等、俱交军机大臣、会同刑部审讯。兹讯明上年九月初八日、祝海庆因事曾至桑垡。经伊族叔嵩山、告以祝现等习教谋逆等情。祝海庆次日回城。即向胞伯贵山述知。于初十日回明佐领善贵、参领伊精阿、及护卫拜绷阿等。拜绷阿等恐有不实。商令传到屯领催祝瑞、令其具结、再为呈报。拜绷阿先于是日面禀裕丰。裕丰漠不动念。答以俟查明再办。及至十六日善贵等带领祝瑞具呈。已在十五日滋事之后。裕丰接呈次日。复有不必声张之语。本日令管理宗人府王公、会同军机大臣、询问裕丰。裕丰亦答认前后情节属实。裕丰身为亲王。闻有首告谋逆重情。不速行具奏。又不转报宗人府及留京王大臣。迨事后接收呈词。仍隐讳数月不奏。实不知其如何居心。昏愦糊涂。罔知国家大义。至于此极著暂行革去王爵。交宗人府、军机大臣、大学士、六部尚书、会同议罪具奏。其拜绷阿、伊精阿、善贵、既经呈禀。则其咎重在裕丰。惟伊等彼此推诿。辗转取结。迟延数日。是其应得之咎。拜绷阿、善贵、俱著开复原官。伊精阿著回任。俱交兵部议处。嵩山于谋逆重情。首先举发。祝海庆闻知、即向该管处据实首报。均明于大义。嵩山祝海庆俱著加恩赏给护军校。贵山一同禀报。著赏给蓝翎长。伊三人俱拨在本旗大营当差。　　

○戊申。上幸万寿山。　　

○己酉。上诣安佑宫行礼。　　

○谕内阁、贡楚克扎布等奏、详查马匹牛羊亏缺数目、并自请议处治罪一摺。此项倒毙马匹牛羊。贡楚克扎布在任最久。上年福珠隆阿不谙情形。于严冬调查。贡楚克扎布亦不行阻止。咎无可辞。此时若令该总管等全数赔补。未为平允。且该蒙古等生计恐不免拮据。著将应赔数目分作十成。贡楚克扎布著分赔五成。福珠隆阿著分赔二成。无庸议处治罪。其余三成。著该总管等赔补。俱准照原议二年三年之限。分别完缴。所有报验皮张。著分赏牧厂众蒙古。俾资生计。　　

○又谕、庄亲王绵课等奏、会议裕丰罪名一摺。裕丰上年九月初十日闻知祝海庆等首告逆谋。若立时奏报。迅将匪党查拏。则十五日禁城之变。可以先事消弭。其功甚大。乃伊漠不关心。迟延不举。实属无福承受国恩。祇知回循疲元。反罹重咎。逮十六日接受呈词。维时钜案已成。然逆犯尚多未获。裕丰据实奏明。仍可令祝海庆等作线。将祝现各逆犯按名捕诛。何至逋逃日久。而伊泄泄如前。前转云不必张扬。实不知其是何肺腑。至前日事已访出端倪。朕特派绵课英和前往该王府查询。伊仍不知愧惧。拘泥进班日期。不即来园请罪。种种昏愦糊涂。罔知大义。皆出情理之外。绵课等议请将裕丰问拟杖流折圈。实属罪所应得。惟念伊祖豫通亲王多铎、从前在开国诸王中。勋绩最著。仰蒙皇考高宗纯皇帝复爵绍封。追配太庙。国家议功议亲。载在令典。朕推念旧勋。宥及后裔。裕丰赋性懵愚。不能复列屏藩。业已革去王爵。加恩免其圈禁。即令在王府外闲房居住。不准出门闲游。令其闭门思过。上年议罚王俸十年。除扣过本年春季俸银外。其余未扣者、著责令于两年内全数缴出。交纳部库。其应袭王爵。著宗人府照例查办。　　

○又谕、庆祥等奏、失察火器健锐两营官兵携带幼孩自请处分一摺。此次凯彻回京官兵。查明火器营携带幼孩仅二十余名。健锐营携带幼孩则有九十余名。两营之优劣。即此可见。庆祥、长庆、管带火器营。沿途曾申明禁令。其失察官兵携带幼孩。为数亦少。著交部察议。桑吉斯塔尔、积德、管带健锐营官兵。其携带幼孩。较火器营多至数倍。桑吉斯塔尔并自行携带一名。厥咎较重。念其攻克滑城时。首先登城。甚为奋勉。仍照前上□日交部议处。积德由健锐营员。擢任副都统。仍令兼管本营。统带征兵。乃沿途漫无约束。且年力就衰。不胜副都统之任。著降一级。以本营章京补用。　　

○以故喀尔喀车臣汗扎萨克亲王达尔玛锡里弟玛尼巴咱尔、袭爵。　　

○以内阁学士熙昌、兼镶白旗汉军副都统。　　

○庚戌。上御勤政殿德政。　　

○内阁学士齐布森、以读本错误。降二级调用。　　

○旌表守正捐躯河南新蔡县民陈有枚女陈氏。　　

○辛亥。谕内阁吏部议驳吴璥等请将道府二缺、改为题缺一摺。所驳甚是。运河道原系请上□日之缺。向多于记名人员内＜闲＞放。如果该员到任后。不谙河务。仍准该河督奏明更调。今遽请以此缺改为在外题补。岂奉上□日＜闲＞用之人。悉不知在外保题之人耶。若云初任人员。不谙缺分情形。则外吏孰不自初任始。其称职与否。存乎其人。亦非可一概论也。至东昌府本系部选之缺。上年曹定匪徒滋事。东昌境壤密迩。一切事务较繁。该抚奏请将嵇承群升补。朕特上□日允行。岂能因以为例。外省督抚遇地方偶有事故。往往于事后奏改缺分。不知地与事适然相值。该督抚平日留心整饬。则境壤胥臻宁谧。非将一二州县改＜闲＞为繁。即能于政治大有裨益。轻易旧章。殊属无谓。将此通谕各督抚知之。　　

○又谕、曹纶身为职官。甘心附从逆贼林清、谋为不轨罪大恶极。实从来所未有。其身已显伏国法。不可不将其逆迹书之＜闲＞册。俾令遗臭万年。著国史馆将该逆事实。编列逆臣传。以为乱臣贼予之戒。　　

○以鸿胪寺卿常亮、为内阁学士。兼礼部侍郎衔。　　

○以委散秩大臣棍楚克策楞、为正白旗蒙古副都统。壬子。颁御制书裕丰获咎事曰。去秋贼入禁城。非常大变。朕思逆谋已有二三年之久。勾结亦有数百人之多。京城内外官员旗民。竟无一人举首。诚不可解矣。列圣一百七十余年养育深恩。竟无一人念及。朕惟有仰天挥泪而已。今幸内安外靖。民气渐淳。仍有未获逆犯祝现等七十余犯。屡命严缉。尚未就获。祝现系豫亲王府屯居包衣。二月初闻有在府中潜匿之说。朕意断无此事。然世风卑下。人心浇薄。恐亦不免竟有意外之事。因加密访。得有端倪。乃命英和捕获祝海庆三人、始悉原委。案情毕露矣。癸酉季秋八日。海庆在桑岱遇见嵩山。密告祝现同林清陈爽等于十三日会齐、十五日进城造反之事海庆连夜回京。即告知佐领善贵护卫拜绷阿、拜绷阿即于初十日密禀裕丰。孰意视为泛常。寂然不动。仍令补写呈词。出具甘结。试思海庆三人、不过王府微末员弁。一闻此信。即行禀诉惟恐不及。乃裕丰从幼袭爵。受我皇考复还亲王天高地厚之重恩。陡闻此信。即应立时具摺、由驿速奏。十一日可至行在。朕立遣大臣究办。渠魁可获。逆谋可消。即不能全数就擒。断不至突入禁城。而裕丰居首功、受上赏、其勋直与乃祖等矣。即或计不及此。亦应速告留京王大臣、或管理宗人府王贝子公、或都统、或提督、彼若具奏。功仍归裕丰。傥若沉搁。咎在彼而不在裕丰。不意因循疲玩。酿成大变。此裕丰重罪一也。至十五日午时、逆贼犯门斩关。诸王大臣皆进内日夜守御。直至朕回宫后、始命归家。而裕丰于十六日潜回府第。拜绷阿等以呈词具禀。又不具奏。乃云事已至此。权且收存不必张扬。是何言欤。彼时逆犯皆未就获。若早呈出。亦可速擒伏法。以诛心之论责之。百口难辩。百身莫赎矣。此裕丰重罪二也。自九月至三月。隐匿原告在府。不令彼查拏祝现。及至官讯海庆得实。尚不请罪。朕差庄亲王及英和至府查起原呈。仍不请罪。具何肺腑。敢于如此。亲王虽尊。未必大过皇帝。太不知分量矣。此裕丰重罪三也。此非朕欲加之罪、过刻之论。实据事直书。无一字虚假也。尝观宗室王公功绩表传。乃祖豫亲王多铎、智勇超群。勋猷卓越。定鼎京师。收复南京。后以睿亲王事株连。降封信郡王。至乾隆四十三年正月。皇考特命追复亲王、及封号。并配飨太庙。豫亲王实开国功勋之首。朕敢不敬体皇考仁心。保全其后裔乎。裕丰虽失维屏维翰之道。国家原有议功议亲之典。况天潢同派。亦不忍自翦枝叶也。除明降谕上□日治裕丰之罪。朕保全宗族之心。不可不明示诸王大臣。能改因循积习者、为国家之桢干。不改者听之而已。天鉴在上。岂能逃罪乎。　　

○谕内阁、那彦成奏、据献县知县张翔禀称、有都察院委员汪象仁、步军统领衙门委员王大用、至署口称、访有逆犯于幅祥弟兄五人、寄居献县孙尔庄等情、经该县缉获于兆麟弟兄五人、与委员等会讯、于兆麟等极口呼冤、并有庄民李大法等八十余人赴县公保、该县询问汪象仁等有何凭据、惟称得自传闻、并未奉有刑部饬缉抄单等语。现在要犯祝现等六名、并其余次要逆犯数十名。日久未获。必应严密查拏。勿使一名漏网。承缉之员。访悉该犯等潜踪何处。即跟同眼线前往掩捕。或人少虑有疏失。密行知会地方官、派人协拏。均无不柯。若因奉委出境。不能速获正犯。沿途托名风闻。将寻常烧香社会、查拏一二起。以图暂时搪塞。且意存邀功。妄拏无辜。以伪乱真。尤乖禁暴诘奸之意。著传谕步军统领、顺天府、五城、各饬知所派员弁兵役、访拏要犯。务凭刑部单开年貌住址、确实踹缉。勿得滥及平民。徒滋扰累。其委员汪象仁、王大用、著都察院步军统领衙门传到询问、所缉于幅祥等有何指证。据实覆奏。其于兆麟等五人姓名。并著刑部查明、是否应缉之犯。迅速咨行该督、以凭核办。　　

○癸丑。上幸万寿山。　　

○谕内阁、吴璥等奏、请挑独山湖引渠、并堵筑泗河民堰、改挑直河一摺。独山湖承受附近各州县山泉坡流、并泗河有余之水。由昭阳湖递达微山湖、蓄水济运。近年来各处引渠。全行淤垫。每遇泉水长发。不能导引归湖。转致泛溢民田。自应亟为疏浚。又邹县境内泗河南岸民堰。因北岸淤滩挺峙。逼溜南趋。屡筑屡溃。亦应一律挑培。著照所请、将估需工银一万九千三百余两。先于司库地丁项下动支。饬令赶紧兴办。毋误本年伏秋汛期收水之用。该河督等仍随时严密稽查。毋令工员等有草率虚糜情敝□大。至此项工程。前任河督等、并未及早勘验。致有贻误。均难辞咎。除李亨特业已查抄外。所有前项动支司库银两、毋庸分年摊徵。著该河督等查明历任贻误道厅各员、分别摊赔归款。以示惩儆。　　

○又谕、昨因裕丰获咎。朕特制书事文一篇。并令阿哥等繙译清文。著发交管理宗人府王贝子公等、传知宗室人等、君臣上下。本属一体。宗室派出天潢。尤与国家休戚相关。裕丰因闻知首告叛逆、心存膜视获罪。诸宗室当以为鉴。各将所发御制文恭录清汉字各一通、存之于家。朝夕观览。俾咸知大义。毋负训言。　　

○又谕、富俊等奏、黑龙江邪教遣犯二百四十七名、具呈悔过出教、恳请饬部议减一摺。所奏谬误不可行。邪教自首免罪之例。系于未经破案之前。畏罪改悔。原可宥其既往。予以自新。若已经发遣之犯。皆系破案后审明治罪者。岂得因其具呈改悔。妄求减罪。若罪人皆可以改悔减免。岂重辟人犯、于勘定之后。亦可以悔过末减耶。富俊、苏清阿、俱著传上□日申饬。仍交部议处。所有该处邪教案内各遣犯。仍著该将军等严加管束。如有滋事脱逃者。即按律严办。勿稍姑息。　　

○谕军机大臣等、将攸铦等覆奏、粤省查办匪徒情形一摺。粤省地广民稠。良莠不齐。全在地方官实力整饬。以期渐革浇风。摺内所称六浮山及回肚面山二处、有商人黄大通等。铁厂锅厂三座、每处工丁一二百名、因恐人众难于稽查、俱饬令封禁、令该商将各工丁妥为遣散等语。所办尚未妥协。上年陕省南山匪徒。即因木商停工乏食而起。粤省山内铁锅等厂。该商等久已利为恒业。而工丁等亦藉以谋食。今骤加封禁。此数百名失业工丁。岂一二商人即能将其散遣、俾无失所。此等无藉游民。转致流而为匪。所有此数处厂座、无庸封禁。应官为设立章程。或编造丁册。令该商等递加保结。地方官再按季考察。使各贫民有糊口之地。又不致藏垢纳污。方为正办。又所奏专禁内地民人传习天主教一节。自应如此办理。天主教本传自外洋。该夷人居住岙门。自习其教。原可不必过问。惟该夷人若向内地民人传授。则恐其煽惑流毒。此不可不严切申禁。一经查出。不但将内地习教之人、按律惩办。其传教之西洋人、亦一并严惩。该督等总期张弛得宜、绥靖地方为要。将此谕令知之。　　

○礼部以宗室会试中额请。得上□日、取中三名。　　

○以故喀尔喀赛因诺颜辅国公齐旺达什子德勒克达什、袭爵。　　

○甲寅。谕内阁、为政在于得人。国家设官分职。内由卿尹以及曹司。外由督抚以及守令。咸得其人。则庶绩咸熙。自无隳事旷官之虑。朕昕夕旁求。惟以登崇贤俊、澄汰贪庸、为敷政安民之本。凡内任京堂大员。于召对时、觇其材品学识。量能除授。获收明试以功之效。至百职庶司。员数众多。焉得人人而识之。是在为之长者。秉公持正。奖拔贤能。为国家培养人材。共襄治理。方不愧以人事君之义。如司员保举外任。该堂官既列之荐章。朕即于此内＜闲＞膺方面。乃称职者固多。而滥竽者实亦不少。当保送之时。堂官等但以其年资合格。不肯严为甄别。一经外用。督抚等又以特＜闲＞之员。不肯轻加纠劾。任其贻误地方。于吏治民生。所关匪浅。近来诸务因循。内外一辙。推原其由。服官任事之人。因避专擅之名。遇事推诿。遂致疲玩成风。不知专擅者非其分内之事。越俎代庖。营私骫法。诚为法所宜惩。若以职分应尽之事。而相率退让。避溪刻之名。不严以率属。惧烦苛之谤。不勤以奉公。则旷误相仍。其害滋甚。岂荩臣为国之义乎。所有内外大吏。务各慎＜闲＞乃僚。勤修厥职。俾贤杰奋兴。庶明励翼。朕实有厚望焉。　　

○又谕、内廷行走亲王郡王等、较闲散王等差使繁多。仪亲王、成亲王、皆系朕兄。且年近七旬。若令诸王常川进内。朕心有所不安。若竟不令在内廷行走。似觉疏远。朕复不忍。嗣后仪亲王、成亲王、除遇大祀大典、朕御门办事。及所管衙门奏事带领引见日期照常进内当差外。朕出入圆明园。及各处拈香、临幸清漪园等处。均著不必随往。以示体恤。肃亲王永锡、近来办事留心。实属奋勉。永锡著加恩赏戴三眼花翎。在内廷行走。　　

○调兵部尚书明亮、为都察院左都御史。礼部尚书和宁、为兵部尚书。左都御史景安、为礼部尚书。　　

○命山东学政内阁学士黄钺、来京、仍在南书房行走。大理寺卿王引之、提督山东学政。　　

○乙卯。谕内阁、前据刑部奏、审讯王三等勾通天津铺户贩运米石出城、恐有回漕情敝□大。当降上□日交那彦成查究。兹据那彦成奏称、天津烟户稠密、惟藉商贩米石接济、刑部讯出该铺户卢德等、自上年四月至今、共买运细棱米一万四千余石、于全漕似无大碍等语。奸商私运米石出城。本干例禁。京城居民繁庶。百倍天津。此项私运稄米一万四千余石。若云可济天津民食。独不计都城民食骤少此数乎。况天津一带。为漕艘经过通津。正系回漕敝□大薮。岂可不严密查禁。著那彦成仍派员确查、该处私运米石。若实系细米零星售买。无庸究办。傥将粗米搀混。影射回漕。即严拏按律惩办。以除积敝□大。并著刑部将王三等再行提讯。该铺户等所买米石。如有卖给旗丁口漕情敝□大。即确讯某帮某丁、开单咨行该督按名查拏究办。　　

○丙辰。谕内阁、孙玉庭奏请将溢额兵米、粜价充饷一摺。云南嵩明等九州县溢额米石。因仓廒不敷。收贮民房庙宇。日久潮湿。难免霉变之虞。自应量为调剂。著照所请、将此项米石饬令各该州县按照市价就近粜卖。其粜获米价。随时解交藩库。报拨充饷。以归实用。　　

○礼部以会试中额请。得上□日、满洲取中七名。蒙古取中二名。汉军取中四名。直隶取中二十三名。奉天取中二名。山东取中十七名。山西取中十二名。河南取中九名。陕甘取中九名。江苏取中二十名。安徽取中十四名。浙江取中二十一名。江西取中十八名。湖北取中十一名。湖南取中八名。福建取中十二名。广东取中六名。广西取中六名。四川取中六名。贵州取中九名。云南取中九名。　　

○丁巳。谕内阁、从来兵制与国赋相权而行。我朝建设各省营兵。久有定额。其小有损益。亦皆就地方情形。随时酌定。惟乾隆四十六年添补名粮额缺案内、一时各省骤添兵六万六千余名。为数较多。迄今三十余年。于武备无甚裨益。而帑项已多用至四千余万。前曾降上□日令大学士、军机大臣、会同兵部将增设兵粮额数、酌量汰减、详议具奏、本日议上。朕披览摺内、现在各省额兵六十二万四千余名。较之雍正年闲、及乾隆四十六年以前、所增实多。自应酌加裁减。惟各该省地方情形。有今昔不同者。亦当熟思审虑。各就现在经制。参考先后所设兵数、汛防控制情形。将应汰应留。通盘筹画。庶饷不虚糜。而兵皆足用。著各省总督、山东山西河南巡抚、成都将军、河道漕运总督、各将所属标下各营、及该提抚镇协等营兵内、每省可以汰减若干。据实具奏。汇交原议大臣再行核议。寻奏、除直隶、安徽、山东、河南、陕西、甘肃、六省。及河东河标、或兵额本＜闲＞、或控制紧要、难以酌减外江苏裁额兵三百六十五名。漕标裁八十四名。河标裁二十五名。江西裁额兵一千八十三名。浙江裁额兵七百二十八名。福建裁添募暂设兵一千三百五十名。马五百六十匹。湖北裁额兵一千六百三十六名。湖南裁额兵一千五百五十四名。山西裁额兵一千八百六十五名。四川裁额兵六百三十名。广东裁马六百九十六匹。广西裁额兵六百三十名。云南裁额兵二千三百三十二名。贵州裁额兵一千九百五十八名。统计裁兵一万四千二百四十名。马一千二百五十六匹。每岁共节省饷乾银二十七万一千九百三十二两有奇。米三万七千五百五十五石有奇。从之。　　

</div>
    <div class="pagination">
<a href="清实录嘉庆朝实录_page391.html">上一页</a><span>...</span><a href="清实录嘉庆朝实录_page387.html">387</a><a href="清实录嘉庆朝实录_page388.html">388</a><a href="清实录嘉庆朝实录_page389.html">389</a><a href="清实录嘉庆朝实录_page390.html">390</a><a href="清实录嘉庆朝实录_page391.html">391</a><span class="current-page">392</span><a href="清实录嘉庆朝实录_page393.html">393</a><a href="清实录嘉庆朝实录_page394.html">394</a><a href="清实录嘉庆朝实录_page395.html">395</a><a href="清实录嘉庆朝实录_page396.html">396</a><a href="清实录嘉庆朝实录_page397.html">397</a><span>...</span><a href="清实录嘉庆朝实录_page393.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
