<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 386 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 386 页/共 505 页</h1>
    <div class="content">○补铸江西德安县儒学条记。从巡抚刘坤一请也。　　

○癸酉。上奉慈安皇太后慈禧皇太后幸漱芳斋。侍午膳。　　

○遣官祭文昌帝君庙。　　

○甲寅。谕军机大臣等、刘典奏、回逆分途窜扰。叠剿获胜。并贼窜北山。各营防剿情形各摺片。回匪马呼来一股。扰及同官宜君等处。经张佑庭等督队追剿。该逆由杨家店向甘境狂奔。另股马长＜?氵凤＞等由宜川窜偪澄城。复经张佑庭击退。韩郃地境。又有大股贼匪窜扰。刘端冕现已追抵韩城。著刘典即饬刘端冕、张佑庭等、视贼所向。合力夹击。迅图扑灭。北路延榆绥一带。贼踪纷窜。经喻步莲等督军追剿。并未大加惩创。刘典因李辉武所部未便调令远征。现已添募陕勇千人。克日成军。著即添派得力将弁统带前进。迅速剿办。此时老湘卓胜两军。粮运梗阻。回逆益肆狓猖。若不迅筹埽荡。恐前敌各营。军心不固。大局何堪设想。著左宗棠速将庆环一带妥筹布置。杜贼纷窜之路。务使运道疏通。官军无后顾之虞。方可一意进剿。该大臣老于戎行。谅不至漫无筹画。坐失事机也。安定击败之贼。窜至延水关。该处偪近河干。虽经晋省防军会剿南窜。难保不去而复来。著李宗羲檄饬防河将弁严密堵御。至韩郃澄各属沿河地方。漫滩处多。尤应加意防维。毋稍疏忽。将此由五百里各谕令知之。　　

○予陕西定边安定阵亡殉难知县李廷献、陆均、祭葬世职加等。各建专祠。定边典史毛福昌祭葬世职加等。附祀李廷献专祠。　　

○予陕西泾阳被戕福建知县喻梦兰祭葬世职加等。如阵亡例。　　

○乙卯。以福建南日捕盗出力。予知州潘文凤等加衔升叙有差。　　

○丙辰。春分。朝日于东郊。遣怡亲王载敦恭代行礼。　　

○谕军机大臣等、前因曾璧光奏、黔省兵饷不敷。请饬筹拨实款。当令户部议奏。兹据奏称、拟自本年三月为始。将四川原协黔饷五万两。改为月协银二万两。湖南原协黔饷二万两。改为月协银一万两。仍于福建税厘项下。每月拨银二万两。东海关六成洋税项下。每月拨银一万两。九江关常税项下。每月拨银一万两。其广东省每月应协银一万两。江苏省每月酌拨银一二万两。或数千两。仍令照常拨解等语。黔省军务。正关紧要。饷需亟宜接济。即著马新贻、英桂、瑞麟、吴棠、李瀚章、丁日昌、刘坤一、刘昆、卞宝第、丁宝桢、李福泰、按照该部奏定数目。严饬各该司道如期批解。不准稍涉延宕。至四川湖南旧欠协黔饷银。并著吴棠刘昆陆续筹解。毋误要需。将此由五百里各谕令知之。　　

○又谕、库克吉泰奏、前在西安办理军务。欠借驻陕军需局银两。请仍饬山西于河东道应解陕饷项下。划拨归款一摺。库克吉泰前在西安将军任内。办理军务。统带各营员弁兵勇。一律裁撤。所有动用各款。经该都统分别造册。埽数咨部核销。其不敷银二万一千三百两零。除该都统自将历年应支项下随时垫发。共用银六千三百两零。业经全数报捐外。尚有欠借驻陕军需局及各捐局银一万五千两。系暂为那用之款。亟应如数归结。浙江本有抵拨晋省应解该都统饷银一万两。不日可以解陕。著刘典、袁保恒、于此项饷银解到。即行归还各局。至欠借项下。尚短银五千两。既据该都统奏称无款可筹。亦是实情。著李宗羲督饬河东道查照从前应解该都统月饷。于现协西征粮台项下。划拨银五千两。由驻陕军需局。自行拨抵。以清款目。原摺著钞给刘典、袁保恒阅看。将此由五百里谕知库克吉泰、李宗羲、刘典、并传谕袁保恒知之。　　

○又谕、前因奎昌奏、历陈塔城分界实在窒碍情形。当交总理各国事务衙门议奏。兹据奏称、该大臣所陈六难两弊。虽非全属虚词。而塔城所属地方。岂可任其沦陷。请饬该大臣恪遵前旨。先行派员前往查勘。并酌拟办理等语。前派奎昌将塔城分界事宜妥为会办。嗣因俄人在哈巴尔阿苏私立鄂博。复经谕令按照图册。详细查勘有无侵占。若如该大臣此次所奏各情。未免因难退缩。异时塔城收复。而所属地方。早被俄人潜行占踞。其患何可胜言。即著奎昌迅派明白晓事之员。先行前往。查明该国所立牌博。是否与同治三年明谊所定红线相符。如其中有被侵占之处。并著绘图贴说。迅速奏闻。酌核办理。不准再涉推延。贻误大局。原摺著钞给阅看。将此由五百里谕令知之。　　

○又谕、总理各国事务衙门奏、法国使臣。藉兵要挟。渐不可长。请饬各省遇有外国案件。持平速结。并请饬地方官于传教事件先事防维。列入考成。及请饬江苏福建迅办英国未结各案各摺片。上年法国使臣罗淑亚因四川等省教案未结。自行出京。携带兵船。赴安徽江西等省。不过数月。各案俱结。该使臣现在回京。颇鸣得意。是其轻视中国官吏。已可概见。传教各案。牵涉民人。即系地方官分内应办之事。乃积习相沿。因循推诿。日久不结。致令该国使臣藉兵要挟。此风何可渐长。傥各国闻而效尤。后患伊于何底。且恐奸民乘机簸弄。更形掣肘。而中国官吏办事泄沓之风。亦足贻诮外洋。著各该将军督抚通商大臣等严饬所属。遇有中外交涉事件。即认真查办。持平迅结。毋得仍前延宕。致外人得以藉口。况现在英国使臣威妥玛钞录上海新闻纸。以罗淑亚催办各省积案有效为词。则该国未结各案。岂可听其迁延。著文煜、英桂、卞宝第、马新贻、丁日昌、将台湾贩运樟脑等案克日办结。毋贻该国使臣口实。嗣后各该省遇有交涉案件。并著各该将军督抚饬属勒限完结。以弭后患。至传教一事。流弊固多。而地方有司。如能先事图维。经权互用。未尝不可杜其干预。著各该将军督抚大臣等密饬地方官。遵照前次总理衙门通行成案。悉心体察。豫为经理。傥能办理妥协。即准其与催科抚字一例考成。以冀挽回积习。用弭衅端。原摺片单共四件。均著钞给阅看。将此由六百里各谕令知之。　　

○以捐垫军饷。予前任西安将军热河都统库克吉泰优叙。　　

○丁巳。谕军机大臣等、文煜等奏、筹办运济京仓米石。请援照成案办理一摺。本年闽省筹款购米。运赴京仓。据文煜等奏称、一面派员仍赴上海台湾等处。一面招商采购。共办粳米籼米十万石。运津交收。请在闽海关四成洋税项下。拨银采办。并请援案免厘。及派员赴津会收等语。所办均与成案相符。此次该省赴上海采办之米石。即著丁日昌转饬苏松太道遵照同治七年成案。给照免徵厘税。查验放行。其采办银两。著准于闽海关四成洋税项下。动拨银十五万两。以供采办。至运通剥价等项。即由文煜等筹交道员吴大廷转解。该省米船。不日即可抵津。著曾国藩、英元、毕道远、崇厚、劄饬天津道先期豫备。一俟船只进口。即会同闽省委员随验随运。不准稍涉延误。将此各谕令知之。　　

○又谕、福济等奏、请复乌科二城岁饷定额一摺。据称乌科二城官兵台站经费。岁需八万五千两。向由晋省拨银二十万两。陆续转运。自咸丰五年改为分年拨银六万六千余两。日久相沿。未能复旧。边野苦寒。兵丁口粮匮乏。恳复岁饷定额等语。频年乌科二城。军书络绎。官兵困苦情形。朝廷实深轸念。著李宗羲督饬藩司将庚午年乌科经费八万五千两。赶紧如数筹解。其同治二年后递欠之饷。并著该抚酌量补拨。以资接济。将此由五百里谕令知之。　　

○以奉天连云岛捕盗出力。予防御乌勒熙春等升叙有差。　　

○予湖南宝庆殉难绅民岳耀南等暨妇女七百九十名口分别旌恤如例。　　

○戊午。谕军机大臣等、定安奏、嵩武军剿贼叠胜。金顺奏、官军攻拔王家疃附巢贼垒。暨剿办北路窜逆情形各一摺。王家疃庄踞逆。恃有外援。叠于正月十一十七等日。纠党窜扑。均经金顺张曜督队击退。其马步援贼。亦经官军奋力截剿。被创败逃。办理甚为奋勉。即著金顺会同张曜督率各军。乘此声威。步步进偪。攻拔坚巢。至金顺所奏上年十二月闲攻克附巢四垒情形。业据定安奏到。大略相同。官军奋勉争先。深堪嘉尚。第军士阵亡至一百二十余名。受伤至六百余名。实深廑念。金顺等务当于勇往之中。寓慎重之意。庶精锐不至渐耗。沙金托海以西。贼踪出没无常。各营军火粮饷。时形梗阻。定安已饬保英马队驰赴舍太一带驻扎。并由宋庆派拨五营。令刘廷督带。由哈拉寨启队。即著定安饬令刘景芳一军即日西进。会同各军。将北路窜匪悉数芟锄。疏通粮路。并督饬马升等沿河各队。严加防范。毋稍疏虞。金顺另片奏、河南候补道汪景度历著战功。请交部存记等语。汪景度著交军机处存记。将此由五百里各谕令知之。　　

○予甘肃甯夏阵亡提督杨春祥祭葬世职加等。谥果壮。于死事地方暨原籍建立专祠。　　

○己未。遣官祭贤良祠。　　

○谕军机大臣等、苏廷魁奏、请拨庚午年另案工需银两一摺。运河另案工程。自试行河运后。每年拨银五万两。嗣因办理军务拨不足数。半由道厅垫办。本年江北所运米石加增。该处应行修补之工。较前尤多。亟应如数筹拨。著丁宝桢按照历年请拨之数。饬令藩司迅速如数拨发。以济要需。并将同治五年欠拨银六千一百余两。六年欠拨银二万余两。七年欠拨银三万二千八百余两。八年欠拨银二万二千七百余两。陆续拨发。归还垫款。不得再有蒂欠。将此谕令知之。　　

○以太仆寺卿刘有铭为太常寺卿。　　

○派兵部尚书郑敦谨、仓场侍郎英元、前往天津验收海运粮粮。户部左侍郎魁龄前往通州会同仓场侍郎毕道远办理验收事宜。　　

○庚申。谕内阁、前据左宗棠奏、广东陆路提督刘松山进剿甘肃马五寨回匪。中炮阵亡。当经降旨将该提督优恤予谥。入祀京师昭忠祠。并于陕西等省立功地方建立专祠。其战绩宣付史馆立传。兹据曾国藩奏称该提督宣力最久。忠勇迈伦。并胪陈咸丰九年以后。未经具奏各事迹。览奏尤深惋惜。所有该提督战绩。著再行宣付史馆。仍于本籍建立专祠。以示表彰忠烈至意。　　

○辛酉。谕军机大臣等、金顺奏、回众被嗾变乱。纠合陕回滋扰。请饬豫军来甯会剿。并请饬山西筹拨饷银军火。及击剿距援各回获胜。河狄逆回北窜。请饬拨黄金山所部粮饷各摺片。甯郡昌贵各堡降回马万选等为马化漋诱使复叛。窥伺城防。并图扰绝粮路。经金顺督率常福等军抄击。该逆遁回新渠。现在甯郡防兵无多。陕甘各回。麕集甯灵。宋庆一军。素称得力。自应移缓就急。以资应援。著定安、李宗羲、咨令该提督亲率十数营。兼程赴甯会剿。其古城皇甫川一带。仍著留营驻守。后套一路。亦关紧要。并著定安迅饬乌尔图那逊督率所部马队。会同嵩武军防营。于磴口至石觜山一带往来梭巡。以杜逆踪旁窜。王疃回众。虽屡经金顺张曜督军击退。而黄河西岸各股贼匪。均欲分路援救。河狄贼目。又率众北来。已距金积堡不远。米拉沟逆回。亦至中卫之西芦塘地方。是甯灵各军。内外均受牵掣。非将甘回截击。甯境不得肃清。著左宗棠斟酌情形。迅拨劲军。将河狄出窜之贼相机剿洗。毋任挟众北来。致甯防益形棘手。其平罗县城。即著金顺檄令王玉山赶紧前赴。实力防守。王家疃庄。现经官兵围扎。该署将军当会同张曜稳慎进攻。计取坚巢。毋徒耗伤精锐。甯军粮饷两缺。定安即饬归绥道无论何款先行筹粮六千石。觅雇驼只。交宋庆护带前往。仍一面催令该提督整队西行。毋稍延缓。金顺所派副将邓得胜等在晋催提粮饷。即著李宗羲迅筹银十万两。并火药二万斤。及火绳铅丸等件。交该委员等星解回营。以资应用。黄金山所部。现在留防中卫。待饷甚殷。著袁保恒查明该军应领饷项。赶紧如数拨交委员陈祥胜承领。派员解甯转给。不可稍涉推延。致有哗溃之患。将此由六百里谕知左宗棠、定安、金顺、李宗羲、并传谕袁保恒知之。　　

○又谕、金顺奏、请饬江苏迅拨炮位等语。甘肃甯夏回寨。经金顺督兵进攻。数月未克。亟需锐利火器。江苏从前铸造开花炮。最称得力。著丁日昌迅拨子重七八十磅大开炮五尊。子重三四十磅小开炮五尊。配齐开花子三楞药。及一切器用。并多配子药。派员由海道运至天津。交金顺所派之员领解赴营。即由该抚选派善于开放之弁兵十余名。随同前往。俾资攻剿。毋稍迟误。其运费及弁兵口粮。并准该抚作正开销。将此由六百里谕令知之。　　

○又谕、金顺奏、请饬天津购办洋枪药等语。前因金顺军营需用洋枪二千杆。已令崇厚如数购买。现在该军营攻剿正亟。需用洋药洋火甚多。著崇厚迅即购办洋枪药一万磅。大铜帽一百万粒。一并交金顺派来委员领解回营。以资应用。毋稍延缓。将此谕令知之。　　

○命伊克昭盟长扎萨克贝子巴达尔琥在乾清门行走。　　

○准前任浙江布政使沈兆澐重与鹿鸣宴。赏加头品顶带。　　

○壬戌。孝昭仁皇后忌辰。遣官祭景陵。　　

○谕军机大臣等、都兴阿等奏、游民滋扰朝鲜。派员查探一摺。朝鲜国碧潼城管小坡儿镇地方。突有游民前往抢劫。烧毁民房六七十家。聚集至七百余人。械斗滋事。该游民由浑江口过江。何以该管员弁毫无觉察。似此玩愒因循。不但启外邦轻视之心。且恐匪徒纷纷出境肆扰。致肇衅端。尤属不成事体。奕艾现已就近带员出边。著饬令严密侦探。务将滋事根由。详细查明。相机妥办。不准敷衍了事。协领毓昌既统马队赴孤山附近弹压。遇有前项游民窜遁。立即查拏惩办。以安地方。至古尼音布等本系办理边务之员。此时边外既有游民生事。自应赶紧出边。及早经理。著都兴阿等迅即催调。毋任迟延。该将军等仍当随时认真查办。以肃边防。将此由五百里各谕令知之。　　

○以镶蓝旗蒙古都统庆春署镶白旗蒙古都统。齐齐哈尔副都统宝善、头等侍卫忠德、署镶黄旗蒙古副都统。　　

○以正白旗汉军副都统安住署右翼前锋统领。　　

○旌表守正捐躯直隶顺义县民妇吴侯氏。　　

○癸亥。谕军机大臣等、御史李德源奏、风闻直隶吴桥县暨甯津东光一带。匪徒聚众抢掳。来去无常。吴桥盗风尤甚。竟有匪众数百人明火持械抢劫近城铺户居民刀伤事主之案。该县知县。置若罔闻。赃贼日久无获。请饬直隶总督查参等语。盗贼横行。最为地方之害。必须认真缉捕。方能除暴安良。若如该御史所陈。是地方官捕务废弛。讳盗不报。实属不成事体。著曾国藩严饬该管道府查明吴桥县抢案。是否讳匿。赃贼曾否弋获。据实参奏。其甯津东光等处匪盗。并著饬属一体严拏。毋任一名漏网。将此谕令知之。　　

○又谕、李宗羲奏、回逆窜陕。晋省兵勇凭河堵击一摺。前因贼匪窜至延水关。该处偪近河干。并以韩郃澄各属沿河地方。漫滩处多。谕令李宗羲加意防维。现在贼匪二三千人。由韩城西乡窜出山口。分扰榆林茶峪等渡口。因晋防严密。旋由朝邑退窜同州之庄里村。该处距河仍近。著李宗羲懔遵前旨、檄饬防河将弁严密布置。实力梭巡。不可稍涉疏懈。贼匪骎骎南向。有扰及腹地之势。刘典务当督饬各军。觇贼所向。认真埽荡。迅殄逆氛。北路延榆绥等处贼情奚若。并著刘典严饬喻步莲等军迅速剿办。毋令该逆日肆蔓延。将此由五百里各谕令知之。　　

○乙丑。遣官祭历代帝王庙。　　

○谕军机大臣等、刘典奏、官军截剿北山回逆叠胜。并击败马呼来回股。暨遵旨疏通运道。请饬蒋东才移扎甯条梁各摺片。北山回逆。经刘端冕各军击败后。奔窜大荔华州等境。复经官军击退。旋扑高陵。绕由泾河上游西窜。张佑庭等连战皆捷。该逆败走武功。李辉武又于乾州武功交界地方败之。逆众乱窜。现在刘端冕等分路追剿。陈照台由盩厔沿河扼剿。即著刘典严檄诸军乘胜前进。与吴士迈所部分投兜击。以期悉数歼除。北山为匪徒跧伏之区。虽经喻步莲等追击获胜。而山路纷歧。诚恐官军远去。土匪游勇。又复句结滋扰。该署抚仍当督饬喻步莲等军实力摉捕。毋令萌櫱潜滋。马呼来一股。诇知马长＜?氵凤＞等扰及韩郃。回踞杨家店。经黄超群等夜捣贼巢。贼败向石底子窜去。复聚距转角地方。陈鸿藻等率队围攻。杀贼殆尽。并追贼至甘肃正甯县属之山河镇。该逆窜向甯州。剿办尚属得手。其马长＜?氵凤＞等股。此时是否窜扰同境。仍著刘典檄饬在事将士确探贼踪。合力剿洗。以保腹地。甯条梁为运道所关。该署抚请将蒋东才五营移扎该处。腾出成定康一军进驻定边。自系为疏通粮路起见。惟前据金顺奏甯灵军情紧急。已令定安等咨令宋庆赴甯会剿。并留营驻守皇甫川等处。以固晋防。该军营数无多。势难将进驻义合之蒋东才五营远为移扎。左宗棠现抽张福齐所部六营回陕防剿。即著该督酌量情形。再筹一军。会同张福齐及靖边鄜州各营互相联络。俾粮运得以畅行。其石湾镇靖堡甯条梁等处存粮。著刘典即饬成定康等运赴前敌。以资接济。龙锡庆既令挑选降卒。编立四营。著饬令认真训练。毋得有名无实。将此由六百里各谕令知之。　　

○又谕、前因肃州回匪不时出关扰害。恐成禄带兵不能得力。谕令左宗棠派员往查。并谕知成禄将存营兵勇严加裁汰。听候谕旨、兹据该提督奏称、存营兵勇裁汰后尚存三千一百名。久经行阵。可期得力。若使长征。实属不敷。候旨遵行等语。关外地方辽阔。三千兵勇。原属不敷分布。傥令成禄另行添募。未必有裨实用。而藉端索粮。扰累地方。恐先在所不免。且所部兵勇。及收抚回众。亦不能恪守军律。前据文麟、景廉参奏。已谕该大臣派员赴肃州查明。即著迅速覆奏。毋稍迟误。关外哈密巴里坤二城。独力难支。能否派得力之军先行出关。与文麟等协力驻守。仍著左宗棠恪遵前旨。统筹全局。随时具奏。成禄应否撤回。或酌留该大臣军营。其所部勇丁三千余名。是否可以留用。抑或遣撤之处。均著左宗棠平心核议。据实奏闻。将此由六百里谕令知之。　　

○又谕、奎昌奏、安插扼鲁特人众。请仍照旧章办理一摺。前据锡纶奏、扼鲁特人众。不愿东徙。业经妥为安插。其后集人众。方议安插青格里河。而该人众值放赈之期。不到者五百余人。查系自行东徙乌里雅苏台。所余一千数百人。亦渐次行动。此项人众。既愿东徙。自不如因势利导。俾得相安无事。著福济、荣全、于该人众到乌后。仍照前奏五处分安章程。迅筹安插。分散约束。毋使滋生事端。以弭后患。至此项人众。究由何处聚集科城。何以锡纶前奏该人众不愿东徙。今又纷纷徙去。并著福济等查明具奏。其余未徙人众。应如何安插之处。即著奎昌、文硕、妥筹办理。将此由五百里各谕令知之。　　

○以甘肃克复肃州城出力。予总兵官陶生林、赵德正、以提督＜??闲＞放。赏佐领奎光等花翎。守备高忠和等蓝翎。余加衔升叙开复有差。　　

○以陕西米脂剿办回逆土匪获胜。复总兵官刘厚基、道员成定康等职。赏同知童兆蓉等花翎。典史远有望蓝翎。余升叙有差。　　

○丙寅。谕军机大臣等、左宗棠、穆图善奏、中卫防兵。击贼获胜。现饬援剿北路一摺。甘肃中卫县境。突有回匪五百余人。由沙坡冲出。攻扑民堡。经总兵黄金山派队迎击。贼匪败遁。复于大板槽地方。击败窜贼。防剿尚为出力。惟据捦贼供称。此次系米拉沟撒回率众欲援金积堡。并断中卫粮运。分股先来探信等语。逆谋诡谲。恐其大股续来。乘虚窜突。亟应严密堵截。以遏狂氛。黄金山所部。现因雷正绾军接仗失利。已带两营前往援救。自系先其所急。著穆图善饬令该总兵迅即督队疏通北路。将广武峡口相机攻复。毋令贼匪久踞。中卫地关紧要。所有留防各营。尤宜加意防守。以期周密。至雷正绾接仗败挫。广武峡口。被贼盘踞。未据左宗棠奏报。现在该处军情贼势若何。著该大臣详细查明具奏。雷正绾兵力较单。该大臣仍当随时策应。毋稍膜视。将此由五百里各谕令知之。　　

○署浙江巡抚杨昌浚奏履勘三防塘工。业经择要填筑。现仍分饬赶办。报闻。　　

○补行同治七年大计。陕西卓异官八员。不谨官一员。才力不及官一员。年老官二员。分别议叙处分如例。　　

○以诬揭长官。革湖南守备游占鳌职。遣戍军台。　　


大清穆宗继天开运受中居正保大定功圣智诚孝信敏恭宽毅皇帝实录卷之二百七十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。三月。丁卯朔。上诣绥履殿问慈安皇太后安。平安室问慈禧皇太后安。至丙申皆如之。　　
</div>
    <div class="pagination">
<a href="清实录同治朝实录_page385.html">上一页</a><span>...</span><a href="清实录同治朝实录_page381.html">381</a><a href="清实录同治朝实录_page382.html">382</a><a href="清实录同治朝实录_page383.html">383</a><a href="清实录同治朝实录_page384.html">384</a><a href="清实录同治朝实录_page385.html">385</a><span class="current-page">386</span><a href="清实录同治朝实录_page387.html">387</a><a href="清实录同治朝实录_page388.html">388</a><a href="清实录同治朝实录_page389.html">389</a><a href="清实录同治朝实录_page390.html">390</a><a href="清实录同治朝实录_page391.html">391</a><span>...</span><a href="清实录同治朝实录_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
