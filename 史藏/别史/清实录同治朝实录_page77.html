<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 77 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 77 页/共 505 页
  </h1>
  <div class="content">
   ○壬申。谕议政王军机大臣等、英桂奏、回匪突过陕省洛河。窜扑朝邑。副将哈连升被逆回拥往匪巢不返。以致敷水镇营盘被陷。万一潼关有失。秦晋壤地毗连。防守更无把握。请饬多隆阿速由河南淅川厅直趋潼关。相机防剿。并据爱仁、王茂荫奏、请饬多隆阿扼守潼关各等语。多隆阿一军。所部本属无多。现在移师入关。于商南一带。尚能兼顾。若捻逆由洛西直趋陕州灵阌。抄袭该将军后路。多隆阿既有鞭长莫及之势。而豫省兵力。又甚不得力。应如何抽拨劲旅。调赴河洛以西。力扼捻逆西窜。为多隆阿后路援应之处。著僧格林沁妥筹兼顾。至山东门户。关系紧要。仍著该大臣严密堵御。毋稍松劲。将此由六百里加紧谕令知之。　　

○又谕、胜保奏、咸阳进剿。攻克马家堡。及普马寨等贼巢一摺。并另片奏、请将成明所带京兵步队撤回。该营月饷。由山西改解胜保大营。一手经理等语。乃本日成明驰奏回匪大股。攻扑同朝。力击不退一摺。据称朝城万分危急。副将哈连升被贼掳去。潼关亦有被围之信。现在同朝粮尽援绝。该提督咨报胜保拨军援剿。相距潼关仅六十里。而送文夫役三日未回。文报为之不通。不得不径行驰奏请援等语。同朝一带滨河。与晋省毗连。最关紧要。节经谕令胜保亲自出省。前往布置。本日所奏咸阳剿匪情形。未及同朝一语。转欲将成明步队撤回。月饷移归大营经理。详阅成明摺内节次咨报胜保贼渡洛河、及扑扰郡城等情。何竟置若罔闻。以致逆氛日肆猖獗。刻下马家堡等贼巢虽破。贼或被击东趋。或因官军全势在西。专将大股乘虚扑犯关门。及滨河要地。均在意计之中。胜保督兵日久。平时自诩方略。所谓通盘筹画洞悉贼情者安在。胜保渥荷优容。重加委任。于所奉谕旨。视若弁髦。叠经指示同朝一带紧要地方。犹敢漫不经心。始则安坐省垣。继因屡催出省。明知咸阳一路。有雷正绾足以调度。不能遵旨亲赴同朝。与雷正绾东西齐力。以收夹击之效。俾贼得以蹈瑕乘闲。因成明兵力单弱。恣其凭陵。若贼由该处涉河。扰及晋省完善地方。或竟大股偷渡北犯。该大臣自问当得何罪。并何颜面以对天下。著胜保仍懔遵前旨。迅即亲往同朝。并调拨劲军力筹战守。以图保全。如该郡县或有疏失。及令一骑一贼渡河北窜。惟胜保是问。苏家沟等处进剿机宜。即著雷正绾乘胜进取。妥为筹办。潼关情形紧急。已谕多隆阿即由淅川入关扼剿。系为关门形胜。关系秦晋豫数省咽喉。缮守既定。方可令由关以西节节进剿。此时情形万紧。断难兼顾同朝。胜保尤不得以该将军入关。辄将同朝责任。希图诿卸。且令多隆阿即能以余力兼顾同朝。胜保更复何颜以对。另片奏恳仍令瑛棨帮办军务。及将成瑞交熙麟查办各等语。均属非是。若以军务地方。必须联为一气。方能剿贼。如官文曾国藩等。以统帅而兼封圻。则僧格林沁之在豫省。未闻必以抚臣帮办。豫省官吏。尤称疲玩。僧格林沁督军。所向有功。则又何说。且据所称司道等官。一味搪塞。町畦难化。牧令安于泄沓。积习相沿。瑛棨所司何事。何竟不能力图整顿。加之督率。若于军务事宜。及劝捐等项。该抚辄敢任令该地方官意存观望。或迹涉把持。试问所居何心。胜保犹得谓瑛棨之能顾大局耶。所请断不准行。其已革甘肃提督成瑞。仍照刑部拟定罪名。迅速解京。正在寄谕闲。英桂及爱仁、王茂荫、均各驰奏潼关紧急。所陈大略相同。回匪肆扰华阴一带。潼关关门已闭。是其情形愈加紧急。同朝更切望援。该大臣务即力图补救。毋再玩忽。谓朝廷宽典之可幸邀也。将此由六百里加紧谕令知之。　　

○又谕、成明奏、回匪大股攻扑同朝。力击不退。请拨兵助剿一摺。同朝及潼关一带地方。界连晋豫。设被贼匪占踞。延及邻疆。办理益形棘手。本日已由六百里加紧谕知胜保。令其由咸阳分拨兵勇。亲行督带。迅赴同朝援剿。其咸阳一带。责成雷正绾督办。惟胜保专赴同朝。而潼关一路。总难兼顾。该处城垣。现被贼围。防兵本属无多。主将又为贼掳。深虑兵心涣散。守御难期坚固。现在陕省军情。万分紧急。著多隆阿督率所部。星夜驰赴潼关。力解城围。以保晋豫门户。并由潼关以西。节节进剿。将回匪力加埽除。以免蔓延。此事关系紧要。多隆阿务当克日拔营前往。以顾大局。不准稍事迁延。前据多隆阿奏、武关守将马斌舍关登寨。李云闻警先逃。阎丕敏以铅子火药馈贼。当经明降谕旨将马斌李云革拏。交胜保、雷正绾审明。按照军法严惩。并将阎丕敏即行正法。兹据胜保奏称、李云马斌。均曾带兵击贼。并无先避情事。马斌所据磨沟岭。亦系河道要隘。阎丕敏济贼火药。亦无实据等语。仍著多隆阿将该革员等调取严讯。如情罪属实。即遵前旨办理。胜保原片。著钞给阅看。正在寄谕闲。续据爱仁、王茂荫、并英桂奏称、陕回狓猖各一摺。潼关被围。乏人防守。盼望援军甚急。多隆阿务宜懔遵谕旨。星驰前往。先据秦晋豫三省要口。相机进取。毋得视同寻常军务。稍涉迁延。该将军忠勇性成。素顾大局。必不至昧于机宜也。将此由六百里加紧谕令知之。　　

○又谕、成明奏、回匪攻扑同朝。请拨兵剿一摺。逆回凶焰甚炽。陕省东路。甚形吃紧。胜保本日奏到。亲赴咸阳。攻克马家堡等寨。大获胜仗。西路军情。颇形得手。该逆既被惩创。难保不悉众东趋。且王阁村等处。均为回匪巢穴。势必力图分扰东路。以冀牵掣我师。成明所统京兵。及张宝禧王永庆等兵勇。约计已三千余名。战虽不足。守尚有余。该署提督务当激励各营。并督同该地方官严密固守。毋得藉口兵单。稍有疏虞。致干罪戾。其晋省蒲州濒河一带。并著英桂饬令各员。加意严防。以保完善。傥有一骑一贼偷渡。惟英桂是问。现在陕省东路情形吃重。潼关又复戒严。豫省河洛之贼。若再句结图窜关中。剿办更形棘手。郑元善驻扎洛阳。责无旁贷。著将河洛一带贼氛。迅速埽除。傥任贼蔓延。或与潼关逆回句合。再扰秦疆。恐该抚不能当此重咎也。英桂请调之直隶正定兵五百名。及招募正赵定三属练勇。并已谕知文煜妥为选募。惟此项兵丁。为数究属无多。英桂前请募之楚勇三千名。仍著妥速雇募。以期厚集兵力。将此由六百里加紧各谕令知之。　　

○又谕、恩麟奏、陕西逆回图窜甘境。现在实力堵御。并派兵剿捕甘省平远所匪徒一摺。陇州回匪。图窜甘境。前经恩麟调河州兵一千名。派参将范玉春等管带。在秦陇交界处所。扼要堵截。该匪究由何处过山。窜扰甘境。范玉春等何竟毫无觉察。著恩麟查明。如有弃险纵贼情事。即行从严参办。张家川是否被贼窜扰。并著查明具奏。此股贼匪。即责令琫武等赶紧剿灭。毋任延玩。其平远所等处之贼。为数尚不甚多。恩麟已添调劲旅。分派各处剿办。奕梁复调派满营甲兵一千五百名。足资战守之备。恩麟务当振刷精神。严督在事文武。实力剿洗。以期渐就肃清。傥任贼蔓延。惟恩麟是问。熙麟现已行抵何处。潼关一带。情形甚紧。该督如行抵潼关。即著统现有之兵。暂行督办防剿。俟多隆阿一军到后。再行前赴甘省。回汉民投递呈词。原未可尽信。至同知屈升之激变情形。前已谕令查办。如实有任信家丁勒捐激变等情。即著严参治罪。恩麟另片奏、留经文岱暂驻兰州。帮办防剿事务。著照所请办理。将此由六百里谕知熙麟、并传谕恩麟知之。　　

○又谕、前因川匪窜入陕西甎坪厅。并由子午谷窥伺省垣。官军迎击获胜。该逆势图回窜。叠经谕令胜保。饬副将王佐臣跟踪追剿。骆秉章饬易佩绅。及派出各军奋力夹击。毋令与洋县踞匪句结。兹据胜保奏称、王佐臣带队追剿郭逆。由盩厔县属之黑水峪一带。连日痛加截击。该逆败窜河西。官军渡河穷追。至萧家寺地方。会同民团沿途追斩。至郿县之高店镇。复悉力兜剿。斩馘甚多。余匪约千余人。分窜宝难凤县山中。欲由小路图窜回川。已飞咨骆秉章等分兵截剿。陕省回逆肆扰。剿办需兵。王佐臣等军。已令星夜回至咸阳听调等语。宝凤一带。山路崎岖。马队未能得力。王佐臣等既经胜保调回咸阳。恐余匪乘闲窜回川境。或与洋县踞匪句结。复至蔓延。著骆秉章迅饬易佩绅一军。尽力摉剿。将此股零星散匪。悉数就地歼除。毋留余孽。其川省毗连宝凤各山隘口。亦著督饬派出各军。严密截剿。毋任由汉中回窜川境。将此由六百里谕令知之。　　

○添派已革总兵官李能臣、已革副将张从龙、郎中李守愚、侯禧昌、帮同在籍太仆寺少卿徐继畬办理山西团练事宜。　　

○以河南按察使王宪为布政使。江苏常镇道李鹤年署河南按察使。　　

○以江苏阜甯防堵出力。释已革知县崔绳祖罪。仍留署任。　　

○补铸直隶河西务巡检、江西义甯州知州、两淮中正场大使、各印信。从总督文煜、王梦龄、巡抚沈葆桢请也。　　

○以陕西进剿咸阳回匪获胜。赏副将刘正高巴图鲁名号。都司贾敦＜?常心＞、知州裕庚花翎。赏还通判王枢蓝翎。余加衔升叙有差。　　

○予江苏徐州等处阵亡都司潘洪有、巡检余文俊、祭葬世职加等。　　

○调直隶正定镇标兵五百名。练勇一千五百名。赴山西防剿。　　

○癸酉。谕内阁、前因光禄寺卿潘祖荫奏参浙江署金衢严道知府江允康吸烟废公。募勇渔利。西安县知县丁寿辰藉捐肥己。擅用非刑各款。当经谕令左宗棠确查具奏。兹据奏称、查明江允康并无募勇数百。冒称数千。及吸烟各情。惟性喜浮伪。未洽舆情。丁寿辰亦无藉捐肥己擅用非刑实据。惟才庸识闇。遇事玩泄。难期振作。请一并革职等语。署金衢严道江允康、西安县知县丁寿辰、均著革职。以示惩儆。　　

○谕议政王军机大臣等、爱仁、王茂荫奏、潼关吃紧。驿路不通。拟将陕事暂缓查办。仍回山西省城。将太谷县员杨氏一案。讯明覆核一摺。现在陕省回匪狓猖。潼关戒严。该尚书等未能前进。即著折回山西省城。督同郑敦谨、王榕吉、将员杜氏谋产毙命捏情诬节各情。及从前承审此案各官。何以含糊了结。有无受贿枉断等情。一一彻底根究。从严惩办。务期水落石出。无枉无纵。以成信谳。其陕省查办事件。著于此案办竣后。如探闻道路疏通。即行奏明前往。所请将瑛棨等罢斥各情。著暂行候旨。原片留览。将此谕令知之。　　

○又谕、郑元善、毛昶熙奏、遵旨阻截苗练。并陈前此办理情形一摺。据称已遵旨劄知博崇武。传谕该练。毋庸西行。并饬军需局。不准给发银两。一面飞劄归陈各属州县。探明苗练动静。飞速禀报。一面切致胜保函询。有无劄调。迄今胜保并无回信。嗣接东路各州县禀复。苗练现奉僧格林沁劄谕。按兵不动。又据署陕州知州陆迺普报称、博崇武已携有胜保护照。前往迎提苗练。该抚现在知照沿途各地方。传知博崇武到营。面谕该镇。设法拦阻。诚恐练数众多。不能理谕。请饬僧格林沁驰谕阻止等语。苗沛霖所部。人数众多。良莠不一。若令由豫赴秦。势必滋扰地方。为患甚巨。前经僧格林沁调令随同进剿捻巢。该练如能听受该大臣约束节制。即著酌量檄调助剿。并谕以在皖在陕。均是为国家出力。不必舍近就远。以期消患未形。调练赴陕一节。著僧格林沁即行严劄禁止。傥该练不遵调度。仍欲赴陕。则是有意抗违谕旨。断难姑容。即著选派劲兵。会同郑元善毛昶熙之军。扼要阻截。万不准其有一人一骑入陕。郑元善等摺内。有苗练现奉亲王僧格林沁劄谕。按兵不动等语。声叙殊未明晰。著将苗沛霖近日情形。曾否派练助剿。抑或仍欲入陕。详细查明具奏。将此由六百里各谕令知之。　　

○又谕、左宗棠奏、官军攻剿龙游汤溪兰溪逆贼。叠获大胜。攻克寿昌县城。及各要隘情形。并请将秦如虎署理浙江提督各摺片。逆首李侍贤等率其丑类。坚踞龙游汤溪兰溪各城。并遣悍贼攻扑总兵刘培元等营垒。经左宗棠督饬各军。破贼龙游南路之援。蒋益澧之军甫到。即能率其前部。攻拔寿昌。并会合刘典之兵。破贼裘家堰及罗埠湖镇五星街等贼垒。均系龙游汤溪兰溪要隘。各城之贼。其势已穷。所办甚合机宜。侍逆李侍贤虽留悍贼死守金华龙游等城垒。该抚督同刘培元蒋益澧刘典等军。乘锐进攻。将此数凶殄灭。以下坚城。节节进剿。自当所到迎刃而解。浙江军情。渐觉有绪。左宗棠现拟俟龙游汤溪攻克。缓攻金华。急攻严州。缓急之闲。自必权衡至审。惟摺内有李侍贤将由分水桐庐。窜回溧阳。护其眷属。然后由溧阳回援金陵之语。金陵逆援甚众。昨据曾国藩奏、徽甯军情。亦甚紧要。已与左宗棠商调蒋益澧一军。驰赴皖南。接办甯国军务。即可抽出鲍超一军。驰援金陵。刻下浙省军务。得蒋益澧之军助剿。正当得手。此军若已调赴皖南。则浙军未免又虞单薄。前据耆龄奏、饬令林文察率所部六千赴龙游会剿。本日左宗棠摺内。称耆龄复派知府康国器。率粤勇三营至汤溪。即著左宗棠迅即催提。并著耆龄严饬各军。星速前往。趁此龙游汤溪踞贼。与金华援贼道路断绝。迅将龙游汤溪合力攻克。以成破竹之势。李侍贤窜往溧阳。能否派兵乘闲邀截。俾不得与忠逆合救金陵。致曾国荃之军。更形吃重。谅曾国藩与左宗棠随事商略。定能筹及也。李侍贤逆眷。既在溧阳。为群逆所欺。不能不急回料理。该逆伪文所述。断非无因。是贼中群丑。互相猜嫌。其势已成。逆首洪秀泉之兄洪芢达。尤为各贼所恨。从前杨韦两逆交相吞噬之事。必将复见。如其有隙可乘。该大臣督抚等谅亦必能用闲出奇。随机应变。江浙各营。疫气是否全消。并著随时具奏。以慰驰系。秦如虎已有旨署理浙江提督。即著左宗棠饬令由台州奉化。速赴甯波防守。将此由六百里各谕令知之。　　

○又谕、谭廷襄奏、请将督队不严之游击惩处一摺。本日已明降谕旨。将游击谢炳革职留营。退缩各勇查明正法矣。淄城余匪。数不满千。如果实力进攻。当已早行扑灭。乃正当袭城之时。谢炳所部勇丁。忽因索饷不前。折向周村。谈家庄之战。该勇始则撤下。继又折回。毙贼仅数十名。显系不肯用命。实堪痛恨。用兵之道。首在纪律严明。该游击庸懦无能。现虽留营带队。恐亦未必得力。仍著该抚查明。如始终不能奋勉立功。即著严参治罪。退缩勇丁。非立予军前正法。不足以肃军令而励士气。此项勇丁。既因索饷不前。必系经手之员。从中克扣。该抚务应切实查明。按照军法严办。不准稍事姑容。贻误军务。现在博山淄川均有兵勇驻扎。分路夹攻。惟刘德培匪党。尚踞淄川城中。未能攻克。棍匪又为之援应。若不及早扑灭。必至蔓延日广。剿办益形费手。著该抚督饬在事文武。严立限期。速行歼除。并著添调兵勇。前往助剿。以期迅速蒇事。谢炳所部勇丁。如不得力。即著遣撤。另拨得力兵勇。以补其缺。邹县教匪伏匿不出。该抚亦宜督饬兵勇。入山进攻。不可旷日坐守山口。虚糜兵饷。将此由六百里谕令知之。　　

○以记名提督秦如虎署浙江提督。　　

○以督队不严。革山东游击谢炳职。仍留营。　　

○调察哈尔官马二百匹。赴浙江军营备用。　　

○甲戌。谕内阁、向来年终考试王贝勒贝子公并世职章京之子应封宗室。道光二十四年酌改乾隆年闲条例。将繙译马步射三项。分优平劣五等。分别应封罚俸停封。及永不准考在案。嗣于咸丰六年。文宗显皇帝特降谕旨。以停封永不准考。未免过严。交宗人府酌议。经载垣等议定。将停封之例。俱改为降等授封。及罚俸各在案。兹据宗人府奏、请仍照旧章酌量变通等语。嗣后考试应封宗室各员。按照道光年闲旧例办理。其至劣者永远停封。不准入考一条。改为停封二次。仍准入考。嗣后应封宗室等、务当力图上进。毋或苟安。以副朝廷优待宗支砥砺人材至意。　　

○又谕、刑部奏、请革除库伦茶票陋规等语。商人在恰克图交易。向于理藩院领取茶票。乃该章京衙门。每票一张。收规费银五十两。门丁领催等规费。尚不在内。并每月由商人供给月费甎茶三十箱。此外复有挑货借茶等名目。约计三年所得。即不下七八万两。除每年交理藩院二万两。作为蒙古王公廪饩之用。以外票规尚多赢余。国家设官分职。自有廪给俸糈。岂容私受陋规。致开侵渔贪婪之渐。著将该处票规。即行裁革。其蒙古王公廪饩银两。应如何由茶票项下酌定额数。全行提解归公。并该章京及吏胥人等薪水心红纸张各项。应如何酌量津贴。著理藩院库伦办事大臣妥议章程。奏明办理。至茶票一张。向系三百箱。近来何以加至六百箱。理藩院发给部票。向来何以不于票内注明茶箱数目。日后如何防弊之处。并著库伦办事大臣、会同张家口监督、确切查明。据实具奏。寻理藩院奏、遵议章程。嗣后仍按旧章。每茶三百箱。作票一张。收规费五十两。核计一年所收。全行提解送院。作为放给蒙古王公廪饩之用。商民所领商票。仍立限一年缴销。以杜引旧充新之弊。至该章京吏胥人等薪水心红纸张等项。每年除由户部领到盘费银两外。应由库伦办事大臣、就近酌量添补津贴。从之。　　

○又谕、前因库伦办事大臣色克通额奏参章京瑞徵、剥取商民茶物。送部审办一案。嗣据该部讯出瑞徵供词。与该大臣原参覆奏各情。种种不符。当经降旨将色克通额解任。归案质讯。兹据刑部奏称、讯明确供。分别定拟罪名请旨等语。此案解任库伦办事大臣色克通额、身任边疆大臣。先后收受属员回商土宜礼物。已属非是。并于牵涉之案。不知引嫌回避。辄行会讯瑞徵。列款参奏。又收受商人甎茶。计赃七百余两。实属罪有应得。已革恰克图章京瑞徵、系色克通额统辖之员。辄敢尔我相称。用言讥诮。实属有乖体制。至向商人挑货一项。始犹发价。后竟改为乾折甎茶。复收受商人节寿礼物等项。计赃累万。亦属有干法纪。色克通额著即行革职。并已革章京瑞徵。均著发往新疆。照新定章程。改发黑龙江效力赎罪。虽事犯在上年十月恩诏以前。不准援免。色克通额等所得各项规费。既非例所应得之款。即应照例追赃。惟念该革员等花用已久。无力完交。且瑞徵所得各项。内有官署办公。是理藩院奏提充公之款。均著照议免其追缴。一切陋规。据供系历任相沿之事。并著库伦办事大臣查明历任章京。有无需索情事。分别参办。　　

○又谕、库伦办事大臣特克慎等奏、哲布尊丹巴呼图克图、因现在贼氛未靖。率领深习经卷喇嘛等。自备资斧。虔诚诵经祝佑。迅速将贼匪埽除净尽。实属出于至诚。加恩赏给念珠一串。哈达一块。交库伦办事大臣等转令哲布尊丹巴呼图克图祗领。　　

○谕议政王军机大臣等、李鸿章奏、中外各军克复嘉定县城一摺。嘉定为苏沪门户。经李鸿章与何伯会商。分路进兵。克期攻拔。该署抚现饬况文榜等督率兵勇。分门驻守。并令李鹤章、黄翼升等酌派水陆两军。扼要进扎。布置尚属妥协。苏常逆首回救金陵。窜陷甯邑。叠据曾国藩奏报贼匪麕集皖南。苏郡势必空虚。似有可乘之隙。昨据左宗棠奏、侍逆李侍贤眷属尚在溧阳。为各该逆首所欺。现在由浙赶回料理。而逆首洪秀泉之兄洪芢达。尤为各贼所恨。是贼中群丑亦互相猜嫌。亟宜乘闲蹈瑕。力图进取。且逆贼麕集金陵。及浙之金华龙游汤溪一带。苏郡必至空虚。著李鸿章酌度机宜。督饬水陆各军。进扎昆山。规复苏郡。如能袭取城池。固属尽善。即该匪踞守严密。一时不能得手。而官军攻剿紧急。该匪亦必分股回援。自可稍纾皖南之急。于大局甚有裨益。该署抚务当悉心筹度。见可而进。毋误事机。将此由六百里谕令知之。　　

○又谕、薛焕奏、荷兰国总领事呈递申陈。恳请立约一摺。荷兰国与中国通商最久。颇称驯顺。此次该总领事方姓呈递申陈。恳请换约。自系见布路斯、比利时、大西洋、先后立定条约。心生羡慕。亦欲一例邀恩。览其申陈词语。均尚恭顺。尚可援照比利时国之请。准其议立条约。以示一视同仁之意。即著薛焕、李鸿章相机妥办。至申陈内称伊主为大皇帝。薛焕拟即令其更改。所筹甚是。将来议立条约一切事宜。仍著派薛焕与之商办。即照办理比利时国成案。将住京一节。豫为杜绝。议定后即在上海由薛焕与之换约。务令详明周妥。毋贻后患。薛焕于外国情形。极为熟悉。谅必能斟酌合宜。用副委任。另片奏、布国换约一节。俟崇厚将用宝条约。赍送到沪。遵旨筹办。并请将方姓申陈原文。暂留上海。与布国领事列斐士辨论时。据以为证。均著照薛焕所奏办理。将此由五百里谕令知之。　　

○又谕、明谊等奏、俄使会议分界。坚执前说各情。并明绪奏、请暂缓交卸。及交查事件。未能兼顾各摺片。俄国匡苏勒官杂哈劳、坚执常住卡伦为词。经明谊等剀切理论。极为分晰。而该公使尚意存狡展。因拟就其开来议单。以理驳诘。俾遁词知其所穷。所筹尚为妥协。著明谊等于该公使开来议单内。逐层指驳。使其无可置辩。总以恪遵前旨。适中定议。方免日后流弊。本日复谕总理各国事务衙门。再向该国在京公使面议。第空言难以折服其心。明谊等府分界地址。相距较近。似易措词。仍著该将军等竭力剖辩。不可稍涉含混。明绪现在勘地界。自未能交卸。以致呼应不灵。所有塔尔巴哈台参赞大臣印务。准其暂缓交卸。候会勘地界事毕。再行交与奎栋接任。前谕查卡伦外贼匪扑犯各情。相距过远。已谕常清、景廉等、会同查办。明绪毋庸会衔。将此由五百里各谕令知之。　　

○又谕、前因英蕴等奏、喀什噶尔突有贼匪扑入卡伦。并奎英等奏、安集延贼匪突入卡伦。扑至回城外滋扰。及续报获胜各情。先后谕知常清等查明办理。本日据明绪奏、会勘地界。未能兼顾。自系实在情形。已允所请。著常清等恪遵前旨。迅速查明具奏。毋庸与明绪会衔。致涉迁延。将此各谕令知之。　　

○又谕、明谊等奏、请饬陕甘拨解饷银等语。甘肃应拨塔尔巴哈台经费银两。连年积欠。为数甚钜。本年春夏两季。兵丁应领盐菜银两。无银可支。以布抵给。情形甚为支绌。当此会勘地界尚未议定之时。该兵丁等岂能责其枵腹荷戈。著熙麟、恩麟于藩库内。无论何款。先行筹拨一二万两。以济急需。毋稍迟误。将此由五百里谕知熙麟、并传谕恩麟知之。　　

○以黑龙江佐领常星阿为正蓝旗蒙古副都统。　　

○以故户部尚书署陕甘总督沈兆霖灵柩到京。命贝勒载治带领侍卫十员。往奠茶酒。入祀京师暨死事地方并本籍昭忠祠。　　

○以克复江苏嘉定县城。洋将何伯传旨嘉奖。予阵亡把总夏长胜、白万和、祭葬世职加等。　　

○予江苏无锡伤亡二品荫生侯维宝祭葬世职加等。　　

○乙亥。以神灵显应。加广东合浦县陈四公封号曰宣威。陈五公封号曰昭武。　　

○谕议政王军机大臣等、前因胜保有檄调苗练赴陕助剿之奏。当经严饬胜保速行阻止。并谕令僧格林沁等设法羁縻。如苗沛霖必欲西行。即派兵截剿。兹据贾桢奏、风闻苗练蠢动。拟于月内分派大队。一由清江行走。一由颍西偷渡。该练素无纪律。贪戾性成。由颍渡河。犹为赴陕必经之路。若绕赴清江。其心更属叵测。设西犯山左。则北路门户大开。固为腹心之患。抑东犯里下河。淮扬通海。在在可虞。请密饬江北山东各路一体严防等语。苗沛霖反覆无常。本不甘心就抚。近因胜保徵调入关。该练乘机思逞。分股窥伺。亦意中事。自应豫为防范。以备不虞。著僧格林沁仍遵前旨。如该练决志离巢。不听阻止。即视其所向。调派得力将领。遏截去路。痛加剿击。郑元善、毛昶熙、接奉前旨。计已豫作准备。该练如有入豫信息。即著严饬各路团练。调拨兵勇。会同截击。毋令西窜。并著袁甲三、吴棠、谭廷襄严密布置。随时加意侦探。傥苗练果有前赴清江等处消息。务各妥为开导。刚柔互用。如不听阻止。即著分拨兵勇。并力兜剿。毋许一人一骑阑入境内。将此由六百里加紧各谕令知之。　　

○又谕、前因皖北军情吃紧。谕令李续宜不必俟百日假满。即赶紧赴皖任事。兹据贾桢奏、风闻苗练蠢动。李续宜素为苗练所畏。请催令迅速赴皖等语。李续宜回籍后赶办丧葬一切事宜。计已竣事。现在发捻各匪。由楚省窜近皖境。唐训方因金陵军情棘手。尚稽安庆。袁甲三虽系病躯。又势难回籍。而苗练又刻刻思逞。皖北军情。较前更为吃紧。该抚忠荩素著。朝廷因系至性至情所在。不忍拂抑。不得已而给假。俾遂哀慕之忱。该抚自必深感国恩。力图报效。著恪遵前旨。克日起程赴皖任事。断不可拘泥假期未满。稍涉迟延。致皖省大局。或有变迁贻误。将此由六百里加紧谕令知之。　　

○又谕、官文等奏、克复京山。安陆解围。并应山孝感股匪窜入黄陂黄安县境。现在剿办情形。请饬催多隆阿回援一摺。此次陈逆窜陷京山。扑犯安陆府城。穆正春等攻剿。颇能踊跃用命。殊堪嘉尚。现在该逆窜由襄枣。冀图回窜。即著饬令该镇将等跟踪追剿。以期一鼓歼除。其马融和股匪。窜至黄陂等处。舒保能以少击众。驰逐三百余里。不愧骁勇善战。著传旨嘉奖。即饬令实力追剿。该逆意欲取道罗麻。窜回皖境。以图救援金陵。并著官文等檄调成大吉等迎头截剿。与舒保等两面夹击。毋令阑入皖境。黄孝一带防务。即饬欧阳正墉等分防。以固武汉门户。多隆阿因陕事甚亟。叠谕迅速入关。万难南旋。谅官文等未接前旨。即著就现有兵力。分投堵剿。不可专恃援师李续宜回籍后。因罗惇衍贾桢先后奏请回皖。已叠谕该署抚克日起程。傥兵力不敷。即著官文等飞咨。令其于楚南酌带勇丁数千名。顺道攻剿入皖。以靖邻氛而固皖防。将此由六百里各谕令知之。　　

○又谕、刘长佑奏、官军连破贵县贼巢。楚军由阳朔合兵进剿荔匪各情形一摺。贵县所属之旺岭水寨棉村江口等村。实为积年贼薮。碍我军进取之路。经刘长佑派令蒋泽春郑金华等、分攻旺岭水寨等处贼巢。叠有斩获。匪目甘茂性投诚内应。焚杀甚多。著即饬令蒋泽春等乘胜进攻。规复贵县城池。并著严饬驻扎大墟将弁。严防该逆绕出。挠我官军后路。北河土匪。麕集大鹿滩马濑等处。业经我军将匪卡蹋平。仍著摉捕余匪。毋令纷窜荔浦。张逆自败回莲塘。负嵎抗拒。复分股肆扰。永安州属踞匪。与张逆互为声援。虽经官军收复十余村。捦斩匪党百余。究未大受惩创。且难保不乘虚纷扰。永为边境之患。著刘长佑、张凯嵩、督饬派出各军。会同楚军前队陈鸣志等。乘此声威。实力埽除。慎勿稽延时日。刘长佑前已＜??闲＞放两广总督。著将广西军务。交代张凯嵩接办。即行前赴新任。毋稍迟延。将此由五百里谕令知之。　　

○又谕、总理各国事务衙门奏、练兵必先练将。请饬沿海统兵大臣悉心拣选一摺。逆贼窜扰东南。蔓延沪上甯波等海口。官兵不能得力。暂假洋人训练。以为自强之计。原以保卫地方。不至使洋人轻视。谓中国兵力不足恃。业于天津上海等处先后办理。近来甯波亦已照办。惟以洋人训练。即以洋人统带。是其既膺教习之任。并分将帅之权。日后徵调。必多掣肘。且兵少则不足以示强。兵多则饷需太钜。莫若选择员弁。令其学习外国兵法。去其所短。用其所长。于学成后自行训练中国勇丁。则既可省费。亦不至授外国人以兵柄。著曾国藩、薛焕、李鸿章、左宗棠商酌。于都司以下武弁中。择其才堪造就。酌挑一二十员。令其在上海甯波学习外国兵法。以副参大员统之。会同外国教练之官。勤加训练。其练习勤惰。即责成统带之员留心稽查。分别惩劝。练成之后。即令各该员弁转传兵勇。以资得力。如新练之将弁。数月后得有成效。即可将上海甯波等处学习外国兵法勇丁。交其统带。不必再令外国人经管。届时即著曾国藩等迅速具奏。以便饬知总理衙门照会各国公使。再行撤去外国统带之员。以一事权。白齐文所统常胜军。如或不听调度。即著李鸿章派令勇往知兵之镇将接替。广东福建等省营伍久弛。而广州福州各海口。必须仿照上海等处学习洋人兵法。以免外国藉口于中国兵力难恃。不肯协力防剿。著文清、耆龄、徐宗干、穆克德讷、刘长佑、黄赞汤、于旗绿各营内拣择骁勇员弁。学习外国兵法。断不可惜目前之小费。以致仓猝闲不能悉心斟酌。为外国所把持。转涉糜费。其中国内地兵丁。仍应饬令随时训练中国兵法。不可偏废。至天津所练之兵。并著文煜、崇厚仿照办理。拣择妥员。以备统带。以上各口。除学习洋人兵法外。仍应认真学习洋人制造各项火器之法。务须得其密传。能利攻剿。以为自强之计。将此由五百里各谕令知之。　　

○又谕、前因田兴恕起意淩辱教人。致毁天主堂。并道员赵畏三等杀害习教人等。当经谕知崇实等派员查办。兹据总理各国事务衙门具奏、田兴恕延不赴川。恐滋事端。请饬催赴蜀。提督印务。暂交潘铎兼署。或由潘铎拣员署理。并请添派潘铎会同查办。并嗣后川省交涉教民案件。骆秉章毋庸会办等语。田兴恕以年少武职。任性卤莽。事所难保。据在京公使哥士耆呈出黔省主教信函。所称各情。于理未符。虽难免有捏词耸听之处。第田兴恕久不离黔。该教中人素多疑虑。必难相安。潘铎本系署理云贵总督。现在张亮基既已赴滇。自可暂缓前进。即著将提督印务。暂行接管。并会同崇实将田兴恕杀害教民各情。据实查办。前已有旨令江忠义署理贵州提督。恐一时尚难前进。如黔省军务仍形吃紧。潘铎不克兼顾。即著于黔省镇将中。择其晓畅戎机者。派署提督篆务。以资功剿。一面催令田兴恕迅速赴川。毋再稽延。致生他事。据法国公使哥士耆面述田兴恕杀害教民。系属骆秉章主使。因不愿该督会同查办。骆秉章素顾大局。中外咸知。自抵川省。甄劾劣员。不遗余力。断无主使田兴恕杀害教民之事。必系宵小从中播弄。朝廷岂能为所簧惑。惟该公使既有此言。嗣后川省关涉教民事件。即著责成崇实妥办。骆秉章无庸管理。崇实系读书明理之人。断不可惑于宵小谗构之言。经理稍失其平。致损国体。其有交涉地方事件。仍与骆秉章详为酌度。崇实务当虚心熟商。断不可师心自用。致负委任。骆秉章虽不同办教民事件。第有关涉地方事务。该督仍应暗中帮同办理。毋令崇实有所掣肘。现在上海交涉事件。即系李鸿章与薛焕暗中联络。不至意见参差。该督等即可照办。总理衙门片一件。并黔省主教信一件。均著钞给阅看。将此由六百里各密谕知之。　　

○湖广总督官文等奏、请留丁忧湖北按察使阎敬铭仍办粮台事务。允之。　　

○实授湖北盐法道栗燿按察使。　　

○丙子。孝慈高皇后忌辰。遣官祭福陵。　　

○谕内阁、前任给事中苏廷魁、前任御史窦山□序、编修刘熙载、黄彭年、车顺轨、已革巡抚曾望颜、前任广东布政使毕承昭、候选道朱琦、山东德州知州张应翔、前任顺天宛平县知县刘秉琳、著吏部迅即行知各该员原籍督抚。给咨调取来京引见。以上各员。如有在京者。并著该部查明。即行带领引见。各该员如有经手地方公事。一时未能起程。即著各该督抚查明该员年□山戊不□履历。先行具奏。候旨录用。本年二月闲。降旨令前直隶候补道王检心等来京。由吏部带领引见。除前任甘肃甘凉道郭柏荫业经引见。及该督抚奏到未能赴京各员外。其余应行引见人员。著吏部查明。仍即分别行文各该员原籍督抚。催令迅速来京。毋再迟延。　　

○又谕、御史王道墉奏、各省团练仍请举行以资堵剿一摺。团练之设。原以使民自卫身家。藉可保全地方。以辅官兵之不足。法至善也。前因各路办理团练大臣随带多员。任意骚扰。有名无实。有害无利。是以陆续裁撤。仍责令各地方官实力经理。乃近来统兵大员。守土牧令。或恐其分饷而轻为裁撤。或疑其无益而视为具文。于是人心不固。盗贼横行。所过州县村庄。动遭蹂躏。是又地方官不能因地制宜。举行团练之所致。因噎废食。贻误实多。嗣后各省团练。仍著各督抚通饬各州县。遴选公正绅耆。实力兴办。务使吏不掣肘。民尽同心。城市乡村。声势联络。其有能认真办理。保全地方者。准将实在劳绩声明保奖。如仍玩泄因循。于必须办团处所。或不肯举行。或虚应故事。任令贼氛窜扰。即著各路统兵大员。及地方大吏。将地方官严行参处。其有刁劣绅士。不由地方官主持。私行办团。或团系官办。而该团长有聚众抗粮等事。均著各该地方官随时查拏。毋稍徇庇。将此通谕知之。　　

○谕议政王军机大臣等、郑元善奏、克复龙井贼寨一摺。龙井为豫省南路要隘。既经官军攻克。则明港驿路可望疏通。著即责成李续焘迅速进攻。将明港一带贼匪埽除。并将附近陡沟等处贼巢。一律攻拔。以期肃清南路。并著饬令署南汝光道蒯贺荪督率所属州县。激励乡团。会同进剿。毋得专恃楚军。自懈战守。前因发捻各股陆续窜入楚境。鄂省兵力。不敷分布。曾经谕令官文等将李续焘一军调回。现在安陆府城。业已解围。京山应城等处。均经克复。鄂省军情。计已稍松。著郑元善随时探明。如楚北兵力。已足敷用。即著将李续焘一军。仍留豫省。以资得力。将此由五百里谕令知之。　　

○丁丑。谕内阁、朕御极之初。命南书房翰林恭书圣神天纵扁额。前经降旨俟衍圣公孔繁灏到京时。敬谨赍回。制造扁额。于阙里文庙恭悬。现在孔繁灏到京。遽尔溘逝。伊长子荫生孔祥玑随侍来京。所有前颁墨笔扁额。即著由军机处交孔祥玑祗领赍回。恭制悬挂。其墨笔即于阙里收藏。无庸缴回。　　

○谕议政王军机大臣等、光禄寺少卿董元章奏、畿辅重地。宜思患豫防。请行坚壁清野之法。饬直隶总督令各州县赶紧修城筑堡等语。畿辅要地。亟宜豫筹保卫之方。河南捻匪出没不常。现由巩县偃师一带。偪近孟津。虽经练勇击退。而冬令水浅河冻。防不胜防。大河以北。既无重兵足恃。又无险隘可扼。傥逆匪乘虚偷渡。关系非轻。著文煜严饬所属道府。督令各州县赶紧查勘。如城垣现有残破。濠沟未尽宽深。即行设法兴办。以期一律完整。乡闲市镇。择要筑堡。合力守御。务期声势联络。一闻贼警。互相救援。使贼至无可掳掠。必能不击自退。并将如何实力办理之处。详查具奏。傥奉行不力。任贼入境滋扰。惟该督是问。原摺著钞给阅看。将此谕令知之。　　

○上以孟冬时享太庙。自是日始斋戒三日。
  </div>
  <div class="pagination">
   <a href="清实录同治朝实录_page76.html">
    上一页
   </a>
   <span>
    ...
   </span>
   <a href="清实录同治朝实录_page72.html">
    72
   </a>
   <a href="清实录同治朝实录_page73.html">
    73
   </a>
   <a href="清实录同治朝实录_page74.html">
    74
   </a>
   <a href="清实录同治朝实录_page75.html">
    75
   </a>
   <a href="清实录同治朝实录_page76.html">
    76
   </a>
   <span class="current-page">
    77
   </span>
   <a href="清实录同治朝实录_page78.html">
    78
   </a>
   <a href="清实录同治朝实录_page79.html">
    79
   </a>
   <a href="清实录同治朝实录_page80.html">
    80
   </a>
   <a href="清实录同治朝实录_page81.html">
    81
   </a>
   <a href="清实录同治朝实录_page82.html">
    82
   </a>
   <span>
    ...
   </span>
   <a href="清实录同治朝实录_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
