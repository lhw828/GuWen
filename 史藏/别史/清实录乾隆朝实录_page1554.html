<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1554 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1554 页/共 1860 页
  </h1>
  <div class="content">
   ○又谕、据全德奏清查运库钱粮一摺。内称伊龄阿任内。批准溢借商人银七十六万八千余两。并未奏明咨部又另摺奏、商借生息银两。于乾隆四十七、八、九、年分。共借过银四百六十三万两。除按引归还银二百二十九万九千余两外。尚未完银二百三十三万余两。又据商人江广达等禀。伊龄阿任内。去冬今春。购买玉器等各项欠帐。约计银六十余万。现据各买卖人等索讨等语。查伊龄阿到任两年之间。即有应办公事。何至商借至四百数十万两之多。此外复有溢借之库项七十六万余两。并未奏咨。又有购买物件。私欠银六十余万两。亦并未向全德言及。前项皆无归著。其故。殊不可解。全德摺。著发伊龄阿阅看。令其将如何备抵归著之处。据实逐一明白回奏。毋得丝毫隐饰。至其购买玉器等件。既系商办。朕沿途所收无几。其余若现在仍留扬州。即著据实开单奏闻。以便饬交全德、查明划抵公项。若已随带来京。及此外别有应行交纳之项。据实奏出归公。以备抵款。伊龄。阿受恩深重。任意支发。公私拖欠。已难辞咎。若再不激发天良。尚有不实不尽。续经发觉。必将伊加倍治罪。恐伊龄阿不能当此、重咎也。　　

○又谕、据傅玉等奏、贼匪现占之石峰堡。形势险要。请俟所调各处官兵到齐。再四面围攻。并用炮轰击等语。总不成话。前据伍岱刚塔等会奏、十七日有贼千余名。逸出鹿鹿山。至离山七十里之乌家坪扎营、伍岱、刚塔等。带兵前往追剿。现在鹿鹿山、石峰堡尚有贼数千。留傅玉、永安在鹿鹿山要口。扎营堵御。何以本日傅玉摺内。又称自十三以后。连日大雨。继以大雾。至十七日雾散。贼人乘势逃窜。不知去向。是鹿鹿山现已并无贼匪。傅玉虽年老糊涂。岂不知贼已潜逃。断无坐拥重兵。围守空山之理。乃该将军等。并不前赴乌家坪。会同协剿。转思以空言献策。思为用巧之计。傅玉、永安、何不晓事至于此极。著传旨严行申饬。再据傅玉奏、询之居民人等。称石峰堡。本系旧时险要处所。上年五月间。新教回人。又加修理整固。众回人约定于本年五月初五日起事。是以通渭、静宁、各州县。据报。均系同日被贼抢劫等语。石峰堡一带地方。自必设有营汛兵弁。并州县文员管辖。今贼人于上年、公然聚集多人。在该处修理城堡。豫营巢穴。附近居民。既经共见。岂有该处员弁兵役等。独无闻见之理。此事以傅玉之无能。尚知询问土人。访出情节。何以李侍尧、刚塔、节次拏获贼匪奸细。审问供词。转无一人将此事供出。伊等又并不讯及。至贼人起事。早经定有日期。傅玉以客官甫抵甘境。即闻纷纷传说。询之居民。及所获贼犯。供亦相同。何以李侍尧等。屡次摺内。总未据实奏闻。看来李侍尧、竟系有心回护。删减供词。以为避。罪之计。福康安先抵甘省。即当将傅玉所奏五月五日起事、及去年五月修理石峰堡情节。迅速详细查明。阿桂、亦应于沿途留心访问。如李侍尧于贼匪谋逆、修理城堡各缘由。果有隐谋讳不奏之处。是革职不足以蔽辜。著阿桂、福康安、即将伊拏问。速解热河。先将此等情节。严审录供具奏。其石峰堡、系何府县营汛所辖地方。贼人如此豫谋聚众。肆逆不法。该管文武员弁。所司何事。并著福康安、逐一查明。将专管之文武员弁。革职拏问。审明治罪。其兼管文武各员。亦著一并参奏。又阅傅玉所绘图内。石峰堡系在众山之中。想周围地面。亦不甚广阔。贼人家眷。俱藏匿在内。其意似不肯复行远扬。该处势如釜底。此时所调之西宁、宁夏、阿拉善、四川屯练、各项兵丁。自己陆续到彼。兵力既厚。自无难于设法堵截围剿。计福康安、月内即可行抵该处。务宜详细妥筹。迅速蒇事。至此事始经发觉时。系据红涝坝乡约李应得。李化雄等禀首。嗣又据刚塔奏称、有大庄回民马世雄、带眷投案、禀称石峰堡回民。聚众谋逆。纠伊入夥。连夜前来首报等语。此等诚实民人既肯举报贼情。李侍尧刚塔。若将该民人留于军营。作为乡导。自可得进兵路径。李应得等。前已给予外委顶带。著福康安、再各拔补千总。其马世雄亦著一体赏给千总。以示劝奖。并派随营充当向导。领路进剿。自更得力。　　

○谕军机大臣等、随同永宁追剿燕起之回子伯克呼图鲁克默特。逊都勒和卓等。被燕起所害。殊属可悯。著传谕保成等。将伊等弟兄子侄内。挑选可用者补放伯克。并免年贡差役。又被害之呼达雅尔小回人。各家年贡差役。一并蠲免。其临时逃归者。查明惩治。　　

○是月闽浙总督富勒浑、浙江巡抚福崧、条奏范公塘鱼鳞石工各事宜。一、柴工易蛰。应用竹篓石块拥护。并建石坝。业已开工。一、木限二年办齐。石限四年运足。迟误参处。一、急工分四限。缓工分六限。共限五年完竣。委同知刘雁题等五员承办。一、料价银。藩司亲发工员承领。即由工员亲发该商。不经胥吏。得旨、有治人。无治法。尔等勉为之。　　

○漕运总督毓奇奏、邳宿运河浅阻。江南。浙江。两省粮艘。守候一月。实形拮据。请将例交三升八合余米。暂缓交仓。分二年完纳。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰六月甲申朔。谕、甘省逆回滋事。先经革职总督李侍尧奏称、此事因小山逆回田五等。谋兴新教起衅。经朕以该犯等欲兴新教。纠众谋逆。遂降旨饬诣。始据该督将本年正月内。田五在靖远哈得成、哈彦家。商同谋逆各情节覆奏。又据西安将军傅玉奏、讯之甘省居民。佥称众回匪于上年五月。即修理石峰堡。并约定本年五月五日起事。通谓等处。亦据报同日被贼抢劫等语。是贼人肆逆不法。早已豫蓄奸谋。并非因争教起事。夫内地回人。其来已久。我国家威棱远播。平定准部、回部、西域咸隶版图。新疆回人。年班入觐。往来络绎。内地民人。亦多至回疆贸易。其有查对经卷、讲习规条者。相习为常。例所不禁。遂有红帽、白帽、新教、旧教之名。其实新疆之回人。正其旧教也。且现在内地回民所习之教。所讲之经。皆与喀什噶尔、叶尔羌等处回人经教无异。原无新旧之别。况内外均属编氓赤子。顺则恩有可加。逆则法无可宥。今贼首田五。已就歼毙。其余党马胡子、李胡子等。胆敢于光天化日之下。聚众鸱张。攻城掠堡。即属回民中之邪教。如僧中白莲教之类而已。昨已命大学士阿桂、陕甘总督福康安、前往督办。并派京兵、及飞调四川屯练降番、暨阿拉善、鄂尔多斯、各处蒙古兵丁。到彼协剿。大兵云集。谅此么么小丑。自无难速就歼除。至阿桂、福康安、于剿灭贼匪后。祇须将贼人经过煽诱之处。所有平时与贼。人勾结知情。及贼人起事后。代为往来送信、接济粮食之人。即系邪教乱民。必须实力搜捕正法。勿使复如李侍尧之养痈。其余并未从逆之回人。不必更分旧教新教。皆系良民。概毋庸波及。以免株连。总之查办此事。止当分别从逆与否。邪正之殊。不必论其教之新旧。即如僧道原非例禁。而白莲等邪教之必应查究者。亦以其左道惑民。聚众滋事也。嗣后阿桂等奏摺内。凡从逆回匪。俱称邪教。不必复分新旧名目。俾回民等咸知朕洞悉其教根源。不分畛域。断不肯因滋事贼匪。将无辜守法良民。一并株连之至意。将此通谕中外知之。并著阿桂、福康安、及各直省。于凡有回民处。誊黄遍贴。宣示知之。　　

○又谕、据绰克托奏、接准保成等。拏获燕起咨文一摺。恬不知耻。反称彼处此时倘有别故。难以调兵。仍自带兵前往喀什噶尔。以壮声势等语。此奏甚属荒唐。现在保成等。已饬交布噜特叶尔。铁拜。将燕起并伊等妻孥党与。全行拏获。叶尔铁拜、随将燕起等。送至喀什噶尔。押解前来办理已经妥协。绰克托、何以复称此时倘有别故。难以调兵。仍声扬带兵前往。以壮声势。如此举动乖张。实不可解。盖因伊从前本欲调停办理。未蒙允准。今乃心忌阿其睦、燕起等。全行就获。事成妥速。是以张皇领兵。前往喀什噶尔。使叶尔铁拜、及众布噜特等。心生疑畏。致令燕起等脱逃远遁。或致偾事。以快其心乎。若伊果能奋勉领兵前往。意在剿除。则从前初办时。何不将阿其睦等擒拏。乃一味姑息。带领阿其睦等。前往喀什噶尔。与鄂斯璊赔罪调停了事。况照伊所办。草率完结设竟如所供、俟八月间马肥时。阿其睦生事搅扰喀什噶尔。更复成何事体。此时若叶尔铁拜等。将燕起妥协送至喀什噶尔则已。若因风闻绰克托带兵前往。恐将伊等一并办理。布噜特人众惊疑。或致燕起逃逸。朕必将绰克托、即在彼处正法示众。且伊又奏称、前往喀什噶尔。会同保成、达福等。商酌办理等语。尤属无耻不堪。著将此旨、并朕朱批绰克托奏摺译汉。遍谕中外臣工。其批示原摺。著交海禄、转给绰克托阅看。此时绰克托若已到喀什噶尔。保成等。即将伊革职。九条锁拏问。解赴热河治罪。　　

○谕军机大臣等、前据何裕城奏、豫省彰、卫、等属被旱之封邱、获嘉等县。未经得有透雨。已传谕该抚、体察情形。不必俟其成灾。即行量加抚恤矣。本日据奏、彰、卫、怀、三府。及开封所属。今年被旱。共十六州县。现在得有透雨。晚秋种齐。长发者十一县。惟卫辉府属之汲县、新乡、封邱、获嘉、及开封府属之陈留、共五县。得雨仅止一二寸、及不成分寸等语。该处既未得续沛甘霖。看来旱象已成。抚恤难以稍缓。著传谕何裕城、即速查明汲县、新乡、封邱、获嘉、陈留、五县被旱灾区。分别赈恤。若此时有续得雨泽。未种地亩。有可以补种晚田。应行借给耔种口粮者。即当酌量借给。务使灾黎均沾实惠。不致失所。仍一面办理。一面奏闻。以慰廑念。将此由五百里传谕知之。　　

○乙酉。谕军机大臣等、贼人于静宁、隆德一带。分出滋扰、福康安、前赴伏羌。不但途次或有梗塞。且静宁迤东。亦无重兵防御。转恐贼人或蹑官军之后。本日据永铎奏称、静宁州存有守城兵七百余名。又前据策布坦奏称、已带兵一千名。赴静宁一带探剿。是该处现有一千七百余名。而此时鹿鹿山并无贼匪。傅玉等尚有满兵二千余名。在彼坐守空山。福康安、当迅速札知傅玉等。令其带兵自西而东。福康安即带延绥静宁之兵。自东而西。再飞札旺沁班巴尔、带领宁夏满兵。及阿拉善蒙古兵。赴静宁一带。三路夹攻会剿。阿桂带领京兵。不日抵甘。又可为其后劲。务将隆德、静宁、石峰堡等处贼匪。剿灭净尽。如攻抢伏羌之贼。复窜入石峰堡。会合一处。则势如釜底。更易于四面堵围。惟前据傅玉等奏、拏获奸细供称、贼人想把官兵诱至石峰堡。里外夹攻等语。福康安、与海兰察、巴图鲁侍卫等同行。必能加意防范。自可无虞贼人奸计。至永铎奏称、静宁一带。已无贼匪。现赴伍岱等打仗处所协剿。此摺系二十四日亥时拜发。而二十五日辰时。静宁州即有贼匪复来滋扰之事。谅该将军此时。未必即能前往伏羌。自仍在静宁守城。著即令其帮同福康安、剿办贼匪。至贼人现在静宁、隆德、等处劫掠。幸而未据六盘山。该山为从来险要关隘。福康安、尤当即速设法。派兵扼险驻守。断不可使贼乘间侵占。致东西两路官兵。或有阻隔。又伍岱等奏称。伏羌城外山梁扎营之贼。防其乘空再窜。但分兵堵截。存营兵力较单。不能堵御。只可临期侦视。相机迎剿等语。所想亦是。伍岱、李侍尧等。此时竟宜专力剿办伏羌之贼。牵缀其势。勿使窜逃勾结。则福康安在东路剿办石峰堡贼匪。尤易为力。倘伏羌之贼亦败回石峰堡内。则伍岱等。又可从南面追及。彼此知会。四面围堵。使贼人困处一隅。不战自毙。更不致一名漏网。　　

○丙戌。以少詹事翁方纲。为詹事。　　

○丁亥。谕、前因李绶奏考试情形摺内。节次查出年貌不符。及枪冒等弊。不一而足。曾传谕胡高望、令其将伊任内、何以毫无整顿之处。明白回奏。兹据胡高望奏覆、伊历考各府。曾查出形迹可疑、及顶名混考、试卷不符之童生欧阳伸等。共十三案。俱经分别枷责斥革。但未将已办各案。一一开列陈奏等语。李绶到任。甫及半年。考过仅止五府。而查出生童枪冒等弊。已有十案之多。胡高望在任三载。且按历各府岁科两次。即据其所陈奏、三年内。曾经查出生童各弊。仅止十三案。是其于该省士习。不能实力整饬。已难辞咎。至胡高望于考试时。既查有枪冒等弊。其所奏考试情形摺内。自应明晰声叙。何以从前节次所奏之摺。并不提及。况考试乃学政分内之事。是其应奏不奏。亦属不合。胡高望、著交部议处。寻议、照不实力奉行例。降一级调用。有加一级抵销。再照应奏不奏例。降二级留任。得旨、胡高望、著销去加一级。仍降二级留任。　　

○谕军机大臣等、前据全德奏、伊龄阿任内。批准溢借商人银七十六万余两。并未奏明咨部。又商借生息银四百六十三万两。除按引归还二百二十九万外。尚未完银二百三十三万余两。又商人江广达、代伊龄阿购买玉器等项公帐银。约六十余万两。现据各买卖人等索讨等语。当经降旨、询问伊龄阿、以伊到任两年之间。何以借支未完银两。有如许之多。又私欠银两。因何并未向全德言及。致前项现无归著。令其逐一明白回奏。本日据伊龄阿覆奏、两淮向有赏借银两。各商每年领借。事有大小。用银不无多寡。均有原禀、原详、文案可查。其溢借商人银两。系众商办理庙工、船只、道路等项之用。由运司据情转详批准。至江广达等购买物件。皆出自商众诚心。曾据江广达面禀。尚欠银六十万两。因商众等会称、支用属实、始行批准给领。所有各项支借银两。俱有文禀可凭。因交代恖迫。未暇告知全德。实系疎略等语。此事前据全德奏到、意似系伊龄阿任意支发。又不与后任交代清楚。以致公私拖欠。今据伊龄阿覆奏、批借银两。俱有案卷可查。且向系随用随归。并不具奏咨部。伊二人所奏互异。事关库项。不可不查询明确。若将此事交与萨载查办。该督与伊龄阿、系属儿女姻亲。恐未免意存回护。闵鹗元平日办事尚属持正。著传谕该抚。即速赴扬州。传唤总商。并提集运司衙门案卷。逐一清查。秉公据实具奏。伊二人究竟孰是孰非。毋得稍有偏袒回护。伊龄阿奏摺。并著钞寄阅看。　　

○又谕、据福康安奏称、现在紧要关键、先当救援静宁等处。肃清后路。正与朕所降谕旨相合。其余所奏堵截贼人后路。以及晓谕回人之处。所办俱好。是福康安于剿办贼匪机宜。大端已得。朕览奏为之稍慰。惟所称先将静宁、隆德、两处贼匪剿尽。拨兵驻守。即赴伏羌等处。会剿一节。尚未为周妥。静宁等处贼匪办竣后。尚有石峰堡为贼人巢穴。必须剿灭净尽。福康安再往伏羌。方可后路无虞。况伏羌、鹿鹿山、现有傅玉、伍岱等。在彼牵掣。贼人自无暇回顾。已有旨谕知福康安、当以次进剿。自必遵照妥办。计福康安此时。早抵平凉。该处离隆德、静宁不远。就近遣人常川侦探。更可得悉贼营实在情形。相机妥办。静宁等处贼匪。谅无难速就扑灭。又料福康安、与海兰察、带领巴图鲁侍卫等。前往督办。声势壮盛。又有阿桂、带领京兵。续至。恐贼人闻风胆落。不敢与官军抗拒。纷纷窜回石峰堡。而傅玉、伍岱等。驻劄鹿鹿山、伏羌二处。万一贼人铤而走险。乘势两面夹攻。傅玉、伍岱等。前后兼顾。殊觉费力。深为可虑。福康安此时。仍宜沿途侦探贼情。并先札知傅玉、伍岱等。令其豫为留心防范后路。最为紧要。　　

○戊子。谕、现在甘肃剿捕逆回。一切军粮台站。需人办理。著于各部院京察一等记名、应用道府人员内。派出给事中李殿图、郎中法海、员外郎舒弼、扎克桑阿、舒永阿、主事陈科鋗、崇文、驰驿前往甘肃。交阿桂、福康安、差遣委用。遇有相当缺出。酌量题补。即日起程。不必来热河请训。　　

○己丑。谕、据恒山保奏、剿办甘省新教回匪。伊欲效力。并将所属密云县兵丁内。拣选五百名带往等语。而又夹片奏请。恒山保、甚属不晓事体轻重。殊为谬妄。现今剿灭甘省回匪一事。业经由京派兵前往。足以剿灭贼匪。又何至动用密云县驻防兵丁。恒山保既欲塞责。奏请效力。仅可于一摺内声明。而又另行夹片渎奏。尤属不堪。谬妄糊涂之至。恒山保、既不能受朕恩。著将黄马褂、花翎。俱行革去。　　

○谕军机大臣等、前据何裕城奏、卫辉府属之汲县、新乡、封邱、获嘉、开封府属之陈留、共五县。得雨仅止一二寸。业经降旨、令何裕城、即速查明该五县被旱灾区。分别赈恤矣。本日又据江兰奏称、汲县、新乡、封邱、已于二十九日。得雨三四五寸。获嘉仅得雨一寸。而陈留一县。是否得雨。未据奏及。朕心深为廑念。著传谕何裕城、即速查明续得雨泽之汲县、新乡、封邱、未种地亩。是否可以补种晚田。并如何抚恤、借给口粮耔种。其获嘉、陈留、二县。此时曾否续得雨泽。该抚如何分别赈恤之处。一并查明。迅速覆奏。　　

○又谕、据阿桂奏、京兵所需一切供支。即于陕省代为筹办。以分甘省之力。自应如此办理。本日据毕沅奏称、京兵车马一项。按站倒换。未免雇备维艰。已飞饬各属。雇就长骡。应用等语。是甘省过兵事宜。业经毕沅妥为豫备。自可迅速前进。至所称各省解甘饷鞘。若照常运往。恐有疎虞。俟到西安时。截留藩库。所办甚是。饷鞘乃陆续支发之项。非比军中火药等项。急于应用。况甘省藩库。现在尚有四百余万。足敷给发。此项饷鞘。自应暂留陕省。俟隆德。静宁一带。剿除贼匪净尽。再行运往未为迟也。　　

○又谕。此次伍岱等剿击贼匪。歼其头目三人。且虑贼翻山逃遁。派兵绕上山梁。攻抢贼营。较前稍有起色。看来伊等、因朕以该处领兵大员。不能办贼。特遣福康安前往督剿。亦知愧激。且闻福康安将抵甘境。有所倚仗。精神俱略加振作。至贼经官兵追击。即弃营南窜。自是向秦州而去。伍岱等既已派兵前往。若能与三德两面合剿。痛加歼洗。先肃清一路。固属甚好。倘贼人仍窜入石峰堡内。该处地势虽险。亦不过如苏四十三所据之华林山。官兵进攻时。祇须加意防范。据其高处。并于左近寻躧路径。询之诚实居民。或即令为向导。带兵寻迳。绕上山顶。建瓴而下。势如破竹。贼人自无由免脱。即使路径险窄。官兵实难前进。然官兵既不能进。贼亦何从而出。果能即其总路。带兵严密堵住。则贼人困守空山。更可不劳穷追。而尽数歼除也。至伏羌等处贼匪。既有伍岱等在彼剿办。牵掣贼势。福康安、尤可专心剿办隆德等处之贼。隆德现有莽古赉、带到兵一千名。静宁存有守城兵七百余名。而延绥兵一千名。阿拉善蒙古兵一千名。自己陆续到彼。福康安又带有山西、陕西、兵四百名。是兵力已不为少。福康安、与海兰察、及巴图鲁侍卫等。竟宜乘此兵力。先将隆德潘陇山之贼。剿灭净尽。再往静宁剿捕翠屏山之贼。俟此两处贼匪洗净。然往赴石峰堡。设法堵剿。但仍应步步留心。并派委明干将领。带兵殿后策应。此为最要。又据李侍尧奏称、静宁一带。文报往来。恐为贼匪所阻。现拟改由兰州、凉州、安设军台。接到沿边军台驰送等语。此不过一时权宜之计。俟福康安将静宁、隆德等处贼匪办尽。文报仍宜由旧路驰递。较为捷近。再据伍岱等奏、在伏羌城外。拏获贼匪。及妇女幼孩。令守城出力之老教乡约白中伟等。逐一辨认等语。此等老教乡约。并不为贼人胁诱。且助官兵守城御贼。著福康安于剿捕石峰堡贼匪完竣。前往伏羌时。查明该乡约白中伟等。如果实在出力。即应优加奖赏。俾老教回民。均知感奋。　　

○庚寅。谕、户部会同福康安、议覆云贵总督富纲等。查明通省厂欠一摺。请于各厂员炉户名下。分别追赔。自系照例办理。第念滇省采办铜觔。不得不豫发工本。以资接济。炉户等系无业贫民。逋欠自所不免。从前李侍尧任内。查明实在厂欠确数。奏请办理。曾特降恩旨、豁免银三十万余两。今据富纲等奏、四十三年以后。各厂亏欠五十余万两。系实欠在民。并非官为影射。自属实在情形。且该省办运铜觔。自辛丑赶运以来。每年依限扫帮。办理尚为妥速。所有此次无著厂欠银三十九万余两。著加恩竟予豁免。其有著银十二万余两。著照所请。于各领户名下。照例著追。　　

○又谕、前因甘省逆回滋事。所过地方。百姓田庐牲畜。被其劫掠。及闻信惊避。迁徙流离者。均为可悯。已谕令福康安、到彼即行查明。酌量抚恤。第念该省现在调集官兵。会剿贼匪。一切军粮料草。虽均系地方官发价购办。而沿途挽运。未免有需民力。是未经被贼滋扰之处。百姓共效供输。亦宜一体加恩。均施惠泽。所有该省本年应徵钱粮。著概行豁免。如有本年业经徵收者。著详悉查明。于下年豁免。该督务宜董率所属。实力奉行。俾闾阎得沾实惠。以副朕优加轸恤、普沛恩施之至意。此旨到甘省。福康安、即誊黄普谕各属。并著该部遵谕速行。　　

○又谕曰、福长安、著加恩补授内大臣。　　

○又谕曰、李文英年力就衰。一切差务。不能奋勉。著以原品休致。其銮仪使员缺。著刘峻德补授。所遗福建海坛镇总兵员缺紧要。著富勒浑、于通省总兵。内拣选一员调补。其所遗员缺。著何俊补授。　　

○谕军机大臣等、向来水师、陆路总兵。令各省总督、出具考语。密摺陈奏。乃近年以来。各省总督、陈奏总兵贤否者寥寥。即文员司、道、知府贤否。经各督抚奏到者亦少。殊非整饬戎行、鼓励人材、以备拣择之意。总督统辖通省文武。于各该总兵贤否。自应随时举陈。即提督职分虽大。谊属平行。而一切操防事宜。仍归总督节制。亦宜一体留心。密行入告。嗣后著各省总督、于每年将该省提督是否胜任、及总兵能否整顿营伍、防范地方之处。留心体察。据实密奏一次。若河南、山东、山西、巡抚兼管提督省分。即著该抚、将该省总兵贤否之处。据实密奏。其两司、道、府、贤否。亦著各该督抚、每年陈奏一次。将此遇便传谕知之。　　

○又谕曰、原任云南腾越镇许世亨、前在金川。曾著劳绩。今愿赴军营效力。著即准其驰驿。前往甘省。听候阿桂、福康安调遣。　　

○军机大臣议奏、据察哈尔都统乌尔图纳逊奏称、阿尔台台站。所有紧要报匣。令该官兵驰递外。其余差务。派察克达官兵协济等语。查台站官兵。俱有饷银。察克达官兵。应于察哈尔右翼牧厂租银内。每年赏给官一员、银十八两。兵一名、银十两。得旨、察克达官兵。得银较少。若与台站官兵。一体当差。未为平允。此后差务。著派台站官兵、十分之六。察克达官兵、十分之四。余依议。　　

○辛卯。谕曰、永铎现在鹿鹿山等处。剿办回匪。且年力强壮。即著调补西安将军。傅玉著调补杭州将军。俟甘肃事竣。再赴新任。　　

○谕军机大臣曰、明兴奏、据新泰县知县禀报。该县佥派马夫朱贵等。驰递闵鹗元四百里报匣。于城西四槐树岭坡。马滑惊跌。磕伤报匣。经该县驰验加封。另派马夫飞递。并声明朱贵伤重。俟调治痊愈。另行责革。知县佥差疎忽。请旨交部议处等语。此有何罪。所奏又属糊涂。已于摺内批示矣。驿站驰递文报。州县官固当慎选马夫。俾无贻误。至于泥泞惊跌。亦非得已。若果系藉词捏饰。又非责革所可蔽辜。今明兴既查明马夫朱贵、实系坠马伤重。何得仍请俟其伤痊责革。且将知县议处。试思马夫背负报匣。自不肯有意跌伤。即该县佥差时。何由知马之必无惊跌。殊堪一哂。明兴不晓事若此。著传旨严行申饬。其知县江乾泰、马夫朱贵、俱著宽免。　　

○又谕、据何裕城奏、彰卫、等属被旱之封邱、汲县、获嘉、新乡、陈留、五县。内汲县、新乡、二县。于五月二十九日。得雨四五寸不等。晚秋杂粮。俱可补种齐全。其获嘉、封邱、陈留、三县。得雨仅止二寸。尚须甘＜雨澍＞续沾。方资接济等语。览奏稍慰。已于摺内批示矣。前因彰、卫、等属五县。未得透雨。屡经降旨询问该抚、并令其体察情形。加意抚恤。今汲县、新乡、既已续沛甘膏。晚秋悉可补种。著传谕何裕城、仍遵照前旨。其有应行借给耔种口粮者。分别酌量。借给。至获嘉、封邱、陈留、三县。得雨较少。若日内续有得雨佳音。是否尚可赶种荍麦等项杂粮。著何裕城一面抚恤。一面查明。据实奏闻。不可稍存讳饰。　　

○又谕曰、李世杰奏。拏获彭县私贩拒捕伤人之伍长子等。分别斩枭发遣一案。已批交该部议奏矣。此案虽非该省啯匪。抢劫滋事可比。但伍长子等。越境私贩盐觔。经官商雇人巡查盘获。辄敢起意拒捕。杀伤数人。其凶恶实与匪徒无异。该省经查办啯匪。大加惩创之后。为时无几。乃复有此等盐枭拒捕之案。自系该督办理稍懈。不能如前加意整顿地方所致。乃仅将疎懈之咎。诿之该管地方官。岂不思彭县地方。独非该督所管辖乎。李世杰、著传旨申饬。嗣后务宜督率所属。于地方事务。实力整顿。如或因有此旨、将来遇此等案件。遂意存隐饰。不行奏闻。则获咎更大也。　　

○又谕、据伍岱等奏、伏羌贼人。经官兵两次剿杀。远近逆回。自必闻风胆落。而官军自有起色。已觉旌旆改观。计此时福康安、早抵隆德。而宁夏满汉官兵。据陈步瀛奏、于二十六、七、等日。业经到彼。现在贼人屯聚隆德境内。福康安、与海兰察、巴图鲁侍卫等。尤当趁此军容振作之时。将隆德等处贼匪。以次剿捕净尽。如贼畏惧先逃。仍必窜入石峰堡内。福康安可遵照前旨。必剿清后路。然后带兵前往该处。设法四面堵截攻围。但仍宜严防后路为要。至陈步瀛节次所办。俱合机宜。颇具识见。殊属能事可嘉。现据该臬司奏称、即日驰赴隆德。将贼匪情形。面禀福康安等语。陈步瀛来往安定、隆德一带。于该处贼情、及路径夷险。自能熟悉。伊既亲赴隆德。福康安得一能事之员。面加详细询问。于剿贼事宜。更为有益。再据陈步瀛奏、固原州回匪马昇贵、城外靠城屋内。挖有地窖。可容数百人。伊子马汉龙、城内靠城屋内。亦挖有地窖等语。地窖可容数百人。必非马昇贵父子数人。所能开挖。亦非朝夕所能猝办之事。是蓄谋已久。于城墙内外暗通。欲为破城之计。逆迹显然。李侍尧平时。竟漫无觉察。以致养痈贻患。其罪实无可逭。而知州、应知一州之事。逆回如此近城掘窖。肆行无忌。何至毫无见闻。如马昇贵开挖地窖。系前任知州任内之事。而该州王琮、能盘获奸细。是不但无过。而且有功。即应专治前任知州之罪。如王琮已经抵任。而马昇贵犹公然开挖地窖。事后方被查到案。其功过尚两不相掩。若竟系该州任内之事。贼犯又非其所盘获。即应将王琮、严参治罪。著福康安、详晰询明年月。核其功罪。据实具奏。　　

○又谕曰、伍岱等现在剿办贼匪。渐有起色。贼人经官兵两次歼戮。已有五六百名。三德现又带兵到彼。遏其前路。与伍岱等两路会剿。是伏羌贼匪。不满千名。无难迅速歼除。该处贼匪剿捕净尽。官兵无庸兼顾南路。更可专心进剿。石峰堡之贼。由邹家河、赴隆德县之潘陇山。勾合底店各处回匪。直扑静宁州城。经该府王立柱等。督率兵民。击毙贼人甚多。贼退至离城三里之翠屏山。是隆德、潘陇山、等处贼匪。此时竟专在静宁滋扰。福康安至隆德时。如侦探该县。并无贼匪。自必与海兰察、巴图鲁侍卫等。带兵速赴静宁。计福康安此时。早抵该处。剿办贼匪。将次完竣。已可往石峰堡。与伍岱等设法会剿。石峰堡地形。虽属险窄。然现在大兵云集。四面堵截攻围。并寻躧路径。据其高处。建瓴而下。势如破竹。即可得剿贼净尽之喜音也。至贼营内。器械马匹齐备。又于上年纠约。订期起事。并修理石峰堡。是该处竟系贼人豫营巢穴。以为退守地步。蓄谋已久。必非朝夕所能猝办。其修石峰堡时。附近居民。既已共知。而文武员弁。何以竟至毫无闻见。任贼如此肆行无忌。若文武各员弁。曾经具禀总督。提、镇。而总督。提、镇等。竟置之不办。其罪自专在总督、提、镇。或系该管之知县。闻知信息。曾禀知道、府。该管之营员。亦曾禀知专辖之副、参。而该道、府、副、参等。竟敢沉匿不为转禀。或竟系州、县、营员闻信。并不禀报各该管上司。以致酿成事端。其罪更不可逭。前已有旨、令阿桂、福康安到彼。一并查明参奏。著传谕阿桂等、务宜逐层详细查明具奏。至伍岱等所奏、生擒之马玉华、系贼人头目。所有贼中情形、及起事根由。马玉华自必知其详细。伍岱等何以未经奏及。著即速讯供具奏。如尚未正法。即将马玉华、派委干练员弁。妥慎解赴热河。豫备讯问。　　

○壬辰。谕、本日据伊星阿奏到、五月二十四日。有发配烟瘴之甘省邪教回匪马五一等三犯。解抵长沙。另有文牌无名、跟随到楚之河州回民丁正祥、马三格、马五十一等三犯。讯系马五一等亲属。一路跟随做饭。所过州县盘诘。俱称起解时。回明跟来。并搜获各犯等。随身俱带有银两、帽缨等物等语。马五一等三犯。因坚守邪教。恐其煽惑人心。复为滋扰。是以免其一死。发往琼南百色烟瘴地方安插。与寻常军流人犯不同。地方官于起解时。自应详细检点。慎重佥差。并知照沿途经过地方。一体慎密护送。乃马五一等。竟敢于皋兰本地。即带丁正祥等。一路行宿。藉称自造饭食。以致沿途逐站递送。并不盘诘来历。此总系李侍尧平日办理邪教。漫不经心。押解官员。于起解时。一任该犯等。招同党类。一路随行。疎踪已极。且各犯随身携带银至二百余两。帽缨至六百余头之多。到配时。仍得贸易多赀。安居乐业。势必故智复萌。又于该处倡兴邪教。煽诱良民。更属不成事体。所有甘省押解马五一等之员。已有旨令福康安查明。拏交刑部治罪。嗣后遇有此等免死发配紧要重犯。各督抚、务宜饬属严密检查。并饬解员。沿途小心管押。毋得得似此玩忽干咎。但不得因有此旨。将寻常军流人犯。亦一律查点。不准其携带亲属银物。致令到配。无以自存。是又非朕法外施仁之意。总之朕办理庶狱。宽严适中。务期情理之平。内外问刑衙门。其各仰体朕意。毋或畸重畸轻。以成弼教协中之治。将此通谕知之。　　

○谕军机大臣等、据伊星阿奏、湖北省解到充发烟瘴之甘肃邪教回民马五一等三犯。此外尚有回民丁正祥、马三格、马五十一等。随同到楚。系文牌内无名之人。讯系马五一等亲属。因迷恋异教。情愿远道跟往。已将马五一等即行正法。并将丁正祥等。均拟绞候。又搜出马五一等所带银二百四十余两。凉缨六百余头。概行入官等语。所办甚是。马五一等。系充发烟瘴重犯。其亲属不惮远道跋涉。跟同前往。可见邪教煽惑人心牢不可破。况该犯因邪教惑人。窜之远方。何得任其多带银物。潜携党羽。倘该犯等至配所后。仍得安居乐业。故智复萌。倡兴邪教。尚复成何事体。且该犯等佥解时。曾降旨令各该督。抚、转饬所过地方。不得令其生事。其银两从何而来。而雨缨尤为甘肃所产。必系该犯临行所携带。此在沿途地方官转解时。或未能详细检点。而甘省起解之初。何得竟听其携挈亲属同行。多带财物。非寻常错误可比。著传谕福康安、即查明马五一等发遣时。系派何员押解。一面参奏。一面即将该员拏交刑部治罪。伊星阿摺。并著钞。寄阅看。至此案内马五一等三犯。及伊亲属丁正祥、均系河州回民。可见该处回民。被邪煽诱。执迷不悟。不可因此次未经随同逆回肆扰。遂信为安静良回。不加留意。务于此案办理完竣后。仍宜密饬属员。严慎访察。毋使故智复萌。方为妥善。　　

○旌表守正捐躯河南淅川县民胡法魁妻王氏。湖南芷江县民蒲三多妻龙氏。　　

○癸巳。谕。据在京步军统领衙门。将郝硕截拏。解至热河。经军机大臣、会同刑部。审讯录供具奏。本日朕亲行刑讯。据郝硕将收受属员馈送各款。一一供认。俯首无辞。从前因国泰在山东勒索贪婪。劣迹败露。当即审明治罪。乃甫经惩创。郝硕即于是年。藉敛盘费为名。藐法效尤。派累属员。朕实不料封疆大吏。有如此牟利贪黩者。且恨且愧。郝硕著解交刑部。令留京办事王大臣、会同大学士九卿、严审定拟具奏。　　

○谕军机大臣等、据伍岱等奏、伏羌城外贼匪。经官兵两次击杀五六百名。又据三德奏称、于桌子坪山。遇见贼匪。杀死六七十名。是南路之贼。所存无几。已不难于迅速剿尽。但三德带兵。由秦州前至＜亻大＞羌。本系在贼前面迎剿。今贼窜回秦安。三德与伍岱等会合。俱在后尾追。何以未经两面夹攻。殊不可解。兹伍岱等。又将该镇派往静宁。而静宁之贼。已据陈步瀛奏称、于二十七日分窜。是三德此时。即应前赴隆德。随同福康安剿捕。看来贼人因汧陇一带。有重兵防堵。已不敢再行南窜。惟贼计穷力竭。或又思绕道往西、窜赴河州。勾合邪教匪徒。复至省城滋扰。尤不可不豫为防范。著传谕伍岱等。详查路径。设法派兵。断其去路。并飞札哈当阿、冯光熊、令其一体严密防范。勿致稍有疎虞。至攻犯静宁州城之贼。昨据陈步瀛奏称、已经平凉府知府王立柱、督率兵民击退。贼人分为三股。一股回石峰堡。一股在底店。一股往雷大湾。又隆德县禀报。贼人现在县属之马家坪、及静宁州之底店等处屯聚、是静宁州城外。已无贼匪滋扰。此时福康安所亟宜剿办者。又在马家坪、底店、及石峰堡等处贼匪。官兵叠次杀贼。远近逆回。自无不闻声胆落。福康安、正当趁此军容振作之时。由隆德以次进剿。将后路肃清。再赴石峰堡。与伍岱等。四面堵截攻围。现在鹿鹿山已无贼匪。傅玉等所带之兵。尚有二千。福康安、竟当速将此项官兵。调至军营。会合剿捕。兵力厚集。贼匪更易于迅速歼除。再据保宁奏、土练降番内。尚可得一千六百名。又四川瓦寺土司桑朗荣宗禀称。该处可得土兵四百名。共计二千名。俱情愿跟同赴甘剿贼等语。此时甘省剿办贼匪。大局已定。而保宁所带初调之土练降番。二十九日。尚在保县。未能即抵甘省。若续行檄调。更不免有需时日。徒劳往返。著福康安酌量情形。如尚有必需添调此项番土各兵之处。即一面飞咨檄调。一面奏闻。如该处兵力已足。即知照李世杰、停其豫备。　　

○甲午。谕军机大臣等、据伊星阿奏、湖南茶陵地方。于三月二十一日。大雨如注。夜半溪河陡涨。漫入州城。城外西北居民房屋。大半倒塌。淹毙人口甚多。又攸县在茶陵州下游。亦因溪河猝涨。城内外房屋。约坍三百余间。现在水势已退。当委令沅州府知府裴直方、署长沙府知府王用锷、驰赴该二处勘查。藩司秦承恩、亦即驰往董率办理等语。茶陵、攸县、二处。因大雨之后。溪河猝涨淹及庐舍。并损伤人口。殊为可悯。且两邑沿河田禾。正值吐穗结实之时。亦难保无淹损。前据李绶奏称、于初一日。自江西起程。此时自己抵湖南。著传谕该抚、督率属员。详晰查勘。所有被淹之房屋人口。务查确数。加意抚恤。勿使稍有失所。其淹浸地亩。并即劝谕农民。速行补种晚禾杂粮。如有需借给耔种口粮者。亦即据实奏闻。酌量借给。以副朕轸念灾黎至意。将此由四百里传谕李绶、并谕伊星阿知之。　　

○乙未。谕曰、特成额奏、据湖南。藩臬两司禀报。五月二十六日。已将逆回马五一等。截留正法。并查出回民丁正祥三人。随同行走。现已审明定拟。因请将湖北、湖南。两省各员。及委解员弁。请旨交部严加议处等语。所办过当。已批俱著宽免矣。此案前据伊星阿奏到、朕业已降旨、令福康安将甘省首站起解之员。查明参革。拏交刑部治罪。并因署长沙府事同知王用锷等。能留心盘诘。特令送部引见。原以疎纵匪徒。罪在本省首站押解之员。至沿途地方官。不过照依上站接递。咎尚可宽。是以概不加罪。朕办理庶务。宽严务协事理之平。乃特成额身为总督。遇事不权轻重。遽将湖北、湖南、首站。及接解之员。悉行严参。办理殊属失当。若因该省各员。既经参处。而甘肃、陕西、河南、各省。闻而效尤。纷纷具奏。伊于何底。总之封疆大吏。遇有地方事件。必当斟酌事理轻重。明示劝惩。不可稍涉张皇。自占地步。特成额甫经擢任总督。遇事即不知轻重若此。安望其总督两省。办理裕如耶。特成额、著严行申饬。并将此通谕各督抚知之。　　

○又谕曰、保成等奏、鄂斯璊之母病故等语。鄂斯璊感激朕恩。诸事输诚报效。兹闻伊母溘逝。深为悯恻。著加恩。派领队大臣达福往奠。并赏该处库贮缎十匹。以示朕矜恤至意。　　

○陕西巡抚毕沅奏、甘省秦州东南。为通秦蜀要路。平凉东通泾州、长武。西控瓦亭、六盘山。北连固原。六盘山以外。即接隆德、静宁、巩昌。西通河州。南接秦阶。各处要隘。均须分兵堵塞。使贼无路奔窜。方为慎重。得旨、慎重固应慎重。若如尔所筹。十万兵亦不敷用。有是理乎。　　

○旌表守正捐躯直隶威县民赵咸贵妻荣氏。　　

○丙申。谕军机大臣等、本日据李侍尧奏、拏获贼犯马三九子。供有贼人欲往兰州、河州、勾合新教之语。已密札藩司、暨河州镇、将供出兰州河州之犯。按名严拏讯办等语。兰州、河州二处。经哈当阿设法严防。又有伍岱等。断贼前往之路。而现在供出勾合各犯。复已按名查拏。自可不致复行滋扰。但该二处。回民较多。从前苏四十三滋事时。即由河州前至兰州。而该二处、亦有回民送贼渡河、馈送粮食之事。将来若仍留新教名目。不能净绝根株。恐致芽櫱复萌。又须另起炉灶。但业经被贼勾合者。自即当按名严拏正法。其或实系邪教。而未露从贼形迹者。若一概查拏办理。未免致回民惊畏。实难措手。著传谕阿桂、福康安、将来办理善后事宜时。应将拏获贼目。逐一详细研究。令其将邪教一一指名供出。不论兰州、河州、以及西安各处。一经贼目供扳。即可按名查拏严办。如此办理。既不致逆匪漏网。而且查办有因。朕辗转思维。此乃善后第一紧要关键。舍此恐别无善策。阿桂、福康安、素称能事。或别有计议。俾得一劳永逸。亦未可定。伊二人务宜慎密。熟筹尽善。据实奏闻。仍著将拏获讯过各贼目。酌分一半。派委妥员。解送热河。以备亲行鞫讯。其余一半。仍留在营中。听候伊等质问。如此将该贼目等两处严讯。自可使贼人底里毕露。不致稍有未尽也。　　

○丁酉。谕、据镶蓝旗满洲都统奏称、原任打箭炉监督满禄、应赔税银四千六百余两。除将满禄房产变价一千余两赔交外。尚欠三千余两。请于伊诸子钱粮内。减半坐扣赔交等语。满禄所欠银两。俱系伊任内、所收税银数目不敷。著落伊身赔交之项。并非浸渔入已者可比。著加恩。将满禄所欠银三千余两。悉行宽免。　　

○又谕曰、吴垣奏、据盐法道周廷俊详称、于署按察使任内。承办流犯戴燮、故杀伊妻梁氏身死一案。该府、县、将戴燮依故杀妻律。拟绞监候。经该署司驳改绞决。今奉部议。将戴燮仍照律问拟。并查取应议各职名。据实详情代奏。将署司交部严加议处。其并未错拟之府、县、各官。可否免其开参等语。臬司于审转各属案件。有自行改拟失当之处。原许据实声明。不必更存推诿回护。前因云南按察使许祖京、于错拟王元珍。殴伤事主一案。自行检举。尚为得体。是以部议时。将该臬司降一级调用。朕特加恩宽免。但恐各省臬司。因朕有此旨、思为属员等任过。以该司处分。部议降调。既可邀恩留任。而府县各官。复得免其开参。相习效尤。转开取巧沽名之渐。其风亦不可长。此案著吴垣、将周廷俊驳改府县原详。提取全案。详细查阅。若该府、县、本将戴燮拟绞监候。经周廷俊驳改绞决。则其错误自专在臬司。若该府、县、即系定拟绞决。周廷俊不过照详审转。则该司以及府县各官。均有应得处分。统俟该抚查明原卷。据实奏闻。候朕再降谕旨。朕于诸臣功过赏罚。务归至当。其有能据实自陈者。必量为原恕。其或有希图幸免者。亦不容稍为朦混。将此通谕各督抚、一体留心。遵照办理。　　

○戊戍。谕军机大臣等、此次福康安、甫抵隆德。因躧探路径。即能擒杀贼匪。赶获牲畜。可见事机凑合。灭贼佳兆。而先声所及。已足以破逆回之胆。但虑贼人得信。复行逃窜。然料彼亦无路可去矣。据奏、现与海兰察、分派官兵。并知会伍岱等。于初十日。一同分路进剿。并飞咨傅玉、永安、在石峰堡附近堵截。如此四面迎剿截杀。贼人更无难迅速歼除。所有擒拏贼匪之侍卫富克精额等。甚属奋勉可嘉。统俟捷音驰到时。一并从优议叙。再据奏、讯之拏获贼人马佳英等供称。底店为首之贼。系马武举。就是底店回人。不知名字等语。底店贼回为首者。竟系武举。实属罪大恶极。福康安进剿。务当设法。将该犯生擒。解送热河。审明寸磔。以伸国法而快人心。至武举例属总督管辖。何以平时漫无约束。纵令谋逆。此非寻常失察可比。并著福康安查明。据实参奏。　　

○工部议准、云南巡抚刘秉恬疏称、楚雄县被水冲塌兵房。一百七十四间。演武厅三间。动项兴修。从之。　　

○河南巡抚何裕城覆奏、汲县、新乡、封邱、三县。已得透雨。无庸抚恤。惟前借耔种。入土又乾。应再借给。其获嘉、陈留、二县。倘立秋后得雨。尚可赶种杂粮。现在酌借口粮一月。极贫下户。抚恤一月。报闻。
  </div>
  <div class="pagination">
   <a href="清实录乾隆朝实录_page1553.html">
    上一页
   </a>
   <span>
    ...
   </span>
   <a href="清实录乾隆朝实录_page1549.html">
    1549
   </a>
   <a href="清实录乾隆朝实录_page1550.html">
    1550
   </a>
   <a href="清实录乾隆朝实录_page1551.html">
    1551
   </a>
   <a href="清实录乾隆朝实录_page1552.html">
    1552
   </a>
   <a href="清实录乾隆朝实录_page1553.html">
    1553
   </a>
   <span class="current-page">
    1554
   </span>
   <a href="清实录乾隆朝实录_page1555.html">
    1555
   </a>
   <a href="清实录乾隆朝实录_page1556.html">
    1556
   </a>
   <a href="清实录乾隆朝实录_page1557.html">
    1557
   </a>
   <a href="清实录乾隆朝实录_page1558.html">
    1558
   </a>
   <a href="清实录乾隆朝实录_page1559.html">
    1559
   </a>
   <span>
    ...
   </span>
   <a href="清实录乾隆朝实录_page1555.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
