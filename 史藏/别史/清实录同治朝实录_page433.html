<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 433 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 433 页/共 505 页
  </h1>
  <div class="content">
   ○旌表守正捐躯河南新郑县民陈文妻李氏。　　

○越南国使臣阮有立等三人于午门外瞻觐。　　


大清穆宗继天开运受中居正保大定功圣智诚孝信敏恭宽毅皇帝实录卷之三百二十一　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。冬十月。戊午朔。享太庙。遣怡亲王载敦恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上诣钟粹宫问慈安皇太后安。长春宫问慈禧皇太后安。至丙戌皆如之。　　

○奉慈安皇太后慈禧皇太后闼漱芳斋。侍午膳。　　

○颁同治十一年时宪书。　　

○试中式武举王可相等一百二十人于太和殿前。　　

○谕军机大臣等、前据刘铭传奏称病难速痊。未能前赴肃州。已有旨赏假三个月。准其回籍调理。前任甘肃提督曹克忠、曾在甘省剿贼。谙悉戎机。著即前赴陕西接统刘铭传所部淮军。迅赴甘肃肃州一带。办理军务。准其专摺奏事。该提督膺兹重任。必能为国出力。迅奏肤功。刘铭传著俟曹克忠到陕接统所部后。再行回籍。所部向称劲旅。现归曹克忠接统。兵将恐不相习。曹克忠抵陕后。著刘铭传与之会商。务将一切驾驭机宜筹画妥协。一面将办理情形会同具奏。甘凉肃一带。贼股充斥。曹克忠进扎肃州。须由甘凉取道前进。正可节节埽荡。尽殄妖氛。后路转运粮饷各事宜。均关紧要。著左宗棠、穆图善、随时照料。妥筹兼顾。该军月饷。著李鸿章迅即核定数目。饬知后路粮台。按月拨交湖北转运局。搭解西征粮台转解。毋令缺乏。并著袁保恒妥为经理。随时督饬运解。不得稍有迟误。其余淮军队伍。即由刘铭传带回徐州驻扎。著曾国藩督饬认真操练。以备缓急。将此传谕曹克忠、并由四百里谕知曾国藩、李鸿章、左宗棠、穆图善、刘铭传、并传谕袁保恒知之。　　

○又谕、张廷岳等奏、拏获从逆人犯。并贼匪窜扰情形一摺。据获贼供称。该匪在毕留图庙被官军合围。贼势已极穷蹙。乃达尔济轻率招降。并自撤营垒。纵令贼匪远扬。实属罪无可逭。达尔前已降旨摘去顶带。著即革职拏问。交奎昌、多布沁扎木楚、杜嘎尔、将该革员贻误情形。严行审讯。定拟具奏。该犯韩会林等三名。著张廷岳、阿尔塔什达、解赴乌里雅苏台。交该署将军等归案审讯。并将该犯等原供。一并钞送奎昌等核办。达尔济所部官兵。即著杜嘎尔另派妥员管带。以资得力。阿毕尔米特游牧边界。及巴勒达尔多尔济游牧边界。均有贼匪窜扰。现在该逆已窜过固尔板赛堪地方。齐默特多尔济、伯克瓦齐尔、业已追剿无及。逆踪飘忽靡常。难保不复图回窜。著张廷岳、阿尔塔什达、督饬各军妥筹防剿。杜嘎尔务当侦贼所向。实力埽荡。迅殄逆氛。将此由六百里各谕令知之。　　

○又谕、张廷岳等奏、台站阻滞。请饬设法疏通一摺。据称直隶宣化到防官兵。应需八九两月军粮。散在喀喇沁各台。未能运解到库。情形万紧。现在古北口练军陆续出口。尤须台站疏通。方能克期进发。即著庆春饬令沿途管台各员。赶紧设法雇觅驼只。务将喀喇沁各台壅滞粮石。早日运解到库。毋稍迟延。张廷岳、阿尔塔什达、一面派员迎提。以期迅速。李鸿章、庆春、仍饬口北道采办军粮。源源接济。俾免缺乏。喀尔喀孳生驼只。现在库伦迤东迤南十余台牧放。著奎昌、多布沁扎木楚、饬令桑噶西利旺楚克、察克都尔苏陇、务当移缓就急。各调拨一千只。无论能否足数。饬委妥员管解。前往喀喇沁台站。迎引古北口官兵应用。李鸿章、庆春、即檄令贾吉龄。途次如遇此项驼只。拨令官兵乘骑迅速前进。毋再藉词逗遛。前据神机营王大臣奏整饬边外台站。拟分段责成经理。谕令定安等核议举办。著定安、庆春、奎昌、多布沁札木楚、张廷岳、阿尔塔什达、懔遵九月十九日寄谕。赶紧核议。奏明举办。俾利师行。将此由五百里各谕令知之。　　

○又谕、文麟、景廉奏、肃州回匪扑进安西州城。立时击退。并贼扰敦煌县境各摺片。肃州回逆屡窜出关。七月初二日。扑入安西州城。当经该城文武及驻防该处之提督张玉春等、督率弁勇。登时击退。该地方文武员弁。虽属疏于防范。尚能将贼众立时击退。力保危城。均著免其议处。提督张玉春、副将柳致胜、协防出力。均著交部议叙。其余出力员弁。著准其查明酌保。毋许冒滥。该逆虽经东窜。难保不去而复来。著文麟。景廉。督饬该城文武实力防剿。以杜窥伺。其窜扰敦煌之贼。经李天和等于秦安坊地方击败。该县四乡被贼蹂躏。情形可悯。著文麟等妥为抚恤。毋使失所。并著饷令在防官军。遇有贼踪窜近。迅速堵剿。力遏狂氛。现在贼匪纷扰关外。安敦玉等处。均形吃紧。若不速筹埽荡。恐哈密后路渐致梗阻。成禄一军。本应出关。著即先派数营。前赴嘉峪关扼扎。以防贼匪出窜之路。一面饬令关外三营。随时截剿。力保完区。徐占彪一军。计已由兰州拔队西进。著左宗棠催令迅赴肃州。将该处贼股力筹剿办。毋任纷窜。成禄于徐占彪抵肃后。即当统率所部出关。相机前进。毋稍濡滞。本日据张廷岳等奏、甘省回匪。时由肃州一带出边窜扰。图扑库伦等语。著成禄于肃州一带要隘。设法堵截。并著左宗棠饬令徐占彪到防后。分拨兵勇。妥为布置。以免贼匪出窜边外。益滋蔓延。将此由六百里各谕令知之。　　

○予吐鲁番阵亡署同知许清贵祭葬世职加等。妾赵氏、子钰宝、分别旌恤加等。　　

○己未。谕军机大臣等、前因奕榕奏请拨官兵整装银两。并催解欠饷。当谕户部速议具奏。兹据奏称、此次吉林奉调赴乌官兵一千名。应给军装等项。共需银二万五千两。请于山东地丁项下拨给等语。著丁宝桢饬令藩司。按照该部拨给数目。赶紧委员解赴盛京户部交纳。一面知照吉林将军派员领取。以济要需。瑞联于此项银两解到。即行验收。俟奕榕委员到时。发交领解回省。至吉林上年调赴古北口官兵原拨整装银五万两。未据河南报解。又山东原拨银十万两。仅解到四万两。尚欠六万两。著李鹤年、丁宝桢、饬令各该藩司赶紧筹款。务于年内埽数解清。毋再迟延。其各直省历年欠解吉林俸饷。共五十九万二千三百余两。著李鸿章、李鹤年、丁宝桢、查明各该省欠解数目。实力催提。迅速委员批解。不得再有迟误。将此由四百里各谕令知之。　　

○又谕、奎昌等奏、遵旨查明保奏一摺。据赵兴体等禀请续支牛具价银。恳拨民勇黏补衣履之需。及战马军火等项。请将该营奖励各情。经奎昌等发给牛具价银二干两。并于科城军火内拨给火药铅丸。复发银二千两。俾资黏补。尚能不分畛域。仍著奎昌、文硕、文麟、景廉、悉心会商。随时接济。俾各民勇皆乐为我用。益形踊跃。其请拨援兵战马应如何调拨之处。并著妥为筹画。仍一面咨商陕甘总督等查核办理。千总李昶。既据奎昌等奏称差委得力。著照所请。作为俸满千总。归入直隶候题守备本班。遇有应升题选缺出。不计俸资。尽先即用。并赏加都司衔。单开之军功伊仓、著以从九品不论双单月遇缺即选。并赏戴蓝翎。王所杰著以把总遇缺尽先拔捕。并赏给五品蓝翎。朱绍智著以按察司照磨不论双单月遇缺即选。并赏戴蓝翎。勇目冯魁等六名。均著以经制外委遇缺尽先拔捕。并赏给六品蓝翎。赵兴顺等十七名、乡约王学礼等五名、均著赏给六品蓝翎。景廉接奉七月十七日谕旨后。自应迅筹前赴乌噜木齐。已有旨令西征粮台拨银十万解交景廉。藉资筹备。成禄俟徐占彪到肃。即可整旅出关。如能会合前进。声势较为联络。所有该大臣起程日期。及现在由哈赴乌道路情形。并民团赵兴体等如何妥为驾驭俾为用而不为贼用之处。均著迅速详细奏闻。事机至迫。该大臣当力任其难。迅赴戎机。景廉起身后。哈密防务。著文麟妥为办理。毋稍疏懈。将此由六百里各谕令知之。　　

○又谕、文硕奏、筹办沙山子民团事宜一摺。沙山子团绅赵兴体。派队在玛纳斯呼图壁交界地方。截击乌噜木齐援贼。尚属得力。该处民户聚集日多。自应妥为拊循。以壮声势。仍著文硕随时酌度情形。妥为筹办。千总李昶遇贼受伤。曾否就痊。文硕已派都司扎拉丰阿等带兵前往布伦托海。查看情形。笔帖式文龄接办李昶诸事。如果相宜。即著赏给五品顶带。俄人行至察罕鄂博折回。声言秋凉再由西进。著文硕饬令赵兴体等豫为筹画。禀商办理。荣全业已起程前赴伊犁。带兵无多。所有后路派兵解饷及转运事宜。著奎昌、多布沁扎木楚、文硕、懔遵前旨。妥速筹办。毋稍推诿。沙山子等处未运粮石。即著文硕饬令委员等提存贞义堡内。以备荣全后路接济。前经叠谕杜嘎尔抽调马队一千名。令吉尔洪额、讷苏肯、带赴荣全军营。著该副都统迅速饬令起程。毋再延缓。将此由六百里各谕令知之。　　

○漕运总督张兆栋奏报湖河各工秋汛安澜。命诣河神庙祀谢。　　

○旌表守正捐躯直隶天津县民王钰青妻吕氏。　　

○庚申。谕军机大臣等、恭亲王呈递巴扬阿禀函。内称湖南益阳龙阳匪徒已散。道州土匪尚有一二千人。风闻武冈州有六月初旬被围之说。至龙阳之变。实由该邑乡绅陈少海、恃与巡抚刘昆之子为亲家。倚势贪功。草菅人命。诬杀团首刘秀芝遂至激成衅端。陈少海全家被害。带兵道员李光燎、副将陶藻、参将羊瀛、均未捕获一人。羊瀛一军。尤甚于贼。乡人切齿。现闻著名匪首施玉、聚众四五百人。在武冈山内窃藏。又洞庭西湖港内。有大头目刘鸿怡。原系湖北候补县丞。弃官为寇。湖南州县贤否不齐。或办案稍有枉纵。该匪等即藉口滋事。请据禀转奏。派员查办等语。湖南散勇会匪。遍地皆是。有地方之责者。宜如何认真妥办。消患未萌。若如所陈各情。得该处有司。专以敷衍了事。养痈贻患。深切隐忧。著派李瀚章驰驿前赴湖南。将该省文武各官粉饰贻误各情。确切查明。据实参奏。毋得以奏报肃清在前。稍为回护。其整饬吏治保卫地方各事宜。亦著详悉熟筹。奏明办理。再巴扬阿又称、夥匪内现有伪天王东王南王北王名号。并肆用从前洪秀泉伪记等语。并著李瀚章严密防查。如果实有其事。即应迅速派兵掩捕。尽法惩治。以遏乱萌。原禀著钞给阅看。将此五百百里谕令知之。　　

○又谕、巴扬阿递寄恭亲王禀函。详述湖南会匪情形。业据恭亲王呈览。已派李瀚章前往查办矣。地方公事。专归该省督抚具奏。若此事关系重大。非寻常地方公事可比。该将军有奏事之责。本可具摺奏闻。无所用其顾忌。嗣后遇有此等紧要事件。即著随时据实具奏。将此谕令知之。　　

○派醇郡王、科尔沁博多勒噶台亲王伯彦讷谟祜、正白旗汉军都统全庆、校阅中式武举马步射技勇。　　

○以甘肃荡平金积堡。肃清甯夏灵州出力。赏提督易春光、武交清、陈美仙、总兵官卢荣升、一品封典。提督曾楚胜、贺大光、李秀山、胡腾芳、何本高、朱荣昌、总兵官黄锦云、田长翼、赵逢泰、周永庆、周应堂、潘泽珍、张楚胜、谷新胜、黄致和、胡岳峰、副将徐江海、苏祥云、郭庆才、曾昌明、符世礼、李长青、蒋宝林、匡群臣、谷崇德、王友集、彭玉连、萧仁魁、易咸临、杨玠、赵永和、刘义胜、刘万克、夏朝宗、宋荣贵、潘旭魁、彭连升、汤立梧、张学然、章和荣、周福春、羊万顺、卜有胜、邓景云、武万才、谭吉士、龙恩思、余永习、参将徐桂林、丁云胜、王文运、易山魁、李昆山、阳泰球、李明高、陆清文、刘成德、彭守益、袁昭喜、黄金兰、彭永兴、邓昔斋、方明卿、谭全才、唐仁和、王亮世、萧兴全、胡义和、王桂廷、刘宝臣、杨荣华、陈芝本、陈先启、叶三元、曹复胜、杨再发、沈聚先、吕芳林、喻仕发、何玉学、许功秦、周明武、胡俊昇、黄长清、张贵养、朱心胜、刘楚桂、邓正升、周邦富、罗南堂、熊开祥、文青山、尹明亮、郑熙春、杨忠和、胡含湘、许占鳌、吴寿生、汤允胜、丁龙化、周云步、吴立斌、左步云、戴占元、宋廷聘、罗永谦、李长胜、孙兰友、宋学礼、吴万品、宋贤声、何占元、吕腾福、陈贯珠、齐怀松、李逢春、洪有元、易大东、龚元发、游击瞿正西、方时忠、周廷福、尹世美、杨先胜、罗贵元、胡得高、曾应祥、何荣光、董官宝、谢周林、刘炳旺、张桂林、庞文胜、江仁和、庞友明、黄体坤、李得胜、赵桂芳、罗桂亭、方柏顺、王义和、蒋佑新、程玉修、刘先华、张万兴、方辉朋、李邦富、范守云、刘瑞林、凤山恒、张士林、张运东、褚敬财、李兆昇、易昆山、吴耀辉、彭华国、赵辉南、谭声彩、齐敬亭、张友胜、杨有林、丁玉隆、文云临、周光朝、刘贵武、熊学猷、田宗善、武守和、刘开国、周曙良、张其高、都司张友云、张作胜、刘有元、易瑞堂、袁青云、沈祥发、黎长顺、许万胜、李得胜、李国泰、戴楚南、张国胜、陈加兴、李复胜、朱日昇、施思贵、邓金陵、李正亮、杨厚德、郭春芳、萧福元、杨元瑞、李遇春、朱品辉、唐玉德、陈玉魁、刘庆、金步云、杨永长、杜成法、张旺、石中玉、毋可登、孙道友、王允功、韩尚金、陆全胜、何全忠、张国乾、刘得胜、刘凤山、守备刘春林、朱仁和、喻春华、李玉成、袁正恒、苏贵兴、傅廷、千总陈以林、巴图鲁名号。知府舒大章、游击刘子忠等花翎。知县朱汝霖等蓝翎。余加衔升叙有差。　　

○辛酉。上御养心殿。引见中式武举。亲定甲乙。　　

○谕军机大臣等、杜嘎尔奏、追剿溃匪。殄除净尽一摺。溃匪窜踞阿毕尔米特旗游牧地方。经福珠哩等带队驰剿。于赛堪阿林之北那林浑第等处。将贼匪四百余名悉数殄除。贼首圭堆老四。亦经杀毙。其马受、王大汉、晃老五等、是否一并捦斩。仍著杜嘎尔详悉具奏。昨据张廷岳等奏称阿毕尔米特游牧边界。及巴勒达尔多尔济游牧边界。均有贼匪窜扰。现在已窜过固尔板赛堪地方。是逆踪飘忽靡常。难保不肆行纷窜。杜嘎尔现饬各队在扎达噶图地方驻扎。并派员在固尔板赛堪及翁音河等处。侦探贼踪。仍著认真探防。遇贼即击。毋稍松懈。昨有旨将达尔济革职拏问。其所部官兵。谕令该副都统派员管带。即著遴派妥员接统。以资得力。库伦防务紧要。张廷岳、阿尔塔什达、仍当就现有兵力。严密防剿。迅埽逆氛。将此由六百里各谕令知之。　　

○以蒙古那林浑第等处剿匪出力。赏委参领景武德等花翎。　　

○壬戌。上御太和殿传胪。赐一甲丁锦堂、王可相、佟在田、三人武进士及第。二甲徐振纲等十六人武进士出身。三甲杨荣第等七十三人同武进士出身。　　

○癸亥。谕内阁、伯彦讷谟祜等奏、会审职员控讦大概情形。并究出大员授意说合。请旨办理一摺。据称翼尉桂祥与协尉乌什哈互相禀讦各款。均经讯有端倪。惟乌什哈所禀桂祥兑换办公银两以多报少一节。据该员在刑部呈出经管帐目之联兴桂澄缮递清单为据。讯之桂祥等均不承认。自应严切根究。以期水落石出。步军校联兴、桂澄、均著暂行革职。从严讯究。翼尉桂祥、协尉乌什哈、一并暂行解任。听候审讯。至翼尉文秀所供。五月初一日。在北上门有差。左堂正堂先走。右堂达明阿将伊唤至屋内。问及左翼之事。言称要在本衙门了结才好。若过部便不好看。令伊向桂祥劝解。文秀遂于次日约同凤祥等至桂祥家内提说等语。达明阿授意文秀向桂祥说合。究竟是何意见。并当时向文秀说话时。步军统领存诚。左翼总兵荣禄、是否先已走散。著达明阿明白回奏。　　

○谕军机大臣等、前据德英等奏直隶等省欠解黑龙江俸饷银两。请先由部库发给。并恳饬催积欠整装银两。当令户部速议具奏。兹据奏称、部库经费支绌。所请先行垫发。本难准行。惟现已冬令。该省官兵情形困苦。俸饷亟需支放。拟请由部库暂行借拨银五万两等语。著照所请办理。该将军即行派员赴部领取。并著丁宝桢即在该省欠解黑龙江俸饷项下。划出银五万两。赶紧解部归款。此次由部库借拨。系一时权宜之举。嗣后各省欠解俸饷。应由该将军奏咨严催。不得再请部款。以重帑项。至各省欠解黑龙江庚午辛未两年俸饷。共银三十三万八千余两。除长芦应解银两。据称因积水难行。经户部行令俟水势稍退立即起解外。其山东省前解吉林黑龙江俸饷银五万两。经奉省暂行借用。著瑞联懔遵前旨。即行分别归还。其余欠解庚午辛未两年俸饷银两。著李鸿章、李鹤年、丁宝桢、按照户部指拨原款。严饬藩运各司迅即筹解。不得再有延缓。至上年户部奏提各该省积欠黑龙江历年俸饷银两。除山东省应归还此次部库银五万两外。尚应解该省银三万两。长芦应解银五万两。直隶应解银五万两。河南应解银十万两。并著该督抚于年内一律解清。黑龙江地居边要。近年徵调频仍。全赖俸饷及时支发。以资振作。该督抚等务当顾全大局。力筹解济。傥有仍前延误。即著户部据实奏参。查取藩运各司职名照例议处。至黑龙江历次调派官兵。共需整装银九万九百余两。又本年行围官兵。应需资装银一万四千八百余两。前经户部指拨。迄未报解。均经该省向铺商借垫。现在亟须发还。并著李鸿章、李鹤年、迅将直隶旗租项下指拨银一万一千五百余两。河南地丁项下指拨银五万五千八百余两。驿站存賸项下指拨银三万八千一百余两。严饬各该藩司赶紧筹拨。派委妥员解赴盛京户部交纳。一面知照黑龙江将军派员领取。此项银两。并著于年内解清。以济要需。将此由四百里各谕令知之。　　

○以内阁学士祥泰署镶蓝旗汉军副都统。　　

○赏通州王志恕园等处煮赈籼米六百石。　　

○甲子。谕内阁、本日达明阿奏、遵旨明白回奏一摺。著交原派王大臣归案讯办。　　

○谕军机大臣等、刘长佑奏、查明粤西大概情形。现筹整顿等语。粤西近年以来。吏治军政。废弛已极。以致伏莽未除。强团不法。刘长佑现拟将边关内外各军。由冯子材整饬调遣。此外各营。择得力道府数员分带。任以剿捕之事。藉察廉能。并于调拨时量加裁并。所筹甚是。即著照所拟办理。惟须慎选贤能道府。督率廉明牧令。随时随事。加意整顿。实力奉行。不可徒托空言。致负委任。藤县永定股匪。前已谕令刘长佑等克日殄灭。著即严饬卢殿清等认真剿捕。务绝根株。毋任蔓延为患。南太泗镇等府。距省较远。更易藏奸。尤当次第廊清。埽除余孽。以靖地方。至该省兵力。半驻越南边境。内地本不免空虚。著冯子材迅将邓建新等股及早歼除。以绥藩服。并可腾出兵力。会商刘长佑择要布置。绥靖疆圉。将此由四百里各谕令知之。　　

○乙丑。谕军机大臣等、本日有旨将刘昆开缺另候＜??闲＞用。令王文韶署理湖南巡抚。吴元炳署理湖南布政使矣。刘昆现有应行查办之案。著李瀚章传知该前抚。仍在湖南听候查办。俟此案奏结后。再候谕旨。王文韶、吴元炳、署理抚藩各篆。能否胜任。并著该督随时察看。据实具奏。将此谕令知之。　　

○又谕、奎昌、多布沁扎木楚奏、筹拨官兵赴台堵剿。庆春奏、筹拨台站事宜各一摺。奎昌等以毕留图庙被围之贼。诈降逃遁。恐南路一带台站。为贼所扰。现派棍噶扎勒参带兵。前赴哈尔尼敦、翁音、适中等台。择要驻扎。保护粮道。即著督饬该呼图克图实力防守。毋稍疏虞。前据杜嘎尔奏福珠哩等军。在那林浑第地方。将溃匪两股剿除净尽。贼首圭堆老四等亦经歼毙。当经谕令该副都统认真探防。遇贼即击。现在翁音河等处。有无另股贼踪。仍著杜嘎尔严饬所部。确实侦探。相机进剿。毋稍疏虞。乌城兵力本单。棍噶扎勒参现扎哈尔尼敦一带。总以力顾后路为要。毋得贪功轻进。致乌城空虚。或有疏失。库伦防兵粮石。庆春现饬管台参领等。将喀喇沁台站壅滞军粮设法催运。并令迎提军粮差官洪富等赴台督运。即著檄饬在事各员迅速办理。源源运解。毋稍稽迟。额勒和布到京。现在请假一月。俟假期届满。即饬该都统驰赴新任。所有台站分段责成事宜。仍著庆春赶紧筹画。奏明举行。不得以接替有人。稍涉推诿。并著奎昌、多布沁扎木楚、懔遵九月十九十月初一日谕旨。将边外台站如何分段整饬之处。详慎筹办。迅速奏闻。将此由六百里各谕令知之。寻奎昌等奏、各台站情形不一。应即由各旗均匀分办。逐段责成照章整顿。其伊疆台站。相距窎远。应由该将军等酌办具奏。从之。　　

○以詹事府詹事何廷谦为内阁学士兼礼部侍郎衔。宗人府府丞唐壬森为都察院左副都御史。　　

○命湖南巡抚刘昆开缺另候＜??闲＞用。以湖南布政使王文韶署巡抚。翰林院侍讲学士吴元炳署布政使。　　

○丙寅。上奉慈安皇太后慈禧皇太后幸漱芳斋。侍午膳。　　

○丁卯。慈禧皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣长春宫慈禧皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○戊辰。命阿巴噶扎萨克郡王瓦津达拉在御前行走。赏头等台吉扬桑花翎。　　

○己巳。予山东军营病故提督王心安祭葬恤荫加等。谥果毅。　　

○庚午。谕军机大臣等、李鸿章奏、酌派练军营勇分路巡缉一摺。本年直隶地方。被灾较重。诚恐不法匪徒。藉端滋事。自应豫为防范。李鸿章现拟分派练军营勇。会同各路州县汛团。梭巡查缉。所筹尚妥。著即饬令带队员弁。各就地段。严密稽查。遇有抢劫之案。随时协同地方官认真缉捕。务须约束严明。不准丝毫骚扰。以靖奸宄而安善良。至天津为通商要地。刻下饥民较多。尤应妥为弹压。得该督坐镇其闲。庶几宵小不至生心。而洋人亦可免疑虑。本年封河后。该督应否仍驻天津暂缓回省之处。著酌量情形。妥筹具奏。将此谕令知之。寻奏、津郡四乡赈务。即日开放。拟俟封河后前往永定河工查勘。就近回省。得旨、该督回省后。津郡事宜。仍著妥筹兼顾。毋稍疏虞。　　

○驻藏大臣恩麟等奏、访出哲布尊丹巴呼图克图呼毕勒罕灵异幼童。例应掣瓶。惟现在班禅额尔德尼患病。不克前赴前藏。可否会同达赖喇嘛照例敬谨掣瓶。得旨、哲布尊丹巴呼图克图呼毕勒罕。业经访出。不可久稽。即著恩麟等会同达赖喇嘛敬谨掣定。
  </div>
  <div class="pagination">
   <a href="清实录同治朝实录_page432.html">
    上一页
   </a>
   <span>
    ...
   </span>
   <a href="清实录同治朝实录_page428.html">
    428
   </a>
   <a href="清实录同治朝实录_page429.html">
    429
   </a>
   <a href="清实录同治朝实录_page430.html">
    430
   </a>
   <a href="清实录同治朝实录_page431.html">
    431
   </a>
   <a href="清实录同治朝实录_page432.html">
    432
   </a>
   <span class="current-page">
    433
   </span>
   <a href="清实录同治朝实录_page434.html">
    434
   </a>
   <a href="清实录同治朝实录_page435.html">
    435
   </a>
   <a href="清实录同治朝实录_page436.html">
    436
   </a>
   <a href="清实录同治朝实录_page437.html">
    437
   </a>
   <a href="清实录同治朝实录_page438.html">
    438
   </a>
   <span>
    ...
   </span>
   <a href="清实录同治朝实录_page434.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
