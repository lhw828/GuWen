<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 69 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 69 页/共 505 页
  </h1>
  <div class="content">
   ○又谕、本日据耆龄、庆端奏、克复处州。及缙云县详细情形。处城既拔。闽省兵勇。自应会合浙师。迅攻汤溪。力图进取。耆龄已派康国器督率广勇。相机前进。而屡商助剿。庆端坚执不允。庆端欲留林文察等台勇。防守台处两郡。耆龄则谓与其停兵一处。不如分路进攻。该督等意见不合。已有明徵。号令纷歧。最为行军所忌。是以责成耆龄专办。以一事权。惟庆端自督兵援浙以来。闽防尚未被贼阑入。且收复浙省郡县不少。不得谓所带兵勇。全属无益。乃耆龄到浦接防。即将闽勇裁撤大半。是该督所恃以冲锋杀贼者。全仗广勇。广勇向多不法。且恐迁地弗良。闽勇散无所归。必至聚而生事。左宗棠近在衢州。见闻较确。著将耆龄近日办理军务。是否确有把握。抑系豫存成见。所撤之闽勇。是否实系可裁。林文察秦如虎、系庆端部下得力之将。耆龄能否驾驭。俾能照常出力。一并详细具奏。前据曾国藩奏、左宗棠进兵。尚未得手。刘培元攻捣龙游未下。复据耆龄奏、左宗棠督队进图兰溪。与伪侍逆相持正急各等语。迄今未据该抚将近日军情驰报。悬系实深。嗣后务须随时具奏。以慰廑念。将此由六百里谕令知之。　　

○以克复浙江处州、缙云、府县两城。予总兵官秦如虎、林文察优叙。赏游击白瑛花翎。　　

○癸未。谕内阁、九月初九日。皇考文宗显皇帝梓宫。奉移山陵。皇妣孝德显皇后梓宫。由静安庄同日奉移。朕于初八日。恭奉慈安皇太后。慈禧皇太后。亲诣静安庄孝德显皇后几筵前奠酒行礼。初九日。朕由观德殿步送皇考文宗显皇帝梓宫。至景山后。跪俟灵轝经过。再由闲道恭奉慈安皇太后。慈禧皇太后。前赴东直门外大桥迤东恭送。藉以稍伸哀慕。　　

○又谕、前因浙江被匪窜扰。民困未苏。将该省同治元年钱粮漕米。一概蠲免。兹据左宗棠奏称、查明该省情形。请将被扰各县应完钱粮。分别徵蠲等语。著照所请。所有咸丰十一年分被扰各州县应完钱粮。实欠在民者。著该抚查明。分别徵蠲毋稍牵混。其同治元年钱粮。未奉到恩旨蠲免之前。有已经完纳者。准留抵同治二年新赋。其为数较多者。如愿改作捐输。即按数照章。给予奖叙。以昭公允。　　

○又谕、左宗棠奏、请饬催道府各员。迅速赴浙一摺。金衢严道恒山、处州府知府刘熙盛、著各省督抚查明该员等、现在何处逗遛。饬令迅速赴浙。金华府知府徐宝治、前经李鸿章奏留差委。浙江现既需人。仍著该署抚饬赴本任。毋任延误。此外浙江州县各缺。由部选补者。著该部查催。即速赴任。如逾限不到。即著照例参办。近来军务省分。实缺分发人员。往往规避本省。干求各省督抚带兵大臣。奏留差委观望取巧殊堪痛恨。著自此次奉旨之日起。凡升调选补。及分发各省人员。均著催赴本省。不准藉端迟延。各省督抚等。亦不得违例奏留。致干惩处。　　

○谕议政王军机大臣等、都城内外抢劫之案。层见叠出。亟宜严密查拏。既据眼线王三禀称土匪杜瞎虎、石报儿等、有欲劫总布胡衕刘姓之信。近日锡蜡衙衕又有明火抢劫重案。是王三之语。不为无因。正可令其指认。立时掩捕。何以事隔多日。尚未将该土匪等缉获到案。殊属因循。著办理团防大臣、会同步军统领衙门。督饬司员等责令眼线王三、务将土棍杜瞎虎、石报儿等、按名悉数指获。从重究办。傥不上紧缉拏。致令该匪闻风远扬。定将办理不善之员。严加惩处。将此各谕令知之。　　

○又谕、都兴阿奏、遵查洋人与周家圩港争闹一摺。据称洋人烧毁红单大船三只。烧毙水勇一名。查无下落兵勇夫役共十五名。沈失炮位二十九尊。既据该将军查讯确实。总理各国事务衙门、自可将都兴阿前后所奏各情。向洋人逐层理论。惟副将黄廷升之兄黄德修等、由上海搭坐商船入江。突遇洋人。指该船为盗。将同船人等拘解上海县查讯。所有随带公文及衣箱等件。概被洋人搬去。经黄廷升前赴上海。将黄德修等保释。衣箱等件。未蒙追给等语。案关交涉外国。必须真实无伪。方足以折服其心。著薛焕、李鸿章、将黄德修等所坐客船。因何被洋人焚毁。搬去衣箱等件。因何不向洋人追给缘由。据实覆陈。毋稍隐讳。都兴阿另片奏、总兵李德麟。擅自带船。离营赴沪等语。现在福山各口。贼船甚多。亟图北窜。李德麟难保非闻警先遁。著都兴阿确切查明。按照军法严参惩办。并著李鸿章密派妥员。在上海一带查访李德麟藏匿何处。如有不法情事。即行拏获。讯明大概。迅速覆奏。至下游通如对岸江面甚宽。防剿最关紧要。著都兴阿飞饬黄彬、酌派得力大员。督率师船。分投防堵。毋得稍有疏虞。将此由六百里各谕令知之。　　

○甲申。谕内阁、都察院奏、请饬各省将咨交控案。迅速审办。并请将逾限未结之委审各员议处一摺。近来各省吏治因循。每遇京控案件。一经交办。率皆视为具文。久悬不结。以致吏胥夤缘为奸。官员规避取巧。京控各件。无论虚实。地方官均应速为了结。方免拖累抑勒之苦。现据都察院单开该衙门及步军统领衙门、咨交各省京控案件。逾限未结。并上次展限已逾。仍未审结各案。共计一百五十六件之多。实属疲玩已极。著盛京将军。顺天奉天各府尹。热河都统。闽浙云贵福建湖北河南山东山西江西各督抚。督同臬司。将各该省承审京控各案迟延职名。立即查明送部议处。并严饬将未结各案。迅速审结。傥再任意延宕。即著指名严参。以儆疲玩。嗣后各该省大吏。于京控各案。无论奏交咨交。务宜督饬属员。认真审断。依限迅速了结。毋许仍前积压迟延。致干重咎。　　

○又谕、多隆阿奏、督兵攻克荆子关。连日大获胜仗一摺。逆匪窜踞荆子关。图扰秦鄂之交。经多隆阿由商南督军回剿。八月二十一日夜闲。官军由陡沟出队。该逆以先锋悍贼来迎。副都统穆图善督队冲击。伪启王梁城富等列队迎拒。穆图善分军为四。前后策应。枪炮环施。逆势不支纷纷败溃。官军追至荆子关。各营将弁。一拥齐进。马步纵横冲击。贼尸枕藉。余匪由淅川大路逃窜。遂将荆子关克复。此次多隆阿回军堵剿发捻各逆。以杜入陕之路。即能以少击众。斩馘多名。克复要隘。洵足以寒贼胆。所有打仗尤为出力各员。著准其汇案保奏。　　

○谕议政王军机大臣等、多隆阿奏、督兵攻克荆子关一摺。荆子关为豫秦鄂三省毗连关隘。逆贼拥众数万。多隆阿督军攻捣。以少胜众。立将关隘夺回。实为督率有方。足以振军威而寒贼胆。该将军现饬金顺双福等马队。跟踪往淅川一路追击。其逆首陈得才一股向南华窜走。穆图善所部。过河进剿。何绍彩之军。在郧阳防堵楚境。布置均合机宜。惟粤捻巨股。虽经此次惩创。而人数尚多。往来剽悍。逆党本无巢穴。若不及早歼除。不惟西窜秦疆。将与回匪句结。即鄂豫两省。所至暴残。流毒伊于胡底。况多隆阿已离楚境。鄂中转运饷道。为贼截断。必须将淅川后路打通。方能使鄂省饷糈。源源接济。著多隆阿即督诸军。节节埽荡。如能早将此贼扑灭。仍可分军入秦。会剿逆回。廓清陕境。现在内乡西平一带。既有捻匪窜扰。即将雷正绾拨回三营之兵留驻商南。随时策应。陕回凶逆尤甚。乘其初起。翦除尚易。胜保前奏省围已解。务须趁此声威。迅图剿办。并将同朝防御。妥为布置。其甘肃与陕西毗连地方。应作如何防范。均著胜保懔遵前旨。迅速筹办。雷正绾所部。仅留三营在陕。如何酌量拨添兵勇。俾得独当一面。并与胜保应如何分合剿办之处。均即妥筹迅速奏闻。西北无事。方能专力东南。谅该大臣等当胸筹全局。奋勉图功也。捻匪屡次由豫赴陕。毫无遏堵。即如现在陈得才一股由豫穿行至陕。复由陕回窜陕州。往来自如。虽经郑元善奏报各属击剿情形。未有一处能行拦截。其为空言搪塞。实系全无备豫。已可概见。郑元善出省后。何日驰抵河洛陕州窜匪。作何剿办。即著该抚速行驰奏。该抚如再不能实力振作。惟有执法从事决不宽贷。荆子关前于何时被贼窜踞。郑元善于所辖地方陷失。何无一字奏闻。并著查明具奏。将此由六百里各谕令知之。　　

○予河南荆子关阵亡委营总哲克栋额祭葬世职加等。　　

○乙酉。谕内阁、郑元善奏、请严饬该管府州。督催钱粮一摺。近年河南军需浩繁。被扰之区。应完钱粮。又复叠经蠲缓。全赖完善地方。实力徵解。各该府州宜如何破除情面。严切督催。以期无误要需。若一味因循诿卸。于所属徵收事宜。漠不关心。毫无觉察。朝廷又安用此愦愦之官为耶。此后该省州县徵收钱粮。著严责该管府州认真督催。不时亲赴所属。将征收红簿串根。彻底清查。如有惰徵侵那等弊。立予揭参。若该管府州徇私护庇。即行一并严参。现在各直省或防剿本境或协济邻封。需饷甚殷。尤恃正赋无缺。方足以资周转。各该府州恃无责成。即不免于所属徵收。意存推诿。嗣后各督抚于州县经徵钱粮。均著责成该管府州实力督催。傥敢仍前疲玩。致令所属州县。有惰徵侵那情事。即著一并从严参办。将此通谕知之。　　

○谕议政王军机大臣等、官文等奏、川匪窜入楚边。旋经击退。并发捻又犯老河口。现派官军驰剿一摺。川省逆匪万余。由大甯及陕西平利县境窜扰竹溪竹山。当经该处文武。督率兵勇剿击斩获甚多。立将城池克复。余匪复经沿途绅练截杀。零星败回平利关等处。鄂省地方官绅尚能认真备豫。猝然有警。即时将贼击走出境惟是游魂靡定。仍复徘徊陕鄂之交。难保不乘虚回窜。仍著官文等、督饬所调何绍彩之军。觇贼所向。实力堵剿。淅川等处。由南阳西窜发捻大股。昨经多隆阿驰报。于荆子关痛加剿击。兹据官文等奏、现复窜及李官桥及老河口地方。该大臣等已饬梁作楫驰往剿办。并饬金国琛各营。严镇襄樊。兼为后路策应。著多隆阿速饬金顺、双福、暨穆图善等军。会合兜剿。该逆人数。虽尚众多。而屡经惩创。亡魂丧胆之余。乘此并力齐击。谅不难聚而歼旃。独豫省各路派拨官军。多属纸上空谈。毫无实际。致令发捻各逆。得以纵横肆扰。现在亳捻姜台淩等西南分窜。闻又至裕州等处。郑元善究于何日出省。著即调派得力之兵。与僧格林沁所派恒龄等军。合力追剿并可与楚军周凤山、欧阳正墉等、入豫之师。声势联络。其陕州窜匪。并著该抚驰抵河洛。懔遵叠次谕旨。迅速筹剿。傥再任令蔓延。或复西窜秦疆。惟郑元善是问。该抚叠经严谕。若竟不自振刷。一任诸军畏缩。贼势狓猖必将该抚重治其罪。毋谓朝廷宽典之可幸邀也。刘齐衔＜??闲＞放陕西粮道。何以日久尚未自鄂起程。著官文等即行严催。克日前赴新任。毋再宕延。将此由六百里各谕令知之。　　

○又谕、胜保奏、督军埽荡西安附近贼氛。平毁回寨。暨同朝贼踪已退。请饬多隆阿专办陕南等摺片。胜保抵西安后。将灞桥杜曲等处及景阳城东西长条村回匪巢穴攻毁。所有六堡寨一带肃清。省城业已解严。雷正绾率乌勒兴阿、成禄等军。由咸阳进发。将马家堡等老巢埽荡。援解泾阳之围。所办尚合机宜惟省门既已解严。近省贼踪已净。胜保应懔遵前旨。克日出省。相机督剿。毋得以居中调度为词。安坐省垣。致有延误。胜保拟先由陕省西北兜剿。截该匪窜入甘省之路。固是要著。惟东北同朝等处。与晋毗连。陕州现又有贼窜扰。亦与晋省一河之隔。晋省兵单将寡。亟须妥筹兼顾。该大臣出省后。仍应将同州一路。布置周妥。自东而西。与雷正绾诸军。两面夹剿。并懔遵昨日谕旨。乘贼初起。迅图攻捣。毋得任令将所掳辎重。运入老巢。浚筑沟垒负嵎自固。致剿办又形棘手。陕事及早了结即可分出兵力。专办发捻。于大局实有裨益。所有凤翔咸阳泾阳等处回匪。并著胜保严饬将弁。实力攻剿。毋任蔓延。另片奏邠州知州韩鉁等、请兵张皇等语。该州逗遛回人二百余名。究竟是何情形。作何办法。未据详晰奏明。傥果系奸匪有心盘踞。自当悉数歼除非有兵力。恐难捦获也。将此由六百里各谕令知之。　　

○又谕、毛鸿宾奏、连破黔匪贼巢克复天柱卭水城池。并令江忠义防堵楚粤边境各摺片。湖南兵勇。越境进剿黔匪。办理认真。尚能不分畛域。惟镇远思州一带。匪徒尚多逆首姜映芳尚未捦获。毛鸿宾务宜督饬在事文武。乘势进攻。迅将贼匪殄灭净尽毋留余孽。思州一路。已有黔省总兵刘义方等军惟兵力尚单。著韩超添调兵勇。前往会合楚军。并力夹攻。毋稍松劲。镇远一带。并无黔省兵练与楚军会剿。该处系黔省地方。韩超岂可置之不顾。专恃邻省代为剿办。并著迅拨兵勇。前往该郡。会合攻剿。毋稍玩忽。现在该省军务紧要。亟需知兵大员。前往督剿著毛鸿宾速令江忠义驰赴黔省。并令将所部陈鸣志管带赴黔。其赴粤援剿之师。并著毛鸿宾另行筹拨。莲塘股匪。负嵎日久。易元泰等军。既不敷分布刘长佑即当酌添兵勇。与楚省援军会合。责令带兵各员。迅图攻克。毋任延宕。将此由六百里各谕令知之。　　

○又谕、毛鸿宾奏、参员挟私具控。请特派大臣查办一摺。据称湖南江蓝厅同知椿龄言语粗率识上鄙俚。团绅汪际唐集团保卫地方。该员指为土匪。胪列多款禀请惩除。经前巡抚骆秉章提省审办前署巡抚翟诰、委同知杨鼎勋往查。毫无实据。前署长沙府知府李逢春研讯。系属虚诬禀请结案毛鸿宾访闻椿龄于此案酷刑偪供。实有挟嫌故勘情事。并因该员前署巴陵县任内。声名狼藉。于年终甄别案内。奏请革职。乃数月之后。忽扬言总督系伊姻亲。必当往求洩忿。果在总督衙门。具控杨鼎勋、李逢春、招摇陷害。兼有毛鸿宾向属员借贷。伊因不遂所欲。致被参革。并牵涉该抚随任亲戚。置买使婢。指为毛鸿宾所娶之妾各等情该革员既自称与督臣姻亲毛鸿宾曾经官文保荐。或恐碍难查办。请钦派大臣来南等语。此案椿龄以考察被参人员讦告上司。本应立案不行。惟所控之杨鼎勋即系委查汪际唐之员。李逢春即系承审汪际唐之员。是否未能袒护同僚。致招怨憾。抑或查审果有错谬。致贻口实。著官文、严树森、即将汪际唐一案人证。覆加审勘。椿龄是否有酷刑偪供情事。毛鸿宾向属员借贷。及所控各情。有无确据。一并详细查明。据实具奏。官文向能宅心大公。亲戚故吏之嫌。无所用其引避。著即会同严树森、严密访查。秉公讯办。原摺著钞给阅看。将此谕令知之。寻奏、审明椿龄所控各节。皆无确据。现据该革员供称、向有痰迷之疾。具控时适因旧疾举发。今自知悔悟。情愿具结完案。至杨鼎勋等承审汪际唐一案。细加察核。所办尚无谬误。报闻。　　

○以湖南官军克复贵州天柱、卭水、二城。赏总兵官赵福元巴图鲁名号。余升叙有差。予阵亡把总颜家声祭葬世职。　　

○以湖北竹溪、竹山、二县城被贼窜陷。旋即收复。革知县周世棨、瑞存等职。仍留任。　　

○追予河南永城阵亡署知县陈灏建立专祠。　　

○特予直隶东明阵亡团总李恒、崔瓘、建立专祠。　　

○丙戌。谕内阁、步军统领衙门奏、请将疏防抢劫饷银重案之汛弁。分别革职摘顶勒缉。并据健锐营奏、承领库银被劫。请饬严拏各等语。京营汛地。竟有盗匪持械。拦路抢劫饷银。殴伤官弁。实属目无法纪。该营汛各官。平日既不留心缉捕。事后又不能速行缉获。捕务废弛。实堪痛恨。静宜园汛守备福海、著暂行革职。中营副将陈良才、参将孙毓杰、游击常国泰、均著摘去顶带。勒限二十日。将盗犯按名弋获。傥限满无获。即著从严参办。委参领富森布前锋校春龄、承领饷银。中途遇劫。虽经受伤。究属疏于防范。均著交部议处。此次饷银。若俟缉获抢犯。追缴原赃。始行放给。兵丁未免苦累。著准其于本营库存款内。先行筹款。按名放给。以示体恤。　　

○丁亥。谕内阁、前因御史朱潮奏、直隶地方官相率讳盗。臬司孙治以讳盗之意。明示属僚各情。当经谕令文煜确切查明参奏。兹据奏称、孙治委员拏获斩枭斩决人犯。数以百计。其派员查访。皆所以防州县之讳饰。并无调州县及该管知府来省。冀图勒索各等语。既据该督查明。孙治实无前项情弊。该御史所奏。著无庸议。惟文煜、孙治、均身任地方之责。惟当激发天良。严饬各属将骑马贼匪。严拏净尽。不得以所参讳盗查无实据。仍以空言搪塞。自干罪戾。　　

○又谕、据晏端书奏、遵查广东省官□□甲。办理厘金弊端大概情形。并许庆瑢等恃有大吏护符。坚不吐实。请旨革审各等语。除陶昌培并其党陶二即陶开泰、业经劳崇光等因该犯多交匪类。情罪重大。于讯明后即行正法外。广东候补知县许庆瑢、广西融县知县刘承缘、出入督署。遇事招摇。均著先行革职。补用游击章昇耀、被参私制炮船。走私漏税各款。情节较重。著一并革职。均交晏端书提集人证。逐款研究。务得确情。从严参办。劳崇光督办广东厘金。信任非人。措置乖谬著先行交部议处寻议劳崇光照不应重私罪例。降三级调用不准抵销。从之。　　

○谕议政王军机大臣等玉明等奏、回民酒工。互相械斗一摺。奉天回民繁多。动辄生事。各处烧锅所雇酒工。亦往往恃众逞凶。此次口角启衅。胆敢纠众出入边门。任意斗很。若不妥速解散。深恐酿成巨案。玉明等已派协领丰恩等、带兵驰往查办著将叠次械斗情形。并有无杀伤。确切查明曲直持平剖断。至首恶不逞之徒。仍著责令赓瑞等亲督兵役。拏获究办。仍分别良莠。妥为安抚。以期迅速蒇事。现在云南陕西回匪。为患甚巨。其始亦起于细微。皆地方官办理不善之所致。盛京为根本重地。傥耽延日久。不能了结。致令寻仇报复。留毒无穷。惟该将军等是问。将此谕令知之。　　

○又谕、谭廷襄奏参疏防抢劫行旅。并拒毙弁勇之文武各官。现在派拨兵勇会捕一摺。据称直东交界马贼横行。现在添派马队。会合步队。暨该管汛弁。探明摉捕。并咨会文煜等、饬属一体协缉等语本日亦据文煜奏称、景州德州交界地方有马贼聚集。党与渐多。业已调派马兵。与马勇分路巡缉。并与遮克敦布筹商。酌拨马队会剿。即著文煜、谭廷襄、遮克敦布、密速函商。所有四女寺桑园刘智庙等窝顿处所迅即调拨马步兵勇。或克期并举或次第进攻计议已定。即督饬派出之员弁兵勇。迅速掩捕务将积年盗薮。悉数歼除傥机事不密。致该匪闻风远扬。或派出协缉之员弁。视为具文。并不尽力兜剿惟该督抚等是问。将此由五百里各谕令知之。　　

○又谕、晏端书奏、遵查广东厘金积弊一摺。已明降谕旨。将劳崇光先行交部议处。许庆瑢、刘承缘、章昇曜、一并革职。交晏端书提讯矣。充商包抽厘金。业经停止。其分肥说合一节。既据查有端倪。即著提集人证。秉公研讯。将牟利病民之蠹吏。从重惩办。以苏商民之困。至革员俞文诏声名本属恶劣。未可据伊供词。即谓其绝不干预公事潘世荣、叶炳华、潘斯濂、所供亲友假托一节。亦难遽信。仍著晏端书严密访查。不得化有为无。陶昌培业经正法。可以稍息粤民之忿。惟许庆瑢等劣迹多端。必应从重惩办。以肃官方而惩奸蠹。著晏端书会同昆寿、将劳崇光覆陈各件。及许庆瑢等被参各款。秉公详查。据实具奏。不准一字扶同徇隐。自干罪戾。将此由四百里谕令知之。　　

○以奉天开原办理斗案不善。城守尉赓瑞、知县闵炳荣、防御扎朗阿、下部议处。　　

○予山东德州被戕外委鲁化荣祭葬世职。　　

○戊子。谕内阁、胜保奏、请将发遣大员。留营效力等语。已革江南河道总督庚长、系因失陷地方。从宽发遣之员。情罪较重。所请著不准行。仍著懔遵前旨迅速发往新疆。效力赎罪。毋得藉词逗遛。　　

○又谕、前因骆秉章奏、参将陈祥兴擅殴职官。纵勇焚杀各情。当经降旨革职拏问。兹据奏该革员已散之勇。张贴传单。意图劫狱。业经督同臬司将陈祥兴即行正法等语。陈祥兴身为将领。竟敢纵容所部勇丁。焚劫杀戮。荼毒乡里。并擅自殴官杀士。于被劾后阴结死党。潜谋劫狱。实属凶恶众著。目无法纪。既经骆秉章将该革员正法。其余党著照拟概行免究。所有陈祥兴被控各案。著骆秉章督饬该臬司迅速讯结具奏。寻奏、遵将被控各案讯明。陈祥兴业已正法。应无庸议。下部知之。　　

○谕议政王军机大臣等、瑞麟奏、查明恭办绥成殿供奉列圣圣容成案。请旨遵行一摺。览奏敬悉。绥成殿供奉列圣圣容。所有供案铺陈。以及添安隔断装修壁衣夹幔等项。应用物件。著照所拟。即于避暑山庄旧存紫檀木料等件。移用安装。其应行漆饰工程。及花毡等项。并著瑞麟督饬恒恩赶紧觅料。敬谨兴修。以期妥速而昭慎重。将此谕令知之。　　

○又谕、郑元善奏督师出省。驰抵洛阳。捻匪折窜卢氏永甯。派队驰击一摺。捻匪窜扰新安陕州等处。经各该州县会督文武剿击。小有斩捦。现由灵宝阌乡。折窜卢氏永甯。该抚饬杨长春于宜永嵩伊各境。邀截贼踪。自驻洛郡。藩篱河北。策应宛南。办理尚为妥协。著即饬令杨长春及各地方官、激励兵勇绅团。沿途节节剿杀。毋任再行窜扰内乡汝郏等处。昨据多隆阿奏姜台淩等股。复率党突窜内乡西平一带。该将军仍回商南。即日移营前进等语。现在多隆阿谅已移军进剿。即著多隆阿、郑元善、严饬派出各军。将内淅一带。及附近贼匪。痛加剿洗。以靖地方。围扑陕州贼匪。窜至永甯。难保其不仍由卢氏等处。窜偪潼关。多隆阿仍应力图兼顾。毋令窜越。郑元善请调张宝禧一军回豫。以阻匪入潼关之路。该员守御同州。是否可以抽调。著咨商胜保、妥为筹画。以期万全无失。昨据英桂奏、发捻各匪连日抢渡均经官兵击退。此贼窜往永甯。既须防其偪潼关。更应防其折由沿河一带。图扑晋疆。著英桂严饬所属文武。督团守御毋稍松懈。本日据胜保奏、滇匪郭刀刀一股。阑入甎坪厅。欲由紫阳石泉。连结洋县之贼。已飞饬毛震寿调兵往剿。惟该藩司兵力未厚恐其不敷分布。何绍彩能否出境助剿。并著官文等查明。迅速具奏。郑元善摺内。有淅川贼匪。已由李官桥沿河窜入均州光化一带之语官文前奏已饬梁作楫驰往剿办。并饬金国琛严扼襄樊。为后路策应近日办理情形若何。均光等处之贼。曾否击退。并著官文等详悉奏闻。郑元善又奏洪贞谦行抵叶境。将张＜?氵凤＞林夥捻王四等二千余人。殄灭殆尽。办理尚属认真。其兵力不敷。该抚已饬张曜抽派马步勇队。前赴南阳。交洪贞谦调遣。藩司张曜攻剿陈大＜?氵喜＞老巢。日久无功。现复抽调兵勇。移交洪贞谦。仍著严饬该司就现有兵力。严密围剿。毋得藉口兵单。致陈逆溃围旁窜。郑元善现已驰赴河洛。豫省剿匪事宜。是其专责。务当振刷精神。通筹合剿。使军务地方日有起色。方为不负委任。若仍前玩误。自问当得何罪。懔之慎之。将此由六百里各谕令知之。　　

○又谕、郑元善奏、试办抽收长芦盐厘一摺。豫省军需浩繁。并有应解京协各饷亟应速筹接济。以裕饷源而资周转。即著郑元善遴委妥员。认真办理并著文煜饬令该管府县及各商人一体遵照。尤当饬属实心经理。毋令该委员等以公济私。致有勒索侵渔情弊。将此各谕令知之。　　

○又谕、胜保等奏、派兵攻剿咸阳贼巢获胜。大股回匪。回扑省城豫捻窜偪潼关。暨攻捣马家堡贼巢续获胜仗。陕南官军。进剿洋县踞贼情形各摺片。胜保自抵陕省。叠次谕令出省督剿。前据奏称西安解严。近省四五十里。已无贼踪。何以此次忽有大股回匪。径扑城关。其沙河老巢。与王□村仓头镇等匪众。聚集来犯。何即如此迅速。岂城外数十里闲。遂无一旅拦截。遽令逆众得以扑至关外。连日官军迎剿。又不能大张挞伐。使逆回扑入东关。肆其焚杀。虽经开城出击。将关厢马贼。悉行压出。而逆势猖獗。难保不复来扑犯。总由胜保未遵谕旨。亲督官兵。出城驻扎。致贼得以窥觎先发。逞其凶焰。咸阳马家堡贼巢。叠次进攻。亦未甚为得手。此时断乎不可松劲。雷正绾督率各军。务即激励兵勇。先将此路大股贼巢。迅速破灭。以振军威。方可节节进图埽荡。从来名将督兵。甘苦与将士共之。未有自处安逸之境。令将士躬冒矢石。而能使其用命者。胜保仍应出省驻扎。择要布置。毋得专意驻守省城。致启逆回藐视之心。且令部下将士。有所藉口。潼关捻匪偪近。郑元善奏业将张宝禧一军。调回迎剿。王佐臣之军。已将陕州窜匪击回。即著饬令就近与豫军联络策应。惟同朝紧接晋疆。防堵尤关紧要。成明兵本不多。张宝禧如已折回潼关。则同州一带。兵力愈薄。该大臣仍应妥筹兼顾。毋稍疏虞。洋县剿贼。亦未得力。著即饬令毛震寿等迅图攻剿。前窜竹溪股匪。回窜甎坪厅。并饬该地方文武实力堵御。毋任得与洋县之贼句结。此股窜匪。前据鄂省奏闻、已饬何绍彩探踪追击。本日骆秉章奏、亦已派令易佩绅越境追剿。并著饬令毛震寿等。即与川楚各军会合兜截。可图聚而歼旃。陕州窜贼。节经谕令郑元善责成剿办。豫省之军。近来多不得力。胜保仍应饬令王佐臣等戮力歼除。毋使再行西窜。与回匪句合。更形棘手。将此由六百百里谕令知之。　　

○又谕骆秉章奏、滇匪分窜陕境。派兵追剿。并接据代理云南藩司岑毓英、禀阻张亮基赴滇各摺片。四川鹤游坪踞逆。分股下窜大甯县城口厅等处。节经兵团截杀。仅余千人。窜往陕西平利县境。此股逆匪。前据官文奏报。由平利窜陷湖北之竹山竹溪。复回窜陕境之平利关等处。并本日胜保奏、平利郭逆回窜。阑入甎坪厅境。有图句结洋县贼匪之信。是该逆游魂靡定。虽叠经惩创。而所过攻城陷邑。势颇鸱张。万一与洋县股匪句结。尤恐滋蔓难图。骆秉章现已派知县易佩绅、带楚勇二千一百名。驰往援剿。著即饬令该员与楚省何绍彩之军。联络声势。觇贼所向。实力夹击。并即劄知陕西藩司毛震寿拨兵迎截。务将此股逆匪。悉数歼除。毋任再行纷窜。至石逆自长甯败窜叙永之后。现在仍由江津綦江原路奔窜。势将复窥渝涪。川东为精华所聚。该督务当厚集劲旅。饬令带兵各员。实力兜剿。以杜石逆回窜之路。云南军务。前据张亮基奏、有刻不容缓之势。现据岑毓英禀词。拟请潘铎早日赴滇。监督该代理司及马如龙办理。任其兴革。并称张亮基如带兵赴滇。恐汉回概行激变。即有意外之虞等语。是徐之铭、岑毓英等、于地方诸事。任令回众把持。且欲互相固结。藉以自全。其狂悖叵测情形。显而易见。滇事如此岌岌。朝廷岂有置之不问之理。潘铎、张亮基、当仍遵叠次寄谕。迅速起程。并于沿途地方。先行张贴告示俾知此来并非专事剿回。既以释回众之疑。兼以孤徐之铭等三人之势。仍当审度机宜。毋得轻率大意。转致变生不测。办理愈形棘手。将此由六百里各谕令知之。　　

○又谕、骆秉章奏、粤省捐厘。办理未甚得宜。访闻积弊情形一摺。粤东向称殷沃。自土匪洋人。叠次扰乱。地方元气已伤。第目下情形。尚属安静。而东南江浙等省。军务正殷。势不能不藉资完善之区。勉力接济。前派晏端书前往该省督办厘金。叠经谕令会同劳崇光妥筹办理。固不许任令官绅阻挠。亦非可以但事诛求不顾地方利害厘捐等事。原出于不得已。总期有益军饷无戾民情方为妥善。晏端书经特＜??闲＞赴粤。专办此事。自以济饷为急。亦不可一意掊克。置地方利害于不顾。劳崇光身任疆圻。地方是其专责。尤须体察舆情。因势利导。傥为厘捐等事。办理失宜。至或别生事端。仍惟该督是问。骆秉章摺内所称、张亮基由湖南调派多员。赴粤劝捐一节。著晏端书、劳崇光、察看情形。所派之员。是否妥实。办理章程。有无窒碍。据实奏闻。骆秉章摺。著钞给阅看。将此谕令知之。　　

○以詹事府詹事殷兆镛为内阁学士兼礼部侍郎衔。　　

○以记名总兵官保德为山东曹州镇总兵官。　　

○以居心贪诈。革陕西军营副将李忠华职。仍留营。　　

○以擅杀职官。四川知县罗亨奎革职讯办。　　

○拨钦差大臣僧格林沁军营马队千名。前赴陕西。听候钦差大臣胜保调遣。　　

○己丑。上诣观德殿几筵前供奠。　　

○谕议政王军机大臣等、曾国藩奏近日军情等语。洪容海投诚。以广德州城献出自赎。前据曾国藩奏到时。即虑其降众遣散过多。恐生枝节。兹据奏称、洪容海以进剿建平。小挫而退。部下头目众多不能弹压。遂有伪目复行叛乱。在广德城内与洪容海仇杀。洪容海带心腹万余。夺门而出广德州仍为贼踞。现在鲍超仍令洪容海酌留三千人。随同官兵攻克广德州。以赎前愆等语。收降之事。自古为难。此次洪容海部众反覆。广德复陷。亦在意计之中。鲍超所办。尚属合宜。今洪容海归顺之众。人数尚复不少。固不可不防后患。然既准其来归。亦不可待之过刻。致令反侧阻日后从贼者反正之路谅该大臣必能妥筹尽善也。逆目杨辅青黄汶金等、既麕集广德建平一带。又有已降复叛之张得胜、朱大椒等、凶焰弥增。其伪侍王复将由浙赴援金陵。群丑聚援。其势必死力来并。而鲍超燥中。暨曾国荃、张运兰、朱品隆、唐义训各军。皆疾疫大作。览奏之余。曷胜轸念。此时金陵进攻。自不能急求速效。惟在各营坚壁自守。总须立脚不败之地。以待可乘之机。广德固须亟图攻拔。以据形势。而甯国尤为地所必争。著饬令鲍超等竭力固守。使贼不得肆其狡谋。诸营将士病疫者。该大臣其加意拊循。随时存问。现在诸悍贼既麕聚于广德建平一带。杭城及苏松各属。必甚空虚。该大臣可即飞檄左宗棠、李鸿章、各于进兵要害处所。或督队实力进攻。或虚张声势。使贼奔救不遑。以分广德麕聚之势。至下游江面空虚。师船寥寥。不敷分布。吴全美尚为得力。如李德麟等皆不足恃。该大臣前有拟令杨岳斌师船。驶赴下游之奏。未识何时可到下游。江面水师。如何整顿布置。俾贼无旁窜之虞。著即妥筹具奏。将此由六百里谕令知之。　　

○又谕、袁甲三奏、捻匪败窜回巢复图东窜。现饬严密战守。并密筹进剿一摺。据称北窜另股捻匪。在羊山地方。经僧格林沁马队截击。大获全捷。该逆等败回宝案山。又被该处团练官军截杀。八月二十三日。贼全股已至宿州西四铺及孙疃。计两日半。奔窜四五百里。现探李城、任柱、任缚得等、均各回巢。带往马步贼众。所賸不过十之二三。有即日装旗出窜。由灵泗而扰清淮之谣。袁甲三已饬徐鷷等扼要驻扎。严守以避其锋。出奇以挫其锐。办理深合机宜。著僧格林沁严密侦探。如果该匪装旗东窜。即速派劲旅。直捣老巢。为一劳永逸之计。袁甲三亦即派兵攻剿孙疃等处逆巢。该逆回兵救援。便可于中途邀击。必能得手。清淮等处。防务紧要。吴棠务须严密防范。并于临淮徐宿等军。互相联络。不可稍存玩忽。致误事机。灵宿境内新抚各圩。袁甲三随时派员妥为安抚。使人人乐为我用。以收众志成城之效。另摺奏近日苗练情形。并寿州正阳关均已收复。道员蒋凝学带兵进城驻扎。又片奏、苗沛霖有不可不防者四。请密饬僧格林沁斟酌办理等语。所筹均尚周密。苗沛霖阴贼险很。反覆无常。惟尚知惮慑僧格林沁威名。必当恩威并用。潜消其跋扈之渐。隐防其狡毒之谋。现在捻患未平。时须杜其句结。俟兵力既厚。再当酌核办法。谅僧格林沁成算在胸。必能曲为体会也。袁甲三密片一件。著钞给僧格林沁阅看。将此由六百里各谕令知之。　　

○又谕、现在临淮一带剿捻。军情正值吃紧。兵勇尤难枵腹荷戈。亟应速筹接济。著文清将徵存未解现税银八万两。徐宗干将司库那用未还银四万两。均限一个月。迅速委员。解赴袁甲三军营。李鸿章于江海关税项下。先提两月饷银四万两。英桂将本年夏秋两季应协二万两谭廷襄于地丁并临清关税项下拨银三万两。郑元善于地丁项下拨银二万两。均派委妥员。克期星速解皖。以济眉急。毋再迟延。将此由五百里各谕令知之。　　

○以广西捐输军饷。永广乡试中额二名。临桂县学额十名。全、郁林、博白、三州县各五名。陆川县四名。灵川县二名。兴安、阳朔、恭城、贺、昭平、苍梧、桂平、马平、宜山、河池、北流、十一州县各一名。　　

○予安徽灵壁阵亡都司吴国荣祭葬世职加等。附祀其父总兵官吴秀专祠。　　

○庚寅。谕议政王军机大臣等、文煜、遮克敦布奏、会办骑马贼匪。并分兵剿捕土匪。谭廷襄奏、督军击退教匪外援。及攻剿兰费两属幅匪情形。并檄调道员陈显彝摉捕匪巢各摺片。四女寺贼巢。既据该督抚等访查确实。自应迅速掩捕。捣穴歼渠。著文煜、谭廷襄、遮克敦布、仍遵前旨。密商会办。调派马队。克期并举。遮克敦布即督率侍卫益谦等、会同道员陈显彝等、并前次派往之游击玉秀、守备德克缙等兵勇。务将恩县德州一带贼巢。赶紧洗荡。净绝根株。毋令闻风逃逸。凤凰山教匪。凭险负固。览该抚绘图贴说。非厚集兵力。不能仰攻。谭廷襄现已调兵。将南路散匪。及王广继会匪击退。该匪势渐穷蹙。著即严饬协领海群、道员黄良楷等、由西北分路进攻。并令总兵扎隆武等督带兵勇。严扼东北幅匪句结往来之路。其南面一路。该抚业已函商副都统德楞额、由滕县之城前等处进偪。著即飞咨该副都统迅即拔营前进。与各路官兵联络声势。以期一鼓成功。至兰费幅匪。经兰山县长赓、游击石占鳌等分剿。或袭破匪围。或歼捦匪首。而东路贼巢林立。亟宜设法攻取。并著谭廷襄速饬在事文武员弁。并力进剿。务将旗山磊石城前等围。次第削平。毋留余孽。将此由五百里各谕令知之。


大清穆宗继天开运受中居正保大定功圣智诚孝信敏恭宽毅皇帝实录卷之四十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修
  </div>
  <div class="pagination">
   <a href="清实录同治朝实录_page68.html">
    上一页
   </a>
   <span>
    ...
   </span>
   <a href="清实录同治朝实录_page64.html">
    64
   </a>
   <a href="清实录同治朝实录_page65.html">
    65
   </a>
   <a href="清实录同治朝实录_page66.html">
    66
   </a>
   <a href="清实录同治朝实录_page67.html">
    67
   </a>
   <a href="清实录同治朝实录_page68.html">
    68
   </a>
   <span class="current-page">
    69
   </span>
   <a href="清实录同治朝实录_page70.html">
    70
   </a>
   <a href="清实录同治朝实录_page71.html">
    71
   </a>
   <a href="清实录同治朝实录_page72.html">
    72
   </a>
   <a href="清实录同治朝实录_page73.html">
    73
   </a>
   <a href="清实录同治朝实录_page74.html">
    74
   </a>
   <span>
    ...
   </span>
   <a href="清实录同治朝实录_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
