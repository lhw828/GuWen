<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1856 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1856 页/共 1860 页</h1>
    <div class="content">
○御山高水长。赐王公大臣、蒙古王、贝勒、贝子、公、额驸、台吉、及外藩各国使臣等食。至丁巳皆如之。　　

○丙辰。太上皇帝同皇帝御正大光明殿。赐朝正外藩等宴。左翼。科尔沁和硕亲王拉旺、多罗郡王和硕额驸索特纳木多布斋、多罗郡王喇什端罗布、喇什噶勒当、多罗贝勒古穆扎布、辅国公诺观达喇、纳逊巴图、公品级一等台吉琳沁多尔济。一等台吉敏珠尔多尔济、巴林亲王品级多罗郡王巴图、公品级一等台吉索特纳木多尔济、四等台吉布彦济尔噶勒、奈曼多罗郡王拉旺喇布坦、一等台吉巴勒楚克、敖汉多罗郡王和硕额驸德亲、镇国公固山额驸纳木扎勒多尔济、固山额驸扎勒瓦、土默特多罗贝勒理藩院额外侍郎索诺木巴勒珠尔、固山贝子朋素克琳沁、翁牛特多罗贝勒济克济扎布、二等台吉巴颜巴图尔、哈斯巴图尔、乌珠穆沁多罗贝勒旺楚克、阿巴哈纳尔多罗贝勒玛哈巴拉、喀喇沁辅国公玛哈巴拉、拉扎布、温都尔瑚、公品级固山额驸丹巴多尔济、多罗额驸扎密扬多布丹、喇特纳巴拉、固山额驸扎南吉尔第、右翼。喀尔喀和硕亲王固伦额驸拉旺多尔济、多罗贝勒纳木萨赉扎布、玛哈锡里、衮布车琳、固山贝子逊都布多尔济、班珠尔逊都布、镇国公达什格埒克、辅国公索诺木扎布、公品级干珠尔扎布、扎萨克一等台吉楚克苏木扎布、贡楚克、一等台吉贡格喇什、喀喇沁亲王品级多罗郡王和硕额驸满珠巴咱尔、苏尼特多罗郡王车凌衮布、多罗贝勒恭桑扎勒、浩齐特多罗郡王敏珠尔多尔济、喀什噶尔阿奇木伯克回部多罗郡王伊斯堪达尔、郡王品级多罗贝勒哈第尔、青海多罗贝勒德哩巴勒珠尔、辅国公拉特纳锡第、阿巴噶固山贝子巴雅尔锡第、扎萨克一等台吉巴勒丹色楞、乌珠穆沁辅国公玛哈布尔尼雅、鄂尔多斯辅国公丹津多尔济、归化城土默特辅国公索诺木旺扎勒、附察哈尔旗绰罗斯三等台吉瑚勒哈齐、四等台吉肯则、屁勒库、纳木库、达玛林扎布、又霍罕伯克那尔巴图来使博巴占、锡哩布等、朝鲜国正使金思穆、副使柳火□冈等、暹罗国正使呸雅梭挖粒巡吞握派唠喇突、副使廊窝们荪泥霞握巴突等、随大学士领侍卫内大臣、以次就坐。诸乐并作。太上皇帝同皇帝进酒。召左翼科尔沁和硕亲王拉旺、巴林亲王品级多罗郡王巴图、奈曼多罗郡王拉旺喇布坦、土默特多罗贝勒理藩院额外侍郎索诺木巴勒珠尔、翁牛特多罗贝勒济克济扎布、右翼喀尔喀和硕亲王固伦额驸拉旺多尔济、喀喇沁亲王品级多罗郡王和硕额驸满珠巴咱尔、喀什噶尔阿奇木伯克回部多罗郡王伊斯堪达尔、郡王品级多罗贝勒哈第尔、并各国正副使臣。王御座前。赐酒成礼。　　

○丁巳。太上皇帝同皇帝御正大光明殿。赐大学士尚书等宴。　　

○戊午。敕谕、著皇帝于二月初二日御经筵。所有应行典礼。该衙门照例豫备。　　

○甲子。太上皇帝同皇帝诣恩慕寺、恩佑寺行礼。　　

○敕谕、此案初彭龄参奏陈淮摺内所称、歌词有中缺八千大缺一万五之语。自非无因。随命苏凌阿等查审具奏。昨据奏、审讯陈淮、信用首县徐午、任其倚势骄纵。以致人皆嫌怨。编造歌词。而于婪贿营私等事。并无确据。仅以与首县评论字画。忘分结纳。将陈淮、徐午、均拟发往新疆效力赎罪。经军机大臣会同该部核拟具奏。以陈淮虽讯无别项劣迹。但罔顾大体。殊属卑鄙。仅发新疆。不足蔽辜。应令罚缴巡抚养廉五年示儆。陈淮系弃瑕录用之员。经朕加恩复用至封疆。如果洁己奉公。为属员表率。何至不孚舆论。竟有传播歌谣。致招物议。今虽查讯尚无实在确据。然人言籍籍。岂尽无因。且与受同罪。此时自不肯尽行吐露。朕不为已甚。是以不复深究。且现当办理军务之际。朕宵旰勤劳。亦不暇亲加鞫讯。否则将此案提解来京。再行廷鞫。又何难水落石出耶。各省巡抚所得养廉。本属优厚。今陈淮既有此等卑鄙情事。仅罚缴养廉五年。尚不足示惩。陈淮、除已革职照拟发往新疆效力赎罪外。著照军机大臣等所议罚缴养廉五年之处。再加一倍罚出。令该督抚即行勒令完缴。此朕于惩创之中。仍寓不为己甚之意。余著照拟完结。此后各省督抚。皆当激发天良。勉矢清白。砥砺廉隅。正已率属。无负朕教诫矜全至意。将此通谕知之。　　

○戊辰。敕谕、朕于三月初四吉日。启銮巡幸盘山。所有一切事宜。著各该衙门照例豫备。　　

○己巳。太上皇帝同皇帝还宫。　　

○二月。壬申。太上皇帝同皇帝宫中祀神。　　

○癸酉。敕谕曰、李奉翰等奏丰汛漫工合龙稳固一摺。内称、正月二十四日。大坝金门存宽三丈。敬慎挂缆合龙。因坝上水势顿长。抢办三昼夜。加添边埽。至二十七日始得断流闭气。现在坝前水已澄清。黄河大溜。全由引河畅注东下等语。览奏欣慰。丰汛大坝堵合后。抢筑坚实。业已稳固合龙。黄流顺轨安澜。全行东注。此皆仰赖河神垂佑。得以合龙竣事。实深钦感。著发头号藏香二十枝。敬谨祀谢神庥。并即于该处相地建盖祠宇。供奉神牌。应照陶庄河神庙内神牌字样尺寸。查明具奏。并将扁对尺寸。一并进呈。候朕亲书发往。用昭灵贶。所有在工督办各员。兰第锡系专司该处河务。不能先事豫防。以致漫溢。且坝工屡有走失。本有应得之咎。今念业已合龙稳固。姑免治罪。亦毋庸再予甄叙。李奉翰、康基田、系隔省派往办理要工之人。筹办一切。均属奋勉妥协。李奉翰、著加太子太保衔。康基田、赏戴花翎。仍俱著交部议叙。并著给李奉翰、兰第锡、康基田、奶饼一匣。用昭恩奖。其在工出力人员。著照李奉翰等所请。知府王秉韬、赏给道衔。同知龚士煃、赏给知府职衔。都司杨克荣、赏给游击职衔。杨克荣、并著赏戴蓝翎。以示鼓励。现在要工已竣。李奉翰、康基田、俱应各回本任。筹办运河纤道。及地方事务。至此次漫工应分别著赔之处。即著兰第锡核实题报。照例办理。　　

○乙亥。太上皇帝诣太高殿行礼。　　

○幸圆明园。　　

○丁丑。太上皇帝诣玉泉山龙神祠祈雨。　　

○戊寅。敕谕、本日未刻。嗣皇后薨逝。所有应行典礼。原当照例举行。但皇帝侍奉朕躬。而臣民等亦皆礼统于尊。著改为辍朝五日。皇帝穿素服七日。遇有奠醊。再行摘缨。俟目送奉移静安庄后。皇帝即换常服。回圆明园。皇帝之皇子、公主、福晋、及派出孝之王公阿哥等。均照例成服。所有王公大臣、及官员兵民人等。俱素服七日。不必摘缨。照常薙发。并著派怡亲王永琅、总管内务府大臣盛住、礼部侍郎铁保、工部侍郎成德、总理丧仪。其余典礼。著各该衙门察例办理。　　

○丁亥。敕谕曰保宁奏、归景照于乾隆五十九年查办新疆官犯减等案内、经军机大臣会同刑部。议令再留三年。请旨办理。现届三年期满。但归景照有应交捐赎银两未经完缴。应否释回之处请旨定夺等语。归景照、前因福崧在浙江巡抚任内贪劣各款并不据实参奏。转为代购金两是以发往伊犁效力赎罪。已属从宽办理。前此查办新疆官犯分别减等。似此身获重咎之员。自可无庸查办。乃军机大臣及该部率拟再留三年准其捐赎释回。实属错误。所有原议之军机大臣、刑部堂官、均著交部察议至归景照、系归宣光之之。曾任藩司。何得藉词延宕。而保宁即为是奏。希图释回尤属徇庇。保宁、著交部严加议处。　　

○戊子。敕谕、前因江南淮徐海三府州属。有被丰汛漫水受灾之处叠经加恩分别展赈。复念赈务毕后不足以资接济降旨询问该抚据实具奏兹据费淳覆奏、涸出地亩。尚可补种春麦杂粮。现在小民领赈。口食有资。无须再行展赈等语。该抚所奏。虽系实在情形。但将来赈务放竣。距麦收之期尚远。民力究恐拮据。著再加恩将该处所属之各州、县、卫。查明贫户酌借两月口粮。俾资接济。又据苏凌阿等奏江苏省尚有节年出借未完常社仓谷四万有零一摺前经降旨将各省积年民欠钱粮普行豁免。今此项仓谷虽系民借之款。但各省积欠仓谷。概予蠲除。未便独令向隅。著加恩将江苏省淮、徐、常、海、四府州属之阜宁、安东、邳州、海州、沭阳、荆溪、六州县。淮、杨、苏、常、四府属之山阳、清河、盐城、泰州、昭文、宜兴、六州县。节年出借未完常社仓谷四万七百四十七石零。概行豁免。该督抚务须督率所属。实力稽查。俾小民均沾实惠。毋任吏胥影射滋弊以副朕惠爱黎元有加无已至意。该部即遵谕行。　　

○庚寅。太上皇帝诣广润灵雨祠祈雨。　　

○壬辰。太上皇帝命皇帝诣黑龙潭神祠祈雨　　

○癸巳。太上皇帝命皇帝诣黑龙潭神祠谢雨。　　

○丁酉。皇帝奉太上皇帝命赐谥大行皇后曰孝淑皇后。　　

○戊戌。敕谕曰、毕沅等奏乾州等属复业民人。尚艰谋食一摺。湖南自逆苗滋事以来。乾州凤凰永绥三厅。及附近苗疆各县叠经降旨加恩蠲赈小民口食有资。不致失所。兹当大功告蒇。诸路廓清三厅地方复业民人。甫经回里。且距秋收之期尚远。谋食未免拮据。所有乾州、凤凰、永绥三厅边墙以外难民。著加恩展赈至六月底停止其麻阳、泸溪、永顺、保靖四县。前被逆苗蹂躏地方。值此青黄不接之时。自应量为接济著一体加恩展赈至五月底停止。该督抚务须董率所属。妥为抚绥。俾小民均沾实惠。无致一夫失所。以副朕轸念流离。恩加无已至意。　　

○三月。甲辰。太上皇帝启銮幸盘山。命皇帝诣大东门送驾后、启銮谒西陵。命成亲王永瑆多罗贝勒永璘、分祭东陵。　　

○敕谕、朕此次巡幸盘山所有沿途经过地方。本年应徵地丁钱粮。著加恩蠲免十分之三。　　

○是日驻跸汤山行宫　　

○乙巳。驻跸三家店行宫。　　

○丙午。驻跸大新庄行宫。　　

○丁未。敕谕、朕此次巡幸盘山。所有修垫山道人夫。著加恩赏银二百两。以示体恤　　

○是日。驻跸盘山行宫。至癸丑皆如之。　　

○己酉。皇帝遣侍卫诣太上皇帝行宫、奏请圣安。朱批、朕躬安。尔可好。敕谕军机大臣曰、皇帝因朕慰问。恐又遣人谢恩。尔等奏闻皇帝。此数日内、不必专人诣朕行在。俟到大新庄。再来请安。　　

○庚戌。敕谕、此次巡幸盘山。所有清道当差兵丁著加恩每人赏给一两重银锞一个。以示体恤。　　

○癸丑。敕谕、昨日召见侍讲鹤林、竟至旷误。本日又召见散秩大臣庆寿、亦未曾到。殊属不成事体。朕春秋日高。尚且躬理万几。从未倦勤。众所共知。庆寿、鹤林、各应勤奋供职。即上门朝会。又有何劳苦之处。今竟皆旷误。殊属懒惰不堪。有玷职任。庆寿、鹤林、俱著交部严加议处。　　

○甲寅。太上皇帝自盘山回銮。　　

○是日。驻跸白涧行宫。　　

○乙卯。皇帝回銮至大新庄、诣太上皇帝行殿问安。　　

○敕谕、前经降旨。以嗣后万年吉地。当各依昭穆次序。在东陵西陵界内分建。不必另卜他处。但堪舆术士。每多立异邀功之习。所言最不可信。即如朕选择万年吉地时。定于东陵界内之圣水峪。而进爱又欲改卜。经朕察其言虚妄。即将进爱治罪示惩万世子孙。皆当以为法。庶不为形家之言所惑。且遵化、易州、两处。山川灵秀宽广。其中吉地甚多。我子孙务须恪遵前训。永垂法守。断不必另择他处。有妨民业　　

○是日。驻跸大新庄行宫。　　

○丙辰。驻跸三家店行宫。　　

○丁巳。太上皇帝同皇帝还圆明园。　　

○戊午。太上皇帝同皇帝诣安佑宫行礼。　　

○敕谕、据董椿在行在面奏、长芦商人王佩无力行运办课。恳请告退。当即交军机大臣内务府大臣等、督同该盐政酌筹妥办。今日询及此事据大臣等奏称该盐政董椿拟欲借无利帑本。接济接办之商并将长芦通纲盐价每觔增加制钱四文。其从前未完帑课。俱请展限二十五年分年带缴等语。殊非情理。王佩祖父王起凤本系无力穷民。因承办长芦引地。屡次特加恩借帑藉资行运起家积有厚赀。今王佩得承祖业坐享温饱。不知感激急公办运。遽思告退。且伊名下未完帑项前经徵瑞奏请将长芦通纲帑项。停利归本。于三年后起限完缴本年冬间。正届起限王佩辄欲藉词推卸尤为取巧若商众从而效尤长芦引课。岂不更滋贻误不可不查明严办王佩著交该盐政带回天津押令照常配运如该商尚敢推诿误运除将家产查抄备抵外并拏交刑部照侵亏帑项例从重治罪以为通纲炯戒至董椿身任盐政。于王佩禀求时即当严加驳饬乃转为具奏乞恩。已属漫无主见。况所谓加价展限、借帑、三事。即一事尚难准行何况三事并请。殊不胜盐政之任董椿著仍回热河总管办事徵瑞前任天津盐政。所有停利归本一事。即系伊于乾隆五十九年。在任时所办。彼时并据称、经此次调剂后盐务即有起色乃徵瑞于乾隆六十年调任苏州织造。旋调两淮。为时未久。将届起限。何以王佩即称无力办运。若非该商捏词推卸。即属徵瑞前奏不实。岂可使之仍任两淮坐拥华膴。转得置身事外。徵瑞著仍调补长芦盐政。以专责成。徵瑞未到之前。仍著董椿暂署。两淮盐政。著书鲁调补。其粤海关监督著常福去。书鲁接奉此旨。即将监督关防仍交将军福昌兼理。星赴两淮接印任事以便徵瑞交代起身俟伊抵天津接印后。董椿即赴热河总管之任。琅玕非内务府人员园庭事务本未谙习董椿到热河后。伊即来京听候另用。现在正届春关告运之期。仍著董椿押令王佩。并商众等照旧行运。毋得稍任迟误致闾阎有淡食之虞。徵瑞到任。即行查明如。王佩力能办运。而董椿即有瞻徇代为渎恳情事即据实参奏。徵瑞系奏请停利归本之人。今甫届起限。而王佩已称无力告退。若徵瑞不能督饬妥办。甚或任令商众亦纷纷渎请。藉词玩延。是该盐政前次具奏停利归本后、盐务日有起色之语彼时即系有心弊混。今既责成徵瑞一手经理。若再不能激发天良认真督率妥办。致帑课两误。惟该盐政是问。恐不能当此重咎也。　　

○庚申。敕谕、向来皇帝临御初年、举行耕耤。临雍、大阅、诸典礼。臣工等每多进献诗赋。以纪昇平盛典。上年皇帝纪元初载。即举躬耕之典。诸臣未及制册呈进。自因其时军务未竣。朕筹笔勤劳。皇帝日聆训政。同深盼捷。是以诸臣仰体宵旰焦劳。于循例颂扬之文。未敢率行呈进所见自属正理。但湖南苗匪。早经平定。黔楚匪党。叠经官兵剿捕势己溃散。指日首逆就擒。即可彻兵蒇事因思明岁仲春。皇帝应举临雍视学之典。冬间即应举行大阅。所有一切事宜。著各该衙门照例豫备。我国家庆洽郅平。文修武备。叠举鸿仪。光昭盛轨。诸臣等雍容揄扬。抒诚胪颂。维时自当照例进呈诗赋。用彰黼黻太平之盛。　　

○癸亥。太上皇帝命皇帝行耕耤礼。　　

○夏四月。丙子。敕谕曰、姚棻现患风痹。奏请开缺著准其解任回籍调理。所有福建巡抚员缺。著田凤仪补授。其福建布政使员缺。著汪志伊补授。所遗江西按察使员缺。著陆伯焜补授。广东巡抚员缺。著陈大文补授。其所遗广东布政使员缺。著庄肇奎补授。其广东按察使员缺。著陈用敷补授。陈用敷前在安徽巡抚任内因刘之协一案失察获咎。特命前赴湖南军营效力。伊自到湖南帮办。军需前据和琳等奏。尚知奋勉出力。是以加恩录用。陈用敷当益加感激勉圆报效。湖南现在办理销算各事宜本有该省司道。尚不乏员。陈用敷接奉此旨即速赴广东新任。张诚基将巡抚印务交与陈大文接收。即赴安徽调任。未圭俟张诚基到后。即可交代起程。来京供职。　　

○辛巳。敕谕、朕冲龄就傅时。系原任大学士福敏、启蒙授业迨践阼后。即加恩追赠嗣于乾隆六十年上丁释奠礼成。眷怀旧学复晋赠太师。以示优隆因思皇帝启蒙师傅系原任兵部侍郎奉宽授经有年。实资启沃、今朕传位训政皇帝敬承宝祚。典学益勤念。当日讲帷课诵之初、功基养正。允宜特加崇秩以奖前劳。奉宽著加赠太师礼部尚书衔。用示崇礼师儒至意。　　

○壬午。太上皇帝诣黑龙潭神祠祈雨。　　

○癸未。太上皇帝命皇帝诣黑龙潭神祠谢雨。　　

○丁亥。敕谕曰、成林上年办理田州土知州岑煜一案。以出力土司。转向根究。办理错误。本应即予罢斥。因一时乏人。暂予留任。今广西省现有会剿贵州南笼逆苗之事。一切粮饷军火。均关紧要。断非成林所能胜任。著即来京候旨。所有广西巡抚员缺。著台布就近驰驿速行前往署理张诚基、自广东前赴安徽。必由江西经过。所有江西巡抚员缺。即著张诚基调补。张诚基未到以前。著万宁暂行护理。其安徽巡抚仍著朱圭暂行兼摄。俟简放有人。到任后再行交卸来京供职。　　

○辛卯。敕谕、朕同皇帝于五月二十九日诹吉启銮。巡幸避暑山庄。著怡亲王、戊亲王、阿桂庆桂、留京办事所有吏兵二部应行引见官员文职知县以上。武职守备以上。每月该堂官一员。轮流带赴热河引见其文员内佐杂等官武员内八旗护军校、骁骑校、及外省送到补放之骁骑校水手官并年满千总等官弁著王大臣照例验放至秋狝木兰届期。再照向年之例办理。　　

○丙申。太上皇帝诣玉泉山龙神祠祈雨同皇帝诣黑龙潭神祠祈雨。　　

○五月。甲辰。太上皇帝命皇帝诣黑龙潭神祠祈雨　　
</div>
    <div class="pagination">
<a href="清实录乾隆朝实录_page1855.html">上一页</a><span>...</span><a href="清实录乾隆朝实录_page1851.html">1851</a><a href="清实录乾隆朝实录_page1852.html">1852</a><a href="清实录乾隆朝实录_page1853.html">1853</a><a href="清实录乾隆朝实录_page1854.html">1854</a><a href="清实录乾隆朝实录_page1855.html">1855</a><span class="current-page">1856</span><a href="清实录乾隆朝实录_page1857.html">1857</a><a href="清实录乾隆朝实录_page1858.html">1858</a><a href="清实录乾隆朝实录_page1859.html">1859</a><a href="清实录乾隆朝实录_page1860.html">1860</a><a href="清实录乾隆朝实录_page1857.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
