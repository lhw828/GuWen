<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 692 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 692 页/共 848 页</h1>
    <div class="content">
○辛卯。谕内阁、富勒敦泰奏、添设擡枪。随营操练等语。擡枪为行军利器。该处现由直隶拨用擡枪三十杆。派兵习演。著即饬谕两司协领。转饬认真操演。勤加练习。务使精益求精。施放有准。断不可日久生懈。仍致有名无实。　　

○谕军机大臣等、周天爵等奏、审办捻匪马淙禹。纵红等案内山东嘉祥县知县何镕所禀该匪犯等拒捕情形。与现在犯供不符。已据钞录犯供。移咨山东。著托浑布按照来咨。确切查明。据实具奏。不得以奏参在先。稍存迁就。将此谕令知之。　　

○又谕、周天爵等奏、匪犯马淙禹等、于九月初一日至初六日。由河南息县沈邱光州速界图掠。官兵围拏拒捕。又在息县马李店地方。该匪纵红因雇车夫王姓推送器械。王姓将枪掉落河内。当将王姓砍死。推弃河内。检查各卷。并无报案。难保非该地方官规避讳饰。冀免处分。著鄂顺安确切查明。据实具奏。其前参革职之永城县知县何奇炜。据奏拏获斩枭要犯六名。是否属实。著鄂顺安一并确查。于定案时随摺声明。将此谕令知之。　　

○又谕、怡良等奏、夷酋在厦张贴伪示一摺。据奏夷酋口□朴口□鼎喳狡狯万端。玛口□礼口

□逊、罗口□伯口□聃、为之引导。所撰伪示三张。仅贴其一。显有不实不尽。恐人指破其奸。匿而不出等语。泉州调防官兵。著即陆续撤归原伍。仍令暗中拣选。听候调取。所有江广等处炮架船图。著即会同窦振彪。普陀保。密行商酌。相机办理。固宜示以诚信。免致猜疑。尤须防其诡计。密为戒备。另片奏、省城及五虎门酌拨弁兵驻守添盖炮房兵房。并选派水师分段驻守。其余福宁等府所属各海口调防兵勇。概行裁撤。分别归伍归农之处。均著照议办理。惟厦港及梅林澳。现尚有夷船十只。该督等惟当待以镇静。随时体察。务期商民相安。不可稍存懈忽。将此由四百里谕令知之。　　

○以故头等公隆福子德兴。二等男全山孙伊鉴额。各袭爵。　　

○以拏获捻匪纵红。赏南河候补同知于昌进等蓝翎。余加衔升补有差。　　

○贷冷口、喜峰口、罗文峪、三处及永平等四处修理官署兵房俸饷银。　　

○壬辰。谕内阁、近因章嘉呼图克图由西藏旋回。询及现在达赖喇嘛。资禀灵秀。超轶群伦等语。达赖喇嘛为总统黄法之领袖。阖藏喇嘛人等悉赖以安。兹闻其灵秀性成。好学经艺。种种均为瑞兆。自能振兴黄法。慈佑群生。朕心深为欢悦。惟念达赖喇嘛年岁尚幼。一切需人妥为奉侍。著驻藏大臣传谕噶勒丹锡哷图禅师。俾伊等郑重奉侍达赖喇嘛。尽心训诲经艺。以示朕敦崇黄教至意。　　

○又谕、朕因班禅额尔德尼六旬生辰。上年章嘉呼图克图赴藏。特命赍赏什物。今章嘉呼图克图旋回。班禅额尔德尼感戴朕恩。又备进吉祥丹书克等物。具见诚悃。洵属可嘉。其所进之丹书克等件。著派章嘉呼图克图以庆贺元旦礼。于正月初二日代为恭递。并著驻藏大臣传谕班禅额尔德尼。惟愿嗣后班禅额尔德尼寿算益增。永承朕恩。　　

○谕军机大臣等、刘韵珂奏、亲往宁波镇海一带。筹办各项善后事宜等语。现在＜?口英＞夷就抚。各海口仍应加意防范。浙江海口情形。以定海为藩篱。定海未复。则镇海宁波等处修防不容暂缓。该抚既熟悉形势。此时亲加查勘。必须布置得宜。事事皆胜于前。庶不致有名无实。著各就地势详细筹画。即将各项应办善后事宜。仍遵前旨会商耆英从长筹办。毋庸拘泥旧制。转滋窒碍。将此谕令知之。　　

○举行本年军政。江宁将军所属卓异官三员。年老官一员。福州将军所属有疾官一员。西安将军所属卓异官四员。广州将军所属卓异官一员。热河都统所属卓异官一员。年老官一员。察哈尔都统所属卓异官二员。不谨官一员。有疾官二员。密云副都统所属年老官三员。青州副都统所属卓异官一员。京营卓异官四员。才力不及官三员。江南河营卓异官三员。山西卓异官五员。年老官二员。才力不及官一员。河南卓异官二员。年老官一员。四川卓异官五员。年老官四员。有疾官三员。才力不及官二员。云南卓异官四员。年老官三员。有疾官二员。贵州卓异官三员。年老官一员。有疾官一员。分别议叙处分如例。　　

○赏故敖汉郡王干咱巴拉银三百两。　　

○礼部议准、前署山东巡抚麟魁疏报、采访利津县贞节妇女李赵氏等三百五十三口。定陶县贾田氏等十九口。宁海州王赵氏等四十一口。胶州高郑氏等三百二口。聊城县李孙氏等一百九十五口。博平县李赵氏等一百三十六口。广西巡抚周之琦疏报、灌阳县史苏氏等五十三口。前署浙江巡抚卞士云疏报、永康县应胡氏等一千二百十口。请各建总坊旌表。从之。　　

○命刑部将缓决三次以上人犯。分别减等发落。　　

○癸巳。谕内阁、耆英奏、遵旨查明拏获捻匪纵红之员弁据实具奏一摺。此案捻首纵红聚众滋事。经署徐州府知府钟承露会督兵役。将大夥击散。旋经署千总冯景尼购觅眼线。首先率同差役。将纵红捦获。除冯景尼业经降旨施恩外。署徐州府事钟承露。著以江南知府遇缺升用。至纵红等供出夥犯姓名。仍著督饬地方文武员弁。严拏惩办。不准一名漏网。以清余孽而靖闾阎。　　

○又谕、祁＜?土贡＞等奏、乡民挟嫌滋事。现在获犯办理情形等语。此案广东潮州府属监生刘承祧。因与乡民争水挟嫌。始则勾结各乡匪徒。滋事酿命。继复拒捕伤官。致毙壮勇。实属藐法。该犯现尚在逃。著该督等严饬文武员弁。上紧缉拏务获究办。毋任远扬。并著查明夥党实有若干。按名弋获。彻底根究起衅根由。按律严办。张稍讳饰。　　

○又谕、车登巴咱尔奏、伊曾祖成棍扎布之坟墓被掘。伤及尸骸一摺。车登巴咱尔之曾祖成棍扎布。前在将军任内宣力有年。实为蒙古王中有才德者。乃伊坟墓被掘。致伤尸骸。殊为异事。务当赶紧捕贼。彻底根究。从严办理。著由马递驰交乌里雅苏台将军奕兴、参赞大臣车林多尔济等、转饬该盟长会同提集应讯人等。务期迅获贼匪。严审重办。断不可稍涉轻纵。致使远扬。即著该将军等先委妥干人员。亲往成棍扎布坟茔。量为坚固妥修齐整。用示朕追念勋旧至意。　　

○调盛京兵部侍郎道庆、为兵部左侍郎。以内阁学士舒兴阿、为盛京兵部侍郎。　　

○以吏部右侍郎善焘、兼镶红旗护军统领。　　

○甲午。谕内阁、前据吴其浚列款参奏前署湖南提督台涌。特命麟魁、王植、驰赴该省。密查确讯。兹据奏称、讯明被参各款。皆出有因。该总兵尚无任性妄为情事。惟赏需既自捐办。不应收受粮道备赏银两。迨经该抚咨查。复不缴还归款。究属不合。前署湖南提督西安镇总兵台涌。著交部照例议处。即回本任。听候部议。　　

○又谕、讷尔经额奏、江苏撤回山西官兵。携带幼孩等语。官兵收留子女。例禁綦严。据讯该幼孩自行随同行走。显系捏饰串供。该带兵官既任参差行走。复纵令携带幼孩。实属漫无纪律。现据直隶扣留幼孩十名。恐尚不止此数。著梁萼涵确切查明。如有掳掠拐带情事。著即据实严参。以肃军伍。　　

○又谕、经额布奏、请议处失察各员一摺。舒兰等处禁山。游民潜入居住。其失察之各卡站官员。及前委查不实之员。著查取职名。交部分别议处。俟明春积雪融化后。仍著该军派委妥员。前往额赫穆拉法退搏等站北界。穵立封堆。以便稽查。并严禁各站丁民。以后永不准潜入新立封堆内垦地砍树。穵窰烧炭。傥有违犯。即行从重惩办。卡站各官。如有瞻徇疏纵等弊。著一并严参。该将军仍不拘日期。委员密往严查。不准稍有疏懈。　　

○又谕、经额布等奏、遵旨查明土门江附近地方情形一摺。前因宁古塔所属珲春地界。与朝鲜接壤。难保奸民不潜赴土门江一带结屋垦地。降旨令该将军派员确查究办。兹据奏称、英安河密占卡伦等处。查有该处旗人结屋垦地。经该委员等将房屋数十处全行拆毁。地亩一千余晌。俱已平弃净尽。并派员覆查。此外实无隐匿遣漏等语。著该将军等即咨明该处副都统、确查盖房垦地。究系何佐领下旗人。何年潜往开垦地亩。照例惩办。失察各官。著查取职名。交部议处。嗣后每年春秋二季。饬令该协领亲往周查。由该副都统加结呈报。该将军等仍不时严查。永远谕禁。毋得日久生懈。视为具文。　　

○调镶红旗蒙古副都统特登额、为正黄旗满洲副都统。以头等侍卫都尔通阿、为镶红旗蒙古副都统。兵部左侍郎道庆、兼镶黄旗蒙古副都统。镶黄旗汉军副都统萨炳阿、兼署正黄旗蒙古副都统。　　

○赏头等侍卫赛什雅勒泰、副都统衔。为乌什办事大臣。　　

○以捐办军械。予江苏同知福楙、以知府升补。　　

○以捐修乌什渠坝工程。予阿奇木伯克迈玛塔里普、尽先升补。并赏花翎。余升用有差。　　

○乙未。上诣皇太后宫问安。　　

○谕内阁、已革实山县知县周恭寿、吴淞营参将升任总兵周世荣、署提标右营游击抚标中军参将封耀祖、均著照议斩监候秋后处决。已革吴淞营守备请升都司易占魁、著发往新疆充当苦差。已革署川沙营参将提标左营游击崔吉瑞、著发往军台效力赎罪。　　

○又谕、已革厦门同知顾教忠、署水师提标中军参将事南澳镇左营游击陈胜元、署水师提标右营游击事后营游击杨靖江、均著照议发往军台效力赎罪。　　

○山东巡抚托浑布、因病解任。以前任江苏巡抚程矞采、为山东巡抚。　　

○贷京口驻防修理衙署兵房置办寒衣俸饷银。　　

○丙申。谕内阁、德珠布等奏、查办京口事宜一摺。据奏该处旗库贮银二万九千九百余两。均已被掠。请令官兵等按照分赔一节。此项银两。该官兵等固有典守之责。惟因失守被掠。若按成分赔。恐力有未逮。著加恩免其分赔。其及身而止之阵亡甲兵子弟。请在旗营再行食饷一辈之处。前据该将军奏、江宁京口防守出力人员内有及身而止之官兵。并已出旗谋生。仍驻旗营子弟。请入旗籍当差。因其与例不符。降旨不准。此次该甲兵等不避矢石。奋勇捐躯。较诸防守出力。尤属可嘉可悯。著准其将该兵丁子弟在于旗营再行食饷一辈。以示矜恤。　　

○谕军机大臣等、德珠布等奏、查办京口事宜一摺。京口大炮。著俟耆英拨到。择要安设。其应制造之擡炮鸟枪。即由苏州总局拨解操演。京口水师应造战船。何项最为得力。著与耆英详细会商妥议具奏。仍著该将军等激励将士。申明纪律。务使技艺精纯。缓急足恃。方为不负委任。不可徒有复旧之名。仍无实济也。懔之勉之。将此谕令知之。　　

○以理藩院尚书吉伦泰、户部左侍郎端华、杜受田、工部左侍郎徐士芬、充经筵讲官。　　

○调广东阳江镇总兵官张成龙、为浙江黄岩镇总兵官。　　

○赏阵亡江南提督陈化成子廷芳、世职。廷棻、举人。一体会试。　　

○丁酉。上御抚辰殿大幄次。赐蒙古王贝勒贝子公额驸台吉及章嘉呼图克图等宴。并赏赉有差。　　

○谕内阁、吏部等衙门奏、遵旨议处内务府失察珽璋冒销案内历任堂司各官。开单呈览。内务府主事升任员外郎文霖、著降三级调用。降调郎中德寿、著降四级调用。补官日再罚俸一年。郎中苏章阿、员外郎升任郎中粤海关监督文丰、俱著降一级调用。降调郎中增祥、庆德、降调员外郎达春、明新、著各降一级调用。补官日再罚俸一年。郎中长山、著降一级留任。仍罚俸一年。郎中启元、著降八级留任。仍降二级调用。再罚俸八年。堂郎中基溥、著降二级留任。以上各员所得处分。均不准其抵销。前任总管内务府大臣耆英、著罚俸八年。禧恩著改为降三级留任。仍罚俸九年。奎照著罚俸一年。文庆著改为革职留任。仍罚俸一年。现任总管内务府大臣敬徵、著改为革职留任。仍罚俸十年。裕诚著改为革职留任。仍罚俸一年。恩桂著改为降三级留任。仍罚俸一年。麟魁著罚俸一年。阿灵阿著改为革职留任。仍罚俸一年。以上各员降留罚俸各处分。均不准其抵销。　　

○谕军机大臣等、程楙采奏、添制擡炮。挑选壮健兵丁。勤加操演等语。擡炮为行军利器。现在饬局添制。自足备拨江以南营分。俾资教演。至所称江北寿春镇各营挑练炮队四五百名。交岱昌就近督率。此项擡炮。最为得力。多多益善。其演炮兵丁。尤当广为挑选。时加演习。庶可施放有准。悉成劲旅。该抚以巡抚兼提督衔。通省营伍事宜。责无旁贷。所有江北各营。著督同总兵岱昌。认真教演。并放查阅营伍时逐一校看。分别劝惩。以收实效而固江防。断不准日久视为具文。仍致有名无实。将此谕令知之。　　

○命科尔沁扎萨克土谢图亲王色登端噜布、在御前行走。赏乌珠穆沁扎萨克车臣亲王彭苏克纳木济勒、三眼花翎。青海扎萨克贝勒罗布藏济木巴、科尔沁贝勒赛因瑚毕图、喀尔喀贝勒旺楚克喇布坦、苏尼特贝勒三达瓦喇、巴林贝子索哩雅、双眼花翎。杜尔伯特扎萨克辅国公齐默特巴勒、喀尔喀扎萨克头等台吉阿巴尔密特、巴勒当棍布、那木济勒多尔济、青海扎萨克头等台吉索诺木喇布坦、喀喇沁辅国公德里克呢玛、乌喇特扎萨克辅国公拉旺哩克沁、鄂尔多斯扎萨克头等台吉鞥克巴雅尔、喀喇沁额驸卓特巴扎布、花翎。　　

○肃亲王敬敏七十生辰。赏三眼花翎。并御书扁额福寿字。文绮珍玩。　　

○戊戌。谕内阁、前据军机大臣会同三法司议。请将已革提督余步云依律拟斩。声明情节较重。请旨即行正法。当令未经与议之大学士九卿科道再行详议。兹据合词覆奏。仍照原议定拟。余步云由行伍出身。擢至提督。当＜?口英＞夷滋扰浙江之时。伊与裕谦防守镇海。乃定海被扰。总兵王锡朋等转战六昼夜之久。余步云并不督兵应援。以致孤城失守。三镇阵亡。已属罪无可逭。然使镇海宁波保全无事。则失救定海之罪。尚可稍从宽贷。迨夷船驶入镇海。余步云身在行间。既不能冲锋迎击。复不能婴城固守。镇海失守。退入宁波。宁波失守。退保上虞。以一品武职大员。身膺海疆重寄。从未杀获一贼。身受一伤。畏死贪生。首先退缩。以致带兵将弁。相率效尤。奔溃弃城。直同儿戏。每一念及。愤恨实深。且广东之关天培。祥福。江苏之陈化成。福建之江继芸。皆以提镇殉难。即定海失陷。总兵王锡朋。葛云飞。郑国鸿。力战阵亡。镇海宁波失事。总兵谢朝恩被炮轰击。落海身死。裕谦以文员督师殉节。独余步云系本省提督。乃竟志在偷生。靦颜人世。傥不置之于法。不惟无以肃军政而振人心。且何以慰死节诸臣忠魂于地下。余步云著照大学士九卿科道等会议。即行处斩。派刑部尚书阿勒清阿监视行刑。以伸国法。朕办理刑名。悉本钦恤。各省应死重囚。苟有可原情节。无不予以生全。况系一品大员。岂忍遽加诛戮。似余步云之见敌辄退。首作厉阶。实属法无可贷。不能不明正典刑也。将此宣谕中外知之。　　

○又谕、前因御史黄铭先奏、山西平定州民人窦计小子被殴身死一案。窦计小子现在存活。当交梁萼涵将该民人访获。严审定拟。嗣经该抚审出确情。按律定拟。复交刑部议奏。兹据该部核议具奏。即著照所议办理。生死罪名。所关甚钜。此案从前审办错误。致将罪应拟军之犯拟绞已决。实出情理之外。事经数载。若非黄铭先访闻得实。奏请查办。几令冤狱莫伸。梁萼涵审办此案。复能将该民人密速访获。彻底根究。俾全案得以平反。均属可嘉。梁萼涵、黄铭先、俱著加恩交部从优议叙。　　

○己亥。孝庄文皇后忌辰。遣官祭昭西陵。　　

○谕军机大臣等、山东善后事宜。甚关紧要。前据托浑布奏到章程八条。著梁宝常于抵任后按照原奏。体察情形。再行逐修妥议。事关久远。不厌精详。该抚曾任山东州县。地方情形。谅所素习。务须悉心筹议。期于有备无患。毋负委任。将此谕令知之。　　

○调广东巡抚梁宝常、为山东巡抚。未到任前。以布政使王笃署理。按察使崇恩、署布政使。调山东巡抚程矞采、为广东巡抚。未到任前。以两广总督祁＜?土贡＞兼署。　　

○上以岁暮祫祭太庙。自是日始。斋戒三日。　　

○庚子。谕内阁、前因耆英等奏、变通水师章程。并请将赴部之员先行阅看鸟枪等语。当降旨著兵部妥议章程。兹据核议具奏。嗣后水师将备各官赴部时。著无须阅看马箭。如果练习水务。精熟枪炮。遇升补时。令该督抚出具切实考语。将例应引见各员分作四季给咨。分限二五八十一等月。按期赴部。该部即定于二五八十一等月二十八日考验。先期奏请钦派御前侍卫。乾清门侍卫一二员。会同该部堂官。阅看枪炮。其演枪步数。著定为四十弓。演炮以二出为度。均于城外酌择宽阔地面演试。如不能合式。即将该员退回本任。勒限演习。并将原保督抚提镇分别议处。其中枪合式者。准其带领引见。以示劝惩。惟水师驾舟出洋。施施枪炮。与陆路情形不同。全在带领巡哨各员平日加意讲求。庶使该员弁等技艺精纯。能于洋面施放有准。著江苏浙江福建广东山东各督抚提镇严饬所属。勤加训练。于考拔弁兵。题升将备时。即以此为去取。庶几有志向上之员。认真演习。日就纯熟。不至视为具文。　　
</div>
    <div class="pagination">
<a href="清实录道光朝实录_page691.html">上一页</a><span>...</span><a href="清实录道光朝实录_page687.html">687</a><a href="清实录道光朝实录_page688.html">688</a><a href="清实录道光朝实录_page689.html">689</a><a href="清实录道光朝实录_page690.html">690</a><a href="清实录道光朝实录_page691.html">691</a><span class="current-page">692</span><a href="清实录道光朝实录_page693.html">693</a><a href="清实录道光朝实录_page694.html">694</a><a href="清实录道光朝实录_page695.html">695</a><a href="清实录道光朝实录_page696.html">696</a><a href="清实录道光朝实录_page697.html">697</a><span>...</span><a href="清实录道光朝实录_page693.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
