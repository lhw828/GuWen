<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 207 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 207 页/共 367 页</h1>
    <div class="content">　　○刑部题武弁公行金□赞剌发陈彩等边卫充军
　　○丙午纪录云南布政杨芳却发重贿
　　○给耿定向祭葬如例命与谥
　　○差行人张餋才往会宁王府赵可教往松滋王府各掌行丧礼
　　○丁未停止助工超选
　　○敕成山伯王允忠提督操江兼管巡江不妨府事
　　○肃王卫王各进银一千两助工　　○户部题应天等府照灾伤分数改折徵收从之
　　○戊申改升神枢二营练勇参将署都指挥佥事欧阳寨为分守南赣参将
　　○升管蓟镇石塘岭参将署都指挥佥事戴延春为蓟辽保定军门标下右营游击
　　○横岭开矿太监王忠进样银三百两样砂六十斤进收
　　○己酉户部题平虏卫破石槽等处冰雹灾伤乞行蠲免从之
　　○差行人刘一焜与耿定向造坟
　　○吏部题速简冢臣  上命从公再推候择
　　○差御史汪以时管屯田印马
　　○命工部严催本植甎石以济大工急需　　○庚戌  孝惠皇后忌辰遣官祭  茂陵  孝烈皇后忌辰遣官祭  永陵
　　○辛亥  上以  圣母慈圣宣文明肃太皇后万寿圣节颁赐四辅臣上尊珍馔是日次辅臣张位沈一贯恭诣  慈庆宫门庆贺复赐酒饭烧割
　　○升神机八营佐击署都指挥佥事余德荣为神枢二营练勇参将
　　○升佐击管京营操兵左营事张宣为昌镇标下右骑营游击
　　○升游击管万全都司掌印事陈邦哲为宣府东路永宁等处右参将
　　○升遵化右车营游击署都指挥佥事张旆为分守蓟镇石塘岭等处参将
　　○太监孙举奏寄顿钱粮等事  上报曰楚府寄顿财物符券既奉旨查勘承奉郭伦高擢等违抗藐视所奏册内皆本府之物且无符券非王弼家财承奉还严刑追究与同原奏官详审查对定夺其凤阳文册到日另行具奏
　　○壬子命礼部将勋爵应袭送监读书
　　○昌黎等处开矿太监恭进样银一百七十两样砂三十斤进收
　　○甲寅敕御史李思孝阅视辽东
　　○命宣武门东河桥小门南北各折十丈便运木石
　　○乙卯开山东金岭等处矿
　　○准毛国器袭兄伏羗伯爵
　　○福建抚按金学曾等题本省地震章下吏部　　○丁巳给英国公张元功祭葬造坟如例
　　○礼部覆禁文体诡异行各省直提学官将试卷限岁底解部得旨迩来文体险怪屡经  明旨申饬全无改正所奏依拟着实举行以后提学官务查有无转移士习为殿最不许概拟升转
　　○吏部覆海防同知专防海事不许署府县印缺从之
　　○己未赠耿定向太子太保
　　○工部覆总督褚鈇黄堌口速行＜锍-釒＞浚报可
　　○江西南昌等府在京官吏人等钟枢等奏真仙祐护运艘阽危屡彰显应捐赀鼎建许真人庙宇乞赐碑额章下礼部
　　○命侯陈良弼陪宴大宁卫夷人
　　○府军前卫千户仲春奏广赐开采俯顺民情等事报朝廷差官开采原济匮竭况已屡有  明旨著差去官督同原奏官民亲诣开采矿洞处所提调督理如何违拗不遵姑不查究本内所报矿洞著差去各官分头照图从实开采照屡旨行不许仍前怠玩违慢重治其本内擅设督务及分委王府官员人等俱革回原衙门供职不许如容留用其盗窃矿砂赵百户着锦衣卫便差官较扭角□羊来京究问
　　○庚申浙江巡抚刘元霖题乞罢徵调之议以安东南重地事内言浙之额兵额船势难复调臣抚浙则计浙亦如督臣之计辽也乞敕暂停以俟封事之定章下兵部
　　○敕礼部册封朕长女荣昌公主其选中驸马南城兵马司副指挥杨继男春元成婚先期合用册诰仪仗及一应礼仪都依旧例行
　　○择十二月初三日辽东功次宣捷遣官祭告  郊  庙
　　○赏麻贵解一清银两有差以狭西巡按于永清勘宁塞功次成也
　　明神宗显皇帝实录卷之三百四
　大明神宗显皇帝实录卷之三百五
　　万历二十四年十二月癸亥朔总督三边尚书李汶辞免恩荫  上以其边功懋著加恩已有成命不允辞
　　○兵部题套虏畏威悔祸乞恩纳款急宜议处以安重镇事谓卜酋既已叩阙庄明缘何不至着宰二酋先经议款缘何复犯宁镇乞从长计议得旨套虏乞款事贡马既经收入依拟准动本镇银量给犒赏其应否许款还行与该督抚官再加详察虏情顺逆明立约束务要从长议处定夺
　　○送江西宗室多墡等闲宅居住
　　○礼部荣昌公主婚礼择正月十五日午时上冠十九日辰时上册一应礼仪开坐上请报可
　　○甲子给新选驸马杨春元诰命
　　○命兵部严行催促班军以济大工
　　○乙丑吏科给事中刘道亨题吏治五议一慎推升以点陪推恐为巧官造化之资一罢掣签恐法久弊生美缺皆可预拟一严京官考满议将属官注考送部酌量升黜一禁被论抗辩一议酌外官考语以抚按注定为凭意在综核名实章下吏部
　　○丙寅  慈孝献皇后忌辰  奉先殿行祭礼
　　○谕兵部朕见套虏乞款事在边臣则请在廷会议在该部又请在边详计虽意贵从长实互相推诿何时而决朕思战守正理款事羁縻均不可废果以诚乞款宜明定约束必湏一年无犯方准一次款市恭顺在先给赏在后验其背向以为行止听边臣所请不必遥制前此革赏毋得轻补后此背约毋得掩饰明白正大威信两全你该部便着酌为定议行与九边遵守
　　○蓟辽总督孙矿奏朝鲜国王咨称关白因朝鲜不遣王子致谢复欲兴兵清正等今冬过海大兵明年调进乞要先调浙兵驻劄要害以为声援章下兵部
　　○宁夏巡抚杨时亨以疾乞休以边方重任着令供职
　　○戊辰兵科署科事刑科左给事中徐成楚题属国阽危乞早决战守大计以固藩篱以绝窥伺内献六议一救朝鲜一调浙兵一广储积一用间谍一假便宜一速应援章下兵部　　○己巳工科给事中杨应文奏奸□张泽等侵冒军器钱粮乞行严究以清库藏以防积蠹章下刑部
　　○是日又奏勉留漕臣褚鈇与河臣杨一魁同心协理章下工部
　　○命吏部注选仪制司主事一员教习驸马
　　○命铸山西开矿内官关防
　　○庚午大学士张位沈一贯＜锍-釒＞近日科臣刘道亨论劾吏部侍郎孙继皋文选司员外蔡应麟及孙继皋具疏陈辩俱蒙发臣等拟票上进连日伺候未奉  宸断臣等殊切遑遑窃惟吏部衙门天下官员并集待选今十二月正当选期例有过堂点选考较誊缺推升急选等项事务烦琐时日急迫乃今堂属各官悉皆杜门待罪并无料理之人所有前＜锍-釒＞似应即发命九卿科道定其去留庶几铨事有归选法不误臣等又惟继皋为人久在词林素称清谨即科臣劾＜锍-釒＞亦皆牵连浮辞非有指实似难于轻弃者故于其自陈之疏僣拟照旧供职实系公论非敢私也伏乞  皇上俯垂鉴宥促其即出办事但彼终系副贰必湏正官掌理部事方有主张更乞  皇上将前会推吏部各员特赐点用并将文选郎中早准定补此政体所关之大者不报
　　○原任大学士许国卒国南畿乡试第一人乙丑进士选翰林院庶吉士隆庆改元授翰林简讨万历改元自编修升右春坊右赞善充讲官时  上日御经帷无间寒暑而国斋心夙夜多所敷陈视侪辈有加  上手书责难陈善大字赐焉预修  两朝实录书成叙赉迁南国子监祭酒教人作士谆谆不倦天下名为人伦师表岁久不迁公论颇以为言国曰序固应尔其退让温文若此癸未春以吏部侍郎充会试副总裁夏简拜礼部尚书兼东阁大学士入赞机务己丑春再典会试时文体浸坏国激扬末流之弊所录粹然一出于正初有摘科场事语侵大臣者国请辨邪正以定国是谓昔之专恣在权贵今在下僚昔之淆乱是非在小人今在君子又言大臣犹楩楠也宜取其阅历略其寸污言官犹江河也宜导之＜锍-釒＞通息其风波时以为名言庚寅元日  上召见阁臣于毓德宫拥  皇长子膝前命阁臣谛视谕所以保爱之旨是冬国以三事进规其一册立深以不得所请为惭疏留不下久之有诏明年春举行册立戒群臣勿讙方静以待命而主事某之疏上国复揭以进冀有所调护  上不悦遣中使诘问国知言之非  上意也上书乞休五上乃得予告给传归国冲和笃粹有大臣体惜未竟所施云
　　○壬申差太监曹金开采浙江孝豊诸暨等处矿洞
　　○是日父差太监赵鉴开狭西西安等处矿洞
　　○礼部题原任工部尚书雷礼恤典  上命祭葬如例
　　○甲戌楚王题奸恶诬蔑亲藩欺罔  天听等事  上悟谕朕初念开国旧勋故行查勘据王所奏册籍年远散逸无存又厄遇多艰姑不深究以示亲亲之意其差去内外官员及原奏都便回京还著部院该科将先年案卷缘繇查明详细具奏
　　○乙亥太子太保礼部尚书文渊阁大学士陈于陛卒大学士赵志皋等题陈于陛自为修撰供事讲筵简在  圣心拔置辅弼奉公毖谨持身肃清虽世掌丝纶而俭如寒素明达国体多所赞决臣等方赖同心协力禆助万几项缘冬至分献感冒风寒一疾遽捐深可悲惜所有应得恤典伏乞敕下礼部查例上请以彰  圣朝逮下之仁奉旨览卿等所奏辅臣于陛偶疾长逝朕甚悯恻应得恤典着礼部从优查例来看陛举辛酉乡试戊辰进士改翰林院庶吉士庚午授编修充实录纂修官丁丑充日讲庚辰擢司经局洗马己丑再起日讲官迁詹事府詹事掌翰林院事庚寅上＜锍-釒＞请立东宫辛卯擢礼部右侍郎掌詹事府壬辰典会试已复同诸臣固请册立虽未俞允而并封中止皇储出阁大有力焉己又疏请  上勤朝讲接臣工如往岁不报是秋擢礼部尚书兼翰林院学士仍掌詹事府陛少从父太傅习国家故实入词林后更留意通今之学国史家乘无不折衷而讨其至谓  实录宝训秘在金匮而会典职掌又涣而不属野史诸家更秕而不典苟不及此时修正史何以昭一代之盛乃上疏请仿宋正史例开局纂修诏允行甲午秋以原官兼东阁大学士入阁参机务  上知陛深陛亦感  上拔擢首上六事一曰接见大臣二曰采用人才三曰劝奖外吏四曰清察边饷五曰储养将材六曰选择边吏  上皆嘉纳允行乙未言官同时被旨落籍者二十余人陛救独力谓诸臣建白各有主者又或远在留都或奉使外省平时往往抗直不避概而逐之是言亦罪不言亦罪天下且谓  陛下阴恶其言而名以不言斥之臣等亦何以自解言极委婉  上虽不行而中外翕然诵之会  两宫灾陛同诸大臣直叩内殿问慰觊面陈政事不得见已上疏引咎乞罢不许及冬至有事  南郊感寒病竟不起
　　○提千户赵承勋孙龙来京与吴质等面质侵欺奸弊以管理通湾店税太监张烨参奏故也
　　○崇王进助工银一千两
　　○丙子  世宗肃皇帝忌辰遣官致祭  永陵
　　○赐江西许真人祠名灵祐以护运有功礼部请也　　○丁丑  贞惠安和景皇后忌辰遣官致祭  陵寝
　　○赐已故大学士陈于陛银一百两纻丝四表里及殡殓诸物
　　○兵部题朝鲜管拨官孟良相揭关白责备朝鲜礼节亦非尽虚杨方亨等住对马岛铁山地方的系守风别无他故臣等已宣谕  皇上予封大恩务令讲信终好不得背约启衅俟得册使的报另行题请报闻
　　○国子监奏进汉书三十册晋书三十册留览
　　○河道尚书杨一魁奏酌复漕河旧制谓黄堌口一股繇虞城夏邑接砀山萧县宿州至宿迁出白洋河一小股分萧县两河口出徐州小浮桥相去不满四十里且系先年河经故道所当疏浚与正河会接济运道夫役之用集山东河南徐邳徭夫二万限止两月更于镇口闸以里诸湖之水通放与小浮桥二水会则黄堌口不必塞而运道益无阻滞之患部覆如议行
　　○差御史赵仕登往顺天巡按
　　○礼部尚书范谦题已故大学士陈于陛家学渊源宪章淹贯十年侍从弘多启妖之功奕世弼谐坚守廉贞之节嘉猷时进共期协赞乎经纶正史总修方拟裁分乎兖钺乃志坚而疾革业未竟而考终忠勤是悯礼数宜隆  上深加悯悼谕陈于陛讲读赞襄忠劳茂著准照例与祭葬加祭二坛差官护送还与他谥
　　○差行人张五典往韩府掌行丧礼江川等王薨逝二十一日辍朝　　○命开狭西蓝田等县河南信阳州等矿洞
　　○戊寅大学士张位沈一贯题昨日蒙发留守中卫指挥王一清奏内言灰煤炭草欲收牙税今日蒙发通州卫指挥白龙奏内言临清李家道口请设店课臣等窃见近日言利纷纷俱出武弁之奏此辈原不知国家大体及民生利病苟可乘机设法以图取利肥己之事何所不为虽借言为国其实国家未得毫发之益而远近百姓将受剥削无穷之害终至利归彼身怨归朝廷厥心舍怒厥口诅詋辇榖之下畿辅之间必至人人被害家家怀恨是以＜此夕＞小微利而累  皇上爱养覆育之深仁盛德也其言岂可听信乎故臣等于此二本俱不敢拟行今后凡如此类伏望  皇上大奋  乾断痛加遏绝勿中群小借言行私之计凡事必经部院大臣拟议然后施行庶几  圣政光明人心爱戴而太平之治可以永保无虞矣不报
　　○己卯南京国子监祭酒冯梦祯题隆儒优士一曰加制额以拔优异二曰清久旷以核实效三曰严序拨以澄流品四曰优礼遇以作士气五曰催取举人入监以抑惰学六曰酌久任以图实效七曰补师属以专教习八曰隆接见以全监礼九曰督徵解以给廪饩章下礼部
　　○给存恤科道关防
　　○给已故英国公张元功坟价银三百两
　　○增直隶赃罚银四百两以济大工直隶巡按毕三才请也　　○顺天府府尹田畴题清查孤贫  上报朝廷养济贫民须令各沾实惠下其章户部议覆
　　○庚辰南京吏科给事中祝世禄题言官有言反坐言官之罪故成否隔之形言官之罪滋大矣否隔生于裁抑之大过裁抑之太过生于厌薄之太深厌薄之心执而不化岂必言官安往而不厌焉吏部昔为荣阶今为罪府昔之擢吏部者弹冠相庆令之擢吏部者扼腕自吊甚至选郎不补冢宰虚悬台谏推之不报该部臣催之不报吏部亦何负于  陛下厌薄之至此宫工大兴屡请补司空董其事而  陛下故虚之台臣久系司寇原情定罪乞  陛下从末减而  陛下故重之自献金穴之武弁蠭起而文士结舌自采金穴之中贵四出而外臣掣肘以至今之阁臣非昔之阁臣也威福还之朝廷事权还之部院论道辅德固其所职而亦经时不睹  天颜大政阙失面陈无从托之密揭密揭不已至于露章然犹上不能一回当宁之心而下又无以解于天下人士之口其为否隔何可胜道＜锍-釒＞入不报
　　○楚王进助工银二万两  上嘉其意进收复王书
　　○辛巳立春节百官行庆贺礼
　　○是日以年节颁赐三辅臣及讲官刘元震等银币有差
　　○河南佥事邢云鹭奏大统历差错乞赐改正大统推今年冬至在申正一刻而臣测在未正一刻臣测立春在乙巳而大统推在丙午臣测夏至壬辰而大统推癸巳臣测立冬己酉而大统推庚戌下礼部看议
　　○予原任礼部侍郎何雒文父何立恤典如例
　　○癸未南京工部尚书叶梦熊以疾辞任著赴任供职不准辞
　　○乙酉直隶巡按蒋春芳题运副赵凤威系元辅赵志皋子故事三公子不作外吏乞量改两京相应之职章下吏部
　　○差主事周传诵护送已故大学士陈于陛灵柩归
　　○丙戌直隶□矿太监王虎参奏田进越俎妄行得旨田进着遵照敕内前去昌黎地方开采其蓟永所属等处及新报矿洞着王虎遵敕开采不必争扰
　　○横岭开矿太监王忠进样银六百零四两样砂六十斤着银两进收不必再解
　　○礼部题类报灾异  上谕今年灾异多端朕心深切警愓尔中外大小臣工都要痛加修省恪恭职业以仰承  上天仁爱至意无事虚文
　　○丁亥礼部尚书范谦题已故大学士许国雅量汪洋躬行长厚早依光于潜邸历展采于清华词林著作蔚然周情孔思政本经纶允矣曹随杜断九年协辅中外颂贤相勋猷累疏乞休进退著大臣风节方重东山之望遽动北印之悲允合赐谥易名照例加祭谕许国辅政多年勤劳茂著准照例与祭葬仍加祭二坛与他谥辍朝礼与陈于陛同　　○差尚宝司司丞张久徵与已故大学士陈于陛造坟
　　○大学士赵志皋代子赵凤威奏以原官致仕下吏部议
　　○命四川巡抚巡按将该省库贮银两买木解进
　　○辛卯行  大祫礼遣公徐文璧恭代遣侯徐文炜伯王学礼分献
　　○遣少卿徐世相祭五祀之神
　　○礼部题年终类缴敕谕  上是之近来各文武官有不领敕书竟自赴任者好生玩忽该部科将不曾领去及遗漏不缴的通指名查参
　　○  上以祭告  太庙  祧庙收回脯醢果酒颁赐三辅臣
○册封日本正使杨方亨题关白于九月初二日受封报闻
明神宗显皇帝实录卷之三百六
</div>
    <div class="pagination">
<a href="明实录神宗实录_page206.html">上一页</a><span>...</span><a href="明实录神宗实录_page202.html">202</a><a href="明实录神宗实录_page203.html">203</a><a href="明实录神宗实录_page204.html">204</a><a href="明实录神宗实录_page205.html">205</a><a href="明实录神宗实录_page206.html">206</a><span class="current-page">207</span><a href="明实录神宗实录_page208.html">208</a><a href="明实录神宗实录_page209.html">209</a><a href="明实录神宗实录_page210.html">210</a><a href="明实录神宗实录_page211.html">211</a><a href="明实录神宗实录_page212.html">212</a><span>...</span><a href="明实录神宗实录_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
