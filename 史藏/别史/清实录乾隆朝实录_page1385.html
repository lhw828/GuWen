<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1385 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1385 页/共 1860 页
  </h1>
  <div class="content">
   ○丙辰。遣官祭贤良祠　　

○谕军机大臣等、据理藩院奏、喀尔沁王等呈称、本旗所属七乡约地方。向系八沟同知管理。今乌兰哈达通判、差人查取田土民户数目。欲行分管。当经行查直隶总督去后。至今未见咨覆。今又据喀尔沁王呈称、现在总督行文八沟巡检。令其将七乡约所属田土户口。造册送乌兰哈达能通判管辖。是一旗属于两处。诸事实难应付。请仍照旧例办理等语。已交该院依议行矣。乌兰哈达自添设通判以来。专辖翁牛特、巴林等处。并未专辖喀尔沁王地方。该通判因何忽欲分管。即或有应行更易之处。该督亦应奏明办理。何以径行八沟巡检。令其将七乡约地造册改辖。周元理所办非是。著传旨申饬。并著将因何如此办理缘由。据实奏覆。寻奏、喀尔沁王等旗七乡。原应归八沟管理。上年乌兰哈达通判、及八沟同知。均以该七乡、久经乌兰哈达巡检管理。且去八沟甚远。详请仍隶该巡检就近经管。以所议事属因公。复饬申送村庄道里细册核办。未竟准其改隶。今蒙谕申饬。自应仍归八沟同知、督率八沟巡检经理。即令分别界址。不使再生异议。报闻　　

○丁巳。孝昭仁皇后忌辰。遣官祭景陵　　

○戊午。谕军机大臣等、昨召见山东布政使徐恕。因其在浙、历任司道最久。询以该处水利情形。据称、湖州一郡。地近太湖。上承安吉、孝丰、天目诸山之水。为杭州之下游。全藉宣洩得宜。以卫田庐而安民业。向有溇港七十二道。不特湖州一郡水利攸关。即毗连杭属各县。亦藉宣洩之利。并据口奏、将来若蒙亲临指示。实为民生攸赖。且由杭州白云桥而进、至江南平望。归于官塘。路程亦不甚纡折等语。湖州既有应修水利。关系杭、湖、两郡农桑。自应取便前往阅视。但湖郡向未经临。该处河道是否宽广。水营纤路。有无妨碍民田。不甚费事。著王亶望、悉心筹酌。是否可行。据实具奏　　

○諴亲王弘畅奏、玉田县监生郭天玉控告伊弟、贝子弘旰庄头卢密。有倚势讹占地亩等情。请旨办理。得旨、军机大臣会同刑部查审具奏　　

○以諴亲王弘畅为正白旗领侍卫内大臣　　

○予故顺承郡王恒昌谥曰慎　　

○己未。上御勤政殿听政　　

○谕、向曾令翰林院于轮班日期。带领编检十人引见。以备甄识。近年来久未举行。著于三月内、朕谒陵回銮后。仍照旧例。将现在编检。按班通行轮带。嗣后每阅五年。即请旨办理一次　　

○又谕曰、八旗官员。向有侍班带领引见之例。数年来并未举行。著各该旗、将伊等与应行引见人员。于值日一并带领。以备记名录用。届引见一周。即暂行停止。俟过五年后。再奏闻带领。著为例　　

○大学士阿桂等奏、木邦夷目汉奸番起云。今已解到。讯有为贼目种地、及催办门户夫马等情。今复至内地、探听用兵信息。不法已极。请交刑部。按律定拟速办。寻部臣拟依大逆律定罪请旨。得旨、番起云著从宽改为斩决　　

○吏部议覆、护理山东巡抚署布政使徐恕奏称、佐杂人员内。司狱、吏目、典史、均有监狱之责。向遇赴省候验。不另委员按署。查监狱重地。未便一日缺员。请嗣后责令该知府、直隶州、于所属首领佐杂内。委员代理。其分驻地方、及兼管堤工者。遇俸满考验。亦一例行。应如所请。从之　　

○以巴里坤总兵乔照为乌噜木齐提督。甘肃河州协副将西德布为巴里坤总兵　　

○庚申。谕曰、原任布政使王太岳、在四库全书处行走。已届一年。著加恩授为翰林院检讨　　

○又谕、朕数年来。未阅侍卫步射。恐不无生疎。著领侍卫内大臣等、严加教导。朕于四五月间。即行亲阅。伊等清语。亦应一并学习　　

○四库馆总裁质郡王永瑢等、带领行走已届五年、应量加优叙之提调纂修各员引见。得旨、梦吉、王仲愚、章宝传、黄轩、平恕、邹炳泰、陈昌齐、庄通敏、王嘉曾、吴寿昌、陈初哲、郭长发。俱著以应升之缺。列名在前升用。庶吉士汪如藻、著即授为编修。毋庸散馆。励守谦、著加恩授为编修。至陆费墀、陆锡熊、纪昀、虽均已加恩擢用。但纂办各书。均为出力。著赏给缎匹、荷包、笔、墨、纸、砚。以示奖励。其现在引见之提调纂修各员。亦著一体分别赏给　　

○吏部、户部、议覆、直隶总督周元理疏称、天津府蓟永通判。专司秤掣巡查。其一应核转。亦归运同管理。请改为蓟永分司运判。管越支、济民、石碑、归化、四场滩坨灶课钱粮等事。作为题缺。应如所请。从之。　　

○礼部奏、朝鲜国护送遭风民人回籍之赍咨官役。应照例赏给。得旨、依议。本内称、商民赵永礼等七十五名。漂至朝鲜。船只破坏。经该国王逐一询明情由。专差金鸿喆等管护前去等语。该国咨称前去。理所宜然。其后则为该部出语。既由朝鲜送至中国。自应称为前来方合。乃复沿该国原咨。亦云差官管护前去。依样葫芦。岂去来字义。亦不能解乎。阿肃、景福、俱系满洲翰林。何以于此等文义。尚不能看出。朕所以谓满洲进士出身之人。最为无用。至礼部汉堂司官。俱系科甲人员。乃于行文不通若此。又安用是科甲为耶。著饬行　　

○刑部议覆、缺史李孔扬奏称、直省秋审情实人犯病故。向例但题咨到部。于都察院、大理寺。并无该省报案。诚恐无从查核。请嗣后令各督抚、一体知照法司衙门。应如所请从之　　

○闽浙总督钟音遵旨奏、闽省盐场。初奉贫民例准卖盐之始。虑及枭贩滋弊。经前督臣郝玉麟奏定、每名日给制钱十文。不令挑盐。如福清、赤杞、洪白、江阴、莆田、下里、浔美、七处。均于场团钱价盈余项下动支。按户散给。嗣罗源、宁德、二县。＜氵丙＞洲、惠安、浯洲、三场。相继仿行。至省会贫户稍多。岁令商人带销余盐四千五十担。其利交闽县、侯官、两县贮库。确查贫户散给。行之已久。实有成效。现饬各该场、县、实支实给。按月册报。责成盐法道稽查。转报督抚考核。下部议行　　

○山西巡抚巴延三、河东盐政瑺龄遵旨奏、河东盐法。向系场商浇晒畦盐。无余盐恤贫之例。大小盐池。防范周密。不致偷越滋弊。蒙古盐觔。亦不能越境私售。引地民食。经久相安。毋庸另筹。下部知之　　

○是月。大学士管两江总督高晋、河东河道总督姚立德奏、山东蜀山等湖。近年收水较小。臣高晋陛见后。奉命会同臣姚立德、前往查勘。现已存水一丈零二寸。敷本年重运之用。查蜀山一湖。总以收蓄汶水为良策。而汶水发于伏秋。势骤退速。治汶水较小。即不及多收。实由各斗门较窄之故。应于最窄之永安、永泰、二斗门。各添矶心。改为二孔。每孔宽一丈八尺。落低七寸。与永定斗门相同。并将引渠挑宽。俾汶水随长随收。复恐伏秋水性浑浊。入湖淤垫。查金线闸后、至徐家庄湖坡之上。旧有拦水停淤土埂。年久风浪撞刷。仅存基址。应培筑高厚。并于引渠临湖处。各建斗门一座。于收蓄汶水时。先关拦临湖斗门。俾水收入滩上低洼处所。一俟澄清。再将斗门全启。引水入湖。其所澄淤土。仍随时挑挖疏治。至沿湖圈堤。有孙村、吴家坑、观音嘴等处草工四段。计长三百五十丈。应改砌碎石坦坡。于汛水未发之前。妥速办竣。以备乘时收蓄。得旨、是。即当速行妥办　　

○高晋、会同江南河道总督萨载奏、中河厅属杨家庄运口。适当陶庄新河回溜。每易淤浅。而盐闸又与相近。未免吸溜倒灌。请将扬家庄运口。移于下游李家庄地方。并于旧盐坝以东四十丈处。估挑河身一道。长一千一百九十余丈。直至李家庄出口。筑头二三草坝。以为收束。其挑土筑两岸纤堤。至东岸盐河石闸一座。于新挑河七百八十丈处。斜挑倒勾引河、长二百一十丈。以达盐河。于引河上口、筑钳口草坝。下口、建设石闸。即将旧闸拆移。以免多费。得旨、诸凡皆妥。欣慰览之。河口既改。大王庙或移、或新建。何未言及　　

○调任两广总督杨景素奏、广省各营子母炮位。式样参差。施放不尽得力。经前督臣李侍尧奏准、将锈蚀者销变。改造督标炮式。今查应改造者。东省、共六百七十一位。西省、共一百四十九位。此外或因地适用。或完好可存。毋庸概行销变。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十一


大清高宗法天隆运至诚先觉体元立极敷文奋武孝慈神圣纯皇帝实录卷之一千五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。三月。辛酉朔。镶白旗汉军都统王进泰奏、已故尚书杨廷璋妻梁氏、呈控家奴朱麟、侵用物件银两。请旨办理。得旨、军机大臣会同刑部查审具奏　　

○壬戌。谕、朕因我朝开国时。宗室懿亲。勤劳佐命。其殊勋茂绩。实为史册罕有。如睿亲王多尔衮、受诬黜爵。豫亲王多铎、缘事降封。朕为核其生平事迹。昭雪加恩。复还原封世袭。又礼亲王代善、郑亲王济尔哈朗、肃亲王豪格、克勤郡王岳托等。并令称其原号。用昭惇叙酬庸渥典。其余诸王贝勒内。或有显著功绩。而封爵后经降夺者。除本人身罹重愆。不当复邀优典外。若系承袭之子孙获咎议处。竟将初封褫革。未为平允。因令军机大臣、会同宗人府查明具奏。今据开列清单进呈。朕详加阅核。如饶余亲王阿巴泰、及其子安亲王岳洛。俱屡著功绩。其子孙内、止有奉恩将军一人。不足以酬劳伐。著加恩赏封辅国公一人。又敬谨亲王尼堪、功勋颇显。且以力战捐躯。其子孙内。现在止有一辅国公。亦著加恩晋封镇国公。至谦郡王瓦克达、巽亲王满达海、镇国公屯齐、从前亦均著有功绩。现无承袭之人。并著加恩瓦克达子孙。赏给一等镇国将军。满达海子孙。赏给一等辅国将军。屯齐子孙。赏给一等奉国将军。此次加赏之公爵世职。俱著世袭罔替。所有应袭之子孙。均著宗人府、照例拣选数人。带领引见　　

○又谕、甘省收捐监粮。前经户部定议、俟数年后。令该督报明动存实数。请派大臣盘验。今据勒尔谨、奏请简派查验。著尚书袁守侗、侍郎阿扬阿、于四川查办事件完竣时。由陕西便道驰驿前往甘省。将各州县监粮。按其收发存贮实数。通行盘验具奏　　

○又谕、据王亶望参奏、湖州协副将白成龙、于嘉湖卫守备柳俊贤、欲图调繁。应允代为谋干。并告知垫用千金。业已办妥。后柳俊贤知其指撞。仍屡次逼索。要将柳梭贤赴京挑选时匿丧情事发觉。以致该员自缢身死。请将白成龙革审等语。白成龙、著革职。交该抚提集案内人犯。一并严审究拟具奏　　

○谕军机大臣等、本日本亶望奏、湖州协副将白成龙、指官诓骗守备柳俊贤银两。致逼该员自尽一摺。已降旨将白成龙革职。交该抚严审究拟矣。至摺内称、柳俊贤之弟柳俊杰原报。称伊兄染患风寒。变成痰症。自缢身死等语。柳俊贤既因意图调繁。为白成龙等诓骗银两。屡次逼索。又虑匿丧事发。情急自戕。柳俊杰乃敢捏称伊克因病变症自缢。殊属欺饰。自当予以应得之罪。著传谕王亶望、于此案审结时。将柳俊杰、一并定拟具奏。将此谕令知之　　

○军机大臣等奏、查各处纂辑应进各书。共十四种。自上年五月按卯呈进。如临清纪略、蒙古源流、通鉴辑览三书。已于限内办竣。明史、及明纪纲目、国子监志、日下旧闻考等书。约可如限进完。至金川方略、大清一统志、元史、辽史、西域图志、音韵述微、热河志等书。卷帙较多。请展限赶办。得旨、各处应进之书。止须按卯分进。转不必立定期限。如届期迟误。即奏明参处。此次谒陵、及秋间恭诣盛京谒陵途次。仍著随报按卯进阅　　

○军机大臣等议覆、盛京将军宗室弘晌奏称、前因盛京丈得间田。议请移驻闲散宗室一百余户。分为四屯。给屋一千八间。地四百四十三顷。每屯驻宗室章京一员。闲散三十户。建屋木料。由辽阳、宁远等处运买。甎瓦缺少。户给瓦屋三间。余盖平棚。垦田一犁三牛。兵为耕种。一切需费。先由盛京户部支领。又每屯设贴写、传事、马甲各四名。并另给荡田一顷。取租作为公用。此外余地招垦。俱应如所请。得旨、此事暂行停止办理。著存记　　

○吏部议覆、御史孟生蕙奏称、上年山东巡抚国泰、奏请将分发知州捐升郎中蓝嘉瓒、留东差委。补人地相宜之缺。如照郎中截取知府例补用。似觉太优。若仍补知州。所捐郎中。又未注销。两途未免牵混。请敕部议定等语。查郎中与同知、直隶州知州品级相同。蓝嘉瓒、祇准指补同知、直隶州知州二项。从之　　

○广西巡抚吴虎炳奏、南宁府属之宣化、隆安、横州、永淳、新宁。太平府属之崇善、左州、永康、宁明。柳州府属之马平、来宾。思恩府属之迁江。共十二州县。或兵民杂处。或水陆通衢。或僻处边境。向遇青黄不接。皆资官仓粜借。上年收成歉薄即以各该州县仓谷粜借。民食尚恐拮据。拟于附近丰收各属。乘此春水长发。酌拨接济。应拨平乐、昭平、岑溪、苍梧、藤县、容县、谷三万一千石。运赴横州、宣化、瓣宁、永淳、隆安。拨苍梧、藤县、平南、谷一万七千石。运赴崇善、永康、宁明、左州。拨永福、柳城、融县、谷一万四千石。运赴来宾、马平。拨象州谷四千石。运赴迁江。各备平粜。事竣。粜价解司。秋后买补。报闻　　

○予故云南新兴州属土州判王钧子雨民袭职　　

○癸亥。谕军机大臣等、本日户部奏驳、瑺龄查覆从前举报更换疲商之富户情形一摺。所驳甚是。已依议行矣。朕于摺内各情节。详加披阅。如所称原任知府裴志濂。业已具有本人情愿充商甘结送部。因何复行赴部呈控。又杜楫、李希纲、侯希武等。亦系三万余两。与裴志濂家资相同。乃称并非殷实。不能充商。则地方官于举报开除之间。似有任意轩轾之情。又郭愈博、家资二万余两。现任湖南知府。与裴志濂、事同一辙。乃该员任所、尚未奉查出结。而地方官、先称伊有借欠他姓二万余两。代请邀免。又如该盐政所称各乏商举报富户时。或因田地广厚。或因房屋华美。及曾经捐职、办铜、向有富名者始行开列。是各户富名。久为众所共知。地方官何由决其并非殷实。且举报后仅止一年。而遽指为或系先富后贫。或系祖业凋零。尤属强为之辞各等语。其情节实属可疑。朕俱一一为之折出。看来此事。皆由地方官。于所属富民之查覆开除。未免意存偏徇。曲为开脱。即或州县官不敢公然受贿。而吏胥等藉端肥槖。朦报本官。有司复不能认真查办。为所欺蔽。致前后情节参差。种种弊病。皆所不免。以本地富民。承办本地盐课。分所当然。即因河东盐务。非两淮各处可比。亦止获利稍微。且近经借帑修浚盐池。产盐已旺。更不至多有赔累。乃伊等皆乐于办铜。而惮于办盐。尤非情理。此皆地方官以盐务非其切已。意分轸域。不肯实力查办所致。在巴延三则不可如此存心也。著传谕巴延三、照户部指驳情由。切实核办。详悉覆奏。勿再听凭地方官高下其手。致乖平允干咎。户部摺、著钞寄。并照朕折角处。折令阅看。寻奏、裴志濂本系殷实。其赴部呈控。不过吝惜推诿。现已情甘赴运接充。至杜楫、李希纲、侯希武、家道。较裴志濂不及十分之五。委难充商。至所举富户。一年后遽指为先富后贫者。以此次本系乏商举报。未经地方官确查。迨详悉询访。实有本人物故。而家久分析者。亦有乏商未举。而尚堪接充者。此次乏商。祇以急思更替。未暇细检。业委雁平道方应清、逐一亲查。尚无徇隐贿饰情事。又部驳举报裴桂一家。何以地方官称并无其人。查晋省土音。桂国相同。所举本系裴忠国。误开裴桂。又部驳郭愈博家资既厚。现任湖南知府。何以地方官未据该员任所出结。辄称有借欠。查该员家资借项。俱已关查有案。又部驳送到各结。其声明家资数目。及本人邻族甘结。何以俱各参差。查晋省人、多系出外贸易。具结本难画一。且系各该州县举报。详略亦自不同。诚恐往返驳换。耽延滋扰。是以将原结送部。并非别有情弊。下部知之　　

○吏部议覆、大学士管云贵总督李侍尧奏称、云南昆阳州海口州同。专司疏浚。并不管辖村庄。雇夫办料。本多掣肘。且海口距州城仅三十五里。该州事务本简。无难兼司。请裁海口州同。河务归知州管理。应如所请。从之　　

○兵部议奏、四川总督文绶等咨改阜和、泰宁、营制事宜。一、阜和改营为协。泰宁改协为营。应将原设泰宁协副将。改为阜和协副将。泰宁协左营都司。改为阜和协左营都司。俱移驻打箭炉。其原设阜和营千把外委。及额兵七百名。悉归协标。再于原设泰宁协左营额兵内。拨给阜和协左营十七名。原驻清溪之泰宁协右营都司。改为阜和协右营都司。仍额兵三百名。阜和左右两营。定额兵共一千十七名。至泰宁改协为营。应将原驻炉城之阜和营游击。改为泰宁营游击。原设阜和营守备。改为泰宁营中军守备。同移驻化林坪。隶阜和协。定额兵共六百八十三名。各营千把外委等分驻汛地。各仍其旧等语。均应如所咨办理。一、阜和、泰宁、副将游击都司守备。俱系边地要缺。今营制虽改。而地仍边要。应仍在外题补等语。应令该督、将作为题缺调缺之处。查明报部注册。一、移改副将游击都司守备。请换给四川阜和协副将关防一。四川阜和协副将中军都司兼管左营关防一。四川阜和协右营都司关防一。四川泰宁营游击关防一。其泰宁营中军守备。系由阜和营移改。向未给有关防。应给四川泰宁营游击中军守备条记一。此外千把外委应用木戳。照例由司刊给等语。查泰宁营中军守备。仍与游击同城。应由司换给钤记。未便由部铸给条记。再原设泰宁协副将传敕。应令缴销另给。余均如所请行。一、副将游击都司守备等官衙署。宜照旧移驻。毋庸另建。应如所咨办理。从之　　

○甲子。上自圆明园启銮。谒泰陵、泰东陵　　

○遣官祭历代帝王庙　　

○谕、直隶广平、大名、二府属。与河南接壤。上年秋间雨泽短少。所种秋麦无多。冬雪春膏。亦未深透。不能赶种春麦。农民祇可尽力大田。但春夏之间。尚不能即资接济。所有该二府属、上年应徵缓徵钱粮。均著加恩、既行缓至本年秋收后徵收。俾民力不致拮据。该部遵谕速行　　

○谕军机大臣等、前因豫省开封、卫辉、二府属。雨泽未能一律普沾。曾降旨询问。昨据郑大进覆奏。日内惟彰德府所属之安阳、临漳、武安、涉、林、各县。二月中下二旬。各得雨雪二三寸至五寸不等。其开封、卫辉、二府属。均未得有雨雪。现在设坛祈祷等语。是开封、卫辉等处。盼泽甚殷。朕心深为廑念。今日启銮。驻跸黄新庄。得雪甚大。现在势尚未止。且云气浓厚。所被自应广远。未知豫省、曾否亦得沾渥春膏。著传谕郑大进。如河南省此次得有渥雪。或雨泽沾足。即迅速由驿覆奏。若复未得有雨雪。则一应粜借抚恤之事。即当豫为绸缪。将此由五百里传谕知之　　

○是日、驻跸黄新庄行宫　　

○乙丑。谕军机大臣等、昨据王进泰奏、原任尚书杨廷璋之妻梁氏。控告家奴朱麟、侵蚀寄存物件一案。当令军机大臣、会同刑部查审。兹据讯明朱麟供称、侵用宋英玉、王述曾、抵赔物件银三百九十两。自认不讳等语。朱麟以旗下家奴。竟敢怂恿主母。以取讨寄存物件为名。向直隶地方官、藉端诈银。又复侵隐不交。情节可恶。著阿桂、英廉、即告知王进泰。将朱麟家产。亲往尽数查抄。毋使丝毫隐匿寄顿。至梁氏、系已故前任总督之妻。理应安分自守。顾惜颜面。即有前此寄存粗笨物件在直。亦不值遣人索取。乃竟私令家人前往。复与外官寄字往还。即伊夫在日、系该员上司。岂伊亦系该员等上司乎。实属不成事体。并著阿桂、英廉、传谕王进泰。前往伊家。传旨将梁氏严行申饬。并著罚银五千两。以示惩儆。至伊子杨长桂等。于伊家事务。全不照管。一任家人出外滋事。殊属不堪。著一并严行申饬。其朱麟一犯。已交刑部解京监禁。俟直属州县等具覆到时。详悉研鞫。按律定拟具奏。将此谕令知之　　

○是日、驻跸半壁店行宫
  </div>
  <div class="pagination">
   <a href="清实录乾隆朝实录_page1384.html">
    上一页
   </a>
   <span>
    ...
   </span>
   <a href="清实录乾隆朝实录_page1380.html">
    1380
   </a>
   <a href="清实录乾隆朝实录_page1381.html">
    1381
   </a>
   <a href="清实录乾隆朝实录_page1382.html">
    1382
   </a>
   <a href="清实录乾隆朝实录_page1383.html">
    1383
   </a>
   <a href="清实录乾隆朝实录_page1384.html">
    1384
   </a>
   <span class="current-page">
    1385
   </span>
   <a href="清实录乾隆朝实录_page1386.html">
    1386
   </a>
   <a href="清实录乾隆朝实录_page1387.html">
    1387
   </a>
   <a href="清实录乾隆朝实录_page1388.html">
    1388
   </a>
   <a href="清实录乾隆朝实录_page1389.html">
    1389
   </a>
   <a href="清实录乾隆朝实录_page1390.html">
    1390
   </a>
   <span>
    ...
   </span>
   <a href="清实录乾隆朝实录_page1386.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
