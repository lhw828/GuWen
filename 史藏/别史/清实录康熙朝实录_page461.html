<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 461 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 461 页/共 681 页</h1>
    <div class="content">○庚申。上驻跸遥亭　　

○户部议覆、湖广总督郭琇疏言、臣前蒙皇上面谕、湖广可收米二十万石、当预于秋成时定价、摺送内阁。臣思楚省之米、出自湖南。湖南历年所积谷、一百万四千八百石零。即遇□山戊不□歉、广行赈济、亦不过至五十余万石。何若将此一半积谷办米、留一半贮仓备赈、而米价亦不致腾贵、似属两便。应如所请。从之　　

○直隶巡抚李光地疏报、直隶今岁大有年、并进清苑县、安州等处、所产两穗、三穗、五穗、嘉禾四十一本。下所司知之　　

八月。辛酉朔。上驻跸三岔口　　

○癸亥。上行围。枪殪一熊。驻跸喇嘛洞　　

○甲子。上驻跸商坚噶山北界　　

○乙丑。上驻跸巴塔克噶山　　

○喀喇沁王扎什、来朝　　

○丙寅。上驻跸纳穆生札色地方。赐多罗僖郡王岳希、喀喇沁王扎什、公福善、台吉鄂齐尔、弓各一张　　

○丁卯。遣大学士张英、祭先师孔子　　

○上驻跸莺图和洛　　

○谕太仆寺卿喇锡等、八旗察哈尔、所交尔衙门牧场之马、拨八百匹、给赐翁牛特多罗杜楞郡王颁第旗分。伊等马匹短少、分给牧场、令其生息、此马即著喇锡前往、分给台吉鄂齐尔可也　　

○戊辰。祭大社大稷。遣都统伯心裕行礼　　

○上驻跸巴颜拖罗海地方。奉上□日居住口外散秩大臣丹济拉等、来朝　　

○裁凉州镇标守备一员　　

○户部等衙门议覆仓场侍郎石文桂疏言、石土两坝、船户三十五名。向因抗米落崖、每漕粮一石、给抗价银三厘。今两坝水可通行、粮船俱得抵坝、落崖俱系经纪车户雇办。请裁去船户、将抗价每石减去二厘、止给一厘。归并经纪车户。其白粮每石例给银二厘五毫、亦应核减、照漕粮止给一厘、归并白粮经纪等因、应如所请。又疏称通州乃仓廒重地、城池最为紧要。自地动之后、各处坍陷、日渐倾頺。请将此项节省抗价银两、修补城工。应饬工部、差贤能司官确估、动用库银修筑、将每年节省抗价银两、解送工部、抵补城工动支之项。抵完、另解户部。从之　　

○己巳。太宗文皇帝忌辰。遣官祭昭陵　　

○户部议覆、漕运总督桑额疏言、漕艘在三沟闸失风、沉溺米粮。请照大江、黄河、船坏米沉例豁免、应不准行。得上□日、今岁水势浩大、运河难以行船、因绕湖而行、遂致船被风坏、米粮沉溺。著照该督所题、免其赔偿　　

○辛未。秋分。夕月于西郊。遣兵部尚书马尔汉行礼　　

○太祖高皇帝忌辰。遣官祭福陵　　

○上驻跸齐老图地方　　

○内阁学士兼礼部侍郎顾祖荣、丁毋忧。允其回籍守制　　

○吏部题、镶黄旗三等精奇尼哈番尼雅汉故。查此世职、系伊父刘之源所得、已承袭过三次。今应将三次恩诏所得四拖沙喇哈番销去、其所余三等阿思哈尼哈番、与亲侄刘逢吉、承袭。从之　　

○癸酉。教养敖汉蒙古黄茂等、来请圣安。并将耕获榖石数目摺奏。命奏事主事存柱等传谕曰、此所获之米、不可不交人看守。否则尽为蒙古所盗矣。著谕大学士马齐、至京即派人前往更代。所需人员、亦不必多、每旗只派一二章京足矣。俟更代人到后、尔等逐一交明、方可回京。并谕黄茂等、此番年榖丰稔、皆系尔等之福。尔等回京、亦有荣也。既而教养各部落蒙古官员、相继请安。上逐一详问蒙古生计、及耕获榖石数目、并雨水曾否均调等事　　

○甲戌。上驻跸永安拜和洛　　

○旌表直隶烈妇、殷承宪妻张氏、守贞被杀、节操可嘉、给银建坊如例　　

○乙亥。上驻跸瑚尔希勒毕喇地方　　

○丙子。上驻跸弩湖代色钦地方　　

○戊寅。上驻跸弩湖代和洛　　

○己卯。上驻跸达颜达巴汉地方　　

○谕兵部、将军孙思克、谋勇素裕、居官甚优。效力行间、克奏肤功。久镇岩疆、勤劳茂著。允称良将。其从前所革世职、著给还、以示优眷　　

○工部等衙门会议、兵部尚书范承勋等疏言、裴家场引河之口、当淮湖之中、其势径直、故自开放以后、湖流入运倍畅。臣等以原估之丈尺不深、复令领帑之王毓贤、常维祯、募夫将溷江龙铁篦等器、每日将引河底疏刷、沙随水走、遂致增深一二尺不等。目下货船民船、往来不绝、竟成通津。但虑秋深水落、史家占□□一带、淤沙颇大、不得不相机疏导。应如所奏、行文河道总督、严饬该管同知、如黄流倒灌、即行堵塞。其湖口油泥、并史家占□□沙积之处、不时督率河兵、即行疏浚。从之　　

○又会议范承勋等疏言、堵塞六坝、工宜速竣、庶周桥南等处、得以帮筑。应如所奏、行令河道总督、严饬河员、将六坝务于九月内、尽行堵塞工完、以便分修官、帮筑周桥南、至棠梨树等处。如堵塞迟延、指名题参、将该管官员革职。若六坝堵塞之后、分修官帮筑迟延、尚书范承勋等、题参到日、将分修各官、亦即行革职。其督催不力之大臣官员、交吏部一并议处。又称侵帑官蠹、法宜严究。嗣后此等误工侵帑人员、如系分管微员、照例惩处、其见任河员、及在工效力旗员、即指名题参革职。从之　　

○庚辰。上驻跸舒虎尔和洛昂阿地方　　

○壬午。上驻跸格尔齐老地方　　

○癸未。上驻跸乌里雅苏台达巴汉地方　　

○乙酉。上驻跸乌喇岱地方　　

○丙戌。上驻跸噶海图地方　　

○丁亥。上驻跸穆禄喀喇沁昂阿地方　　

○戊子。旌表江南烈妇、王五妻陈氏、拒奸被杀、给银建坊如例　　

○己丑。上驻跸克勒乌里雅苏台。是日、上行围。枪殪一熊　　

○予故兵部侍郎严曾榘、祭葬如例　　

○工部议覆、河道总督张鹏翮疏言、科臣张睿、奏中河应开陶庄闸放水、从仲庄闸出口、建瓴之势、逼溜使南。部议行令详勘具题。臣率淮扬道王谦等详视、若将中河、改由陶庄闸而行、至董安国所挑引河尾、入黄河、势必迁移县治、又多繁费。且粮艘难以进口。不若仍旧至陈家庄渡河、直进仲庄闸、草坝、毫无阻滞。应如所题。从之　　

○又议覆河道总督张鹏翮疏言、臣率河员、亲往沂河查勘。沂河水势、直趋卢口、面宽溜急、且系沙底、不便建闸。应于卢口两旁堤岸残缺之处、概为修补、束水入徐塘口运河。既可济运、又使民生得所。应如所题。从之　　

○喀尔喀辅国公卫徵诺颜阿玉锡病故。遣官致祭　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学

士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　
</div>
    <div class="pagination">
<a href="清实录康熙朝实录_page460.html">上一页</a><span>...</span><a href="清实录康熙朝实录_page456.html">456</a><a href="清实录康熙朝实录_page457.html">457</a><a href="清实录康熙朝实录_page458.html">458</a><a href="清实录康熙朝实录_page459.html">459</a><a href="清实录康熙朝实录_page460.html">460</a><span class="current-page">461</span><a href="清实录康熙朝实录_page462.html">462</a><a href="清实录康熙朝实录_page463.html">463</a><a href="清实录康熙朝实录_page464.html">464</a><a href="清实录康熙朝实录_page465.html">465</a><a href="清实录康熙朝实录_page466.html">466</a><span>...</span><a href="清实录康熙朝实录_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
