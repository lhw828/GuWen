<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1823 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1823 页/共 1860 页</h1>
    <div class="content">
○又谕、本日据江宁委员将黎维治、张廷眷、二人解到。当令军机大臣详加讯问。据供伊原名黎维溥、实系黎维祁同曾祖族叔。并据亲笔开呈谱系支派。及避难内投情形。颇为明晰。并令黎维祁之毋、及黎维□□安、当面识认。彼此俱属相识。指认明确。伊等相见即抱头痛哭。察其词色。断不应假。是黎维溥之为黎氏近支。已无疑义。前此阮光缵表称恐系土目等冒名内投一语。显系捏饰。兹特颁敕谕。详切训示。该督等接奉后。即派员赶赴镇南关、仍交成林颁给。令其祇奉。俟该国王接奉后。如何登答覆奏。或伊具咨呈覆。该督等于接奉日。即行迅速奏闻。除将黎维溥、及张廷眷二人。就近交金简入于黎氏佐领下编管安插外。将此谕令知之。　　

○敕谕安南国王阮光缵曰、前据两广总督长麟等奏、安南国有呈进表文一件。内称遍查该国并无黎维治其人。黎氏宗族亦无奔逃之事。恐系该国土目农福缙、黄文桐余党。捏冒内投。恳为究查等语。朕因命御前大臣福长安等、询之黎维祁之母阮氏、及黎维□□安等亦称伊近族弟兄。并无名黎维治者。是尔前表非虚当经降谕嘉奖。并令江南督抚、将安插该省之黎维治押解到京。经朕令军机大臣详加研讯。黎维治、原名黎维溥曾封瑶郡公。实系黎维祁同曾祖族叔并据开呈谱系支派。甚为明晰随令黎维祁之母、及黎维□□安。与之当面识认。彼此俱属相识。是黎维溥之为黎民近支。已无疑义。朕抚驭中外。一视同仁。从前黎氏臣服天朝。百有余年之久。是以黎维祁母子内投时。朕即加恩安插。黎维治内投后。已发江宁安插。嗣经尔表称恐系农福缙、黄文桐余党。有捏冒情事。是以令将伊等解京。如审明捏冒属实。尚欲发回尔国。今既问明黎维治原名黎维溥。并非农黄二姓余党亦无给还尔国、听尔处治之理。其农黄二姓余党。自必尚在尔国。尔可自行访寻办理其余黎维溥手下之在安南人等。作何处置悉听尔国办理。总之尔父受朕厚恩锡封王爵。俾作屏藩尔继守先业。惟当敉宁境宇益矢敬慎仰承恩眷。黎氏近支现经天朝安插亦无能复至尔国滋生事端尔可无庸挂虑。为此详切训谕。尔其祇承朕命倍加恭顺。毋隳前业。以期常荷渥恩特谕　　

○丁丑。封闭奉天辽阳州属东柳塘煤窑从盛京将军宗室琳宁请也。　　

○戊寅。谕、从前令尚书、都统、保举堪胜副都统人员。记名陆续简用。现今记名人员业经用完。仍著交各尚书、都统、保举堪胜副都统人员。务须遴选才能。照前次由军机大臣等、汇齐带领引见。候朕酌量补放。如无应保人员。亦不可徇情塞责。前此德保、弘旿所保人员即属平常如此次所保。仍有似前者。经朕看出。惟该保举之人是问。　　

○以湖南永州镇总兵刘君辅、为湖广提督。巡捕营中军副将苏灵、为永州镇总兵。　　

○己卯。谕曰、陈用敷、著调补湖北巡抚所有安徽巡抚员缺。即著惠龄调补。安徽距京较近因惠龄现有老亲。是以将伊调补。以便就近迎养用示体恤。　　

○谕军机大臣等、本年直隶省春间被旱夏秋之间。正定、河间、天津等府属。因雨水较多河流涨发。地亩被淹河南之卫辉、彰德、怀庆三府属。山东之东昌、临清等属俱因卫河发水。秋禾多有淹浸。业经节降谕旨。各加两倍赏恤。并豁免秋粮。分别蠲缓。令该督抚等实力查办。以示体恤。第念该三省被灾较重。收成歉薄。明春青黄不接之时。民力不无拮据。自应豫筹接济。量为展赈。著传谕该督抚等体察情形。即行据实覆奏候朕于新正酌量降旨加恩。又江苏安徽湖北、湖南、福建、广东等省。或因河流下注。或因山水骤发。低洼地亩间被淹浸。虽止系一隅中之一隅。并经加恩抚恤。分别缓徵。但明春是否尚须量为接济之处。并著各该督抚、一体查明据实具奏。　　

○庚辰。上御懋勤殿。勾到陕西、浙江情实罪犯。停决陕西斩犯三人。绞犯二人。余六十三人予勾。　　

○辛巳。谕曰、陈淮奏拏获强奸幼女谋杀人命之吴相子、审明定拟一摺。已令军机大臣会同刑部核拟速奏矣。此案乐平县民吴世接、被伤殒命。缉获正凶未获。经该抚饬委南昌府同知张五纬、详细推鞫。该同知以尸身虽在倪姓山内。而研究倪吴两姓夙无嫌怨。倪姓似非此案正凶。禀请亲诣乐平县查勘情形。随访出强奸谋命各情节将吴相子拏获到案审办。该同知能留心访缉殊为可嘉。张五纬著给咨送部引见。至陈淮于此案饬委妥员。究出实情审明定拟不致正凶漏网办理亦属认真。著交部议叙并赏给大荷包一对。小荷包四个以示奖励。　　

○又谕曰、福康安奏遵旨。查办云贵钱法一摺。据称云贵小钱搀杂日多之故。不但私铸奸民未能净尽。即官钱偷减分两其弊亦属显然等语。小钱之弊实不出此。各省钱法日坏一日若不过商贩夹杂使用。为数能有几何即游惰小民。于僻静处所。私行镕化亦属有限。何至如此充斥总由官局偷减分两。多铸图利而督抚等又以钱局为美缺。往往将伊信用私人派令管理。使之得有赢余以致辗转效尤竟成锢弊节经降旨通行饬谕。而行使小钱尤以云南四川为甚。富纲等所奏近年以来。小钱业已净尽之处。自无此理。即本日蒋兆奎所奏、山西省市集钱文。均系局铸制钱。并无小钱之语。亦不足信。现在查验户工二局所铸钱文。轮廓字画糢糊不真。不但不及康熙雍正年间钱式。并乾隆初年之不如。何况各省局钱。自必更加偷减。并私铸之不若矣若不正本清源。钱法安能整顿。今各省钱局俱已停炉。民间小钱亦屡经饬令实力收缴。各该督抚务须各矢天良。实力督办使积弊肃清。小钱净尽。方为不负委任倘视为具文。仍前玩怠致行用钱文仍有小钱搀杂一经查出惟该督抚是问。恐不能当其咎也　　

○又谕、向来各省奏报粮价多有不实。朕披阅所开清单每以价增奏报者多。即遇丰收之年。亦仅报至价平而止此盖劣员为买补仓谷之计耳。本日陈淮奏九月分江西各府粮价。俱注价贱何以各省粮价均不按照时价。据实具奏年岁丰歉不齐市集粮食。价值随时长落宁有各省皆同有增无减之理。此皆由地方官积习相沿。朦混捏饰督抚等率据属员禀报之价。开单具奏。以为采买侵渔地步。所奏实不足信。若云江西年成好。则湖南四川亦多好年成。何从未见奏贱价耶。朕廑念民依。无时或释原非欲各督抚竞为粉饰讳灾也。即如本日陈淮奏、拏获乐平县民强奸幼女谋杀人命一案。朕以其办理尚属留心是以赏给荷包。交部议叙。并非因其开报米粮价贱。加之奖励也。嗣后各督抚、务须各发天良。将每月粮价。据实具奏督抚等观望陋习。非过即不及。朕甚愧之不得因有此旨。有心减饰用副朕勤恤民隐至意。　　

○又谕、恒秀在吉林将军任内、办理参务。未能妥协。以致亏欠库项。勒派民人。是以问拟绞候。实属罪所应得。姑念恒秀究无侵渔肥巳情事。著加恩宽免。但恒秀身为宗室。擢用将军如此办事错谬。岂可复授官职。著在家闭门思过。以冀愧悔。　　

○壬午。上御乾清门听政。　　

○谕曰、吉庆奏江苏松江府、太仓州属灶地八月间雨水稍多。收成歉薄等语。松太等属因积雨歉收。前据奇丰额等奏到已降旨将应徵地丁漕粮概予缓徵今该府州所属灶地亦因雨水稍多收成歉薄。若将应徵盐课一律徵收恐灶力不无拮据。所有松江府属之青村、袁浦、横浦、浦东、下砂及下砂二三等六场、并太仓州属之崇明场各灶地。暨该府州所属之华亭娄县、奉贤、金山、上海、南汇、青浦、崇明等八县。低洼歉收田亩。本年应徵盐课钱粮。亦著一并加恩缓至来年秋收后带徵。以纾灶力该部知道。　　

○谕军机大臣曰吉庆奏松江府太仓州属灶地因雨水歉收一摺。已有旨将应徵盐课钱粮。加恩缓徵矣。前据奇丰额等奏、松江、太仓二属八月中积雨连绵。低区收成未免歉薄请将应徵应带地丁漕粮。概予缓徵时即应并及灶户。本日吉庆所奏虽系灶地盐课。但该府州俱属江苏所辖地方。何以奇丰额前奏摺内、既未提及此次又未会衔具奏著传谕该抚、嗣后当一体留心。遇有此等事件。务宜彼此知照会衔奏闻。不得因系灶地。置身局外也。　　

○以太常寺卿顺海为通政使。　　

○江苏巡抚奇丰额疏报、娄县、宝山二县开垦田涂、地七顷九十六亩有奇。　　

○旌表守正被戕湖南永定县民朱世荣妻向氏。　　

○癸未。上御懋勤殿勾到湖广情实罪犯停决斩犯七人。绞犯四人。余二十二人予勾。　　

○甲申。上诣奉先殿寿皇殿、行礼。　　

○是月。陕甘总督勒保奏、查明教匪刘松在配。实未传教收徒批、此不过欲保尔地方无事耳总非真语。外省恶习奈何但朕不为已甚早有旨了又奏将刘松、刘四儿委员解赴襄阳。交福宁归案审办又批、完汝事了。又奏搜获刘松市平杂色银二千两。贮藩库充公得旨、有何要　　

○又奏、筹议商民呈缴小钱。请酌给价值。以期收销净尽。得旨、妥实行之。勿为虚言。　　

○两广总督觉罗长麟奏、查明各州县。并无私藏私制鸟枪得旨毋久。而懈可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十三



大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。十一月。乙酉朔。喀什噶尔参赞大臣永保等奏、请定回民出卡贸易章程。一、喀什噶尔贸易回人等。如往充巴噶什、额德格纳、萨尔巴噶什、布库、齐哩克等处贸易者。给与出卡执照。如往各处远部落。俱不得给与。违则拏获发遣。一、出卡回人。自十人至二十人为一起者。始给与执照。每起派阿哈拉克齐一员。往则约束。回则稽查。毋令羁留。如有不遵约束。枷号三月。仍重责示众。隐匿者并究。一、出卡回民等。如贪利擅往布噜特远方。被人抢夺物件。查获后仍给原主。不足示惩。请嗣后半给原主。半交阿奇木伯克等。作为公项。地隔窎远者。应置不问。仍将违禁回民。枷号半年。不准出卡。一、回民等被布噜特抢夺。必将实在遗失物数。报官查办。如有捏造私增。查出不准给还。半赏饬查之人。半交阿奇木伯克等。以备充公。该管人重惩。自行失去者。俱不准官为代查。一、布噜特等如私进卡座。及于就近处所劫夺。拏获后俱正法。一、回民出卡被窃。除照数追出外。查系初次行窃。照布噜特例。罚取牲畜。分赏饬查之阿哈拉克齐等。如有侵害人命。不论初次二次。抵偿办理。一、布噜特等窃取零星什物。应先示薄惩。发交该伯克等收管。倘再不知儆惧。照初次加重办理。得旨、永保等奏、请定回民出卡贸易、并布噜特等偷入卡座、抢劫行窃治罪办理一摺。所奏尚属可行。著即照永保等所请行。但摺内语句太繁。殊欠明晰。永保向在军机处行走。非不晓事者可比。著严行申饬。　　

○丙戌。谕、据秀林奏、查看三姓地方被水旗人。接济口粮等语。本年三姓地方被水旗人。田庐多有淹损。情殊可悯。今据秀林核定。奏请接济口粮。赏给修理房屋银两。著照秀林所请。由该处义仓官仓内、拨支粮石。借给被灾人等。每口每月二斗。以资接济。限三年完缴。所有被水房屋。每间著赏银一两。令其修理。其秋收无获之庄丁等、应交屯地粮谷。著照例宽免。以示轸念被灾旗人之意。余照所奏行。　　

○又谕曰、苏凌阿等奏、邪教案犯刘之协、先经河南另案关审。于十月初九日解至扶沟。该县不即收禁。仅交差管押。以致该犯乘间兔脱。转捏禀刘之协与安省差役于姓、一同潜逃。现提讯太和县原解县差余洛供、该役解犯至扶沟收管后。取有该县印信回照为凭。是该犯之逃。系在解到扶沟收管之后等语。并据穆和蔺奏、请将扶沟县知县刘清鼐革职。留于地方协缉。并自请与藩司吴璥、臬司陈文纬、一并交部议处等语。所奏大奇。邪教一案。自福康安、秦承恩、奏到。降旨交湖北河南各处通缉。已将数月。该县岂尚未闻知。即云刘知协、系因窃案先行关审。但知字与之字。音本相同。有何分别。该县关到刘之协后、即应从此根究。何得置若罔闻。并不留心收管。致被要犯潜逃。况安省差役解到后。该县业经给与印信回照。又何得捏禀安省差役与之同逃。希图诿卸。此等玩误劣员。岂得止以革职协缉。参奏完事。刘清鼐、著即革职。拏交刑部治罪。穆和蔺、吴璥、陈文纬、及该管道府。俱著交部严加议处。穆和蔺、身任巡抚。吴璥、陈文纬、身任两司。平日不能留心整饬。以致所属地方官。于此等关提要犯。漫不经心。致有疎脱。若复任其坐拥厚廉。不足示惩。穆和蔺、著罚养廉五年。即时完缴。吴璥、陈文纬、并著各罚养廉三年。亦著即行完缴。以为玩误地方者戒。所有刘之协一犯。即著责成穆和蔺、吴璥、陈文纬、三人。亲往分投督拏。务期速就弋获。如不能即时拏获。致今远扬漏网。恐伊等不能当此重戾。其革职拏问之扶沟县刘清鼐、并著穆和蔺、遴派妥员。小心管押。迅速送部。倘途中再任疎懈。致该员有畏罪自戕等事。必将穆和蔺立寘重典。不能再为宽贷也。　　

○谕军机大臣曰、穆和蔺奏、刘之协到扶沟县后。乘间潜逃等语。该犯既自知罪重。脱逃后必潜赴同教匪犯家内。辗转藏匿。总须在流传邪教省分。通行严缉。方能弋获。除已明降谕旨。著落穆和蔺等、亲身严缉务获外。著传谕各该督抚、严饬各属。并遴选干练妥员。分投躧缉。务期迅获。毋得视为海捕具文。致要犯稽诛漏网。若拏获该犯后。讯出在何省逗留。即惟该地方官是问。恐不能当此重戾。刘之协于何省就获。即于何省审办。从严定拟具奏。不必往返解送。再有疎虞。　　

○丁亥。谕军机大臣等、昨据苏凌阿、穆和蔺等奏、邪教案犯刘之协、解至扶沟县乘间脱逃。当经降旨责成穆和蔺、吴璥、陈文纬、三人分往亲拏。并著湖广、四川、陕甘、安徽、各督抚遴委妥员。分投躧缉。务期就获。著再传谕各该督抚、于拏获后、即派委妥干员弁。小心管解。迅速解京审办。倘该犯自知罪重。或在途思欲绝食饿毙。以致气息垂尽。难以押解到京。即著解至何处。即于何处报明。将该犯凌迟处死。毋致要犯幸逃显戮。　　

○礼部题、冬至节应行庆贺礼。得旨、今年冬至次日。著停止行礼。　　

○戊子。上御懋勤殿。勾到江西情实罪犯。斩犯十人。绞犯十二人。俱予勾。　　

○谕曰、兰第锡奏、高家堰一带。本年风损石工。段落较多。委员勘估。而石工下数层。皆在水中。是否根脚整齐。抑或间有蛰裂。未能确切估计。现饬将应筑越坝。即于此时先行圈筑。赶戽底水。俾石工根脚显露。以便验明确估等语。此非深知河工之言。砖石各工。体质沉重。如果根脚损坏。则上面砖石。必有闪裂陷下不平。或致倾倒之处。何待根脚显露。始能查验。若如兰第锡所奏、先行圈筑越坝戽水。高邮石工数十里。皆筑坝乎。必无是理。若筑坝至底。根脚并无蛰裂。则此项筑坝戽水之费。岂非虚掷。况湖水浩瀚。非一二尺浅水可以车戽者比。水中筑坝。又从何处安桩立脚施工。此不过河员因无可开销。故怂恿兴工。以为冒销地步。或南北情形又有不同。著派庆桂、韩鑅、前往会同督臣苏凌阿、确切履勘。绘图贴说。据实速奏。如果应修。即时兴工。以归核实而杜冒滥。　　

○谕军机大臣曰、奇丰额奏、拏获贩卖小钱人犯张世扬等、讯据供称系买自湖北汉口镇、开张船行之刘天泰铺内。现将该犯等枷号。并飞咨福宁、提拏刘天泰到案。讯取确供。俟移咨到日。再行定罪等因一摺。所办好。私铸小钱。起自四川、湖广、一带。屡经降旨饬令严拏究办。现当整饬钱弊。功令森严之际。刘天泰等、敢于存积小钱。私相售买。贩运至二百余串之多。可见私运小钱。总在水路一带。而湖北汉口镇、尤为冲要之所。现在张世扬等贩运小钱。行至江南地方。即被拏获。则汉口地方屯匿小钱。必不止此。不可不彻底查办。以清积弊。现在邪教案犯。谅已办竣。著传谕福宁、即亲赴汉口镇、提讯刘天泰、严究供情。从严定拟。并查此外有无屯贮。一体严拏惩办。俾奸民知所儆畏。用尽根株。其现获之张世扬等犯。并著奇丰额、于福宁知到日。一并按例从严定罪。至长洲县知县、于私贩人犯过境。即能拏获禀解。尚属留心。著送部引见。以未鼓励。奇丰额于此案查办认真。著赏给大荷包一对。小荷包四个。用示嘉奖。并著传谕该抚、嗣后务宜随时留心。督饬访查。毋得始勤终懈。　　

○又谕、据梁肯堂奏、收买小钱一摺。内称藩司郑制锦、令清苑县收买小钱。所需价值无多。均系捐廉给发。毋庸另请开销。并通行各属仿照办理等语。民间行使小钱。多系官局私铸。屡经降旨严行饬禁。并以商贾存留小钱。不免有需赀本。或应酌量给价之处。令各督抚据实具奏。今梁肯堂奏、请仍给价值。收买小钱。小民踊跃呈缴。自可渐次净尽。该督当督饬所属。实力妥办。毋得日久又生懈怠。惟所称藩司郑制锦、与各属捐廉给价一节。此等小钱。既系历任钱局官员。偷减私铸。侵渔获利。以致钱法日坏。兹该省收缴小钱。转令未管钱局之员捐出。未免偏枯。著传谕梁肯堂、即将此项应给小钱价值。俱著落历任局员赔出。以昭平允。其各省收买小钱。应给价值。亦著传谕各该督抚、一体仿照此例办理。并令实力查核。　　

○己丑。谕曰、张承勋之高祖张勇、前在军前奋勉。张谦、张承勋、又内廷行走多年。著加恩准其所请。将近派一支。归入正黄旗汉军旗分。　　

○山西巡抚蒋兆奎疏报、归化城浑津里开垦田地六十一顷二十七亩有奇。　　

○旌表守正捐躯福建闽县民邹居时妻陈氏。守正被戕陕西府谷县民高现彩妻高氏。　　

○庚寅。赈恤河南武陟、河内、修武、汲县、新乡、辉县、获嘉、淇县、浚县、延津、安阳、汤阴、临漳、内黄、十四县。本年水灾贫民。　　

○辛卯。谕曰、穆和蔺奏、审明传习邪教各犯分别定拟一摺。已交军机大臣。会同该部核拟速奏矣。至此案先经甘肃究出军犯刘松。系本案教首。咨拏究办。并经讯出刘之协、系刘松之徒。转传宋之清等、敛送根基银两。今穆和蔺摺内、祗称将续获之李殿邦、解交福宁、提同宋之清质审。而于刘之协一犯。并未提及。又该抚前次所奏、驰赴扶沟查办一节。其行至何处。如何查拏督缉。有无踪迹之处。亦并无一语奏及。竟欲将该省关提刘之协、致乘间脱逃情由。希图混过。仅照陕省办法。将留豫审讯之案犯。分别定拟具奏。敷衍塞责。即所奏之摺。以穆和蔺庸闇无能。亦未必自能想到如此掩饰。不过任听幕友支饰缮写。思以一奏颟顸完事。实不料其糊涂无福。一至于此。穆和蔺、著再交部严加议处。　　

○谕军机大臣等、昨据梁肯堂奏、豫省漕船过境摺内、有徐州前后帮船字样。朕以该督所奏。既系豫省漕运。何以用江南徐州帮船。因令军机大臣查明。原来河南省向无出运军船。所有该省漕粮。例系分派直隶之天津通州帮。江南之徐州前后帮。山东之德州帮。任城帮。平山卫、临清卫、前后帮。各军船代为协运。各省督抚等遇有奏报过境日期等摺。自应将协运河南漕粮之某卫帮船字样。即于出语声叙。便可一目了然。乃昨梁肯堂摺内、但称豫省重运漕船过境。本日据穆和蔺奏报之摺。亦祗称漕麦兑竣开行。竟似用本省漕船一般。并未将徐州协运缘由叙明。阅至摺尾。方有徐州前后帮字样。转致牵混不清。殊欠明晰。著传谕各该督抚、嗣后于奏报豫省漕船过境摺内、将某卫协运帮船字样。即于出语声叙明晰。毋得仍前牵混。　　

○壬辰。上御懋勤殿。勾到安徽、江苏、山西、情实罪犯。停决安徽斩犯三人。江苏斩犯一人。绞犯七人。山西斩犯一人。绞犯二人。余一百四十八人予勾。　　

○癸巳。谕、前因山东临清、馆陶等州县。漳卫二河水涨。村庄多有被淹。业经叠降恩旨。加两倍赏恤。并将被水之处、应徵秋粮。概行豁免。兹据毕沅奏、查定例漕粮不在豁免秋粮数内。向不蠲缓等语。固属照例办理。但念本年临清等属。夏麦被旱。秋禾又复被淹。若将漕粮按例徵收。究恐民力不无拮据。著再加恩将临清等处被灾地方。应纳漕粮。一体豁免。俾民力益加宽裕。该抚务督率所属。实心经理。使小民均沾实惠。以副朕轸念灾区。恩加无已至意。该部即遵谕行。　　

○又谕曰、福康安奏、贵州按察使西成、系伊教习清书之师。例应回避。请旨酌调等语。西成著调补湖南按察使。其贵州按察使员缺。即著阿彰阿调补。　　

○甲午。遣官祭先医之神。　　

○上幸皇十七子永璘第。　　

○浙江巡抚觉罗吉庆疏报、临海县开垦额外荒地六十一亩有奇。　　

○乙未。上御懋勤殿。勾到河南、山东、情实罪犯。停决河南绞犯五人。余七十七人予勾。　　
</div>
    <div class="pagination">
<a href="清实录乾隆朝实录_page1822.html">上一页</a><span>...</span><a href="清实录乾隆朝实录_page1818.html">1818</a><a href="清实录乾隆朝实录_page1819.html">1819</a><a href="清实录乾隆朝实录_page1820.html">1820</a><a href="清实录乾隆朝实录_page1821.html">1821</a><a href="清实录乾隆朝实录_page1822.html">1822</a><span class="current-page">1823</span><a href="清实录乾隆朝实录_page1824.html">1824</a><a href="清实录乾隆朝实录_page1825.html">1825</a><a href="清实录乾隆朝实录_page1826.html">1826</a><a href="清实录乾隆朝实录_page1827.html">1827</a><a href="清实录乾隆朝实录_page1828.html">1828</a><span>...</span><a href="清实录乾隆朝实录_page1824.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
