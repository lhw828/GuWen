<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 543 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 543 页/共 1860 页</h1>
    <div class="content">○幸静宜园。驻跸。翼日如之。　　

○阅健锐营兵。　　

○谕、浙江温、台、等属。米价昂贵。本地存仓米谷。不敷平粜之用。民食未免拮据。朕心深为轸念。著交与江、浙、二省督抚。于浙省及江省稍近州县。常平仓谷内动拨。酌量应需数目。作速碾米。运往温、台、等属。接济平粜。其常平所缺之额。即于浙省冬间兑运漕粮内。照数截留拨补还仓。该部遵谕速行。　　

○谕军机大臣等。永贵所奏上年被灾之黄岩、永嘉、太平、等县。男妇赴县署请粜各情形。该属被灾。米价昂贵。去冬既未先事绸缪。今春仍不过照常办理。以致民情喧动。迨闻信之后。派员查办。已经迟缓。所有疎忽之处。该抚无所辞咎。姑念春间承办大差。精神不及照料。加恩免其察议。嗣后如仍前疎忽。必从重加以处分。至于此事。看来皆由地方守令。全不留心民瘼。办理不善。以致于此。所派塔永宁。虽办事尚属勇往。但伊护理道员。恐一人亦未能独任。永贵或应亲自前往弹压。否则再派一大员。协同绥辑。务令民情安帖。地方宁谧。可传谕该抚知之。　　

○又谕、永贵所奏温、台、二属。平粜亟需米石。现札商闽、江、二省。通融办理。倘有不敷。或动帑委员采买。或动拨邻仓接济等语。闽省处万山之中。本地即已仰给外来客米。若再接济邻省。转恐有妨本地。今据该抚潘思榘奏到。已拨谷二万石。派委员弁。运赴浙省。自可稍资接济。而亦难望其再行拨运矣。至江省督抚。岂肯顾及浙属之偏郡。此时温、台、既需米孔殷。著于本省。及江省稍近州县。常平仓谷。碾米运往温、台、接济平粜。于浙省冬间兑运漕粮内。截留照数拨还各仓。一转移间。可济急需。以裕民食。已降旨谕部。可传谕喀尔吉善永贵知之。　　

○丙辰。谕军机大臣等。浙省黄岩、永嘉、太平、等县。因米价昂贵。民人赴县请粜喧闹情形。虽由地方官办理不善所致。但该处地属黄岩、温州、两镇。总兵大员。实有弹压地方之责。乃施廷专等。仅以具摺奏闻了事。不知现在能否悉心弹压。记在浙时。喀尔吉善曾奏两镇总兵。俱逊于高琦、陈鸣夏。朕看来邱策普。从前在总兵中。似尚知黾勉。近在黄岩镇。办理此事何如。施廷专于温州镇任内。尚能胜任与否。著传谕该督喀尔吉善。令其一一据实奏闻。寻奏。温、台、两府属县。于漕米粜完时。然后部署接粜。致黄岩、永嘉、等县民人。求粜喧闹。实是办理不善。至黄岩镇臣邱策普。温州镇臣施廷专。当各县民情纷扰之时。均已分派员弁。巡查弹压。并亲与地方官商酌接运。究其办理实情。施廷专平日原未见所长。惟此番实竭力会同文员筹画。并督弁兵弹压擒拏。即臣有询问地方情节。亦毫无隐讳。尚属切实。若事事皆能如此。洵堪胜任无误。邱策普、臣初见其老干明白。似在诸镇之上。自到黄岩后。竟不见整顿。三四月间。黄岩、太平、等县。民情喧闹滋事。伊虽禀委弁查拏。而太平县鬨闹县署一案。当时并无一人拏获。且知县刘居敬讳匿不报。守备潘有成通同隐讳。经臣与署抚臣永贵访查严参。始终未接邱策普禀报。实属有乖职守。再近闻其饮食间。两手发颤。晕船不能出洋。似难胜海疆重任。得旨。邱策普著来京候旨。黄岩镇总兵印务。著苗国琮前往署理。俟伊服阕之日。该部请旨实授。　　

○丁巳。上自静宜园、幸静明园。　　

○诣畅春园、问皇太后安。　　

○回圆明园。　　

○蠲免广东海康、遂溪、文昌、海阳、潮阳、揭阳、澄海、饶平、惠来、普宁、丰顺等十一州县。乾隆十五年。风灾额赋。　　

○予故大学士张允随、祭葬如例。　　

○谥文和。　　

○戊午。谕、据尚书舒赫德。会同总督方观承。查审参革永定河道英廉等。捏饰误公一案。英廉身任河道。堤工乃其专责。遇有冲决。实已无所辞咎。但其初报月堤漫口。而讳言大堤冲刷。或系希冀潜行堵修。以图完局。该督既据禀明。即应一面详查。一面具奏。乃方观承上年五月初二日奏摺内。祇称一应工程平稳。并不将月堤漫口之处。据禀入告。亦未必不思以无事为福。是以英廉得辗转翻变。日久延挨。朕彼时早鉴及于此。即以报灾不可存粉饰之意批示。方观承亦应服朕之洞烛隐情。自知引咎矣。至摺内称、英廉未将淤沟先事豫防。以致大溜直注。此语殊未足以服英廉之心。伊到任未及两月。淤沟即有疏忽。亦系僧保住任内之事。未可以此为英廉罪案。朕办事一秉虚公。既确见情形如此。不可不明白宣示。然以督臣劾一道员。自参自审。何难任意轻重。竟行入罪定案。乃悬案经年。未敢回护己见。遽为审结。俟特遣大臣前往会同查办。是其心尚知所警畏。亦朕办理庶政。务求至当。不容稍存含混之明验也。英廉等已经革职。所有糜费工程银两。自应照例分赔还项。原摺著交部议奏。并将此旨详悉晓谕中外知之。　　

○己未。孝恭仁皇后忌辰。遣官祭景陵。　　

○上还宫。　　

○谕曰。多罗贝勒允祁等。参奏景陵礼部员外郎关霖。呈告郎中迈拉逊点用残蜡一案。并无确据。正在查问。乃竟托病不出。且于五月十九日。单身骑马不知去向。追寻无踪等语。关霖托病潜逃。殊属乖张不职。有玷官箴。此皆该承办事务贝勒等。平日漫无觉察。钤束不严所致。著传旨申饬。关霖或私自回京。或潜踪他往。著该旗即行文各处严拏。到日交部严加议处。摺并发。　　

○谕军机大臣等。山西巡抚阿思哈。续参朱一蜚护理抚篆时。收受护太原府事之太谷县知县冯浩、人参三斤。将冯浩保升保德州知州等语。朱一蜚屡任藩司。先经该抚参奏求索部民。勒派属吏。纵容亲戚家人。库官吏役。婪索分肥。劣迹累累。深负擢用之意。已降旨革职审拟。其应赔库项甚多。著传谕浙江巡抚永贵。将伊原籍家产赀财。迅速查明具奏。无令稍有隐匿寄顿。以备赔项。　　

○又谕、方观承奏请将宣化府属所贮屯豆。及时粜卖。朕已据摺批示。向来宣府岁有余豆。已积存七万余石。例准随时题请发粜。此项既无别用。即使用以平粜。边地或亦无须如此之多。因恩京师馁养马匹。需用豆石。若以彼地之所余。储偫京仓。以备随时粜卖。亦属酌盈剂虚之道。但一时运送京师。不免糜费脚价。朕意宣化系八旗牧放马匹经由之地。若令于此项马匹。每年回京时。酌量零星分带。尽足运送。仍于马匹无碍。或有水路可通。用舟楫挽运。更为妥便。著询问方观承、可否如此办理。令伊详悉定议覆奏。如此项豆石。于本地仅足敷用。亦不必勉强。可并传谕知之。寻奏。臣前奏续余屯豆七万石之数。系统计七州县所存。若照九年运豆案内。除难以挽运之怀安等四县。其保安、宣化、万全、三处余豆。实二万一千四百五十余石。今拟酌留一半。为本地平粜之用。一半俟八旗马回京时。陆续带运。其作何分拨驮运。每马驮豆若干。及进口何处可以负载。已行口北道与管马之副都统妥议。到日另奏。所需口袋。八月后漕务已完。向通仓借用。得旨。览奏俱悉。　　

○又谕、方观承奏称、宣化府州县。目下粮价昂贵。缸户率皆图利私烧。罔知撙节。现饬地方官封禁缸房。暂免缸税等语。开烧耗费粮石。遇价贵之年。量为节制。原属应办之事。至免税封缸。概行饬禁。则恐税虽免而缸终不封。徒使缸户潜自开烧。居奇获利。奸胥猾吏。更复乘机需索。以饱囊橐。而于民间食用。市肆粮价。实无裨益。即如康熙年间之禁烟免税。而烟迄不能禁。天下事有言之近理。而行之了无实际者。皆此类也。朕思向来缸户给领牙帖。本属有数可稽。不但粮贵之年。即屡丰大有。亦应明定缸户之数。不令日加。则盖藏日裕矣。其偶遇歉收。于额定缸户。每日所烧粮石。亦约以定数。此外不得任意糜耗。即就成法之中。自可寓稽察撙节之道矣。朕办理庶务。惟求实济。不事虚名。著传谕方观承。此事令其另行筹办。寻奏。宣化一府。每年额徵缸税银六百一十六两。谷九石三斗二升零。旧例丰年按帖徵收。歉岁缴帖免税。原有可稽之数。而不于平时严禁私开。诚恐徒滋弊窦。臣即密饬口北道。细查各属所设烧缸。旧额若干。现给牙帖若干。有无私开缸户。每日每缸酌需粮石若干。烧多烧少。以及开烧停止定期。逐一查明。到日另议具奏。得旨。是。知道了。但此事恐非吴炜所能办理详妥者。　　

○刑部议覆、湖广总督阿里衮等奏称、严瑞龙身任藩司。种种不法。诬捏唐绥祖婪赃钜万。愚弄永兴怂恿参奏。应将严瑞龙比照诬告人死罪已决律。拟斩监候秋后处决。其应追银两。均照追入官。永兴轻信严瑞龙。将唐绥祖率入弹章。应照严瑞龙死罪减一等。杖一百。流三千里。系旗人、折枷六十日。鞭一百。不准纳赎。其提用道库。及各属帮助盘费雇骡价银。共六千四百七十两零。应令该旗著追。至原任同知王云翔。合依监临官吏。借贷所部财物。计赃。准不枉法论律。应杖一百。流三千里。但查其母老丁单。已于上年十月。告请终养。应准存留养亲。得旨。严瑞龙依拟应斩。著监候秋后处决。永兴枷号鞭责之处。著准其纳续。王云翔原拟杖流。亦著令纳赎。准其存留养亲。余依议。　　

○江南道御史杨勋奏、成均造士。责任綦重。各省贡监肄业。不下三百余人。每月考课释奠。并稽查教习。考收学生。其官不可一日或旷。本月十二日奉旨。国子监司业。著叶酉补授。查叶酉现差湖南学政。期满始能来京。新任满祭酒双庆。虽仍留安徽学政之任。尚有侍郎观保兼管。汉祭酒只有陆宗楷一人。恐难周到。请简员署理。再八旗教习。向由该监考取诸生充补。监中人品各殊。不无钻营之弊。请嗣后钦派大臣。至监会考。　　

○以定去取。得旨。所奏是。著该部照所请行。　　

○庚申。谕、紫禁城内地方。理宜整齐清洁。若有应行修理之处。即行修理。不得任其残缺。昨朕经过之处。有不皆完整者。乃无专管大臣。故推诿如此。嗣后应派总管内务府大臣管理。一年一换。查清交代。若仍有似前不经意之处。经朕看出。惟该年大臣是问。本年即派和亲王、海望、二人管理。俟年满应换时。开列总管内务府大臣职名奏派。永以为例。　　

○大学士等议覆、直隶总督方观承奏称、永定河下口。改由六工出水事宜。一、下口应迁之七村。原议将七八两工旧河身内滩地。拨作各户房基。据各村士民。俱不愿移。恳请自择高阜。领价建房。官为拨给庄基等语。应行该督。将各户愿迁之秉教村、李家铺、等处查勘。果系更无水患之处拨给。至所称现在查核是旗是民。或应给价。或应拨补。亦令该督速饬查明。报部核覆。一。应迁之武家庄等七村。查实愿迁。即给与房价。其不愿者。俱令出具甘结。倘将来愿迁。仍准赏给房价等语。应如所议。行令该督。将迁移各户。查明造册。并给过房价数目。据实报销。其不愿迁各户。亦即取结。送部存案。一、南埝上接老堤头。乃郭家务之旧下口。计二十里。乏员管理。应即交南埝上汛之员。兼管堤身柳株等项。但南埝上汛。原议驻唐二铺。应再移北五里。驻劄牛眼地方。庶于下口为近。再永定河身下口。以及坝岸。称名多有重复。请将七工以下河身。称为旧河身。南北两岸。称为旧南岸。旧北岸。郭家务以下。称为旧下口等语。应如所奏。交南埝上汛之汛员经管。移驻牛眼地方。亦准其将南埝旧下口二十里。统令原派上汛东安县。经管移驻。仍将永定河各工。经管各员。工段里数。分别名目。造具清册。送部存案。一永定河堤高昂。堤外地势低下。浑流湍激。改变靡常。工宜放淤。奏明立案等语。应如所奏。行令立案。久远循行。以杜后患。得旨。依议速行。　　

○兵部议准、闽浙总督喀尔吉善等疏称。乍浦满营。额设战船。配拨舵工二十二名。劳苦与众不同。请每名加给月粮银一两。米三斗。自本年为始。在兵饷下剩银内动支。从之。　　

○辛酉。谕、上年浙省温、台、等属。有偶被偏灾之处。业经照例分别蠲赈。今春巡幸浙省。因翠华所未至。是以未及降旨加赈。近闻该地米价昂贵。亟令江浙二省督抚。于稍近州县常平仓谷内动拨。碾米运往平粜。以资接济。并截留漕粮还仓。被灾贫民。谅不致失所。但现已停赈。而今岁麦收分数。亦属平常。去秋收之时。为期尚远。滨海穷黎。生计仍不无拮据。朕心深为轸念。著该抚永贵、查明上年实在被灾户口。无论极贫次贫。俱著加赈两月。以示加恩抚恤之意。该抚务宜严率属员。实力查办。无滥无遗。俾得均沾实惠。该部遵谕速行。　　

○谕军机大臣等。朕今春南巡时。经清江浦一带。雨水似觉过多。天气尚寒。恐于麦秋有碍。时为廑念。乃回銮之后。该督抚等已屡次奏事请安。究未将该地方情形。详悉奏闻。著传谕询问黄廷桂、王师、令其将该处雨水情形。并现在麦秋如何。民情是否不至拮据之处。据实即速奏闻。倘收成歉薄。有应行加恩抚恤者。即为奏请办理。不得稍有粉饰。寻奏、清江浦一带。正二月间。雨多天寒。但本年闰月节候颇迟。自三月中旬后。日渐晴融。春花晒曝得力。屡据该府县禀称山阳、桃源、宿迁一带。二麦收成。自七分至八分以上。各旱田地。稻秧秫豆。裁种俱全。又于五月二十七、八等日。连获大雨。各色青苗滋长。粮价平减。舆情宁谧。似可毋庸抚恤。嗣后如果该处粮价增长。民食拮据。自当另议接济。不敢粉饰。得旨。览。　　

○大学士等议覆、直隶总督方观承等奏称。多伦诺尔地方。原设铺司二十名。以供邮递。嗣据尚书那延泰奏。铺司民人。占踞游牧。请行拆逐。臣等酌议。以蒙古游牧。因当严禁侵扰。但铺司相距各五十六里。俱在道旁。本非牧地者。均应照旧存留。其非设立铺司之地。所有房屋。俱令拆逐。应如所请。准其分别存留。从之。　　

○壬戌。停州县行取例。谕、向例直省知县。三年行取一次。吏部按期奏请。康熙雍正年间。少举多停。当朕临御之初。臣工中有援行取成规入告者。朕以旧制可循。敕部议覆。旋经准行。由今观之。此特相仍故套。而于吏治人才。毫无裨益。所当永行停止。盖此制始于前明。其时专重资格。按俸迁转。不得不以部用一途。疏通壅滞。而亦铨部渔利之途也。今则直省州县。定缺升调。其途甚广。凡有才能杰出之员。督抚无不保题擢用。常有要缺悬待。一时不得合例之人。而越格奏请者。在此时之州县。实无壅滞之叹。督抚于地方员。亦无不欲其驾轻就熟。收臂指之助。遇有隔省升调。往往为之恳切奏留。未肯令其遽离原任。且繁剧之任。参罚必多。凡谓无事故合行取之例者。大率庸流居中简之缺。寻常供职。幸免处分者耳。即以铨补部曹。多属迂疎潦倒。了无出色。在该部又无出力之处。况县令身膺民社。百里之寄。任既匪轻。才亦可展。使其果属贤员。方议令久于其任。以责成效。而部曹分局一司。遇事简之缺。无所表见。长才处此。转觉用违其材。若谓司员当由邑令升用。深知民生利弊。于部务有益。此又不然。部务责成。自有尚书侍郎。夫尚书侍郎。亦惟视其才识胜任否耳。何必曾任邑令。方知民生利病。岂非所谓学养子而后嫁者耶。若必待行取之人。扬历多年。方授以综理部务之任。此尤事势所难行。试观我朝九卿。无论满员。即汉大臣中。多有翰苑升用者。起家县令者几何人。外而督抚。起家县令者又几何人。可指数而知其为拘墟之论矣。此实向来沿袭具文。揆之当今之务。丞须改弦。无庸守辙。所有直省知县。三年行取一次之处。著永行停止。再科道近列台垣。优绌尤为易见。自可不时擢用。而定例内升外转。给事中则一年一次。御史则一年两次。每逢奏请时。自康熙雍正年间。以至今日。亦率降旨停止者多。每年徒增此题奏繁文。于治理亦复无益。嗣后内升外转。著三年举行一次。著为例。朕办理庶政。因时制宜。不设成见。于澄清吏治。鼓励人材之道。洞浊原委。一切应行应止。务求实效。屏斥虚文。大小臣工。其感悉朕意。举以实心行实政。自无不集之事。将此详谕中外知之。　　

○谕军机大臣等。寿春总兵王进泰所奏。寿州回人梅国雄与民人侯世锡。纠合多人。持械斗殴一摺。此等聚众逞凶恶习。为地方之累。该州知州陈韶。既因差委未回。而存城之署凤台县知县为宝。又以民人非该县所属。并不出管。以至四月十九日。至二十一等日。格斗遂经三日。该督黄廷桂。自应确有见闻。何以至今尚未见奏到。著传谕该督。令其即行查明具奏。寻奏。寿州地方。回汉襍处各分门户。每以角口细故。群聚逞殴。本年四月十九日。寿镇左营兵梅国雄。身系回教。在典铺质衣。适幼童系左营兵侯世锡之戚。因人多拥挤。遂挽国雄之衣。国雄掌击其首。世锡不平。彼此争嚷。国雄遂邀回民。殴打世锡成伤。彼时知州陈韶、护镇王绥等、俱办差未回。而署县为宝。以非该县所属。坐视不管。游击万巍。又以俱系左营兵。右营无涉。以致二十二十一连日。彼此聚集多人。寻殴报复。迨二十二日。凤阳府知府尤拔世。饬该署县将受伤人等。验明根究。出示严禁。方始帖然。此案兵民回汉。互争混殴。固属不法。实由为宝、万巍等。徇纵推诿酿成。臣一据禀报。当即委员查实。将游击万巍、署县为宝、题参请旨敕部严加议处。至不法回民人等。已饬该府县逐一严拏。交庐凤道许松佶。亲往按律究拟。报闻。　　

○又谕、今岁自春入夏。雨泽沾足。目今晴久。渐觉炎亢。虽不似常年雨短时。盼望殷切。而京师情形。亦于日内得雨为佳、未知直属各州县。近来光景若何。闻玉田、丰润、等处。秋禾出土未齐。颇有望雨之意该督可查明实在情形。即速具奏。再各乡平粜米石。办理若何。米价钱价。较前是否稍平。亦著一一查明。速行详悉奏闻。寻奏。直隶本年二三四月。雨水调匀。麦禾畅茂。五月以来。惟宣属报称雨足。余皆雨少。臣留心体访。佥称地土温润。秋苗渐长。此时转宜稍燥。名曰拏苗。且二麦将收。有雨恐复恋青。俟麦尽登场。接种晚谷时。亦不为迟。现今各属。二麦收成。合算九分。实属丰稔。保定麦价。每石已减三钱有余。天津粮石。减价三钱。河间、正定、大名、等府属。渐减一二钱。余处亦未增长。至玉田丰润、秋禾出土未齐。殊有望雨之意。臣查问京东一带。据禀永平、丰润、各处。秋苗已齐。惟玉田未全。闻系耩种稍迟之故。该处于本月初十日得雨后。虽未续获。亦不至旱。再各乡粜厂。自本月十八九等日开粜以来。赴买者常数千人。现檄霸昌道鲁成龙。通永道僧保住。往来稽查弹压奸民囤贩滋弊。至粜厂每银一两。收钱八百二十文。俱系随时兑换。民间钱文流通。并未增长。得旨。览奏俱悉。　　

○户部议覆、陕甘总督行川陕总督事尹继善等疏称。陕省向因铜稀钱贵。领运川钱三万一千二百余串。搭充兵饷。每串工本银一两零。若改拨川铜二十五万斤运陕。加以铅锡。可铸钱四万八千余串。每串工本银九钱零。较之协陕钱数。多一万六千余串。请自乾隆壬申年正月。川省停铸陕钱。改拨陕铜二十五万斤。先于乾隆十六年。饬令川省厂员备贮。以待陕员赴领等语。事属可行。应如所奏办理。至陕省领运川铜。由厂运嘉定。由嘉定至陕省。水陆脚费。令川省布政使给发印簿。据实登填。运竣报销。及员役往返盘费。陕省添设炉座。配用铅锡。添搭兵饷各事宜。应令该督。会同陕抚作速妥议。具题到日再议。得旨。依议行。　　

○是日起。上以夏至祭地于方泽。斋戒三日。　　

○癸亥。内阁、翰林院、带领戊辰科散馆修撰编修、庶吉士引见。得旨。清书庶吉士。朱圭、钟兰枝、刘星炜、吴绶诏、钱汝诚、范清沂、励守谦、俱著授为编修。温如玉、陈庆升、俱著授为检讨。汉书修撰梁国治、编修汪廷玙、已经授职。庄存与、仍著授为编修。庶吉士李中简、张裕荦、冯浩、杨方立、毛咏、陆钧、毛辉祖、钱士云、史奕簪、刘宗魏、陈科捷、李宗文、邵树本、陈大化、陈淦、晏玿、胡延龄、徐堂、俱著授为编修。边继祖、宗室良诚、李英、图塔布、傅靖、俱著授为检讨。舒毓椿、王翊、福明安、舒禄、邵齐然、俱以部属用。邵祖节、段廷机、叶世度、朱仕琇、俱以知县即用。荆如棠、王恒、金洪、著归进士原班铨选。林明伦、著再教习三年。　　

○谕军机大臣等。前据奉天府府尹图尔泰奏称。义州存仓黑豆。除支给庄头餧马。及拨补酌留豆石外。尚余黑豆一万三千石有零。递年积累。霉变堪虞。请于义州及省城。酌量减价平粜等语。当经就摺批发。但义州一仓。余豆既有一万三千余石。则所属各仓。谅必俱有多余。关东为出产黑豆之地。各处市价。似不致甚昂。即有偶需平粜之处。尚属充裕。京师官员兵丁。餧养马匹众多。非他处可比。黑豆一项。在所必需。自应广为储积。以备支粜。应于奉属附近海口州县内。将此项徵收多余豆石。各按地方情形。酌定数目。每岁派拨一二万石。照乾隆四年海运之例。由奉天海口。运至通州。交仓存贮。其现在议裁养息牧马匹二十二群。所有每年应支黑豆。亦著一并运通。如遇该省豆价平贱之年。并可酌量动项采买。随船搭运。以备京师平粜之用。于官兵餧养马匹。实为有益。著传谕该将军府尹等。令其详确妥协。定议具奏。寻奏。奉天锦、宁、广、义、四仓。每年徵收退地支放余剩豆。一万七千余石。按年尽数运交。如遇丰收之年。再照时价。买贮一二万石随船搭运。其民地项下黑豆。各州县额存。自四千至六千石不等。仍存仓贮。锦宁二州县。除递年粜借外。余豆二万七百余石。全数起运。至本年秋收徵还豆石。亦仍留仓备用。所有水陆运脚以及盘费等项。俱照乾隆四年之例动给。至养息牧裁减马群应支豆石。一并运通之处。另摺奏覆。从之　　

○又谕、京师官员兵丁。餧养马匹。需用黑豆甚多豫东二省。向为出产黑豆之地。自雍正十年以来。已于该二省漕粮粟米内。节次改徵。每年合计、额解黑豆二十万九千余石。以供支放八旗马驼之用。该省小民乐于输将。至今称便。但现在豫东二省。额徵运通粟米。尚有三十七万余石。计支放官兵俸饷外。每岁多有余剩。似可再为酌量改徵以裨实用。著传谕鄂容安、准泰等、令其于额徵粟米内。各按地方情形。视其出产之多寡。分别定数。每省再为改徵黑豆一二万石。同从前改徵豆石。一并兑运。在二省多留此数万石之粟米。既有以资民间口食。而京师豆石价值。亦可不致昂贵。倘加增改徵豆。于闾阎完纳漕粮。实有未便之处。亦即据实查奏。不必勉强从事。　　

○乙丑。夏至祭地于方泽。上亲诣行礼。　　

○诣畅春园、问皇太后安。　　

○幸园明园。　　

○谕、据湖南巡抚杨锡绂摺奏。审结假官诓骗之寿抡元一案。内称寿抡元。向曾往来衡州。因其诓骗多事。经地方官先后拏究。递回京籍。复于上年。潜至汉口。捏称河员。奉委办木。诓骗客民。干谒官长。应照假冒职官例。发边卫充军等语。寿抡元撞骗滋事。积案累累。乃复不知悛改。仍敢假官局骗。恣意妄行。似此稔恶匪徒。情罪甚重。仅予充军。不足蔽辜。著改发吉林乌拉。以示惩创。　　

○是月。直隶总督观承等奏覆。前据马兰口总兵什格奏请。将黑峪关弁兵。向驻曹家路城。移归黑峪关就近驻劄等语。查黑峪关口窄隘。不通行旅。外与河屯之下板城汛相连。北与热河官兵联络。是以设汛之初。止派额外外委一员。目兵五名防守。其把总一员。兵五十九名。驻劄曹家路城。与都司协办营伍。分路巡查。今该镇以该处既复增设千总。加添兵丁。请将黑峪关原设弁兵。仍归该关驻劄。似属慎重之意。但该弁所管不止一处。若欲移驻。则曹家路又须添兵。方无顾此失彼之虞。且迁建营署。在在需费。自以仍循旧制为便。报闻。　　

○两江总督黄廷桂奏报。二麦雨水栽种情形。得旨。正为此廑念。览奏稍慰。又闻淮上一带麦收颇歉。究竟如何。速行据实奏闻。　　

○江苏巡抚王师奏报。长洲、靖江、仪徵、三县。本年四月初九日。雨中降雹据勘长洲、仪徵、二县。雹轻无碍。惟靖江之东乡、斜桥镇、等处。二麦受伤。房屋亦多坍倒。当即酌借口粮。并借给耔种。查明房间给恤。其新旧钱粮。正在停忙。且系一隅偏灾。仍可接种秋禾无庸请蠲。得旨。览。被雹而至房屋坍倒。此必甚大之雹。成重灾矣。若此之事。何不奏明。详查明确奏来。　　

○江南河道总督高斌奏报。江北各属雨水调匀。麦收有望惟仪徵、睢宁、二县被雹。麦苗有受伤之处。得旨。览奏俱悉。有因雨水过多成灾者乎。据实奏来。　　

○署浙江巡抚永贵奏。五月十六日。据永嘉县禀称。该县上年被灾。今麦复歉收。贫民咸思仰给官仓。因前赴籴官米。俱给米牌。令其赴厂查认。本月初一日。有妇女数百。赴县索牌。该县赴乡相验。随经该府、同营员赴县慰谕。查其中有民人数名唆使。即行责惩。并将妇女各给小票而散。该县旋署。一面添厂开粜。一面补给米牌一万四千余户。臣查该县平粜已久。此时何至补给。明系胥保欺朦遗漏。容俟委员查覆到日。核实酌办。又太平县禀称。原拨漕米、于三月十八日粜完后。连日扃门考试。适当市集。乡民赴县请粜。无知童穉。拥挤喧哗。业于二十四日开仓碾粜。臣因所禀含糊。当即批驳。并饬两司确查情形。将匿报故纵之地方官。先行严参。至前奏黄岩、瑞安、平阳、等县乡民。混向富户强借攫取各案。臣委护嘉湖道塔永宁前往。访出为首地棍。严拏重惩。随有自行还赃者。亦有赴县省自首者。虽皆无知穷民。要系土棍流丐。从中倡始。每县均已拏获数名。分别审究。牙行米铺闻风。每石即减价二三钱不等。并据温州镇札称。漕米均于本月十九二十等日。陆续运到。现在民情欣跃。地方宁谧。并无效尤滋事之处。报闻。　　

○又奏。前准督臣移知。已拨闽谷二万石。赴温接济。查咨文系二十日发行。按日计程。虽尚未接臣前札。但闽省若有余米。自应多拨。今二万石之数。实属不敷。臣现于省城。动拨盐义仓一万二千石。嘉属仓米二万石。委员由乍运往。仍于浙西沿海各属。再备仓米二万石。以待续拨。再乍浦、宁波、关口纷纷雇船运米。商民船只。因承运官米。不如载货利多。俱已改江闽各口。若非设法招徕。必致有米无船。贻误匪浅。臣随饬令凡承运商米船只。俱倍给水脚。官米船只。准其自备资本。添买数十石。在内地出售。俾得贱买贵卖。有利可获。米谷可免乏船装载。温台需米之乡。亦可藉以流通转贩。报闻。　　

○浙江提督吴进义奏。拨往温台漕米五万石。作十帮装载。用海船九十九只。各派弁兵押运。于四月内。自乍浦开行。节据营员禀报。拨赴台郡米四万石。于五月中旬到齐。押运弁兵。亦俱先后回营。并称二麦收成。民情安帖。米价较前。已减。得旨。览奏称慰。此等奏报须实。不可存粉饰之念。　　

○湖广总督阿里衮奏覆、上年十一月。盐船失火。烧毁引盐一案。查盐船重大。停泊外江。联帮密靠。非若小船近岸。易于移动。深夜失火。事起仓猝。船户水手。各顾逃生。既不及抽帮开避。亦无暇搬抢盐包。且每船一只。费本二三千金。计所免之课。不及所烧船价三分之一。委无商人船户串通。故烧船只。捏报失盐之弊。再四月初九日。湖南长沙府省城。居民邱长生家失火。延烧民房七十五间。即行扑灭。亦无伤毙人口。及延烧仓库衙署等项。得旨。知道了。湖广屡有回禄之灾。应将扑救之法。留心可也。　　

○又奏报湖南各属被水情形。得旨。知道了。妥协抚恤。令受实惠可也。　　

○山东巡抚准泰奏报麦收分数。得旨。欣悦览之。但沂州一带。颇觉民贫农废。今麦收有不及别府。汝宜加之意。何未一言奏及耶。　　

</div>
    <div class="pagination">
<a href="清实录乾隆朝实录_page542.html">上一页</a><span>...</span><a href="清实录乾隆朝实录_page538.html">538</a><a href="清实录乾隆朝实录_page539.html">539</a><a href="清实录乾隆朝实录_page540.html">540</a><a href="清实录乾隆朝实录_page541.html">541</a><a href="清实录乾隆朝实录_page542.html">542</a><span class="current-page">543</span><a href="清实录乾隆朝实录_page544.html">544</a><a href="清实录乾隆朝实录_page545.html">545</a><a href="清实录乾隆朝实录_page546.html">546</a><a href="清实录乾隆朝实录_page547.html">547</a><a href="清实录乾隆朝实录_page548.html">548</a><span>...</span><a href="清实录乾隆朝实录_page544.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
