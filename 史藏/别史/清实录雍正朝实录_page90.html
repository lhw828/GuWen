<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 90 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 90 页/共 216 页</h1>
    <div class="content">○癸亥。兵部议覆云贵总督鄂尔泰疏言、云南镇沅府附近之威远、系新辟地方。而普洱乃沅江府旧属。流官所辖。皆须设兵弹压。应令普洱参将、带兵五百名。移驻威远。威远守备、带兵三百名。移驻普洱。又镇沅府、内通哀牢。四面夷猓。茶山地势狭隘。不能安设多兵。应令茶山守备、带兵三百名。移驻镇沅。茶山、设千总一员。带兵二百名防守。者乐、近于镇沅。界接景东。应令把总一员、带兵一百名驻防。其余汛地。仍令原设千把带兵防守。总属于普威营参将。仍令临元总兵官副将统辖。则声势联络。呼应得灵矣。均应如所请。从之　　

○甲子。孝懿仁皇后忌辰。遣官祭景陵　　

○谕大学士九卿等。七月初一日。朕曾颁谕上□日云。从来天人感召之理。捷于影响。凡地方水旱灾祲。皆由人事所致。或朝廷政事、有所阙失。若督抚大吏、不修其职。或郡县守令、不得其人。又或一乡一邑之中、人心诈伪。风俗浇漓。此数端者。皆足以干天和而召灾祲。是以朕谆谆训饬。颁发谕上□日。至再至三。而宵旰之时。无刻不深乾惕。但天下至大。兆民至众。察吏之责、莫如督抚。亲民之官、莫如守令。若地方有司官、果能视民如子。休戚相关。平时化导有方。恫瘝一体。则民气舒畅。而乖戾潜消。设偶遇雨旸愆期。又复为民请命。虔诚祈祷。自可挽回天意。感召休和。如张堪之麦秀两岐。鲁恭之蝗不入境。史册所传。皆实有其事。实有其理。非虚语也。近见有司官。平时不能尽爱养之道。民生不厚。民俗不淳。既足上干天谴。及遇水旱。又漠不关心。不知悔过自省。纵事祈祷虚文。不过勉强塞责。甚至不肖之员。惟恐报灾蠲赋。已身不得火耗羡余。而隐匿不报者有之。又或本身原有亏空。转冀水旱得邀赈济。以便开销。而百姓并不沾颗粒之惠者有之。似此居心行事。竟将民生疾苦、视同陌路。则民气郁而不舒。何以弭天灾而召丰穰乎。朕为天下主。凡民生之休戚。吏治之得失。皆朕躬之责。为难推诿于臣工。况臣工之是非。即朕之是非。朕又何能推诿乎。但用人察吏之道。各有等次。朕所察用者、督抚也。督抚所察用者、有司也。若督抚不得其人、朕之过也。有司不得其人、则督抚之过也。至地方百姓。不能为之遂生复性。捍患御灾。则其过专在有司矣。夫为政之道。在于得人。而用人之法。只得博采舆论。然使但以舆论为凭。则如裴＜彳率＞度、张楷、人皆称其秉公持正。谨慎和平。及至近日江西亏空毕露。弊端种种。皆裴＜彳率＞度张楷任内之事。至如河南巡抚田文镜者。尚有李绂、谢济世等、诬为贪婪。如此不辨公私。颠倒是非之事。不可枚举。则舆论又不足尽凭矣。舆论既不足尽凭。则人之贤否、何由而知。是以试用之以观其后。即古圣人明试以功之意。试之而称其职。岂非朕心之所乐愿。试之而不称其职。自当速行更换。岂有劣员既经败露。尚可姑留在任乎。乃无知小人。不知朕进退人才之苦心。而輙有轻于去留之私议。此则愚昧之甚者也。为督抚者、当体朕察吏安民之苦心。竭诚秉公。倡率百僚。使地方有司皆能实尽父母斯民之道。则上与下合为一心。官与民联为一体。和气致祥。休嘉日集。断不致旱涝之为忧矣。今年春月。直隶地方、有数处少雨。朕心轸念。不遑宁处。降上□日询问。而总督宜兆熊、刘师恕、坦然奏称今年闰月。嗣后得雨。亦不为迟。朕已降上□日切责。如此存心怠忽。岂能感召天和。从前雍正二年春。河南地方少雨。田文镜具摺奏闻。朕览奏、为之心动。竭诚祈祷。乃伊摺奏到京之二日。河南即得大雨。自后三年之内。豫省皆获丰收。连岁谷秀十三穗。麦秀三岐。可见至诚感格。无有不应。凡封疆大臣。皆能如此存心。则地方断无不受福之理。田文镜当加殊恩。以示嘉奖。著加兵部尚书衔。授为河南总督。总兵以下、听其节制。此系特恩。不为豫省定例。朕意各省地方。莫要于水旱之事。当定为地方官之考成。除直隶之玉田、宝坻等处。江南之泗州、旴＜日台＞等处。湖广之江陵、沔阳等处。广东之围基等处。皆滨江近河。素称沮洳之地。似此等地方、难以定议外。其余地方官员。傥有政治不修。化导不力。以致民气不舒。灾祲见告者。或有自顾已私。匿灾不报者。应作何严加处分之处。著大学士九卿详议具奏。如此、则人人知敬天勤民之道矣。自古有治人。无治法。朕所降谕上□日。丁宁往复。无非念切民生。然必奉行尽善。方收实效。即如社仓一事。朕数年以来。屡屡降上□日。但可劝民自为。不可绳以官法。前杨宗仁在湖广。锐于举行。而州县官迎合其意。勉强行之。近日竟有官吏将此项米谷侵那者。此即奉行社仓之弊。非朕之意也。又如民间向来多将膏腴之壤。栽种烟菓。以图重利。朕虑其抛荒农务。谕令有司善为劝导。使知务本。谕上□日甚明。并非迫令一时改业也。今闻有将民间已种之烟叶。竟行拔去者。此时既不能树艺五谷。而已种之物、又复弃置。岂不农末两失。大负朕爱养百姓之初心耶。朕所降谕上□日。明白周详。而奉行者如此舛错。皆系愚劣官员、不能领会。且远乡僻壤之地。未曾晓谕周知。此皆地方大吏疎忽之咎。著将此谕上□日、遍传直省。务使远乡僻壤、咸共知之。此乃初一日所降谕上□日也。乃数日以来。阴雨连绵。不见晴霁。朕甚忧畏。虔诚修省。细思近日用人行政之处。可以自信。或因前日颁发谕上□日。欲将地方水旱、定为有司考成之处。其事有所不可。故上天垂象以示意耶。其以水旱为考成之处。不必定例。大学士九卿、不必议奏。著将前后所降谕上

□日、汇写一处。仍复通行。并令大小官员、各录一道。存贮官署。以自儆省。且使知朕敬天乾惕之至意。期与内外大小臣工共勉之。其余仍照前上□日行　　

○乙丑。上以阴雨连绵。在圆明园斋戒虔祷。雨中步行数里。诣恩佑寺。祷于圣祖仁皇帝御容前。是日、雨势稍止。夜分而霁。翼日大晴　　

○命直省各建龙神庙　　

○丙寅。刑部议奏。山西猗氏县奸民令狐士义、因受塞思黑资给还乡。志存叛逆。挟禀远赴西宁。语名狂悖。合依大逆律、凌迟处死。得上□日、令狐士义、著改为立斩枭示　　

○发帑金六万两。遣官赈直隶滨河州县被水穷民　　

○丁卯。上诣恩佑寺行礼　　

○旌表安徽太和县烈妇、冯小妻段氏、守正拒奸。自刎殒命。给银建坊。入祠致祭如例　　

○戊辰。署湖南巡抚布兰泰奏报。五月以后。湖南雨水稍多。兼川襄水发。汇赴洞庭。其近湖低洼之处。有湘阴、益阳、巴陵、临湘、华容、澧州、安乡、岳州、武陵、龙阳、沅江等十一州县卫。申报被水。己经委员查勘。动支公用银两赈恤。其余长沙等九府州属。各报早稻、已于六月初收成。约计有八分九分十分不等。其中晚二稻、尽皆秀发。八月俱可收获。目今米麦价值。俱已平减。得上□日、朕前令该督抚行查湖南被水之地。今据布兰泰奏报。十一州县卫被水。甚为可悯。著照湖北被水之地。一体加恩。虽据布兰泰奏称、已经动用银两。委员赈恤。朕恐所发之银、或未敷用。著再动用司库帑银二万两。作速确查散给。务使穷民均沾实惠。如王国栋已经到任。即交与王国栋料理。至湖南湖北近江滨湖之地。虽地势低洼。易至泛溢。然居民常被水患。朕心甚为悯恻。或有堤岸未修。或有疏浚不力。俟迈柱到任后。会同湖北湖南巡抚、悉心商酌。将如何兴修防护之处。详悉定议。又闻近日湖南米价稍贵之时。即有奸民撑驾小舟。指称被水灾民。求乞米粮。而抢劫客舟财物者。凡属良民。断无有因一时被水米贵。而肯甘心为盗之理。此皆平素□□儿恶匪类。胸怀诡诈。乘地方稍有旱涝。遂以迫于饥寒为名。煽惑众心。妄行不法。甚属可恶。据布兰泰称、生事为首之奸民。已被擒获。著该抚严加审讯。或另有指使之人。或尚有□□儿恶之党。究问明白。分别首从定拟　　

○己巳中元节。遣官祭永陵福陵昭陵昭西陵孝陵孝东陵景陵　　

○工部尚书绰奇、缘事革职。以内大臣公夸岱、为工部尚书。仍兼内大臣行走　　

○升詹事府少詹事张廷璐、为詹事府詹事　　

○庚午。上自圆明园进西直门。诣大高殿祈晴。礼毕。风日晴明　　

○上以本月十八日。皇四子婚礼吉期。回宫　　

○辛未。吏部议覆。署甘肃巡抚钟保疏言、口外赤金、靖逆、柳沟、厅卫所各员。已照边俸论升至新设之安西厅卫、及归德所一缺。更远于赤金等处。请照边俸之例。五年升用。应如所请。从之　　

○癸酉。谕礼部。朕惟孔子以天纵之至德。集群圣之大成。尧舜禹汤文武相传之道。具于经籍者。赖孔子纂述修明之。而鲁论一书。尤切于人生日用之实。使万世之伦纪以明。万世之名分以辨。万世之人心以正。风俗以端。若无孔子之教。则人将忽于天秩天叙之经。昧于民彝物则之理。势必以小加大。以少陵长。以贱妨贵。尊卑倒置。上下无等。干名犯分。越礼悖义。所谓君不君。臣不臣。父不父。子不子。虽有粟、吾得而食诸。其为世道人心之害。尚可胜言哉。惟有孔子之教。而人道之大经。彝伦之至理。昭然如日月之丽天。江河之行地。历世愈久。其道弥彰。统智愚贤不肖之俦。无有能越其范围者。纲维既立。而人无踰闲荡检之事。在君上尤受其益。易曰。君子以辨上下。定民志。礼运曰。礼达而分定。使非孔子立教垂训。则上下何以辨。理制何以达。此孔子所以治万世之天下。而为生民以来所未有也。使为君者、不知尊崇孔子。亦何以建极于上。而表正万邦乎。人第知孔子之教、在明伦纪。辨名分。正人心。端风俗。亦知伦纪既明。名分既辨。人心既正。风俗既端。而受其益者之尤在君上也哉。朕故表而出之。以见孔子之道之大。而孔子之功之隆也　　

○以兵部左侍郎阿克敦、署广东巡抚　　

○西藏噶隆扎萨克台吉颇罗鼐等奏报。康济鼐与准噶尔构兵。所办诸事。洵有裨益。乃阿尔布巴、隆布奈、扎尔鼐等。会同前藏头目。于六月十八日。将康济鼐杀害。臣即收聚后藏军兵。防守驻劄。阿尔布巴等。复发兵来侵。被臣杀伤无算。今臣带领兵众巢□刀捕阿尔布巴等。伏祈皇上速遣官兵进藏。巢□刀灭逆魁。以安西藏。奏入。报闻　　

○甲戌。发库帑赏给八旗兵丁。满洲、每佐领一百两。蒙古、每佐领七十两。汉军、每佐领五十两。上三旗包衣佐领、内管领、及五旗诸王之包衣佐领、俱照满洲旗下赏给。以雨水连绵。房垣倾倒故也　　

○革工部右侍郎哲先任。擢工部郎中法保、为工部右侍郎　　

○乙亥。予故杭州副都统觉罗塞什图、祭一次　　

○旌表安徽虹县烈妇。魏天臣妻谷氏、拒奸不从。含忿自缢。给银建坊。入祠致祭如例　　

○丙子。晋封辅国公弘晊、鄂齐、熙良、俱为镇国公　　

○革刑部右侍郎高其佩任。在都统行走。升大理寺卿单畴书、为刑部右侍郎　　

○擢户部员外郎赫胜额、为贵州按察使司按察使　　

○刑部议奏。浙江平湖县生员施从望家。婢女翠金。黑夜拒奸。夺刀抗御。守节不污。被戮惨死。例应给银旌表。建坊墓前。因系婢女。良贱宜分。停其入祠致祭。从之　　

○丁丑。哈密扎萨克镇国公达尔汉白克额敏遣使谢恩。以遣内地官兵驻防哈密。又发帑修理哈密城垣故也　　

○戊寅。上御太和殿视朝。文武升转各官谢恩　　

○原任江西巡抚伊都立、缘事革职。发往鄂尔昆图拉地方。代亨特办理种地事务。效力赎罪　　

○己卯。刑部等衙门议覆、康亲王等参奏苏努、于圣祖仁皇帝朱批谕上□日。狂书涂抹。悖逆已极。应将伊子孙、照叛逆例。悉行正法。得上□日、朕从前在藩邸时。与苏努并无丝毫嫌怨。祇因苏努为人、阴险奸邪。为恶党之首。引诱宗亲。要结匪类。欲以扰乱政事。煽惑人心。其害关于宗社。诚为元恶渠魁。举朝所共知者。朕即位后。冀其改过自新。封为贝勒。厚加恩眷。而伊并不感恩悔罪。仍复怙恶不悛。又见朕防范严密。伊不得遂结党之私。复教导其诸子、肆行不法。甚至苏尔金、库尔陈、乌尔臣、信从西洋外国之教。朕屡次降上□日、谕令悛改。伊竟公然抗违。奏称愿甘正法。不肯改易。似此忘本背君。藐视国法。丧心蔑理。闻者莫不骇异。今查出昔年圣祖仁皇帝朱批奏摺。苏努竟于御笔中间。狂书涂抹。见者无不心寒发指。是其背叛之心、显然昭著。罪实同于大逆。本应将伊子孙、照法司所议。俱行正法。但伊子孙多至四十人。若悉行正法。朕心有所不忍。傥分别。存留。于法又觉未协。今从宽暂免其死。仍照前禁锢。著将苏努父子前后所犯罪案。及朕所降谕上□日。遍行晓谕伊之子孙。若嗣后伊等安静守法。再无过犯。则开恩全其性命。傥诸人中有一人犯法者。不论情罪之轻重。定照此议、将伊即行正法　　

○庚辰。以内阁学士僧格、蔡世远、俱充经筵讲官　　

○实授申大成、为顺天府府尹　　

○调镶白旗蒙古副都统戴豪、为正白旗满洲副都统。以原任直隶布政使罗密、为镶白旗蒙古副都统。升王府长史迈禄、为正蓝旗汉军副都统。仍兼长史行走　　

○署湖广总督福敏摺奏。臣查看安陆荆州各府被水堤塍。今年冬初水退。尚未严寒。正可兴工。仰恳皇恩。自十月初一日起。即为赈济。除老幼妇女。照常计口给食外。其余丁壮。皆令修筑堤塍。优给赈米。自必踊跃赴工易于告竣。则饥民不至乏食。而堤工可以完固矣。奉上谕。此议甚善。应如是行　　

○赈江南无为、舒城等六州县。水灾饥民　　

○辛巳。以翰林院侍读徐本、提督贵州学政　　

○擢山西太原府知府郭鉷、为广西按察使司按察使　　

○吏部议覆云贵总督鄂尔泰疏言、东川一府。地方辽阔。实非一知府、一经历所能遍理。查巧家营、逼近乌蒙。去府甚远。应立一县。设知县一员。管辖马书、弩革、米粮坝、以扯汛等处。者海地方。素通乌蒙。暗行不法。应设典史一员。管辖革舍、阿固、伙红等处。驻劄者海。其歹补地方。离府百里。山深箐险。应设巡检一员。管辖五龙、毕七、法戛等处。又则补地方。远在江外。亦应设巡检一员。管辖阿木、可徂、普毛、杉木箐等处。至东川府教职诸事。向系知府兼摄。请添设教授一员。专司学校。岁取文武童生各十名。均应如所请。从之。寻定巧家营新设县曰会泽　　

○免江南太仓、丹徒等五州县。苏州、镇海二卫。雍正四年分、水灾额赋有差　　

○壬午。谕内阁。法敏从司官之职。朕加特恩。用至仓场侍郎。历任巡抚乃伊深负朕恩。一味沽名钓誉。苟且因循。朕屡加训诲。而伊全然不知悛改。即如南坪冕山之苗蛮等、肆行不法。骚扰居民。抢夺行旅。为地方之患久矣。岳钟琪方议用兵巢□刀抚。以为除暴安民之计。而法敏密摺奏称、近边员弁。侥幸军功议叙。遂生喜功好事之心。或致激成事端等语。比时朕见其奏。犹以为此庸人迂阔之见。或道听涂说之言。而不识安边经国之远图。是以详悉批示。冀其醒悟。今岳钟琪料理南坪冕山等处苗蛮之事。迅速成功永除地方之累。而法敏与佛喜、程如丝、乔铎等通同作弊之处。一一败露。可知法敏从前之奏。实与蔡珽、佛喜、程如丝、暗结党援。欲以倾陷岳钟琪。而阻挠国家之政事。并非迂阔之见、出于无心者也。其护庇属下贪官。隐匿夔关税课。乃伊营私作弊之一节耳。负国负恩。莫此为甚。法敏著革职拏问。将伊所奏原摺发出。交九卿严审定拟　　

○大学士九卿等奏。顺天府恭进耤田所产嘉谷。一茎双穗五本。一茎三穗、至四穗、五穗、十二本。一茎六穗、至七穗、八穗、十四本。一茎九穗二本。一茎十穗、至十一穗、十二穗、六本。一茎十三穗二本。又内务府恭进丰泽园皇上亲植稻谷。双穗者、二百七十本。三穗者、十五本。四穗者、一本。臣等欣逢嘉瑞。请宣付史馆。俾垂永久。报闻　　

○旌表福建惠安县烈女、林起聘妻吴氏、守正拒奸。自缢完贞。给银建坊。入祠致祭如例　　

○癸未。谕直省总督巡抚等。自雍正二年以来。朕躬耕耤田。而耤田之中。每岁必产嘉谷。上年自双穗至于九穗。今岁则自双穗至于十三穗。在廷诸臣、及京师耆庶。皆惊讶以为奇。朕之宣示于众者。并非矜诩夸张、以为祥瑞。盖实有见于天人感召之理。捷于影响。而朕敬天之心。至诚至切。愿与内外大小臣工共勉之也。稼穑为天地之宝。民命攸关。我圣祖仁皇帝临御六十余年。无刻不以重农力穑为先务。仰观天时。俯察地利。辨土性而课人功。咨雨旸而防旱潦。绸缪区画。旰食宵衣。偶遇雨泽愆期。圣心忧劳之切。侍侧臣子、皆惶悚不宁。所以为万世谋粒食者、至矣尽矣。朕朝夕瞻仰者四十余年。今缵承大统。竭诚效法。念切民依。每年虔祀先农。躬耕帝耤。仰蒙上天眷佑。叠锡嘉禾。是以特颁谕上□日。令各省守土官、共举耕耤之礼。为万方百姓、祈祷秋成。今见各省督抚奏报。处处风雨均调。春麦秋禾、并登丰稔。虽边远荒僻之地。亦庆有秋。惟直隶、湖广、安徽、数州县近水最低之处。常年被潦者。略有浸注。亦不为灾。是今岁可称大有年矣。良田各省初耕耤田。各该有司、自然小心敬慎。斋祓虔诚。是以感格上苍。而获此盈宁之锡。傥从此益加敬谨。不懈初心。则岁岁屡丰。可以预必。尔督抚等、可通行晓谕所属官民。当凛帝鉴之匪遥。勿视耕耤为故事。永矢严恪。以迓天和。天下臣民受福。斯朕之福也　　

大清世宗敬天昌运建中表正文武英明宽仁信毅大孝至诚宪皇帝实录卷之五十九




大清世宗敬天昌运建中表正文武英明宽仁信毅大孝至诚宪皇帝实录卷之六十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修
</div>
    <div class="pagination">
<a href="清实录雍正朝实录_page89.html">上一页</a><span>...</span><a href="清实录雍正朝实录_page85.html">85</a><a href="清实录雍正朝实录_page86.html">86</a><a href="清实录雍正朝实录_page87.html">87</a><a href="清实录雍正朝实录_page88.html">88</a><a href="清实录雍正朝实录_page89.html">89</a><span class="current-page">90</span><a href="清实录雍正朝实录_page91.html">91</a><a href="清实录雍正朝实录_page92.html">92</a><a href="清实录雍正朝实录_page93.html">93</a><a href="清实录雍正朝实录_page94.html">94</a><a href="清实录雍正朝实录_page95.html">95</a><span>...</span><a href="清实录雍正朝实录_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
