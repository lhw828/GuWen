<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 263 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 263 页/共 848 页
  </h1>
  <div class="content">
   ○辛卯。上诣时应宫拈香。　　

○谕内阁、惠郡王绵愉、本日分府。年岁尚幼。前已派内务府大臣阿尔邦阿管理家务。著阿尔邦阿管束首领太监并府中一切事务。其长史护卫官员人等。著派定亲王奕绍稽查管束。　　

○谕军机大臣等、寄谕大学士两江总督蒋攸铦。本日据张井等奏、请拨南河次办各工经费。计中河厅补还南岸纤道。山盱厅添建滚坝。扬粮厅移建昭关坝。山盱两厅帮宽大堤。共需银一百二十九万余两。已照所请、敕户部速议照拨矣。此项工程。动款钜万。若办理稍不如式。不过虚糜帑项。仍于河务无裨。该督兼辖河务。前经降旨于河湖随时修治工程。不过综其大纲。若遇兴举要工。鸠工购料。筹款发项。以及甄核河员。稽察弊窦等事。无得稍存诿卸。现在兴办之工。非寻常河务可比。将攸铦务当懔遵前旨。严饬工员照估妥办。总期工坚料实。有裨河湖。方为不负委任。傥工员有偷减草率情弊。即应据实严参惩办。如不行纠参。将来别经查出。惟该督是问。将此谕令知之。　　

○又谕、张井等奏、南河分年次办各工。请拨银一百二十九万两一摺。已降旨交户部速议具奏矣。南河分年次办工内。补还纤道。添建滚坝。移建昭关坝。帮培山盱大堤。动款数逾钜万。朕不惜帑金。准令拨发兴办。总期于河务实有裨益。俾河湖运道。悉复旧规。该河督等当督饬所属照估妥办。务令工坚料实。无得再蹈前此关孟两滩覆辙。徒糜经费。倘修建未能妥善。任令稍有偷减。将来工完之日。或经朕派员往查。或别经访察得实。必将张井、潘锡恩、从重治罪。决不宽贷。又据另片奏、堰盱大堤新旧石工。又经风浪掣塌二百五十四段。计长九百七十余丈之多。现虽抢护无虞。其掣塌石工。亟应查明层路细。分别应修应赔。照例估计。速行饬办。此时湖水尚未消落。其智坝被掣埽戗暂缓加镶。任其宣洩。尚无不可。若日内稍见减落。即须照旧镶筑。慎蓄湖潴。此外信坝石底。及扬河厅中坝底石。残缺冲捐处所。及所奏一切工程。著即核实妥办。以资启闭而利运行。将此谕令知之。　　

○以阿克苏屯田丰收。予员弁议叙。赏兵丁一月盐菜银。　　

○旌表守正捐躯河南安阳县民阎付京女黑姐。　　

○壬辰。上御懋勤殿。勾到山东山西热河直隶情实罪犯。停决山东斩犯六人。绞犯六人。山西斩犯十二人。绞犯四人。热河斩犯二人。绞犯一人。直隶斩犯六人。绞犯六人。余七十四人予勾。　　

○谕内阁、琦善奏、遵旨筹议条规。禁阻出海流民一摺。山东省出海口岸较多。登莱各属贫民。往往前赴盛京边外。占种官荒。前经彭浚具奏。降旨令琦善详筹妥议。严行禁阻。兹据该抚酌拟条款具奏。著照所议、将越度关塞。私出口外。及夹带流民。私渡奉天。分别问拟流徒各律例。由登莱青道摘叙简明告示。就近遍行晓谕。并刊板刷印。每有商渔船只。俱发给一张。实贴船上。俾各知禁令。如有故违。照例究办。至牌头保甲等。严饬该地方官。责令就近稽查。遇有出口民人。晓以禁令。实力劝阻。如所言不听。许其指名禀究。审实量予奖赏。傥或徇情贿纵。或挟嫌诬禀。分别从严惩办。其专管海口之巡检汛弁。于商船出口时。务先亲往按票传验。其沿边采捕小船。亦令一体查察。如有冒混夹带。人票不符。立即严究。仍按季出具钤印各结。申送备案查考。傥有疏纵。即行奏参办理。至各州县受理词讼案件。或有人证不到。指称现赴关东者。即先查问该家属于何年月日。由何处口岸。何人船只前往。曾否领有印票。如系私渡。即传该口岸船户。及原籍牌甲分别讯究。其有久在奉天等处种地成家。挈眷贸易者。或只身回籍。准其据实呈明地方官。给予印照出口。将所呈情由于照内叙明。不准于本籍出口时。增添人数。至奉天等处海口营县。凡遇船只收口。逐加查验。如有无照流民。即行严拏。同夹带船户照例分别治罪。自此次奏定章程。著该抚督饬登莱青道总司其事。会同地方文武各员弁。实力奉行。认真稽察。固不可稍滋纷扰。尤不可日久生玩。以杜偷越。　　

○又谕、刑部议覆嵩溥奏、毕节县民王小满因奸不遂。杀死本夫孙泳溃等一家三命一摺。此案王遇柱。系凶犯王小满之子。年仅十龄。尚未及岁。如果孙泳溃别无子嗣。是被杀之家。业已绝嗣。应将犯子王遇柱送交内务府阉割。奏明请旨分赏。该部现在查阅供招。死者有无子息。是否绝嗣。均未声叙。著该抚即行查讯明确。分别办理。嗣后各督抚遇有杀死一家三四命以上之案。均著将被杀之家。是否绝嗣。据实查明。随案声叙。　　

○山东巡抚琦善奏、查办积案及历年领解银款、已就清厘。得旨、一力督办。务期清楚。　　

○浙江巡抚刘彬士奏、浙省杭嘉湖三府属水利。前因江南高堰兴工。奏明缓办。现在江苏吴淞江各工办竣。查湖州府属乌程县百名桥等港。北塘三十六溇港。乌程归安二县之碧浪湖。暨郡城各水门。归安县之黄荡漾、菜花泾。长兴县之运粮河、龙潭湾、六合港、二十二溇港。均应疏浚。请借款兴挑。其杭嘉两府属各工。各该县捐廉认办。从之。　　

○命礼部尚书汤金钊。兵部右侍郎保昌、驰往四川审理控案。　　

○以山东查办积案及清厘银款出力。予试用府经历赵品全等尽先补用。　　

○展八旗兵丁应扣借支库银限期两月。　　

○缓徵湖南凤凰、乾州、永绥、古丈坪、保靖、泸溪、麻阳、七厅县被旱屯田租谷。贷弁丁口粮。及兵勇等经费。　　

○癸巳。上诣皇太后宫问安。　　

○谕内阁、博启图等奏、查明命案堂稿。并未画押。请将刑司各员议处一摺。吉林刑司。专派协领等官。承办一切命盗案件。所有文移稿案。自应详慎办理。兹据该将军等查明、协领扎隆额、佐领永奎、于呈堂稿案均未画押。有三案之多。且于各案过司堂时。该员等并未到司。实属任意疏懈。扎萨额。永奎、俱著交部议处。以示惩儆。　　

○又谕、奕颢奏参、派委察边官员。巡察不力一摺。盛京东边内外。山界辽阔。每季派员巡察。甚关紧要。本年秋季派委察边佐领富成等。并未缉获贼匪一名。显系巡察不力。殊属怠玩。即照奕颢所奏。佐领富成、防御吉顺、骁骑校陈世庆、庆禄等。俱著交部议处。以昭炯戒。　　

○又谕、刘廷斌等奏、戍兵逞忿生事。审明定拟。并查参该管员弁一摺。此案台湾戍兵林鸿英。因窥视居民妇女。秽语恶谑。甚至逞凶寻殴。已属无故生事。迨经控发。不候审断。辄复纠人滋闹。欺压扰害。周连标等听纠助恶。情节俱为可恶。林鸿英、周连标、李增新、陈占春、均著加枷号两个月。满日。林鸿英、发往新疆充当苦差。周连标、李增新、陈占春、发往极边足四千里充军。以示惩儆、吴培荔、俞得邵。被胁随行。并未在场滋事。著照所拟、即与不能约束之队目庄有梅、林帼栋、各加枷号两个月。满日分别折责发落。递籍革伍。失察之专管官镇标中营把总陈开成。著即革职。兼管官中营守备林士泰、著交部议处。统辖官署中营游击马麟辉、虽有失察之咎。惟一闻该兵等滋事。即往查拏。办理尚为迅速。著加恩免其议处。　　

○又谕、前据杨遇春奏、陕西砖坪营都司一缺。拣发各员内人地未宜。请以升衔留任之守备管永清升补。业经降旨准行。兹据兵部查明。此缺例应轮用拣发旗员。管永清系应坐补选缺之员。不应占补旗员题缺。既与轮缺次序不符。并于拣发旗员升途有碍。著该督即将管永清撤回本任。仍以拣发旗员请补。如实在人地未宜。再行照例拣员对调。以符定制。　　

○护直隶总督屠之申奏、修理行宫及桥梁道路。仰承节次训示。概从朴实。得旨、遵旨从俭。勿以面谕为故套也。　　

○马兰镇总兵官黄文煜奏、摉拏树虫情形。得旨、随时认真查拏。勿令滋蔓为要。　　

○以都察院左都御史潘世恩、署礼部尚书。内阁学士福勒洪阿、署兵部右侍郎。内阁学士桂轮、署镶红旗护军统领。　　

○以吉林军政年逾六十官七员、精力未衰。命留任。　　

○贷齐齐哈尔、黑龙江、额裕尔、墨尔根、博尔多、打牲乌拉等处歉收旗营官庄人等银粮有差。　　

○甲午。上诣皇太后宫问安。　　

○谕内阁、此次恭上皇太后徽号。应颁朝鲜国诏书。著俟该国年班贡使到京。即交该使臣敬谨赍回。　　

○又谕、朕几余披阅宫内汇存皇考仁宗睿皇帝批摺。内有朕与惇郡王绵恺具奏嘉庆十八年贼人擅入苍震门滋事情形一摺。彼时事在仓卒。经朕自用鸟枪击毙二贼。余贼始通。朕于深夜拟出摺稿。令惇郡王缮写驰奏。仰蒙皇考褒嘉批示。今恭览泪垂。益深钦感。因念上年。惇郡王引出太监苑长清藏匿府中。又复私令逃走。希图掩饰。年幼无知。不能不加之惩创。将伊降为郡王。冀其改过自新。现在追思往事。急难御侮。感切同怀。且伊自获咎后。距今已及一年。尚知愧悔。若不曲予恩宥。朕心实有所不忍。绵恺著加恩赏还亲王。嗣后益当加意检束。诸事小心。用副朕谊笃懿亲爱诲成全之至意。　　

○又谕、松筠奏、承德府属一州五县。请仍专用旗员。以符旧制一摺。所奏甚是。直隶承德府所属一州五县。前经蒋攸铦等奏准于出缺时。先尽本省口内实缺旗员州县、及理事同知通判内。拣选分别升调。如不得人。即咨部拣选曾任外省州县之旗员。请旨补放。嗣经那彦成奏明间以汉员对调。兹据松筠奏外藩蒙古。非汉员所能制驭。且口外命盗案件。一切词讼。多系蒙古与民人交涉。旗员审断。蒙古信服。汉员视民人较为亲近。办理交涉事件。与蒙古言语不通。需用通事传话。难免有听断维艰情事。自应仍循旧制。以资治理。著照所请、准其将承德府属一州五县。专用旗员。至俸满洲县既经撤回。傥省中一时无缺升补。著即送部引见。以应升应补之缺。不拘省分。尽先选用。所有俸满人员。俟新任到后。交代清楚。即行咨回内地。分别升补。毋庸留于地方协办。现在新调赤峰县知县秦恒龄。尚未到任。其赤峰县知县一缺。著咨会直隶总督。于口内应调旗员拣选调补。如不得人。著咨部拣选曾任外省州县之旗员。奏请补放。傥拣补乏人。即于京察一等记名以同知通判用人员内。拣选带领引见。候旨补放。该部知道。　　

○户部奏、罚赔宝华峪工程银两之王大臣。核定年限请旨。得旨、此案奉旨罚赔之项。如数在一千两至五千两者。著定限二年。五千两以上者。定限二年半。一万两以上者。定限三年。二万两以上者。再加半年。以此递加。至数在十万两者。定限七年半。此次系特旨罚赔。与寻常赔项不同。著按现定期限完缴。无许延宕。　　

○除甘肃河州水冲沙压民屯地八顷七十九亩有奇额赋。　　

○乙未。上奉皇太后幸悦心殿。进膳。　　

○谕内阁、河工需费。为度支之大端。近年例拨岁修抢修银两外。复有另案工程名目。自道光元年以来。每年约共需银五六百万余两。昨南河请拨修堤建坝等项工需一百二十九万两。又系另案外所添之另案。而前此高堰石工。以及黄河挑工耗费。又不下一千余万之多。果使河湖日有起色。岂复靳此帑金。惟常年所拨例项。原为修防抢险而设。若一切修治得宜。则不应险工新工层见叠出。虽据该河督等于请帑摺内声称。如有节省。存为下年工用。亦未见实有节省。向来河工积弊。厅汛员弁。总利于办工。即如黄河坐湾迎溜之处。时而镶做埽段。固有不得不然之势。然其间有不应镶而妄施工段者。尚不知其凡几。总不过为开销钱粮地步。甚至溜随埽斜。对岸生险。险生而工费迄无已时。迨至失事。则又指为无工处所。冀图影射规避。纵有应行赔修工段。亦祇先以帑项兴办。赔项终无缴期。在该河督等受恩深重。具有天良。或不致稍为沾染。岂能保工员之必无浮冒。国家经费有常。断不容以如许帑藏。供此漏卮。前经降旨不得藉口另案名目。任意虚糜。嗣后该督河督等务将年例拨解工需。加意撙节。如有应办之工。不能不假手厅汛员弁。然总须责成该管河道各矢天良。认真督办。有犯必惩。该河督等亦应破除情面。时加查察。稍有偷减虚冒等弊。该道徇隐不揭。即一并严参惩办。以期力挽锢习。工归实用。经此次饬谕之后。无论岁修抢修。及随时兴举要工。仍不能工坚料实。致令帑项虚糜。或经朕访闻。或被人纠参。定将工员河道及该河督等一并执法严惩。不稍宽贷。无谓诰诫之不豫也。将此通谕知之。　　

○谕军机大臣等、张井等奏、现在黄高于清。不能开放御黄坝情形。并据另片奏、清水尚存一丈六尺。较向来冬令存水过大。现启智坝宣洩等语。南河近年敝坏已极。费帑动逾钜万。原冀渐有转机。现值天寒水落之时。黄水尚高于清数尺。不能启放御坝。资其刷涤。转以清水过大。不能多蓄。复畅放智坝分洩。固由于河身高仰。湖堤不固。若似此年复一年。何时始复旧规。据奏黄河下游高仰丈余。两年来严守闸坝。渐有刷深之机。必须各工岁岁平稳。积淤始能渐去。是即河湖永保安澜。尚须迟之又久。方有转机。设或稍有疏虞。岂非珑功尽弃。张井等处万难措手之时。亦须集思广益。加意讲求。务期河湖迅复以清刷黄旧制。方为不负委任。至拆展智坝。宣洩清水。固为保守堰工起见。然分洩过多。更无敌黄之期。该河督等当察看情形。如来源不增。即应封堵。以资潴蓄。或日内黄水落低。立即拆展御坝。庶使河湖两有裨益。其移建双孔矶心石闸。并改建钳口柴坝等工。务期如式坚巩。核实验收。以收实效。将此谕令知之。　　

○旌表守正捐躯山西太平县民任成儿女武任氏。　　

○丙申。上诣寿皇殿行礼。关帝庙拈香。　　

○谕内阁、嵩溥奏、请借项支放买运兵粮银两一摺。黔省各属买运兵米。所需银两。向于粮储道库收存余米变价。并司库备用银内支发。据该抚查明不敷支放。恳请借动司库现存款项。著照所请、准其于制钱易银款内。暂行借动银八千两。将七千两拨贮道库。其余一千两另存司库。随时支放采买。以裕兵食。该抚务严饬道府认真稽查。督率所属实心妥办。毋许克扣抑勒滋弊。傥查有短发扰累情事。即行严参惩办。仍俟事竣造册报销。分别归款。该部知道。　　

○又谕、向例亲王郡王。年未及岁。祇准支食半俸。惠郡王绵愉、现系内廷行走。并在上书房读书。著加恩自明年春季为始。赏给郡王全俸。　　

○又谕、前据奕绮等奏、八旗等兵役饷米。请照旧令易州送营散放。摺内误将工部匠役列入。兹据奕绮等查明检举。著即更正。奕绮、绵岫、武忠额、俱著交各该衙门察议。其原拟奏稿之翼长庆善、尚膳正德至、俱著交各该衙门议处。　　

○准贵州贵阳等十六处旧缺仓谷十一万八千三十余石。展限三年买补。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百四十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。十一月。丁酉朔。遣官祭先。医之神。　　

○谕内阁、奕颢等奏、审讯张泳忠控案大概情形。奉天锦县民人张泳忠。呈控该县书役。藉差科敛民钱。加增地粮。现据经承及各乡保供出该署县因公科敛。并典史叠索杂差钱文。自应彻底根究。署锦县知县王荣镳、典史俞一清、著一并解任。交奕颢、海龄、严审确情。按律定拟具奏。　　

○谕军机大臣等、奕颢奏、查明盛京宫殿。豫备皇太后及内庭主位住所。绘图呈处。著该将军将介祉宫。继思斋。及崇谟阁后身七间房三处。房间门径装修隔断一切照原式烫样进呈。以凭指示。饬交奕颢遵照豫备。将此谕令知之。　　

○又谕、朕于明年恭诣盛京。例有颁赏?缎等件。必须豫为筹备。盛京内务府存贮缎匹及续行发交存贮之件。自嘉庆二十三年动用外。现存若干。并向例何人应赏何项?缎。共需各项?缎等件各若干匹。此时库内所存。核之明年赏需。是否足用。著奕颢详晰查明。逐一开单具奏。将此谕令知之。　　

○又谕、杨遇春等奏、接据前藏安木加达仓寺贸易番目纳木云达克等呈称、伊等随同西藏贡使。赴归化城等处贸易之前藏差人古竹巴即罗桑沃色尔等。于七月间行至通天河竹古拉山东沟地方。被四川果洛克番贼五六百人。将所有货包牲畜锅帐口粮。尽数强劫无遗。又枪毙回京之白塔寺喀尔沁喇嘛呼毕尔罕一名。贸易番人一名。顾工三名。除照达赖喇嘛执照。将古竹巴噶尔本货包衣物口粮牲畜等项。全行索还外。其余贸易番目纳木云达克等货物。二千三百九十五包。衣物口粮八百零六包。马骡牛二千一百七十三头。尽被抢去。又据随同行走之甘肃循化厅属宗喀寺喇嘛他卜克报称、同日被果洛克番贼强劫衣物经卷佛像共二十驮。马骡五匹。银一百五十两等语。四川果洛克等处番贼。屡经抢劫玉舒番族。本年青海柴达木地方蒙古阿里克番子。又被果洛克贼番劫掠。饬令该将军等查办。总未缉获赃贼惩治。此次复致纠众抢劫西藏贸易番人货物牲畜。计赃至盈千累万之多。实属目无法纪。若不大加惩创。尚复成何事体。业经杨遇春等开具失单。咨会该将军等查办。著瑚松额等即遴派妥干大员。迅速严缉勒拏。务获赃贼。从严惩办。所有被劫番子等。即照杨遇春等所请。选派弁兵。由甘肃陕西一路押送四川省城。就近听候认领原赃。以示体恤。将此谕知瑚松额、戴三锡、桂涵、并谕杨遇春、穆兰岱、知之。　　

○修盛京城垣各工。从将军奕颢请也。
  </div>
  <div class="pagination">
   <a href="清实录道光朝实录_page262.html">
    上一页
   </a>
   <span>
    ...
   </span>
   <a href="清实录道光朝实录_page258.html">
    258
   </a>
   <a href="清实录道光朝实录_page259.html">
    259
   </a>
   <a href="清实录道光朝实录_page260.html">
    260
   </a>
   <a href="清实录道光朝实录_page261.html">
    261
   </a>
   <a href="清实录道光朝实录_page262.html">
    262
   </a>
   <span class="current-page">
    263
   </span>
   <a href="清实录道光朝实录_page264.html">
    264
   </a>
   <a href="清实录道光朝实录_page265.html">
    265
   </a>
   <a href="清实录道光朝实录_page266.html">
    266
   </a>
   <a href="清实录道光朝实录_page267.html">
    267
   </a>
   <a href="清实录道光朝实录_page268.html">
    268
   </a>
   <span>
    ...
   </span>
   <a href="清实录道光朝实录_page264.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
