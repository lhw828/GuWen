<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 85 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 85 页/共 502 页</h1>
    <div class="content">○癸亥。上诣绮春园、问皇贵太妃安。　　

○遣官祭关帝庙。　　

○谕内阁、前因仓场侍郎、覆奏兴平仓海运米石短少各情。当交户部详核速议具奏。兹据该部奏称、查海运成案。漕粮抵津。由验米大臣、会同仓场、坐粮厅、直隶、江苏、各委员、眼同查验。由坐粮厅取具该经纪切结。督收运通。抵通后。由里河转运大通桥。如查有短少潮湿等弊。均惟经纪是问。现在兴平仓米石。如果在津时、即有弊混。该经纪何肯出具切结。迨至抵通验收。该坐粮厅何以率行转运。且既经查仓给事中参奏。该侍郎又将斛面短少。查验得实。何以不将舞弊之人、严参治罪。照数追赔。辄据经纪等一面之词。归咎于天津验米大臣。著朱嶟据实明白回奏。当此整顿仓务之际。若不严加惩创。更恐肆无忌惮。即著该侍郎等、严饬坐粮厅、验收米石。如查有潮湿亏短等弊。即将舞弊之人、送部治罪。照例追赔。至由石霸运大通桥后。分运各仓。务各厘剔弊端。实力访察。如经管各官。意存回护。亦著据实参奏。毋稍徇隐。　　

○又谕、前据徐广缙、叶名琛奏、剿办廉州股匪。连破那泻、分界、两处贼巢。惟首匪李士青、逃入那练。兹据奏称、移营屯马后。高廉道沈棣辉等、带领兵勇。分路进攻。放火焚烧。延毁贼巢。毙贼不计其数。惟首匪李士青、逃往大直。参将刘开泰等、奋勇跟追。沈棣辉、会督游击苏崇阿等、拔营前进。广西游击双贵等、分路兜捕。该首匪奔至大直。经巡检王维清、督练截回。刘开泰、玉山、头队赶到。枪毙著名贼目刘亚溃。杀贼百余名。贼逃入木脉隘。旋窜唐鸡隘。我兵追至山内。李士青、率夥党窜往那屯隘口。该处团壮黄载熙、诱入栅门。我兵一到。即将首逆李士青、并李士芳、李士奇、方吒农、及首逆之父李展成、伪军师邱天保、周小吉、七名。及跟随凶匪。一并捦获。廉州境内匪徒。歼除殆尽。地方一律肃清。该督抚调度有方。所有在事文武员弁。自上年三月内、剿办陆屋匪徒大获胜仗之后。如那芹、新铺、那泻、分界、各处。无不埽穴捦渠。实属始终奋勉。著徐广缙、叶名琛、择其尤为出力者。酌量保奏。该督现饬沈棣辉、督带得力员弁、迅速高州。著将罗镜逆匪。迅速埽除。以慰廑念。　　

○命吏部左侍郎邵灿、户部右侍郎麟魁、在军机大臣上行走。　　

○甲子。月食。　　

○谕内阁、近来各直省问刑衙门。多溺于救生不救死之说。遇有关系伦纪重案。往往装点情节。避重就轻。殊非明刑弼教之道。朕于刑部等衙门题本、其有情节可疑者。屡经饬令覆讯。原以法贵持平。不可枉。亦不可纵。即如湖北喻李氏、同谋致死本夫一案。该抚原题、并未究出实情。经刑部驳令覆审。该抚仍照原拟具题。非朕指出疑窦。特旨交审。几致淫凶漏网。死者含冤。湖北如此。他省可知。嗣后各直省督抚。于一切刑名事件。务各严究确情。毋稍迁就。其由该部驳审之案。无论失出失入。一经讯得实情。即当据实平反。毋得固执原题。含糊了结。如委审之员、有瞻徇回护情弊。即著从严参办。以副朕明慎用刑之至意。将此通谕知之。　　

○又谕、自广西办理军务以来。失事获咎人员。闲有因该省原奏、声明留营效力者。朕念军营用人。难拘常格。姑准留营。以资差遣。获咎各员。果能知感知惧。力图报称。原不必以一眚根从摈弃。若竟不知愧奋。遇事退宿。军营中亦安赖此劣员为耶。著钦差大臣、暨各督抚等、认真查核。不得滥请留营。以为开复地步。并将从前准留各员、详加察看。分别奏请留撤。其失守城池各员。尤当严查。照例参奏治罪。断不准任听禀报饰词。稍存姑息。至临事告病。尤属心存规避。现在楚粤两省防剿吃紧之际。该地方文武、有告病开缺者。著照从前海疆告病之例。交吏兵两部、随时存记。俟该员病痊引见时。声明请旨。　　

○又谕、吏部等部奏、遵议办理番案各员处分一摺。此案曾经讯取认抢草供之题升甘肃平罗营参将陕西黄甫营游击珠克登、题升甘肃北川营都司固原提标左营守备石长兴、西甯府知府铃祥、均著降三级留任。该员等系属失入。著不准抵销。办理草率之前署陕甘总督萨迎阿、著降四级留任。准其抵销。随同审案漏未取供之刑部郎中梁熙、员外郎觉罗奎栋、武汝清、均著降二级留任。准其抵销。萨迎阿之子户部员外郎书绅、并无承审之责。辄同司员问供。实属不知检束。著降三级调用。不准抵销。　　

○谕军机大臣等、龚裕奏、筹办防堵事宜、请酌拨官兵军饷一摺。粤西逆匪窜入楚境。湖北与湖南接壤。必应豫筹防堵。据奏、已调宜施各营兵一千名。派员管带。交将军台涌、分派严防。并咨明程矞采等、迅派官兵堵截。即著严饬两省带兵文武、于水路各要隘、认真堵截。毋任贼匪拦入。尤须察看地势。扼要设防。严密侦探。但不得过事张皇。转致人心摇惑。前已有旨、令提督博勒恭武、暂缓来京陛见。所有湖北防堵事宜。著与将军台涌、会同地方官、妥为布置。粤西军饷。准其酌量截留。以济急需。仍俟部拨饷款到日。即行照数解还。现当防堵吃紧之时。龚裕虽经革职。岂能置身事外。若不激发天良。意存诿卸。设有疏虞。朕必重治其罪。程矞采身任兼圻。更属责无旁贷。务当通筹全局。不可顾此失彼。致误事机。将此由五百里谕知程矞采、龚裕、并谕台涌、博勒恭武知之。　　

○革湖北巡抚龚裕职。仍令戴罪筹办防堵事宜。　　

○调陕西兵二千名。河南兵一千名。赴湖北防堵。　　

○乙丑。谕内阁、太常寺奏、天坛库存器物被窃等语。郊坛重地。理应严肃。据奏、查明失去旧存龛衣及锡器等件。该犯等潜踪行窃。实属目无法纪。所有现获贼犯一名。著刑部严行审讯。未获各犯。著步军统领衙门、顺天府、五城、一体严拏。务获归案。从重惩办。奉祀顾虞魁、著先行交部议处。　　

○又谕、工部奏、请饬催东河归公水利银两一摺。东河欠解道光二十一、二十三等年、两次大工水利银两。节经该部奏请饬催。迄今尚未解到。殊属延宕。著河东河道总督、河南巡抚。即将欠解归公水利银十三万一千余两。迅速委员解部。以资办公。毋得再有迟延。　　

○以都察院左都御史花沙纳、署翰林院掌院学士。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之六十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。五月。丙寅。谕内阁、朱嶟奏遵旨查明海运米石、起卸情形一摺。此次海运米石。由天津剥运抵通。较之豫东漕粮。起卸尤宜迅速。据该侍郎查明坐粮厅等、尚无有意积压情事。惟当大雨时行之际。若每日起卸不足三万石之数。必致轮转不及。且易启偷漏需索等弊。著朱嶟严饬厅员迅速催卸。不得藉词推诿。有误正供。傥经纪人等、故意刁难。即著严拏惩办。其石坝转运。并著督饬赶办如有迟延一并参奏。　　

○又谕、广东廉州军务。现已办竣。顺天府府尹宗元醇。著来京供职。　　

○丁卯。上诣绮春园。问皇贵太妃安。　　

○谕内阁、前已有旨。令赛尚阿、迅赴湖南。筹办军务。其未到以前。著程矞采督办防剿。所有军营提镇以下带兵大员。统归节制。该督其通盘筹画。相机调度以副委任　　

○谕军机大臣等、前因粤匪窜扰楚境。曾经降旨、令赛尚阿、迅赴湖南。统领诸军调度一切。兹据奏称、贼踪未定。一经移动。恐于控制调拨。转不相宜。并将刘长清、调回粤西省城。以防贼匪回窜等语。现在叶名琛较淩十八股匪。徐广缙。计日可到广西。刻下衡永一带。防剿十分紧急。赛尚阿、著俟徐广缙到后仍遵前旨。迅即驰赴湖南。扼要驻劄。与程矞采合力剿贼。毋稍迟误。刘长清、打仗素称得力。如贼匪不致回窜。该大臣即酌量带往楚南军营。以资调遣。劳崇光。现在边界各处、严密巡防。楚粤两省情形。皆所熟悉。著即通盘筹画。随时知会程矞采、并力夹击。或派劲兵、越境追剿。毋误事机。方为妥善。此时赛尚阿、暂驻广西。所派带兵赴楚大员。现已明降谕旨。统令程矞采节制。以期事权归一。至贼首萧潮溃、是否实系歼毙。冯云山、罗亚旺、是否受伤。仍著侦查确实具奏。将此由六百里谕知赛尚阿、并谕令劳崇光知之。　　

○又谕、徐广缙奏、即日驰赴梧州、及围攻罗镜情形。前因广西军务吃紧。叠经降旨、令该督酌量情形。赴粤督剿。复于四月初六日、明降谕旨。派令骣赴广西。会同赛尚阿、办理军务。该督接奉此旨。定已启程前进。现在逆匪窜至湖南。道州失守。已谕令赛尚阿、前赴湖南剿办。广西巡抚劳崇光、出省防堵。省垣重地。总理乏人。著徐广缙、迅即驰赴广西。沿途派委将弁。将波山艇匪埽除。所有该省应剿余匪、及安抚各事宜。均归徐广缙督办。赛尚阿、即遵前旨、驰赴湖南。毋稍迟延。至逆匪窜入湖南。经楚粤。夹击。难保不穷蹙奔回。两粤交界地方。尤宜认真防御。不可稍存大意。该督统辖两省。事权归一。谅必通盘筹度计出万全。罗镜淩逆、势已窘蹙。叶名琛到后。不难克日歼除。该督正可专办广西军务也。将此由六百里各谕令知之。　　

○又谕、贼匪破陷道州。不即屯踞。势必向他处窜扰。程矞采、现已还驻衡州。居中调度。该督统辖两省。责无旁贷。所有和春等、统带追剿之兵勇。合共一万五千余名。著即相机调遣。督饬进剿。毋令纷窜蔓延。广西兵饷。已准其酌量截留。现当贼踪靡定。防堵吃紧之际。转输粮饷。最为行军要务。必须派委妥员办理。源源接济。毋得迟误。至衡州为全楚门户。该督现在扼要驻守。总当随时侦探。设法剿堵。防其陆路翻山。水路顺流。肆扰他处。是为至要。将此由六百里谕令知之。　　

○予广西阵亡知州林光谦。知县梁士超。守备杨熹、马占魁、千总王运帷、把总杨应彪、普正荣杨通瑞麻胜国、吕大标、外委范伟、李春林、张得胜、候登元、祭葬世职。千总缪逢恩祭葬世职。如守备例。　　

○戊辰。谕内阁、都察院奏、前任和阗办事大臣四品顶带达明阿、呈递封章、据呈转奏等语。达明阿、本无言事之责。其所陈各条。亦多窒碍难行。虽无违悖字句究属冒昧。著交部议处。　　

○又谕、邹鸣鹤奏、省城查拏土匪、及安抚兴安全州、二处情形一摺。此次兴安县城、被贼窜入。知县商昌、业经降旨革职查办。所有骂贼不屈被害之幕友湖南生员沈昌世。著交部从优议恤。兴安县典史彭荫枚、代理把总胡得升、著一并革职。交劳崇光、严查是否遇贼逃避。据实具奏。至全州知州曹燮培。卸署知州瑞麟。护参将事都司杨映河。学正农贤托。据奏城陷被害。惟尸身尚未辨认清楚。著劳崇光迅即确饬查明。奏请赐恤。其同时殉难之文武员弁绅民人等、一并查明请恤。　　

○又谕、奕山、布彦泰奏、甄别营伍一摺。伊犁霍尔果斯营参将严武、精力就衰。骑射平常。著即勒令休致。巴燕岱营都司李茂春、虽年逾六十。精力未衰。于营务屯工。均尚得力。著准其留任。仍著该将军等、随时察看。傥办事不能如前。即行据实具奏。　　

○又谕、毓书奏、撤任同知。禀请复算交代。后任不肯会算。请派员查办一摺。前署镇西府知府菩萨保。因署吐鲁番同知任内。短交库款。撤任著追。旋据该员禀请、与接任同知荣春、再行核算。经该都统派员查核。乃荣春抗不会算。又不将应查卷宗交出。并禀讦菩萨保、以前任亏空。贻累后任。及卖地得银各款。是否有狡饰情弊。均须彻底查究。著乐斌、于抵任后。提集人证卷宗。秉公审讯。据实具奏。毋稍含混。　　

○谕军机大臣等、邹鸣鹤奏、越南国豫期请示、来年正贡进关日期一摺。越南国久列藩封。明年例贡届期。自应令该使臣。恭诣阙廷。俾申诚悃。著于咸丰三年五月内到京。其进关日期。著劳崇光酌定。知照该国、遵照办理。将此谕令知之。　　

○又谕、毓书奏、吐鲁番地方回民互斗、伤毙多命、派委道员查办一摺。吐鲁番回民。与打花民人、口角争斗。聚众多人。互相斗殴。以致伤毙多命。情节较重。其因何起衅。是否约期械斗。均须彻底根究。著乐斌、即饬镇迪道和祥。驰往该处严拏凶犯。弹压地方。并查明起衅根由。提集应讯人证。解交乐斌、秉公审讯。按律定拟具奏。将此谕令知之。　　

○闽浙总督李芝昌奏、体孱力薄。力疾供职。得旨。加意调理。以慰朕念。　　

○以闽浙督标中军副将郭仁布、为福建漳州镇总兵官。　　

○添造福建水师战船炮位。从总督季芝昌请也。　　

○己巳。谕内阁、此次考试翰詹各员。经阅卷大臣等、校阅进呈。朕复详加披览。亲定等第。一等五员。二等六十五员。三等六十八员。四等一员。不列等一员。其考列一等之编修李联琇、龙元僖、俱著以侍讲学士升用。编修沈桂芬、庞钟璐、俱著以庶子升用。编修孙鼎臣、著以侍读升用。考列二等之编修胡焯、著以侍读升用。编修冯培元、周寿昌、袁希祖、俱著以侍讲升用。编修何廷谦。徐树铭、俱著以中允升用。侍讲学士王履谦、著以少詹事升用。编修何彤云、著以侍讲升用。编修沈炳垣、著以中允升用。编修郭骥远、著以赞善升用。以上各员。现在无缺或补者。俱著先换顶带。在任候缺。编修宜振、卓橒、侍读学士孙铭恩、编修陆东枢、洗马宋晋、编修陈浚、侍讲学士潘曾莹、侍读学士皂保、俱著记名。遇缺题奏。并各赏大卷缎袍料一疋。小卷缎袍褂料各一件。编修李载熙、唐壬森、钟启峋、侍讲汪振基、左庶子煜纶、编修林之望、检讨杨元白、编修李希彬、殷兆镛、张桐、张守岱、张晋祺、尹国珍、李鸿章、鲍源深、王景淳、吕序程、吕倌孙、俱著各赏大卷袍料一疋。考列三等之侍读学士殷寿彭、著以庶子降补。右中允史淳、著降为编修。侍读蔡宗茂、著以中允降补。侍讲宝珣、著以赞善降补。少詹事钮福保。著以庶子降补。仍在上书房行走。编修蔡徵藩、章嗣衡、检讨张修府、编修启文、李品三董似谷、著各罚俸半年、编修吴存义、黄廷绶、孙观、郑琼诏、检讨何其仁、编修方俊、刘有铭、著各罚俸一年。左赞善苏勒布、著降为编修。仍罚俸一年。检讨徐鼒、编修殷寿臻、著各罚俸一年。编修卢庆纶、许振□□乃、检讨徐嵩生、著各罚俸二年。洗马玉山、著以主事降补。仍罚俸二年。考列四等之编修蒋达、著罚俸三年。不列等之侍读学士保清。著即革职。其考试繙译。列入二等之编修广凤、著以侍讲升用。先换顶带。在任候缺。侍讲讷尔济、著记名遇缺题奏。并赏大卷缎袍料一件。小卷缎褂料一件。列入三等之侍读德瑛、著罚俸半年。右赞善万广、著降为编修。余著照旧供职。该员等、其各勤学砥行以副朕培养人材至意。　　

○又谕、僧格林沁等奏、火器等营。前赴广西营员。陆续回京等语火器营委翼长详麟等、经审尚阿等、带往广西。辄以不服水土。先行回京。本有应得之咎。姑念其前在军营打仗。著有微劳。著免其治罪。仍令回各处当差。　　

○谕军机大臣等、有人奏、顺天保定、冀州一带。有著名贼匪、句引沧州山东大夥贼匪。在邻境州县、肆行抢劫。以致文安、任邱、武邑、衡水等县。数月之间。抢案叠出。总因捕役豢贼分赃州县徇庇不究。请旨查办等语。州县设立捕役。原以弭盗安民。直隶各属。附近京畿。尤当力加整顿。若如所奏。盗贼藉捕役为窝巢。捕役以盗贼为利薮。地方官规避处分。徇庇讳饰。尚复成何事体。著顺天府府尹。直隶总督。各派员弁。严密查拏。务使按名弋获。尽法严惩。并查明各州县。有无消弭情事。据实严参。原摺单著钞给阅看。将此各谕令知之。　　

○又谕、寄谕湖广总督程矞采等御史周有簠奏、请饬速调各路兵勇、保护衡郡并扼要堵御一摺。该督现驻衡郡。因宜竭力保护。以固全省。其永州、郴州、所属水陆各路。亦宜分派员弁防堵。并另片奏请于衡州城外。水路安置炮位。陆路添筑堡墙。及附省州县、团练保卫各事宜。均著该督等、体察情形。相机筹办。其所称教匪易老牛。为永宝两郡著名匪徒。党与甚众。尤当设法捕拏。并解散其党。以防内应。至该处绅民团练乡勇。杀贼卫家。原为玩在急务。惟须查明乡勇来历。勿令贼党溷迹其间。致堕奸计。原摺片均著钞给阅看。将此由四百里各谕令知之。　　

○庚午。上诣绮春园、问皇贵太妃安。　　

○谕内阁、此次大考三等之翰林院侍读蔡宗茂、业经降补中允。著仍准记名以道府用。其京察一等加一级。著毋庸随带　　

○浙江衢州镇总兵官富勒兴阿、覆奏地方情形。得旨。办理尚可。然亦不过照例查验。朕看于行伍无所裨益。汝断不可一奏塞责。俟汝履任日久。于一切情形。朕仍欲查询。先谕汝知。　　

○辛未。上诣绮春园、问皇贵太妃安。　　

○谕内阁、西淩阿、盛桂奏、查出家人听许银两、请旨讯办各一摺。此案牛羊群总管等官、许给都统家人徐九、副都统家人张四银两。业经该都统讯有端倪。无难彻底根究。何得率请派员交部。纷纷渎奏。著仍交西淩阿、盛桂、会同提集人证。秉公研讯确情。按律定拟具奏。毋得稍有不实不尽。其未经取供之左翼副总管扎克都尔、著一并调传归案质讯。　　

○壬申。上诣绮春园、问皇贵太妃安。　　

○御勤政殿听政。　　

○谕内阁、庆锡奏、行宫库房、毡毯被火烧损。请将办理迟延乖谬。致酿命案之弁兵等、解部审办一摺。隆福寺六品千总李国泰、著即革退。并业经革退之委署千总李超、兵丁尹八十儿、恩溁、赵连升、常胜喜成安李伶、周溁、周幅、周汶玉、幼丁王得、均著解交刑部、严行讯究。并幼丁周富、因可自戕。身死之处。研讯明确。按律定拟具奏。庆锡、及盘山总管富升、均著先行交部议处。　　

○又谕、刑部奏、审明贩运铜斤人犯、尚无影射情弊、请饬钱法堂、另议煎铜章程一摺。现当铜斤短绌之时。若将此项铅燥、官为煎练。于局铸不无裨益。著户工两部钱法堂、体察情形。嗣后铅燥。应如可官为煎炼之处。妥议章程。奏明办理。　　

○谕军机大臣等、台涌奏、驰往荆州等处、择要设防一摺。粤西逆匪窜扰湖南边界。前据程矞采、奏报道州失守之后。尚未据续报贼匪情形。湖北与湖南连境。前已谕令龚裕、随时与台涌会商。妥为布置。兹据该将军奏称、即日驰往荆州所属石首监利、两县。将所带满营官兵一千六十余员名。择要设防。所有该处各紧要隘口。即责成该将军、严密防守。毋得稍有疏虞。所称派兵作为水探。豫防江陵、公安、交界处所。并酌量抽调满汉官兵等情。均著照所议办理。仍随时知照督抚提镇。一体妥筹。勿致顾此失彼。并剀谕居民。断勿惊惶迁徙。于抚绥弹压之中。尤当示以镇静。将此由五百里谕令知之。　　

○直隶宣化镇总兵官赵毓桂、奏报回任日期得旨。时时振作。勉力为之。不可自甘暴弃。　　
</div>
    <div class="pagination">
<a href="清实录咸丰朝实录_page84.html">上一页</a><span>...</span><a href="清实录咸丰朝实录_page80.html">80</a><a href="清实录咸丰朝实录_page81.html">81</a><a href="清实录咸丰朝实录_page82.html">82</a><a href="清实录咸丰朝实录_page83.html">83</a><a href="清实录咸丰朝实录_page84.html">84</a><span class="current-page">85</span><a href="清实录咸丰朝实录_page86.html">86</a><a href="清实录咸丰朝实录_page87.html">87</a><a href="清实录咸丰朝实录_page88.html">88</a><a href="清实录咸丰朝实录_page89.html">89</a><a href="清实录咸丰朝实录_page90.html">90</a><span>...</span><a href="清实录咸丰朝实录_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
