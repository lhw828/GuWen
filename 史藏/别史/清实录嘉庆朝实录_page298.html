<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 298 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 298 页/共 523 页</h1>
    <div class="content">
○甲寅。上诣大高殿行礼。　　

○还宫。　　

○旌表守正捐躯河南上蔡县民徐豹妻邓氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百二十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。三月。乙卯朔。上御太和殿视朝。王以下文武升转各官谢恩。　　

○谕军机大臣等、百龄等奏洋盗张保仔、郑保养、率众投诚、先经来船面见、经百龄谕将船只炮械全数呈缴、并将眷属人等先行上岸居住、方允代奏、该匪等犹豫不肯、适有＜口英＞咭唎货船出口、开炮扬帆、该匪愈觉惊惧、将帮船移赴外洋游奕等语。张保仔一犯、在洋肆劫多年最为凶悍。其向线民等恳乞内投一节。看来本不出于至诚。今该匪虽到船面见百龄。自陈悚惧。而船只炮械不肯全行缴出。家属人等、又不肯遣令上岸居住。转欲籍出洋搜捕为名。请将帮船给与七八十号。嗣见＜口英＞咭唎货船开炮出口。旋即畏惧惊逃。可见其性本游移。殊为狡诈不实。设百龄如其所请。则该匪乞降之后。仍可带船出洋。仍前伺劫。海洋辽阔。稽察难周。是伊一股匪船。竟是奉官屯聚。更可纵其所为。为害滋甚。百龄识其诈谋。不允所请。并一面饬令水陆官兵严加防堵。所办甚是。此等剧贼。断无招徕之理。百龄等惟当策励官兵。如张保仔一股仍在洋劫掠。必当相机巢□刀办。其前此乞降之言。置之不论、至其夥盗内、如实有呈缴炮械、同家属登岸诚心乞降者。则仍可允准。如此次摺内所叙温添寿钟阿有等二百五十余名。原不妨贳其一命。分别遣散。但总不可将巢□刀捕防御事宜。稍为松劲。以期办理净尽、海洋宁谧。此为至要。至节次投诚盗匪。已将及万人。亦应妥为安插。随时留心防范。不可稍涉大意。将此谕令知之。　　

○复此见内务府圈出京察一等人员。得上□日、此次内务府引见京察圈出之坐办堂郎中长申、六库郎中德泰、造办处郎中桂昌、上驷院郎中阿勒精阿、奉宸苑郎中阿扬阿、武备院员外郎双庆、会计司主事都隆阿、俱著交军机处记名。　　

○丙辰。清明节。上诣寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○谕内阁、庆桂等奏、据广宁门巡役人等盘获杨姓身藏鸦片烟六盒、请交刑部审办一摺。鸦片烟性最酷烈。食此者能骤长精神。恣其所欲。久之遂致戕贼躯命。大为风俗人心之害。本干例禁。该犯杨姓、胆敢携带进城。实属藐法。著即交刑部严审办理。惟此项烟斤。近闻购食者颇多。奸商牟利贩卖。接踵而来。崇文门专理税务。仅于所属口岸地方稽察。恐尚未能周到。仍著步军统领、五城御史、于各门禁严密访查。一有缉获。即当按律惩治。并将其烟物毁弃。至闽粤出产之地。并著该督抚关差查禁。断其来源。毋得视为具文。任其偷漏。　　

○谕军机大臣等、吴璥等奏趱办三铺缺口情形一摺。此次该工坐蛰过水。既无风雨。又非汛涨。吴璥等曾疑有盗决情事。本日摺内何以并无一字提及。今三铺缺口既易施工。则日前之漫溢。自系有人偷穵。此而不严密查办。将来大汛经临。设有奸人亦欲生工牟利。所关匪细。著吴璥等详悉访察。据实奏闻。不可稍有回护。又另摺奏查明另案新生埽工实在情形。河工修防事宜。每年于岁修之外。又有抢修。并准增例价开报。如果认真经理。则另案工程、自应日少一日。何以年来未见大减。恐承办工员、不免有浮冒之处。仍著查照工部奏定章程。将新旧埽工起止段落。划清界限。并严饬工员各发天良。于岁抢修各工核实办理。毋任稍有偷减。傥现在修防未经报明淤闭之工。旋因旧埽空虚、沉陷蛰塌、另案奏报者。即将所需银两。著落该道厅等官分别赔缴。庶工员等无从影射滋敝□大。　　

○调安徽巡抚董教增、为陕西巡抚。以浙江布政使广厚、为安徽巡抚。江苏按察使穆克登布、为浙江布政使。湖南岳常澧道灵保、为江苏按察使。　　

○予陕西阵亡兵丁王伏才等七名、赏恤如例。　　

○旌表抚恤孤贫浙江诸暨县监生应荣、如例。　　

○旌表守正捐躯河南汝阳县民刘汉山妻周氏。　　

○丁巳。上幸圆明园。　　

○刑部奏审明漋喜□□客死伊父畏罪自尽一案。得上□日、此案漋喜□□客死伊父佳浑之处。虽无生供可据。而讯据院邻各供、及该指挥勘验情形。案证确凿。其为漋喜□□客死、毫无疑义。该犯已幸逃显戮。仍著戮尸示众。惟上年十二月初八日不见佳浑之后。若该旗参佐领及时即至其家。详加查察。便可得该犯逆伦罪状。何以直至该犯漋喜畏罪自戕后。于本年二月初十日。经该指挥前往勘验。在木柜内搜出佳浑尸躯。始得究讯确情。该旗参佐领疏率之咎。实无可辞。该部仅请察议。尚觉稍轻。所有此案失察之该旗参佐领、著内务府查取职名交部议处。嗣后各旗人遇有报逃之案。该管参佐领即至其家查明。及时呈报。毋得稍有稽延。致干咎戾。　　

○己未。谕内阁、朕恭阅世宗宪皇帝实录。内载雍正五年谕各都统等、以八旗人员。乃国家根本。养育教诲不可少懈。佐领者、乃统辖一佐领之人。俾佐领下人等、皆不失生计。不染恶习。养之教之。使趋于善。尔等宜为国家宣力。正己率物。奖劝惩戒。勉习文武之业。钦此。仰见我皇祖训勉周详、乐育八旗人材至意。当时风俗人心。尚属淳朴。犹恐渐染浇漓。不习于善。特命管旗各员勤加劝惩。迄今又将百年。八旗子弟。大半沾染习俗。而该管官又不实心化导。随时约束。将何以使之迁善远过、渐返敦庞乎。八旗满洲一佐领下。多不及数百人。户不过数十家。其居址虽不尽毗连里巷。而散处较远者。亦祇在数十里之内。该都统副都统犹如外省督抚。参佐领犹如两司道府。骁骑校犹如州县。试思州县所辖地方辽阔。户口繁多。尚应周察无遗。岂一佐领下人。转难管辖。惟在该管官平时留心稽考。孰为安分守法。有志向上。孰为不守正业。怙恶不悛。申详参领都统、分别劝惩。则善者益乐为善。即不肖之徒、亦知惧而不敢为非矣。至于参佐领骁骑校、如果实力奉行。著有成效。该都统等亦当酌量保荐。予以优奖。如有怠职者。即据实参处。毋稍回护。庶旗人等共相警劝。渐摩向善。蒸蒸日上。朕实有厚望焉。将此通谕八旗知之。　　

○命嗣后内阁票拟本章、遇有因疯杀死人命之案。除一命二命者、仍照向例票拟九卿议奏外。如系三命以上。止票写斩决斩候二签进呈。　　

○旌表守正捐躯福建永春州民杨于妻徐氏。　　

○庚申。谕内阁、据庆怡等奏、请将察哈尔塔勒圭等处开垦地租、作为每年正额徵收等因请上□日一摺。察哈尔牧场地方。开垦本干例禁。令巴尔桑阿等胆敢募民开垦。不但有碍牧场。日久必致缺乏牧马地方。殊属不成事体。巴尔桑阿、松龄、承续、舒恒、塔尔巴、均著交部分别议处。其越境开垦之闲散萨恰等、著交部治罪。除将已垦地亩每年作为正额升科外。仍著该地方官察哈尔总管等、随时亲往严查。永远禁止。不许私垦。嗣后如有私垦。该地方官不行亲往驱逐。一经查出。定行治罪。　　

○旌表守正捐躯直隶威县民张三妻刘氏。山东昌乐县民李宣女李氏。　　

○辛酉。上诣时应宫拈香。还宫。　　

○谕军机大臣等、据蕴端、多尔济等奏、伊等在恰克图交界、会见俄罗斯固毕尔纳托尔、据云俄罗斯人等欲遣使纳贡、仍请答使、伊等已置之不问、蕴端多尔济即回库伦等语。俄罗斯人等性情诡诈。不可深信。是以节次降上□日、令蕴端多尔济等、于遣使之事断不可俯就。今阅蕴端多尔济等所奏。会见俄罗斯固毕尔纳托尔情形。不特现在暂不遣使。仍希冀天朝先遣使臣前往。此事断不可行。蕴端多尔济等既已置之不问。自应听伊等如何呈请。至此时固毕尔纳托尔、若遣人探问蕴端多尔济等、即云尔俄罗斯国若遣使纳贡。尽可呈请大部转奏。大皇帝亦必恩准。不惟来使往返妥为照料。中国亦必格外俯赐尔来使佳品。今来会时甚属恭顺。尔使臣入京瞻觐。自必尤为恭顺。尔使臣至库伦时、亦不筵宴。亦不令行三跪九叩谢恩礼。尔等若不遣使呈请。我等不敢冒昧具奏。俄罗斯等若言及天朝遣使赴该国之事。蕴端多尔济即云天朝入觐纳贡属国甚多。从无遣使赴外国之例。此等边疆之事。王大臣等断不敢渎请。如此晓示径行驳饬。俄罗斯等如果恭顺呈请纳贡遣使入觐。蕴端多尔济等一面斟酌具奏。一面仍遵前上□日办理。傥呈请文内仍有答使之语。即以不敢具奏饬驳。再行奏闻。断不可令其遣使也。将此谕令知之。　　

○理藩院尚书博兴、因病解任。以正红旗汉军都统佛尔卿额、为理藩院尚书。　　

○以乌里雅苏台将军观明、兼正白旗汉军都统。　　

○旌表守正捐躯四川名山县民郑守学妻闵氏。　　

○壬戌。谕内阁、御史周钺奏请豫禁践踏御道一摺。实属无谓。朕岁举巡行。典礼攸关。地方官修除桥道。以备跸路经临。该督派委文武员弁昼夜看守。届期朕又特派大员分段巡查。并于上年添派虎枪处官兵随同管理。如有践踏御道者。自必严拏惩办。但道路宽狭不一。宽展处所。可备副道。以便车马经行。其狭隘处所。如白河涧青石梁等处、向无副道。是以于车马过后。临时抢修。若扈从官员人等先期不准一人行走。则应赴前营豫备执事官。势必至于贻误。该御史从未随围。于差次情形未能深悉。且所言本系现行事例。毋庸申禁。原摺著掷还。近来各御史条奏。非摭拾陈言。即纷更旧例。于国计民生有何裨益。朕非不采纳群言。但欲期实效耳。　　

○又谕、刑部奏黑龙江将军及江苏山西广西各巡抚造报已未到配并到配已逾十年军流等罪官犯、将应否准减、摘叙案由开单请上□日一摺。朕详加披览。爱星阿一犯、前于该佐领妄拏探亲迷路之哈萨克岳罗拜、诬指为贼。该革员令已革主事吉勒通阿刑讯。致岳罗拜受刑诬认。尚无授意情事。且该革员曾经效力戎行。著有微劳。叶金标一犯、前带兵防守海边汛地。被贼抢去炮位。仓猝不及抵御。该革弁因此受伤落海。凫水得生。陈添柱、王万春、胡大雄、倪振先、沙文秀、钱开云、黄智林、杨秀成、周荣贵、九犯、前于洋面盗匪掳劫商船。失于防守。该革弁等均系陆路。其咎止于疏防。业经发遣军台。已足蔽辜。黄辅陇一犯、因地保吴章贵欲索诈僧人光辉、从恿拏究。吴章贵逼令光辉出银免究。致光辉情急自伤咽喉。业经调治平复。该革员并未得赃。到配已逾十年。萧明高、赵起凤、二犯、因外委林安邦被贼匪焚劫所管汛地内炮位房屋。该革员等究系兼辖。且到配后亦均逾十年。以上各犯、情节尚有可原。均著准其援减。余俱不准援减。　　

○旌表守正捐躯广东龙门县民洪欣才妻张氏。　　

○癸亥。上耕耤。诣先农坛行礼。更服至耤田所。躬耕三推。复加一推。御观耕台。命怡亲王奕勋、庆郡王永璘、荣郡王绵亿、各五推。吏部右侍郎荣麟、户部右侍郎桂芳、礼部左侍郎秀宁、兵部右侍郎成书、刑部右侍郎景禄、工部右侍郎顾德庆、都察院左副都御史润祥、通政使司参议康纶钧、大理寺卿曹师曾、各九推。毕。顺天府府尹率农夫终亩。赏赉农夫耆老如例。　　

○幸圆明园。　　

○旌表守正捐躯直隶冀州民魏良善妻张氏。　　

○甲子。上启銮。恭谒东陵。　　

○调镶蓝旗蒙古副都统玉衡、为吉林副都统。以塔尔巴哈台参赞大臣祥保、为镶蓝旗蒙古副都统。　　

○免跸路经过地方本年额赋十分之三。　　

○是日。驻跸汤山行宫。　　

○乙丑。孝贤纯皇后忌辰。遣官祭裕陵。　　

○是日。驻跸三家店行宫。　　

○丙寅。谕内阁、温承惠奏原任知县丁攀龙徐润二员、在直有年、于地方工程情形、均所熟悉、现有降调处分、恳请捐复留直一摺。丁攀龙、徐润、俱著加恩准其捐复原官。留于直省差委。俟有相当缺出。酌量补用。又另片奏原任知府苏勒通阿、因公降调、该员老成端谨、熟谙河工地方、恳请留直以同知通判补用等语。苏勒通阿系部议降四级调用之员。例应赴部候选。但朕闻其居官尚好。素有清声。现在若令归部选用。应归入降四级班次。且一时亦未能得缺。著加恩改为降三级。留于直隶遇有相当之通判缺出。即予奏补。　　

○兵部奏拏获偷窃稿案书吏请交刑部一摺。得上□日、此案书吏钱秉初、辄敢将兵部远年稿案私卖钱文。铺户刘姓、收买衙门稿案作为废纸。均属藐法。著交刑部审拟具奏。其起出吏部稿案。并交吏部查明一并归案办理。兵部堂司各官自请处分。著照所请交部分别察议。至各衙门稿案均关紧要。该书吏等敢于偷窃售卖。或另有作敝□大营私、意图销毁情事。亦未可知。著通饬各衙门一体留心检查。妥为防范。并著步军统领衙门随时饬缉。一面出示晓谕各铺户等、如遇有售卖稿案者。立即呈首到官。必当官给赏钱。以示奖励。伊等知售卖废纸。所获有限。而一经首缴之后。获利转多。自不肯私自收买。以致获罪。而书吏等亦必知畏惧敛迹矣。　　

○是日。驻跸大新庄行宫。　　

○丁卯。驻跸白涧行宫。　　

○戊辰。驻跸隆福寺行宫。　　

</div>
    <div class="pagination">
<a href="清实录嘉庆朝实录_page297.html">上一页</a><span>...</span><a href="清实录嘉庆朝实录_page293.html">293</a><a href="清实录嘉庆朝实录_page294.html">294</a><a href="清实录嘉庆朝实录_page295.html">295</a><a href="清实录嘉庆朝实录_page296.html">296</a><a href="清实录嘉庆朝实录_page297.html">297</a><span class="current-page">298</span><a href="清实录嘉庆朝实录_page299.html">299</a><a href="清实录嘉庆朝实录_page300.html">300</a><a href="清实录嘉庆朝实录_page301.html">301</a><a href="清实录嘉庆朝实录_page302.html">302</a><a href="清实录嘉庆朝实录_page303.html">303</a><span>...</span><a href="清实录嘉庆朝实录_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
