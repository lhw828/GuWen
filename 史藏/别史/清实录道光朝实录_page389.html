<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 389 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 389 页/共 848 页</h1>
    <div class="content">
○予广东出洋淹毙总兵官黄建功、祭葬恤荫。　　

○旌表守正捐躯山东兰山县民李景春妻张氏。　　

○除直隶承德府水冲地四十三亩有奇额赋。　　

○辛未。上御洞明堂。勾到河南、山西、情实罪犯。停决河南斩犯七人。绞犯六人。山西斩犯五人。绞犯六人。余六十八人予勾。　　

○谕内阁、特登额奏、偷牲案内逸犯、尚有一名未获、请将革弁治罪一摺。此案续获之聂俊恒即聂得忠、聂三即聂得旺、小张三等三名。均系听从袁九、张三、擅入风水禁地偷打牲畜之犯。著即解交刑部审办。其逸犯张凉儿、限满未获。著再勒限一个月。饬令已革千总王匀、已革外委高登举、赶紧侦缉务获。归案究办。傥仍逾限不获。从重治罪。不能再邀宽贷。　　

○谕军机大臣等、据张井奏、桃南厅属奸民穵堤一案。先经拏获从犯孙在山、讯出陈端、陈堂等、有聚众穵堤情事。嗣访闻该厅龙窝汛千总沉得功、与陈端系儿女姻亲。沉得功与陈端等、均有湖地被淹。难保无知情故纵等语。此案陈端等聚众穵堤、本为放淤而起。沉得功既与陈端至戚。又同一被水情形。或竟知情同谋。均未可定。且桃南营效用百总、多系本地民人。何竟毫无闻见。著穆彰阿会同陶澍、提该革弁严行审讯。并严拏陈端陈堂等务获。从重究办。总期水落石出。毋枉毋纵。将此谕令知之。　　

○广州汉军副都统阔淩阿、以衰老休致。调山海关副都统左廷桐、为广州汉军副都统。正红旗汉军副都统张仙保、为山海关副都统。以伊犁参赞大臣常德、为正红旗汉军副都统。　　

○命工部左侍郎恩铭、教习庶吉士。　　

○裁南河清江闸闸官、丹徒县如皋县兴化县县丞、四缺。从河道总督张井请也。　　

○湖南逆猺赵幅金、赵幅银、赵金旺、李德明、邓庭兴、伏诛。　　

○壬申。孝敬宪皇后忌辰。遣官祭泰陵。　　

○谕内阁、玉麟等奏、拏获偷盗驼马之哈萨克贼犯、审明照例办理一摺。哈萨克拜他纳、额里克拜、胆敢起意纠合卓勒多、拜卓勒岱、拜比特、潜入卡伦开齐。偷盗驼马。情殊可恶。经玉麟等审明后、即将正贼拜他纳、额里克拜、正法。将从贼卓勒多、拜卓勒岱、拜比特、拟发烟瘴。所办甚是。甚鄂尔果准等卡伦之满洲佐领苏扬阿、虽遗漏贼犯来踪。而查出去迹。即带兵丁迅速追至哈萨克游牧地方。将哈萨克贼犯五名、并所盗马五十八匹、驼六只、全行拏获。著准其功过相抵。　　

○又谕、前据兵部议奏、伊犁领队大臣西朗阿等出巡被抢一案。请将西朗阿等、降一级留任。勒尔经额等、降二级调用。本日又据玉麟等奏、西朗阿、湍多布、因轻听谣言。未候差探确信。遽令驼载先行。以致仓猝遇贼等语。该大臣等出卡巡边。如果排队前进。全师启行。自不致有疏失。乃率令驼载先发。至次日始拔营继进。推原失事之由。是西朗阿等二人。较该佐领等之咎为重。西朗阿、湍多布、著改为降二级调用。不准抵销。俟差竣回京之日。照例办理。惠远城佐领勒尔经额、防御托克托布、巴燕岱防御察隆阿、索伦佐领讷莫辙、察哈尔佐领巴图巴拜、均著加恩改为降一级留任。不准抵销。　　

○谕军机大臣等、玉麟等奏、查询探信兵丁情形、檄该领队等带兵回城、并设法缉贼一摺。所议是。领队大臣西朗阿、湍多布、行抵吹河地方。听信谣言。未候差探兵丁确信。遽令驼载先行。随后拔营。以致仓猝遇贼。夤夜抢掠。今卡外俱指肆劫之贼。为恰帕拉什等处之哈萨克。该官兵所见、并无霍罕一人。其非胡什伯克所使、毫无疑窦。是前此哈什塔克之被劫。竟系西朗阿等轻听谣言。率令驼载先行。以致夤夜被劫。其咎较佐领勒尔经额等为重。本日兵部奏议处该领队等。已明降谕旨。将西朗阿等降二级调用。俟差竣回京之日。照例办理。至未回之兵丁驼夫。现已查获数名。又经附近哈萨克收留接济衣食护送来城数名。其未获兵丁三名。驼夫七名。或竟系伤毙。著仍伤寻觅。务得实在下落。该领队等巡边时、所见布噜特、哈萨克、均属恭顺。乃自吹旋途。该哈萨克等竟敢肆行抢劫。罪不容诛。自应严缉务获。惟现在恰帕拉什等部落、因畏官兵剿洗。均已远徙。若派兵缉捕。转致惊扰附近哈萨克。自应设法密谕平时恭顺之哈萨克布噜特等、令将抢劫贼犯、查明缚献。以伸国法。至领队大臣、管带官兵巡布噜特边界。系属节年成例。皮斯格克地方写远。我兵巡边不到已三十余年。此次系查霍罕所筑土堡。所以远行查至吹河。明年仍须巡边。若又遇贼劫。岂不大损国威。成何事体。著玉麟等妥议、明年巡边应查至何处为止。并将该领队等巡边、应如何加意防范。妥议章程具奏。将此谕令知之。　　

○命哈密办事大臣赛尚阿、留京。调乌什办事大臣萨迎阿、为哈密办事大臣。以巴里坤领队大臣兴德、为乌什办事大臣。　　

○礼部议准、江西巡抚周之琦疏报、采访永新县贞节妇女谢刘氏等七百八十一口。请建总坊旌表。从之。　　

○癸酉。上诣绮春园问皇太后安。　　

○御洞明堂。勾到山东、直隶、热河、情实罪犯。停决山东斩犯四人。绞犯四人。直隶斩犯一人。绞犯二人。热河斩犯二人。绞犯一人余七十三人予勾。　　

○以镶蓝旗蒙古副都统关福、为巴里坤领队大臣。正蓝旗满洲副都统巴哈布、署镶蓝旗蒙古副都统。　　

○移江苏沭阳县钱家集县丞、驻高流镇、改铸兼管盐捕水利条记。增设兵十二名。从巡抚林则徐请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。闰九月。甲戌朔。谕军机大臣等、林则徐奏、拏获穵堤重犯一摺。桃南厅属奸民聚众穵堤。现据林则徐奏称、已将赵步堂、刘开成、海金周、并海金周之子海东楼、陆续拏获。并获到供出之犯证十余名。著穆彰阿等严行审讯。务得确情。分别究办。此外有无知情同谋之人。著向该犯等根究。设法缉拏。毋许一名漏网。至陈端、陈堂、陈光南三名。尤为案中要犯。著按名拏获。归案审办。不得稍有疏纵。将此各谕令知之。　　

○铸给长芦张湾驿盐巡检印信。从盐致钟灵请也。　　

○除陕西盩厔县水冲八旗马厂余地十一顷九十八亩有奇额赋。　　

○乙亥。谕内阁、朕恭阅雍正十一年十一月二十二日皇曾祖世宗宪皇帝实录。内载谕内阁、年来江南河工。因总河诸臣经画有方。调度得宜。是以湖河奠定民庆安澜。但河防关系重大。将来河务。必得通晓熟练之人。遵循分理。斯克继前功。而全河形热。非平日讲求。亲身阅历。必不能胸有成算。洞晓机宜。即修防堵筑、以及估工查料等事。亦非经练熟谙。备悉利弊。必不能随时损益。有裨工程。是通晓河务之员。不可不豫为储备也。著每年在各部院拣选紧能勒慎司官二员。带领引见派往南河学习河务。酌量委办估工查料等事以二年为期。出具考语。咨回本任。如有操守才具实堪任用者。即行保奏留工。酌量题补。其不堪学习者。不必拘定二年。于试用数月后。即咨回原任。另行派员前往学习。如此数年后。通晓熟练者自不乏员。于河工诸务大有裨益矣。钦此。圣训煌煌。原为慎重河防起见。平日选材分理。期于将来河务得人。所以练习贤员克继前功者。意至深远。朕思内阁翰詹六部各衙门中、不乏才具出众之员。而河务既未身亲。一切修防事宜。断难熟练。骤膺重任。办理未必得宜。若先经阅历。则诸务谙悉。即属中材。亦能学习。是于河防大有裨益。著检查旧案。当时行之几年。何时停止。其现在可否循照旧章拣员派往之处。著大学士会同军机大臣妥议具奏。　　

○又谕、琦善奏、查明天津海口无庸复设水师一摺。天津水师。自雍正三年至今。议设议裁。已非一次。前经降旨著琦善察看情形。妥议具奏。兹据查明天津地处海之西隅。与山东登州、奉天锦州、遥相拱卫。沙线分歧。非熟习海径者。无由曲折而至。且海口二十里外。有拦港沙一道。延袤宽广。融结天成。俨若海河外卫。该处总兵驻劄处所。距海口甚近。控驭既便。声势相通。陆路营伍。即足以资捍卫。所有天津水师。著毋庸复设。以节糜费。惟海疆既藉绿营为保障。弁兵技艺。必须训练娴熟。方成劲旅。著琦善督率镇将认真操演。毋令稍有废弛。　　

○又谕、前据御史周彦奏、户工两局兑收滇铜。请嗣后认真挑拣。遇有铁砂低潮。即将余铜抽换抵补。如无余铜之运。驳回另解。不准将挑退低铜在京煎炼。当降旨交该部妥议具奏。兹据奏称、京铜之有无低潮。全系厂地之煎炼。若俟运京之后。始行挑拣驳换。是厂员转得卸责。未免使运员有所藉口。且以余铜抵换低铜。事涉偏枯。恐炉匠人等有刁难勒掯情弊。前于嘉庆年间。曾经奏明停止有案。至招商煎炼低铜。应需火工银两。历系奏明先行由部借支。行文该省照数追缴。并非商人垫办。该御史申明旧例。自为因公杜弊起见。然尚非拔本塞源之要。此时均无庸遽议纷更。惟事关鼓铸。自应严申考成。以重钱法。著云贵总督、云南巡抚、将嗣后应办京铜。严饬经管厂员、加工提炼。不得以矿质衰薄薪炭昂贵为词。任听炉丁率以低潮充数。并饬泸店及承运各员认真挑拣。毋许含混接收。总期铜色在八成以上。方准起解。傥仍有低潮搀杂。经部局挑出。即将承办各员一并照例严参示惩。并饬该监督等验明成色合例。方准兑收。不得任听炉头等含混验收。致滋弊端。其业经起解在途、以及现在到京各运。事在此次奏案以前。著责成户工两局监督于交收之时、逐细辨认。如有铁沙潮铜。另行挑出贮库。俟积有成数。仍照向例办理。至运员在途。难保不偷换铜斤。得价售卖。历来虽无其事。然亦不可不防其渐。著直省各督抚、督饬藩臬大员。凡遇铜船过境。务饬地方文武员弁实力巡查。悉心防护。毋任瞻徇玩视。致滋流弊。一俟铜运到京。著户工两部满汉侍郎同往验明成色。如果一律纯净。方准兑收。傥监督及炉匠人等有高下其手、刁难勒掯情弊。或有成色低潮将就兑收者。一经查出。即著奏参惩办。　　

○丙子。谕内阁、前据那清安等奏参、该旗官卷送考册籍错误。请将佐领参领议处。当降旨将嗣后例编官卷。应如何详慎稽查。不致列入民卷。并送考册籍。不致遗漏错误之处。交礼部妥议具奏。兹据查明覆奏、顺天府历届乡试试卷。均系照例办理。立法本极详备。此次错误。实由该旗送考册籍。漏填官卷。以致误入民卷取中。嗣后旗人应文乡试者。著各该旗照例将应编官卷各生履历。详细造册。一面咨送顺天府办理试卷。一面咨送礼部以备查核。其参佐领等官承办造册。与外省事同一律。嗣后各该旗遇有应编官卷。由本家呈报佐领。由参领详加查核。迨册送顺天府后。其试卷应注明官字。如有混入民卷取中者。比照各省办理官卷朦混出结、及朦混造册各员处分例。查系本家漏报。将本官革职本生黜革查系佐领漏报。将该佐领降二级调用。并将不行详查之参领降一级调用。如墨卷本有官字。朱卷漏印官字戳记。将承办之员降一级调用。均著照所议办理。其各该旗都统副都统于参佐领办理送考册籍。均有稽查之责。傥例编官卷遗漏错误。俱有应得处分。嗣后应如何处分之处。仍著礼部议奏。　　

○谕军机大臣等、前据敬徵等奏、请将实华峪各处房间木植。拆卸备用。当降旨交祥端等敬谨办理。兹据奏称、分别暂留拆卸。开单呈览。其拆卸木植。著敬徵等于运到时选择备用。将此各谕令知之。　　

○又谕、祥端等奏、核议拆卸宝华峪东西朝房等工。并恭备祭祀事宜各章程。览奏均悉所有应行拆卸。应行暂留。俱著照所议办理。现在吉地业已移建。将来应于龙泉峪添设官员兵丁。此时宝华峪各该衙门官员及兵丁等、俱著酌量分别减撤补用。其所出各缺。即可毋庸另补。总期裁减以节糜费。将此各谕令知之。　　

○又谕、据吴邦庆奏、东省微山湖水异涨。减水各路。久经全启。仍属有长无消。请启放蔺家山坝以资分洩等语。蔺家山坝。道光二年经江南山东两省会奏、此后如遇微湖盛涨。一面咨明江省。即委员前往挑启。现在湖水截至九月二十一日。已积长至一丈八尺九寸五分。如遇西风则石工险危。东风则土干汕刷。处处堪虞。著陶澍等勘办。如近日湖水仍未消动。应否赶启蔺坝以洩盛涨。于两省运道民生。有无裨益。体察情形。相机妥办。是为切要将此各谕令知之。　　

○又谕、吴邦庆奏称、拟于今冬明春将工程次第办理。就一年用项而论。银数不免稍多等语。国家经费有常。以河工岁修等项支用业已不赀原期保护安澜。即费用亦所勿吝。兹据该河督奏称、堤滩紧要。拟俟各厅汛绘图呈送后、将各工程于今冬明春次第办理。所用银数不免稍多。该河督身任河防。自宜经画周详。修理各工。如果隐患自此渐消。岁修自此渐省。著有成效。斯为办理得宜。断不可以曾经奏请为词。致糜帑项。务于慎重河防之中。寓撙节经费之意。傥将来工无实效。帑致虚糜。惟该河督是问。懔之慎之。将此谕令知之。　　

○河东河道总督吴邦庆奏报秋汛安澜。命诣河神庙祀谢。并下部议叙。出力员弁。升叙有差。　　

○旌表守正捐躯湖北安陆县民周家瑞妻蒋氏。　　

○戊寅。谕内阁、朱士彦等覆奏勘估工程一摺。盛京清宁宫一座五间头停渗漏。西次间西缝柁头曹□少朽。明间并西次间前廊露明金柱三根曹□少朽。又西次间西缝后檐柱一根榫窌闪伤。前后露明檐柱歪闪。地脚沉陷。应行挑换梁柱拆盖修理。大清门一座五间。前后檐柱歪闪。地脚沉陷。檐金二步架头停俱有渗漏情形。应行拆修。前后廊揭□□瓦。头停挑换枋桁。添换椽望。一律油饰见新。著工部将该尚书等勘估应修各工细册。核算钱粮。奏明敬谨办理。并著该将军即行委员采办大木。以应工需。其不露明处所。如将来拆卸后续有情形。由承修大臣奏明核办。　　

○安徽巡抚邓廷桢奏、颍州、凤阳、庐州等府及六安州等处有匪徒专习火器。名为枪手。纠殴者必雇为保护。因此火器伤人之案。层见叠出。嗣后此等命案。请照旧例从重问拟。枪手受雇。应照自号教师例。杖一百流三千里。虽未受雇而学习已成者。应杖一百徒三年。又颍州府凶徒。结夥伤人。如有枪手。应照旧例加重。三人以上者。发极边烟瘴充军。十人以上者。发新疆给官兵为奴。下部议。寻议该抚酌定各条。系为因时惩创起见。应如所议办理。惟回民结夥。与颍匪情罪相同。亦应一律加等问拟。嗣后安徽省回民结夥斗殴。除罪在满徒以下、仍按本例从重定拟外。如结夥罪应拟军。即将该抢手加等问拟。发往云贵两广极边烟瘴充军。到配加枷号三个月。以示惩儆。从之。　　

○举行本年军政。乌噜木齐等处卓异官二员。年老官一员。分别议叙处分如例。年逾六十官四十员。精力未衰。命留任。　　

○己卯。谕军机大臣等、本日据张井由驿驰奏、于家湾缺口黄水入湖之处。前经奏明堤南湖内、及缺口上下十余里外。即系清水。计其沙淤不出三四十里滩地之内。现又坐船探量。仍与前次相仿。查看于家湾口门顺长至外南厅兵二堡、水色黄浊。以下至吴城六堡、水色淡黄。六堡至里河之束清坝、则全系清水。毫无淤垫情形。是黄水虽系入湖。断不能入运。本年回空固可畅行。即来年重运。亦决不致阻滞。回空船只。随到随渡。截至九月三十日止。已入御黄坝南下。计船七百二十二只等语。前因御史鲍文淳奏、南河入湖恐妨运道。又据宗人府府丞潘锡恩奏、全黄入湖请急筹补救以利新漕。节经降旨令穆彰阿等将陈奏各条妥筹会议具奏。兹张井查明、于家湾缺口黄水入湖。计其沙淤不出三四十里滩地之内。至束清坝则全系清水。毫无淤垫。是黄水入湖。竟不入运。回空已畅行七百二十二只之多。以可转败为功。来年重运尚无阻滞之患。惟回空全竣。堵筑于家湾口门合龙后。其御黄坝是否可以不堵。竟复旧规。抑或尚须暂堵。明年重运到浦时。仍用倒塘灌运旧法。著穆彰阿会同陶澍、张井、体察现在水势情形。仍遵前旨、详细查明妥筹会议。据实覆奏。总期加意熟筹。于慎重河防之中。无误来年重运。方为至善。傥来年重运竟有阻滞。朕惟该河督是问。将此各谕令知之。　　

○庚辰。上诣绮春园问皇太后安。　　

○谕内阁、前据恩铭奏、拾获御史舒德书信。本与匿名揭帖无异因案关职官得赃。当派富俊、昇寅、申启贤、提集人证严讯。传到该御史面询、坚称并无其事。即笔迹亦迥不相同。其书内胪列赃款。经富俊等确切讯究。委系毫无实据。凭空捏造。意图挟制。险恶已极。著步军统领顺天府五城访拏假名投书要犯。从重治罪。刑部办理此案。尚无轻纵情弊。除王锐、高七、讯系无辜应行省释外。张铭、杨和中、张二格子、俱著交刑部分别监禁待质。其未获之张英、萧文昇、王瑞三犯。张英或潜回原籍新城县。萧文昇、王瑞、或在山东浙江逗留。均未可定。著直隶山东浙江各督抚、暨漕运总督、一体饬属严密查拏务获。解部讯办。该犯等闻拏。恐仍回京潜迹。并著步军统领顺天府五城一体查拏。其把总衔番役头目张文兴、赃款无据。惟张英等日久未获。难保无玩视包庇情弊。张文兴著摘去顶带。斥革番役头目。作为闲役。仍勒令严拏张英等犯。其顺天府五城所派缉捕人役。并著勒限严比。务获究办。勿视为海捕具文也。　　

○裁浙江绍兴府北塘通判、衢州府粮捕通判、杭州府城北务钱塘县西溪务税课大使、湖州府绍兴府司狱、象山县赵岙巡检、建德县县丞八缺。从巡抚富呢扬阿请也。　　

○缓徵河南祥符、陈留、杞、睢、太康、五州县被水村庄新旧额赋。给祥符、陈留、杞、睢、四州县灾民一月口粮。　　

○抚恤琉球国遭风难夷如例。　　

○辛巳。上御洞明堂。勾到新疆云南贵州广东广西情实罪犯。停决新疆绞犯一人。云南斩犯二人。贵州斩犯二人。绞犯二人。广东斩犯一人。绞纪一人。广西斩犯二人。余七十八人予勾。　　

○除直隶迁安县水冲官地一顷十亩有奇额赋。　　

○壬午。上御阅武楼。阅宗室挑选侍卫马步射。翼日如之。　　

○癸未。礼部奏、十月初十日皇太后圣寿节应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

</div>
    <div class="pagination">
<a href="清实录道光朝实录_page388.html">上一页</a><span>...</span><a href="清实录道光朝实录_page384.html">384</a><a href="清实录道光朝实录_page385.html">385</a><a href="清实录道光朝实录_page386.html">386</a><a href="清实录道光朝实录_page387.html">387</a><a href="清实录道光朝实录_page388.html">388</a><span class="current-page">389</span><a href="清实录道光朝实录_page390.html">390</a><a href="清实录道光朝实录_page391.html">391</a><a href="清实录道光朝实录_page392.html">392</a><a href="清实录道光朝实录_page393.html">393</a><a href="清实录道光朝实录_page394.html">394</a><span>...</span><a href="清实录道光朝实录_page390.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
