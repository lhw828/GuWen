<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 120 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 120 页/共 242 页</h1>
    <div class="content">
○乙丑。允吏部议、各衙门通事、外郎俱以州县佐贰考用。　　

○丙寅。以尊上懿靖大贵妃、康惠淑妃尊号、祭告太庙、遣内大臣伯索尼行礼。　　

○升兵部左侍郎李化熙、为刑部尚书　　

○以接济辰州军需功。升湖北道佥事刘昇祚为参议。　　

○授辅国公翁古、宗室喇笃祜、为镇国公。巴喀、为三等辅国将军。　　

○丁卯。上诣懿靖大贵妃、康惠淑妃两宫、奉册上尊号、行礼。懿靖大贵妃册文曰。赞坤针而敷教懋德惟勤。景徽范以致隆令名有淑。式循彝宪。启举上仪。皇考大贵妃、赋性柔嘉。秉躬淑善。慎威仪而有节、先皇资翼佐之贤。修苹藻而克偕后宫著肃雍之誉。体既符于巽顺、位宜跻于崇高。匪晋嘉称、曷扬媺行。谨以金册、尊为皇考懿靖大贵妃、昌龄弥茂、宣内则之夙娴戬谷方来、睹履祥之叶吉。谨言。康惠淑妃册文曰。柔嘉维则、赞襄彰坤教之隆。义问攸崇、典册展懿亲之奉。庆谐宫壸。礼具彝章。皇考淑妃秉德安贞。持身恭慎珩璜中节、著昧旦之良规。图史端仪、佐承乾之令矩。既行臻于备美、宜颂协于臧嘉。爰晋荣称、用昭徽范。谨以金册尊为皇考康惠淑妃、庆从善积式凝康豫之祥。位以德升、弥笃显融之祜谨言。　　

○戊辰。以二太妃尊号礼成。上御太和殿诸王群臣、行庆贺礼。　　

○大学士范文程等奏言、各直省钱粮每年缺额至四百余万。赋亏饷诎、急宜筹画。谨陈兴屯四事。一、兴屯宜选举得人。一、开垦宜收获如法。一、积贮宜转运有方。一、责成宜赏罚必信。得上□日此所奏甚是。著议政诸王、及大臣等会议具奏。　　

○定诸王以下、公以上。至御前、及进午门随从护卫员数。叔和硕郑亲王进午门、随从十员。至御前、止许随从二员。和硕亲王进午门、随从六员。世子多罗郡王进午门、随从五员。多罗贝勒进午门、随从四员。固山贝子进午门、随从三员。公进午门、随从二员至御前、止许各随从一员。凡元旦及万寿节、赴宴、随从护卫人员俱令随坐于后。　　

○定固伦公主和硕福金以下、一品命妇以上、进大内随从人数。凡元旦、冬至。皇太后圣寿节、皇后千秋节固伦公主、和硕福金以下、行庆贺礼各具礼服。照定例、各乘轿车。并设仪仗。其仪仗、止于紫禁城外。照原定处下轿车。固伦公主、叔和硕郑亲王、和硕福金、各随从五人。和硕公主、和硕福金、世子福金、和硕格格、各随从四人。多罗福金、多罗格格、各随从三人。多罗贝勒福金、多罗贝勒女、多罗格格、各随从二人。固山福金、固山格格、公夫人、及公女以下固山额真、尚书、精奇尼哈番命妇以上、各随从一人。俱候上□日入朝。　　

大清世祖体天隆运定统建极英睿钦文显武大德弘功至仁纯孝章皇帝实录卷之六十九



大清世祖体天隆运定统建极英睿钦文显武大德弘功至仁纯孝章皇帝实录卷之七十　　

顺治九年。壬辰。十一月。己巳朔。　　

○庚午。命固山额真卓罗、为靖南将军。同固山额真蓝拜等、统官兵征广东未定州县。赐之敕曰。今逆贼侵犯广西以尔卓罗为靖南将军。同蓝拜总统官兵。前赴广东平南王尚可喜、靖南王耿继茂处。广西逆贼傥延扰广东。尔等与二王计议、相机巢□刀除。若贼不入广东。尔等即与二王、将本省未定府州县、相机平定。凡事与梅勒章京等会议而行。毋谓自知、不听人言。毋谓兵强、轻视逆寇。仍严侦探、勿致疎虞。抗拒不顺者戮之。迫而后降者诛之。有先被贼胁从、闻大兵一至、即时迎降者。俱免诛戮。如有杀贼擒贼、投诚者。仍分别升赏。务以安民为首务。须严禁兵将。申明纪律。凡归顺人民、毋得扰害。务体朕定乱安民至意。行间将领功罪、察实纪明汇奏。有犯小过者、当即处分。至于骁骑校、护军校以下、除死罪外。其余大小罪过、俱与众将商酌、径行处分。尔受兹重任。宜益竭尽忠力。勉之。钦哉。　　

○赠殉难直隶庆云县知县张必科、为山东按察使司佥事。荫一子入监读书。并予祭葬如例。　　

○壬申。大学士范文程等、以睿王时劾冯铨罢官诸臣疏入见。上语曰。朕梦列旗吹角。对天稽首。复见敌兵。射来三四矢、俱手接之。未及身。又梦天遣五人、言默助朕躬。其状悉如素识。此何兆也。范文程等解之曰。迩者命和硕敬谨亲王讨贼。想渠魁可即就擒耳。且对天稽首、天心默佑、俱大吉之徵也。上阅诸臣劾疏毕。谓文程等曰。诸臣劾冯铨、于理诚当。何为以此罢耶。文程对曰。诸臣疏劾大臣、无非为君为国。皇上当思所以爱惜之。上曰然朕将思之。遂留疏于中。　　

○复古尔布什、一等精奇尼哈番。李率泰、三等阿思哈尼哈番。　　

○癸酉。复补原任江西道监察御史张鸣骏、原官。　　

○甲戌。遣广东道试监察御史牟云龙、巡漕。　　

○乙亥。敕谕朝鲜国王李淏。礼部题奏、准镇守盛京等处昂邦章京叶克书等、咨称朝鲜国别克屯城住官金恩尚、所管沈尚义等、至正白旗包衣下采参地方。东阿西牛儿蘑山采参。被包衣下噶布拉牛录拨什库张友、拏获送审。沈尚义回称、我等原为采椵皮松子而来。看见人参、采了五根是实。同行十人。及问十人姓名。止供出八人。沈尚义已经拏获看守。礼部据此奏闻。朕思已定地界、不许擅越采捕。禁令已久。今沈尚义等、越界采参。有违定例。盗参事小、封疆事大若弗禁约。后犯必多。今差内院学士苏纳海、梅勒章京胡沙、理事官谷尔马洪等、带所获之人、赴王处、讯明定拟具奏。故谕。　　

○多罗安郡王岳乐包衣牛录下拜三之妻、以争家赀事、诉其牛录章京赛关于王。王不送部、擅行审结。事觉。罚王银一千两。　　

○丁丑。遣广东道试监察御史焦毓瑞、巡按宣大。　　

○戊寅。谕吏部、原任科道官许作梅、李森先、桑芸、向玉轩、庄宪祖数人、内系参冯铨降革者。俱著起用。若别有事故降革者。详察议奏　　

○转兵部右侍郎李元鼎为本部左侍郎。　　

○裁并直隶兴州前卫于开平卫。兴州左卫于蓟州卫。营州前卫于涿鹿卫。武清卫于通州左卫。通州卫屯地于本州左卫。　　

○以拜他喇布勒哈番格伊图、袭其父雍舜之二等阿思哈尼哈番、为一等阿思哈尼哈番、兼一拖沙喇哈番。拜他喇布勒哈番拜赛、袭其伯拜音岱之一等阿达哈哈番、为三等阿思哈尼哈番。　　

○以故二等阿达哈哈番车格度兄车楞、三等阿达哈哈番朱国弼子辅、拜他喇布勒哈番兼一拖沙喇哈番讷穆图弟俄齐尔、各袭职。　　

○叙征杭州军功。加一等阿思哈尼哈番兼一拖沙喇哈番刘之源、为三等精奇尼哈番。　　

○叙克舟山首先登城功。授张良华、为拜他喇布勒哈番、赐号巴图鲁。　　

○己卯。谕兵部、览平西王吴三桂、固山额真墨尔根侍卫李国翰捷奏。朕心嘉悦。特发内监内库衣帽马匹等物大赉行间诸臣。平西王、著赏貂帽一顶。貂袍一袭。貂褂一件。靴一双。镀金玲珑鞓带一束。镀金玲珑腰刀一口。镀金甲胄一副。镀金玲珑撒袋一副。弓矢一具。镀金玲珑鞍辔一副。马一匹。墨尔根侍卫李国翰、著赏貂帽一顶。貂袍一袭。靴一双。镀金玲珑鞓带一束。镀金玲珑腰刀一口。镀金甲胄一副。镀金玲珑撒袋一副。弓矢一具。玲珑鞍一副。马一匹。其在阵之梅勒章京、巡抚、总兵官、王标下管兵精奇尼哈番以下各官、及督守城池巡按、将发去。貂鼠狐腋蟒衣二十袭。帽二十顶。靴二十双。镀金甲胄十副。镀金甲胄十副。镀金玲珑鞓带二十副。镀金玲珑腰刀二十口。镀金玲珑撒袋十副。镀金玲珑撒袋十副。弓矢全具。皮鞍二十副。马二十匹。羊皮蟒衣三十袭。镶领缎衣五十袭。著平西王、墨尔根侍卫李国翰、酌量赏给。其在阵出力拨什库、千把总、以及兵丁、著户部发银五千两。并听平西王、墨尔根侍卫李国翰、分别酌赏。仍差侍卫二员、兵部官一员、赍送军前。以昭朕劝功至意。　　

○庚辰。宗人府奏、多罗贝勒杜尔祜、以所属三等护卫塞棱、遇其福金于道。不下马旁立。竟冲道而行。车为马镫所绊。以致倾覆。遂执塞棱、送法司审讯。及讯塞棱、实未冲道。因一时马逸。致车倾覆。杜尔祜、诬枉私执。应罚银千两。塞棱、令归本牛录、与其兄弟同处。奏入。得上□日。杜尔祜、罚银五百两。余如议。　　

○辛巳。以朱昌祚、为宗人府启心郎。岳思泰、为内翰林弘文院侍读。　　

○以镶白旗满洲通稷、为护军参领。　　

○甲申。谕喀尔喀部落土谢图汗、车臣汗、伊思丹津喇嘛等曰。尔等为四九牲畜来奏、辄言从前赏例太薄。我等再不来贡。又言逃人、有在贝子大臣讲和以前去者。有在后去者。逃人往来私行。何以称和等语。又朕曾遣使至尔处、迟至两月余。乃先令拜塔而后见尔等。种种违谬。朕故不复遣使。朕为天下主。尔乃弹丸小国之长。以方物来贡。朕酌量赏赉。即云微薄、亦宜奏请增益。乃辄言赏例如前、则九畜不贡。尔等将欲构衅乎。且尔既不归我巴林人畜。为首贝子又复不至。尚何可言。若尽还巴林人畜、为首贝子前来视同一国誓言修好。始可候上□日定夺。若不遵信誓、而为此大言。是尔等终无诚心、不愿修好也。朕荷天眷、统一四海。尔弹丸小国、偪处一方。慎勿恃道里辽远。听奸邪言词。以败和好。朕开诚相示。自古以来。曲者曲。直者直。悉听天鉴。今迩速将所有我国人畜、并额贡驼马、遣为首贝勒、贝子、大臣来觐、则已。否则后悔。自贻伊戚。于朕无预可亟详虑裁处。勿更延缓也。　　

○命诸王宗室内有孝友义顺、及守节贞烈者。宗人府核实具奏。礼部照例旌表。　　

○吏科右给事中裔介疏言、本科都给事中员缺、请停调用。照旧于左右给事中内升补。以昭画一。得上□日、吏科都给事中员缺升补、定为常例。果有为国为民。不阿不私。应格外优升者。本衙门据实保奏。候上□日调用。　　

○加兵部职方司郎中卜兆麟、太仆寺少卿。仍管职方司事。　　

○定平西王、定南王、靖南王、平南王福金、帽顶、仪仗、车、轿、俱照世子福金例。　　

○乙酉。谕礼部、明末寇陷都城。君死社稷。当时文武诸臣中、岂无一二殉君死难者。幽忠难泯。大节可风。尔部会同各部院堂官、详访确察死节职名、并实迹具奏。勿遗勿滥　　

○都察院左都御史房可壮等参奏、今日闽海之变。实闽抚张学圣、以贪秽启之。海寇虽据厦门、然波恬数载。学圣不能彰国威而布皇仁乃探彼远出。觊其厚资。率镇臣马得功、道臣黄澍、直入寇巢。席卷其所有。致寇以索取原物为名。称兵煽祸。又不闻学圣整师遏巢□刀。顾借出巡以远避。且谢事以养疴。任地方之糜烂、弭救无术。后效难期。误国酿乱。学圣之罪、安可逃哉。至按臣王应元、职任纠弹。明知抚臣之贪、而无一言上奏。亦将何以自解。下吏兵二部察议。　　

○己丑。冬至。祀天于圜丘。上亲诣行礼。　　

○遣官祭四祖陵、福陵、昭陵。　　

○庚寅。冬至节。上朝皇太后毕。御殿。诸王群臣、行庆贺礼。诸王福金、及诸大臣命妇、诣皇太后宫。行庆贺礼。　　

○湖广辰常总兵官左都督徐勇、与黔寇白文选战败。死之。　　

○辛卯。定远大将军和硕敬谨亲王尼堪、殁于阵。年四十三。追封和硕庄亲王。　　

○以军功授外藩蒙古固山额真巴朱泰、阿布泰、都尔东、达尔式、达穆、为拜他喇布勒哈番、固山额真噶尔图、那木涂、布尔特墨、布达尔、巴颜岱、噶尔玛什希布博第、耨德、吴喇泰、巴特玛达尔汉、琐诺木卫寨桑、布内、班第、梅勒章京额图拜赛摆达尔布尔噶图叶伯舒苏海、达汉特木德、色冷、伊尔登、巴达礼、阿玉锡、哈巴、诺木齐、甲喇章京吴赖、巴图、布都麻尔、邦噶特、马尼、孔科岱、巴布、为拖沙喇哈番。　　

○壬辰。日生左珥。旋生右珥。色赤黄。　　

○上召吏部尚书朱玛喇、侍郎屠赖、启心郎甯古里谕曰。铨部职司用人。凡有铨选、应用才能。今朕闻有援引亲党及纳贿营私者。此风断不可长。嗣后务矢公忠慎择才能选授使庶司百职、俱得其人。则天下之民可以无忧。朕心安而部臣亦得自慊矣。尔可传谕尔部汉尚书侍郎及理事官副理事官笔帖式哈番、郎中、员外、主事、知悉。　　

○甲午。刑科给事中赵进美奏言。明末死节诸臣蒙谕察访。异代忠魂莫不仰沾圣泽伏查顺治元二年间亦有未达天心。徒抱片节硁硁之志百折靡悔者。虽抗顺之罪、无辞斧钺。而授命之义、不忝昔贤。并祈敕部核实表彰。以作忠义。命所司议奏。　　
</div>
    <div class="pagination">
<a href="清实录顺治朝实录_page119.html">上一页</a><span>...</span><a href="清实录顺治朝实录_page115.html">115</a><a href="清实录顺治朝实录_page116.html">116</a><a href="清实录顺治朝实录_page117.html">117</a><a href="清实录顺治朝实录_page118.html">118</a><a href="清实录顺治朝实录_page119.html">119</a><span class="current-page">120</span><a href="清实录顺治朝实录_page121.html">121</a><a href="清实录顺治朝实录_page122.html">122</a><a href="清实录顺治朝实录_page123.html">123</a><a href="清实录顺治朝实录_page124.html">124</a><a href="清实录顺治朝实录_page125.html">125</a><span>...</span><a href="清实录顺治朝实录_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
