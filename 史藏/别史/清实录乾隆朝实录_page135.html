<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 135 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 135 页/共 1860 页
  </h1>
  <div class="content">
   ○云南总督庆复奏。安南国奸人。自称都铜交江王。纠众散布流言。除会衔具咨安南国王外。饬兵分堵隘口。加谨防范。得旨。如此办理。甚合机宜。得驭外夷之道。但此咨去后。彼若有求兵之请。则不可骤然发兵。祇应速行奏闻。亦以请旨为辞告彼。而固守边界。则得矣。　　

○镇守贵州古州镇总兵韩勋奏。民苗安堵情形。得旨。览。军苗相安之时。即应为消患弭祸之虑。不然。俟其有事。然后筹之。不已晚乎。慎之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十三　　



大清高宗法天隆运至诚先觉体元立极敷文奋武孝慈神圣纯皇帝实录卷之九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。六月。丙子朔。上诣畅春园。问皇太后安。　　

○谕军机大臣等。朕览阅本章。见河南盗案。多于他省。大抵由地方文武官弁。平日不留心整理之故。夫盗案既经发觉。固当严行缉拏。不使漏网。而未经发觉之先。必有积盗为之窝藏纠合。若能穷究其根。翦除净尽。则匪党无所依附。盗风自然止息。豫省多盗。为居民行旅之害。甚有关系。著巡抚尹会一、总兵韩应魁、柏之蕃、督率所属官弁。加意稽查。严行捕缉。务使积盗不致潜藏。群盗不致横肆。若有疎纵怠玩者。即行严参。傥因朕此次谕旨。而启讳盗之弊。其过更不可逭。可即传谕该抚镇知之。　　

○丁丑。上诣畅春园。问皇太后安。　　

○谕、闻广东各府州县。去城稍远之处。必择长随中最狡黠者。令长住省城。厚给使费。与各上官家人幕宾吏胥。深相结纳。凡督抚司道。平时一言一动。必先事探知。遇办理要紧事案。或探上官意向。巧为迎合。或将下面私情。先布于上官家人幕宾。豫为之地。然后投递文书。督抚司道。往往堕其术中。信以为才。保荐要缺。误用匪人者多有之。且群聚省会。各争门户。互竞智巧。甚且捏造浮言。以致同僚不和。肆行倾陷。弊端种种。去冬督臣马尔泰到任。其驻劄之肇庆府。较前肃清。而巡抚司道驻劄之广州府省城。为钱谷刑名总会。此辈仍然盘踞。又闻广东人命案件。有疑似难明者。州县官初次取供。于邻里干证。或不能细心研究。牵延日久。是杀是诬。两无确据。抚臬无可如何。竟将原被一并保释。事由外结。又案内或有要犯逃脱。口供难以质证。则将原案删截具题。以上二事。朕所闻如此。则皆于官方吏治。甚有关系者。著该督抚悉心稽查。严行禁约。毋得仍蹈前辙。　　

○吏部等部议准。鸿胪寺少卿查斯海奏言。京察被劾官员。内有不甘废弃者。请照大计之例。令各衙门送部引见。从之。　　

○戊寅。谕军机大臣等。往昔帝王之治天下。每有沙汰僧道之令。诚以缁黄之流。品类混杂。其间闭户潜修。严持戒律者。百无一二而游手无藉之人。借名出家。以图衣食。且有作奸犯科之徒。畏罪潜踪。幸逃法网者。又不可以数计。夫一夫不耕。或受之饥。一女不织。或受之寒。天下多一僧道。即少一力作之农民。若辈不耕而食。不织而衣。且甘食美衣。公然以为分所应得。不知愧耻。是以上农夫二三人肉袒深耕之所入。而不足以给僧道一人之用。既耗民财。复溷民俗。在国家则为游民。在佛老教中亦为败类。诚不可听其日引日多。而无所底止也。惟是此教流传已久。人数繁众。一时难以禁革。是以朕令复行颁给度牒。使目前有所核查。将来可以渐次减少。此朕经理之本意也。今礼部颁发各省度牒。已三十余万张。此领度牒之本僧。各准其招受生徒一人。合师徒计之。则六十余万人矣。目下亦只得照此办理。但朕察外省官员情形。不过循照部文。敷衍了事。盖未深知朕渐次裁减之本意。尔等可密寄信与各督抚。令其徐徐留心。使之日渐减少。需以岁月。不在取必于一时。若官吏奉行不善。致滋扰累。则又不可。　　

○己卯。谕大学士等。前侍郎钟保条奏命案盗案一摺。朕发令各省督抚酌议摺奏。今据那苏图、孙国玺、覆奏前来。俱请敕下各省督抚云云。朕思政务之中。若遇紧要事件。经部行文发出。永远定例通行者。则当用敕下各省督抚字样。至于平常事件。朕批令该督抚摺奏者。只应就一省情形而言。因时制宜。不必奏请敕下各省。转多缠扰。可将此意传谕各省督抚知之。　　

○又谕、据川陕总督鄂弥达奏报。甘省郡县。有雨泽不敷之处。而宁夏亦在缺雨之内。朕思宁夏当去年地动灾伤之余。又值今岁旱乾之厄。吾民何能堪此。夙夜焦劳。切加修省。仰冀感召天和。该地方督抚有司。更当恐惧警惕。勤修人事。以消灾沴。而抚恤安全之策。尤当先事豫筹。方为有备无患。至于一方之中。灾荒叠见。天心仁爱。断未有无端降罚者。凡尔小民。亦当思所以致此之由。或平日人心邪僻。风俗浇漓。或于地动之后。不知悔过省愆。而转有怨天尤人之意。有一于此。皆足以上干天怒。垂象示儆。该督抚等当以至诚之心。勤勤恳恳。宣谕劝导。俾群黎百姓。各矢天良。努力向善。以为弭灾求福之本。书曰、作善降之百祥。其理固有断然不爽者。思之。勉之。　　

○又谕曰、朱藻枷责之罪完结后。著照李禧例。自备资斧。前往军台养赡蒙古。效力行走。白映棠之案完结后。亦著照李禧例。自备资斧。前往军台养赡蒙古。效力行走。　　

○又谕曰、喀尔喀车臣汗部落旧人内。著将年纪稍长者。拣选数人。令其或在御前。或在乾清门。学习规矩行走。　　

○户部议。江苏巡抚张渠奏。上年被灾散赈。请拨运湖南买贮谷二十万石。以补仓储。又安徽巡抚孙国玺奏。安省缺雨。民食宜筹。请将湖南贮谷。拨运备用。经题准在案。查安省今已得雨。谷石毋庸备贮。江苏仍令照数拨运。得旨。江苏安徽二省。上年被灾。赈粜兼施。谷石均属缺少。此项谷石。如何拨运分贮之处。著作速行文江南总督那苏图。巡抚张渠、孙国玺等。和衷酌量用谷缓急。妥协办理。一面奏闻。　　

○兵部议覆。署直隶马兰镇总兵副都统布兰泰疏称。后龙风水禁地。防守官兵不敷。曹家路原设都司一员。把总三员。马守兵一百九十四名。续经调往密云城平谷汛。把总一员。马守兵二十六名。仅余一百六十八名。新旧拨汛二十余处。防范难周。查黄花山营。原设守备一员。千把二员。汛地无多。请将该营千把。酌调一员。为曹家路都司中军千总。应添兵丁。即照密、平、抽去名数补足。其黄花山营。改设经制外委一员。至曹家路所属雾灵山左板谷岭一汛。防守未密。查臣标右营分汛杨树沟把总一员。马守兵二十名。该地左有窄道子环抱。右有墙子路紧贴。弁兵虚设。请将杨树沟把总兵丁。移于板谷岭驻防。惟距镇窎远。应建营房八间。其板谷岭、窄道子、二汛。统归曹家路都司管辖。均如所请。从之。　　

○工部等部议覆。大学士伯鄂尔泰奏称。详勘湖河宣洩。堤坝防御事宜。一天然二坝。原不须开。乃河员旧习。凡遇湖水盛涨。三滚坝尚未过水。恐高堰全堤危险。即将天然二坝。掘与地平。俾湖水尽行东注。复因高宝邵伯诸湖。低于高堰数倍。不能容受。又开高邮南关、五里、车逻、等三坝。洩入下河。兴化、盐城、七州县。尽被淹没。不知湖水涨溢。滚水三坝。足分水势。高堰石工完固。万无可虞。请将天然二坝。永不许开。一黄河北徙。河涯去毛城铺。不下三十里。河臣高斌。将官庄、杨家楼、等处。迎溜逼堤支河。尽行堵御。仅由郭家口、定国寺、引河二道。同入毛城铺。于毛城铺旧坝口门内。另作草坝。口门宽三十六丈。堆填乱石。约二里许。以减黄涨。但南注水少。助清之力益微。且盛涨无地可容。转虞垫溺。请于郭家口之西。增挑引河一道。长二千八十三丈。郭家口之东。增挑引河一道。长七百六十丈。每岁麦秋后开放。至毛城铺之草坝。口门太窄。应将草坝乱石。尽行平彻。仍复靳辅、石砌裹头大坝旧规。其毛城铺迤下引河。及燕子口、谢家沟、等处。亦应挑浚。以资灌注。并请嗣后黄河减下之支河。每岁秋冬。责令河员勘浚。其桐柏、淮、泗、及七十二溪。间岁冬春。勘明形势。分支合流。可引可截。豫为筹定。一历来河臣。凡于顶冲迎溜。惟以堤埽为急。不知抢埽则水长数尺。加堤则溜逼堤根。一经湾处改直。大溜自平。又经洼处放淤。顶冲立退。河臣高斌。于邳州厅属之卜家湾等处。所开引河。已有成效。其铜沛厅属之杨家洼。邳睢厅属之贾家庄引河。现在勘估。至近海之大通口。地名佃湖。与南岸之北沙村相对。系归海之路。河身尤宜径直。应于迎溜处开引河一道。约长七百余丈。此外应截应引。令河臣次第办理。再于引河无用之处。放淤培岸。其法于缕堤后。将月堤帮戗坚固。择背溜处。开倒勾槽二道。一放入黄水。令其停淤。一放出清水。仍令归河。今铜沛厅属南岸之七里沟。北岸之茅家山。外河厅属南岸之杨家马头。放淤已成。桃源厅南岸之颜家庄。外河厅南岸之真武庙。海防厅南岸之大菱陵。龚家营。童家营。山安厅北岸之大飞。现在放水。皆未成淤。南北两岸。应行放淤之处。此外尚多。若开引放淤。实力奉行。因势利导。每岁抢修埽坝工费。可省数十万两。以上三条。均为治河切务。应如所请。从之。　　

○以侍郎班第。仍兼管理藩院事务。　　

○庚辰。上诣畅春园。问皇太后安。　　

○户部议覆。云南总督庆复疏称。曲靖府设附郭南宁县。一应经徵钱粮户口、以乾隆四年为始。归县管理。至各税口抽收课项。每年盈缩不齐。该府截长补短。以敷定额。请照永昌等府、钱粮归县。商税归府之例办理。应如所请。从之。　　

○又议覆。山东巡抚法敏疏称。历城、海丰、乐陵、滨州、利津、沾化、蒲台、泗水、八州县。被旱成灾。应令该抚按照大小户口。量给一月口粮。并按亩借给耔种银两。得旨。依议速行。　　

○兵部侍郎班第奏。遵旨察审参革山东按察使白映棠。贪纵酷刑。参革盐法道杨宏俊。勒派营私。得旨。三法司核拟具奏。白映棠劣迹种种。法敏身在地方。不能觉察于前。又不题参于后。且自用为巡抚以来。全无整饬地方、察吏安民之效。而一味粉饰务外。甚属负朕倚任之意。著来京候旨。　　

○调四川巡抚硕色。为山东巡抚。以四川布政使方显署巡抚。大理寺少卿高山署四川布政使。　　

○辛巳。大学士等议覆。安徽布政使晏斯盛奏称。安省上年秋旱。现今采买接济。但江北州县。向多游食之人。每遇歉岁。轻去其乡。惟寓赈于工。大兴工作。人必争趋。查江北凤颍二府。以睢水为经。庐江一府。以巢湖为纬。他如六安州旧有堤堰。滁泗等属。亦多溪壑。概应及时修浚。请照淮扬水利。动帑兴工。又安省仓储未能充裕。请将减三收捐之例。行令江广两省。并在南省作宦贸易者。准赴灾属报捐。其应行展限之处。统俟部议遵行。均如所请。从之。　　

○户部议覆。漕运总督托时疏称。乾隆元年分江淮等卫。派截漕船。所有三修月粮银。应照例全支。查漕船停运截留。支给钱粮。有全支减半之别。请嗣后、如米石未经受兑。照停运例。止给减半月粮。受兑开行者全给。至受兑上船。尚未开行。若何酌给之处。令该督详议具题。从之。　　

○刑部议覆。浙江按察使郑禅宝疏称。各省盗案。向例首犯未获。州县道府。一并查参。至命案限缉。道府既无初参处分。似不便题参于后。请止将州县议处。该管上司。均无庸议。从之。　　

○工部议覆。直隶河道总督顾琮疏称。沧州、青县、两减河。自乾隆二年估挑之后。积年停淤。拟挖水面四尺。底宽三尺。照以工代赈之例兴工。并请每年秋汛。查勘估挑。至闸下一带。尤为全河扼要。必须坚筑桩埽。方能抵御。南北两岸。应建苇坝各一座。护住堤头。以挑大溜。下接雁翅草工。再接修护堤、防风、埽由。其北岸地势更洼。应加帮半戗。坚实签筑。共估银六千九百五十一两零。拨帑兴修。从之。　　

○又议覆。直隶河道总督顾琮疏称。曹家务建筑分水草坝。其出水一带。俱系卑洼盐地。浑水一过。即成膏壤。但清水无归。恐致积涝。查曹家务以下郭家务、小梁村、等处。向有遥河一千七百丈。年久淤塞。今间段疏浚。浑水淤地。清水归淀。共估银一千八百六十两零。请帑兴修。从之。　　

○壬午。上御勤政殿听政。　　

○谕九卿等。今日据元展成奏报。甘省于五月十三十四等日。得雨沾足等语。现在各省。先后奏报。已蒙上天降祐。雨泽普遍。朕心甚慰。从前因各省得雨稍迟。朕忧勤莫释。尔等仰体朕心。颇存修省儆惕之意。办理政务。勉矢勤慎。近今甘霖遍沛。或因我君臣交儆。上苍默鉴之所致。但前患雨少。嗣后又恐雨多。夏秋之交。倘得雨旸调协。则大田定可丰收。虽麦收稍歉。民食不致缺乏。朕仰承嘉贶。倍切诚虔。敬天勤民之心。未敢一息稍懈。尔等亦当益加黾勉。勤修职业。不可因丰收有象。略萌侈然自足之念。或致少弛政务。大凡立心办事。敬之一字。最关紧要。必时时返躬体验。常存敬畏之心。乃可导迎善气。感召嘉祥。我君臣当共勉之。　　

○户部议覆。两江总督那苏图、安徽巡抚孙国玺奏称。各属米歉价昂。捐足州县、如有愿捐之人。仍令收捐。查州县储谷、俱宜均派。若足额再行收捐。则未足地方。必难充裕。应令仍照原题办理。至孙国玺奏请安省现需米石。暂准他省商贾。一体报捐。查江安现在本折兼收。又复减三收捐。本籍生俊。自必踊跃争输。应毋庸议。得旨。尔部议覆那苏图、孙国玺、所奏生俊捐谷一摺。内称江安二省。报捐生俊。已有足额州县。准于原额之外。仍听收捐。又请外省贸易之人。亦准在安省一体报捐。尔部议驳固是。但江省上年秋收歉薄。今岁秋成。尚在未定。若通融收捐。多贮谷石。亦于地方有益。著今年暂照该督抚所请行。后不为例。余依议。　　

○又议。广东道监察御史包祚永奏称。滇省逼近猓夷。兵制不足。请令各州县添设土练。查滇省原有土练。丽江等处地方。额兵果否不敷调遣。应行添设之处。令该督抚妥议具题。得旨。滇黔二省。均属苗疆。地方风土。大略相似。贵州亦有土练。应与云南一体办理。著张广泗一并确查妥议具奏。　　

○又议准。长芦盐政官达疏称。长芦场库大使等官。前准照淮浙例。改为正八品衔。请一体按品食俸。从之。　　

○刑部疏请。承办张凤领票采参任意行私之户部郎中福玺、应拟绞监候。户部侍郎申珠浑。令主事石袭、曾赴县私催出结。并任家人探听招摇。均属不合。得旨。福玺依拟应绞、著监候秋后处决。申珠浑虽无受贿确据。而徇私作弊。情节显然。深玷侍郎之任。著革职。　　

○都察院奏请。添派查旗御史。每旗各设一员。如八旗挑选官兵等事。详叙缘由。造册知会该御史。俾得逐案稽查。其寻常事件。该参领豫行咨报。议定结案。仍送注销。报可。　　

○调刑部右侍郎岱奇。为户部左侍郎。工部右侍郎杭奕禄。为刑部右侍郎。以右通政杨嗣璟。为都察院左佥都御史。　　

○予故云南鹤丽镇总兵顾纯祖署都督同知衔。撰给诰轴如例。　　

○癸未。军机大臣议覆。署马兰镇总兵副都统布兰泰奏称。外省驻防。顺治康熙年间、开户人等子孙。念伊祖父曾经出力。仍准挑补马甲。雍正年间开户者不准。查前议准赵国政条奏。八旗马甲额兵。应挑取正户。开户者不准充当。又兵部议准将军王常奏。右卫驻防。另户人少。开户人多。兵额准于分户内选充。查八旗兵额定制。止许另户充补。王常所奏。系因右卫驻防。与在京多少不同起见。嗣后各省驻防兵额。仍请遵照定例。先将另户壮丁挑补。其另户中虽年力未及。验其可以造就者。亦准挑补。倘再不敷。方准于开户内酌量选用。又称从前陵寝八旗满洲。只有披甲。续经添设骁骑校二员。但定例兼设领催。应请添设四名。办理粮饷档案。俟骁骑校缺出推升。查前议覆法尔善奏。添张家口等处骁骑校。并未请添领催。其应否酌量兵数。一并添设之处请交兵部会同八旗定议具奏。从之。　　

○刑部议覆。山西巡抚觉罗石麟疏报。民人许直。扎死胞兄。照例拟斩立决。该犯援例留养。应请改为枷责。得旨。凡弟杀胞兄之犯。本应立决。而遇有孤子。因父母年老家贫。无次丁例得留养者。此法外之仁也。若遽行宽免发落。罪止枷责。又未免过轻。许直改为应斩、著监候秋后处决。嗣后如有此等案件。即照此办理。　　

○调归化城都统塔勒玛善、往鄂尔坤军营、参赞大臣上行走。以护军统领玛尼。为归化城都统。　　

○甲申。刑部议覆。湖北巡抚崔纪疏称。黄冈县民赵耀卿。杀害同祖弟兄之子二命。将赵耀卿拟以绞决。奏请定夺。应如所请。嗣后如有杀死功服缌麻卑幼一家非死罪二命者。俱问拟绞决。著为定例。从之。　　

○乙酉。上诣畅春园。问皇太后安。　　

○谕、广东徵收粮米。支给本省兵食。民间因名为兵米。闻向来州县官。皆折收银两。每一仓石。照时价多收银六七钱至加倍不等。收银之后。另买稻谷。碾米给兵。其买谷、或派富户。或派米铺。每石又照时价短发一钱。或数分不等。甚至有富家希图结交。因事请托。并不领价者。似此一出一入之间。多收少发。小民何堪赔累之苦。即云山居遥远之地。折徵银两。亦可免其输将。量议加增。以为运脚。亦民所乐从。然借端需索。为数太多。则事之必不可者。著该督抚悉心查察。务令公平办理。倘有仍前滋弊者。即行严参。毋得姑容。　　

○除狭西醴泉县加算粮。谕、朕爱养黎元。有应行减免之赋税。无不查明豁除。以纾民力。今闻狭西醴泉县。旧额实徵粮、二万四十二石九斗零。顺治十三年清丈时。因弓口窄小。积有余地。加算粮、二百五十六石二斗一升零。后遂造入全书。著为定额。其实有粮无地。小民输纳维艰。著该督抚出示晓谕。从乾隆四年为始。将此项永远宽免。俾百姓均沾实惠。　　

○户部议准。两淮盐政三保疏称。江西饶州一府。地广人稠。前于乾隆二年。纲盐不敷销售。题请暂拨吉安积盐一万五千引。今奉部咨。酌量加增。应请照原拨之数。另增新引。按饶州现行则例。纳课一万六千六百六十五两零。并择良商。会同办运。新增盐引。照数刷印给发。从之。　　

○盛京工部侍郎希德慎。降一级调用。以办理城工迟延巧饰具奏故也。　　

○丙戌。谕大学士等。据工部奏称。直隶山东甘肃等省。开报城砖石灰等项价值。较原定之价。或少一倍。或少数倍。前后多寡。甚觉悬殊。请将原定价值浮多款项。行文各省督抚。确查本处实价。一一更正。凡类此等款项。一并查改报部等语。朕思今日开销之价值。既大减于前。则从前所报之价。显系浮开。工部何以不行指参。而但请行查各省。照实价改正。夫前此所开之价。既不足凭。则此番改正之价。又岂可以为据乎。假有狡猾之人避重就轻。以开价少者为错误。以开价多者为实数。该部又何以辨其虚实耶。总之百物价值。原属随时增减。各省不同。即一省之中。各郡县亦不画一。今豫定数目。永远一例遵行。则价贱之年。必有余资。以饱官吏之私橐。弊在侵渔钱粮。为害尚小。若价贵之年。采办不敷。势必科派闾阎。弊在苦累百姓。为害甚大。惟在各省督抚。遇有办理物料之处。留心访查。详确综核。既不使承办之员。恣意浮冒。虚糜国帑。又不至苛刻从事。过于减少。贻累官民。庶为公平之道。又岂豫立成式。所能杜绝弊端乎。其应如何酌量定例之处。著大学士九卿。会议具奏。
  </div>
  <div class="pagination">
   <a href="清实录乾隆朝实录_page134.html">
    上一页
   </a>
   <span>
    ...
   </span>
   <a href="清实录乾隆朝实录_page130.html">
    130
   </a>
   <a href="清实录乾隆朝实录_page131.html">
    131
   </a>
   <a href="清实录乾隆朝实录_page132.html">
    132
   </a>
   <a href="清实录乾隆朝实录_page133.html">
    133
   </a>
   <a href="清实录乾隆朝实录_page134.html">
    134
   </a>
   <span class="current-page">
    135
   </span>
   <a href="清实录乾隆朝实录_page136.html">
    136
   </a>
   <a href="清实录乾隆朝实录_page137.html">
    137
   </a>
   <a href="清实录乾隆朝实录_page138.html">
    138
   </a>
   <a href="清实录乾隆朝实录_page139.html">
    139
   </a>
   <a href="清实录乾隆朝实录_page140.html">
    140
   </a>
   <span>
    ...
   </span>
   <a href="清实录乾隆朝实录_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
