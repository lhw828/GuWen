<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 204 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 204 页/共 505 页</h1>
    <div class="content">○又谕、现在督师重臣阵亡。贼焰甚炽。官军失利之后。势难骤振。本日据刘长佑奏、贼众屯聚濮范菏泽一带。窥伺黄河南岸。意图北渡等语。直东地势平衍。兵力未厚。曾国藩距直东交界地方尚远。一切尚需布置调发。恐未能一时遽到。杨岳斌已由樊城起程。前经谕令该督一入陕境。即行驰奏。此时曾否入关。尚未据该督奏到。陕豫交界。距直东交界地方甚近。且所部兵勇。业已成队在途。著即先其所急。移师东向。星夜驰赴直东交界地方。会同刘长佑、阎敬铭、联络声势。力固畿疆门户。毋稍迟延观望。蒋凝学一军。前据吴昌寿奏、已令赴甘归杨岳斌调遣。著将此军一并带赴直东一带。以厚兵力。傥杨岳斌已行抵西安一带。即著暂行驻扎。听候谕旨遵行。蒲州茅津渡。及陕州沿河一带。均关紧要。晋省兵力。尤不足恃。贼情飘忽异常。设若阑入晋境。大局所关非细。杨岳斌如在陕省驻扎。即著派兵分扎各处。与晋豫各省兵勇联络扼堵。傥遇贼匪西窜。无论秦晋。即可迎头截击。以固两省边防。将此由六百里加紧谕令知之。　　

○又谕、昨因直东防务吃紧。谕令崇厚统带洋枪队一千五百名。驰赴畿南。与刘长佑会商防剿。此起洋枪队。崇厚统带起程外。所有该处原练勇丁。即著崇厚饬令天津道李同文随时认真操练。务令技艺娴熟。其天津防务。并著饬令该道员妥为筹办。洋枪队尚须添练。即著责成李同文于天津芦台两镇标内。认真选择添练。以资防剿。天津驻扎各国之领事官。向与中国道员平行。如海口通商事务。有应咨行事件。即由李同文随时咨行。其应行陈奏事宜。即由该道员呈明总理各国事务衙门转行奏闻。并著崇厚传知该道员钦遵办理。将此由五百里谕令知之。　　

○又谕、瑞麟、郭嵩焘奏、官军越境规取诏安获胜。现筹防剿情形。并信宜肃清。捦获首逆各摺片。福建贼匪。自攻陷诏安。偪近粤境。经李福泰督率总兵黄朝恩等分路进剿。追至诏安城下。杀碘无数。现在康逆盘踞苦竹将阳等处。并分党进驻平和属之粗溪。直偪金丰乡。饶平大埔两城。势均吃紧。李福泰现拟分兵三路。责成卓兴、翟国彦、方耀、各分一路。防守柏嵩关枫朗老虎关等处。布置尚为周密。即著瑞麟、郭嵩焘、迅催卓兴驰赴潮防。与翟国彦、方耀、联络声势。互相策应。实力防剿。毋稍疏懈。粤省边防既固。娄云庆一军。即可为游击之师。仍著催提前进。视贼势趋重何处。即饬迎头截击。遏其西窜之路。诏安云霄平和等城。均与粤省毗连。瑞麟、郭嵩焘、仍当督饬李福泰等酌度情形。如兵力有余。即行分军越剿。相机规复。不得徒以株守本境为了事。闽省各路防军。兵力尚厚。左宗棠前奏调派刘明灯等驰赴安溪。该督督带亲兵。由省进剿。谅已星速前进。著即督饬诸军。实力痛剿。迅殄逆氛。惟该逆被官军兜围。势必急思铤走。一经窜入他处。又成不了之局。正宜乘此贼未窜动之际。一面严饬各军围偪漳郡。牵缀贼势。一面分兵。先将平和云霄诏安等城设法规复。翦其羽翼。然后将漳州之贼合力兜剿。必可聚而歼□方□冉□。均著左宗棠、徐宗干、相机妥筹办理。信宜一带贼匪。经副将曾敏行等进剿。先后毙匪数千。并将逆首李河娘等捦斩。信宜境内肃清。剿办尚属奋勉。仍著瑞麟等饬令地方文武。□□穴□又□捕余党。加意严防。毋令西匪再行阑入。现在西江既已肃清。冯子材即可驰赴广西提督本任。著瑞麟等传知该提督驰抵西省后。将该省各股贼匪。迅筹埽荡。用副委任。将此由六百里各谕令知之。　　

○以广东信宜罗定等州县地方肃清。予署知州知县周士俊、署知县黎正春、以同知直隶州知州用。并赏花翎。副将曾敏行等升叙有差。　　

○　　

大清穆宗继天开运受中居正保大定功圣智诚孝信敏恭宽毅皇帝实录卷之一百三十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。五月。乙未朔。上诣绥履殿问慈安皇太后安。平安室问慈禧皇太后安。至癸亥皆如之。　　

○谕内阁、本日据国瑞由六百里加紧驰奏、刘铭传等军。已由徐州移营北上。并已将科尔沁亲王僧格林沁忠骸棺敛。身后事宜。业经妥为料理。暂停曹州府城各等语。僧格林沁为国捐躯。死事甚惨。眷怀忠荩。悲痛实深。顷览国瑞所奏。悲感之余。中怀稍慰。即著国瑞、阎敬铭、分饬所属官弁。小心照护。俟伊子伯彦讷谟祜、及侍卫克兴阿等到时。多派弁兵。随同护送。该亲王灵榇回京。业著沿途地方官妥为照料。俟到京时。再行亲临赐奠。以慰忠魂。　　

○谕军机大臣等、皖豫发捻。现在窜扰山东濮范曹单一带。偪近开州长垣。势欲渡河而北。僧格林沁现在山东督军。战殁于阵。贼势愈炽。难保不蓄意北犯。各处伏莽甚多。欲靖外匪。必先清内奸。京师五方辐凑。难保无奸徒溷迹。著存诚等密饬员弁。于内外城各地面认真盘查。毋令匪徒得以藏匿。并著万青藜、卞宝第、五城御史、一体密饬所属。清查保甲。严诘奸宄。以消患萌。切须认真办理。毋得视为具文。将此各密谕知之。　　

○又谕、前因僧格林沁在曹郡追贼。遇伏阵亡。当经谕令曾国藩携带钦差大臣关防。统领所部各军。星夜出省。前赴山东。于北面择要驻扎督剿。昨据刘长佑奏称、贼匪窜至濮州菏泽范县各属境内。马贼复窜开州属境。在黄河南岸试水深浅。另股马贼。攻扑东明县城。均经官兵击退。阎敬铭奏、贼匪已趋张秋之南。有直犯省城之势。该抚现由东昌折回济南防守各等语。督师重臣。失利阵亡。军情涣散。远近人心。闻风震动。土匪从而生心。势将到处蜂起。现在南自曹郡。北至东昌。数百里闲。一片贼氛。势甚凶恶。东省仅止丁宝桢所部三千人。扼守济甯。能守而不能战。此外并无大支劲旅。足资攻剿。贼众盘踞该省。纵横自便。济南省城。兵力甚单。设被该逆围攻。势亦岌岌可危。且德州一带。于直隶河闲接壤。距京甚近。尤恐蓄意北趋。震及畿辅。是江南北来援军。迟到一日。则逆焰之鸱张。日甚一日。后患将不可胜言。曾国藩、李鸿章、均系公忠体国大员。素能顾全大局。际此军情万紧之时。自当多拨援师。迅速北上。前经谕令曾国藩。先将总督关防交万启琛收存。不必俟李鸿章到金陵后交卸。著即就现有所部。克日统带出省。兼程驰赴山东。一面檄调各军。一面先就现有之兵。绕由贼匪北面。向南偪剿。保卫畿疆。所有江北一带。及詹启纶等防剿各军。均可酌量调遣。分筹布置。洋船由海道行走。势甚迅速。李鸿章务当于所部各军内。商拨劲旅数支。速派得力镇将统带。由上海乘坐轮船北驶。或由胶州登岸。西趋济南。或由天津登岸。由景德地方南趋东省。均著李鸿章酌量迅速办理。阎敬铭现回省城防守。务当查拏奸细。先清内患。以待援师。毋稍大意。水套一带。尚有伏莽未靖。著刘长佑会同阎敬铭。严饬在防将士。实力堵扼。毋任句结北渡。致误大局。直隶地广兵单。刘长佑务须严密扼守大名一带河岸。毋任贼踪偷越。景州吴桥一带。兵力较单。甚觉空虚。并著刘长佑添兵防守。刘铭传本系直隶提督。且叠经降旨。催令挑兵数千。迅赴刘长佑军营。著懔遵前谕办理。不必再候曾国藩劄知。傥再迁延观望。必重治该提督以贻误军务之罪。本日复谕令官文等、将楚北姜玉顺所部九营。饬令迅赴直东交界地方。听候刘长佑、阎敬铭调遣。著刘长佑等、俟此军到时。咨商办理。何省军情紧要。即由河省调往剿贼。直隶地方。平衍旷邈。并著刘长佑饬令地方文武。办理坚壁清野。力行团练。以助兵力。务须由官督办。不可任听绅民自行专擅。以杜流弊。国瑞现住济甯。著即招集溃散。抚绥将士。重整军威。牵制贼势。一面与丁宝桢所部。剿捕土匪。毋令乘隙纷起。前经明降谕旨。派克兴阿等四员驰驿前往该营。迎护僧格林沁灵柩。本日复准令伯彦讷谟祜偕同克兴阿等驰驿前往。著国瑞、阎敬铭、于伯彦讷谟祜等到东时。妥为照料。令其扶柩速行回京。该贝勒一腔悲愤。并著国瑞、严敬铭、留心防护。毋令有冒险直前之举。鲍起所部霆勇八千。行至楚北溃散。现已窜至江西义甯州。恐其阑入皖南滋扰。著李鸿章留心探访。饬令皖南防军堵扼。毋令窜入境内。苏省地方。仍须分兵布置。毋稍大意。将此由六百里加紧又紧谕知曾国藩、国瑞、刘长佑、李鸿章、严敬铭、并传谕刘铭传知之。　　

○又谕、本日据国瑞驰奏、寻获僧格林沁忠骸。安置曹州府城。调詹启纶兵前赴济甯。并刘铭传已由徐州移营各摺片。僧格林沁忠勇捐躯。现经寻获遗骸。受伤至八处之多。览奏益深悲愤。本日已明降谕旨。令国瑞妥为棺敛。俟伯彦讷谟祜会同克兴阿等驰抵该郡时。即由国瑞派拨得力将士。阎敬铭酌拨员弁。妥速护送回京矣。詹启纶一军。即著国瑞。饬令迅速移赴济甯。与丁宝桢之军。扼截运河。毋令贼众抢渡。并著国瑞招集溃散士卒。整理器械。拊循鼓励。以期重整队伍。惟此全军挫失之后。士气骤难复振。即使陆续收集。亦当加意休养。一时不可令其出队。阎敬铭亦当饬令各路防兵。分守黄运两河。毋任贼踪抢渡。以顾大局。刘铭传业由徐州移营。著即迅带所部。统赴刘长佑军营。力固畿南门户。毋得片刻稽迟。致干重咎。陈国瑞现在何处民寨。著国瑞、阎敬铭查明。饬令该员收集散亡。赴阎敬铭军营。听候调遣。即由该抚饬令会同刘铭传截击贼匪。遏其北窜之路。僧格林沁殉难情形。国瑞此奏。仍未甚详细。仍著国瑞续查具奏。将此由六百里谕知国瑞、刘长佑、阎敬铭、并传谕刘铭传知之。　　

○又谕、孙长绂奏、援闽霆营。哗噪退回。现筹抚驭一摺。前因霆营抵鄂。溃散生变。叠经谕令湖广等省督抚。派兵扼截。并将援闽霆营。妥为拊循。毋令煽惑滋事。兹据孙长绂奏、湖北叛勇。已窜义甯州境内。距新昌县不远。现饬普承忠等迎击。援闽霆营。鼓噪劫饷。旋经娄云庆抚定。现由省局宽筹银米。妥为安辑各等语。叛勇已至新昌。其为图由袁吉窜闽。已可概见。著孙长绂饬令普承忠等、乘其喘息未定。并力迎击。并饬刘于浔督饬水师。严防赣河。毋任偷渡。左宗棠亦当豫筹布置。毋令此起叛卒。由江入闽。致滋延蔓。援闽霆营。因米粮缺乏。哗噪劫饷。虽经娄云庆即时抚定。若非江省迅筹接济。亦无以敉定军心。孙长绂当督饬省局。宽筹银米。陆续接济。不得以省啬从事。致误大局。鲍超离营后。霆营叛逃哗溃之事。层见叠出。朝廷念其前劳。未忍即行加罪。该提督宜如何感激图报。现在咸甯叛卒。一意南趋。娄云庆所部各营。退驻会昌白埠地方。鲍超若再不迅速东下。拊循约束。万一溃勇句结闽氛。又成不了之局。该提督自问当得何罪。著骆秉章传知鲍超、懔遵叠次谕旨。克日启行。星夜趱程前进。驰赴鄂省。探明溃勇趋向。分别招集遣散。并迅赴江西。统领娄云庆所部霆营。入闽会剿。力赎前愆。至鲍超带兵出关剿贼之命。叠经有旨停止。孙长绂可即传知娄云庆宣布各营。俾军心得以绥定。不致别滋事端。是为至要。官文前奏、有派成大吉等进截溃勇之语。此时该勇已窜江境。并著督饬成大吉等越境跟追。会合江省官兵。前后夹击。毋得稍分畛域。姜玉顺所部九营。前据吴昌寿奏、因转饷多艰。已令回防归伍。现在直东军务紧急。自应厚集兵力。迅殄狂氛。著官文即饬姜玉顺统带所部九营。迅赴直隶山东交界地方。听候刘长佑、阎敬铭调遣。其行装口粮等项。官文即日筹款给发。不得以饷绌为词。稍事迟玩。东南军事。仅余闽海一隅。围剿合宜。可望尽歼丑类。若霆营别有变局。则逆匪乘机出窜。必将余烬复然。左宗棠当妥筹兼顾。防患未然。不得稍分畛域。贻患邻省。将此由六百里谕知官文、左宗棠、骆秉章、并传谕鲍超、孙长绂知之。　　

○又谕、成禄奏、行抵固原。由雷正绾筹拨六营。克日前进。并请饬调穆图善军营马步各队各摺片。据称该提督抵李旺堡行营。面晤雷正绾。具悉嘉峪关失守。肃州糜烂。甘凉二郡。岌岌可危。若非厚集兵力。先扼甘凉。则河西贼氛日炽。且关外现无进兵之路。必须节节埽荡。方能振旅出关。所奏情形。与都兴阿等叠次奏报相符。雷正绾现于所部各营内。抽拨六营。并筹给军械马匹银两等项。交成禄统带。即著如数抽拨。俾资攻剿。成禄派员先赴兰州一带。添募新勇。并克日督队进省。所有募勇章程。及进剿事宜。即著与恩麟会商妥办。惟甘省回民。性情狡诈。良莠难分。该提督新募勇丁。务须精加选择。不准夹杂回勇。以杜后患。并著成禄赶紧添练勇丁。星速督队西行。陶茂林一军。谅已驰抵西路。即著与成禄之军。联络进剿。节节埽荡。并著恩麟严饬地方文武及在防各军。合力兜剿。联捷已由晋省起程前进。刻下想已行近甘境。即著探明成禄军营。星速前往。会合进剿。联捷所带马队五百名。前已谕令统归成禄统带。足资调拨。穆图善所部。攻剿甯夏。正在得手。未便分兵西进。成禄所请饬调金顺等起马队之处。著毋庸议。鹤龄统带川军。尚未饬赴西路。仍著骆秉章饬令克期飞速前进。毋再迟延。致干重咎。鹤龄到甘后。即著成禄妥为调派。成禄俟联捷等军到齐。务当激励将士。将关内肃甘等览贼匪。迅速剿灭。早日带兵出关。肃清边境。至甯夏军情。近日未据都兴阿等奏报。著都兴阿、穆图善、雷正绾、分饬各军。迅速攻拔甯灵。克日出关。大张挞伐。以纾朝廷西顾之忧。该将军等责任綦重。必能迅奏肤公。速行蒇事也。将此由六百里谕知都兴阿、穆图善、雷正绾、骆秉章、成禄、联捷、并传谕恩麟、陶茂林知之。　　

○又谕、明谊等奏、酌拨巴里坤哈密等处饷银一摺。乌里雅苏台至巴里坤。既有僻路可通。以后东路各城饷银。即可由此路运往。如有续到之饷。即著明谊、麟兴、车林敦多布、酌量数目。源源拨解。派员小心护送。并飞咨伊勒屯、扎克当阿、文麟等、派员迎提。不可稍涉大意。伊犁久无奏报。自因道路梗阻之故。所有乌城现存应解伊犁饷银。仍著俟该处委员迎提到日。再行转解。古城一带。近日有无贼踪回窜。著文麟严密防范。随时具奏。将此由五百里谕知明谊、麟兴、车林敦多布、并传谕文麟知之。　　

○命醇郡王筹办京城防范事宜。旗绿各营。均归节制调遣。　　

○以总管内务府大臣绵森管奉宸苑事。　　

○以救护主将不力。革山东军营翼长副都统成保职。仍留营。　　

○赏湖北等省甲子科乡试年老诸生陈本升等三十三人举人副榜有差。　　

○丙申。谕内阁、礼部奏、僧格林沁剿贼阵亡。奉旨以亲王饰终典礼议恤。应否辍朝等语。钦差大臣科尔沁博多勒噶台亲王僧格林沁。督师有年。功勋卓著。此次剿贼。遇伏阵亡。览其死事情形。甚为悲怆。著即辍朝三日。以示悼念忠荩至意。　　

○谕军机大臣等、殷兆镛奏、苏州前年亩捐四斗。上年民闲收租一石。捐钱八百余文。甚至有不肖官吏。私制弓步丈量。浮增亩数。著佃交粮者。民房多被大小员弁霸占。原主来认。辄称入官等语。江苏被贼蹂躏最深。新复地方。疮痍未起。正宜休养生息。以纾民力。岂容不肖官吏。肆行朘削。重困吾民。著李鸿章严密访查。如有前项情弊。务当通饬所属地方官。严行禁革。以拯遗黎而苏民困。原片著钞给阅看。将此谕令知之。　　

○又谕、前日据国瑞奏、僧格林沁督军追贼。在山东曹州城西。遇伏阵亡。已有旨令曾国藩星夜带兵赴东督剿。并令刘长佑等严密布置。以固畿疆。惟北路紧要。必须宽筹兵力。方足以资调遣。著麒庆、连成、于接奉此旨后。不动声色。于热河密云地方。各挑选精壮兵丁二千名。配齐军装器械。选派得力大员管带。勤加训练。听候调遣。该都统等惟以弹压土匪为名。万勿稍事张惶。以致人心惶惑。将此由六百里各密谕知之。　　

○又谕、吴棠奏、官兵偪贼回窜。现严邳宿之防。刘铭传一军。由徐赴直。接济兵食。江湖水师。不便入黄。吴昌寿奏、添兵渡河。严防北岸各摺片。贼踪距清淮较远。吴棠现派张从龙、张树声等军、分扼宿迁等处之防。黄翼升水师。暂泊邳宿之闲策应。著即与彭玉麟会商。妥筹布置。以期周密。贼匪北窜后。僧格林沁中伏阵亡。该逆麕集濮范菏泽一带。山东兵力甚单。该漕督所派总兵赵三元统带轻利炮船四十号。前赴济甯。务即催令迅速北驶。与东省丁宝桢等驻扎济甯之军。妥筹策应。刘铭传现已由泗赴徐。挑队赴直。著该提督懔遵叠次谕旨。迅速前赴直隶。与刘长佑会商剿办。以固畿辅之防。直东军情紧急。如再迁延。致误师期。该提督自问当得何罪。吴棠拟请就黄河船只。添置炮位。配以滨黄兵弁驾驶一节。是否可行。著刘长佑、阎敬铭、妥为斟酌。并著吴棠于水师兵弁中。择其能入黄驾驶熟习地形者。赶筹办理。庶于军事有济。阎敬铭现已折回省城。北路未免空虚。傥贼以虚声恫喝。悉锐北趋。莘冠朝观一带伏莽。所在响应。直边将有防不胜防之势。著阎敬铭斟酌缓急。迅速添派劲旅。严备东昌张秋一带。杜其声东击西之计。毋得稍有疏虞。致干重咎。豫省东路河防。考城兰仪。密迩山东曹单。最为吃紧。北岸则龙门口正当其冲。吴昌寿现派汤聘珍所部三千。会同崔廷桂及河北镇道严密堵遏。南岸复有宋庆张曜等军。防守尚属周至。著严饬北岸防兵。与直隶官军联络声势。遇贼即击。并催调谭仁芳四营。迅由许州拔营前进。驶赴北路。择要布置。以厚兵力。如贼势西趋。并檄宋庆张曜各军。沿河拦截。毋稍疏虞。直隶防兵未厚。北路宣化大同等镇标兵。除留本地弹压剿捕土匪外。并著刘长佑拣调数千。随时听候调遣。以期缓急可恃。本日又据祁寯藻奏、畿辅防堵紧要。酌保人才。以资任使。所保之余承恩、杨毓楠等、十一员。著该督查明。是否均在直省。酌量器使。其提镇以下实缺将弁。如有调赴他省军营者。并著调回本任。以重职守。原单钞给刘长佑阅看。山东东昌兖州泰安。直隶大名河闲等处。著刘长佑、阎敬铭、慎＜??闲＞牧令。联络绅民协剿。妥筹坚壁清野之法。以辅兵力不逮。傅振邦前随僧格林沁剿贼。屡著战功。该员现在何处。著阎敬铭咨令赴东。会筹防剿。张曜一军。素为捻氛所惮。能否饬带所部。渡河而北。与直东官军联络击剿。著吴昌寿酌量檄调。河南安徽之汝光颍亳一带。为捻踪潜匿之区。吴昌寿、乔松年、务即选派员弁。带兵驻扎。消患未萌。此时贼势狓猖。僧格林沁以督师重臣。竟以追贼阵亡。各该省督抚提镇。当如何力图整顿。痛殄逆氛。傥逆踪窜扰何省。该省督抚提镇。并不督兵出境。实力助剿。定当重治其罪。不稍宽贷。曾国荃前已谕令来京陛见。或径赴军营。著曾国藩再行严催。饬令酌带亲兵。赶紧北上。毋庸另募新勇。稽延时日。并著李瀚章就近速行宣谕。克日起程。正在寄谕闲。据刘长佑驰奏、贼势猖獗。请令刘铭传刻速前进。并请派曾国藩统师北上等情。与叠次谕旨适相吻合。所称陈国瑞身受重伤。冲出重围。暂投民寨。收集溃勇。复与追贼接仗。转败为胜各等语。陈国瑞未能救援僧格林沁。本属咎有应得。姑念其从前打仗奋勇。屡著战功。且此次身骑俱受重伤。困苦情形。不无可悯。姑免置议。刘长佑惟当令其收集溃散。绕赴北面。努力击贼。为僧格林沁复仇。该总兵部伍。如距阎敬铭军营稍远。即著径赴大名军营。听候刘长佑调遣。此旨即著刘长佑传知。将此由六百里加紧谕知曾国藩、刘长佑、吴棠、阎敬铭、吴昌寿、乔松年、李瀚章、并传谕刘铭传知之。　　

○又谕、官文奏、霆营勇丁。溃散滋事。派军追剿。生捦匪首二名。现饬出境剿办一摺。另片奏、请将霆营营哨各官分别革职。赏假免议。并变异私逃各员。请饬鲍超自行查明。分别参办等语。霆营勇丁。路经鄂省金口地方。乘闲溃散。至咸甯县冒充官兵。戕害知县罗琳。及其幕友家丁。在城乡肆行掳掠。经提督唐仁廉等率劲卒驰剿。官文派成大吉等率营继进。追至江西义甯州之蓝图岭地方。该匪胆敢头裹红巾。设立卡座抗拒。唐仁廉等攀援上岭。毙逆首陈大发等。生捦把总林文龙等二名。解省正法。成大吉队亦至。沿途斩馘颇多。解散尤众。现已追至白沙岭地方。著官文督饬成大吉等越境追剿。不得稍分畛域。并著孙长绂严饬水陆各军。认真堵截。毋任再有窜扰。以期一鼓聚歼。霆营副将孙得友、参将闵玉林、都司胡达萼、记名总兵副将邓云贵、副将马胜泰、游击姜先兆、卜先兆、刘致友、赴官文衙署。伏地请罪。并求给假回籍。省亲治丧就医。该员等均未从逆。尚有天良。著照官文所请。一并暂行革职。假满后仍赴霆营。效力赎罪。以观后效。记名提督唐仁廉等、当霆勇溃散。即能带兵追剿。捦斩首逆。功过尚足相抵。均著加恩免其置议。此外营哨各官。或随同背叛。或乘闲私逃。均属法无可贷。著鲍超自行查明。分别从重参办。如尚有朴实奋勇。材堪造就者。亦著该提督查明。分别去留。妥为经理。该提督当懔遵叠次谕旨。星夜驰赴江西。探明溃勇尚有若干。会同楚西各军。实力剿除。毋贻后患。如敢迁延。必当治以约军不严之罪。懔之。官文又片奏、据记名提督姜玉顺呈称。胜勇中营营官欧吉魁。因秉性慈柔。恐其不善约束。改委副将聂光明接管。讵该营都司李有年觊觎管带。所图未遂。纠约千总谈义发、守备王礼幅、杨大有、把总陈得高等。藉索饷为名。将欧吉魁等殴伤。并敢排列枪炮。竟思抗犯。实属目无法纪。经姜玉顺究问明白。当将李有年、谈义发、王礼幅、杨大有、陈得高、五犯立时正法。各营赖以安靖。办理尚为妥速。著官文传知姜玉顺随时妥为弹压。毋任再滋事端。正在寄谕闲。据骆秉章奏、通筹兵饷缓急。请饬鲍超一军。就近先剿河南发捻各匪一摺。鲍超旧部。叠谕毋庸西行。此时溃勇未清。自应仍令督率所部。由鄂赴江。将余逆剿除。再行相机进剿。将此由六百里谕知官文、骆秉章、并传谕鲍超、孙长绂知之。　　

○又谕、雷正绾奏、官军连克官桥堡李旺堡老巢。捦斩要逆。并成禄抵营。现饬督同鹤龄前进。恩麟奏、陶茂林部勇溃散。贼匪图扑安定。曹克忠剿贼获胜各摺片。甘省回逆。跧伏黑城子迤北东西两山。并坚踞李旺堡。扼守中路。经雷正绾分军三路进剿。叠将沿途各贼巢一律平毁。乘胜攻拔官桥堡李旺堡老巢。生捦逆首木混等四十余名正法。官军直薄预望城老巢。曹克忠已进兵同心城。剿办谅易得手。惟陶茂林所部勇丁。因索取积年欠饷。携带军器号衣。纷纷溃逃者约数千名。省垣现已震动。逆匪复乘虚直扑安定县城。陶茂林所余十数营。退扎该县城内外。兵力较单。恩麟现已飞咨雷正绾。转调曹克忠之军。星速驰援。该总兵所部。现偪同心城老巢。攻剿正当吃紧。刻下能否抽赴安定一带剿贼。或另有劲旅。可以调派前往。著都兴阿、穆图善、雷正绾、迅筹妥办。其营内溃勇。窜逃何处。难保不为逆回诱煽句结。著陶茂林、恩麟、设法招集。并飞檄各路军营。及沿途州县。一体遏截。毋任滋扰。陶茂林现存各营。务当妥筹镇压。巩固军心。力守安守待援。毋再稍涉疏懈。成禄抵甘后。经雷正绾拨给六营。鹤龄亦已行抵秦州。目前省防吃重。安定危急。著成禄迅带所统六营。督同鹤龄所带川兵。迅即取道安定。先解该城之围。兼顾省城防务。联捷管带黑龙江官兵。前已据报由晋起程。并著成禄飞咨该大臣星速赴甘。会师前进。不准稍涉延缓。俟将安定等处逆匪埽荡。即移师进剿肃州甘郡回逆。以期次第廓清。雷正绾一军。进攻预望。正在得手。距灵州仅三百余里。著即乘胜进剿。与曹克忠所部。迅拔预望同心两城。规复灵州。即可与都兴阿等军联络进取。都兴阿等仍当懔遵叠次谕旨。迅筹攻拔甯夏郡城。以牵贼势。雷正绾各营粮运匮乏。著刘蓉遵照前旨。将该军所需粮石等项。按月如数筹解。源源运济。以期士马饱腾。毋许稍涉延玩。致令停兵待饷。坐失事机。曹克忠带兵入甘。屡克城堡。近复将扑营贼匪击败。斩馘甚多。洵属异常出力。著雷正绾、恩麟、传旨嘉奖。谕令始终奋勉。以蒇全功。将此由六百里谕知都兴阿、穆图善、雷正绾、刘蓉、成禄、并传谕陶茂林、恩麟知之。　　

○引见副将刁经明、杨心纯、缪胜、王显发。得旨、均著暂留神机营差委。　　

○署陕西提督雷正绾奏、已革陕西臬司张集馨病难速痊。可否回京调理。得旨、著准其回京调理。又奏、访察庄浪先后闭城拒兵。系绅民各为身家起见。并非由官主使。前署平凉府知府郑声文、代理庄浪县丞李秾、办捐有效。应请开复。批、郑声文、李秾、均著开复原参处分。又奏、遵查洮岷回务不靖。防剿吃紧。土司杨元马队。应请免调来营。报闻。　　

○命吉林副都统安住管带马队。赴直隶军营。以署甯古塔副都统庆林署吉林副都统。　　

○命山西在籍总兵官余承恩赴直隶军营。听候总督刘长佑差委。　　

○改丁忧甘肃提督陶茂林为署任。仍留营。并赏银三百两治丧。　　

○以纵勇滋事。革甘肃副将陈东霖职。交湖广总督官文审办。　　

○丁酉。孝诚仁皇后忌辰。遣官祭景陵。　　

○谕内阁、前因记名副都统翼长成保、不能救护僧格林沁。业经降旨将其先行革职。并令国瑞查明参奏。本日复据国瑞奏、查明内阁学士翼长全顺、记名总兵营总何建鳌、随同僧格林沁死事。情形甚惨。亦经明降谕旨将该二员加恩从优赐恤矣。其成保一员。尚未据国瑞查参。因思僧格林沁以亲王督师。躬冒矢石。屡蹈危机。该营各将弁果能奋勇争先。不避艰险。皆如全顺、何建鳌等、何至令统帅大臣竭忠毕命。总缘畏葸性成。趋避计熟。遂敢玩视军律。置主帅于不顾。殊堪痛恨。若不从严惩办。何以肃法纪而振军心。即如成保身为翼长。出队时自应随侍僧格林沁左右。何以四月二十五日夜闲冲围接仗。并无成保在内。亦未身受一伤。其为首先溃逃。情节显然。成保业经革职。著即拏问。交阎敬铭严讯确情。从重定拟。毋稍宽纵。至其余临阵退缩及援应不力各员。仍著交国瑞确切查明。据实参奏。　　

○谕军机大臣等、国瑞奏、匪踞黄河水套。偪勒各处民圩。现在赶紧招集马步。分路设法办理各摺片。崇厚奏、遵旨先行起程。驰赴畿南一摺。逆匪窜至郓城县西红川口。东至王家古堆。南至安兴木。边马时犯曹州一路。号召伏莽。其势甚张。国瑞已派诺林丕勒等、带马队绕赴曹州。会同成保、富森保等、招集马步。并调詹启纶一军。与宋庆之军。由曹单取道曹州。会合陈国瑞等。所筹尚妥。惟成保业已拏问。著即饬令诺林丕勒、富森保等、马步各军。自菏泽以北。黄河南岸。设法兜剿。诚恐该逆东窜。抢渡运河。刘铭传一军。已至单县。著即取道金乡嘉祥汶上济甯等处。由梁山一带黄河南岸。向西兜剿。痛挫凶锋。仍当稳扎稳进。不必贪功。俟大军到齐。自不难一鼓剿尽。陈国瑞收集兵勇。誓欲出队灭贼。并闻其连日获有小胜。具见血诚勇敢。所有郭宝昌勇队。均著陈国瑞统带。昨已有旨将陈国瑞加恩免议。该总兵自当知恩图报。惟好谋乃可图成。有忍始克有济。著国瑞传知该总兵。不可恃勇轻进。再有挫衄。现在曹州一路。兵力渐厚。而北路尚属空虚。该总兵如能绕赴济甯。会合丁宝桢等迎头扼剿。固属妥善。否则设法渡河。赴刘长佑军营。听候调遣。并著酌度办理。成保近年以来。带兵殊不得力。自充当僧格林沁翼长。人心涣散。此次统带黄旗亲军马队。首先溃退。僧格林沁死难。该员未受一伤。独以身免。已降旨拏问。交阎敬铭审讯。著阎敬铭即将该革员提省严讯。从重定拟具奏。不准稍涉瞻徇。代人受过。其余在事溃退各员。仍著国瑞查明参办。崇厚奏、取道景州。前赴畿南。著即催调洋枪队伍。迅速赴景州一路扼防。仍随时与刘长佑妥商进止。以固畿南门户。昨谕刘长佑挑宣化镇兵备调。其大同一路。能谕抽调。著咨商沈桂芬妥筹办理。贼氛既有黄运河阻隔。设防较易为力。刘长佑、阎敬铭、吴昌寿、务当督饬文武员弁。昼夜巡防。不可稍涉大意。给事中刘毓楠奏、河南开封府中河厅南岸。新筑圈堰一道。工料不甚坚实。傥伏汛涨发。易致溃决。稍有疏虞。关系非轻等语。著张之万亲历履勘。认真赶紧修筑。以固藩篱。曾国藩谅已迅筹出省。著即懔遵前旨。克日北上。统率诸军。以期各将士有所禀承。万勿稍涉迟缓。发捻既句通水套诸贼。裹胁愈众。而行走甚速。远调势将不及。清淮驻扎之欧阳利见、张树珊等军。及扬防之吴毓芬一军。可以调令北来。较为迅速。吴棠调赴济甯之赵三元炮船四十号。曾否到防。著吴棠迅速调派。清淮后路。亦关紧要。并著吴棠妥为布置。应添兵勇。著李鸿章另行抽调。以作后劲。彭玉麟前已到淮。相度水道。著即会同吴棠妥筹调度进止机宜。以期水陆均有准备。刘铭传军饷。仍著李鸿章筹解。如一时援济不及。即由刘长佑、阎敬铭、妥筹解济。毋令缺乏。直东饷项本不宽裕。曾国藩所统各军应需饷项。该大臣务与李鸿章宽为筹备。以利师行。正在寄谕闲。据阎敬铭奏、回省布置情形。贼窜至汶上河西。饬刘铭传于东平汶上扼要严防等语。与本日所谕办法亦合。著刘铭传设法绕出贼前。扼要堵剿。不可令其北犯。刘铭传所带兵勇。究有若干。如兵力不敷剿办。仍著赶紧续调所部。以厚兵力。阎敬铭另片奏、自请从重治罪等语。前因督师重臣。在该抚所辖境内阵亡。已有旨将该抚先行交部严加议处。该抚当力顾省垣。督饬将士。严防贼匪北窜之路。毋得再有疏虞。致干重咎。懔之慎之。阎敬铭片一件。暂行留中。再降谕旨。僧格林沁旧有马步若干。现在收集若干。刘长佑所部各路在防兵勇。共有若干。著国瑞、刘长佑、详细开单奏闻。将此由六百里加紧又紧谕知曾国藩、国瑞、刘长佑、吴棠、彭玉麟、张之万、崇厚、李鸿章、阎敬铭、吴昌寿、并传谕刘铭传知之。　　

○以镶红旗汉军副都统穆辂署正红旗护军统领。　　

○予山东曹州阵亡内阁学士全顺祭葬世职。如尚书例。谥忠壮。总兵官何建鳌祭葬世职加等。谥果毅。均附祀钦差大臣僧格林沁专祠。　　

○戊戌。谕内阁、前因山东巡抚阎敬铭、布政使丁宝桢、于所辖境内。未能加意协助。致僧格林沁孤军深入。力竭捐躯。业经交部严加议处。因思发捻各逆。上年扰及湖北境内。湖广总督官文、以钦差大臣督师剿贼。其时楚师兵力甚厚。如果调度得宜。何难将该逆就地歼除。乃该督督办日久。未能使贼大受惩创。仅以驱之出境为了事。致令该逆得以远扬。实属咎无可辞。前任河南巡抚张之万、责任封圻。吏部左侍郎毛昶熙、奉命督团剿贼、于逆匪窜扰河南境内。未能督率兵民。协同截剿。均以空言敷衍。任令贼匪乘虚远窜。贻害邻疆。以致督师重臣。战殁于阵。均有应得之咎。追维前事。愤懑殊深。官文、张之万、毛昶熙、著一并交部严加议处。近来贼匪窜扰之地。各该省督抚往往意存畛域。以驱贼出境为了事。以致此剿彼窜。迄无了期。实堪痛恨。嗣后各该省督抚等。务当协力同心。互相策应。于贼匪奔窜之路。严密防维。订期合力夹击。庶几军务日有起色。傥竟任其奔突。不能遏截。必惟各该省督抚是问。言出法随。决不宽贷。　　

○谕军机大臣等、神机营王大臣奏、派员采买硝斤。试造火药一摺。据称练兵以火器为先。火药一项。尤须宽为筹备。现在硝斤短绌。拟派员前赴近畿州县采买。仿照工部现办章程。悉按市价所需价值。在直省产硝州县垫发。即由该州县报销等语。神机营教练火器。因硝斤短绌。火药无从制造。现当操演吃紧之际。岂可稍有延误。自应照醇郡王等所请。以期妥速。著即饬令派出之游击长春。酌带弁兵。迅赴直隶近畿州县。采办净硝二十万斤。随时拨派弁兵管解。由各该州县递送来京。如例价不敷采办。即仿照工部现办章程。悉按市价购买。所需价值。无须交采办之员携带前往。即由直隶产硝各州县。无论何款。提取垫发。由该州县核实报销。著刘长佑迅即行知顺天府。一体转饬所属各州县遵照办理。毋得稍涉推诿。致滋贻误。此次硝斤价值。因采买紧急。是以准令变通办理。并著户部即遵谕行。再御史张观钧片奏、行军以饷糈为先。请饬户部豫为直东两省设法筹饷等语。现在山东军情万紧。直隶堵剿。亦属刻不容缓。该两省库款。本不充裕。曾国藩统带各路兵勇。北来剿贼。需饷尤多。必须宽为储备。方可收饱腾之效。著户部迅即通盘筹画。为直东各军设法筹拨款项。毋使缺乏。傥所拨各款。一时不能济急。即由该部酌提库存银两。分别解济。庶大兵云集。不至有短绌之虞。将此谕知户部。并由六百里谕令刘长佑知之。　　

○又谕、前因北路防剿吃重。谕令皂保、特普钦、于吉林黑龙江挑选马队各五百名。派员统带。驰赴直隶。听候调遣。兹复据醇郡王奏、神机营所练马队官兵。为数尚少。不敷派拨。请饬调吉林黑龙江马队各五百名。并查有协领常海、佐领特尔清阿二员。曾经出师。堪以管带等语。现在山东贼氛甚炽。畿辅重地。亟应豫筹防范。神机营现练官兵。马队尚嫌单薄。必须添调训练。以厚兵力。著皂保、特普钦、再于吉林黑龙江各挑选精壮马队五百名。配齐军装器械。即派常海、特尔清阿、星速统带赴京。听候神机营调遣。不得稍有迟误。其制办军装等项银两。即著筹款发给。准其报部作正开销。吉林地方。马贼甚多。皂保惟当督饬员弁。认真查拏。以期净绝根株。不可稍事粉饰。致留隐患。将此由五百里各谕令知之。　　

○又谕、前因直隶山东军情甚紧。叠经谕令曾国藩统带援师。速赴山东。绕由北面督剿贼匪。现在贼匪盘踞曹郡。蔓延郓钜濮范一带。句结土匪。势焰日张。东省兵勇。寡不敌众。防不胜防。直隶地势平衍。兵力未厚。尤恐贼踪窜渡黄河。震惊畿辅。曾国藩接奉前次叠谕。谅已筹调兵勇。戒期启行。惟东省军情。刻不可缓。该大臣接奉此旨。务当克日统带亲军小队。轻骑就道。兼程北上。先就直东现有兵力。妥筹调度。其江南大队援师。尽可陆续檄调北来。曾国藩声威久著。早到一日。则直东人心早定一日。李鸿章所部兵勇尚多。除应留防苏省外。如尚有可调之兵。务当尽数调拨。拣派得力镇将。即日管带由轮船迅速北上。俾曾国藩抵东时。即可归其调遣。以期无误攻剿。直东豫三省地方公事。虽有本省督抚管理。其各该省地方文武。如遇有关军务应行供支调度之件、迟误及不遵调度者。即著该大臣严参。治以贻误军务之罪。该大臣值此时势艰难。断不可意存谦抑。仍辞节制三省之命。致往返再有耽延。兵贵神速。总以兼程绕赴山东北路。调度一切。保固畿疆。为目前第一要务。刘长佑、阎敬铭、亦当就现有兵力。分防黄运两河。一面剿办土匪。保卫完善地方。不得专待援师。稍存松懈。河套伏莽。本未尽除。现既为贼众盘踞。则该处土匪船只。均可资以渡河。刘长佑、阎敬铭、务须筹备炮船。多拨兵弁。严密防守。傥任贼踪北渡。必当重治该督抚之罪。唐训方现驻省垣。保定一带守御事宜。责无旁贷。著责成该藩司悉心筹画经理。务须周密妥善。吴昌寿前已有旨令其出省剿贼。著即会同刘长佑。严密防堵河岸。并严檄河北镇道。及在防兵弁。加意遏守。毋稍疏虞。致干重咎。刘铭传已抵单县。谅可即抵济甯汶上一带。著即酌量情形。如贼氛甚炽。将全部勇丁。一并由周盛波统带北渡。陆续起程。会合攻剿。并著刘长佑、阎敬铭、审度贼势。会商刘铭传迅速办理。富明阿前已有旨令其留于直隶军营。此时计已行抵直东地方。著即迅速来京。毋稍延缓。直隶沧州河闲及山东德州恩县一带。向有骑马贼匪。并著刘长佑、阎敬铭、派兵严拏。毋令乘隙蠢动。告病总兵郑魁士久经战阵。现在是否在宣化本籍。著刘长佑传令该员前赴军营助剿。直隶山东河南近贼地方。即由刘长佑、阎敬铭、吴昌寿、饬令该地方官办理团练。坚壁清野。俾贼无所掠。以助兵力所不及。曾国藩一军。应需饷银。本日虽已谕令户部宽为筹备。仍著刘长佑、李鸿章、阎敬铭、吴昌寿、协力筹解。毋令缺乏。正在寄谕闲。据乔松年奏报皖省近日军情一摺。蒙亳一带。现有黄鸣铎、李南华等军扼守。英翰、张得胜等军。现在分防宿州雉河集等处。布置尚属周妥。即著该抚随时会商吴棠、联络声势。以固边境。将此由六百里谕知曾国藩、富明阿、刘长佑、李鸿章、乔松年、吴昌寿、阎敬铭、并传谕刘铭传、唐训方知之。　　

○又谕、现在发捻各逆。窜入山东曹州一带。句结水套伏莽滋事。深恐各处土匪。乘机窃发。畿辅重地。防范不可稍疏。盛京热河察哈尔密云山海关古北口等处。切近京师。为东北屏蔽。毗连边墙内外。汉回杂处。最易藏奸。难保无不法匪徒。从中煽惑。且各该处向多骑马贼匪。为患地方。此辈行迹诡秘。来去无常。更虑闻风滋扰。著玉明、宝珣、志和、德椿、麟庆、阿克敦布、廉至、连成、长善、徐廷楷、各于所辖境内。派拨得力兵弁。认真巡缉。以清奸宄而遏乱萌。尤须不动声色。严密查拏。毋徒滋扰民闲。转致人心惶惑也。将此由五百里密谕玉明、宝珣、志和、德椿、麒庆、阿克敦布、廉至、连成、长善、并传谕徐廷楷知之。　　

○又谕、御史张观钧奏、请将投营之陈贯甲严密防范等语。前据阎敬铭奏称、东省临邑人和团守备陈贯甲。业经散团归标。安静当差。惟现在山东官军失得。僧格林沁阵亡。该守备无所震慑。万一故态复萌。托故归里。号召旧时团众。肆行强横。以滋后患。是诚不可不防。著阎敬铭不动声色。留心察其行止动静。严密防范。设法羁縻。不可稍涉大意。将此密谕知之。　　

○又谕、联捷奏、督兵前进。暂借陕省军器应用。并陶茂林营勇溃散。窜及盩厔境内。拟即带兵协剿各摺片。联捷所带之黑龙江官兵。既乏军器。自难责其徒手御敌。联捷请由陕省酌拨应用之处。系为因时变通起见。尚属可行。即著咨商刘蓉、先于陕省军器内。酌量拨用。以利师行。昨据沈桂芬奏、已将战箭火药等件赶造齐备。派员解赴联捷军营。俟此项军器解到。即可如数归还陕省。前据恩麟奏、陶茂林部勇溃散数营。当经谕令陶茂林等。飞檄各路军营。沿途州县。一体遏截。兹据联捷奏、陶茂林营中溃勇。扰及陕省宝鸡迤东。复窜至盩厔境内各等语。此起溃散兵勇。数日之闲。已至陕境。且沿途张贴告示。强索财物粮食。断非语言所能招集。刘蓉现已派队迎截。即著督饬派出员弁实力截扼。联捷拟整队以待。傥溃卒侵犯省垣。即行带兵协剿。著照所请。相机会办。不可徒托空言。联捷带兵无多。现在溃勇已及盩厔。其势渐炽。且盩厔偪近南山。万一纵令入险。则剿办又形棘手。刘蓉身任陕抚。责无旁贷。即著遴派得力兵勇。扼要严防。毋令溃卒出境。贻患邻封。尤不得令其窜入南山。致滋延蔓。省城防守事宜。德兴阿务当会同刘蓉熟筹妥办。毋稍疏虞。湖北山西距秦甚近。官文、沈桂芬、亦当一体严防。毋令阑入。如此股溃卒。不能堵截。纵令出省。又如宋景诗故事。惟刘蓉德兴阿是问。杨岳斌前奏有取道荆子关之语。现在遥计师行。定距入关不远。侦探溃勇踪迹。拦头截击。毋令窜近鄂境。至该督所部新勇。仓卒成军。心志未必能齐。此时霆营之勇。既溃于楚。陶茂林之勇。复溃于秦。傥竟闻风效尤。纷纷逃溃。于大局殊有关系。杨岳斌当严饬带兵各员。申明纪律。约束拊循。毋得稍涉大意。前因僧格林沁剿贼阵亡。东省匪势甚炽。曾经谕令杨岳斌先其所急。移师驰赴直东会剿。如已行抵西安。即暂扎候旨。想该督接奉前旨后。必能通筹缓急。请命而行也。将此由六百里各谕令知之。　　

○又谕、都兴阿、穆图善奏、近日剿办情形。请饬晋省筹拨饷银。并都兴阿奏、甘省筹剿机宜各摺片。甘省红柳沟等处贼匪。为官军击败。甯郡回首。伪行乞抚。都兴阿限以时日。令其交械献城。撤圩输粮。该逆仍复诡词乞缓。是其诡诈情形。已可概见。现在受降既无把握。自应鼓励将士。力行进攻。不准仍许投诚。懈惰军情。致堕诡计。盐茶厅余匪。有图窜中卫之信。都兴阿当派兵要路遏截。毋令任意奔突。甯夏攻围日久。尚未克复。深恐师老疲敝。都兴阿、穆图善、当设法迅行攻拔。不可再事迁延。雷正绾一军。现已攻克盐茶。进图灵州。陶茂林一军。本可直取肃甘。因所部勇丁。溃散数营。安定一带。贼势较众。尚复阻于西进。曹克忠所部。能否兼顾巩昌。移援安定。著雷正绾妥筹商办。恩麟亦当添筹兵勇。与陶茂林等互相联络。力顾省垣。俟兰州附近地方肃清后。即当鼓行而西。埽除肃甘并嘉峪关逆氛。以通关外之路。并著恩麟宽筹饷银。以济军食。鹤龄一军。前已有旨令骆秉章催令赴甘。仍著恩麟、陶茂林、飞速迎提。饬令迅赴肃州。成禄所拨雷正绾六营。亦可由省城次第进取西路。以助声威。至甘省回匪。到处皆有。都兴阿等俟甯夏克复后。当与恩麟、陶茂林等会商。先择最要处所。力行剿洗。其余自可迎刃而解。穆图善亦可于彼时酌量带兵出关。杨岳斌俟抵甘后。兵力厚集。更可分路进剿。陈东霖所募楚勇两营。在鄂境掳掠。杀毙六命。业经降旨革职。著都兴阿、穆图善、于该革员到营时。勒令将滋事勇丁交出。追出原赃。一并解交官文等审办。以肃军律。所有该两营楚勇月饷。仍著沈桂芬按照楚军章程筹拨。务须顾全大局。不准再事推诿。致涣军心。将此由六百里谕知都兴阿、穆图善、雷正绾、沈桂芬、并传谕陶茂林、恩麟知之。　　

○命钦差大臣曾国藩督办直隶山东河南三省军务。地方文武员弁。暨旗禄各营。均归节制调遣。　　

○授一甲一名进士崇绮翰林院修撰。二名进士于建章、三名进士杨霁编修。　　

○以湖南官军肃清安徽英山等处出力。赏副将洪致祥巴图鲁名号。向文鳌等花翎。知州陈祖襄等蓝翎。余加衔升叙有差。　　

○己亥。谕军机大臣等、刘长佑奏贼踪渐向东窜。现筹添派兵勇。分布严防。并陈国瑞现在曹郡招集溃散。拨饷接济各摺片。濮范一带。伏莽甚多。此时逆匪方张。裹胁句结。势渐东趋。刘长佑恐下游河防空虚。饬令副将崔福泰等分带兵勇。自开州八公桥起。至山东张秋镇止。沿河北岸。节节驻扎。具见不分畛域。调度得宜。著即督饬在防员弁。迅速进扎。严密扼守。惟兵力尚不甚厚。贼至须互相联络。并力协助。方免疏虞。张秋系黄运交汇之区。深恐该逆句结水套贼船。穿黄入运。径行北趋。著刘长佑、阎敬铭、筹备炮船。在该处梭巡堵遏。吴棠前奏、有将黄河船只改为炮船之议。即著拣派熟习火炮水师弁兵。前赴直东军营。教练演放。以资得力。其运河一带。仍著吴棠懔遵前旨。速派轻利炮船。驶往防堵。阎敬铭督饬丁宝桢严守运河。毋令东渡。山东省城防守事宜。及张秋镇东南一带运河。并责成阎敬铭实力严防。不准稍涉疏懈。刘铭传仍遵昨日谕旨。酌量军情。将周盛波全部。统带北来。会合直东各军。相机防剿。刘铭传如已行抵济甯。即著联络丁宝桢等军。严扼运河。以遏贼冲。陈国瑞现驻曹郡。招集溃勇数千。誓志灭贼。奋勇可嘉。刘长佑筹备粮饷军械。前往接济。实属力顾大局。仍著随时源源筹饷解济。毋令招集之军。仍至溃散。陈国瑞夙称勇敢。惟官军新挫。士气不扬。刘长佑当传知该总兵稳慎图功。不可恃勇轻进。国瑞仍收集溃卒。力固运河。扼贼窜扰。现在东北各面。布置渐密。该逆无隙可乘。必将西循熟径。扰及豫境。吴昌寿豫当先事豫筹。派兵越境。出奇夹击。以剿为防。使贼首尾不能相顾。景州一带。防务紧要。前已谕令崇厚统带洋枪队。前赴该处扼防。刘长佑当飞檄刘祺等军。星速到景。协同防守。以厚兵力。将此由六百里谕知国瑞、刘长佑、吴棠、阎敬铭、吴昌寿、并传谕刘铭传知之。　　

○又谕、富明阿奏、沥陈伤疾未愈。恳请来京就医。并请调派京兵。挑选扬防得力员弁。带赴直省堵剿各摺片。前因直东防剿紧要。谕令富明阿留于直隶。与刘长佑筹商堵剿。昨复谕令富明阿迅即来京。该将军现已行抵新城。距京甚近。即著仍遵初四日谕旨来京。并准其乘坐肩舆。以示体恤。所请调派神机营等兵赴直。并挑选扬防得力员弁。带赴直隶之处。著俟该将军到京后。再行筹办。将此谕令知之。　　

○又谕、传谕护江西巡抚孙长绂。孙长绂奏、遵保援江出力员弁。并案请奖一摺。鲍超一军。于上年秋闲。蹋毁许湾一带贼垒。克复金溪。并将降陈炳文股匪。叠次护胜。肃清泸溪南丰两县。蹋平大洋渡中田贼垒。克复新城县城。并将吴口渡等处及甯都城外贼垒平毁。立解城围。克复瑞金县城。江西全境。一律肃清。该将士均属著有劳绩。惟宋国永、冯标、所统各营。已在鄂省金口一带。溃散滋事。现经官文派兵追击。孙长绂派兵在江西境内截剿。此项滋事弁勇。碍难一律施恩。著孙长绂咨明鲍超。将此项弁勇查明开除。速行另缮清单。奏请施恩。至娄云庆所部将士。是否均能安静守法。著孙长绂先行传知该总兵。宣谕在营将士。如果安静守法者。均照所请给奖。一俟鲍超查明奏到。朝廷必当立沛恩施。以奖勤劳。　　

</div>
    <div class="pagination">
<a href="清实录同治朝实录_page203.html">上一页</a><span>...</span><a href="清实录同治朝实录_page199.html">199</a><a href="清实录同治朝实录_page200.html">200</a><a href="清实录同治朝实录_page201.html">201</a><a href="清实录同治朝实录_page202.html">202</a><a href="清实录同治朝实录_page203.html">203</a><span class="current-page">204</span><a href="清实录同治朝实录_page205.html">205</a><a href="清实录同治朝实录_page206.html">206</a><a href="清实录同治朝实录_page207.html">207</a><a href="清实录同治朝实录_page208.html">208</a><a href="清实录同治朝实录_page209.html">209</a><span>...</span><a href="清实录同治朝实录_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
