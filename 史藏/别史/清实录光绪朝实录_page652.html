<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 652 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 652 页/共 1316 页</h1>
    <div class="content">
○谕军机大臣等、前据恭寿奏、雅尔坚此次进京。随带兵十七名之多。所需路费。擅扣兵饷。私动库款。有各佐领图结可证各节。当谕令雅尔坚明白回奏。兹据奏称随带官兵十七名。系照向章办理。并经将军批准画稿。始行派定。该官兵等所需饭食盘费。悉由该副都统廉俸项下开给。并不知有擅扣兵饷私动库款之事。至所称各佐领图结可证之处。恐系恭寿勒使出具等语。与恭寿前奏迥不相同。著裕德、廖寿恒、确切查明。据实具奏。毋稍偏徇。恭寿片、雅尔坚摺、均著钞给阅看。将此谕令知之。查结　　

○顺天府奏、每年恩赏银两。拟酌度情形均匀拨给。又奏、酌筹津贴。编查保甲。均报闻。现月　　

○安徽巡抚沈秉成奏、筹捐省城书院经费。添课经古。并设孝廉堂以励实学。报闻。摺包　　

○庚子。谕内阁、前据国子监司业瑞洵奏、各省附保积弊。请旨严禁。当经谕令吏兵二部。将各省保奖严行查核。兹据吏部、兵部、会同严定保举章程。分别办理。著照所请。嗣后各项保举。凡非应保之案。率行列保。及例有年限保案。未及年限列保者。均著全案撤销。其有寻常劳绩。照异常劳绩请奖者。著全案驳回。另行更正。或全案合例。有一员在不应保之例者。著将该员保案撤销。或全案合例。有一员与例不符者。著将全案驳回。俟更正到部。将合例之员议准。不合例之员撤销。不准再行请奖。至驳令更正之案。该大臣仍以原保请奖者。著将全案撤销。并将原保大臣递实严参。虽有合例之员。亦毋庸给予奖叙。经此次严定章程后。中外大臣。其各懔遵谕旨。核实办理。不得再有违误。致干咎戾。现月　　

○又谕、本日太仆寺带领引见。该堂官全未到班。殊属非是。太仆寺卿宝昌、少卿松安、岑春煊、均著交部议处。　　

○辛丑。谕内阁。户部奏、稽查云南贵州两省铜铅运务各员期满。请旨更换一摺。云南办解十四起头批京铜。贵州办解京铅。现据咨报起程。此后续办铜铅。次第运解。前派沿途经理各员期满。该部查照例案。将经过之四川湖北江苏直隶等省藩臬。开列名单。请旨更换。四川著派王毓藻。湖北著派陈宝箴、江苏著派陈湜、直隶著派裕长、即责成各该员严饬各道府及沿途地方文武员弁。认真稽查。催趱护送前进。如有无故逗遛。及盗卖短少等弊。详报该督抚严行参办。沿途应需水师照料之处。即由派出之员。详咨前途督抚。及水师提督调遣。仍著自奉旨之日起。以三年为限。均责成此次所派之员。一体经理。过有升调事故。即令接任之员遵办。期满再行更换。现月　　

○又谕、太仆寺奏、司员误公据实参劾一摺。本月二十四日。太仆寺带领引见。承办各牌之笔帖式隆恩、届时未到。非寻常疏忽可比。右司员外郎奎凤、应有备牌一分。并未随带。亦属疏漏。太仆寺员外郎奎凤、笔帖式隆恩、均著交部分别议处。　　

○壬寅。谕军机大臣等、立山、巴克坦布奏、御茶膳房衙门应修工程。实用钱粮数目一摺。所请银十九万八千四百五十两。为数太钜。著立山、巴克坦布、再行核实估计。大加删减。奏明办理。现月　　

○直隶总督李鸿章奏、天津总医院。遵照海军章程接续开办。估需经费银两。下所司知之。摺包　　

○以詹事府少詹事黄卓元为詹事。起居　　

○豁免江苏海运漂没漕粮二千八百二十余石。摺包　　

○癸卯。谕内阁、前据步军统领衙门奏、本年四月二十六日安定门外外馆地方义丰货房被抢一案。当经降旨将疏防营员交部议处。勒限严拏逸犯究办。兹据巡视北城御史恩溥等奏、验勘被盗情节。诸多不符。请交刑部审办。以昭核实等语。此案著交刑部提集案内人证。悉心研鞫。务得确情。据实具奏。现月　　

○谕军机大臣等、前据延茂代奏、嵇志文禀讦奎焕各条。及奎焕所奏嵇志文诡谲欺诈等语。当经谕令刘秉璋确查覆奏。兹复据延茂奏、奎焕荒谬离奇。列款纠参。开单呈览一摺。著刘秉璋委道府大员。迅速前往。按照所参各节。一并确切查明。据实覆奏。毋得稍有徇隐。原摺单均著钞给阅看。将此谕令知之。现月　　

○两广总督李瀚章等奏、广东省城郊外建造火药库工竣。下部知之。摺包　　

○豁免云南晋甯、宣威、沾益、甯、昆明、云南、六州县上年被灾田亩银米。摺包　　

○甲辰。以京师雨泽过多。尚未畅晴。上诣大高殿祈祷行礼。现月　　

○谕内阁、礼部题、本年六月万寿礼仪一本。著于二十六日辰时升殿受贺。巳时筵燕。现月　　

○又谕、祥麟等奏、通仓加放俸米。廒座仍难周转。请将银折改本色一摺。著户部议奏。现月　　

○谕军机大臣等、李鸿章本月二十七八等日电信。均经总理各国事务衙门呈览。前经叠谕李鸿章酌量添调兵丁。并妥筹办法。均未覆奏。现在倭焰愈炽。朝鲜受其迫胁。势甚岌岌。他国劝阻。亦徒托空言。将有决裂之势。李鸿章督练海军。业已有年。审量倭韩情势。应如何先事图维。熟筹措置。傥韩竟被逼携贰。自不得不声罪致讨。彼时倭兵起而相抗。亦在意计之中。我战守之兵及粮饷军火。必须事事筹备。确有把握。方不致临时诸形掣肘。贻误事机。李鸿章老于兵事。久著勋劳。即详细筹画。迅速覆奏以慰廑系。南洋各海口。均关紧要台湾孤悬海外。倭兵曾至番境。尤所垂涎。并著密电各督抚。不动声色。豫为筹备。勿稍大意。将此由四百里谕令知之。洋务　　

○乙巳。谕内阁、步军统领衙门奏、续拟缉捕章程。请旨变通办理一摺。据称近年来盗焰日张。兵丁缉捕。暋不知畏。往往携带洋枪施放。伤害官兵。拟请变通章程。准其格杀勿论等语。盗贼拒捕。胆敢用火器伤人。近有巡夜弁兵被贼以洋枪轰毙之案。实属目无法纪。嗣后巡夜官拴。准其执持枭枪。遇有贼盗放枪拒捕。亦准放枪捕拏。如有杀伤。照例勿论。惟该官弁兵丁等务须格外慎重。傥轻率从事。伤及无辜。定当从重究办。现月　　

○谕军机大臣等、总理海军事务衙门会奏、遵议黑龙江将军等奏、收笼鄂伦春牲丁酌拟章程变通办理一摺。所拟将原设总管等概行裁撤。五路佐领等悉仍其旧。布特哈总管改为副都统。并于黑龙江墨尔根呼伦贝尔布特哈四城。各添设协领一员。分司经理各节。均依议行。即著依克唐阿按照此次变通章程。督率各城新设副都统、协领、及原设佐领等。认真经理。设法抚绥。予限三年。各该员办理如有成效。准由该将军奏明请奖。傥限满无功。即著严参惩办。原摺著钞给阅看。将此谕令知之。现月　　

○又谕、李鸿章奏、酌度倭韩情势豫筹办理一摺。据称倭人乘机构衅。遽以重兵胁韩。傥至无可收场。必须豫筹战备。请饬户部先行筹备的饷二三百万两。以备随时指拨等语。倭人迫胁朝鲜。其焰方张。势将决裂。外援内防。自宜先事务筹。惟该督练办海军有年。前据陈奏校阅操演情形。俱臻精密。自己足备缓急。兹据奏称北洋铁快各舰。堪备海战者。祗有八艘。究竟海军所练之兵。共有若干。此外北洋分扎沿海防军若干。及直隶练营兵丁可备战守者若干。著即逐一详细覆奏。所请筹备饷需银两。俟覆奏到日。再降谕旨。原摺片均著留中。将此由五百里密谕知之。洋务　　

○又谕、总理各国事务衙门奏、图书集成原本阙误。请饬查对一摺。著南书房翰林至乾清宫按照单开数目查明具奏。随手　　

○工部奏、婉贵妃金棺奉移。请援援案沿途觅店安奉。得旨、著于沿途宽大店寓安奉。毋庸支搭棚座。随手　　

○热河都统庆裕等奏、绥成殿文津阁即应择要修葺。惟本年方向不宜。拟先行设法保护。下所司知之。摺包　　

○出使俄德奥和国大臣许景澄奏、帕米尔界务。已与俄约。未经定议以前。彼此各不进兵。下所司知之。摺包　　

○出使英法义比国大臣薛福成奏、请酌定南洋副领事随员保奖章程。下部议。摺包　　

○命前福建巡抚刘铭传来京陛见。洋务　　

○赏俄国副管界官巴萨勒甫斯塞宝星。摺包　　

○纂修官章梫恭纂　　

帮总纂官程棫林恭辑监修总裁世恭阅九签正月十一日正总裁那月日专司藳本陆恭覆阅癸丑八月十二日　　

徐月日　　

荣月日副总裁唐月日　　

宗室宝恭阅一签五月十二日

　　

陈恭阅二签三月十三日　　

熙月日　　

郭恭阅一签六月十一日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百四十二　　

光绪二十年。甲午。六月。丙午朔。上诣仪鸾殿、问慈禧端佑康颐昭豫庄诚寿恭钦献皇太后安。至丁卯皆如之。　　

○广东巡抚刚毅奏、向来各直省将军督抚。所奏朱批摺件。均应恭缴。嗣后请按三个月汇缴一次。得旨。著照四月二十八日谕旨。随时咨由军机处呈缴。　　

○以亏款延缴。革已故前任广理大埔县知县聂大日升职。提属勒追。摺包　　

○丁未。谕内阁、前据两江总督刘坤一奏保道员李经楚。两广总督李瀚章奏保道员陆维祺。经吏部带领引见降旨将李经楚发往江苏补用。并交军机处记名请旨＜闲＞放。陆维祺发往广东补用。并仍交军机处记名请旨＜闲＞放。嗣于李经楚召见时。因其在江苏服官。询以洋务等事。奏对未能明晰。念系大员之子。未加深究。兹据给事中褚成博奏、该员从未亲民。并无实在政绩。与原保讲求政治得失各节。诸多不符等语。刘坤一向来办事尚属认真。此次奏保。未免瞻徇。所有李经楚前得发往江苏补用及记名＜闲＞放之处。即著撤销。又据奏、陆维祺前充李瀚章幕友。李瀚章辄行保奏。殊属不合。陆维祺所得发往广东补用及记名＜闲＞放之处。亦著撤销。嗣后各督抚保举属员。务当懔遵叠次谕旨。秉公核实。毋得稍涉冒滥。用副朝廷延揽人才。慎重名器至意。现月　　

○又谕、张联桂奏、特参庸劣各员一摺。广西融县知县李德新、捕务废弛。办案草率。著即行革职。雒容县知县龚钦、饮酒读书。不理民事惟文理尚优。著以教职归部铨选。横州知州萧宗干、精神稍短。人地未宜著开缺另补。以肃官方。现月　　

○谕军机大臣等、前据总理各国事务衙门呈递李鸿章二十七日电信。与英领事言及。应由英外部令水师提督带铁快舰赴倭员责问、勒令撤兵一节。倭人肇衅。挟制朝鲜。傥致势难收束。中朝自应大张挞伐。不宜借助他邦。致异日别生枝节。即如英国处此时势。如出自彼意。派兵护商。中国亦不过问。若此议由我而发。彼将以自护之举。托言助我将来竟以所耗兵费。向我取偿。中国断不能允。李鸿章此议。非但示弱于人。仍贻后患。殊属非计。著毋庸议。嗣后该大臣与洋人谈论。务宜格外审慎。设轻率发端致误事机。定惟该大臣是问。将此由四百里密谕知之。洋摺

务包

　　

○戊申。谕内阁、谭钟麟奏、提督在任病故。请旨优恤一摺。浙江提督冯南斌、自咸丰初年在广东带勇剿贼。叠著声威。转战浙江江西福建等省。屡解城围。克复数十州县。擒斩要逆。嗣在甘肃剿办回逆。金积堡一役。战功尤著。由副将洊擢浙江提督。讲求军政。绥辑地方。均能称职。兹闻溘逝。轸惜殊深。冯南斌著照提督例从优议恤。加恩予谥。原籍及立功省分。准其建立专祠。并将战功事迹。宣付史馆立传。伊孙冯福田著以主事分部行走。以彰忠盖寻谥果勇。现月　　

</div>
    <div class="pagination">
<a href="清实录光绪朝实录_page651.html">上一页</a><span>...</span><a href="清实录光绪朝实录_page647.html">647</a><a href="清实录光绪朝实录_page648.html">648</a><a href="清实录光绪朝实录_page649.html">649</a><a href="清实录光绪朝实录_page650.html">650</a><a href="清实录光绪朝实录_page651.html">651</a><span class="current-page">652</span><a href="清实录光绪朝实录_page653.html">653</a><a href="清实录光绪朝实录_page654.html">654</a><a href="清实录光绪朝实录_page655.html">655</a><a href="清实录光绪朝实录_page656.html">656</a><a href="清实录光绪朝实录_page657.html">657</a><span>...</span><a href="清实录光绪朝实录_page653.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
