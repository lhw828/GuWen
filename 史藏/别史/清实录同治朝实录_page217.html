<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 217 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 217 页/共 505 页
  </h1>
  <div class="content">
   ○上率王以下文武大臣诣慈寍门行庆贺礼。众官于午门外行礼。　　

○谕军机大臣等、骆秉章奏、官军进攻黔匪。叠获胜仗一摺。官军自攻克正安州城后。由松坎趋娄山关。转战而前。进扼绥阳后路。一面分兵由正安直进。以击绥阳之前。两路夹攻。刘岳昭一军。连克绥阳西路之观牛峝杉坝。并厚水金鸡寨小白岩各处贼巢。续将七宝寨回龙寺菩萨庙等处贼营攻破。歼戮殆尽。其东路之磨坝蔡缸峝贼巢。亦经李家福一军攻毁。剿办尚为得手。著骆秉章即饬刘岳昭等军。乘此声势。速将绥阳城池克复。疏通川黔道路。并著劳崇光、张亮基、迅速派兵。会同川军。合力夹击。将遵义一带匪巢悉数埽除。毋稍松劲。此次出力员弁。准骆秉章择尤保奏、将此由五百里各谕令知之。　　

○予贵州绥阳等处阵亡都司刘立瑞等十二员祭葬世职加等。　　

○乙亥。谕军机大臣等、前因玉明等奏称。贼匪聚众。扰及兴京东西堡等处。摺内声叙情形。未能详悉。谕令该将军等详细覆奏。兹据该将军等查明覆奏。据称东西两堡。即系陵街。距兴京城仅止十里。玉明等前次摺内。并未声明。实属意存含混。且东西两堡被扰。事在五月初旬。玉明等直至六月中旬。事隔两月之久。方行入奏。据称贼退后。屡经严催地方官详报。因一时未能查验明确。以致稽迟。显系藉词诿卸。事事粉饰。已可概见。该匪等于沿边内外各处。任意焚抢。且敢于山陵附近地方。聚众强索钱文。玉明等先事既未能豫防。各属禀报迟延。又复饬催不力。实属咎无可辞。玉明、德椿、并前任副都统庆春、前兼署奉天府府尹志和、均著交部议处。现任兼尹宝珣、虽于闰五月十二日始行接任。已在东西各堡等处被扰之后。惟未经先行具奏。亦属咎有应得。著一并交部议处。此股盗匪。并未大受惩创。若不迅速埽荡。为患非细。著玉明严饬带兵各员。实力穷追。会同吉林所派官兵。务将此股剿除净尽。不准再事敷衍。致干咎戾。杉松河等处被扰情形。著详细查明具奏。匪犯徐五。仍回大孤山盘踞。该处实在情形。究竟若何。如贼势猖獗。必须及早设法。陆路兵力。若不能制。势须辅以水师。盛京山东水师。俱不足恃。玉明等当酌量贼情。奏请调派沿海得力水师移剿。不可稍涉讳饰。将此由四百里各谕令知之。　　

○又谕、成禄奏、边疆告急。拟就现有兵力。克日西征。请饬迅筹兵饷。并河北贼匪麕集。拨兵助剿各摺片。据称敦煌等县告急。拟统马天祥赵德正二营。及新募卫队一营。节节西向。会合黎献之兵。规复肃州。请饬杨岳斌筹拨粮饷军火。并拨兵替回川兵三营各等语。前据杨岳斌奏、黎献一军。进偪肃州。惟兵力过单。骤难得手等语。成禄若能率师西进。与黎献合兵一处。规复肃州。则将来大军出关。可无后顾之虞。自是目前第一要著。第该提督所领。仅有三营。合之鹤龄川兵。亦不过六营。现在贼窜蔡家河。鹤龄一军。腹背受敌。成禄派令马天祥等拔队往援。而自率卫队一营。跟踪继进。是此项兵力。尚为河北贼氛牵掣。西征一节。仍属纸上空谈。殊为非计。著杨岳斌迅派数营。替回成禄各军。俾得克日西发。并将军火帐房等项妥筹接济。毋令缺乏。成禄请饬杨岳斌设立粮台分局转运供支之处。并著该督设法办理。俾免饷糈不继之虞。成禄、联捷、仍当统领所部。星速西行。不得以待兵待饷为词。任意延宕。雷正绾一军。新有金积堡之败。恐难分兵协助。且闻该营将骄卒惰。非力加整顿。亦难壁垒一新。前调刘正高七营。能否再调。著杨岳斌酌量办理。至刘正高不候调度。拔营东去。有无抗违规避情形。即著杨岳斌查明参奏。成禄摺内有中卫之贼窜扰大靖之语。该处距凉州不远。河西三郡。关系紧要。著杨岳斌斟酌情形。拨兵堵剿。毋稍疏虞。昨已明降谕旨。将恩麟开缺。听候查办。著杨岳斌将交查该藩司前后被参贻误各节。认真查办。据实具奏。将此由六百里各谕令知之。　　

○以吉林双城堡总管善庆为杭州副都统。　　

○追予杭州阵亡副都统关福祭葬世职。杭州乍浦殉难驻防官兵妇孺一千五百八十名口分别旌恤如例。　　

○丙子。谕军机大臣等、曾国藩奏、遵覆历次谕旨一摺。据称张总愚、赖汶洸等、分窜情形。与吴昌寿等前奏。大略相同。该大臣已檄调刘铭传军赴周家口。又添调乌尔图那逊等马队援陈。并令周盛波一军驻亳。将托伦布等各马队整顿赴豫。请饬湖北河南督抚。于豫之巩洛宛邓。楚之随枣黄麻。各驻劲兵一支。拦头迎剿各等语。所筹均属周妥。现在张总愚股。已窜鲁山南召。由叶县入山。向南奔窜。赖汶洸等由舞阳西去。势将与前股句合。吴昌寿已出省驻许州督剿。著懔遵初九初十日谕旨。严督张曜等认真追剿。官文等迅派成大吉等军。扼守黄麻等处要隘。务与吴昌寿会师合击。不得任令贼踪阑入。致滋延蔓。曾国藩以刘铭传等军驻周家口徐州等处。防贼回窜。变尾追之局。为拦头之师。以有定之师。制无定之寇。固属老谋深算。惟贼趋西南一路。陈州现无寇踪。豫省之兵。甚形单薄。若不迅筹游击之师。协力追剿。恐贼众我寡。未易得手。刘铭传、乌尔图那逊、已到陈郡。即著饬令进至洛阳以西。择要驻扎。贼来则击。以固山陕门户。易开俊、周盛波等军内。著酌量调派一军。驻扎周口。以资接替。其托伦布、富森保、达尔济、帕克巴扎普等、马队多起。现在休息亦已数月。著该大臣挑选精壮者。分队配齐马匹军械。饬令前赴河南。归吴昌寿调遣。以厚追师之力。其疲病不堪者。或即遣撤。或留徐州陆续整顿。以期一兵得一兵之用。该大臣因淮水盛涨。未能赴徐。现届秋爽水涸。当可徐图拔队。进扎徐州。居中调度。钞录查办民圩告示各条。皆救时急务。即著督饬委员。悉心妥办。不得有名无实。皖省无贼。著乔松年饬英翰等军。赴豫助剿。毋分畛域。曾国藩另摺奏、徽休防军。索饷哗噪。自请议处。并请将唐义谟等分别惩处等语。唐义谟代统唐义训之军。任听各营哗噪。甚至殴辱大员。实属庸懦不职。著即革职。提营审讯定拟。皖南镇总兵唐义训、请假归葬。久未回营。实属迟延。巩秦阶道金国琛、假归省墓。迁延太久。均著交部议处。曾国藩自请议处之处。著加恩宽免。惟各营自霆营溃变之后。纷纷效尤。此风断不可长。该大臣务须严密查办。惩一儆百。不必稍存姑息。致贻后患。将此由六百里各谕令知之。　　

○又谕、林鸿年奏、请饬催滇省协饷。并会办捐输。及请奖杨盛宗等各摺片。滇省军务日亟。饷项无出。本省既无可自筹之法。不得不藉外省捐输协饷。以为进取之谋。四川原设滇省捐输。著骆秉章饬令川藩。与林鸿年行营藩臬两司。及总办捐输之萧浚兰等。一体会印会办。仿照川省援甘捐输办法。以期鼓舞。其湖北湖南山西三省。现经林鸿年派员前往。设局劝捐。并著官文、郑敦谨、李瀚章、王榕吉、各饬藩司。查照四川藩司会同陕西委员劝办之法。一体举办。庶捐务日形踊跃。至浙江江西广东湖南四川山西粤海关等处。积欠滇饷。合计在六百万两以上。滇省嗷嗷待哺。各该省岂容坐视。著骆秉章、马新贻、孙长绂、郭嵩焘、李瀚章、王榕吉、师曾、酌量缓急。速为筹拨。即得十之一二。以赡滇军。亦可以资接济。各该省关。毋再置之膜外。致误事机。昭通为筹办滇事要区。杨盛宗、杨先芝等、均能卓著战功。该抚当妥为笼络驾驭。使其奋勉图功。以资指臂。该抚身为滇抚。屡催进扎昭通。辄以兵饷为词。昭通士民。非不可用。惟在该抚身履其地。自可以资振作而励同仇。若远居邻省。徒责他省之膜视。而该抚已先畏难苟安。朝廷亦安赖封疆大吏为耶。将此由五百里谕知官文、骆秉章、马新贻、郑敦谨、李瀚章、林鸿年、郭嵩焘、并传谕孙长绂、王榕吉、师曾知之。　　

○钦差大臣曾国藩、奏谢授曾国荃山西巡抚恩。得旨、山西防务紧要。曾国荃到后。正可督同陈湜筹办一切。仍著该大臣迅速催令起程北上。毋稍延缓。　　

○护山西巡抚王榕吉奏、遵旨严防边境。得旨、仍著随时相机实力办理。毋稍松懈。陈湜计可到省。遵旨与之会商办理。以期悉臻妥善。　　

○以云南龙宝山等处剿匪获胜。赏护总兵官杨盛宗巴图鲁名号。参将杨先芝副将衔。　　

○丁丑。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○谕内阁、杨能格奏、雷正绾调魏添应一军。相率进剿。该臬司无从阻止。致有挫衄。实缘任重权轻。不足以资节制。且于各省咨催饷项。亦属呼应不灵。请另＜??闲＞大员前来办理等语。所奏殊不成话。杨能格以废员擢用臬司。命在庆阳办理粮台。兼办防务。并准专摺奏事。昨复降旨。将其补授甘肃臬司。不得谓之任重权轻。如果雷正绾调度无方。该臬司何妨于事前参奏。乃因魏添应兵败。既恐朝廷降罪。复以庆阳粮台防务办理棘手。思欲藉此息肩。此等肺肝。难逃洞鉴。若不加以惩处。保以杜规避而儆效尤。杨能格著交部严加议处。寻议、杨能格应照规避私罪例革职。得旨、著加恩降为四品顶带。革职留任。仍办理庆阳粮台事务。　　

○谕军机大臣等、前因伊犁需饷孔亟。谕令户部宽为筹拨。兹据奏称、仅据山西山东直隶解过银二十六万两。其余河南四川湖北三省。分毫未解。查新疆军饷。拨多解少之故。半由凑解不易。半由饷道不通。必须于道路较近省分。指拨实在有著款项。拟在山西本年应解京饷内。划拨银二十万两等语。著王榕吉赶紧筹措。即于本年应解京饷内划拨银二十万两。派员解交绥远城。并著德勒克多尔济于此项饷银解到时。转解科布多。即由广凤、奎昌、察看情形。或派员径解伊犁。或仍照前次运饷道路。借由俄国卡伦行走。均著广凤、奎昌、妥筹办理。其本年历次奏拨新疆军饷。共五十五万两。前拨新疆经费。改为军饷银四十万两。及上年原拨未解饷银。著官文、刘长佑、骆秉章、阎敬铭、吴昌寿、郑敦谨、王榕吉、督饬各该藩司。次第筹解。除山西应解新疆各城饷银。自行解交绥远城转解外。其直隶山东河南湖北四省。均著各该督抚派员解交山西巡抚。由山西巡抚解交绥远城。递解科布多。听候新疆各城自行酌拨。至四川原拨新疆饷银。本令其由嘉峪关解往。现在安肃一带不靖。转运维艰。著骆秉章将原拨新疆饷银二十一万两。派员解交陕甘总督。即由骆秉章知照陕甘总督。就近解交乌噜木齐提督成禄、伊犁参赞大臣联捷应用。前据官文奏、请免解甯夏新疆饷银。谕令户部速议具奏。兹并据奏称、拟将指拨文麟盐厘四万两。免由湖北拨解。改由此次奏拨山西之伊犁军饷二十万两内。以十六万两径解伊犁。听候提用。以四万两划解文麟军营。其湖北应解都兴阿月饷。仍令该省遵照前议筹拨等语。著官文、郑敦谨、王榕吉、即照该部所议。妥为办理。经此次筹拨之后。各该督抚等。务当竭力设措。源源接济。傥再迁延推诿。贻误戎机。置新疆大局于不问。恐该督抚等不能当此重咎也。将此由五百里谕知官文。刘长佑、骆秉章、德勒克多尔济、阎敬铭、吴昌寿、郑敦谨、广凤、奎昌、并传谕王榕吉知之。　　

○又谕、杨能格奏、官军失利。庆阳兵单。请饬陕省防兵助剿。并自陈任重权轻。请另＜??闲＞大员办理各摺片。杨能格因魏添应一军。经雷正绾调往助剿。致有挫衄。辄以权轻任重。不足以资节制等词。哓渎不已。悻悻之意。见于章奏。该臬司以废员经朝廷录用。并不力图报称。辄敢藉端诿卸。实属大负生成。现在雷正绾军新挫。复由韦州退扎预望城。贼势蔓延。均距庆阳不远。筹饷筹防。至关紧要。该臬司尤当激励士卒。会集民团。力图战守。傥再意存推诿。致庆阳粮台。稍有疏失。必将该臬司从重治罪。雷正绾既归杨岳斌节制。该军败后。应如何调派劲旅。杜贼旁窜。及庆郡吃重。能否分兵兼顾之处。并著杨岳斌妥筹策应。毋误事机。刘蓉所派驻防定靖鄜州各营。与庆阳声势。不相联络。著刘蓉饬令总兵杨得胜四营。进扎鄜州之王家角。合水之太白苗村。扼要防堵。与庆阳防兵。相机截剿。毋稍贻误。将此由六百里谕知杨岳斌、刘蓉、并传谕杨能格知之。　　

○又谕、杨能格以废员起用。不思勉力报称。辄以任重权轻。呼应不灵。藉词规避。其为不能得力。已可概见。本欲另＜??闲＞大员替代。惟庆阳防务方亟。督饷事宜。亦无熟手可以经理。是以仍令暂行管理粮台及庆阳防务。杨能格本系弃瑕录用之员。究竟能否胜任。著杨岳斌详细访查。据实具奏。此外甘肃道府各员内。何人可胜两司之任。何人可以办理粮台防务。并著详加考核。酌保数员。候旨录用。将此谕令知之。　　

○戊寅。谕内阁、前因员外郎喀呢音布呈控陵寝司员冒领工项案内。有怡亲王载敦前于守护陵寝时。曾经锡章代交魏城汰等送银一百两之语。当经降旨令载敦明白回奏。兹据该亲王奏称、自咸丰十年正月接任。至同治元年十一月三年期满交卸。任内未敢妄为。锡章代交魏城汰等送银一百两之事。系何年月。交于何人之手。请饬刑部查讯等语。著刑部即提集锡章、魏城汰等、研讯确情。据实具奏。　　

○谕军机大臣等、阎敬铭奏、水陆筹防情形。并请令藩司暂行回省一摺。黄运两河防堵。必须炮船分段扼守。方可得力。该抚既称吴棠遣派来东之长龙三板船只。于黄河水性。驾驶合宜。现复由东省续添数只。共计二十四只。并拟添制三板十只。以资分布等语。著即督饬管带将领。认真巡哨。总兵赵三元回浦购办续添船只。即著阎敬铭咨行吴棠。饬催该总兵迅速购齐。驶回山东。以资统率。周森藻旧带炮船。即著留于张秋渡口防守。该处为由运入黄要口。务须实力巡哨。不得以贼踪较远。稍形松懈。陆路西南边境。以济甯曹州为扼要。该抚所拟分派各营。驻扎各路。布置尚属周密。惟东省勇丁。多系新募。未经战阵。阎敬铭现驻兖州。务当督饬各营将领。认真训练。以期一兵得一兵之用。不可有名无实。渐就废弛。滕峄兰郯一带土匪。仍须力加□□穴□又□捕。务绝根株。以清内患。省城地方紧要。丁宝桢即著先行回省。办理本任公事。并筹办饷需。以专责成。其所统湘勇千名。即著阎敬铭酌量裁撤。将此由五百里谕令知之。　　

○又谕、瑞麟、郭嵩焘奏、逆匪麕聚一隅。现筹合力进剿一摺。康逆汪海洋盘踞镇平。分筑贼垒。积粮自固。为坚守之计。瑞麟等以贼势合则兜剿易尽。兵势分则力薄难支。所见甚是。该逆自江闽遁入粤东。其势本已穷蹙。若不合力会剿。迅图扑灭。铤走固属可虞。且此股一日不除。则江闽防军。即一日不能遣撤。老师糜饷。东南军务。终未了局。左宗棠前仅派康国器一军。进扎粤境。兵力究嫌单薄。即著添派后路防军。克日进发。会同粤军。进规镇平。毋稍延缓。孙长绂亦即饬令席宝田等军。前赴粤境。与闽粤官军。三面围偪。使该逆无路可窜。以期一鼓歼除。左宗棠、徐宗干、孙长绂、接奉此旨。即当迅速调派。督饬各军。同时并进。不得存此疆彼界之见。意存观望。贻误事机。瑞麟、郭嵩焘、仍当督饬李福泰、方耀等军。并力进攻。务将此股贼匪就地殄除。毋任再行他窜。花旗贼匪。与康逆分股。跧伏龙川长乐交界地方。如果真心就抚。亦须相机妥办。断不可稍涉大意。致贻后患。霆营叛勇。前据孙长绂奏称、已向粤军乞降。此次瑞麟摺内。则称汪海洋结霆营叛卒为辅翼等语。究竟霆营叛勇是否就抚。仍著瑞麟、郭嵩焘、查明具奏。甘肃西甯镇总兵黄武贤、上年七月闲。赏假两个月。回广东原籍省亲。令其假满赴任。现在历时已久。尚未见该员赴任。著瑞麟、郭嵩焘、查明该员现在是否在籍。催令迅速赴任。毋稍迟延。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、德勒克多尔济等奏、移添官兵。防剿沿边窜匪。并借银筹给兵食一摺。归绥等处。地方辽阔。与甘省边境毗连。现在定边花马池一带。均有回匪盘踞。沿途口隘。防堵不可稍松。德勒克多尔济等现将磴口迤东之驻扎蒙兵。调赴沿边。与伊克昭盟官兵。在花马池一带。择要协防。并将乌喇特三旗官兵三百名。移扎磴口迤东。另调乌兰察布盟官兵二百名。协同防剿。所办尚属认真。惟兵力尚嫌单薄。必须添拨劲兵。方足以资堵剿。著都兴阿、穆图善、迅拨精兵数营。出贼不意。从闲道疾驰。至定边花马池一带。协同翁同书之军。实力剿洗。仍一面佯攻甯夏。使贼不疑。该处系甯夏军营后路。粮运所关。该将军等必须迅速拨兵埽荡。方免延蔓。杨岳斌身任兼圻。责无旁贷。应如何分兵策应之处。并著斟酌情形。通盘筹画。不得顾此失彼。曹克忠一军。系属劲旅。傥能权其轻重。酌派前去。尤觉可恃。德勒克多尔济等。仍当就现有兵力。勤加训练。严密巡防。毋得稍涉大意。蒙兵无管带得力之员。即著桂成酌带归绥等处在防官兵若干。前往蒙古地方。会同贝子扎那格尔第等统带蒙兵。侦探贼踪。认真防剿。桂成起程后。员缺应否派员署理。著德勒克多尔济酌量奏闻。至大同镇官兵。昨据王榕吉奏、已选调一千名。饬赴归化城。听候兴奎调遣等语。即著德勒克多尔济等迅速迎提。俟此项官兵到防。责成兴奎随时操演。相机调遣。以壮声威。本日明降谕旨令庆德来京。大同镇总兵。以马升调补。太原镇总兵。以蒋临照调补。马升前由熙麟调赴庆阳军营。现在晋省防务紧要。必须实缺专阃大员前往整率。著都兴阿、杨岳斌、查明马升现在何处。传旨令其即赴新任。以资得力。马升如统带有兵。即著一面派员接管。一面饬令赴任。庆德须俟马升到后。方准来京。即著王榕吉传知。两盟蒙古官兵。欠饷日久。饥溃堪虞。德勒克多尔济等现将寄存哈密饷银四万两。借款支发口粮马乾。亦系万不得已之举。著王榕吉即将此次动拨银两。如数筹解归款。以备巴里坤军营提用。其归绥两城蒙古官兵应需饷银。并著王榕吉源源设法筹款接济。不得稍有缺乏。该蒙古官兵。器械如不齐全。并著德勒克多尔济等制备发给。新放肃州镇总兵程兴烈、著都兴阿、穆图善、催令迅赴新任。毋许迟延干咎。将此由六百里谕知都兴阿、穆图善、德勒克多尔济、杨岳斌、桂成、并传谕王榕吉知之。　　

○兼署两广总督瑞麟奏、广东省防剿吃紧。请将本年军政展缓举行。从之。　　

○命山西大同镇总兵官庆德来京。调太原镇总兵官马升为大同镇总兵官。直隶天津镇总兵官蒋临照为山西太原镇总兵官。　　

○裁乌噜木齐理事通判员缺。从都统平瑞请也。　　

○己卯。文宗显皇帝忌辰。遣官祭暂安寝殿。　　

○谕军机大臣等、本日据伯彦讷谟祜奏称、家人头等护卫额卜图、诺尔布、家丁松阿哩等、向随伊父僧格林沁军营。恩养有年。本年四月闲。僧格林沁在曹州追贼失事。该家人止知顾惜身命。以致家主阵亡。虽因昬夜仓卒。未能救卫。究属保护不力。罪有应得。业由国瑞移交山东巡抚拟罪。请饬就地正法等语。著阎敬铭亲提该家人额卜图等三名。严讯确情。按律定拟具奏。前据国瑞奏、副都统成保遇贼溃逃。总兵郭宝昌不能救护主帅。厥咎甚重。叠经降旨将该员等革职。交阎敬铭严讯确情。从重定拟。迄今尚未据该抚审拟具奏。并著阎敬铭迅速讯明惩办。毋稍宽纵。将此喻令知之。　　

○又谕、昨有旨将蒋临照调补山西太原镇总兵。著刘长佑、崇厚、传知该员。迅赴新任。直隶天津镇总兵。本日已将陈济清补授矣。陈济清现在督带水师炮营。及马步各队。巡防直东边境。未可遽易生手。著仍留防所。暂缓赴任。刘长佑等当饬令该员。将在防兵勇认真操练。俾成有用之师。力图报称。天津镇总兵员缺。著派春霖署理。务将营伍一切事宜随时整顿。不得稍有废弛。将此各谕令知之。　　

○理藩院奏、科尔沁亲王伯彦讷谟祜、可否随爵承袭博多勒噶台王号。得旨、所赏僧格林沁博多勒噶台王号。著加恩准其随爵世袭罔替。　　

○命科尔沁亲王伯彦讷谟祜在御前大臣上学习行走。　　

○以记名总兵官陈济清为直隶天津镇总兵官。　　

○庚辰。谕军机大臣等、李瀚章奏、遵旨裁撤东征局。请酌留盐茶二项。归本省局卡抽收。其余各物。酌留四成。作为协饷等语。所筹尚属妥洽。本月初一日。据刘蓉奏、请饬拨湖南厘金。协济甘饷。当经寄谕李瀚章斟酌情形。傥能有裨国用。无损民生。即将东征局厘金照旧抽收。接济甘饷数年。俟陇省军务肃清。再行停止。李瀚章此奏。自系尚未接奉前谕。盐茶为厘金大宗。著照所请。毋庸议减。全数归并湖南本省局卡抽收。其余各色货物。据称拟于向收东征厘税内。一律酌留四成。增写本省厘票内。作为协饷。惟甘省兵多饷绌。待用孔殷。即使以酌留之四成。专协甘省。尚恐为数不多。不足济事。著李翰章仍遵前旨。悉心筹画。傥能照旧抽收。接济甘饷。于西陲大局。自有裨益。傥情形实有窒碍。或局面系属已成。即著将盐茶两项、及各色货物酌留之厘金。尽力解甘。俾该省得此有著之款。可收实效。万勿稍分畛域。致误师行。将此由四百里谕令知之。　　

○湖南巡抚李瀚章、奏报东西两路防剿情形。得旨、该省两路防务。布置尚妥。仍著严饬刘连捷、周洪印等军。分投堵剿。毋稍松懈。又奏、请将索饷滋事之都司何胜斌等革讯。批、何胜斌、杨大福、著先行斥革。交该抚从严惩办。在逃之崔林沅等犯。并著严拏务获究办。毋任一名漏网。以儆效尤。　　

○以镶黄旗蒙古副都统果勒敏暂署正白旗满洲副都统。　　

○添铸江苏淮扬镇总兵官关防。补铸四川松潘镇总兵官、中营游击、松潘厅同知、漳腊营参将、平番营守备、各关防条记。从总督曾国藩、骆秉章请也。　　

○辛巳。谕内阁、毓禄奏、遵旨查勘陵寝工程一摺。孝陵龙凤门门扇工程。情形较重。自应亟为修理。以肃观瞻。著交本年承修另案大臣。赶紧兴修。其陵寝外围墙垣。并据毓禄会同奕劻等查明。亦应赶紧修理。即著该管大臣督饬石门工部司员。就近办理。应需工料银两。准其由户部支领。另片奏、此次查勘围墙等工。援案请于本年方向相宜之处。先行兴修。其方向不利者。俟明春续办。以昭慎重等语。即著照所拟敬谨办理。　　

○谕军机大臣等、前因满庆、恩庆奏、讯明造意纠夺已革总堪布人财。胁众拒捕之首犯吐多卜降巴。请即在藏正法。当谕令俟福济景纹到藏后。再行请旨办理。兹复据满庆等奏、以福济业已奉旨回旗。景纹又无自炉出口确信。未便使讯明要犯。久稽显戮等语。此案虽经满庆等讯明确情。惟前既有令福济景纹查办之旨。若不候讯结。先行正法。恐无以折服该犯之心。现在福济虽已回京。而景纹前次奏报。已行抵里塘。不久当可到藏。仍著满庆等将吐多卜降巴妥为羁禁。不得稍涉疏虞。并著景纹于抵任后。即亲提研讯。请旨办理。将此各谕令知之。　　

○壬午。谕内阁、前据崇实、骆秉章奏、查覆降调编修蔡寿祺、被刘蓉参奏在四川省时招摇各款一摺。当经谕令原派王大臣华丰等查核办理。兹据华丰等会同查核。并讯明蔡寿祺供词。定拟具奏。此案蔡寿祺虽查无私刻关防。擅调乡勇。及收招匪目等情。惟以丁忧人员。各处游行。不即回籍守制。且在四川任意逗遛。干预徵调团勇公事。其为不安本分。已可概见。该员前于咸丰十一年闲。经署四川总督崇实以该员早经服满。仍寄寓省城。并戴用四品顶带。屡次属为吹嘘。凡事干预招摇。又以台谏中不乏交识等语。夸张耸听。并倡言募勇等款参奏。曾奉文宗显皇帝谕旨。将该员勒令回籍。不准在四川逗遛。钦此。现据华丰等将崇实、骆秉章、覆奏各节。查核讯供。请将蔡寿祺按照罢闲官吏在外干预官事杖八十律。拟以杖八十。该员身列清班。不知检束。奏请即行革职等语。蔡寿祺著照该王大臣等所拟。即行革职。仍遵文宗显皇帝谕旨。勒令回籍。不准在外逗遛。招摇滋事。陕西巡抚刘蓉、于奉旨明白回奏之件。语多过当。有乖敬慎。且于记忆未清之语。率行入奏。著交部照例议处。寻议、刘蓉应照言官条奏失体私罪例降一级调用。无庸查级纪议抵。从之。　　

○又谕、据步军统领衙门代奏、候选知府龙瑞图条陈各摺。所请申明团练旧章一条。前曾叠谕各省督抚实力举行矣。若殿试策内。不拘字数。止取渊博。同治元二年闲。已两次明降谕旨宣示。龙瑞图所奏。应毋庸议。其所称从九品未入流等员。请照教官之例。归本省选补。则属窒碍难行。佐杂微员。虽无民社之责。而于地方事宜。亦各分任。若令本省之人。办本省之事。公私交涉。不免弊窦丛生。于吏治大有关系。至科场回避。例禁綦严。所以杜弊端拔真才也。若父兄衡文。而子弟应试。虽未必竟敢徇私舞弊。而嫌疑之际。终觉无以自明。士子进身之始。应亦不愿出此。况回避士子。果系真才。则学业本优。下届即可取中。迟速岂在一科。何至一经顿挫。遂成废物。龙瑞图所请于乡会两场回避士子。另编字号取中之处。有违定例。断不可行。至该员所陈云南地方军务情形各件。尚属详细。不无可采。该员服官云南有年。见闻所历。较为熟悉。龙瑞图著发往云南。交劳崇光、林鸿年、差遣委用。　　

○谕军机大臣等、候选知府龙瑞图、在步军统领衙门呈递封奏。所陈滇省始末情形。及汉夷民情。现筹办法。及请于滇省事平后。设立夷学各摺片。详加披阅。虽文理冗长琐屑。而于滇祸始末情形。言之尚为详尽。其历陈汉民之困苦。夷民之可用。及杨玉衡、杨盛宗、梁士美、李维垣等之堪任驱策。与该督抚等前后奏报。尚属相符。是龙瑞图所言。不无可采。至所呈前递萧浚兰三橛办法四十三条。亦系得自亲身阅历。非同臆断。本日已明降谕旨。将该员发往云南。交劳崇光、林鸿年差遣。即著劳崇光、林鸿年、将伊条陈各节。斟酌情形。妥筹办理。以收集思广益之效。马复初、杨振鹏、据称实为叛逆首犯。如果属实。即著劳崇光、林鸿年、设法严拏。讯明正法。以寒贼胆。至滇事平后。请设夷学一节。亦用夏变夷之法。并著届时酌量机宜。奏明请旨办理。前据林鸿年奏、请饬杨重雅筹办滇饷。已降旨允准。此次龙瑞图所请饬令该员于川东各属拨借银两。接济滇饷之处。是否可行。著骆秉章、劳崇光、林鸿年、斟酌妥办。另片奏、请饬川省捐饷十万余两。解济甘饷等语。有无窒碍。并著骆秉章通盘筹画。妥议具奏。甘滇回氛遍地。非有钜款饷需。军务难望日有起色。骆秉章素顾大局。想必能不分畛域。力任其艰也。龙瑞图摺片六件。均著钞给阅看。将此各谕令知之。　　

○又谕、明绪奏、回匪鸱张。伊犁被围甚急。无饷无粮。万难搘拄一摺。据称回匪自攻陷巴燕岱城后。凶焰愈炽。连日围扑大城。经明绪督率兵弁。尽力堵御。屡次获胜。无如半载有余。军饷分文不到。现在罗掘罄尽。缩食减粮。不过苟延目下。情形万分危急等语。览奏殊深焦灼。前据广凤等奏、将所存伊犁饷银五万两。交伊犁差员三音布等领解。于闰五月十六日自科起程。由俄国台站行走。计期应已解到。但杯水车薪。仍恐不济于事。所有本月十五日谕令王榕吉、将本年应解京饷内划拨银十六万两。著王榕吉迅速筹解。不得稍有迟误。并著德勒克多尔济遵照前旨。于此项饷银到城时。赶紧派员转解科布多。即由广凤、奎昌、察看情形。或仍照前次运道。由俄国卡伦行走。经过乌里雅苏台地方。即著明谊等派委妥员。接解转运。以利遄行。明绪得此钜款。务当激励军士。奋力堵剿。将近城贼垒次第埽除。肃清边境。方为不负委任。至借俄兵助剿一节。叠经总理各国事务衙门向该国住京公使妥商。该公使意存推诿。迄无成议。仍著明绪恪遵本月初四日寄谕。就近与西悉毕尔衙门通融商办。至伊犁粮饷。一时不能应手。可先向俄国借贷济急。枪炮火药等件。亦可向伊国购买。银两或一时不敷。亦可赊办。俟饷到归还。均经住京公使允诺。明绪当遵照六月十四七月初四等日寄谕办理。成禄、联捷等军。曾否拔营前进。著杨岳斌催令该提督等。迅由肃州转战出关。将关外各城踞匪痛加剿洗。牵制贼势。亦可稍纾伊城之急。如成禄等兵力不敷。并著杨岳斌添派劲旅。攻取肃州。俾出关军队后路疏通。劲办更易得手。前谕骆秉章将原拨新疆饷银二十一万两。解交陕甘总督。就近转交成禄、联捷等应用。此项饷银。系该提督等出关剿贼亟需之项。骆秉章素顾大局。谅必克日饬司批解。以济要需。将此由六百里谕知明绪、骆秉章、杨岳斌、德勒克多尔济、明谊、麟兴、车林敦多布、广凤、奎昌、并传谕王榕吉知之。　　


大清穆宗继天开运受中居正保大定功圣智诚孝信敏恭宽毅皇帝实录卷之一百四十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。七月。癸未。谕军机大臣等、有人奏参天津道李同文、于□山戊不□修剥船银两全行入橐。并不修理。以致船只朽坏。装运时每至全船沉溺。该道于稿城获鹿清宛易州等州县任内亏空。至今交代全未清结。徵收海关税。该道任用子弟以多报少。育婴堂向有官地。由天津道派员收租。该道到任后。止派过未入流余嘉选一次。以后俱派官亲家丁收管。以致乾没。并需索天津河闲二府属陋规节寿银两。素所差委。皆亲友陈重、毛其昌、宋渊泾等。其妻舅夏震、并无劳绩。一年中保奖两次。信用刘玉奎等四出招摇。以为耳目。家丁擅赏功牌。娶有夫之妇为妾。并前在易州任内。买部民之女为妾。种种劣迹。请饬查办等语。著刘长佑按照所参各节。确切查明。据实具奏。不准稍有徇庇。原摺著钞给阅看。将此谕令知之。　　

○又谕、杨能格奏、庆防官兵。会攻金积堡失利。并现在贼情。属令雷正绾稳慎进取各摺片。雷正绾金积堡之败。叠经都兴阿、雷正绾、杨岳斌、先后入奏。本月十五日。览杨能格所奏。魏添应一军。经雷正绾调往助剿。以致失利。雷正绾由韦州退至预望城。距庆阳不远。该臬司此所陈各情。系在前次奏报之先。该匪窜踞吴庆镇后。日夜纷窜掠粮。距庆郡八九十里。存城之勇。不过数百人。设被该匪乘虚窥伺。关系非轻。著杨能格仍遵前旨。就现有兵力拊循激励。会合民团实力防守。毋稍疏懈。其陕省所派驻扎鄜州之杨得胜四营。著刘蓉仍遵前旨。檄令进扎鄜州之王家角。合水之太白苗村。会合庆阳防兵相机扼截。以期声势联络。庶剿办较易得手。雷正绾新挫后。所部零落不成队伍。尚须收集训练。蓄养锐气。方可再图进攻。雷正绾既归杨岳斌节制调遣。一切进止机宜。即著该督酌量调度。稳慎进取。毋任轻率失事。再蹈从前覆辙。杨能格另片奏、请催庆阳饷银等语。已谕令骆秉章等迅速拨解。此项饷银。行抵陕境。如道路业已疏通。即可径解庆阳粮台。无庸先交陕西藩库。再行转运。以免纡折。其陕西应解庆阳粮饷。仍著刘蓉妥速筹解。毋令缺乏。将此由六百里谕知杨岳斌、刘蓉、并传谕杨能格知之。　　

○又谕、据杨能格奏、庆阳粮台。情形危窘。各处协饷。或经截留。或解不足数。现在各营五月以后饷银概未支放。群情恟惧。请饬四川指拨月饷。河南山西山东等省。将欠饷拨解等语。庆阳粮台饷需。本极支绌。近因雷正绾等军。进剿金积堡回巢失利。该逆时图东犯。各营攻剿。正在吃紧之际。若令枵腹荷戈。深恐饥军哗溃。大局更难收拾。必须亟筹有著之款。以资接济。杨能格请饬四川于地丁项下。或津贴项下。每月指定径解庆阳粮台饷银五万两。即著骆秉章督饬藩司。竭力筹画。酌定数目。按月专解庆阳粮台。以供支放。不得以协甘饷银。牵混统解。亦不准他处截留。其河南山东山西等省。指拨庆阳粮台三十万两欠解之款。并著吴昌寿、阎敬铭、王榕吉、迅速没法拨解。毋得稍有迟延。致误大局。本月初九日。曾经谕令该督抚等。将甘省饷银。解交陕西藩库。由刘蓉知照杨能格委员提拨。原因逆踪东窜。陕甘交界。道路恐未疏通。此后各该省委解甘省饷银。如探明道路并无阻滞。即著径解庆阳粮台。毋稍延误。否则仍解交陕西藩库。随时转运。将此由五百里谕知骆秉章、吴昌寿、阎敬铭、并传谕王榕吉知之。　　

○又谕、本日据联捷奏、密陈甘省北路。现办回务情形一摺。据称雷正绾办事任性。所部勇丁。率多骄纵贪残。前次克复固原黑城子半角城等处。皆系回众献城。攻拔预望城。亦藉降回之力。该提督每入一城一寨。辄陵虐降回。纵勇掳掠妇女赀财。即本身亦不免此等情事。既不能力诛顽梗。又不能绥抚善良。降众寒心。叛回侧目。以致金积堡乞降之众。恐勇丁入堡蹂躏。竟至临时反覆各等语。以上所陈该提督贪财渔色各情。如果属实。于军务大有关碍。雷正绾本有交查案件。即著杨岳斌汇入前案。确切查明。据实具奏。毋稍徇隐。据联捷奏称、该提督所部勇丁为数甚多。甘省产粮甚少。不敷食用。转瞬秋冬。饥寒交迫。哗溃堪虞等情。此项勇丁。虽经溃退。杨岳斌仍当督饬该提督选择精壮。认真训练。俾成劲旅。以资攻剿。其淫掠滋事勇丁。即应随时遣撤。免致再生枝节。雷正绾一军。前已有旨。交杨岳斌调遣。并著斟酌情形。妥筹办理。联捷另片奏、雷正绾营中三四五品顶带翎支。皆由该提督任意赏戴。实属专擅等语。著杨岳斌一并查明具奏。原摺片均著钞给阅看。将此谕令知之。　　

○乌里雅苏台将军明谊等奏、指拨塔尔巴哈台饷银二万两。已于六月二十八日。派员解交科布多。再由该处添兵解送。报闻。
  </div>
  <div class="pagination">
   <a href="清实录同治朝实录_page216.html">
    上一页
   </a>
   <span>
    ...
   </span>
   <a href="清实录同治朝实录_page212.html">
    212
   </a>
   <a href="清实录同治朝实录_page213.html">
    213
   </a>
   <a href="清实录同治朝实录_page214.html">
    214
   </a>
   <a href="清实录同治朝实录_page215.html">
    215
   </a>
   <a href="清实录同治朝实录_page216.html">
    216
   </a>
   <span class="current-page">
    217
   </span>
   <a href="清实录同治朝实录_page218.html">
    218
   </a>
   <a href="清实录同治朝实录_page219.html">
    219
   </a>
   <a href="清实录同治朝实录_page220.html">
    220
   </a>
   <a href="清实录同治朝实录_page221.html">
    221
   </a>
   <a href="清实录同治朝实录_page222.html">
    222
   </a>
   <span>
    ...
   </span>
   <a href="清实录同治朝实录_page218.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
