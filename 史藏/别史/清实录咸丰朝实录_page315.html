<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 315 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 315 页/共 502 页</h1>
    <div class="content">
○又谕、福兴等奏、筹办攻守情形。并王懿德等奏、江右逆匪、窜扰弋阳铅山等县、调派兵勇防堵崇安各一摺。逆匪窥伺广信。已非一日。该郡为江西全省藩篱。且系接壤闽浙之路。该将军现已带兵赴剿。拟请饬调张从龙之兵。听候调遣。先保东路要区。再图规复他郡。所筹尚合机宜。惟闽省崇安县属分水等关。距铅山甚近。光泽县黄石口村庄。已被该逆焚毁。联甲兵勇。退驻铁牛关。且内地败匪。复至建阳书坊一带啸聚。内外兼顾。兵力不敷。虽经王懿德等、另调各标营官兵一千名。并募漳泉壮勇各五百名。令署总兵怀塔布、带往崇安驻劄。而边防吃重。所有张从龙等兵勇。已经该督抚饬令固守杉关。兼办铁牛关防务。其续调赴江援剿之福甯漳泉兵勇一千六百名。亦据该督抚截留堵御。此时自难调往广信。本日复据晏端书奏称、广信存城兵勇尚有八千名。足资堵剿。是以令饶廷选驻劄玉山防堵。福兴抵广信后。如有可用之兵。著酌量调拨。或由贵溪弋阳铅山等处。相机进剿。冀与闽兵会合。王懿德等、亦须饬令怀塔布等、一面严防本境。一面随剿随进。俟福兴带兵行近建昌。即行会合。不得区分畛域。株守闽疆。至江西逆势方张。福兴已赴广信。曾国藩于拜摺后。即行回籍。瑞州一军。现派何员接办。抑止留曾国华统带。著文俊妥筹办理。随时具奏。将此由六百里各谕令知之。　　

○乙卯。谕军机大臣等、王庆云奏、南阳等处被旱灾民、请筹赈恤一摺。河南省上年被蝗。春雨复未优渥。粮价昂贵。据闻南阳一带饥民。至以树皮充食。该处本多捻匪。恐其乘饥裹胁。且襄樊匪徒。现窜内乡淅川。尤虞句结滋事。上年该省办赈。碾动仓谷四万石。据英桂奏、散放以后尚须留为今春青黄不接之时。酌量借粜。即著英桂等、体察情形。所有南阳一带灾荒较重之区。速将此项余賸仓谷。散放接济惟灾区较广。深恐不敷。并著督饬该地方官等、劝谕绅富。协力捐赀。源源赈济。以期弭患未萌。将此由四百里谕知英桂、并传谕布政使瑛棨知之。　　

○丙辰。谕内阁、崇纶现已调补仓场侍郎。所有筹臧和硕公主园寝工程。著改派刘昆、会同瑞麟承修。　　

○又谕、绵洵等奏、剿匪获胜。首犯投诚。并官文、胡林翼奏、剿办襄郧匪徒情形各一摺。湖北匪徒刘尚义等、自荆门州被剿后。窜踞南漳县属武安堰地方。二月十四十五等日。经知府唐训方、带勇追剿。歼毙七八百名。逃散无数。自十七日至二十日。副都统衔巴扬阿、带兵踵至。四面围攻。复毙匪众无算。该匪等穷蹙无路。于二十三日率众投诚。业经绵洵等、委员察看。系属实情。著准其分别办理。所有被胁难民。即行妥为遣散。投诚各犯。归入巴扬阿营中。随同打仗立功赎罪。其未经回籍各川勇。并著分起委员。妥为押解。毋任再滋事端。现在谷城等处另股匪徒。尚未尽净。著官文、胡林翼、即饬巴扬阿、唐训方等、实力进剿。赶紧肃清。并会同陕豫官军。合力□□穴□又□捕。尽绝根株。毋留余孽。　　

○谕军机大臣等、前因正阳关情形吃紧。谕令胜保、酌拨兵勇数百名往援。或令袁甲三、酌带兵勇前往。本日据袁甲三驰奏、霍邱股匪直扑正阳关。并有李兆受带领粤匪由正阳关窜围寿州。虽经官兵叠次击败。该匪等尚在城外盘踞等语。是该处匪踪蔓延。实为可虑袁甲三自系尚未奉到前旨。惟此时情形紧急。著即驰赴正阳关。督同金光筯等、实力堵剿并先将窜扰寿州之匪。迅速埽荡。以免该匪等南北句结。亳州邓家围等处。剿办亦属紧要。袁甲三南下后。深恐兵力单薄。著英桂、胜保、添派兵勇赴亳。协同朱连泰进攻。俾得速行蒇事。至正阳寿州等处。均属皖境。福济身任巡抚。不得因派办有人。竟以诿之豫省此时、如有兵勇可拨。著即派拨前往。会合袁甲三、金光筯、所带兵勇。实力攻剿。毋许意存膜视。将此由六百里各谕令知之。　　

○候补三品京堂袁甲三奏、捻匪蔓延。请剿抚兼施。得旨。汝此奏俱系实情。剿抚固应随时相机办理。惟目下尚非其时。须俟大获胜仗后。必应降旨。若现在祇博宽大之名。倒悬者未解徒长枭獍之凶焰。非计之得也。　　

○以募勇赴江西剿贼出力。擢四川廪生张于铭为知县并赏花翎。　　

○予湖北汉阳伤亡协领德廉、祭葬世职。　　

○丁巳。谕内阁、福济奏、因病恳请开缺、专办军务等语。安徽省自和春调往江南。郑魁士复经获咎。福济以巡抚督办军务。责任至重。况现在贼势鸱张。属邑被陷。军务与地方公事。均属紧要。何得以微疾辄请开缺致负委任。所请著不准行。　　

○谕军机大臣等、前因皖省无为州城被陷。即谕官文等分兵一千名赴庐助剿。嗣因桐城兵溃。庐州吃紧。复经谕令官文等、将前调官兵一千名。迅速派往。并谕晏端书、邓绍良、就近酌拨兵一千名或数百名。渡江绕道。赴庐州军营。听候福济调遣。本日据福济奏、逆匪大股冲扑柘皋。我军迎击失利。柘皋距庐祇数十里。孤城危急。已在呼吸之间等语。该处需兵情形。实属万分紧急。前谕官文、胡林翼、派调之官兵一千名。无论刻下业经启程与否。著再添派官兵一千名。并派得力大员管带。由黄州至宿松太湖一带。驰赴庐州军营。交福济调遣。至前谕在甯国军营酌拨兵一千名。并著晏端书饬令迅速驰赴庐营。藉资援救。毋稍迟缓。另据福济片奏、藩司毕承昭、前在浙省。措交浙海关赔款银二千二百九十两零。现因皖饷紧迫。拟请解皖捐助军需。所有浙关赔项。该藩司已在庐州粮台呈缴。即可扣抵欠拨皖饷。著晏端书查明毕承昭在浙、措交赔项银两。迅速派员解赴庐州军营。以应急需。将此由六百里加紧各谕令知之。　　

○又谕、福济奏、寿州被围紧急、请饬胜保迅督大队赴援一摺。逆匪拥众数万。由正阳进偪寿州。四面合围。情形万分紧急。虽经福济由庐州拨兵堵御。惟逆势方张。恐兵力难资抵御。胜保此时正在北路剿办捻匪。北路藩篱。亦关紧要能否分身前赴寿州。殊未可定。著英桂、胜保、迅即筹商。如胜保可以带兵前往。即行酌带兵勇驰往救援。如一时未能兼顾。亦应派兵助剿。不得因其地处淮南。稍存畛域之见。昨有旨、令袁甲三前赴正阳。督同金光筯进剿正阳距寿州不过数十里。袁甲三带兵前进。即可先解该州之围。以扼淮河南北要冲。至柘皋防兵失利。退守石塘桥。庐州门户已失。前调湖北皖南兵各一千名。本日已降旨饬催。并谕湖北再添调一千名。由宿松太湖一带赴皖。其德兴阿、和春营中兵勇。前据奏报。实已无可抽拨。所有江北派出之官兵五百名早已抵庐。丹阳派往之官兵八百名。即著福济赶紧催提。以资攻剿所请饬催饷银之处已据户部叠次飞催矣。将此由六百里加紧各谕令知之。　　

○安徽巡抚福济奏、军务摺报。仍令郑魁士会衔。得旨。汝于该镇忽参忽保。迄无定见。云伊度越诸将。则身任封圻者能无愧乎。现未便明降旨。又派伊统帅非为汝惜实为大局所关也。　　

○以云南楚雄协副将秦如虎、为陕西陕安镇总兵官。　　

○以湖北办理军需团练出力赏州判吴葆仪等、蓝翎。知府厉云官等、加衔升叙有差。　　

○以疏防云南宾州窜匪。革都司来福、千总孙占鳌、把总李钟鸿职。仍留营效力赎罪。　　

○复安徽桐城阵亡已革总兵官郝光甲职。予祭葬世职。谥武节。　　

○予安徽桐城阵亡都司李廷芳、守备刘秀一、东夏殉难训导夏济川、祭葬世职。　　

○予湖北武昌殉难按察司司狱陈惟和祭葬世职。母朱氏及阖家男妇二十五名口、旌恤如例。　　

○减安徽合肥、舒城、凤阳、定远、怀远、凤台、颍上、蒙城、亳、九州县上年被灾地方额赋十分之一。　　

○戊午。以克复湖北省城赏游击李长林、张寅恭、都司李登梗、朱品文、张运馥、守备周喜元等、花翎。千总文春元等、蓝翎。余加衔升擢有差。　　

○以克复湖北黄州等城。赏外委沈廷贵等、蓝翎。余升叙有差。　　

○补铸湖北汉黄德道关防。从总督官文等请也。　　

○己未。遣官祭历代帝王庙。　　

○谕内阁、官文奏武员未谙营务请送部引见等语。湖北德安营参将丰伸、拣发游击穆腾额、前经带兵打仗。均能奋勇。惟于外省营伍。多未熟谙丰伸、穆腾额、均著送部引见。　　

○又谕、英桂奏、襄樊土匪、阑入内乡县城、经官兵会同克复一摺。二月十七日。襄樊土匪。窜扰内乡县。署知县杨镛、带勇出城迎击。贼已分投窜入县城。总兵邱联恩等、合队进剿。该匪出西南两门抗拒。我军枪炮齐施。毙贼甚多。匪众往西北败退。我军追击二十余里。该匪等开北门逃窜。立将城池克复。现在余匪回窜楚境。著邱联恩乘此声威。迅速追捕兜剿。歼兹丑类。勿留余孽。署内乡县知县杨镛、有无弃城逃避情事。并在城文武各员弁下落。著英桂查明具奏。　　

○谕军机大臣等、英桂奏、嵩县匪徒窜扰、现筹剿办等语。据称、嵩县所属龙王庙一带。突有匪徒竖旗。讹索钱文。经官兵往捕。胆敢在汝源镇等处。于火焚烧。聚众抗拒。该处系完善之区。岂容匪徒肆行焚掠。亟应及早扑灭。以靖地方。著英桂严饬河南府知府樊琨、认真督剿。迅获首犯。解散胁从。毋任蔓延为患。现在内乡股匪。业经击退。邱联恩等、剿办窜匪。如已得手。亦可酌量抽拨兵勇。以资进剿。惟豫省兵力较单。该县偪近陕境。即著曾望颜就近酌派兵勇。会合豫兵。前往剿办。并饬所属整顿团练。勿令匪踪窜越。胜保督办固始捻匪。已解城围。现在颍州捻众屯聚。胜保由乌龙集进剿。正可先将颍郡捻匪剿除。遏其北窜。至寿州被围。虽经福济派兵往援。但兵力甚单。恐难济事。前命袁甲三往正阳。是否能策应寿州。抑须再添兵勇助剿。方能得力。著英桂、胜保、迅筹妥办。现当捻势鸱张。又有句结粤匪之说。该抚等、务当督率皖豫官兵。联络一气。毋分畛域。以期迅速奏功。将此由六百里各谕令知之。　　

○又谕、前因庐州贼众兵单。饷需缺乏。当谕令晏端书迅拨甯国军营兵一千名。赴庐救援。并酌拨银四五万两。以资接济。兹据该抚奏称、皖南三衢。同时告急。自顾不暇。兵力已无可酌拨。自系实在情形。惟饷银毫无接济。岂得谓之不分畛域。现在庐城缺饷。危在呼吸。浙省近在邻封。若坐视其饷竭兵溃。大局攸关。何堪设想。该抚于省局筹饷。则豫为之谋。于邻疆则涓滴莫及。何习气之深若是。著晏端书竭力设法。量筹接济。迅解庐州。不准藉口推诿。致滋贻误。将此由六百里谕令知之。　　

○又谕、江南军务。从前张国梁与福兴共事。尚能迅解金坛之围。乃自和春到后。数月之久。句容一邑。仍未克复。是否和春与张国梁意见不合。以致该镇未能用命。军营统帅。全在能得人心。傥驾驭无方。使健将不肯出力。贻误非轻。怡良近在常州。必能确有见闻。著即确查密奏。至余万清收用劣员卢应翔。经和春奏请撤去帮办军务。业已降旨允准。惟余万清攻剿镇江。如果不能得力。该大臣早应据实参奏。何以因收用卢应翔一节。辄请撤去帮办。恐和春因该员别有劣迹。遇事而发。著怡良一并密行访查。如余万清平庸。著该督会同和春、于江南军营内、察看何员可以接办镇江军务。酌保一二人。速行奏闻。候旨更换。再本日崇恩奏、豫筹防护海运事宜一摺。据称近年滋事洋盗。皆系闽广艇匪。若能于余山一带。扼住险要。盗匪断难北窜等语。本年海运漕船。已据该督等酌定章程。雇募勇船在洋巡缉。并有轮船分别驻泊。著即严饬该员弁。务于余山五条沙一带。巡防扼守。毋令闽广匪船。乘间北窜。并遵照成案。令护漕师船。至东省石岛洋面。交替明白。再行南下。俾南北水师。均有责成。庶不致稍有疏失。将此由四百里密谕知之。　　

○以江苏徐州剿贼出力。赏总兵官史荣椿、提督衔。侍卫伊兴额、知府王检心、同知高丙谋、委参领富祥、果全委防御讷春、参将兴庆、游击玉山、都司崇顺、守备吕道宣等、花翎。县丞胡容本等、蓝翎。余升叙有差。　　

○以克复湖北汉阳府城。复已革游击温发魁职。　　

○以堵匪不力。及托故逗遛。革湖北游击万通、乌淩阿职。游击富贵、革职逮问。　　

○辛酉。以孝贤纯皇后忌辰。值清明节。先期遣官祭裕陵。上诣大高殿行礼。　　

○还宫。　　

○谕内阁、裕瑞奏、特参亏短仓粮之粮饷章京、请旨革职究追一摺。喀喇沙尔粮饷章京瑚什哈、亏短仓粮至九千八百余石之多。亟应彻底根究。瑚什哈著先行革职。交裕瑞提讯追究。定拟具奏。该员寓所赀财。即著查封备抵。　　

○以谕军机大臣等、扎拉芬泰奏、夷情叵测、急筹抚驭、请于伊犁等处、举行茶税一摺。塔尔巴哈台、俄夷商货。被金夫等烧抢。曾谕令扎拉芬泰等、如银数无多。或令华商分年减半贴补。亦须体察该商力量。方能酌办。兹据该将军奏称、口外各商。俱形萧索。惟茶斤一项。为华商获利大宗。请于伊犁、塔尔巴哈台、阿克苏等处。徵收茶税。豫为华商贴补地步。所筹尚属妥协。著即照议办理。扎拉芬泰于夷务情形。较为熟悉。著即暂留伊犁。与常清、法福礼、妥议章程。俟办理就绪。再行奏明请旨。所有伊犁等处。无论茶色高下。均酌徵税银一分。其塔尔巴哈台阿克苏两处。应如何设卡徵收。著明谊、海朴、各就该处情形。悉心筹办。总使内地兵民。既无买食贵茶之患。而于外夷通商。亦无窒碍。方为妥善。将来查明所烧货物数目。如贴补之费。实无从出。即以此项茶税银两。为华商贴补。并以夷货价值之多寡。定分年贴补之久暂。俟夷案清完。留抵各城月饷如此办理。既无赔偿之名。而该夷货价有著。自不致另生枝节。傥肆意要挟。惟当坚持成约。据理折辩。不可迁就了事。或即查照成案。禁止茶黄出境。使该夷知利害所关。庶可就我范围。扎拉芬泰既称待夷之法。不外抚驭两端。必能相机筹办。操纵得宜也。将此各谕令知之。　　

○以随同克复安徽甯国府城。复道员邓瀛职。免知府颜培文罪。均留任效力。　　

○壬戌。谕内阁、和春奏、攻剿溧水、连夺贼垒、大获胜仗一摺。江南溧水贼匪。经官军屡次痛剿。势已穷蹙。二月初七日。贼由邬山曹村一带来援。和春派令副将鲁占鳌等、奋力剿杀。毙贼百余名。金陵安庆大股贼匪。窜至邬山筑垒。傅振邦督同马步。分路进攻。并于山后埋伏。该匪五六千人。分股迎扼。兵勇且战且却。佯败诱贼。都司邓联科等、伏兵齐出。逆匪大股奔逃。我军乘胜追剿。斩馘甚众。二十日贼匪复过河筑垒四座。和春派李定太等、分途齐进。贼匪约三四千人。出巢迎敌。周天培等、带兵抢至外濠。枪炮连环。火简喷筒齐发。贼众惊溃。立将贼营四座夺获。余匪奔逃。退至河边。落水者不计其数。兵勇抢过河岸。又毙多贼。复将邬山贼垒五座夺获。贼向柘塘逃逸。所有该处贼营。一律踏毁。共计夺获贼垒二十六座。毙贼三千余名。该逆负嵎死守。著和春即督饬在事文武员弁。迅将城池赶紧克复。毋得再事迁延。致干重咎。　　

○谕军机大臣等、御史毛昶熙奏、山东省被灾较重。请饬查办赈济。并称该省于咸丰四年。曾买杂粮六万余石。为城守之储。至今仍存省仓。可拨为赈恤之用。又闻该省上年开捐赈局。共收银三十一万余两。除用过外。尚存二十五万余两。亦可酌拨赈济各等语。东省连年被灾。曾经发帑赈济。诚恐不能遍及。且阅时已久。民间生计更艰。自应酌筹调剂。该御史所称粮石银两。是否现在实有此数。著崇恩即饬查明。酌量动用。就被灾较重之区。办理赈济。以恤民艰。并著一面奏闻。一面先行筹办。用副朕惠爱黎元至意。将此谕令知之。　　

○又谕。和春奏、攻剿溧水、夺获贼垒、并句容镇江获胜情形。各摺片。江南军务。自紫金山大营失陷。向荣病故后。金陵城外。遂无大兵控扼。句容、溧水、不过蕞尔小县。该逆以之牵掣我军。而分其党与。四出滋扰。现在安徽省。巢、无舒、六相继失陷。贼踪距庐州仅止数十里。情形万分吃紧。池州芜湖之贼。窥伺徽甯。浙防又形吃重。总由大兵不能进偪金陵。故石逆得以安居城中。从容布置。贼势裹胁愈多。官军几至应接不暇。现当各省荒旱。军饷缺乏。日复一日。伊于何底。和春前在安徽督师得力。张国梁在江南军营。亦素称勇敢。何以区区二邑。旷日持久。不能攻克。本日据奏溧水之战。捦斩尚多。句容之战。仍未见得力。著即督饬将士。谋勇兼施。先将两城攻下。以便移师金陵。使该逆有所顾忌。稍戢其猖獗之形。而我兵不为句容溧水牵掣。亦可分援安徽等处。以期次第廓清。毋得再事迁延。贻误大局。此由六百里谕令知之。　　

○予江苏句容阵亡千总陶庆成、祭葬世职。　　

○癸亥。清明节遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○上耕耤。诣先农坛行礼。更服。至耤田所。躬耕三推。复加一推。御观耕台。命睿亲王仁寿、庄亲王奕仁、惇郡王奕誴、各五推。吏部尚书周祖培、户部左侍郎沈兆霖、礼部尚书徐泽醇、兵部尚书全庆、刑部左侍郎承芳、工部尚书文彩、都察院左都御史肃顺、通政使司通政使严正基、大理寺卿富廉、各九推。毕顺天府府尹率农夫终亩。赏赉农夫耆老如例。　　

○诣寿皇殿行礼。　　

○诣关帝庙拈香。　　

○幸圆明园。　　

○谕内阁、句容溧水逆匪。负嵎日久。叠经官军剿办。尚未克复。著秦定三即统原带之贵州官兵。前赴江南大营。随同和春等、会力攻剿。所需军饷。即由江南大营随时补给。　　

○谕军机大臣等、前据福济奏、请由湖南拨解米石。当经谕令骆秉章、酌量筹办。兹据奏称、湖南省自上年旱歉。米价日昂。买米四万石。需银八万两。合之水陆运脚。共需银十六七万两。且自蕲州至六安。需用人夫八万名。亦断难于招雇各等语。自系实在情形。惟皖省缺乏米粮甚关紧要。昨据英桂奏称、前次运送皖省米麦六千石。行至颍州。因捻匪窜踞三河尖。河路梗塞。现将米麦起存阜阳县仓。尚未运解。此项米麦。亦可藉济急需。本日业经谕知英桂、设法速解庐州。著福济即行派员前往迎提。以资兵食。所请饬令胜保由正阳进剿六安之处。亦已谕知英桂、胜保、酌量办理。庐城情形吃紧。前谕调之皖南官兵。已据宴端书奏称、一时未能分拨。湖北军营。已派臬司李孟群、带兵一千五百名。赴皖助剿。该抚即督同郑魁士、妥为布置。协力堵御。秦定三已有旨令其统领原带贵州官兵。前赴和春军营。随同剿办矣。将此由六百里谕令知之。　　
</div>
    <div class="pagination">
<a href="清实录咸丰朝实录_page314.html">上一页</a><span>...</span><a href="清实录咸丰朝实录_page310.html">310</a><a href="清实录咸丰朝实录_page311.html">311</a><a href="清实录咸丰朝实录_page312.html">312</a><a href="清实录咸丰朝实录_page313.html">313</a><a href="清实录咸丰朝实录_page314.html">314</a><span class="current-page">315</span><a href="清实录咸丰朝实录_page316.html">316</a><a href="清实录咸丰朝实录_page317.html">317</a><a href="清实录咸丰朝实录_page318.html">318</a><a href="清实录咸丰朝实录_page319.html">319</a><a href="清实录咸丰朝实录_page320.html">320</a><span>...</span><a href="清实录咸丰朝实录_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
