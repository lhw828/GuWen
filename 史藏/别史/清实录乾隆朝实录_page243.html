<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 243 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 243 页/共 1860 页</h1>
    <div class="content">○左都御史管广东巡抚王安国疏报。乾隆六年分。南、雷、琼、三府属。共垦复额内荒地、一十二顷一十亩有奇。广、潮、肇、廉、罗、连、嘉、七府州属。共报垦额外荒地、一十八顷四亩有奇。潮州府属揭阳县、归并卫所垦复荒芜屯税、四十一亩有奇。　　

○丁卯。上启銮。谒东陵。　　

○是日。驻跸烟郊。　　

○戊辰。驻跸邦均。　　

○己巳。驻跸史家庄。　　

○壬戌科武会试以兵部左侍郎汪由敦、知武举工部左侍郎张廷瑑、为正考官。左副都御史仲永檀、为副考官　　

○庚午上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员。随行礼。　　

○谕大学士等。向例河南山东两省。有每年供应陵寝官兵米粮四万石。明岁系河南应办之年。朕思河南去江南甚近。著将此项米石、运往江南。以备赈济之用。甚为妥便。现在直隶古北口一带地方。收成丰稔。著提督塞楞额、兵备道八十、委员采买四万石。分运蓟、遵、丰、三州县。以备陵寝支放原额。俾移远就近。两得其便。该部即遵谕行。　　

○又谕、今年直隶古北口地方。收成甚属丰稔。朕已降旨。令将河南山东、所有供应陵寝官兵米石。运往江南接济。令古北口提督塞楞额、热河兵备道八十、于本地购买。以补原额。此外再著广为收买。以备将来拨用。如无拨用之处。即令存贮常平仓、以备缓急之需。再黑豆一项。今年亦属丰收。亦著塞楞额等、委员采买。以为明岁谒陵餧养马匹之用。此项黑豆。可存贮八沟适中之地。应运何处。临时再行酌议。其采买之道。视收成丰稔之处。照依时价。不可勒派。亦不可急于多籴。使民间反致价昂。此不过恐谷贱伤农之意耳。　　

○又谕、据白钟山、晏斯盛、会奏。江南铜山境内。黄河北岸之石林、黄村、二口。减水济运。原系旧制。今岁黄水甚大。减洩过多。由石林等处弥漫而下。淹及东省滕、峄、等州县。查石、黄、二口。远在江南。隔越东省地界、一百七八十里。至二百余里。非会同南河总督。协力堵御。莫能奏效。伏乞敕谕完颜伟、立速亲至漫口。会同相度下埽。使得克期断流等语。朕览此奏。白钟山颇有推诿之意。今年江南异涨。冲决堤工甚多。今命高斌、周学健、前往查勘。在在须完颜伟经理。若因此一处工程。又令其亲赴会商。则顾此失彼。能无贻误他处乎。且隔越东省。不过一二百里。何难往彼料理。若云隔属呼应不灵。朕思公正大臣。以国事为己事。下吏断无不听从者。况同属河官乎。若如此拘泥。甚非当日分设河臣之意矣。此相度漫口之事。著白钟山亲身前往。详加确勘。速行堵御。有应行商之完颜伟者。令其行文咨商。庶免歧视延缓之弊。该部即遵谕行。　　

○又谕军机大臣等。从前永常参奏李绳武、滥报屯田。冒邀议叙一案。经该部议令尹继善、确查实情具奏。随据尹继善覆称。此案李绳武、实系因地制宜。通融办理。并无营私入已情弊。部议将李绳武降级留任。朕降旨依议。案已完结矣。但边方与内地不同。即以五镇而论。三镇耕种蔡巴什湖地亩。固当议叙。凉州一镇。在塔尔纳沁、耕种余地。虽每年收获无多。而地中所得加给屯兵口粮。其力作均属一体。亦应体恤。西宁一镇。常在卡伦。劳苦较屯田更甚。李绳武通融筹办。亦属鼓励弁兵之意。未为不是。且如此办理。始于樊廷。当时并未奏明。李绳武奏明以来。虽未详悉具陈。亦曾将大略奏闻。是犹愈于樊廷也。总之经理塞外军务。原不可固拘成例。若不稍为通融。则屯田者得沐膏泽。而其余出力之众。概不得沾恩。穷兵岂能鼓舞。可寄信与永常、令其晰此意。以便妥协办理。　　

○两广总督庆复、参奏廉州府知府缪绳祖、行止卑鄙。罔利营私。得旨。这所参缪绳祖、著革职。其行止卑鄙。罔利营私情由。及本内有名人犯。该抚一并确讯、究拟具奏。朕闻粤东大小官员。多有将各商盐埠、倚势占踞。令亲戚子侄家人、出赀渔利者。似此积习。该督抚务宜严行禁革。俾知共相儆惕。各守廉隅。毋得仍蹈前辙。致干罪谴。该部知道。　　

○江苏巡抚陈大受疏报。乾隆六年分。福泉县、报垦转科田一十亩有奇。上元县省卫、认垦地三十七亩有奇。　　

○是日。驻跸史家庄。　　

○辛未。谕大学士等。各省学政。考试生童。为士子进身之始。甚有关系。为学臣者。固当各矢公慎。严密周防。而在外棍徒撞骗之弊。地方官尤宜严行访查。以期肃清。近江西巡抚陈宏谋奏称。江省积棍。每年尾随学臣按试各郡。假冒学臣亲戚内幕。哄诱士民。营求入学。讲定谢仪若干。面同包封。仍存士民之手。俟案出有名。方来收银。营求之人。见其不先取银。以为有益无损。遂将银两付伊、包封画押。棍徒豫用钱文假作银封。临时同夥设计。掩饰调换。携银潜逃。名曰掉包。迨至案出无名。士民启视银封。方知堕计。而棍徒早已远扬。在被骗者。既不敢鸣官以取累。又不肯告人以贻羞。遂致此风各处多有。不能杜绝。朕思一省若是。他省谅亦相同。著各督抚等、于学臣按试之前。将此等掉包患骗之弊。详明晓谕。凡有指称营求考取。将银封贮。出案收取者。无论真假。立即严拏究处。并许被骗之人。报官查拏。则应试生童。识破机关。自不致堕其术中。而棍徒知有法纪。亦不敢公行无忌。亦肃清学政之一端。该部即遵谕行。　　

○分别蠲缓江南山阳、阜宁、清河、桃源、盐城、甘泉、兴化、泰州、高邮、宝应、铜山、丰县、沛县、萧县、砀山、邳州、宿迁、睢宁、海州、沭阳、赣榆、等二十一州县。被水灾民。本年漕粮。　　

○是日。驻跸官庄。习日亦如之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十四


大清高宗法天隆运至诚先觉体元立极敷文奋武孝慈神圣纯皇帝实录卷之一百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。九月。壬申。驾幸盘山。　　

○遣官祭历代帝王庙。　　

○遣官祭都城隍之神。　　

○谕、今岁江南被水。需费浩繁。从前部臣查奏。下江所有藩、粮、盐、三库。现存银九十四万两。米谷一百一十余万石。上江藩库、存银八十余万两。米谷一百二十万石。又将本年应徵盐课存留、以为赈恤之用。今查实徵存库银一百三十万两。又将本年运京漕粮。令督抚酌量截留。为数若干。虽未奏到。即就两省现在所存银米计之。已不下五百余万矣。但赈恤之务。必须接济。至明年麦收以前。需用既多。而经收钱粮。陆续徵解。尚需时日。尤当早为豫备。期于充裕。著于邻省拨银一百万两。于岁内解往江南。听该督抚等、量地方情形。需用缓急酌定数目。分贮江苏安徽藩库。以备按期散给。不致临时缺乏。其应拨何省帑银。该部速议具奏。　　

○又谕军机大臣等、据高斌等奏称、江苏赈济。需费甚繁。请将邻省拨银一百万两协济。其拨协之项。统俟乐善好施、出资备赈案内。收有成效。归补还项等语。从前高斌等、奏请乐善好施。予以议叙。朕降旨允行者。以此例一开。则富民家有蓄积。皆可出资以济贫乏。且地方被灾之后。气象未免萧索。一旦素封之人挟赀而往。则商贾亦必会集。易凋敝为丰裕。颇有裨益。并非为钱粮起见。若以钱粮而论。国家之正供。原出于闾阎。今地方被灾。应行赈恤。以取之民者用之于民。是属理之当然。虽多何所吝惜。高斌等尚未深悉朕意也。至于现在拨用之帑银。以捐款补项。亦应如此办理者。何必见之章奏。今高斌等奏摺内、谆谆以此为言。则所见甚小矣。尔等可寄信与高斌、周学健、德沛、陈大受、共知之。　　

○癸酉。谕、八旗都统等、各据所见陈奏原摺。朕俱详加披览。殊无良法伟略。大学士等议驳甚是。朕以都统等均有教养旗人之责。伊等平日。自必筹之已熟。故特降谕旨问及。今览伊等所奏。竟未晓朕原降谕旨内、令其陈奏永济旗人生计。整饬风俗之意。内有数人奏称、并无应行条奏事。亦有数人以断难施行之事具奏者。此外大略互相雷同。无关紧要。或惟欲施小惠。或言操练查禁之细事。并无虑及永济旗人生计之处。朕御极以来。于八旗兵丁生计。无不曲为筹画。恩施叠沛矣。现在各旗俱已设立官学义学。果能尽力教诲。即可造就人材。倘沽虚名。各处增设官学。而不实心教诲。更有何益。至操演兵丁。惟在该管大臣官员等、平日留心教导造就耳。若不实心奉行。虽另设立条款。又安望其作养旗人。整理风俗耶。所奏俱已留中。其如何调剂、俾令有益之处。候朕从容熟思。再行办理。著明白晓谕八旗都统等知之。　　

○工部议准、川陕总督尹继善疏称、西宁总理夷情副都统、及办事人员。应需居住房屋。今买民房三处。共九十间。并地基、估需银两。请于司库动支。从之。　　

○是日。驻跸赵家埠。　　

○甲戌。定边左副将军额驸策凌奏、今年臣等会议。令参赞大臣都统塔尔玛善于七月二十日。赴色勒璧口。阅副将军公巴素部落二十一旗兵丁。扎萨克公扎木禅一旗。器械坚利。技勇熟练为最。车臣汗达玛琳、郡王德木楚克、巴扎尔什第、贝勒旺扎尔、贝子彦楚卜多尔济、公格勒克巴木丕勒、扎萨克台吉衮楚克扎卜、沙克都尔扎卜、旺楚克达尔扎、贝子旺扎尔、公巴素、策凌旺布、萨木丕勒、扎萨克台吉齐呼拉、成衮扎布、策党敦多卜、齐旺、旺扎尔、博洛勒、十九旗、次之。扎萨克格勒克、一旗、又次之。于八月初二日、赴乌克图尔济尔哈朗、阅副将军成衮扎布部落十九旗兵丁。扎萨克贝勒策卜登、台吉朋楚克阿喇卜坦、策卜登、三旗、器械坚利。技勇熟练为最。土谢图汗敦丹多尔济、亲王敦多卜多尔济、郡王成衮扎布、桑寨多尔济、策凌拜多卜、公蒙固、巴木丕勒、多尔巴海、扎萨克台吉齐巴克扎卜、策凌旺舒克、达什丕勒、琳丕勒多尔济、旺扎尔、三都卜多尔济、十四旗、次之。扎萨克台吉逊多布、旺布多尔济、二旗、又次之。令参赞大臣副都统庆泰。于七月二十日、赴桑金托罗海、阅署副将军世子成衮扎布部落二十二旗兵丁。将军王额驸策凌、贝子车木楚克扎布、公丹巴多尔济、咱雅班第达呼土克图、四旗、器械坚利。技勇熟练为最。亲王得亲扎卜、贝勒那木扎尔车苏隆、贝子多尔济班舒克、公根丕勒、扎木禅、旺扎尔、齐旺、色内、扎萨克台吉巴朗、额林沁、额默根、春丕勒、布达扎卜、阿宝、罗卜藏敦多卜、特克什、来冲扎卜、额尔德尼班第达呼土克图、十八旗、次之。于七月二十五日、赴哈里勒迈、阅喀尔喀副将军贝勒青滚杂卜十五旗兵丁。扎萨克伊达木扎卜、一旗、器械坚利。技勇熟练为最。贝勒策登扎卜、公旺舒克、策鲁卜、精珠木多尔济、多尔济策登、扎萨克台吉喇卜坦、六旗、次之。扎萨克图汗巴勒达尔、公旺扎尔、旺沁扎卜、台吉密玉特多尔济、班第、五木布济、罗卜藏喇卜坦、贝勒青滚杂卜、又次之。得旨。诸部落军容整顿者。交部议赏具奏。　　

○是日。驻跸刘家店。　　

○乙亥。上幸＜?髟了＞髻山。　　

○户部议准、两江总督宗室德沛疏称、江宁省仓南豆一项。各县编载全书。徵收黄豆。而黄豆非马料所宜。且多不产黄豆之处。应请因地制宜。改徵折色。当涂、芜湖二县。每石徵银一两一钱。宣城、泾县、贵池、铜陵、东流、上元、江宁、句容、溧水、高淳、等十县。每石徵银一两二钱。溧阳县、每石徵银一两一钱七分。徵价解司。每年于秋成时。委员赍价赴产豆地方。照数购买。运省收仓。一调剂间。马政仓储。均有裨益。从之。　　

○兵部以武会试中额请。得旨。这考试。汉军、取中六名。直隶、取中十四名。河南、取中六名。山东取中五名。山西、取中六名。陕西、取中十五名。贵州、取中二名。江南、取中五名。浙江、取中八名。江西、取中五名。湖南、取中四名。湖北、取中五名。福建、取中七名。广东、取中十名。广西、取中三名。云南、取中四名。四川、取中五名。余依议。　　

○陕西巡抚岱奇奏、参革总兵杨＜?王宏＞、现在患病不能赴审。得旨。杨＜?王宏＞、系勒索婪赃之犯。理应赴西安听审。乃敢托病抗违。岱奇代为题达。明系徇庇。著将岱奇、并该布按两司、及出结官员。交与该部严加议处。杨＜?王宏＞既称患病。此案就近交与黄廷桂审拟。其抗不赴审情由。一并归入案内。从重治罪。　　

○广西庆远府属南丹土知州莫我谦病废。以其子莫遐昌、袭职。　　

○是日。驻跸于家新庄。　　

○丙子。驻跸汤山。　　

○丁丑。谕、尹继善已丁母忧。川陕总督员缺。著马尔泰前往署理。　　

○户部议准、安徽巡抚张楷疏报、凤阳府属之凤阳、临淮、怀远、宿州、灵璧、虹县、凤台寿州、定远、凤阳卫、凤阳中卫宿州卫长淮卫、颍州府属之阜阳、颍上、霍邱、亳州、蒙城、太和、泗州、并所属之五河、盱眙、天长、泗州卫、共二十四州县卫。夏秋被水各属。查明乏食贫民。先拨解银二十万两。分别赈恤。新旧额赋。概行停徵。从之。　　

○兵部议准、云南巡抚张允随疏称、黑铅一项。原系制备铅弹、以供枪炮之用。当严禁出口。而马白界连交趾。与都竜厂地。仅隔一河。该厂五方杂处奸宄潜藏。现在交地未宁。若任黑铅出口。不无滋衅。应请仍照原议。将马白税口黑铅。禁止贩运出口。所抽税银。请照乾隆三年抽收商贩货税之数。以一千一百九十六两三钱四分三厘五毫、作为定额。饬令经管之员。据实抽收报解。如有侵隐。查实严参。从之。　　

○又议准、给事中长柱奏称、蓟州地方。出有白土。蓟运回空。带来转卖粮船。舂细过筛。搀和入米。一经发热。便使米土润染。亟当严禁。应请行直督、转饬蓟州文武官弁。俟粮船扺蓟。即催回空。不许在该地方刨取白土。装带上船。并出示晓谕沿河各市镇铺户人等。不许将白土卖与粮船。如嗣后经关口汛地。查出偷买白土。审实。将该弁丁、及知情卖土之铺户。照例治罪。并将不行查禁之文武员弁。分别议处。应如所请。从之。　　

○贵州总督兼管巡抚事务张广泗疏报、乾隆六年分、贵阳府郎岱同知。归化、遵义、二通判。开州、镇宁、普安、永丰、黄平、麻哈、等六州。贵筑、青镇、安平、安南、瓮安、湄潭、都匀、荔波、施秉、婺川、龙泉、遵义、桐梓、仁怀、等十四县。册报民苗开垦额内额外荒田、四千六百三十九亩有奇。　　

○戊寅。上诣恩佑寺行礼。　　

○诣畅春园、问皇太后安。　　

○幸圆明园。　　

○庚辰。谕、今岁江南、淮、徐扬、凤、颍、泗、等处。水灾甚重。米价高昂。此等营汛兵丁。虽有月给粮饷。恐食用尚有不敷。著于司库内各借给金□向银一季。俟明年再作四季扣还。该部即遵谕行。　　

○又谕、前孙嘉淦奏称、荆襄等处堤工。必须臣亲身前往相度。通盘计算。方为有益。旋报于八月二十一日启行。前赴襄阳。今闻孙嘉淦行至安陆地方。即便回省。朕再四思维。不解其故。近日襄阳府城。有匿名逆示一事。若孙嘉淦先知此事。欲前往襄阳料理。固属不可。今因查勘堤工而往。地方适有此事。孙嘉淦何以行至半途而返。岂不起人疑议。总督管辖两省封疆。一举一动。关系观瞻。不应轻率若此。致骇听闻。昔祖逖击楫中流。慷慨灭贼。今襄阳之无赖。非若江北之众也。孙嘉淦何畏葸至此。岂不有玷封疆。可寄信询问。令其明白回奏。寻奏、臣向赴襄阳勘工。适有匿名逆示一事。查系一二奸徒。希图煽惑。并无聚众谋逆情节。是以一面奏闻。一面札谕各衙门。令其镇静。不得声张惊扰。彼时因汉江堤塍。至沙洋而已完。襄阳舟行甚难。且无可勘之工。不便徒往。且今年军政大计。皆在十月内举行。九月望后。即须办理。是以决意返棹。并非因有逆示之事。畏惧而返。得旨。虽云如此。但畏葸之意已形。心疑之辞颇支。百口何能致辨。一生学问皆虚。　　

○户部议覆、侍郎蒋溥条奏、江省被灾地方。赈恤事宜。一、江省灾黎。或群聚一处。或流散四方。饥寒所迫。最易煽动。该地方官、应将前后所奉恩旨。随时随地。宣扬化导。俾知朝廷德意。无微弗逮。再有司办理荒政。应兼留心防察奸宄。其流民所到之处。业蒙谕旨。使各该省随地安插留养。并令训谕约束。而未经流出之人。又现奉谕旨。令该督抚于常例外。加意赈恤。则灾民自不致乏食。中有游手好闲、不安本分之徒。藉被灾为由。煽惑愚氓。肆行掠食抢夺者。应令大吏董率文武。留心稽查。随时化导。不遵约束。即行查拏。严惩首恶。以儆其余。一、赈恤重务。该州县不能分身兼顾。非滥即遗。是以委员协办。倘本地方牧令、视为客官。不能和衷共事。则胥吏呼应不灵。必妨赈务。应令该督抚严行训饬。屏除积习。一体办公。不可妄生畛域。致委员掣肘贻误。一、散赈地方。或有本籍绅士。及殷实之户。能出己资。分任赈务。实心效力者。系本地人。自能熟悉本地情形。应令地方官核实详报。分派各村镇办赈。如果有益灾黎。请照乐善好施之例。酌量分别议叙。一、散赈分设各厂。需用胥役甚多。皆有额设工食。而此辈往往乘机侵蚀。散米、则用小斗量出。或搀和糠秕。赈粥、则夹入硬灰。伪作稠秾。因而克扣米石。在国帑已大为糜费。而穷民未得被恩膏。徒有赈济之名。而无领赈之实。应令该督抚、转饬所属办赈之员。务须亲身查察。倘有前项情弊。即于散赈处所。严惩示众。一、穷黎被水之后。露栖夜处。寒湿交侵。易致疾病。该牧令均有父母斯民之责。自当加意抚恤。应令地方官开设药局。选择良医。推广皇仁。加意全活。毋致虚应故事。均应如所请。从之。　　

○以驻藏副都统纪山、为兵部右侍郎。　　
</div>
    <div class="pagination">
<a href="清实录乾隆朝实录_page242.html">上一页</a><span>...</span><a href="清实录乾隆朝实录_page238.html">238</a><a href="清实录乾隆朝实录_page239.html">239</a><a href="清实录乾隆朝实录_page240.html">240</a><a href="清实录乾隆朝实录_page241.html">241</a><a href="清实录乾隆朝实录_page242.html">242</a><span class="current-page">243</span><a href="清实录乾隆朝实录_page244.html">244</a><a href="清实录乾隆朝实录_page245.html">245</a><a href="清实录乾隆朝实录_page246.html">246</a><a href="清实录乾隆朝实录_page247.html">247</a><a href="清实录乾隆朝实录_page248.html">248</a><span>...</span><a href="清实录乾隆朝实录_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
