<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1531 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1531 页/共 1860 页</h1>
    <div class="content">○谕军机大臣等、昨据海宁奏、由科布多所属昌吉斯台卡、来投之俄罗斯五十余人。请收留安置一摺。朕见其断不可行。曾降谕旨开导。令其以理晓谕。酌赏路费遣回。此事、海宁若因从前土尔扈特来投。皆蒙收留。赏给游牧安插。有此奏请。则可。若遇事而无主张。试为之请。实属取巧。朕思办理俄罗斯事。定例内、即有不得隐匿逃人一款。今若照海宁所请。又若自我破例。何能服俄罗斯之心。况此五十余人。意欲来投。即为彼背叛罪人。岂有天朝容纳之理。著再速谕海宁、遵照前后所降谕旨办理。伊等若不愿去。则谕以大皇帝因怜悯众生。不忍照例拏交尔国之人。是以赏给路费遣回。若不遵旨。即将尔等拏送。如此仍不肯行。或别有举动。科布多现有兵丁。尽可擒缚。送至恰克图。交与俄罗斯。断不可稍事姑息。将此由六百里传谕海宁知之。海宁接奉此旨。如何办理之处。仍由六百里驰奏。寻海宁奏、接奉谕旨、令将投诚之俄罗斯。酌量赏给盘费遣回。每人各赏谷一石。差人护送出卡。得旨、俄罗斯人。既知感恩。自应多加赏赉。著速传谕海宁。此时伊等如已出卡。远离边境。则已。如未出境。可速派干员。每人加赏米二石。以宣谕朕悯恤远人至意。　　

○是日、驻跸四堡子东大营。　　

○庚寅。谕曰、春宁进班坐更。任意諠哗。殊无法纪。春宁著革职。责八十板。交刑部监禁。念伊祖父劳绩。将伊所袭男爵。加恩著伊子福勒洪阿承袭。清德亦难辞咎。著逐出乾清门。在大门上行走。　　

○以光禄寺少卿喜常、为内阁学士、兼礼部侍郎。　　

○以正黄旗满洲印务参领那尔瑚善、为正白旗汉军副都统。　　

○命内阁中书张姚成、提督山西学政。　　

○是日、驻跸常家屯大营。儿、杨三、皆系窃盗案内。免死减等。发往伊犁。分给兵丁为奴罪重人犯。本年六月内始到　　

○辛卯。谕、据伊勒图等奏、惠宁城满营正白旗披甲富均名下为奴犯人夏东儿、又镶白旗领催保定名下为奴犯人杨三、于本年七月初五日脱逃。咨行各处严行查拏等语。此案著交直隶各省。严行查拏。该犯夏东伊犁。未过一月。即致脱逃。成何事体。该将军领队大臣、及协领等官。所司何事。此等人犯发往伊犁。复行脱逃。反致幸免。既已分给兵丁为奴。即宜严加训饬。令其善为约束。此皆该将军领队大臣。并未留心严饬。草率塞责所致。除将该将军领队大臣协领等官。交部分别察议外。伊勒图等、仍著申饬。并将此等复行脱逃人犯。无论何处拏获。即行正法。　　

○是日、驻跸蒋家店大营。　　

○壬戌。驻跸黄旗堡大营。　　

○癸巳。上渡辽河。诣河神庙行礼。　　

○御行营宫门。阅盛京官员兵丁射。赏赉有差。　　

○谕、朝鲜列在东藩。忠贞世笃。历届临幸盛京。并修朝贡之礼。此次朕恭谒祖陵。原定期在盛京过万寿。该国王情殷感戴。奉表修贡。于七月间、即先遣陪臣在盛京祇候。迎驾请安。恭祝万寿。著照例加赏。并赐御制诗一章。用昭优眷。所有陪臣及随从人等、守候日久。著照上次加赏之例。再行加倍赏赐。以示朕柔惠远人。有加无已之至意。　　

○御制赐朝鲜国王李算诗曰、迎銮祝寿陪臣价。按辔跸途赐谒温。问悉国中逢稔岁。夙知海外得贤藩。习经史地心无贰。遵礼义邦教有源。慎守封疆抚黎庶。万斯年永受朝恩。　　

○是日、驻跸老边大营。　　

○甲午。谕曰、毓奇奏、通漕回空尾帮。已于八月二十八日。尽数入山东德州境。衔尾南下。按程计算。九月内可全出东境等语。今岁回空各帮。畅行无阻。虽因豫省漫工堵筑后。黄运二河。安流顺轨。兼之风色顺利。是以衔尾南下。迅速遄行。但毓奇督率趱办。亦属妥善。著加恩交部议叙。该部知道。　　

○谕军机大臣等、朕阅本年秋审招册。福建省由缓决经九卿核议、改入情实者十五起。俱属允当。即如何定、何栋、一案。因族人何哲、采食宋本挑子。被宋古、斥詈何姓之人为贼。何定向论。将镶铁扁挑。戳伤宋古。嗣后何栋、亦因宋逸斥詈何姓为贼。用镶铁尖挑。戳伤宋逸。先后殒命。何定等袒护族人。逞凶各毙一命。且执持镶铁扁挑向戳。其与金刃何异。此案该抚题达时。即交批本处存记。秋审提奏。今经九卿核议。改入情实。殊属情真罪当。法无可贷。各省秋审人犯。分别情实缓决。俱由巡抚核准具题。定例失出在五起以上。即应交部议处。现在福建省失出者。至有十五起之多。何雅德漫不经心若是耶。除照例交部议处外。雅德著传旨申饬。　　

○是日、驻跸大台大营。　　

○乙未。谕、朕自乾隆四十三年临幸盛京。迄今五年。我朝根本之地。风俗淳厚。迥非他省可比。缅维祖泽留贻。至今勿替。兹由热河取道九关台。四莅陪京。恭谒祖陵。跸路所经。老扶幼挈。就瞻恐后。尤见爱戴悃忱。嘉慰之余。恩施宜渥。著加恩将奉天所属府州县。乾隆四十九年地丁正项钱粮。通行豁免。俾我留都士庶。益享盈宁之福。该部即遵谕行。　　

○是日、驻跸噶布该大营。　　

○丙申。驻跸莲花套大营。　　

○丁酉。赐扈从王公大臣蒙古王贝勒贝子额驸台吉及宗室等食。　　

○谕军机大臣等、从前盛往来京陛见时。面询海塘石工情形。据称老盐仓一带。因沙压涩汕。不能钉桩。彼时在工筹办。曾有一老兵言及。该工下桩。必须众桩合力同时齐下。方能坚实。不致已钉复起。后如其法。试钉桩木。果有成效。及访查其人。无有踪迹。似有神助等语。现在老盐仓石塘。已一律改筑完竣。其所称老兵指点之处。是否实有其事。富勒浑等、即未经眼见。不能深悉。而盛住系在工目睹之人。及从前道府丞倅兵弁夫役人等。见此神灵佑助。必群相惊异。传述不忘。如询其事属实。则系神祇效灵。如分水龙王庙之白老人故事。或于该处建祠。以答灵贶。亦为捍卫民生。祀典所应得也。著传谕富勒浑等、询问盛住、并详加采访。此事究属有无。据实覆奏。　　

○又谕、朕阅绰克托到乌噜木齐。会同图思义、审明协领阿林、所控属实。业将明亮、巴林泰、舒成、出派官兵押解。于八月十九等日起程赴京。所办甚好。协领阿林等、分别议罪。亦属允当。案已明确。谅明亮到后。亦无推诿。俟明亮等解到。再交军机处刑部。即可照例定拟。将此谕令绰克托知之。　　

○是日、驻跸尚家河大营。　　

○戊戌。上谒永陵。未至碑亭。即降舆恸哭。步入启运门。诣宝城前行礼。躬奠哀恸。王以下文武大臣官员、随行礼。　　

○谕曰、刘峨奏、卢沟桥石块。间有残损。又桥东碑亭拦杆。亦多脱落朽坏。请归于石道工程内修补等语。著照所请。即交原派管理石道工程之尚书和珅、胡季堂、金简、侍郎德成等。委员确勘。归案办理。　　

○谕军机大臣等、据保成奏、豫备叶尔羌差务。由喀什噶尔拨马一百匹。交付阿扬阿等差官。赶令前往等语。回部边境。距伊犁不甚窎远。伊犁现与哈萨克交易。多余马匹。乌什、叶尔羌、喀什噶尔等处。驿站卡座。如有所需。即由伊犁取用。于事甚为妥便。著传谕伊勒图、嗣后乌什、叶尔羌、喀什噶尔等处。如有需用马匹。即按照各处所用数目。由伊犁所换羡余马内拣挑。酌量所用。拨往具奏。并传谕绰克托、阿扬阿、保成等。一体遵照办理。　　

○又谕、适阅绰克托等奏、明亮一案。审明属实。业经出派弁兵。于八月十九等日。将明亮、巴林泰、舒成、隔别押解来京等因。朕回銮以前。倘明亮等行走迅速来到。阿桂、福隆安、务将伊等一一隔别严审。勿使与富通见面。此案乖谬如此。是明亮之负恩极矣。伊如止听信舒成之言。以开泰系富通外甥。因交富通看守。而于开泰卸枷。并纵令与已出之妾同住等情。确实不知。伊尚有生路。朕亦念伊前在军前出力。著有劳绩。或可加恩存伊之命。且明亮系孝贤皇后之侄。伊果能不负朕恩。实意留心。奋勉出力。又有出师劳绩。朕未有不加优恤者。倘本受舒成之嘱。将开泰交付富通看守。纵令开泰卸枷。与已出妾同住。知情故作不知。及开泰投井殒命。又听从舒成、百方掩饰欺妄。则其罪与富通等矣。朕办理庶务。一秉大公至正。毫无偏私。此诸臣所共知者。即明亮系皇后之侄。并有军功。朕亦不能护庇也。并著将绰克托摺。钞寄阿桂、福隆安、阅看。　　

○是日、驻跸夏园行宫。翼日如之。　　

○巳亥。上诣永陵。行大飨礼。　　

○诣显佑宫行礼。　　

○诣关帝庙行礼。　　

○遣官致祭附葬之武功郡王、礼敦、恪恭贝勒塔察篇古墓。暨附近之觉罗等祖茔。　　

○阅兴京城。　　

○谕、朕恭谒祖陵礼成。现降旨、将奉天所属府州县。乾隆四十九年地丁正项钱粮。通行豁免。所有各庄头。及旗地应纳粮石草束等项。自应一体加恩。以敷渥泽。著将盛京户部各庄头。本年应交仓粮一万余石。免其交纳。所有各处匠役应需口粮。著于旧存仓粮内拨给。其盛京、兴京、辽阳、牛庄、盖平、熊岳、复州、金州、岫岩、凤凰城、开原、锦州、宁远、广宁、义州等十五处旗地。本年应纳米豆草束。亦著免徵一半。俾旗庄均沾嘉惠。该部即遵谕行。　　

○又谕、盛京等处。俗厚风淳。狱讼衰息。惟因五方杂处。良莠不齐。其无知而蹈法网者。亦复不免。朕恭谒祖陵。礼成行庆。业经叠沛恩膏。并宜式措祥刑。益敷恺泽。所有奉天、吉林、黑龙江等处军民人等。除十恶死罪。及秋审情实各犯外。其余已结未结。一应死罪。俱著减等发落。军流以下。悉予宽免。用昭肆眚施惠至意。　　

○又谕、现在永陵、福陵、昭陵。所有下马木牌。俱著改用石牌。镌刻清、汉、蒙古、西番、回子、五体字。以昭我国家一统同文之盛。　　

○庚子。驻跸尚家河大营。　　

○辛丑。驻跸莲花套大营。　　

○壬寅。谕、喀喇沁郡王喇特纳锡第、巴林郡王巴图、敖汉公桑济扎勒、在御前行走多年。此次随朕前来盛京。均各实心奋勉。朕甚眷爱。喇特纳锡第、巴图、均著加恩赏给亲王职衔。桑济扎勒、著晋封固山贝子。　　

○又谕、盛京五部侍郎。俱著申饬。今日由吏部带领引见五部司员笔帖式等。清语俱甚平常。盛京系发祥之地。此处部院衙门官员等。岂惟应熟习清语。即平日说堂论事。亦当互相清语。身为旗员。岂可不能清语乎。如武职官员。清语生疎。朕必于将军是问。文职俱系侍郎所属。又皆办事之人。不能清语。实为弃本。此皆由五部侍郎。不能勤习清语。以至属员任意汉语之所致也。除此次宽免不究外。嗣后如有来京引见官员内。清语平常者。朕惟于该部侍郎是问。并通行饬令盛京将军、副都统、侍郎等。文武官员。俱宜勤学清语。勿失满洲旧习。　　

○是日、驻跸噶布该大营。　　

○癸卯。上谒福陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○谕、本年顺天乡试。诸生中年届八十以上。三场完卷者。田集盛等三名。榜发俱未中式。念其年已衰老。犹能踊跃观光。宜沛渥恩。以广作人雅化。著加恩将田集盛、王宾、段三连、三名。赏给举人。准其一体会试。俾皓首穷经者。得偿夙志。用昭嘉惠士林至意。　　

○调正红旗护军统领明喜、为镶黄旗护军统领。以镶红旗满洲副都统善德、为正红旗护军统领。　　

○是日、驻跸马关桥大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十八


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　
</div>
    <div class="pagination">
<a href="清实录乾隆朝实录_page1530.html">上一页</a><span>...</span><a href="清实录乾隆朝实录_page1526.html">1526</a><a href="清实录乾隆朝实录_page1527.html">1527</a><a href="清实录乾隆朝实录_page1528.html">1528</a><a href="清实录乾隆朝实录_page1529.html">1529</a><a href="清实录乾隆朝实录_page1530.html">1530</a><span class="current-page">1531</span><a href="清实录乾隆朝实录_page1532.html">1532</a><a href="清实录乾隆朝实录_page1533.html">1533</a><a href="清实录乾隆朝实录_page1534.html">1534</a><a href="清实录乾隆朝实录_page1535.html">1535</a><a href="清实录乾隆朝实录_page1536.html">1536</a><span>...</span><a href="清实录乾隆朝实录_page1532.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
