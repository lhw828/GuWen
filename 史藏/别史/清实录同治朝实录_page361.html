<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 361 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 361 页/共 505 页
  </h1>
  <div class="content">
   ○补铸甘肃肃州镇总兵官。肃州知州、浙江分水县儒学各关防印信条记。从署总督穆图善、巡抚马新贻请也。　　

○以湖南官军克复贵州清江厅城。并攻拔镇远等处苗寨赏布政使席宝田、提督荣维善、白玉翎管各一支。搬指各一个。大荷包各一对。小荷包各二个。提督李喜溢正一品封典。总兵官张宜道、李发武、道员李光燎、戈鉴、参将徐启瑞、戴登高、彭开文、游击杨正清、都司沈凯、袁虞庆、巴图鲁名号。都司滕代文等花翎。余加衔升叙有差。　　

○以湖南官军攻克贵州寨头苗巢出力。赏总兵官陈柏贵一品封典。副将欧朝盛、魏忠海、龚天元、参将赵联升、巴图鲁名号。知府刘思询、参将唐福内等花翎。都司胡有全等蓝翎。余加衔升叙有差。　　

○予贵州清江阵亡副将黄时贵、参将丁兰发、都司王得贵、守备蒋维海、把总陈得喜等、祭葬世职加等。　　

○己酉。常雩。祀天于圜丘。遣睿亲王德长恭代行礼。　　

○谕内阁、前因甘肃提督高连升军变被害叠谕左宗棠等详查究办。兹据该大臣等奏、将全案各情。审明具奏。此案副将邓玉魁驻营宜君县城。于哨长蒋宏高等结拜哥老会时。既无觉察。复与副将杨玉魁均被叛卒劫赴大营。回攻同官迨经官军剿败。始同杨玉魁投营自首。补用总兵唐毕紧驻营杨店。所管三哨。一时同变。事前不能救援统将事败始投刘典军营。并据叛卒所供。亦系会内香长。现均经逐款讯明。押解乾州监禁。该犯等情罪重大。未便稍事稽诛。邓玉魁、杨玉魁、唐毕贤、均著即行正法。以申国宪。副将周廷兴、道员杨铭浚、未能力挫凶锋。本有应得之咎。惟或因格斗受伤。或因守城出力。情节尚属可原。周廷兴、杨铭浚、均著暂行革职。仍留营差遣。　　

○又谕、左宗棠、刘典奏、剿除绥德州叛卒州城收复一摺。本年二月闲。陕西绥德州营勇突被游匪句结。叛踞州城。经提督刘松山率萧章开等会合总兵章合才所部。由瓦窑堡驰抵清涧。杀毙游匪百余名。叛卒二十余名。被胁弁勇。乘势反正。缚匪首谢泳青、唐汰春、讯系自湖北句结会匪。陆续至绥德煽乱。当经处斩。其指出败卒一百二十七名。及叛将罗忠贵、汤惠能、王福升、黄忠贵、一并正法。收复绥德州城池。摉获逸匪吴得胜、杨占魁斩之。军情大定。此案刘松山有统率将弁之责。不能先事防范。即予从重治罪。亦属咎有应得。姑念该提督平日打仗。尚属奋勉。加恩免其治罪。著交部议处。前署绥德州知州成定康、现署绥德州知州陈瑞芝、亦有应得之咎。均著革职留任。失察之营官哨长。著左宗棠等查明。分别参处。此次绥德勇变。除倡首之犯务获正法。毋许一名漏网外。其余被胁反正弁勇。概免追究。以示区别。　　

○谕军机大臣等、左宗棠等奏、官军克复董志原回巢。庆泾各属。一律肃清。现筹布置情形一摺。董志原地居秦陇要膂。久为回逆老巢经官军此次痛剿克复。庆泾各属一律肃清。该逆由环县固原两路。北窜下马关等处。左宗棠等因裹粮将尽。仍令各军回驻原防。拟择要兴屯。徐图进取。固属老成持重。第当此得胜之余。军威大振。回情涣散。甘肃各匪。经此惩创。自必大为震慑。若能乘势进剿。必当事半功倍傥迟迟进取。恐回逆结谋抗拒。转形费力著左宗棠将粮饷等事与刘典妥商后。即行西征陇回。并驰至泾州。接受总督关防。择要驻扎。居中调度。以期秦陇两省。得以兼顾。至延安一带地方。是否安谧。扈彰有无反侧。董幅详是否归降。兴办兵屯应如何经画。左宗棠筹定后。即可交刘典经理。免致失此机会。穆图善于左宗棠未到甘肃以前。仍当将金积堡等处窜回。尽力堵剿。毋令轶出边外。势成蔓延。左宗棠另摺奏、查明刘松山及高连升两军变乱情形。均已明降谕旨。将刘松山等分别议处革留。及副将杨玉魁等正法。其未获之蒋宏高、石文科、仍著左宗棠等随时严拏。毋任漏网。现在高连升所部。阵斩及捦获正法者。人数甚多。未变各营。改派李辉武等统带。尚属妥协。著即饬该统领等妥为钤束。不可稍涉大意。致生事端。将此由六百里各谕令知之。　　

○陕西巡抚刘典奏、军务未竣。请将本年大计展缓办理。从之。　　

○以记名总兵官李辉武为陕西汉中镇总兵官。　　

○以甘肃攻克董志原回巢。赏都司赵连科花翎。余加衔升叙有差。　　

○以四川官军克复贵州瓮安县城并叠破贼巢出力。赏总兵官蒋定邦巴图鲁名号。游击吴国祥、知州易绍琦等花翎知县焦光鼎等蓝翎。余加衔升叙开复有差。　　

○予甘肃杨店被戕总兵官黄毓馥、副将贺茂林、守备吴学裕、知县谢生春等祭葬世职。附祀提督高连升专祠。　　

○予广东信宜等处阵亡殉难绅民余士桢等暨妇女一千七百三十九名口分别旌恤如例。　　

○庚戌。予河南各属阵亡殉难绅民妇女一千五百九十七名口分别旌恤如例。　　

○辛亥。以神灵显应。颁山东德州金龙四大王庙扁额。曰通津显佑。　　

○谕内阁、本年自春入夏。雨泽愆期。叠经降旨祈祷。尚未渥沛甘霖。现在节届小满。农田望泽弥殷。因思在京问刑各衙门。于现审案件。或日久宕延。未能清结。无辜之人。纷纷拖累。甚至瘐毙囹圄。以致上干天和。著刑部步军统领衙门顺天府将现办各案。赶紧清厘如有待质应讯之人。饬司坊各官取保后。迅速传讯。早为结案。不准稍有积压拖累。以迓和甘。　　

○予山东各属阵亡殉难文生刘传霖等绅民勇丁一千七百六十一名赏恤如例。　　

○豁免山东东昌府属各州县卫同治六年以前旧欠额赋。　　

○壬子。谕军机大臣等户部奏、遵议穆图善请拨吉林黑龙江马队月饷一摺。穆图善所调吉林等处马队二千名。系因剿办甘省贼匪。与其格外筹饷。不如就近由该省已拨之饷。均匀协济。左宗棠西征的饷。为数甚钜。所有穆图善请拨马队月饷二万两。著俟该队到营后。即由左宗棠在各省解到前拨西征饷内按月照数划给。俾济要需。该大臣公忠素著。且系陕甘本系总督。自不至意存歧视也。将此由五百里各谕令知之。　　

○癸丑。上复诣大高殿祈雨坛行礼。　　

○遣惇亲王奕誴诣时应宫。孚郡王奕譓诣昭显庙。惠郡王奕详诣宣仁庙。贝勒载治诣凝和庙。礼亲王世铎诣觉生寺。克勤郡王晋祺诣黑龙潭。顺承郡王庆恩诣密云县白龙潭。拈香。　　

○以太仆寺卿王映斗为太常寺卿。　　

○予直隶束鹿殉难生员薛天然等绅民妇女二千四百四十六名口分别旌恤如例。并予建祠　　

○甲寅。署热河都统魁龄奏、围场移建卡伦。现饬总管等一律查明核办。得旨、该署都统即严饬该总管等、将应行修立红桩卡伦。逐细勘明地界。一律修齐。　　

○乙卯。谕军机大臣等、金顺奏、回逆趋重北路。现筹进剿一摺。回匪盘踞磴口乌喇特等处。蔓及缠金。日渐东趋。董志原回逆数千。又扰及定边迤。西大水阬一带。旋复他窜。骑贼由横城附近出边者。络绎不绝。后套情形甚为吃紧。该处地土沃饶。为甘军粮源所出。若被该匪窜踞。关系匪轻。金顺现已派副都统常福先赴达拉旗探剿。即拟亲率各营。进规乌喇磴口。所筹甚是。著即迅速前进。向贼匪趋重之处。迎头痛剿。截其东窜。疏通甘军粮路。兼为甯郡声援。边外地方辽阔。若贼匪分股肆扰。必须分兵兜击。金顺所部十余营。尚嫌单薄。张曜赴陕剿贼。甚为奋勉。现驻古城相距较近。著金顺知照该提督移营西进。藉为后路策应。其古城一带。亦须有兵填扎。并著金顺知照宋庆。即率各营择要扼堵。仍联络刘厚基等军。以壮声威。张曜、宋庆等军。克日进取。需饷接济。著郑敦谨速为筹画。毋误师行。董志原贼匪既经北窜。陕省西路情形较松。而北路贼势。日肆蔓延。左宗棠岂可膜视。著即派拨劲旅。驰赴北路。相机进剿。以期早殄逆氛。归绥等处防务。著定安懔遵叠次谕旨。认真筹办。以杜窥伺。将此由六百里各谕令知之。　　

○丙辰。以神灵显应。加湖北孝感县城隍神封号曰护国。　　

○丁巳。谕内阁、魁龄等奏、剥船工程完竣。请派员验收。并筹议弥补库款一摺。此次成造剥船即著派延煦、毕道远、就近验收。所称由南漕项下拨补库款。及十年期满分别挑留承运。并无料可抵各船。工价不敷。拟酌加四成之处。著户部议奏。寻奏、遵议造船经费。请以南漕项下额徵轻赍银两备用。商人造船保固。限以十年。限满无损。挑留承运。无料可抵各船。酌加四成工价。由部库给发。从之。　　

○以翰林院编修郭怀仁为贵州乡试正考官。许振祎为副考官。　　

○举行同治七年大计。直隶卓异官十五员。不谨官一员。浮躁官四员。才力不及官三员。有疾官一员。年老官二员。江西卓异官八员。不谨官二员。浮躁官二员。才力不及官二员。浙江卓异官十一员。不谨官五员。浮躁官三员。才力不及官一员。年老官四员。有疾官一员。福建卓异官九员。不谨官二员。浮躁官一员。罢软官一员。才力不及官二员。有疾官一员。年老官二员。湖北卓异官九员。不谨官一员。浮躁官二员。才力不及官二员。有疾官一员。湖南卓异官七员。不谨官一员。浮躁官一员。罢软官一员。有疾官一员。年老官二员。河南卓异官十二员。不谨官二员。浮躁官一员。才力不及官一员。有疾官一员。年老官二员。山东卓异官十员。不谨官一员。才力不及官一员。年老官一员。山西卓异官十二员。不谨官二员。才力不及官一员。年老官二员。四川卓异官十四员。不谨官二员。浮躁官二员。罢软官一员。才力不及官二员。年老官五员。广东卓异官八员。不谨官四员。浮躁官一员。罢软官五员。才力不及官一员。有疾官二员。年老官三员。广西卓异官八员。不谨官二员。罢软官一员。才力不及官一员。有疾官一员。年老官二员。贵州卓异官六员。不谨官二员。罢软官一员。分别议叙处分如例。　　

○以东河堵筑荥工出力。赏游击郭广泰、都司曹映科、二品封典。知府陆费蕖、游击彭万里等花翎。同知袁景曜等蓝翎。余加衔升叙开复免罪有差。　　



大清穆宗继天开运受中居正保大定功圣智诚孝信敏恭宽毅皇帝实录卷之二百五十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。四月。戊午。谕内阁、李鸿章奏、请将藉端挟制及约束不严各员分别惩办一摺。湖北管带壮勇营记名总兵邓大钦、经该统领记名提督姜玉顺、以贪劣废弛等情禀请撤委。该员抗不交卸。辄以统领月饷未清。意存挟制。并乘遣撤勇丁之际。嗾众争闹。实属胆玩。邓大钦著即行革职。撤销勇号。发往云南效力赎罪。姜玉顺虽查无侵蚀饷项情事。惟约束不严。于饷项复多轇轕。以致营官藉口禀讦。亦属咎有应得。著以副将留于湖广降补。以示惩儆。　　

○谕军机大臣等、穆图善奏、陕回窜扰南路。撤回驻狄各军。以保完善。请饬金顺兼顾山陕西北边界。并饷需为难情形。及出差官弁被地方官杀毙多命各摺片。陕回窜偪秦州等处。势极狓猖。虽经善山保等奋力冲击。立解秦州之围。而粮运不继。哗溃堪虞。穆图善现饬驻扎狄道各军。移扎巩昌。并于甯远伏羌二县要隘。分营扼守。合剿南路股匪。疏通运道。尚系为事势所迫。不得不斟酌缓急。处以权宜。所请交部议处之处。著加恩宽免。左宗棠闻清水民团之变。出示晓谕。许以请帑赈抚。禁革差徭。固系为恤民起见。惟穆图善处饷源穷乏之地。力为其难。左宗棠总当恪遵叠次谕旨。将各省解到饷银。均匀分拨。不得以空言见好于民。致甘省军务。办理愈形棘手。前已有旨令左宗棠驰至泾州。接受总督关防。现在甘省南路。军情紧急。著即懔遵前旨。迅赴泾州。接印任事。觇贼所向。认真剿办。毋稍延缓。金顺现已进规乌喇磴口。未必即能分兵。花定甯夏一带防务。穆图善当随时与金顺咨商。相机布置。穆图善所派赴楚制办军装之游击周钦辉等。行至榆林。被该处地方官杀戮殆尽。穆图善以该道所禀情节支离。饬令切实根究。一年有余。尚未禀复。显有事前枉杀事后粉饰情形。著刘典提集人证。严讯确情。务令水落石出。毋稍瞻徇。原摺著钞给刘典阅看。穆图善另片奏、拏办溃勇情形。并派员赴川募勇等语。成禄、黄有才、勇丁东溃。虽经分别安插惩办。该营官未能妥为防范。咎有应得。副将屈国香著即行革职。撤去管带。仍留营效力赎罪。傥再不知愧奋。即行从严参办。勇丁相率溃变。此风万不可长。必须严加整顿。以肃军律。著穆图善严饬杨占鳌、黄有才等、各将其余部众。妥为钤束。毋令滋事效尤。此起溃勇。已抵凉州。愿入穆图善军营随剿该署督仍当体察情形。不可轻率录用。至所称甘勇多不得力。而就地招募。后患尤多。拟派员赴川募勇六营。赴甘助剿。所筹尚是。惟当严饬该员等拣选精壮。训练成军。俾知纪律。沿途尤宜严加约束。毋令滋扰地方。将此由六百里各谕令知之。　　

○又谕、穆图善奏、派员赴川募勇。请饬经过地方拨给口粮等语。穆图善以甘省勇丁多不得力。现须裁汰归并。另募健卒。以资整顿。甘省用兵。向系川勇可恃。已派委提督李奉清等。酌带将弁。前往四川重庆一带。招募勇丁三千。赴甘助剿。应需经费。及制办军装银八千两。著吴棠饬令藩司。在于川省应解协甘饷银内。如数拨交李奉清等具领应用。此项勇丁募足启行时。经过四川陕西甘肃各州县。每名每日著给予面一斤半。马匹草料。照例供支。即著左宗棠、吴棠、刘典、各饬所属。一体遵照办理。俾免缺乏。将此由五百里各谕令知之。　　

○予甘肃峡口堡等处阵亡千总杨发荣等祭葬世职加等。　　

○拨湖北劈山炮十尊。擡枪六百杆。小枪二千杆。解赴署陕甘总督穆图善军营备用。　　

○己未。孝端文皇后忌辰。遣官祭昭陵。　　

○两广总督瑞麟等奏、总兵官吴光亮捐建所部阵亡将士专祠。拟请赐名表忠。允之。　　

○以四川官军克复贵州清平县城。道员唐炯、提督刘鹤龄、得旨嘉奖。并赏白玉翎管各一支。白玉搬指各一个。大荷包各一对。小荷包各两个。提督陈希祥一品封典。参将田应豪、守备王成忠、向秉忠、同知于德楷、知县王恩榕、巴图鲁名号。同知张之濂、守备刘舜臣等花翎。余加衔升叙有差。投诚贼目潘名杰以守备用。并赏花翎。予阵亡把总陈炳山。外委舒大有等祭葬世职。　　

○予故四川川北镇总兵官鹤龄祭葬恤荫加等。如军营病故例。　　

○予广东各属阵亡殉难廪生杨嘉谋等绅民妇女二十二名口分别旌恤如例。　　

○追予直隶献县殉难知县熊存瀚建立专祸。都司马宝臣、训导陈成烈等、一并附祀。陈成烈眷属旌表如例。　　

○庚申。谕内阁、御史袁方城奏、忠义恤典。请归地方官举办。不必言官渎奏一摺。近来被兵各省分。殉难绅民妇女。由科道陈奏请恤。原因该言官等事关本籍。见闻较确。是以一经奏请。朝廷立沛恩施。惟表扬忠节。系地方官应办之事。著各直省督抚查明贼扰地方。如有临危授命大节无亏者。即随时汇案奏请旌恤。不得任听属员延阁不办。致有书吏需索情事。至言官果有采访确实。仍准随时奏请。但不得稍涉冒滥。将此通谕知之。　　

○又谕、御史袁方城奏、中城奏交王宏庆拦劫一案。经刑部审讯。全属子虚。其中起意买扳偪认之人。请交刑部核其情节。分别议罪。并请定五城捕盗奖叙议处限制。及平反此案刑部司员。应否奖劝各等语。著该部议奏。嗣后刑部遇有此等案件。务当悉心研讯。以副朝廷明慎用刑之至意。　　

○又谕、前因李鹤年奏参带兵大员。纵勇殃民。当经谕令李鸿章查办。兹据该督将全案先后办理情形。查明具奏。此案已革甘肃凉州镇总兵周盛波、于同治六年五月闲。在河南南阳一带追剿捻匪。所部马队。行至唐县所属之少拜寺砦。内因未见勇营旗帜。误认为贼。开炮将营官杨安典轰伤。该哨兵勇。亦即施放枪炮。攻进砦墙。伤亡男妇大小一百余名口。而弁勇死者亦三十余人。其时周盛波在前敌派人回颏。并将滋事勇目任传芝等当众正法。曾经李鸿章派员会同豫省委员李在铦等查办。其仇杀情由。与现在所查各节。尚属相符。惟周盛波以带兵大员。所部在外滋扰。虽续将率勇攻砦之把总戴长安拏获正法。而平日之不能约束勇丁。已可概见。姑念事起仓卒。尚非意料所及。周盛波业经革职。著毋庸议。营官副将杨安典、管押辎重。事前并不小心防范。亦属咎有应得。杨安典著即行革职。以示惩儆。　　

○谕军机大臣等、李鸿章奏、提督刘铭传患病未痊。恳请开缺。已明降谕旨准其开缺调理矣。惟该提督所部各营。前经曾国藩奏明。作为畿辅护卫之师。现在刘铭传既经开缺。刘盛藻接统。是否胜任。或须另派妥员接管。并应否遣留之处。著曾国藩悉心察度。随时奏明办理。李鸿章原摺。著钞给阅看。将此谕令知之。寻奏、遵查刘盛藻廉明精细。将士翕服。接统刘铭传所部。堪以胜任。报闻。
  </div>
  <div class="pagination">
   <a href="清实录同治朝实录_page360.html">
    上一页
   </a>
   <span>
    ...
   </span>
   <a href="清实录同治朝实录_page356.html">
    356
   </a>
   <a href="清实录同治朝实录_page357.html">
    357
   </a>
   <a href="清实录同治朝实录_page358.html">
    358
   </a>
   <a href="清实录同治朝实录_page359.html">
    359
   </a>
   <a href="清实录同治朝实录_page360.html">
    360
   </a>
   <span class="current-page">
    361
   </span>
   <a href="清实录同治朝实录_page362.html">
    362
   </a>
   <a href="清实录同治朝实录_page363.html">
    363
   </a>
   <a href="清实录同治朝实录_page364.html">
    364
   </a>
   <a href="清实录同治朝实录_page365.html">
    365
   </a>
   <a href="清实录同治朝实录_page366.html">
    366
   </a>
   <span>
    ...
   </span>
   <a href="清实录同治朝实录_page362.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
