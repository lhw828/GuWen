<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1507 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1507 页/共 1860 页
  </h1>
  <div class="content">
   ○吏部议、钦差工部尚书刘墉等奏、山东历城县仓库亏空。将徇隐之历任上司议处。分别降革。得旨、此案仓库亏空。皆由国泰贪纵营私。于易简扶同欺隐所致。其历任各上司。过祇失察。俱著加恩免其降革。　　

○豁除直隶密云县乾隆四十五年分、水冲沙压地三十顷三十九亩有奇额赋。　　

○是日、驻跸常山峪行宫。　　

○壬子。上御行殿。勾到广东情实罪犯。停决斩犯十三人。绞犯七人。余一百三十五人、予勾。　　

○谕、内阁将山西省秋审本进呈。内经九卿从缓决改入情实者。共二十二起。各省秋谳大典。督抚臬司、俱应斟酌案情。悉心推勘。昨因四川秋审案件。经九卿改驳者十四起。降旨将总督福康安、臬司孙嘉乐、分别交部议处。并将福康安传旨申饬。农起久任封疆。且在藩臬任内有年。非福康安之初任外省。不谙刑名者可比。今秋审经九卿改拟者。共二十二起。乃转较四川为多。农起。著传旨严行申饬。仍交部议处。所有山西省承办之臬司。并著一并交部议处。　　

○谕军机大臣等、前经降旨、将江西帮船漕米。截留天津。存贮北仓。已传谕郑大进、不必前来接驾。速赴天津料理矣。漕船起剥截留。系仓场侍郎专责。书麟谅已前来接驾。著传谕书麟、不必前来。于接奉此旨时。即速赴天津、会同郑大进、照料截留漕米之事。　　

○山西巡抚农起奏、榆次县属永康镇东南、为涂河。镇之西北、为小张义村、西贾村、郜村。村前旧有棘针渠一道。引涂河之水。经由永康渠而过。灌溉田亩。嗣因淤塞年久。渠身已成熟地。小张义三村民人。图开旧渠。而永康镇居民。则早于此建屋葬墓。据为故业。因此屡启讼端。今勘得郜村、另有旧渠。与永康镇毫无干碍。可以开挖。并据附近之弓村民人禀称、伊等田亩。因马村阻隔。无水可通。恳请一例开渠。以资灌溉。现已饬属勘明。督同各村民夫开竣。报闻。　　

○以贵州按察使奇丰额、为安徽布政使。广西按察使陈用敷、为四川布政使。　　

○是日。驻跸两间房行宫。　　

○癸丑。谕军机大臣等、昨降旨令郑大进、书麟、速赴天津、办理北仓截漕事宜。本日据蒋赐棨等奏、现在江西帮船。在东省截留米三十万石。其余未截留之船。又于天津北仓截留存贮。所有回空船只。应令迅速开行。不必拘定府分。其后到之船。即遵照停运。庶回空重运、均可妥速等语。朕令书麟。郑大进。前往天津。办理截漕。原为粮艘卸米之后。必须迅速催令开行。不必拘定向例。按府分兑。俾早回水次者。即先受兑开行。庶不误接兑新漕。若仅为收米起见。则一仓大使、已能承办。不值令书麟等、前往经理矣。著传谕书麟、郑大进、一面将各船米石起卸。一面催令迅速开行。毋得稍有停滞。其在东省截留各船。亦应照此办理。并著传谕鄂宝、明兴、一体妥速催趱。俾得及早回次。并谕郝硕知之。　　

○户部议准、四川总督福康安疏称、开县报开膏谷盐井一眼。设煎锅十二座。又于本井内、增设锅五座。岁共产盐十五万六千四百斤。请增陆引三百四十张。自乾隆四十七年为始。照例纳课徵税。从之。　　

○补行云南省乾隆四十六年大计。才力不及官二员。有疾官二员。年老官九员。分别处分如例。　　

○以广东督粮道杜琮、为广西按察使。　　

○予故喀尔喀扎萨克多罗郡王车布登扎布致祭如例。　　

○是日、驻跸要亭行宫。　　

○甲寅。上御行殿。勾到广西、福建、情实罪犯。停决广西斩犯八人。绞犯三人。福建斩犯三人。绞犯三人。余八十四人、予勾。　　

○以贵州督粮道张诚基、为贵州按察使。　　

○蠲免盛京开原城旗地、本年雹灾额赋。并借给口粮。　　

○是日、驻跸密云县行宫。　　

○乙卯。吏部等部议覆、四川总督福康安奏称、顺庆府大竹县所辖之四合镇。当广安邻水、垫江、大竹、之间。距各州县、一二百里不等。道路分歧。奸徒最易出没。查顺庆府捕务。向隶通判。该倅分驻岳池县大溪口。相离较远。不能兼顾。惟同知驻劄府城。事务实简。请以该同知、改驻四合镇。将顺庆所属之广安、大竹邻水、三州县。并忠州所属之垫江县捕务。拨令督办。其余蓬州、渠县、营山、岳池、南充、西充、仪陇等七州县。及忠州之梁山、酆都二县捕务。仍照旧归大溪口通判督缉。应如所请。从之。　　

○两江总督萨载、江苏巡抚闵鹗元、两淮盐政伊龄阿奏、金坛漕粮。向用小船载运。由丹阳七里桥出口。至运河交兑。惟七里桥至港口桥一段。计长四千五百丈。河道浅窄。每冬筑坝戽水。倍费民力。应就现在河身挑浚。约估需银四千八百四十余两。江宁为省会之地。士商从苏杭来者。水路、必经长江黄天荡之险。陆路、从镇江至龙潭、再由龙潭至省。计程一百六十余里。脚力匪易。勘得金山对岸之钱家港。由师古滩至龙潭、栖霞。沿江一带。本有间段河形。其无河形处、不过二十余里。应将此一路、挑成河道。可以直达龙潭。并可由龙潭直到栖霞之四板桥。从此登陆至省。祇三十余里。约需银八万七千余两。又爪洲跨城河道。上通运河由闸。下达大江。年久未免淤垫。若酌量展宽挑深。则从金山对渡、入瓜洲城河。较为直捷。约需银一万数千余两。如此则金坛之漕粮。剥运既易。自镇江至江宁。一水可通。由金山入运河。渡江仅止三里。商民称便。得旨嘉奖。　　

○予故多罗贝勒永福祭葬如例。　　

○旌表守正捐躯湖北恩施县民梁万代妻帅氏。　　

○是日、驻跸南石槽行宫。　　

○丙辰。上回銮。　　

○诣安佑宫行礼。　　

○幸圆明园。　　

○谕、前因浙省查抄王亶望赀财一案。疑有抽换情弊。朕意本不欲办。而不可不明此疑。因传谕盛住、留心察访。嗣据盛住查有端绪。则又不可置之不办。是以派阿桂等、前往浙江查讯。并令陈辉祖、盛住、先行查明据实覆奏。兹据陈辉祖奏、以银易金一款。查抄时。据调任布政使国栋、面禀商换。并言及金色低潮。恐解京转难适用。不如易换银两。较为实济。遂尔允行等语。所奏全不成话。陈辉祖不过因事已败露。无可解免。欲藉此搪塞耳。如果陈辉祖欲易银为塘工之用。即使豫行奏明。其事已属矫强。况当日并未具奏。竟与国栋商同舞弊。是此项金两。全系陈辉祖、国栋、二人。抽换抵兑。分肥入己。自属显然。此事大奇。为从来所未有。国栋。著革职拏问。交阿桂等归案审办。至朕办理庶务。推诚布公。断不忍以此疑及大臣。是以于盛住奏到时。仍降旨令陈辉祖、会同审办。不谓竟系伊与国栋、起意营私。陈辉祖、系协办大学士陈大受之予。父子皆任总督。世受国恩。最为深重。何至丧良无耻。至于此极。是王亶望所为、系明火执仗。而陈辉祖竟同穿窬行径矣。况王亶望之物。稍有人心者。方当避之若□□免。而可复染指乎。朕于此事不胜惭懑。且大臣中有此败类。于颜面攸关。内外大臣。亦必同深愧忿也。即如陈辉祖所称、金色低潮。恐解京转难适用。即应将所有金两。尽行易换。何以解交内务府册内。又列入金叶九两三钱。明系借此为掩饰弥缝之地。又如所称点照价易换银七万余两。而前阿桂询问王站柱供内、又称有王亶望银二三万两。则是此易金之银。已有王亶望银少半在内。陈辉祖又将何辞抵饰乎。况陈辉祖欲留此为塘工之用。如果办理塘工。银有不敷。即当奏明请项。若私欲为此变易。已属非是。乃前据陈辉祖奏称、塘工各项。除用去外。尚多余银三十九万九千余两。是塘工费用。已属宽余。陈辉祖早知有盈无绌。又何必藉此易金之银。岂非豫为侵蚀地步耶。且王亶望赀财器物甚多。何不尽以塘工为名。一并易换乎。此次陈辉祖褶内、止言及易金一款。而于玉山等件、作何隐匿之处。竟无一字提及。是其欺罔朦混。更无疑义。又本日陈辉祖奏到各摺。止列盛住衔名。而盛住并未涉一语。是盛住明知总督舞弊。现有钦差查办。无难得实。而又因陈辉祖现系总督。身为属员。未便当面驳诘。是以姑隐不言。试问陈辉祖、又将何颜以对盛住耶。此事若未将国栋调任、补用盛住。则陈辉祖、国栋、扶同欺蔽。尚不至即行败露。然伊等昧良欺罔。为天理所不容。其败露亦不过迟速之间耳。思之实属可畏。总之此事、陈辉祖即身有百口。亦断无能置喙矣。所有陈辉祖覆奏各摺。并陈淮奏到之摺。俱著发钞。并将此通谕中外知之。　　

○缓徵山东邹县滕县。峄县、菏泽、单县、城武、定陶、济宁、金乡、鱼台、钜野、嘉祥、曹县、并济宁、临清等、十五州县卫。本年水灾额赋。并赈贷饥民。　　

○丁巳。谕、据衍圣公孔昭焕奏称、自本年六月以来。患病沉重。难以承祀等语。孔昭焕、著准其解职调理。伊长子孔宪培、前经赏给二品顶带。今已成立。即著承袭衍圣公。以奉祀事。该部知道。　　

○又谕、刑部进呈山东省秋审黄册。从缓决改入情实者。二十一起。所改均属允当。如扎死程和尚之吕明月拟绞一案。吕明月因向程克敬豫支应交地亩钱粮不允。致相扭结。该犯拔刀扎伤程克敬偏左。复将程克敬之母李氏、撞倒磕伤左眉。又因程克敬之子程和尚、抱腿不放。用刀扎伤其左乳毙命。理曲逞凶。刃毙徒手。且以一人而致一死二伤。情殊凶恶。该抚乃转称三人图殴。一人危急图脱。杀出无心。拟绞缓决。似此疎纵。何以昭明允而警凶横。前因四川秋审从缓决改入情实者十四起。即将该督福康安、交部议处。福康安向在御前行走。因军营出力、用为将军。即在总督任内、亦系办理铜盐啯匪认真。其于刑名。原非素习。若明兴历任同知府道多年、升授抚藩。案件自应熟练。乃所办如此率忽。非寻常失出者可比。该抚明兴、著严行申饬。仍与承办之按察使、一并交部严加议处。　　

○又谕、前因浙省查抄王亶望任所赀财一事。呈览物件。大率不堪入目。适布政使李封、按察使陈淮、王杲、俱至热河陛见。朕面询以该省办理此事。有无情弊。俱各隐匿不言。嗣令盛住查出浙省存留底册。开载金两玉器。与进呈册内不符。显有抽换抵兑诸弊。已著阿桂、福长安、驰往浙江、彻底根究审办。并传谕李封、陈淮、王杲、三人。以此事业经败露。令其将如何串通舞弊各情节。据实自行陈奏。昨据陈淮覆奏知情。其摺已经发钞。本日又据李封覆奏、陈辉祖接见司道时。言及查抄王亶望金两。发与首县、换银解缴。李封并曾向钱塘县、换金五十两等语。是此案竟系总督与司道等。商同作弊。实出情理之外。李封、由府道洊濯藩司。系朕加恩特用。陈淮、王杲。俱身为臬司大员。经朕面加询问。虽不至如于易简之公然欺罔。转将国泰保奏。然伊等身在事中。于抽换抵兑情弊。俱各知而不言。实难辞欺饰徇隐之罪。李封、陈淮、俱著革职。发往豫省河工、效力赎罪。王杲、俟伊覆奏到日、再降降谕旨。藩臬等于督抚。虽系属员。平时原应悉心赞助。和衷共济。为国家出力任事。设遇有督抚败检营私之事。原可据实参奏。或直揭部科。方为不负委任。若尽如李封等之联为一气。突梯脂韦。又安用司道为耶。至朕于此案、本不欲办。即盛住查奏到时。仍不忍疑及陈辉祖。尚令伊会同查办。是朕原未尝有逆诈亿不信之心。而辗转败露。又似实有先觉。可见天理难诬。报应不爽。伊等欺朕。即系欺天。试问欺天岂有不败露者。而朕又岂易欺乎。所有此案办理缘由。并李封原摺。俱著发钞。将此通谕中外知之。　　

○谕军机大臣等、本日据农起奏地方雨水情形一摺。内称省城于八月十六、七、日。得雨五寸。曾附摺奏明。嗣据太原、平阳、潞安等府州属。先后禀报一律得雨。自四五寸至七八寸。甚为优渥等语。自八月中旬至今。已及一月。而农起所奏得雨。仍系前月之事。闻该省于九月内缺少雨泽。农起平日尚肯留心民瘼。何以八月至九月。该省曾否得有透雨。其已种麦苗、是否俱已出土。未种者、是否俱已播种齐全。俱未奏明。著传旨询问。令其据实覆奏。向来督抚中失察挂误处分。朕常加恩宽免。若有讳灾之事。朕必重治其罪。农起当知慎勉也。寻奏、九月中。通省业已得雨。二麦播种。亦俱齐全长发。得旨、览奏稍慰。　　

○又谕、据舒常等奏、接据郧阳府知府曾恒德禀报、拏获蔡幅一名。系原任副都统书山家内、缘坐为奴之犯。咨查该旗。照例办理等因一摺。此等发交该旗为奴人犯。不应听其另行投主远出。著传谕舒常等、即选派员役。将该犯管押解交该旗。查讯有无私逃别项情弊。并将原摺交该旗查办。　　

○戊午。谕军机大臣等、前阅内阁进呈山西省秋审黄册。经九卿改拟情实者。至二十二起之多。业经降旨、将农起严行申饬、并交部议处矣。所有该省黄册。经朕复逐加详阅。其九卿改拟之处。俱系情真罪当。并非有意从严。且其中有情节显然。必应入情实者。如郭明之聚众群殴、刃毙醉迷之人。侯永昌赌匪逞凶、刃毙徒手、伤多且重。王庭梁、卫志、二案。负欠凶殴、伤多毙命。王正昌事不干已、纠众共殴、多伤毙命。刘氏以细故殴毙五岁幼女、复移尸灭迹。此等情节甚重。该抚率拟缓决。殊非准情定拟之道。昨因四川省、秋审案件。经九卿改驳者十四起。山东省、改驳者二十一起。俱经传旨将福康安、明兴、申饬。并分别议处。至农起久任外省。较之福康安、自应熟悉案件。即较之明兴、更为历任年久。乃于秋谳大典。如此率忽。非寻常失出者可比。农起、著再传旨严行申饬。令其据实覆奏。寻奏、郭明等案。臣以其非有心致死。误疑一线可原。定拟缓决。实系办理舛错。得旨、汝不应有此。　　

○又谕、据陈辉祖奏、七月十三、四、至八月初二、三、等日。近山沿海地方。风雨骤至。浙省之玉环、宁海、乐清闽省之连江、罗源、霞浦、等处。微有被淹等语。闽浙两省沿海地方。既经被水。其田禾庐舍。有无损伤。著传谕福长安、雅德、即饬属查明。如有应行抚恤之处。即一面查办。一面据实奏闻。毋稍讳饰。　　

○又谕、据阿桂等奏、福长安于二十一日、先行启程赴浙。阿桂俟掣放水平后。再行启程前往会办等因一摺。福长安办理案件。究未能历练。恐其过于见长。或至有意推求。株连者众。殊非朕查办此案之意。陈辉祖案内、承办经手各员。及有名人证。自应逐一细心研讯。至若铺户商民。本属无知。未便滥行波及。即陈辉祖虽行同穿窬。昧良无耻。但究系大员。只须严加驳诘。令其据实供吐。况此案业已全行败露。伊亦不能更为狡饰。不必遽用刑威。倘或狡供不吐。将来伊不畏朕之廷讯乎。福长安到彼时。如案内有疑难重大、关系紧要、以及定案各款。仍俟阿桂到浙后。再行商办会奏。将此传谕知之。　　

○以江苏常镇通道孙栝、为安徽按察使。湖南按察使景禄、为湖南布政使。　　

○以广东龙门协副将陈标、为浙江定海镇总兵。　　

○己未。谕军机大臣等、本日王杲覆奏摺内称、前在温处道任内。驻劄温州府。离省一千三百余里。又奉差催趱漕船至淮。往来四阅月。差竣即回本任。并未闻陈辉祖于查抄王亶望赀财、有抽换那掩情弊等语。总督藩司等、兑换金两、及藏匿玉器等事。上下通同舞弊。至于如此。王杲近在同省。岂竟毫无闻见之理。即如甘省王亶望侵冒监粮诸弊。无人不知。而事未败露。竟无一人首先发觉。可见外省官官相护。牢不可破。实可寒心。今王杲或因未承办经手。遂以远无闻见为词。朕亦不加深究。然其言是否确实。著传谕阿桂、福长安、到浙后再行详细研讯。如王杲亦有通同舞弊知情之处。经朕此次询问。复敢巧为饰词诿谢。其罪更无可逭。俟阿桂等据实覆奏时。再降谕旨。王杲摺、并著钞寄阿桂等阅看。　　

○以江宁盐巡道觉罗伍拉纳、为湖南按察使。　　

○庚申。上诣大高殿寿皇殿、行礼。　　

○还宫。　　

○辛酉。孝慈高皇后忌辰。遣官祭福陵。　　

○谕、吏部将承审偷驴窃贼丁二等一案。未经究出该犯等、从前夥劫犯案缘由之刑部云南司司员。议以降调准抵一本。刑部止将郎中塞腾额、主事曾廷橒、咨送吏部查议。殊属非是。此案既经该堂官、专派云南司承办。则该司司员、必有满汉郎中员外主事。岂止塞腾额、曾廷橒、二人。即云定案时主稿、系塞腾额等二员。而随同画押呈堂者。必不止此二人。该部咨送职名时。自应将画稿司员、一并声明开送。吏部分别照例议处。乃该堂官仅将塞腾额等二员职名移送。而其余画稿司员。俱置不问。此不过欲随同画稿之司员、幸免处分。殊非事理之正。向来刑部议驳外省案件。经督抚遵驳改正者。将首先立议之司员、送部议叙。而各该部遇有应行议处案件。亦仅咨送满汉司员各一人。积习相沿。官官相护。试思事君敬事后食。岂有同在一司办事。既经参处。止开送一二人之理。即如满汉堂官有应交议之件。亦止将首先画题之人送部查议。有是理乎。且将来承办事件。各司员恃有卸责归过之人。不肯一体留心办公。亦非所以励职守而昭惩儆。嗣后各衙门有承办错误应送该司员等职名时。将该司主稿、及随同画稿司员、一并声明咨送。分别议处。其有应行议叙之处。亦将合司开送。庶于劝惩之道。方为平允。所有此案议处一本。即照此例办理。仍著刑部堂官明白回奏。　　

○谕军机大臣等、据李侍尧奏、酌筹甘省各营、归还公费亏缺银两等因一摺、已交军机大臣议奏矣。至摺片内称、将现存驼只节省银两。先行归补豫借公费、及尽数归还急制军装借项。尚有未完银六万四千四百四十余两。请照阿桂等原议。将新兵马匹、缓立一年。将节省草乾银两、尽数拨抵急制军装借项。自应如此筹办。又据奏称。尚有公费不敷银、六万四千四百一十九两。别无可以拨补之款。请令各该营于每年公费内、逐渐弥补等语。此项公费不敷银两。何不将新兵马匹、再行缓立一年。其节省草乾银两。即可拨补公费不敷之项。自更易于归款。除交军机大臣、遵照妥议外。将此先行谕。令李侍尧知之。　　

○又谕、据阿桂奏、东省宣洩积水机宜。留心采访。运河迤西蔺家山而外。惟伊家河可以分洩。舆论皆以为应挑。但该河自二十二年办理后。历时既久。且从前开挑时。缘山根砂礓、未能如式。此时必须大加挑深。方足资其利益。现在虽有何裕城在东省勘办一切。但伊甫任总河。恐未能熟谙。因思袁守侗、办事结实。请令其先行会勘。俟阿桂到东、再与覆勘等语。所奏是。勘办河工。多一人心思智虑。更为周密。自于公事有裨。著传谕袁守侗、即由原籍前往该处。会同何裕城等、详细履勘。将应挑段落。约估土方。先行酌议章程。俟阿桂于浙省审办事竣回东时。再行会同覆勘、筹定兴工。交与总河、巡抚等办理。袁守侗、守制将届一年。以原任总督。近在本省、会同查勘河工要务。并非夺情、令其经手任事可比。将此由四百里传谕袁守侗、并谕阿桂、何裕城等知之。　　

○蠲免奉天承德、海城、盖平、广宁等四县。并岫岩通判。乾隆四十六年分水灾应徵地丁钱粮。　　

○是日起。上以孟冬享太庙斋戒三日。　　

○壬戌。谕军机大臣等、朕昨欲将林俊补授查礼之缺。福隆安奏称、林俊系伊家奴林国泰之子。从前因林国泰出力。将伊一族放出。其子林俊、遂得自杂职洊升道员等语。福康安昨来陛见。惟保举林俊结实可用。而此故并未奏及。伊岂不知耶。或伊从前年幼。谓之不知犹可。今任四川总督。林俊乃其属员。谒见时自必感念旧恩。叙及前事。使林俊不言及。则为昧良。林俊既必言及。福康安何得诿为不知。本应交部严议。姑念伊兄福隆安据实具奏、从宽免究。福康安、著严行申饬。嗣后益当感激朕恩。凡事实心办理。若再有讳饰。朕必将伊治罪。
  </div>
  <div class="pagination">
   <a href="清实录乾隆朝实录_page1506.html">
    上一页
   </a>
   <span>
    ...
   </span>
   <a href="清实录乾隆朝实录_page1502.html">
    1502
   </a>
   <a href="清实录乾隆朝实录_page1503.html">
    1503
   </a>
   <a href="清实录乾隆朝实录_page1504.html">
    1504
   </a>
   <a href="清实录乾隆朝实录_page1505.html">
    1505
   </a>
   <a href="清实录乾隆朝实录_page1506.html">
    1506
   </a>
   <span class="current-page">
    1507
   </span>
   <a href="清实录乾隆朝实录_page1508.html">
    1508
   </a>
   <a href="清实录乾隆朝实录_page1509.html">
    1509
   </a>
   <a href="清实录乾隆朝实录_page1510.html">
    1510
   </a>
   <a href="清实录乾隆朝实录_page1511.html">
    1511
   </a>
   <a href="清实录乾隆朝实录_page1512.html">
    1512
   </a>
   <span>
    ...
   </span>
   <a href="清实录乾隆朝实录_page1508.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
