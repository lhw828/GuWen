<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 5 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 5 页/共 128 页</h1>
    <div class="content">　　○升詹事府管通事舍人事鸿胪寺主簿袁云为詹事府主簿耿宁纪本俱太仆寺主簿以登极推恩也本府左右春坊司经局旧吏四人援例乞恩亦赐冠带免考试办事
　　○命周王同鏕禄米仍旧岁给本色一万石王既嗣封奏本府岁禄一万石永乐以后尝增给至二万石欲如增给例事下户部言增给乃一时特恩非  祖训旧制故有是命○命富峪卫带俸署都指挥佥事蒋汉守备仪真义勇后卫指挥同知解端守备黄花镇以都指挥体统行事
　　○乙亥户部言江西南昌等十三府及南昌前等五卫并吉安等十一守御千户所旱灾有五分以上者有四分以上者合免税粮子粒百三十万八百三十四石但军国之需不可顿减请四分以上者各再徵一分五厘五分以上者徵一分余皆蠲免从之
　　○守备山海关都指挥佥事李铨乞致仕许之
　　○丙子以  宪宗纯皇帝梓宫将赴葬  山陵遣庆云侯周寿告  天地驸马都尉王增告  宗庙新宁伯谭祐告  社稷命驸马都尉周景护丧赐之敕曰今奉宪宗纯皇帝梓宫安厝茂陵朕以嗣守  宗社祗循旧章不敢有违尔为国戚礼宜护葬凡  山陵道途祭奠及一应丧事皆以属尔必钦必慎用副朕意故谕
　　○命太保兼太子太傅襄城侯李瑾太子太保兵部尚余子俊等曰兹者奉  梓宫安厝  山陵凡防护及执役官旗军校夫匠人等俱宜遵守法度不许沿途伤人田麦及纵放驴马作践亦不许假以做饭等项名色擅到人家搅扰抢夺柴草及争竞喧闹或奸懒逃躲不来赴役耽误事务兵部其出榜晓谕之仍差御史给事中暗行缉捕并许受害之人首告但有犯者拿来处以重罪其该管人员钤束不严一体罪之
　　○监察御史曾璘上＜锍-釒＞请  梓宫发引之日  上衰绖杖屦至大明门外率百官拜哭而别仍率宫中行三年之丧并益隆孝养于  两宫笃恩爱于诸王公主贵妃万氏有罪请告于  先帝迁葬削其谥号  上曰三年之丧及孝养  两宫友爱诸王朕自尽心削谥迁葬事其止勿复言
　　○南京兵部左侍郎白昂乞致仕不允
　　○先是监察御史葛萱言凤阳修陵军士乏粮乞贷明年漕运京储数万石以给之户部言徐滁二州近亦奏军粮久乏今请以原会凤阳府儧运米三万石及起运徐州仓米三万石并徐州儧运米二万八千石俱免运京于内以三分为率二分运给凤阳一分运给徐滁从之
　　○升南京锦衣卫指挥使丁固宗为署都指挥佥事充参将分守赣州
　　○镇守苏州等处署督佥事李鉊言近奉诏例镇守官僣称总兵名目者皆改正苏州关防乃有总兵官字乞为改给兵部因言贵州镇守亦无挂印宜与苏州俱照各镇事例挂印以重其权得旨令改给关防挂印不充
　　○丁丑遣官祭思善等门并桥及诸神庙
　　○命给护送  梓宫内官及官军马刍豆
　　○敕太保兼太子太傅襄城侯李瑾及都督佥事王玺庄鉴曰今奉  宪宗纯皇帝梓宫安厝  山陵特命尔等率领官军防护务要夙夜竭诚效力尽心所事不可怠忽
　　○命给宁府故镇国将军觐金□沈幼子未袭者养赡米岁五十石从宁王觐钧请也
　　○是日昬刻  上具衰服诣  几筵行告辞礼
　　○戊寅  宪宗纯皇帝梓宫发引  上哀服率亲王诣  几筵行启奠礼继行祖奠礼  梓宫升龙輴  上率亲王哭随至午门  梓宫升大舆  上行遣奠礼毕亲王哭送  灵驾出端门外行朝  祖礼  梓宫由承天门出大明中门驸马都尉周景护丧亲王及文武百官步送至德胜门外其送葬官员骑送至  山陵沿途皇亲及群臣命妇各祭如仪○是日大风扬尘蔽空
　　○昬刻  梓宫次清河
　　○命是后各王府及天下诸司进香续至者俱赴  陵进献
　　○己卯  梓宫次沙河
　　○庚辰  梓宫次凉水河
　　○辛巳  梓宫至山陵献殿遣驸马都尉王增等祭长陵  献陵  景陵  裕陵工部侍郎陈政祭  后土之神保国公朱永祭  天寿山之神
　　○置  茂陵户四十户○命大汉将军锦衣卫中千户所试百户赵宁等三十一员俱实授以侍卫年久也
　　○壬午奉  宪宗纯皇帝梓宫葬  茂陵
　　○驸马都尉周景奉  神主诣献殿行安神礼遂奉  神主还京行初虞礼
　　○是日  孝穆慈慧皇太后祔葬毕奉迁官奉安  神主于  茂陵献殿
　　○升江西南昌府知府张璁为江西按察司副使整饬会昌兵备
　　○命给定西侯蒋骥岁禄一千石本色折色中半兼支
　　○训导王纪言守京城九门内官监收商税弊多而课不增户部议覆以为监收主事原有二员宜增差二员御史原止一员兼巡城宜差四员专一监税  上曰不必增差第令各官用心监收毋得欺隐以损国课
　　○未刻大风扬尘四塞○癸未驸马都尉周景行再虞三虞四虞礼
　　○抚治郧阳等处都察院右副都御史何经乞归养病许之仍命病痊起用
　　○复前监察御史柯忠职忠先是巡按直隶为人所奏降调外任至是援诏例乞复职故有是命
　　○铨注大宁前卫带俸都指挥同知杨义燕山右卫带俸署都指挥同知刘俊于山西都司义管军政俊管屯田
　　○甲申驸马都尉周景行五虞六虞礼
　　○朝鲜国王李娎遣陪臣卢思慎李崇原等各赍表文方物贺登极及正旦节赐宴及袭衣彩叚有差
　　○赐各王府并天下诸司所遣庆贺正旦节人员彩叚钞锭有差
　　○南京刑部左侍郎勤工部右侍郎黄孔昭总督粮储都察院右副都御史李益提督操江右佥都御史虞瑶太常寺卿翟瑛太常寺卿掌国子监事徐琼及总督漕运都察院右副都御史丘鼐各自陈老疾乞致仕俱不允
　　○户部覆提督直隶屯田山东按察司佥事罗安所奏请差本部主事杨奇经理边储从之赐之敕曰居庸紫荆等关及茂山真定保定一带卫分久缺军储盖因河南山东等处连年灾伤该纳粮米拖欠数多今特命尔于各关卫仓清查原坐之数除灾伤免徵及诏书蠲免外其拖欠未完起角□羊未到例该上纳者尔一面前去河南等布政司督同各该司府州县官员催并完纳一面会同提督屯田佥事罗安先将真保定二府并军卫有司库藏见在收贮盐粮余价均徭夫役赃罚等项银两钱钞绢布等物清查的确数目除该府钱钞绢布存收折俸外其余银两以三分为率量存一分备用二分折各卫官军俸粮每石折银二钱五分仍将成化二十二等年分淮浙长芦存积常股盐二十万引会同彼处管粮官员斟酌彼中时价召商于各关卫地方上纳约筭各处官军每岁支用数目及见在仓粮酌量分派居庸紫荆二关务勾二年之积其余卫分勾一年以上之积每石明加耗米八升淮盐每名不过二千引浙盐不过三千引长芦盐不过五千引不许势要之家卖窝占中及官攒人等徇私作毙其无军卫州县银钱等物尔仍行令佥事罗安照例清查存留一分其余趁时籴买各色杂粮于各处预备仓牧贮以备凶荒尔受兹委用湏尽心干理务使军储充实事有成怠玩误事罪有所归尔其勉之慎之故敕
　　○乙酉  神主至京文武百官奉迎于德胜门外  上衰服奉迎于午门内  神主至几筵行安神礼毕遂行七虞礼
　　○致仕南京兵部尚书王恕被召为吏部尚书中途复陈疾乞致仕  上曰卿老成重望特兹起用所辞不允有疾令所在有司遣医调治待平复即趣赴京
　　○户部覆奏南京礼部郎中李谅所陈二事其曰理财用者谓成化末年尝差太监宋玉支长芦运司盐十万引卖之两淮等处以所得价银织买上供叚匹于南京近已奉诏停止织造其前后所支引盐所卖银两所织叚匹俱无的数请差官稽考其曰清屯田者谓各处卫所屯田多被势要官军占为己业军丁开作逃亡子粒不行上纳请行各巡抚巡按等官核治得旨织造内官已取回不必差官查勘余准议
　　○命辽东都司都指挥同知佟昱分守开原地方永清右卫指挥佥事李增守备山海关以都指挥体统行事
　　○降备御宁远辽东都司刘璇为都指挥佥事坐守备不设被虏侵掠也
　　○丙戌行八虞礼
　　○录狭西靖虏卫杀贼功赏镇守太监欧贤巡抚都御史贾奭总兵官都督同知白玘各纻丝二表里余官军升赏有差
　　○丁亥行九虞礼
　　○是日  上素翼善冠素服腰绖御西角门百官行奉慰礼
　　○升国子监助教范宽为翰林院检讨仍管助教事以九年秩满也
　　○给赐朝鲜国弘治元年大统历
　　○戊子行卒哭礼罢朝夕奠
　　○以明日请  神主祔享  太庙  上衰服告  几筵
　　○遣驸马都尉周景告  太庙
　　○赐楚府通山王荣濠庶第三子名显＜木路＞代府镇国将军仕土□伐庶第三子曰成鏇镇安王府镇国将军诚汾嫡子曰秉橘宁府宜春王长孙觐鐏庶第四子曰宸渶庶第五子曰宸＜氵凤＞辅国将军觐鉴嫡长子曰宸澻嫡第二子曰宸淋嫡第三子曰宸淓嫡第四子曰宸汶
　　○命南京留守卫指挥同知史瑄神机营管操以都指挥体统行事从守备成国公朱仪请也
　　○监察御史欧阳旦言今冬末春初寒冻之日尚多茂陵补役官军约五万人请如前旨给赐冬衣  上曰天气正寒衣鞋令工部亟给之毋误
　　○己丑  上奉  宪宗纯皇帝神主祔于  太庙前殿居  宣宗章皇帝神座之次东向礼毕  上复奉  神主还几筵行安神礼太常寺官奉安  宪宗纯皇帝衣冠于  后殿之第九室
　　○巡按直隶监察御史曹璘上＜锍-釒＞言十事一修圣学谓万几之暇宜召二三硕德大臣相与讲论古今兴亡成败询问民间善恶疾苦以求致治之道他如尚书孟子贞观政要陆贽奏议通鉴纲目皆深切治道者尤宜时经御览以助圣德一纳谏诤谓迩者进士李文祥因言被谪  陛下御极之初小臣遽以言黜恐天下之人不知文祥之过将疑  陛下不肯纳谏乞复其官一公任使谓迩闻敕取致仕尚书王恕朝野臣民皆拭目倾耳望用此老臣寻闻处以吏部于是臣民少失望矣乞俾王恕与大臣参议政事此乃公论非臣一己之见也南京刑部尚书何乔新刚果明刑工部尚书黎淳清修孤介侍郎黄孔昭练习选法俱乞取用不宜置之远地餋病检讨陈献章修身行道之人去任编修张元祯南京刑部员外郎林俊皆文学节义之士宜置左右以备任使其他言事而去如御史于大节徐镛何珖主事王纯张吉苏章赵明中书舍人丁玑进士敖毓元或复其旧官或量加擢用一释怨女谓宫中怨女无虑数千伤和召灾未必不由于此乞量为放出一慎将领谓近年多用内臣在京坐营在外镇守及分守守备监枪将领为之掣肘乞一切取回慎选将领责其成功如有疏虞严置于法一谨细微谓我朝设三千营专处来降之虏授之首领编为什伍近年达官寖多蟒衣王带坐府握兵虽则资其勇悍岂能保其久而不变乎然用之已久固难轻易乞渐为裁抑以后止令其富贵而已一节财用谓内帑财物多为献谀之徒积渐诱出  皇上登极大赉臣民又不知几千万况明春郊祀礼成  山陵工毕例合行赏乞量为减免一宽租赋谓今年湖贵夏秋旱暯东南米价沸腾不可不虑乞敕所司行令灾伤处所凡一应税粮未徵者悉皆蠲免贫者量为赈济一息异端谓京城内外寺观繁多每遇修造所费不赀乞令所司通行内外凡寺观有不系额设者一切拆毁田地无主者招贫难军民住种其僧道无度牒者勒令还俗一惜名器谓迩者贼臣李孜省等左道害政己置于法但其所得诰敕犹在乞尽追夺太监梁芳奏以指挥袁辂地建寺因而准袭广平侯爵是辂以数亩之地而封侯勋臣闻之将必角□羊体乞为黜削命下其奏于所司
　　○赐周府建安郡君并仪宾关成镇安王府长泰乡君并仪宾马杲诰命冠服如制
　　○唐王芝北薨王宪王之子母妃宋氏宣德九年生正统九年册封舞阳王景泰二年进封唐世子成化十三年袭封唐王至是薨年五十有四讣闻辍朝三日遣官谕祭命有司治丧葬谥曰庄
　　○庚寅以明日将奉安  孝穆皇太后神主于  奉慈殿  上告  奉先殿及  宪宗纯皇帝几筵  上黑翼善冠浅淡色袍服黑犀带御奉天门百官行奉慰礼是后始鸣钟鼓鸣鞭文武百官奏事如常仪
　　○敕礼部三法司兹者新正在迩万物咸亨在京见任文武群臣除赃罪外自成化二十三年十二月二十五日以前所犯罪名纪录在官者悉与湔除俾图自新
　　○升四川布政司右布政使谢士元为都察院右副都御史巡抚四川南京大理寺左寺丞翟瑄为右佥都御史巡抚山西兼提督鴈门等关
　　○辛卯卯刻大雾○孝穆皇太后神主至京百官奉迎于城外  上素服奉迎于午门内遂奉安于奉慈殿
　　○命南京广洋卫指挥佥事孙让守御南京浦子口以都指挥体统行事
　　○南京礼部郎中李谅奏请禁马快船之附载私货骚扰驿递者兵部覆奏从之
　　○升左春坊左谕德管国子监司业事费訚为本监祭酒福建布政司左布政使章格为南京光禄寺卿吏部文选司郎中白思明为太仆寺少卿南京户部广东司郎中张贲为南京光禄寺少卿南京兵部职方司郎中李应祯为南京尚宝司卿
　　○李孜省死于狱孜省江西南昌人初为吏待选京师成化丁酉因太监钱义柯兴以祈祷术见  先帝试之验传授太常寺丞言官劾之改上林苑监丞未几传升通政司右通政赐金冠法剑各一图书印二文曰忠贞和直曰妙悟道玄有所奏请用以封进孜省又日采取符录诸书以献宠信日隆八年间官至礼部左侍郎掌通政司事恃恩骄恣有忤己者必害之工部主事张吉兵部员外郎彭纲劾之皆被谪孜省益自肆遂譛吏部尚书尹旻及其子编修龙所与往来太仆少卿张璲给事中秦昇工部侍郎谈伦主事王范翰林院侍讲学士焦芳修撰曾彦编修王敕司经局洗马罗璟礼部郎中刘绅员外郎杨棨吏部郎中郑宏兵部郎中邹袭等并以次谪降士大夫皆畏之亦有阴附以媒进者于是致仕副都御史刘敷为左都御史礼部郎中黄景为左通政南京礼部侍郎尹直为兵部左侍郎工部尚书李裕为吏部尚书通政边镛为佥都御史李和为南京户部左侍郎其同僚通政司参议元守直张璞陈琬俱进品秩府军前卫都指挥同知高俊腾骧左卫指挥佥事白锦皆举将材凡所言无弗允者又采取时论所推若学士杨守陈少詹事刘健都御史李敏侍郎李嗣大理寺卿张锦少卿冯贯及吏部侍郎徐溥学士倪岳南京国子祭酒刘宣通政黄孔昭左都御史余子俊等皆密封推荐缙绅之进退多出其口人亦无敢言者矣是时又有临江人邓常恩番禺人赵玉芝并晓方术常恩由太监陈喜进传升太常卿以符愈  孝肃太后疾赐图书印曰橐籥阴阳玉芝由太监高谅进以修玄谷立世经天人归德颂累官太常卿并受恩宠然其势皆不若孜省之甚  上即位科道首以为言于是下三人者于狱追所赐冠剑印章分遣戌狭西边卫遇赦当还印绶监太监蒋琮言孜省等罪大不当赦复械系至京下锦衣卫狱孜省不胜楚掠至是死而常恩玉芝犹系狱云
　　○壬辰升赣州卫指挥佥事冯泰为江西都司署都指挥佥事管理军政改注大宁前卫带俸都指挥佥事褚锦清济阳卫带俸都指挥佥事何昇于江西都司褚锦清分守南昌九江湖东三道何昇分守岭北湖西二道
　　○癸巳赐蜀府镇国将军申鉴并夫人庆成王府奉国将军表栦表棱诰命冠服如制
　　○守备沂州山东都指挥佥事袁纲乞致仕许之
　　○致仕南京兵部尚书王恕疾愈至京复辞吏部尚书之命  上曰卿年德老成久为人望所属特兹简任不允所辞
　　○以旱灾免湖广黄州武昌等府秋粮及卫所屯粮十之六其原会该角□羊京库折银米六万石贵州折银米十万二千四百石广西折银米三万石山西折银米七万七千石悉存留本处充王府并官军人等俸粮之用而以四川布政司库银二万五千两借角□羊贵州广东布政司库银七千五百两借角□羊广西以备边用
　　○命钦天监监正李华致仕先是钦天监冠带儒士朱祚陈本监利病一谓天文生昼夜观候冬月露坐艰苦宜二年一给毛袄并依期给与岁例木炭一谓国朝外设观象台令天文生占候内设灵台令内臣占候用较察异同勤惰而近时外台生每预报内台官雷同附和又本监历书政事内台往往干预皆宜禁止一谓天下府州县阴阳正术等官员缺湏于本处见役额内阴阳人考送礼部转送本监再试其不通本等学术者不许送吏部选用并坐其原考送官员之罪如本监考试不公亦罪之一谓天文等生不得役占别用有妨学业一谓本监该差官生宜置簿编次职名遇有公务循次差拨一谓在监官生人等并户下丁口宜三年一造文册二本一送部稽考一存留本监备察不许滥冒收充事下礼部覆奏谓其言皆可行并劾华行事乖谬难以表＜衣十＞僚属  上俱从之
　　○是日辰刻日生晕及左右珥色赤黄复生背气及半晕色青赤良久散
　　○甲午四川播州宣慰使杨爱遣安抚犹滽等庆贺并谢恩湖广容美宣抚司遣把事刘源进香俱赐彩叚钞锭有差
　　○巡抚宁夏都察院右佥都御史崔让乞致仕不允
　　○丙申岁暮享太庙上告  宪宗纯皇帝几筵请神诣  庙享祀
　　○遣太常寺官祭五祀之神
　　○遣旗手卫官祭旗纛之神
　　○加吏部尚书王恕太子太保恕上＜锍-釒＞辞  上曰吏部重任朕特起卿用典铨衡以图治理加升职事卿不必辞
　　○是岁天下户九百一十万二千六百三十户口五千二十万七千一百三十四口田一百二十五万三千八百二十一倾田赋米一千九百五十六万三千九百六十七石九斗九升四合麦六百七十五万七千三百六十二石六合丝三万七千八百一斤八两七钱二分绵二百七十万三千五百五十两一钱七分九厘三毫绢一十九万七百四十九匹二尺二寸七分布一百一十五万一千七百七十九匹三丈二寸三分绵花二十四万六千三百斤草二千五百七十六万七千七百包束户口钞七千七百三十七万五千九百一十一贯杂货钞七千三百九十二万六百一十九贯折米一千四百七十二石盐课二百四万九千八引折米五千七百八十七石折布二万一千七百九十五疋茶课八万九千斤屯田二十八万五千四百八十一顷九亩子粒二百九十三万二千七百石金银货共八万一千二百七十两水银二百二十九斤朱砂四十六斤八两儹运粮四百万石各处运纳米麦共一千五百二万一千七十五石四斗一合三勺四抄三撮七粟六粒减免税粮七百八十九万六千三百三十九石三斗四升草七百七十三万三百一十束
　　明孝宗敬皇帝实录卷之八
大明孝宗敬皇帝实录卷之九
　　弘治元年正月丙申朔正旦节遣驸马都尉王增蔡震分祭  长陵  献陵  景陵  裕陵  茂陵
　　○遣驸马都尉黄镛祭  景皇帝陵寝
　　○遣内宜祭  恭让章皇后陵寝  上诣  奉先殿  太皇太后  皇太后宫行礼毕出御奉天殿文武群臣公服行五拜三叩头礼  太皇太后  皇太后  皇后俱免命妇朝贺
　　○丁酉  上黑翼善冠浅淡色袍黑犀带御奉天门视朝文武群臣常服朝参自是日至十五日皆不御殿
　　○文武群臣朝亲王于奉天门东廊
　　○戊戌  宣宗皇帝忌辰  上祭  奉先殿遣驸马都尉蔡震祭  景陵
　　○己亥孟春享  太庙  上诣  宪宗纯皇帝几筵诣神灵诣  庙享祀
　　○遣内官祭司户之神
　　○庚子
　　○南京大仆寺寺丞文林言八事一开言路愿新政之初明目达聪及命大臣并翰林官日侍左右择成化间章＜锍-釒＞议论谠正者类为一编以次施行一谨好恶愿  陛下好德好学好直言常如即位之初凡奸佞之徒投间抵隙以事逢迎者一切绝去一察几微谓当事机初动即从省祭使善者必行而恶者必禁一率旧章愿  陛下究心  祖宗旧制皇明祖训等书及尧舜以来嘉言善行悉遵行之一简贤材愿择休休人臣以左右辅弼则自能进贤退不肖又今大臣各举所知有不当则坐举主一崇宽厚自古帝王未有不以宽仁厚德绵延世祚者愿  圣明留意一勤政事愿  陛下于政令之得失章＜锍-釒＞之可否民事之缓急人材之黜陟日与廷臣讲议务求至当一饬武备今之边帅多出幸门监军輙用中贵一有缓急胡以应之愿者究历代并  祖宗选将监军之法付托得人庶乎有备无患疏入命所司详议以闻
　　○癸卯以大祀  天地  上御奉天殿誓戒文武群臣致斋三日
　　○巡抚甘肃都察院右副都御史罗明乞致仕不允
　　○追录宣府玉石沟成化二十一年杀贼有功官军一百三人升赏有差
　　○升翰林院侍讲刘震为右春坊右谕德管国子监司业事
　　○命山东都司署都指挥佥事李章之子正袭临清卫指挥同知
　　○乌思藏西天桑加瓦如来大乘法王遣禅师蛇纳藏并各寺寨番僧瞿云寺西天佛子大国师班卓儿藏卜遣禅师桑尔加端竹等灵藏赞善王遣番僧远丹陆竹等来朝谢恩并贡佛像马驼方物赐衣服彩叚钞锭有差仍命领赐法王佛子彩叚归给之
　　○丙午大祀  天地于南郊  上还宫谒  太皇太后  皇太后毕出御奉天殿文武群臣行庆成礼
</div>
    <div class="pagination">
<a href="明实录孝宗实录_page4.html">上一页</a><a href="明实录孝宗实录.html">1</a><a href="明实录孝宗实录_page2.html">2</a><a href="明实录孝宗实录_page3.html">3</a><a href="明实录孝宗实录_page4.html">4</a><span class="current-page">5</span><a href="明实录孝宗实录_page6.html">6</a><a href="明实录孝宗实录_page7.html">7</a><a href="明实录孝宗实录_page8.html">8</a><a href="明实录孝宗实录_page9.html">9</a><a href="明实录孝宗实录_page10.html">10</a><span>...</span><a href="明实录孝宗实录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
