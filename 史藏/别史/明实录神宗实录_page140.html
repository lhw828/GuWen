<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 140 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 140 页/共 367 页</h1>
    <div class="content">　　○升狭西右参政李春光为本省按察使专驻宁夏
　　○山东抚按李戴等＜锍-釒＞称衡府商河王载塨贤声素著乞赐旌奖许之
　　○甲辰工部言铸钱一事南京工部应铸六万锭一分进司钥库五分送太仓顷因式样不合行使不便议角□羊料代铸然国家钱币务禆寔用假使民间委置匪但虗靡银两且于钱法阻滞其角□羊太仓五万锭留一万锭以便搭用余四万锭先角□羊一万锭余三万锭炤例角□羊料续铸其内库钱一万锭本部不能代铸炤旧角□羊进至禁伪钱收杂钱俱于钱法有禆而往代杂钱流布外郡已久合从其便辇毂近地一应房号税课宜多收制钱淂旨南京铸钱不堪行使准炤数角□羊料工部一并铸造应进内库者于太仓数内拨补务足一万锭之数伪钱杂钱严行禁治
　　明神宗显皇帝实录卷之二百十四终
　明神宗显皇帝实录卷之二百一十五
　　万历十七年九月乙巳朔颁给朝鲜国王李昖会典全书从其请也
　　○丙申  孝恭章皇后忌辰遣侯薛钲祭  景陵
　　○升吏科左给事中彭国光为山东按察司副使刑科给事中李文郁为湖广按察司佥事广西道御史王道正为河南按察司佥事广东道御史管九皋为狭西按察司佥事
　　○长芦巡盐御史龚云致言长芦山东二运司分解宣府饷银共四万八千两欲比山东布运二司额解辽东民运事例一体类解太仓转发从之○岷世子干跬以嫡母妃殁生母夫人卢氏请照例加封次妃礼部举要例职掌报允但不给冠服册命
　　○黔国公沐昌祚每与司道官竞礼昌祚曾获姚营乱兵五人发按察司收锢不纳比抚臣同三司于教场会谳兵噪事昌祚又不预遂不胜愤上疏言状因求罢旨慰留特命抚按议该镇与司道相接礼仪
　　○己酉福建兴化府知府范梅谒巡按不长跪并欲以此礼见巡抚巡抚周采巡按马应乾交章劾之部覆降级调用允之
　　○衡府汉阳王长子戴尘卒夫人崔氏自缢以殉山东抚按以闻建坊旌表赐名贞烈
　　○庚戌吏部尚书杨巍覆南道御史王麟趾黄仁荣等疏言呈堂揭帖必不可废定向时来皆负重望大学士许国等系一时正人麟趾等论一事而别生枝节肆起波涛岂  圣世所宜有哉总宪大臣申明宪规辄欲罢斥诚不知其可也旨以体统宪纲不宜纷争妄诋夺两御史俸麟趾半年仁荣三月以后南道揭堂论事者三日参官者五日著为令
　　○辛亥火星顺行犯南斗杓第二星
　　○礼部言庶宗请给名粮必先奏报各府皆同独秦府奏报止于中尉不及庶人以故请粮必须行勘往往有得不得之异今后合奏报如例庶法令画一从之
　　○壬子以礼部左侍郎兼翰林院侍读学士李长春礼部右侍郎兼翰林院侍读学士黄凤翔翰林院修撰余继登萧良有俱补经筵讲官简讨葛曦范醇敬补展书官
　　○升尚宝司少卿王汝训为光禄寺少卿○癸丑以重阳节赐四辅臣上尊珍馔
　　○甲寅山阴王俊栅称老乞以长子充熙摄理府事从之
　　○河南巡抚周世选疏称周府宗学长辅国中尉勤美宗学生镇国中尉睦禾□木皆孝行可嘉乞旌奖许之
　　○乙卯肃王缙＜火贵＞薨子绅尧幼冲命亲支辅国将军缙福□火协助府事仍给尧世子冠服
　　○泰宁等卫夷人阿把秃等七十三员朝贺赐马价绢疋靴袜如例
　　○提学御史杨四知言纪纲不振由于用舍不慎甘肃地当孤悬诘戎久废总兵刘承嗣整饬行阵忠于谋国非刻削者比也乃乱卒一呼总兵报罢诚为非计至于乱卒欲胁抚臣以戕总兵尤非抚臣之罪明矣抚臣曹子登相机设法以安反侧顾泯其功而击其去尚谓之有纪纲乎乞将子登推用并承嗣兼录则纪纲可振逆志可消矣章下吏兵二部
　　○始命建州夷酋都指挥奴儿哈赤为都督佥事
　　○丙辰追赠前少师大学士赠太师张四维特进光禄大夫
　　○命司经局洗马兼翰林院修撰王祖嫡翰林院侍讲陆可教为武举考试官中武举赵绅等一百员名
　　○戊午霜降节遣侯张炳李环宋世恩伯王学礼方烨刘应元谭国佐朱世雍吴国乾分祭  九陵伯张元善祭  景皇帝陵寝都督同知陈承恩祭  哀冲  庄敬二太子坟
　　○袁州府万载县以霜降行祭忽闻天鼓鸣有黑烟腾起陨石于演武厅畔
　　○工科给事中李汝华参劾戎政尚书郑雒少詹事黄洪宪宣府巡抚王学书得旨雒洪宪各供职学书别用○吏科给事中史孟麟疏参少詹事黄洪宪左都御史吴时来言洪宪典试北场改正朱卷以行私失去墨卷以灭迹以孙坤浩之文作程而以巢士洪之名中式时来为都御史  皇上覆试举人时来以党护洪宪南台不授揭帖时来乃请立宪规箝言官之口乞察时来惩其改节许令致仕黄洪宪或令闲住或调别官报已有旨
　　○总督仓场右都御史温纯以忧归升南京都察院右都御史耿定向为户部尚书总督仓场
　　○己未宴朵颜等卫朝贺夷人干堆孛来等七十三员名如例
　　○南京广西道御史黄仁荣论劾南京兵部右侍郎今升南京刑部尚书王世贞言其补兵部侍郎未久前任以巡抚升大理卿被劾回籍不得通理前俸违例考满希图恩荫并参吏部挟同欺罔吏部尚书杨巍辩世贞被劾在籍养病历经荐举起用自当另议与论劾改调以后任之日为始者不同今工部尚书曾同亨户部左侍郎孙丕扬皆然非自世贞始也得旨考满通理参酌公评既系题准事例王世贞照旧供职于是工部尚书曾同亨户部左侍郎孙丕扬皆上疏求罢俱不允
　　○东虏脑毛大纠合西虏白洪大入辽东平虏堡总兵李成梁遣兵逐之备御李有年手刃数虏虏以骁骑围有年磔杀之把总冯文昇赴救被创亦毙转战良久虏小郤遂班师获二十四级丁夷失亡者百三十余人矣次日虏亦徙去吴大积等遇之于镇边堡报斩首三十五级虏遂犯沈阳及蒲河皆有所杀掠又分数千骑入榆林堡凡七日而出境督抚按臣后先以闻所报不无小异后李琯疏言属夷长昂入寇李成梁之兵殁于阵者八百人边吏匿不报
　　○庚申大学士申时行等进遵旨誊写过  成祖文皇帝实录一百三十卷共计四十六本
　　○少詹事黄洪宪辩科场一节已经覆试公道昭明自无可议矣今汝华之论曰覆试特以论文关节则干法纪礼部题准事例凡参奏举人会同部院科道并原奏官覆试真伪自明今未覆试则曰其文劣也既覆试则又曰其文虽优而有关节也以无形无影之言为的据以其见共闻之文为难凭沉冤何由而雪哉在孟麟则论臣改正朱卷以行私失去墨卷以成迹夫朱卷同考官先阅取中方送总裁谁为改正若墨卷见在礼部可查何尝失去其谓臣以孙监生之文进呈以巢士洪之名中式请特发进呈录并取刊行试录与巢士洪墨卷公同查对则群疑不辩而自释矣因乞归田里左都御史吴时来亦辩科臣孟麟指摘臣以覆试投揭二事覆试须凭文字臣与同事十七八人各秉丹心各具只眼谁敢欺瞒而诋臣为党护乎自设南京都察院即有此揭帖二百年来南道多少忠谠不闻缘此阻塞臣与耿定向因事申饬而诋为阻塞言路不思开言路须令都御史伸一喙乎乞容休致以息人言旨俱优答不允其去疏各再上亦不允
　　○先是万历十三年长西河等司进贡国师以病归未领买茶勘合归而诸番日以争茶斗至刻木为信乃已至是贡夷求两度勘合且请浮于额礼部言茶禁甚严不可多鬻十七年勘合照例给予所请十三年勘合止补其半以俟后来更给报可
　　○壬戌予安乡伯张纮祭葬如例
　　○诏给太仆寺马价银四万二千六百两于蓟镇从督抚张国彦请也○癸亥直隶巡按徐申请动支顺永保河四府赃罚发各府籴谷备赈允之仍著为例
　　○甲子代王鼐铉请追封生母吴氏为次妃与父恭王合葬许之工价自备仍准王出城省祭
　　○原任南京礼部尚书姜宝以业田千亩创立义庄赈给贫族请旨照先年大学士徐溥事例将地亩册籍印发府县永远遵守许之
　　○法司当虑囚  上命户部尚书宋纁主笔疏上以改拟钦定人犯焦文灿语责不允刑部尚书李世达执奏文灿之狱原系株连臣等查冤辨枉乃其专责故于此少致详慎纁亦疏陈刑科给事中杨恂言纁与世达素称端亮拟狱甚平毫无宽纵皆不报
　　○丙寅以写篆灵丘公主神主圹志赐元辅银二十两纻丝二表里次辅银十五两纻丝一表里中书官六员有差○魏国公徐维志承袭祖爵
　　○调分守大同管参将事署都督佥事李联芳为洮岷副总兵
　　○丁卯予原任南京户部右侍郎程嗣功祭葬如例
　　○湖广辰沅草坪苗与天星苗争田积衅抚按委官行勘百户黄钟音杨兵以喝之为苗所杀地青苗与官兵协讨擒其酋杨庆和等湖广巡按甘士价以闻
　　○庚午益王请出城省墓许以往返四日
　　○甲戌怀仁王府辅国中尉充鱼□米充鯃充奢庶宗俊木□乘以禄粮为辞越关奏扰降鱼□米等为庶人闲宅禁住木□乘递回该府收管
　　○曾子六十二代孙世袭五经博士曾承业比颜孟二氏例请给祭田礼部请行抚按查数议拨从之○以宣府游击张国将为大同右参将
　　○河南汲县知县李赋秀投揭抚按言原任卫辉府知府今升广西提学副使周思宸侵冒潞府修造及之国迎接银两事连同知薛应麟抚按以闻请将思宸应麟赋秀各革任行提勘问  潞王亦据赋秀启具疏工部覆迎接银两未经销算其修造府第本部差主事王绍先与内臣管理计工费银六十余万用银三十余万营直等房原估未及亦在数内则承委司道已加意撙节无复冒破矣今赋秀一面之词未可遽信必革任行提两相质对庶可正法纪而服人心疏入发票不下久之巡抚周世选又上疏言赋秀一日投二揭于按臣皆无端掜造乞速行查议至于参讯未行辄被反噬乞将臣先行罢免亦报以有旨
　　明神宗显皇帝实录卷之二百一十五终
明神宗显皇帝实录卷之二百一十六
　　万历十七年十月乙亥朔时享  太庙遣公徐文璧代侯李言恭吴继爵分献
　　○以明年大统历赐文武群臣颁行天下
　　○丙子  孝洁肃皇后忌辰遣侯徐文炜祭  永陵
　　○四川巡按傅霈言前任抚臣徐元泰不候交代离任今后当申严令甲务觌面交代旨以新抚已入境不究
　　○升河南按察使郭四维为都察院右佥都御史巡抚宣府地方
　　○升黎平军民府知府阎漳为狭西苑马寺少卿兼按察司佥事○升广西平乐府知府郑时章为广东按察司副使吏部郎中徐秉正为福建布政司左参议
　　○升户部左侍郎孙丕扬为南京都察院右都御史
　　○安南都统使司都统使吴茂洽以补贡及应贡二仪诣两广军门陈请诏许之
　　○戊寅  中宫千秋令节免命妇朝贺赐四辅臣上尊珍馔
　　○复除原任浙江按察司副使高时于河南整饬密云兵备
　　○吏部推抚冶郧阳都察院右副都御史裴应章为户部左侍郎旨升蹇达为左以裴应章右之
　　○除补原任刑科给事中万自约于户科
　　○以河间守备时逢春为宣府游击
　　○以广东练兵游击孟宗文升补东山参将
　　○辛巳升浙江按察司副使刘尚志户部郎中吴中传各布政司右参政尚志江西中传湖广○以湖广都司佥书陈闰生掌湖广行都司印
　　○壬午山西道御史钟化民等疏请杨巍吴时来速出视事得旨铨衡风纪职务繁重大臣义不得辞后御史林祖述陈汴等闻都御史杜门公疏特疏相继保留
　　○原任吏部左侍郎兼侍读学士沈一贯疏辞召命不允
　　○改巡抚贵州都察院右佥都御史许子良以原官抚治郧阳等处地方
　　○升山东右参政管淮安府事张允济为浙江按察使整饬淮扬海防
　　○调原任宣府总兵李如松于山西调山西总兵李迎恩于宣府如松偶经论劾兵科给事中叶初春疏荐之请与别镇总兵互相更易故有是调
　　○癸未以各处奏报灾伤暂免行刑
　　○太常寺少卿司汝霖请复张姓更名汝济○起补原任巡抚宁夏都察院右佥都御史张九一以原官巡抚贵州
　　○升襄阳府知府张国辅为浙江按察司副使
　　○升湖广郧襄守备王鸣鹤为湖广行都司佥书
　　○升四川行都司佥书叚文炳为广东游击
　　○丙戌宫嫱王氏卒命礼仪照  世庙康妃例行赐号僖妃
　　○河东巡盐御史秦大夔言河东课银或因割地认课或由太仓补发未尝开析致难分解请将各镇应解应减的数分析明白遵照办解户部查得宣府镇额课银八万两除延绥扣抵并开归认解每年实解银二万八千七百七十八两零山西镇额课七万四千二百五十九两零除太仓补发并汰沁汾辽票税抵解每年实解银二万一千三十六两零大同镇仍照原额每年解银四万三千一百一十六两零行河东运司遵照分解其拖欠宣府十六年课银二万两应照旧追解报可
　　○丁亥除补原任礼科给事中杨凤于户科
　　○总督狭西兵部左侍郎梅友松言甘肃孤悬河东积衰未振多故相仍去岁海虏瓦剌他卜囊以款夷犯顺至于覆军杀将虽报缚虏送畜未足明正其罪酋首大落赤承领讲处却又未见结局宣大督臣报虏王两行有要来平此大事之语寓书臣等亦略相同兹已过宁夏边外咫尺甘境矣甘镇边塞何处非虏而肃州为甚春间庄秃赖等犯肃罚处之后不大跳梁而鼠窃狗偷间亦有之若西宁殆又甚焉六月间宰僧阿赤兔等以抢番混掠内地安知非为瓦酋窥我强弱近者宾兔妻男等互市已完临行向参将鲁元祖言我母子看守朝廷地方未敢作歹讨添些市赏不准比那边达子西宁生事抚赏未革还与他厚赏这样的那分得出好歹来此其言难尽信亦未必无因虏王领忠顺夫人及各部落过宁夏虽不免于饶舌然不过赏马计赏耳臣驻靖虏卫调度操纵总之不越先年俺答旧规其讲处瓦剌一事急在局睫必得透知虏情者以用之则游击徐龙其人也第不知虏王号令果能行于西海否为今之计听臣等宣言朝廷恩威彼此曲直与虏王多方极力面相讲折如其处治得当则已不则坚令闭关修我戎政岁省市赏千金用张敌忾河泽之间岂终夷虏盘据之地臣等复遣通事帖谕套酋卜失兔及致书虏王各钤束诸部约以达子在西生事使行该镇捣其巢穴更望宣大督抚不时遣一通事劳问虏王谕以朝廷命令使知西边顺逆为贡市成败以牵其内顾之私而杜其侵扰之念西镇庶几其少安矣章付兵部
　　○己丑升翰林院侍讲曾朝节为左春坊左谕德兼侍读以会典成也
　　○升四川按察司副使程正谊为广西左参政刑部郎中朱运昌为四川按察司副使户部郎中周大谟为云南右参议
　　○庚寅除补原任广东道御史黄钟于湖广
　　○辛卯南京刑部尚书王世贞申辩考察事因求罢斥不允
　　○壬辰  诚孝昭皇后忌辰遣伯王龙龙祭  献陵○登州府天鼓鸣
　　○予原任南赣巡抚右佥都御史张焕祭
　　○癸巳升广东按察司佥事许国瓒为贵州左参议
　　○靖江王履焘援诏比例乞将嫡母支氏加称太妃生母赵氏授封次妃许之
　　○西宁副总兵龚成革任以延绥游击孙朝梁升补并将守备刘凤悟等各就近升调从总督梅友松议也又以巡按崔景荣言夺西宁兵备李丁俸三月
　　○甲午  上命内阁传谕九卿因药饵罔效不克视朝阁臣即日＜锍-釒＞候
　　○以桥工撰碑赐元辅时行银五十两纻丝四表里次辅国锡爵家屏各三十两二表里
　　○衍圣公孔尚贤自被弹后三岁一朝至是请仍旧典每岁率颜曾孟三氏子孙入贺  万寿部议许之○乙未吏部推太常寺少卿张汝济为通政司左通政旨升杜其骄为左以张汝济右之
　　○调狭西按察司佥事管九皋于广东整饬雷廉兵备
　　○吏部尚书杨巍等合辞请御朝讲  上言朕疾未愈食寝尚废非取安逸卿等为国大臣当为君任职为民任事岂以文言沽誉为是太常寺卿陈于陛等亦合辞以请报已有旨
　　○丙申狭西巡按崔景荣言威正等酋结聚红崖堡要在水塘湖过冬火落赤等酋要在捏工川建寺而真相台吉又欲移驻捏工川盖垂涎洮河之意渐入门庭之内矣宜行督抚诸臣力言于虏王务正界限使各虏不许近边至将官畏起衅之罚甚于畏虏虏且因而挟制如近日永昌地方虏射墩军墩军亦射杀虏后虏来讲罚而问官具招曰墩军还射不意中虏天弯弓返射不中虏欲何为乎边情至此良可长叹不知西宁丧师非战之失也失在穷追而堕虏计也如往岁水塘之捷独非战之利乎是在督抚之斟酌耳章付兵部
　　○丁酉改刑部右侍郎许守谦为兵部右侍郎
　　○督理荒政户科右给事中杨文举言臣住徐州两日见驿递报帖民疲于奔命东南剥肤之民不可以加徵撙节爱养惟抚按耳今不辨官品崇卑不计勘合有无但有传牌即便应付请兵部严行查理除奉差领敕及近准题明见任京职及方面外有擅自遣牌及沿途应付者许抚按不时查参至驿递自夫马外有廪给口粮水驿则有过关数者不一夫下马饭中火非廪给而何何以折为也惟照关南佥事郭元柱印注长单发付过客令其填注支用数目每府月终查报则官吏绝破冒之奸过客无重支之扰矣兵部又请严戢差遣承舍牌票横索旨并申饬○戊戌南京右都御史耿定向为御史王麟黄仁荣论劾言麟趾初论徐元泰呈揭于臣臣面质之曰马湖失事元泰曾经奏报以功赎罪奉有  明旨若不闻乎适当考察实授置之末列遂致怀疑攻击仁荣文学自负而以未占一第为歉谓臣申救陆光祖参御史周之翰以之翰举人也近三御史劾三辅臣而独参王藩臣亦以其举人也疑臣以资格易人愤伤其类而忍于操戈臣衰病已极五＜锍-釒＞陈情特赐罢斥烦言自息矣旨促其趋命不允辞
　　○工部因科臣朱维藩条议南京鼓铸法言南局制钱其料易办工甚省约其见贮库钱既属通行听依时价搭银支放从之
　　○吏部考选给事中十员李春开吏科王遵训户科徐学聚杨东明俱礼科张贞观兵科丁应泰何伟俱刑科林材工科郝世科南户科沈之金南工科又会同都察院考选试御史四十员周孔教李以唐俱浙江道徐图樊玉衡张鹤鸣俱江西道钱一本福建道何选余懋中俱湖广道蒋春芳贾名儒黄卷俱河南道王明张宗载张大谟俱山东道万国钦任应徵蒋梦得俱山西道鹿久徵张光绪俱狭西道牛应元刘汝康杨镐俱四川道茅国缙邵以仁吴礼嘉陈勖俱广东道李时孳熊元王有功林寅宾彭应参郭实俱广西道周维翰刘会俱云南道王道显刘思瑜俱贵州道张应扬南浙江道章守诚南福建道李用中南湖广道聂应科南河南道  上以广东道四员止写三员熊元履历不全写诘责司官张应扬系南直人应回避南京改正文选司官刘希孟等引罪夺希孟俸三月余各二月后改张应扬于贵州道
　　○吏部文选司员外郎赵南星言当今大害有四一曰干进之害往时吏部尚书杨巍乞休都御史吴时来以为己当代之而忌户部尚书宋纁清望连章切讥侍郎赵焕归副都御史詹仰庇求大理寺少卿韩国祯为之请托代焕时沉子木制归仰庇复托时来求兵部侍郎大臣干进至此何以责小臣乎如尚宝司卿李桢清志坚节久次不迁后来者纷纷跳越循资采望皆无所据矣二曰倾危之害群小妒贤如礼部尚书沈鲤侍郎张位谕德吴中行南京太仆寺卿沉思孝相继自免南京礼部侍郎赵用贤为邪僻所容齐力攻击黄洪宪等阴为蝎譛唐尧钦孙愈贤秦系周等明肆诬诋近日人心益险往往捏无形之事加之于人鬼魅昼行良为可骇三曰守令之害今知州知县选授太轻部寺之官计日而升知府科道出守即若劣处阘冗之徒每见优容如原任给事中叶时新议减军饷激成浙江之变今尚为河南府知府又立官以廉为首今抚按论人赃私或以任浅姑从降调以为惜才不知此乃惜不才也四曰乡官之害吏于土者不过守令乡官多大于守令者往往肆行吞噬有司稍稍禁戢则明辱暗害无所不至如原任渭南知县张栋治行无双以裁抑乡官竟被谗毁不得行取又抚按官多坚牌坊以媚势要劳民伤财除此四害庶仕路可清民生可瘳矣章付吏部
　　○己亥南京户部尚书王友贤坚辞乞归许之
</div>
    <div class="pagination">
<a href="明实录神宗实录_page139.html">上一页</a><span>...</span><a href="明实录神宗实录_page135.html">135</a><a href="明实录神宗实录_page136.html">136</a><a href="明实录神宗实录_page137.html">137</a><a href="明实录神宗实录_page138.html">138</a><a href="明实录神宗实录_page139.html">139</a><span class="current-page">140</span><a href="明实录神宗实录_page141.html">141</a><a href="明实录神宗实录_page142.html">142</a><a href="明实录神宗实录_page143.html">143</a><a href="明实录神宗实录_page144.html">144</a><a href="明实录神宗实录_page145.html">145</a><span>...</span><a href="明实录神宗实录_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
