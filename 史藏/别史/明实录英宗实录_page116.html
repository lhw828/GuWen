<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 116 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 116 页/共 263 页</h1>
    <div class="content">　　○调羽林前卫带俸都指挥同知秦敏都指挥佥事刘宽于福建都司羽林前卫带俸都指挥使王亮留守中卫带俸都指挥佥事刘宽于行都司
　　○壬午命修武伯沈荣掌左军都督府事
　　○直隶池州府民章禧远四川泸州民陈文广魏仁广东琼山县民王贤嗣各出谷千石有奇赈济赐玺书旌劳复其家
　　○敕福建备倭署都指挥佥事王胜近命大军征剿沙尤叛寇虑贼徒计穷潜谋窜海尔等宜严加堤备哨探贼情如能相机剿杀一体升赏
　明英宗睿皇帝实录卷之一百七十二
　　正统十三年十一月癸未朔钦天监进正统十四年大统历  上御奉天殿受之给赐诸王及文武群臣颁行天下
　　○海西马英山等十五卫野人指挥沙路等并黑龙江野人乃因帖木等来朝贡马及方物赐宴并彩币等物有差
　　○命广东署都指挥佥事王清守备雷廉高肇四府地方时守备都指挥佥事陈德卒巡按监察御史杨刚会官举清故有是命
　　○甲申淮府鄱阳王祁镔薨王淮靖王庶长子母吴氏宣德六年生正统八年册封至是薨年十八讣闻  上辍视朝一日赐谥曰怀僖遣官致祭命有司营葬
　　○袭封衍圣公孔彦缙来朝贡马贺  万寿圣节赐宴并赐钞币等物
　　○燕山卫经历陈超言臣原籍广东南海县有水源通海昔尝筑塞近年遇旱民田无水灌溉乞命有司仍＜锍-釒＞通置石闸视水盈缩启闭用资田亩其经行道路或妨人往来则建木桥从之
　　○乙酉唐世子芝土□尔薨世子唐王长子母妃宋氏宣德八年生正统九年册封至是薨年十五讣闻  上辍视朝一日赐谥曰悼简遣官致祭命有司营葬
　　○升浙江嘉兴府知府黄懋为福建左布政使郎中赵象为左参议监察御史陈璞为福建按察使冯杰为广东按察使通判蔡云翰为福建佥事复除湖广右参政戴弁云南右参政严颐于广东布政司河南副使丘俊于福建按察司狭西副使傅吉佥事戴谦于广东按察司时监察御史周鉴言福建广东布按二司官俱以失机革去冠带捕贼急宜择人补缺视事吏部因举懋等以闻故有是命
　　○丙戌命宁阳侯陈懋佩征夷将军印充总兵官保定伯梁瑶充左副总兵平江伯陈豫充右副总兵都督佥事范雄充左参将董兴充右参将刑部尚书金濂参赞军务统率在京神机五军及浙江江西等都司官军太监吉祥王瑾提督神机铳炮征剿福建贼俱降敕谕之曰福建反贼邓茂七啸聚为乱已敕都督刘聚剿之但贼众军寡未易扑灭今特命尔等率京军二万人江浙漕运军二万七千人往合前调南京官军捣贼巢冗以靖地方尔其秉公正以率部属严号令以一人心赏罚必明区画必谨毋滥及良善毋纵容奸恶庶副朕委任之重
　　○户部主事孟＜王巳＞言福建贼邓茂七等攻劫郡县肆行无忌盖因官军骄惰临敌退缩所致重烦  圣虑命将出师然福建郡县多与浙江江西广东地界相接窃虑贼徒闻风逃窜猝难殄灭宜令总兵等官分道而进预据要害以绝其去路然后直趋延平以捣其巢冗彼或伏匿山林则持重以待之重围以困之彼无资粮亦将自薨  上览其言命总兵参将等官知之
　　○翰林院编修刘定之以弟寅之等与乡人有隙相讦诉词连定之下狱法司核所诉多诬坐寅之徒定之失戒当赎杖还职从之
　　○丁亥复除湖广布政司左参议黄仲芳于山东布政司以母丧服阕也
　　○起复狭西凤翔府知府扈暹暹以母丧去职布政司为民奏保夺情视事故有是命
　　○调忠义前卫带俸都指挥佥事刘海金吾右卫带俸都指挥佥事革胜俱往四川行都司管事
　　○镇守狭西兴安侯徐亨等奏夏秋淫雨通渭平凉华亭三县山倾军民压死者八十余口壅水渰没税地请蠲其赋从之
　　○命狭西弘化寺罗汉领占节木袭普应禅师
　　○戊子升通判朱昂蒋劝都司经历莫道生俱为工部都水司郎中推官孔诩知县张祥马聪成伟俱为主事专理河渠比工部以管河缺官闻会昂等九载考绩至部故皆擢之
　　○命故锦衣卫指挥使颜整子贵金吾左卫指挥同知鬼里赤弟邹洪俱袭职献陵卫指挥佥事王成子翥武功右卫指挥佥事裴安子昭俱代职府军前卫带俸都指挥佥事吕俊子震食指挥佥事俸优给震故奉圣夫人李氏孙也
　　○设河南开封府郑州荥泽县僧会司置僧会一员从本县奏请也
　　○户部奏福建见调官军捕贼积粮少恐误馈饷请以今年福建秋粮俱存本处仍移文广东三司御史计议以本年折银粮米酌量运给从之
　　○户部奏本部定拟直隶卫所旗军月粮俱支八斗其新安卫不遵定例总旗月支一石二斗小旗九斗自正统八年起多支米一千一百二十余石合移文巡按御史将经该官吏执问支过粮米追扣偿官从之
　　○己丑福建贼邓茂七密遣人至建宁侦候虚实寻至福州为巡哨官军所获言贼欲以兵攻建宁又声言于金沙堂聚众夺舟下福州攻劫都布按三司官以闻  上曰贼情谲诈恐其声东劫西兵部其谕所司严督官军固守城池俟大军至日并力剿除但怠慢失机者不宥所获贼徒更察其事情密报总兵等官酌量图之
　　○吏科给事中张固自朝退至长安右门有守卫军与固同乡僦固屋以居者固令其取马于家其人驰马误伤人死兵马指挥司以闻请并治固罪  上宥之
　　○夜月犯垒壁□
　　○庚寅四川播州宣慰司宣慰使杨纲遣人贡马贺  万寿圣节赐以钞币
　　○复除浙江道监察御史李琮于山东道以父丧服阕故也
　　○敕谕兀者等卫都督等官剌塔别里格等曰近尔等进瓦剌与尔等文书朕览之皆甘言诱语且自古国家兴废皆出天命今虏乃以元成吉思薛禅可汗事诱尔且元亡已百余年当其亡时子孙奔窜草野皆为人所害今其称为首领者亦不过冒其名以胁部属耳其属人尚皆不信服况欲欺远方之别类者乎我  祖宗受  天明命统御万方尔女直野人皆自开国之初设卫授官颁给印信管治人民尔等世受国恩听朝廷节制兹乃受虏文书于理甚不当况尔居东陲虏居北地相去甚远虏以文书遗尔事必有因论情固当究问但念尔等素多忠谨自以文书缴进不隐其情悉置不问自今尔等宜严禁部属毋与虏往来或虏侵犯尔境尔等备御不及驰报辽东总兵等官为尔量度应援务使尔等不致失所尔等其敬慎之
　　○辛卯狭西弘觉等五寺国师劄思巴锁南等遣剌麻领占藏卜等弘庆等六寺申冲等二簇剌麻锁南劄西巴等来朝贡佛像舍利铜塔驼马赐以钞币
　　○壬辰朝鲜国王李祹遣陪臣奉表贡方物贺  万寿圣节赐钞币等物
　　○夜有流星大如鸡弹色青白流丈余发光大如杯出五车东北行至中台
　　○癸巳  万寿圣节遣官祭  长陵  献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○有强贼五百余徒劫掠广东阳春县乡村焚毁民居巡按监察御史沈衡劾奏都指挥同知何贵左布政使吴扬按察副使徐贤等蒙蔽失机之罪  上命贵等具实自陈仍命衡查究分守失机官以闻
　　○甲午辽王贵＜火受＞奏欲自备工料修其先王坟茔之朽敝者从之
　　○命故马英山卫指挥使出乞子速木哈朵林山卫指挥同知乞丁哥弟额真哥虎儿文卫指挥佥事阿里哥子倒加奴俱袭职
　　○监察御史白圭等言先以广东福建贼寇猖獗缺官视事升去布政使等官已经数月计程当莅任矣近者文移到京不见各官佥书姓名若不枉道回家必是在途探听贼情逡巡顾忌至违期限托疾文过及虑二处考满还任官员亦有避难不即赴任者请敕巡按监察御史遇有违期捏故者悉逮送京鞫冶事下吏部议若逮各官送京未免重新铨补往复辽远愈妨政务不若移文巡按御史依法处冶仍行本部纪过俟考满黜降从之
　　○乙未镇守狭西右都御史王文奏平凉巩昌临洮诸府卫比因水涝军民缺食秋粮子粒无从办纳  上命户部覆实除之
　　○吏部听选司务江昱言蒙工部差往直隶河间等府起取失班匠运甎赴京臣惟匠之失班多以贫窘今令运甎情似可悯若以直隶山东河南等府卫州县囚该纳米炒铁赎罪者视罪之轻重定甎之多寡令自备船自临清运赴张家湾狱固无淹甎亦易完事下工部尚书王卺言除炒铁者勿动余悉如其言  上曰在京法司罪囚有力者皆令运甎缘河之甎仍令失班人匠运直隶山东河南府卫州县罪囚路途遥远搬运艰辛其已之
　　○丙申敕甘肃总兵官宁远伯任礼等曰近丰城侯李贤奏番僧加失领真乘夜逃遁此僧先因漏泄虏情特安置南京以杜奸谋今其逃去必由尔甘肃地方其严饬关隘尽心巡捕毋纵出境
　　○十三道监察御史言臣等尝劾福建三司失职致贼徒邓茂七等为乱已蒙遣官追究今左参政彭森赍贺  圣节表至京请收森下狱  上令还任待贼平罪之
　　○昏刻月犯五车
　　○戊戌回回马黑麻等四人为也先所拘脱归来朝贡驼马命俱为头目隶南京锦衣卫给房舍器物
　　○己亥冬至节遣官祭  长陵  献陵  景陵  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后  皇后  免命妇朝贺
　　○狭西岷州卫大崇教寺番僧也失劄失广东高州府茂名县猺首李杏芳等来朝贡马赐之钞币
　　○庚子文武群臣朝亲王于奉天门东廊
　　○赐朝鲜国倍臣李边哥吉河等卫野人指挥失得等一百七十余人宴
　　○礼部奏天下儒学师生蒙赐五伦书籍往往赴京谢恩荒废学业乞令就彼望阙谢恩为便从之
　　○辛丑故唐世子芝土□尔妃胡氏卒胡氏兵马指挥真之女正统十三年册封为世子妃世子薨恸哭数日遂自经事闻赐谥肃贞遣官葬祭
　　○海西吉河等二十二卫野人女直指挥乞丁哥等海西右城等三十卫野人女直指挥沙隆加等塔山等二十五卫野人女直指挥莽加尚等忽石门等六卫野人女直失郎加等来朝贡马赐宴并彩币等物有差
　　○壬寅赐楚府寿昌安僖王第二子名季＜土予＞
　　○书复永兴王志＜土仆＞曰承喻欲制衮冕冠服今选新材皆足令人赍送府中自制庶几适宜其玉珩旒珠玉佩事件宜仍就原用者不必改为
　　○代王仕＜土廛＞奏本府宫殿屡毁于火其幸存者又皆朽剥不堪居住乞命有司为修葺之  上以边境多事军民艰困不允
　　○赐工部右侍郎陈恭诰命并封赠其祖父母父母妻从恭奏请也
　　○命锦衣卫带俸都指挥佥事王息子鉴代为本卫正千户息仍办事息初任鸿胪序班以抚安兀良哈等处夷人功累升是官至是年老乞以鉴代故有是命
　　○命肥河卫故指挥同知阿老看子撒冲哈袭职兀鲁罕河卫指挥佥事锁奴子歹孙代职升右城卫正千户木哈连为指挥佥事
　　○迤北瓦剌脱脱不花王并太师也先遣使臣完者帖木儿等哈密忠顺王倒瓦答失里遣知院马黑麻同失儿湾地面百户拜牙即剌木地面镇抚哈辛灭阿端地面火者马黑麻等海西阿答赤河等三十五卫野人女直指挥阿冲加等福余朵颜泰宁三卫头目忽剌歹等俱来朝贡马驼及方物赐宴并袭衣钞币等物有差
　　○户部奏狭西镇番卫官库原收赃罚氊货布帛等物恐年久蛀坏浥烂宜移文狭西布政司并彼处管粮官员会同办验依彼时直易粮作官军俸粮支用从之
　　○癸卯擢进士陈璚钱昕监生柳春白仲贤冯节邓洪为监察御史以理刑考称故也
　　○命故玄城卫指挥佥事北思滕子斡栾察剌秃山卫指挥佥事牙失子古果忽鲁爱卫指挥佥事纽里子乃剌忽忽儿海卫指挥佥事刘失子哥哈俱袭职失里木卫指挥佥事失剌子散赤哈代职升赤不罕卫指挥使失儿哈达儿为都指挥佥事野儿定河卫指挥同知贾虎失为指挥使
　　○徐王坟祠祭署世袭奉祀武谨祀丞武宏数盗伐坟旁材木造私第事觉巡按监察御史论当赎斩都察院请罢为民  上命赎罪还职
　　○甲辰淮王祁铨奏府中缺丝绵绫罗叚匹酒麯小麦药料乞就产有地方市用从之
　　○松潘镇守都指挥佥事王杲初为指挥使丘义等奏其不能安边见贼辄退缩且私役军士以茶与番夷为市杲亦讦义等暴歛害军巡按御史及三司核其事具实论义等当赎罪还职杲亦当逮治诏特宥杲降义等为为事官
　　○浙江处州贼叶宗留伪称大王传写妖书流劫金华武义崇安建阳铅山诸县
　　○乙巳赐兴安侯徐亨封赠诰命先是亨以功进封侯爵已给本身诰券至是乞加封其祖父母父母并其继室周氏为侯夫人吏部覆奏故有是命
　　○罢怀来等卫所五处儒学先是巡按监察御史王琳奏万全都司所属怀来卫隆庆右卫共儒学一处怀安卫保安右卫共儒学一处龙门卫万全左卫美峪千户所各儒学一处此五处儒学俱临极边武生父兄每岁出哨赴操修城烧荒采备薪草接送外夷蚤暮辛劳不遑自给故武生乏人供送衣食艰难至于有警又复选令操备仅有数人在学教官常闲虚费廪禄乞罢前五处儒学取其教官别用事下总兵巡抚等官覆勘皆以为当从之
　　○置云南武定军民府元谋县医学铨官降印从本县奏请也
　　○命狭西大乘寺完卜舍剌劄思吉袭广慧普应国师净戒寺完卜劄思巴藏卜袭持善禅师弘庆寺完卜领南劄思巴袭弘化禅师崇法寺完卜哈儿监昝袭善智禅师
　　○丙午南京内府供用库奏在库旧白熟粳米二千五百石支销不尽恐日久陈腐乞给付南京光禄寺备用从之
　　○福建布政司奏福州建宁汀州兴化漳州延平诸府属县之民比因盗起劫掠伤残请将鱼课食盐粮米输钞被伤之民重为抚恤事下户部以鱼盐旧额纳米难为变更民则当优恤请移文福建诸府将粮差量为宽免缺食失业者发仓赈济从之
　　○礼部奏四川杂谷安抚司番僧南哥藏等来朝贡刀剑铁甲稽旧例番僧入贡人赐钞六十锭彩叚二表里折衣彩叚四表里靴袜各一双今南哥藏系近边番僧刀剑铁甲又非贵重之物前例赏赐过厚宜赐南哥藏等钞人四十锭彩叚一表里折衣彩叚一表里靴袜各一双南哥藏以旧例为言不肯拜赐  上命罢其赏赐及下程令住会同馆毋擅出
　　○逮广东按察使黄翰左参议杨信民下狱初信民瞰佥事韦广赴京考满奏其职专屯田而营求监试作奸弊已下广狱已而广奏信民擅作威福放遣狱囚偷安玩寇失陷城池信民又奏翰夺人妻妾受贿赂无算使酒杖人至死  上曰翰等为方面而敢尔玷辱朝廷其速逮治之
　　○丁未先是山东右参议黎琏言山东河南直抵江南地方因无军卫故多无城池纵有亦皆颓塞  圣明之世固无外虞然万一有警何以保障乞敕该部通谕所司凡城池颓塞者时加浚筑务令高深  上从之至是山东以地饥人困请暂止其工  上谓工部臣曰山东未脱水患又遭时饥人力岂堪耶其谕有司果临边要冲城池酌量修理否则皆罢之俟年丰人和之日以闻
　　○免福建沙县等处岁办铁课以其地遭寇乱也
　　○置广东高州府信宜县窦江驿设驿丞一员从本县典史胡正奏请也
　　○戊申命福建故都指挥佥事洪贵侄世英袭为福州左卫指挥使
　　○福余卫都指挥歹都朵颜卫头目擦日海西屯河等三十二卫野人女直指挥恺忽里等斡兰等一十三卫野人指挥奴并哥等来朝贡马赐宴并钞币等物有差
　　○庚戌升指挥马政等官一级赏有差以出使瓦剌有劳也
　　○命永康侯徐安总督山东守海官军备倭安乡伯张安镇守广东雷廉高肇地方罢守备署都指挥佥事王清仍领兵操备
　　○宁夏参将王荣奏分守花马池兴武二营原调征操马二千二百三十匹每年官军采办野草饲养不给请将各处囚犯纳草赎罪或附近州县地方谷草令民运送各营相兼支给  上命镇守都御史王文议其便利以闻文言狭西谷草或拨于用兵警急之处备用或折米于乏粮之处实边别无可拨而囚犯赎罪草例于延绥边方或黄河迤西上纳亦难变更况西安平凉临洮诸府比岁水涝供给边储之外又令贫民远运其何以堪止宜令荣如旧督令官军于彼湖坡及土达所遗空闲牧地趁时采积以备支用  上从文言
　　○会同馆大使姬坚奏近者朵林山等卫野人女直朝贡到馆不循门禁径出街市强夺民货其日给薪炭不俟均分辄肆抢夺馆夫人等绳之以法反被殴伤乞加禁治  上曰朝廷怀柔远人加恩优待此辈不体恩意违法扰人令都指挥昌英等于会同馆追问违法者人杖三十今后来朝贡者赏赐后方令于街市买卖五日永为定制敢有恃恩玩法者重罪不宥
　　○辛亥狭西香德寺国师锁南劄思遣完卜舍剌星吉革口□帀簇完卜锁南藏卜湖广施州卫忠路安抚司安抚覃亮遣把事谭仕材等来朝贡马赐之钞币
　　○壬子命直隶淮安府同知程宗复任升正四品俸宗九年考满当迁属民言其端谨慈明乞留复任右少卿张骥为上其状下巡按御史等官核得实故有是命
　　○命故亦马忽山卫指挥使末希纳弟劄儿吉哥吉河卫指挥同知保童子阿出儿谷指挥佥事牙失塔子塔沙吉河卫指挥同知速鲁董哈子伯真塔麻速卫指挥佥事阿令哥子速八斡朵伦卫指挥佥事不乞子阿撒哈俱袭职
　　○湖广湘乡县主簿冷昊奏本县累岁凶荒赈济偿官粮逋负相因请如宣德中例折纳布帛庶得易完从之
　　○直隶镇江宁国府并广德滁州宣州南京锦衣卫湖广辰州府卫俱奏六七月中亢旱禾苗稿死秋粮子粒无徵  上命户部勘实除之
　　○致仕锦衣卫指挥佥事王裕卒裕应天府句容县人以军功历升锦衣卫指挥佥事掌镇抚司事宣德中累奉使江西四川安庆诸处抚巡军民擒治贼盗所至有威名正统辛酉以疾代职至是卒于家讣闻遣官谕祭
　明英宗睿皇帝实录卷之一百七十三
　　正统十三年十二月癸丑朔  上省郊祀牲
　　○给通渭王范墅校尉月粮从王奏请也
　　○上以泰宁等三卫并忽鲁爱等七十四卫俱受瓦剌也先诳诱屡为边患遣敕七十二道分谕各卫管事都指挥等官及大小头目人等责其已往之失勉其方来之忠
　　○平旦有流星大如杯色青白有光出西南行至近浊
　　○甲寅狭西西宁卫瞿昙等寺大国师喃葛藏卜等遣禅师桑儿加黑净觉等十一寺剌麻舍念藏卜及革口□帀簇完卜锁南藏卜临洮府宝塔寺番僧坚藏领占等来朝贡马驼赐宴并钞币
　　○赐西宁卫隆奔等簇广慧普应国师舍剌劄思诰命弘庆等寺弘化禅师锁南劄思巴持善禅师劄思巴藏卜善智禅师喃恰儿监昝敕命从礼部尚书胡濙奏请也
　　○免山东济南兖州等府卫去年被灾夏税一万一千八百余石秋粮子粒五万六千九百七十余石马草九万二千六百九十余束农桑绢六百七十余匹户口食盐钞二十八万二千三百余锭倒死马皮价钞一万一千四百五十余锭
　　○修南京太常寺
　　○乙卯夜有流星大如杯色青白出天园西南行至近浊
</div>
    <div class="pagination">
<a href="明实录英宗实录_page115.html">上一页</a><span>...</span><a href="明实录英宗实录_page111.html">111</a><a href="明实录英宗实录_page112.html">112</a><a href="明实录英宗实录_page113.html">113</a><a href="明实录英宗实录_page114.html">114</a><a href="明实录英宗实录_page115.html">115</a><span class="current-page">116</span><a href="明实录英宗实录_page117.html">117</a><a href="明实录英宗实录_page118.html">118</a><a href="明实录英宗实录_page119.html">119</a><a href="明实录英宗实录_page120.html">120</a><a href="明实录英宗实录_page121.html">121</a><span>...</span><a href="明实录英宗实录_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
