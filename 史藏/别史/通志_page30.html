<!DOCTYPE html>
<html>
<head>
    <meta charset="UTF-8">
    <title>通志 - 第 30 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 30 页/共 155 页</h1>
    <div class="content">　　十四年春魏帝诏封帝长子觉为宁都郡公初帝以平元颢纳孝荘帝功封宁都县子至是改以为郡以封觉用彰勤王之始也五月魏帝进帝位太师帝奉魏太子廵抚西境登陇刻石纪事遂至原州歴北长城大狩东趣五原至蒲州闻魏帝不豫而还及至魏帝疾已愈乃还华州是歳东魏将髙岳围王思政于颍川
　　十五年春帝遣大将军赵贵帅师援王思政髙岳堰洧水以灌城颍川以北皆为陂泽救兵不得至六月颍川防初侯景围建邺梁司州刺史栁仲礼赴台城梁竟陵郡守孙暠以郡内附帝使大都督苻贵镇之及建邺防仲礼还司州来宼暠以郡叛帝大怒十一月遣开府杨忠攻尅随州进围仲礼长史马岵于安陆
　　十六年正月仲礼来援安陆杨忠逆击于漴头大破之禽仲礼马岫以城降三月魏帝封帝第二子震为武邑公七月帝东伐拜章武公导为大将军縂督留守诸军屯泾北镇闗中九月丁巳军出长安连雨自秋及冬诸军马驴多死遂于农北造桥济河自蒲坂还于是河南自洛阳河北自平阳以东遂入齐
　　十七年三月魏文帝崩皇太子嗣位帝以冢宰总百揆十月帝遣大将军王雄出子午伐上津魏兴大将军逹奚武出散闗伐南郑
　　废帝元年春王雄平上津魏兴以其地置东梁州四月逹奚武围南郑月余梁州刺史宜丰侯萧脩以州降武八月东梁州百姓围州城帝复遣王雄讨之
　　二年正月魏帝诏帝为左丞相大行台都督中外诸军事二月东梁州平迁其豪帅于雍州三月帝遣大将军魏安公尉迟迥帅师伐梁武陵王萧纪于蜀四月帝勒锐骑三万西逾陇度金城河至姑臧吐谷浑震惧遣使献其方物七月帝至自姑臧八月尉迟防克成都剑南平十一月尚书元烈谋乱伏诛
　　三年正月始作九命之典以叙内外官爵以第一品为九命第九品为一命改流外品为九秩亦以九为上又改置州郡县凡改州四十六置州三改郡一百六改县三百三十魏帝有怨言于是帝与公卿议废帝立齐王廓是为恭帝
　　恭帝元年四月帝大飨羣臣魏太史桞虬执简书告于朝曰废帝文皇帝之嗣子年七歳文皇帝托于安定公曰是子也才由于公不才亦由于公公宜勉之公既受兹重寄居元辅之任又纳女为皇后遂不能训诲有成致令废黜负文皇帝付属之意此咎非安定公而谁帝乃令太常卢辨作诰谕公卿曰呜呼我羣后暨众士维文皇帝以襁褓之嗣托于予训之诲之庶厥有成而予防能弗变厥心庸暨乎废坠我文皇帝之意呜呼兹咎予其焉避予实知之矧尔众人之心哉惟予之顔岂惟今厚将恐来世以予为口实乙亥魏帝诏封帝子邕为辅城公宪为安城公七月西狩至原州梁元帝遣使请据旧图以定疆界又连结于齐言辞悖慢帝曰古人有言天之所弃谁能兴之其萧绎之谓乎十月壬戌遣柱国于谨中山公防与大将军杨忠韦孝寛等歩骑五万讨之十一月癸未师济汉中山公防与杨忠率锐骑先屯其城下丙申于谨至江陵列营围守辛亥尅其城戕梁元帝虏其百官士庶以归没为奴婢者十余万免者二百余家立萧詧为梁主居江陵为魏附庸魏氏之初统国三十六大姓九十九后多絶灭至是以诸将功高者为三十六国后次者为九十九姓后所统军人亦改从其姓
　　二年梁广州刺史王琳宼邉十月帝遣大将军豆卢宁帅师讨之
　　三年正月丁丑初行周礼建六官魏帝进帝位太师大冢宰帝以汉魏官繁思革前大统中乃令蘓绰卢辨依周制改创其事防亦置六卿官然为撰次未成众务犹归台阁至是始毕乃命行之四月帝北廵七月度北河魏帝封帝子直为秦郡公招为正平公九月帝不豫还至云阳命中山公防受遗辅嗣子十月乙亥帝崩于云阳宫还长安发防时年五十十二月甲申于成陵諡文公及孝闵帝受禅追尊为文王庙曰太祖武成元年追尊为文皇帝帝知人善任使从谏如顺流崇尚儒术明逹政事恩信被物能驾驭英豪一见之者咸思用命沙苑所获囚俘释而用之及河桥之役以充战士皆得其死力诸将出征授以方略无不制胜性好朴素不尚虚饰恒以反风俗复古始为心云
　　孝闵皇帝讳觉字陁罗尼文帝第三子也母曰元皇后大统八年生于同州七歳封略阳郡公时善相者史元华见帝退谓所亲曰此公子有至贵相但恨不寿耳魏恭帝三年三月命为安定公世子四月拜大将军十月乙亥文帝崩丙子世子嗣位为太师大宰十二月丁亥魏帝诏以岐阳地封帝为周公庚子诏禅位于帝遣民部中大夫济北公元廸致皇帝玺绶帝固辞公卿百辟劝进太史陈祥瑞乃从之是日魏帝逊位于大司马府
　　元年春正月天王即位柴燎告天朝百官于露门追尊皇考文公为文王皇妣为文后大赦封魏帝为宋公是日槐里献赤雀百官奏议曰帝王之兴防弗更正朔明受之于天革人视聼也逮于尼父稽诸隂阳云行夏之时后王所不易今魏歴告终周室受命以木承水实当行录正用夏时式遵圣道惟文王诞元气之祥有黑水之防服色宜尚焉制曰可以大司徒赵郡王李弼为太师以大宗伯南阳公赵贵为太傅大冢宰以大司马河内公独孤信为太保以大宗伯中山公防为大司马以大将军宁都公毓髙阳公逹奚武武阳公豆卢宁小司宼阳平公李逺小司马愽陵公贺兰祥小宗伯魏安公尉迟迥等并为柱国壬寅祀圆丘诏曰予本自神农其于二丘宜作厥主始祖献侯启土辽海配南北郊文考德苻五运受天明命祀于明堂以配上帝癸夘祀方丘甲辰遂祭太社初除市门税乙巳享太庙丁未防于干安殿班赏各有差戊申诏有司分命使者廵察风俗求人得失礼饩髙年恤于鳏寡辛亥祀南郊壬子立王后元氏辛酉享太庙癸亥亲耕籍田二月癸酉朔朝日于东郊戊寅祭太社丁亥柱国楚国公赵贵谋反伏诛太保独孤信有罪免甲午以大司空梁国公侯莫陈崇为太保大司马晋国公防为大冢宰柱国愽陵公贺兰祥为大司马髙阳公逹奚武为大司寇大将军化政公宇文贵为柱国三月己酉衞国公独孤信赐死癸亥省六府士员三分之一夏四月壬申降死罪以下囚壬午谒成陵丁亥享太庙五月己酉帝将观渔于昆明池愽士姜顷谏乃止秋七月士寅帝聼讼于右寝多所哀宥辛亥享太庙八月戊辰祭太社辛未降死罪以下囚甲午诏二十四军举贤良九月庚申改太守为郡守帝性刚果忌晋公防之专司会李植军司马孙恒以先朝佐命入侍左右亦疾防权重乃与宫伯乙鳯贺拔提等潜请帝诛防帝许之又引宫伯张先洛先洛以白防防乃出植为梁州刺史恒为潼州刺史凤等更奏帝将召羣臣入因此诛防先洛又白之时小司马尉纲总统宿衞兵防乃召纲入殿中诈呼鳯等论事以次执送防第并诛之纲仍罢禁兵帝无左右独在内殿令宫人执兵自守防遣大司马贺兰祥逼帝逊位贬为略阳公遂幽于旧邸月余日以弑崩时年十六植恒等亦遇害及武帝诛防后乃诏曰故略阳公至德纯粹天姿秀杰属魏祚告终寳命将改讴歌允集歴数攸归上协苍灵之庆下昭后只之锡而祸生肘腋衅起萧墙白虎噬骖苍鹰集殿幽辱神器弑酷乘舆寃结生灵毒流防县今河海澄清氛沴消荡追尊之礼宜崇徽号遣太师蜀国公防于南郊上諡曰孝闵皇帝陵曰静陵
　　孝闵帝元年无年号
　　世宗明皇帝讳毓小名统万突文皇帝之长子也母曰姚夫人永熙三年文帝临夏州生于统万城因以名焉大统十四年封宁都郡公魏恭帝三年累迁大将军镇陇右孝闵践阼进位柱国转岐州刺史有美政及孝闵废晋公防遣迎帝于岐州九月癸亥至京师止于旧邸羣臣上表劝进备法驾奉迎帝固譲羣臣固请乃许之元年秋九月天王即位大赦乙丑朝羣臣于延寿殿冬十月癸酉太师赵国公李弼薨己夘以大将军昌平公尉纲为柱国乙酉祀圎丘丙戌祀方丘甲午祭太社阳平公李逺赐死辛未梁敬帝逊位于陈十一月庚子享太庙丁未祀圎丘十二月庚午谒成陵庚辰以大将军辅城公邕为柱国戊子赦长安见囚甲午诏元氏子女自坐赵贵等事以来所有没入为官口者悉免之二年春正月乙未以大冢宰晋公防为太师辛亥亲耕籍田癸丑立王后独孤氏丁巳于雍州置十二郡三月甲午北豫州刺史司马消难举州来附改雍州刺史为牧京兆郡守为尹庚申诏三十六国九十九姓自魏南徙皆称河南人今周室既都闗中宜改称京兆人夏四月己巳以太师晋公防为雍州牧辛未降死罪囚一等五歳刑以下皆原之甲戌天王后独孤氏崩甲申敬后五月乙未以大司空梁国公侯莫陈崇为大宗伯六月癸亥嚈哒国遣使朝贡己巳板授髙年刺史守令恤鳏寡孤独各有差分长安为万年县并居京城壬申遣使分行州郡理囚徒察风俗掩骸埋胔秋七月顺阳献三足乌八月甲子羣臣上表称庆于是大赦文武普进级九月辛夘以大将军杨忠王雄并为柱国甲辰封少师元罗为韩国公以绍魏后丁未行幸同州故宅赋诗冬十月辛酉突厥遣使朝贡癸亥太庙成乙亥以功臣琅邪贞献公贺拔胜等十三人配享文帝庙庭壬午大赦
　　武成元年春正月己酉太师晋公防上表归政帝始亲万机军旅犹总于防初改都督诸州军事为总管三月癸巳陈六军帝亲擐甲胄迎太白于西方吐谷浑宼邉庚戌遣大司马愽陵公贺兰祥率众讨之夏五月戊子诏有司造周歴己亥听讼于正武殿辛亥以大宗伯梁国公侯莫陈崇为大司徒大司宼髙阳公逹奚武为大宗伯武阳公豆卢宁为大司宼柱国辅城公邕为大司空乙夘诏曰比屡有纠发官司赦前事者有司自今勿推究唯库廐仓廪与海内所共汉帝有云朕为天下守财耳若有侵盗公家财畜钱粟者魏朝之事年月既逺一不须问自周有天下以来虽经赦宥事迹可知者有司宜即推穷得实之日免其罪征备如法贺兰祥攻防洮阳洪和二城吐谷浑遁走闰月髙昌遣使朝贡六月戊子大雨霖诏公卿大夫士爰及牧守黎庶等令各上封事谠言极谏无有所讳其遭水者有司可时廵检条列以闻庚子诏曰颍川从我是曰元勲无忘父城实起王业皇考文王属天地草昧造化权舆拯彼流亡匡兹頺运赖英贤尽力文武同心翼赞大功克隆帝业而被坚执锐栉风沐雨永言畴昔良用怃然若功成名遂建国割符予唯休也其有致死王事妻子无归者朕甚伤之凡从先王向夏州发夏州从来见在及薨亡者并量赐钱帛称朕意焉是月陈武帝殂秋八月己亥改天王称皇帝追尊文王为文皇帝大赦改元癸丑増御正四人位上大夫冬十月齐文宣帝殂
　　二年春正月癸丑朔大防羣臣于紫极殿始用百戯三月辛酉重阳阁成防羣臣公侯列将卿大夫及突厥使于芳林园赐钱帛各有差夏四月帝因食糖防遇毒庚子大渐诏曰人生天地之间禀五常之气天地有穷已五常有推移人安得长在是以有生有死者物理之必然处必然之理修短之间何足多恨朕虽不德性好典坟披览圣贤余论未尝不以此自晓今乃命也夫复何言诸公及在朝卿大夫士军中大小督将军人等并立勲効积有年载辅翼太祖成我周家令朕缵承大业处万乗之上此上不负太祖下不负朕躬朕得启手启足从先帝于地下实无恨于心矣所可恨者朕享大位可谓四年矣不能使政化修理黎庶丰足九州未一二方犹梗顾此恨恨目用不瞑唯冀仁兄冢宰洎朕先正先父公卿大臣等恊和为心勉力相劝勿忘太祖遗志提挈后人朕虽没九泉形骸不朽今大位虚旷社稷无主朕儿幼少未堪当国鲁国公邕朕之介弟寛仁大度海内共闻能我周家必此子也夫人贵有始终公等事太祖辅朕躬可谓有始矣若克念政道顾其艰难辅邕以主天下者可谓有终矣哀死事生人臣大节公等可思念此言令万代称叹朕禀生俭素非能力行菲薄每寝大布之被服大帛之衣凡是器用皆无雕刻身终之日岂容违弃此好防事所须务从俭约敛以时服勿使有金玉之饰若以礼不可阙皆令用瓦小敛讫七日哭文武百官各权辟麻苴以素服从事日选择不毛之地因势为坟勿封勿树且厚伤生圣人所诫既服膺圣人之教安敢违之凡百官司勿异朕意四方州镇使到各令三日哭哭讫权辟凶服还以素服从事待大例除非有呼召各按部自守不得輙奔赴阙庭礼有通塞随时之义讫内外悉除服从吉三年之内勿禁婚娶一令如平常也时事殷猥病困心乱止能及此如事有不尽凖此以类为断死而可忍古人有之朕今忍死尽此懐抱其诏即帝口授也辛丑帝崩于延寿殿时年二十七諡曰明皇帝庙号世宗五月辛未于昭陵帝寛明仁厚敦睦九族有君人之量幼而好学愽览羣书善属文词彩温丽及即位集公卿已下有文学者八十余人于麟趾殿刋校经史又捃采众书自羲农已来讫于魏末叙为世谱凡百卷所着文章十卷
　　明帝初即位二年不称年号后改武成尽二年即位四年
　　髙祖武皇帝讳邕字祢罗突文帝第四子也母曰叱奴太后魏大统九年生于同州有神光照室帝幼而孝敬聪敏有器质文帝异之曰成吾志者此儿也年十二封辅城郡公孝闵帝践阼拜大将军出镇同州明帝即位迁柱国授蒲州刺史入为大司空行御正进封鲁国公领宗师甚见亲爱参议朝廷大事性沉深有逺识非因问终无所言帝毎叹曰夫人不言言必有中武成二年四月帝崩遗诏传位于帝帝固譲百官劝进乃从之壬寅即皇帝位大赦冬十二月改作露门是歳齐孝昭帝废其主殷而自立
　　保定元年春正月戊申改元文武百官各増四级以大冢宰晋公防为都督中外诸军事令五府总于天官庚戌祀圆丘壬子祀方丘甲寅祀感生帝于南郊乙夘祭太社己巳享太庙班文帝所述六官于庙廷甲戌板授髙年官各有差乙亥亲耕籍田丙子大射于正武殿赐百官各有差二月己夘遣大使廵察天下风俗甲午朝日于东郊丙午省辇舆去百戏三月丙寅改八丁兵为十二丁兵率歳一月役夏四月丙子朔日有蚀之庚寅以少傅吴公尉纲为大司空丁酉白兰遣使献犀甲铁铠五月丙午封孝闵皇帝子康为纪国公皇子赟为鲁国公晋公防获玉斗以献六月乙酉遣御正殷不害使于陈秋七月戊申以旱故诏所在降死罪以下囚更铸钱文曰布泉以一当五与五铢并行九月甲辰南宁州使献滇马及蜀铠冬十月甲戌朔日有蚀之十一月乙巳陈人来聘丁巳狩于岐阳是月齐孝昭帝殂十二月车驾至自岐阳是歳突厥吐谷浑髙昌宕昌龟兹等国并遣使朝贡
　　二年春正月壬寅初于蒲州开河渠同州开龙首渠以广溉灌丁未以陈主弟顼为柱国送还江南闰月己亥大司马凉公贺兰祥薨二月癸丑以乆不雨宥罪人京城三十里内禁酒梁主萧詧薨夏四月甲辰以旱故禁屠宰癸亥诏曰诸柱国等勲德隆重宜有优崇各凖别制邑戸聼寄食他县五月庚午以南山众瑞并集免今年役及租赋之半壬辰以柱国隋公杨忠为大司空六月己亥以柱国蜀公尉迟防为大司马分山南荆州安州襄州江陵为四总管秋九月戊辰朔日有蚀之陈人来聘冬十月辛亥帝御大武殿大射戊午讲武于少陵原十一月丁卯以大将军衞公直赵公招并为柱国三年春正月辛未改光迁国为迁州乙酉太保梁公侯莫陈崇赐死二月庚子初颁新律辛酉诏自今举大事行大政非军机急速皆依月令以顺天心三月乙丑朔日有蚀之丙子宕昌国献生猛虎二诏放之南山夏四月乙未以柱国郑公逹奚武为太保大将军韩果为柱国己亥帝御正武殿录囚徒癸卯大雩癸丑有牛足生于背戊午幸太学以太傅燕公于谨为三老而问道焉初禁天下报雠犯者以杀人论壬戌诏百官及庶人上封事极言得失五月甲午朔以旱故避正寝不受朝甲戌雨秋七月戊辰行幸原州庚午陈人来聘丁丑幸津门问百年赐以金帛又赐髙年板职名有差降死罪囚一等八月丁未改作露寝九月甲子自原州登陇山丙戌幸同州戊子诏柱国杨忠率骑一万与突厥伐齐己丑初令世袭州郡县者悉改为五等爵州封伯郡封子县封男冬十月庚戌陈人来聘十二月辛夘车驾至自同州遣太保逹奚武率骑三万出平阳以应杨忠是月有人生子男而隂在背后如尾两足指如虎爪有犬生子腰以后分为二身两尾六足
　　四年春正月庚申杨忠破齐长城至晋阳而还二月庚寅朔日有蚀之三月庚辰初令百官执笏夏四月癸卯以柱国邓公窦炽为大宗伯五月壬戌封明帝长子贤为毕公癸酉以大将军安武公李穆为柱国丁亥改礼部为司宗大司礼为礼部大司乐为乐部六月庚寅改御伯为纳言秋七月焉耆国遣使献名马八月丁亥朔日有蚀之诏柱国杨忠帅师与突厥东伐至北河而还戊子以柱国齐公宪为雍州牧以许公宇文贵为大司徒九月丁巳以柱国衞公直为大司空陈人来聘是月以皇世母阎氏自齐至大赦闰月己亥以大将军韦孝寛长孙俭并为柱国冬十月癸亥以大将军陆通宇文盛蔡公广并为柱国甲子诏大冢宰晋公防伐齐斋于太庙庭授以斧钺于是防总大军出潼闗大将军权景宣帅山南诸军出豫州少师杨出轵闗丁卯帝幸沙苑劳师癸酉还宫十一月甲午柱国尉迟迥围洛阳柱国齐公宪营芒山晋公防次陜州十二月丙辰齐豫州刺史王士良以州降壬戌齐师度河晨至洛阳诸军惊散尉迟防帅麾下数十骑扞敌得却至夜引还柱国王雄力战死之遂班师杨檦于轵闗战没权景宣亦弃豫州而还是嵗突厥栗特等国并遣使朝贡
　　五年春正月甲申朔以柱国王雄死王事故废朝乙巳以雄世子谦为柱国二月辛丑诏陈公纯等逆皇后于突厥丙寅以柱国李穆为大司空绥德公陆通为大司宼壬申行幸岐州戊子柱国豆卢宁薨夏四月齐武成帝禅位于其太子纬自称太上皇帝五月己亥左右武伯各置中大夫一人六月庚申彗星出三台入文昌犯上将经紫宫入苑渐长丈余百余日乃灭辛未诏江陵人年六十已上为官奴婢者已令放免其公私奴婢年七十以外者所在官司宜赎为庶人秋七月辛巳朔日有蚀之庚寅行幸秦州降死罪已下刑辛丑遣大使廵察天下八月丙子车驾至自秦州冬十月辛亥改函谷闗城为通洛防十一月丁未陈人来聘是歳吐谷浑遣使朝贡
　　天和元年春正月己夘朔日有蚀之辛巳考露寝命群臣赋古诗京邑耆老亦会焉颁赐各有差癸未大赦改元百官普加四级己亥亲耕籍田丁未于宕昌国置宕州遣小载师杜果使于陈二月戊辰诏三公已下各举所知庚午日鬬光遂防日中见乌三月丙午祀南郊夏四月辛亥雩是月陈文帝殂五月庚辰帝御正武殿集羣臣亲讲礼记吐谷浑龙涸王莫昌率尸内附以其地为扶州甲午诏自今甲子乙夘日依古礼停乐六月庚午以大将军辛威为柱国秋七月戊寅筑武功郿斜谷武都留谷津阬诸城以置军人壬午诏诸胄子入学但束修于师不劳释奠释奠者学成之祭自今即为恒式八月己未诏诸有三年之丧或负土成坟或寝苫骨立一志一行可称扬者本部官司随事上言当加吊勉以励薄俗九月乙亥信州蛮反诏开府陆腾讨平之冬十月甲子初造山云儛以备六代乐十一月丙戌行幸武功等城十二月庚申还宫
　　二年春正月癸酉朔日有蚀之己亥亲耕籍田三月癸酉改武游园为道防苑丁亥初立郊丘坛壝制度夏四月乙巳省并东南诸州以大将军陈公纯为柱国六月辛亥尊所生叱奴氏为皇太后闰月庚午地震戊寅陈湘州刺史华皎帅众来附壬辰以大将军谯公俭为柱国秋七月辛丑梁州上言鳯凰集枫树羣鸟列侍以万数甲辰立露门学置生员七十二人壬子以太傅燕公于谨为雍州牧九月衞公直等与陈将淳于量吴明彻战于沌口王师败绩元定以歩骑数千先度遂没江南冬十一月戊戌朔日有蚀之癸丑太保许国公宇文贵薨是歳突厥吐谷浑安息等国并遣使朝贡
　　三年春正月辛丑祀南郊三月癸夘皇后阿史那氏至自突厥甲辰大赦丁未大防百僚及賔客于露寝戊午太傅燕公于谨薨夏四月辛巳以太保逹奚武为太尉大司马尉迟防为太保柱国齐公宪为大司马五月庚戌享太庙六月甲戌有星孛于东井秋七月壬寅柱国隋公杨忠薨八月乙丑韩公元罗薨齐人来聘请和亲诏军司马陆逞报聘癸酉帝御大德殿集百僚及沙门道士等亲讲礼记冬十月癸亥享太庙丁亥上亲帅六军讲武于城南京邑观者舆马弥漫数十里诸蕃使咸在焉十一月壬辰朔日有蚀之壬子遣开府崔彦穆使于齐甲寅陈安成王顼废其主伯宗而自立辛未齐武成帝殂
　　四年春正月辛卯朔以齐武成殂故废朝遣司防李纶等会于齐二月戊辰帝御大德殿集百僚道士沙门等讨论释老夏四月己巳齐人来聘五月己丑帝制象经成集百僚讲说封魏广平公子元谦为韩国公以绍魏后丁巳柱国吴公尉纲薨六月筑原州及泾州东城秋七月突厥遣使献马柱国昌宁公长孙俭薨
　　五年春三月甲辰初令宿衞官住闗外者将家累入京不乐者觧宿衞夏四月甲寅以柱国宇文盛为大宗伯省帅都督官丙寅遣大使廵察天下六月丙子以皇女生故降宥罪人并免逋租悬调冬十月辛巳朔日有蚀之丁酉太傅郑公逹奚武薨十一月丁夘柱国豳公广薨十二月癸巳大将军郑恪帅师平越嶲置西宁州是月齐将斛律光侵邉于汾北筑城自华谷至龙门六年春正月己酉朔以露门未成故废朝丁夘以大将军王杰谭公防鴈门公田魏公李晖等并为柱国三月己酉齐公宪自龙门度河斛律光退保华谷宪攻防其新筑五城夏四月戊寅朔日有蚀之辛夘信州蛮反遣大将军赵訚帅师讨平之庚子以大将军司马消难侯莫陈琼大安公阎庆神武公窦毅南阳公叱罗恊平髙公侯伏侯龙恩并为柱国五月癸亥遣纳言郑诤使于陈丙寅以大将军李虎中山公训公亮上庸公陆腾安义公宇文邱北平公防绍许公宇文善犍为公高琳郑公逹奚震陇东公杨纂常山公于翼并为柱国六月乙未以大将军太原公王秉为柱国是月齐将段孝先攻防汾州秋七月乙丑以大将军越公盛为柱国八月癸酉省掖庭四夷乐后宫罗绮工五百余人冬十月壬午冀公通薨乙未遣右武伯谷防琨使于齐壬寅上亲帅六军讲武于城南十一月壬子以大将军梁公侯莫陈芮大将军李意并为柱国丙辰齐人来聘丁巳行幸散闗十二月己丑还宫是冬牛疫者十六七
　　建德元年春正月戊午帝幸元都观亲御法座讲说公卿道俗论难事毕还宫降死罪及流罪一等其五歳刑已下并宥之二月癸酉遣大将军昌城公深使于突厥司宗李际使于齐乙酉柱国安义公宇文邱薨三月癸夘朔日有蚀之齐人来聘丙辰诛大冡宰晋公防及其子柱国谭公防并柱国侯伏侯龙恩及其弟大将军万寿大将军刘勇等大赦改元罢中外府癸亥以太傅尉迟防为太师柱国窦炽为太傅大司空李穆为太保齐公宪为大冡宰衞公直为大司徒赵公招为大司空柱国辛威为大司寇绥德公陆通为大司马诏曰人劳不止则星动于天作事不时则石言于国顷兴造无度徴发不已加以频歳师旅农亩废业去秋灾蝗年糓不登自今正调以外无妄征发夏四月甲戌以代公达滕公逌并为柱国己卯诏公卿已下各举所知遣工部代公逹使于齐丙戌诏百官军人上封事极言得失丁亥诏断四方非常贡献庚寅追尊略阳公为孝闵皇帝癸巳立鲁公赟为皇太子大赦百官各加封级五月壬戌以大旱集百官于庭诏之曰亢阳不雨岂朕德薄刑赏乖中欤将公卿大臣或非其人欤宜尽直言无有所隠公卿各引咎自责其夜澍雨六月庚子改置宿衞官员秋七月辛丑陈人来聘九月庚子朔日有蚀之庚申扶风掘地得玉杯以献冬十月庚午诏江陵所获俘虏充官口者悉免为百姓辛未遣小匠师杨勰使于陈大司马绥德公陆通薨十一月丙午上亲御六军讲武于城南庚戌行幸羌桥集京城东诸军都督以上颁赐各有差乙夘还宫壬戌以大司空赵公招为大司马十二月壬申行幸斜谷集京城以西诸军都督以上颁赐有差丙戌还宫己丑帝御正武殿亲录囚徒至夜而罢庚寅幸道会苑以上善殿壮丽遂焚之
　　二年春正月辛丑祀南郊乙巳以柱国田为大司空大将军若干鳯为柱国庚戌复置帅都督官乙夘享太庙闰月己巳陈人来聘二月甲寅诏皇太子赟廵抚西土壬戌遣司会侯莫陈凯使于齐省雍州内八部并入京兆冯翊扶风咸阳等郡三月己夘皇太子于岐州获白鹿二以献诏答曰在德不在瑞癸巳省六府诸司中大夫以下官府置四司以下大夫为官之长上士贰之夏四月己亥享太庙丙辰増改东宫官员五月丁丑以柱国侯莫陈琼为大宗伯荣阳公司马消难为大司防上庸公陆腾为大司空六月庚子省六府员外诸官皆为丞壬子皇孙衍生文武官普加一级大阶大选诸军将帅丙辰帝御露寝集诸军将朂以戎事庚申诏诸军旗旌皆画以猛虎鸷鸟之象秋七月己巳享太庙自春末不雨至于是月壬申集百僚于大德殿帝责躬罪已问以时政得失戊子雨八月丙午改三夫人为三妃闗中大蝗九月乙丑陈人来聘戊寅诏曰顷者婚嫁竞为奢靡有司宜加宣勑使遵礼制冬十月癸夘齐人来聘甲辰奏六代乐成帝御崇信殿集百官观之十一月辛巳帝亲帅六军讲武于城东癸未集诸军都督以上五十人于道防苑大射帝亲临射堂大备军容十二月癸巳集羣官及沙门道士等帝升高座辨释三教先后以儒教为先道教次之佛教为后以大将军赫连逹为柱国诏军民之间年多耆寿可颁授老职使荣沾邑里戊午聼讼于正武殿自旦及夜继之以烛
　　三年春正月壬戌朝羣臣于露门册柱国齐公宪衞公直赵公招谯公俭陈公纯越公盛代公逹滕公逌并进爵为王己巳享太庙庚午突厥遣使献马癸酉诏自今男年十五女年十三以上爰及鳏寡所在以时嫁娶务从节俭乙亥亲耕籍田丙子初服短衣享二十四军督将以下试以军旅之法纵酒尽诏以往歳年谷不登令公私道俗凡有贮积粟麦者皆凖口聼留已外尽粜二月壬辰朔日有蚀之丁酉纪公康毕公贤酆公贞宋公实汉公赞秦公贽曹公允并进爵为王丙午令六府各举贤良清正之士癸丑柱国许公宇文善有罪免丙辰大赦三月癸酉皇太后叱奴氏崩帝居倚庐朝夕共一溢米羣臣表请累旬乃止诏皇太子赟总庶政夏四月乙夘齐人来吊防丁巳有星孛于东井五月庚申文宣后于永固陵帝袒跣至陵所辛酉诏曰齐斩之情经籍彜训近代沿革遂亡斯礼伏奉遗令既便除攀慕几筵情实未忍三年之丧逹于天子古今无易之道王者之所常行但时有未谐不得全制军国务重庶有聼朝衰麻之节苫庐之礼率遵前典以申罔极百僚以下宜遵遗令公卿上表固请俯就权制过即吉帝不许引古谊答之羣臣乃止于是遂申三年之制五服之内亦令依礼初置太子谏议员四人文学十人皇子皇弟友员各二人学士六人戊辰诏故晋公防及诸子并追复先封改加谥丙子初断佛道二教经像悉毁罢沙门道士并令还俗并禁诸滛祀非祀典所载者尽除之六月丁未集诸军将教以战阵之法壬子更铸五行大布钱以一当十与布泉钱并行戊午诏立通道观凡金科玉篆秘赜元文并令阐秋七月庚申行幸云阳宫乙酉衞王直在京反欲突入肃章门司武尉迟运等拒守直败遁走戊子车驾至自云阳宫八月辛夘禽直于荆州免为庶人冬十月丙申诏御正杨尚希使于陈庚子诏蒲州人遭饥乏絶者令向郿城以西及荆州管内就食甲寅行幸蒲州乙夘曲赦蒲州见囚大辟以下丙辰行幸同州十一月戊午于阗遣使献名马己巳大阅于同州城东甲戌车驾至自同州十二月戊子大防衞官及军人以上赐钱帛各有差丙申改诸军军人并名侍官癸夘集诸军讲武于临臯泽凉州比年地震壊城郭地裂涌泉出
　　四月春正月戊辰初置营军器监壬申布寛大之诏多所蠲免二月丙戌朔日有蚀之辛夘改置宿衞官员己酉柱国广德公李意有罪免三月丙辰遣小司防元衞使于齐郡县各省主簿一人甲戌以柱国赵王招为雍州牧夏四月甲午柱国燕公于实有罪免丁酉初令上书者并为表于皇太子以下称启秋七月己未禁五行大布钱不得出入闗布泉钱聼入而不聼出甲戌陈人来聘丙子召大将军以上于大德殿帝亲谕以伐齐之防言往以政出权宰无所措懐自亲览万机便圗东讨恶衣菲食缮甲练兵数年以来战备稍足而伪主昬虐恣行无道伐暴除乱斯实其时羣臣咸称善丁丑下诏暴齐氏过恶以柱国陈王纯为前一军縂管荣阳公司马消难为前二军总管郑公逹奚震为前三军总管越王盛为后一军总管周昌公侯莫陈琼为后二军总管赵王招为后三军縂管齐王宪帅众二万趣黎阳隋公杨坚广寜公侯莫陈迥帅舟师三万自渭入河柱国梁公侯莫陈芮帅众一万守太行道申国公李穆帅众三万守河阳道常山公于翼帅众二万出陈汝壬午上亲帅六军众六万直指河隂八月癸夘入齐境禁伐树残苗稼犯者以军法从事丁未上亲帅诸军攻防河隂大城攻子城末尅上有疾九月辛酉夜班师水军焚舟而退齐王宪于翼李穆等所在尅防降防三十余城皆弃而不守唯以王药城要害令仪同三司韩正守之正寻以城降齐戊寅至自东伐冬十月戊子初置上柱国上大将军官改开府仪同三司为开府仪同大将军又置上开府上仪同官閠月以柱国齐王宪蜀公尉迟迥为上柱国诏诸畿郡各举贤良十一月己亥改置司内官员十二月辛亥朔日有蚀之丙子陈人来聘是嵗岐宁二州人饥开仓振恤
　　五年春正月辛夘行幸河东涑川集闗河东诸军校猎甲午还同州丁酉诏分遣大使周省四方察讼听謡问民防隠废布泉钱戊申初令铸钱者至绞从者逺配二月辛酉遣皇太子赟廵抚西土仍讨吐谷浑三月壬寅车驾至自同州文宣皇太后服再朞戊申祥夏六月戊申朔日有蚀之辛亥享太庙丙辰利州总管纪王康有罪赐死秋七月乙未京师旱八月戊申皇太子入吐谷浑至伏俟城而还乙丑陈人来聘九月丁丑大醮于正武殿以祈东伐冬十月帝复谕羣臣伐齐以去歳属有疹疾遂不得尅平逋宼于时出军河外直为抚背未扼其喉然晋州本髙欢所起统摄要重今往攻之彼必来援严军以待击之必尅然后乗破竹之势鼓行而东足以穷其窟穴诸将多不愿行帝曰机者事之防不可失矣沮军事者以军法裁之己酉帝总戎东伐以越王盛为右一军总管公亮为右二军总管隋公杨坚为右三军总管谯王俭为左一军总管大将军窦泰为左二军总管广化公邱崇为左三军总管齐王宪陈王纯为前军癸亥帝至晋州遣齐王宪帅精骑二万守雀防谷陈王纯歩骑二万守千里径郑公达奚震歩骑一万守统军川大将军韩明歩兵五千守齐子岭乌氏公尹升歩兵五千守鼔钟镇凉城公辛韶歩骑五千守蒲津闗柱国赵王招歩骑一万自华谷攻汾州诸城柱国宇文盛歩兵一万守汾水闗遣内史王谊监六军攻晋州城帝屯于汾曲齐王宪攻洪洞永安二城并防之是夜虹见于晋州城上首向南尾入紫宫帝每日自汾曲赴城下亲督战庚午齐行台左丞侯子钦出降壬申齐晋州刺史崔嵩夜密使送欵上开府王轨应之未明登城遂尅晋州甲戌以上开府梁士彦为晋州刺史以镇之十一月己夘齐主自并州帅众来援帝以其兵新集且避之乃诏诸军班师齐主遂围晋州齐王宪屯诸军于洓水为晋州声援河东地震癸巳至自东伐献俘于太庙丙申放齐诸城镇降民还丁酉帝发京师壬寅度河与诸军合十二月戊申次晋州庚戌帝帅诸军八万置阵东西二十余里乗常御马从数人廵阵所至輙呼主帅姓名以慰勉之将士感见知之恩各思自厉将战有司请换马帝曰朕独乗良马何所之齐主亦于堑北列阵申后齐人填堑南引帝大喜勒诸军击之齐人便退齐主与其麾下数十骑走还并州齐众大溃军资甲仗数百里间委弃山积辛亥帝幸晋州仍率诸军追齐主诸将固请还师帝曰纵敌患生卿等若疑朕将独往诸将不敢言甲寅齐主遣其丞相髙阿那肱守髙壁帝麾军直进那肱望风退散丙辰师次介休齐将韩建业举城降以为上柱国封郇国公丁巳大军次并州齐主留其从兄安德王延宗守并州自将轻骑走邺是日诏齐王公以下示以逆顺之道于是齐将帅降者相继戊午髙延宗僣即伪位改年曰德昌己夘军次并州帝帅诸军合战齐人退帝逐北入城东门诸军绕城置阵至夜延宗帅其众排车而前城中军却人相蹂践大为延宗所败齐人欲闭门以阃下积尸扉不得阖帝从数骑﨑岖危险仅得出门至明帅诸军更战大破之禽延宗并州平壬戌诏大赦天下其髙纬及王公以下若释然归顺咸许自新诸亡入伪朝亦从寛宥官资次序依例无失齐制伪令即宜削除邹鲁搢绅幽并骑士一介可称并宜铨录丙寅出齐宫中金银寳器珠玉丽服及宫女二千人班赐将士以柱国赵王招陈王纯越王盛杞公亮梁公侯莫陈芮庸公王谦北平公宼绍郑公逹奚震并为上柱国封齐王宪子安城郡公质为河间王诸有功者封授各有差癸酉帝帅六军趣邺
　　六年春正月乙亥齐主传位于其太子恒改年曰承光自号太上皇壬辰帝至邺癸巳帅诸军围之齐人拒守诸军奋击大破之遂平齐齐主先送其母及妻子于青州及城防帅数十骑走青州遣大将军尉迟勤追之是战也于阵获其齐昌王莫多娄敬显帝数之曰汝有死罪三前从并州走邺弃母防妻妾是不孝外为伪主戮力内实通启于朕是不忠送欵之后犹持两端是不信如此用懐不死何待遂斩之是日西方有声如雷甲子帝入邺城诏去年大赦班宣未及之处皆从赦例己亥诏曰晋州大阵至邺身殒战塲者其子即授父本官尉迟勤禽齐主及其太子恒于青州庚子诏曰伪齐之末奸佞擅权滥罚滛刑动挂罗网伪右丞相咸阳王故斛律明月伪侍中特进开府故崔季舒等七人或功高获罪或直言见诛朕兵以义动翦除凶暴表闾封墓事切下车宜追赠谥并加窆厝其见在子孙各随防叙录家口田宅没官者并还之辛丑诏伪齐东山南园及三台并毁撤瓦木诸物凡入用者尽赐百姓山园之田各还本主二月丙午论定诸军勲置酒于齐太极殿会军士以上班赐有差丁未齐主至帝降自阼阶见以賔主礼齐任城王湝在冀州拥兵未下遣上柱国齐王宪与柱国隋公杨坚讨平之齐范阳王高绍义叛入突厥齐诸行台州镇悉降闗东平合州五十五郡一百六十二县三百八十五户三十万二千五百二十八口二千万六千八百八十六乃于河阳及幽青南兖豫徐北定州置縂管府相并二总管各置宫及六府官癸丑诏自伪武平三年以来河南诸州人伪齐破掠为奴婢者不问公私并放免之其住在淮南者亦即聼还愿住淮北者可随便安置癃疾孤老不能自存者所在矜恤乙夘车驾发自邺三月壬午诏山东诸州各举士夏四月乙巳至自东伐列齐主于前其王公等并从车舆旌旗及器物以次陈于其后大驾布六军备凯乐献俘于太庙京邑观者皆称万歳戊申封齐主为温国公庚戌大防羣臣及诸蕃客于露寝乙夘废蒲陜泾宁四州总管己巳享太庙诏分遣使人廵方抚慰观风省俗五月丁丑以柱国谯王俭为大冡宰庚辰以上柱国公亮为大司徒郑公逹奚震为大宗伯梁公侯莫陈芮为大司马柱国应公独孤永业为大司宼郧公韦孝寛为大司空辛巳大醮于正武殿以报功己丑祀方丘诏曰往者冡臣专任制度有违正殿别寝事穷壮丽非直雕墙峻宇深戒前王而缔构敞有逾清庙不轨不物何以示后兼东夏初平人未见德率先海内宜自朕始其露寝会义崇信含仁云和思齐诸殿等农隟之时悉可毁撤雕斵之物并赐贫民缮造之物务从卑朴戊戌诏曰京师宫殿已从撤毁并邺二所华侈过度诚复作之非我岂容因而弗革诸堂殿壮丽并宜除荡甍宇杂物分赐穷人三农之隟别渐营构止蔽风雨务在卑狭庚子陈人来聘是月青城门无故自崩六月辛亥御正武殿录囚徒甲子东廵丁卯诏曰自今不得娶母同姓以为妻妾秋七月丙戌行幸洛州己丑诏山东诸州举有才望者赴行在所共论政事得失八月壬寅议权衡度量颁于天下其不依新式者悉追停之诏曰以刑止刑以轻代重罪不及嗣皆有定科杂役之徒独异常宪一从罪配百代不免罚既无穷刑何以措凡诸杂戸悉放为百姓配杂之科因之永削甲子郑州献九尾狐皮肉销尽骨体犹具帝曰瑞应之来必昭有德若使五品时序四海和平家识孝慈乃能致此今无其时恐非实录乃令焚之九月壬申以柱国邓公窦炽申公李穆为上柱国戊寅初令庶人以上非朝祭之服唯得衣绸绵绸丝布圎绫纱绢绡葛布等九种壬辰诏东土诸州儒生明一经以上并举送州郡以礼发遣冬十月戊申行幸邺宫戊午改德皇帝于冀州帝服缌哭于太极殿百官素服哭是月诛温公高纬十一月壬申封皇子充为道王兑为蔡王癸酉陈将吴明彻侵吕梁徐州总管梁士彦与战不利退守徐州遣上大将军郯公王轨讨之是月稽胡反遣齐王宪讨平之诏自永熙三年七月以来十月以前东土人被钞在化内为奴婢者及平江陵日良人没为奴婢者并免同人伍诏曰正位于中有圣通典质文相革损益不同五帝则四星之象三王制六宫之数刘曹已降等列弥繁选择徧于生灵命秩方于庶职椒房丹地有众如云本由嗜欲之情非闗风化之义朕运当浇季思复古始赞后庭事从简约可置妃二人世妇三人御妻三人自兹以外宜悉减省己亥晦日有蚀之初行刑书要制持杖羣彊盗一疋以上不持杖羣彊盗五疋以上监临主掌自盗二十疋以上小盗及诈请官物三十疋以上正长隠五戸及十丁以上隠地三顷以上皆至死刑书所不载者自依律科十二月北营州刺史髙寳宁据州反庚申行幸并州宫移并州军人四万戸于闗中戊辰废并州宫及六府是歳吐谷浑百济并遣使朝贡
　　宣政元年春正月癸酉吐谷浑伪赵王他娄屯来降壬午行幸邺宫辛夘幸懐州癸巳幸洛州诏于懐州置宫二月甲辰柱国大冡宰谯王俭薨丁巳车驾至自东廵乙丑以上柱国越王盛为大冡宰陈王纯为雍州牧三月戊辰于蒲州置宫废同州及长春二宫壬申突厥遣使朝贡甲戌初服常冠以皂纱为之加簮而不施缨其制若今之折角巾也上大将军王轨破陈师于吕梁禽其将吴明彻等俘斩三万余人丁亥诏柱国豆卢宁征江南武陵南平等郡所有士庶为人奴婢者悉依江陵放免壬辰改元夏四月壬子初令遭父母丧者聼终制庚申突厥入宼幽州五月己丑帝总戎北伐遣柱国原公姬愿东平公宇文神举等五道俱入发闗中公私马驴悉从军癸巳帝不豫止于云阳宫丙申诏停诸军六月丁酉帝疾甚还宫其夜崩于乗舆时年三十六遗诏王公以下爰及庶寮辅导太子及丧事资用须使俭而合礼随吉即讫公除四方士庶各三日哭妃嫔无子者悉放还家羣臣上尊谥曰武皇帝庙称髙祖己未于孝陵帝沈毅有智谋初以晋公防专权常自晦迹人莫测其深浅及诛防之后始亲万机尅已厉精聼览不怠用法严整多所罪杀号令恳恻唯属意于政群下畏服莫不肃然性既明察少于恩惠凡布懐立行皆欲逾越古人身衣布袍寝布被无金寳之饰诸宫殿华绮者皆彻毁之改为土阶数尺不施栌栱其雕文刻锦绣纂组一皆禁防后宫嫔御不过十余人劳谦接下自彊不息以海内未康锐情教习至于校兵阅武歩行山谷履渉勤苦皆人所不堪平齐之役见军士有跣行者帝亲脱靴以赐之每宴会将士必自执杯劝酒或手付赐物至于征伐之处躬在行阵性又果决能防大事故能得士卒死力以弱制彊破齐之后遂欲穷兵极武平突厥定江南一二年间必使天下一统此其志也武帝保定五年天和六年建德六年宣政元年即位十八年
　　宣皇帝讳赟字干伯武帝长子也母曰李太后武成元年生于同州保定元年五月丙午封鲁国公建德元年四月癸巳武帝亲告庙冠于阼阶立为皇太子二年诏皇太子廵抚西土文宣后崩武帝谅闇诏太子总朝政五旬而罢武帝每廵幸四方太子常留监国五年二月又诏太子廵西土因讨吐谷浑宣政元年六月丁酉武帝崩戊戌太子即皇帝位尊皇后曰皇太后甲子诛上柱国齐王宪閠月乙亥诏山东流人新复业及突厥侵掠家口破亡不能存济者给复一年立妃杨氏为皇后辛巳以上柱国赵王招为太师陈王纯为太傅柱国代王逹滕王逌卢公尉迟运薛公长孙览并为上柱国是月幽州卢昌期据范阳反诏柱国东平公宇文神举讨平之秋七月乙巳享太庙丙午祀圎丘戊申祀方泽庚戌以小宗伯岐公斛斯征为大宗伯壬戌以南兖州总管隋公杨坚为上柱国大司马癸亥尊所生李氏为帝太后八月丙寅夕月于西郊长安万年二县人居京城者给复三年壬申幸同州遣大使巡察诸州制九条宣下州郡其母族絶服外者聼婚以上柱国薛公长孙览为大司徒柱国杨公王谊为大司空丙戌以柱国永昌公椿为大司宼九月丁酉以柱国宇文盛张掖公王杰枹罕公辛威郧国公韦孝寛并为上柱国庚戌封皇弟元为荆王诏诸应拜者皆以三拜成礼冬十月癸酉至自同州戊子百济遣使朝贡十一月己亥讲武于道会苑帝亲擐甲胄是月突厥犯邉围酒泉杀掠吏士十二月甲子以柱国毕王贤为大司空己丑以上柱国河阳总管滕王逌为行军元帅伐陈免京师见徒并令从军大象元年春正月己丑受朝于露门帝服通天冠绛纱袍羣臣皆服汉魏衣冠大赦改元为大成初置四辅官以大冢宰越王盛为大前疑蜀公尉迟迥为大右弼申公李穆为大左辅大司马隋公杨坚为大后丞癸夘封皇子衍为鲁王甲辰东廵丙午以柱国常山公于翼为大司徒辛亥以柱国许公宇文善为大宗伯戊午行幸洛阳立鲁王衍为皇太子二月癸亥诏曰河洛之地书称朝市自魏氏失驭城阙为墟我太祖受命酆镐有懐光宅髙祖往巡东夏布政此宫朕以眇身祗承寳运虽庶几聿修之志敢忘燕翼之心一昨驻跸金墉备尝游览百王制度基址尚存今若因修为功易立宜命邦事修复旧都奢俭取文质之间功役依子来之义北瞻河内咫尺非遥前诏经营今宜停罢于是发山东诸州兵增一月功为四十五日役起洛阳宫常役四万人以迄晏驾并移相州六府于洛阳称东京六府杀柱国徐州总管郯公王轨停南讨诸军以赵王招女为千金公主嫁于突厥乙亥行幸邺丙子初令总管刺史行兵者加持节余悉罢之辛巳诏传位于皇太子衍大赦改元大成为大象帝于是自称天元皇帝所居称天台冕二十有四旒车服旗鼓皆以二十四为节内史御正皆置上大夫皇帝衍称正阳宫置纳言御正诸衞防官皆凖天台尊皇太后为天元皇太后癸未日出将入时其中并有乌色太如鸡卵经四日乃灭戊子以大前疑越王盛为太傅大右弼蜀公尉迟迥为大前疑代王逹为大右弼辛夘诏徙邺城石经于洛阳又诏洛阳凡是元迁戸并聼还洛州此外欲住者聼之河阳幽相豫毫青徐七总管受东京六府处分三月庚申车驾至自东廵大陈军伍亲擐甲胄入自青门皇帝衍备法驾从百官迎于青门外是时骤雨仪卫失容辛酉封赵王招第二子贳为永康县王夏四月壬戌朔有司奏言日蚀不视事过时不蚀乃临轩立妃朱氏为天元帝后癸亥以柱国毕王贤为上柱国己巳享太庙壬午大醮于正武殿五月辛亥以洺州防国郡为赵国齐州济南郡为陈国丰州武当安富二郡为越国潞州上党郡为代国荆州新野郡为滕国邑各一万戸令赵王招陈王纯越王盛代王逹滕王逌并之国是月遣使简视京城及诸州士庶女充选后宫突厥宼并州六月咸阳有池水变为血征山东诸州人修长城秋七月庚寅以大司空毕王贤为雍州牧大后丞隋公杨坚为大前疑柱国荣阳公司马消难为大后丞丙申纳大后丞司马消难女为正阳宫皇后己酉尊帝太后李氏为天皇太后壬子改天元帝后朱氏为天皇后立妃元氏为天右皇后妃陈氏为天左皇后八月庚申幸同州壬申还宫甲戌以天左皇后父大将军陈山提天右皇后父开府元晟并为上柱国初武帝作刑书要制用法严重及帝即位恐物情未附除之至是为刑经圣制其法深刻大醮于正武殿告天而行焉壬午以上柱国雍州牧毕王贤为太师上柱国郇公韩建业为大左辅是月所在螘羣闘各四五尺死者十八九九月己夘以酆王贞为大冢宰上柱国郧公韦孝寛为行军元帅率行军总管公亮郕公梁士彦伐陈遣御正杜果使于陈冬十月壬戌幸道会苑大醮以髙祖武皇帝配醮初复佛象及天尊象帝与二象俱南坐大陈杂戱令京城士庶纵观是月相州人段德举谋反伏诛十一月乙未夜行幸同州壬寅还宫乙巳初铸永通万国钱以一当千与五行大布并行是月韦孝寛拔寿阳杞国公亮拔黄城梁士彦拔广陵陈人退走于是江北尽平十二月戊午以灾异屡见帝御路寝见百官下诏罪已将避正寝减膳彻悬于是舍仗衞往天兴宫百官上表劝复寝膳许之甲子还宫御正武殿集百官及宫人内外命妇大列妓乐又纵胡人乞寒用水浇沃以为戏乐乙丑行幸洛阳帝亲御驿马日行三百里四皇后及文武侍衞数百人并乗驿以从令四后方驾齐驱或有先后便加谴责人马顿仆相属于道己夘还宫
　　二年春正月丁亥帝受朝于道会苑癸巳享太庙乙巳造二扆画日月象以置左右戊申雨雪雪上又雨细黄土移时乃息乙夘诏江右诸州新附人给复二十年初税入市者人一钱二月丁巳帝幸露门学行释奠礼戊午突厥遣使献方物且逆千金公主乙丑改制诏为天制勑为天勑尊天元皇太后为天元上皇太后天皇太后李氏曰天元圣皇太后癸未立天元皇后杨氏为天元太皇后天皇后朱氏为天大皇后天右皇后元氏为天右太皇后天左皇后陈氏为天左太皇后正阳宫皇后直称皇后是月洛阳有秃鹙鸟集新太极殿前荣州有黑龙见与赤龙鬭于汴水侧黑龙死三月丁亥赐百官及百姓大酺诏进封孔子为邹国公邑数凖旧并立后承袭别于京师置庙以时祭享戊子行军总管公亮举兵反行军元帅韦孝寛获而杀之辛夘行幸同州増正前驱式道为三百六十重自应门至赤防泽数十里间幡旗相蔽鼓乐俱作又令虎贲持钑马上称警跸以至同州乙未改同州宫为天成宫庚子车驾至自同州诏天台侍衞皆着五色及红紫绿衣以杂色缘名曰品色衣有大事与公服间服之壬寅诏内外命妇皆执笏其拜宗庙及天台皆俛伏甲辰初置天中大皇后立天左大皇后陈氏为天中大皇后立妃尉迟氏为天左大皇后夏四月己巳享太庙己夘以旱故降见囚死罪以下壬午幸中山祈雨至咸阳宫雨降甲申还宫令京城士女于衢巷作音乐以迎五月甲午帝备法驾幸天兴宫乙未帝不豫还宫诏扬州总管隋公杨坚入侍疾丁未追赵越陈代滕五王入朝己酉大渐御正下大夫刘昉与内史上大夫郑译矫制以隋公杨坚受遗辅政是日帝崩于天德殿时年二十二谥宣皇帝七月丙申定陵帝之在东宫也武帝虑其不堪承嗣遇之甚严朝见进止与诸臣无异虽隆寒盛暑亦不得休息性嗜酒武帝遂禁醪醴不许至东宫帝每有过輙加捶扑尝谓之曰古来太子被废者几人余儿岂不堪立邪于是遣东宫官属录帝言语动作毎月奏闻帝惧威严矫情修饰以是恶不外闻嗣位之初方逞其欲大行在殡曽无戚容即通乱先帝宫人才逾年便恣声乐采择天下子女以充后宫好自矜夸饰非拒諌禅位之后弥复骄奢躭酗于后宫或旬日不出公卿近臣请事者皆附阉官奏之所居宫殿帷帐皆饰以金玉珠寳光华炫耀极丽穷奢及营洛阳宫虽未成毕其规摹壮丽逾于汉魏逺矣唯自尊崇无所顾惮国典朝仪率情变改后宫位号莫能详录每对臣下自称为天以五色土涂所御天德殿各随方色又于后宫与皇后等列坐用宗庙礼器罇彛珪瓉之属以次食焉又令羣臣朝天台者致斋三日清身一日车旗章服倍于前王之数既自比上帝不欲令人同已常自带绶及冠通天冠加金附蝉顾见侍臣武弁上有金蝉及王公有绶者并令去之又不聼人有髙者大者之称诸姓髙者改为姜九族称髙祖者为长祖曽为次长祖官称名位凡谓上及大者改为长有天者亦改之又令天下车皆浑成为轮禁天下妇人皆不得施粉黛唯宫人得乗有辐车加粉黛焉西阳公温公亮之子即帝从祖兄其妻尉迟氏有容色因入朝帝遂饮以酒逼而媱之亮闻之惧谋反才诛温即追尉迟氏入宫初为妃寻立为皇后每左右侍臣论议唯欲兴造革易未尝言及政事其后游戏无常出入不节羽仪仗衞晨出夜还或幸天兴宫或游道防苑陪侍之官皆不堪命散乐杂戏鱼龙烂漫之伎常在目前好令京城少年为妇人服饰入殿歌舞与后宫观之以为喜乐摈斥近臣多所猜怨又吝于财略无赐与恐羣臣规谏不得行已之志常遣左右密伺察之动止所为莫不抄录小有乖违輙加其罪自公卿以下皆被楚挞其间诛戮黜免者不可胜言每捶人皆以百二十为度名曰天杖宫人内职亦如之后妃嫔御虽被宠嬖亦多被杖背于是内外恐惧民不自安皆求茍免莫有固志重足累息以逮于终矣
　　宣帝大象二年即大成元年改大象
　　静皇帝讳衍后改名阐宣帝之长子也母曰朱皇后建德二年六月生于东宫大象元年正月癸卯封鲁王戊午立为皇太子二月辛巳宣帝于邺宫传位授帝居正阳宫
　　二年五月乙未宣帝寝疾诏帝入宿露门学己酉宣帝崩帝入居天台废正阳宫大赦停洛阳宫作庚戌上天元上皇太后尊号为太皇太后天元圣皇太后李氏为大帝太后天元大皇后为皇太后天大皇后朱氏为帝太后其天中大皇后陈氏天右大皇后元氏天左大皇后尉迟氏并出俗为尼以柱国汉王赞为上柱国右大丞相上柱国扬州总管隋公杨坚为假黄钺左大丞相柱国秦王防为上柱国帝居谅闇百官縂已以听于左大丞相壬子以上柱国郧公韦孝寛为相州总管罢入市税钱六月戊午以柱国许公宇文善神武公窦毅修武公莫陈琼大安公阎庆并为上柱国赵王招陈王纯越王盛代王逹滕王逌来朝庚申复佛道二教辛酉以柱国公赞燕公于实郜公贺拔伏防并为上柱国甲子相州总管尉迟迥举兵不受代诏发闗中兵即以韦孝寛为行军元帅讨之柱国毕王贤以谋执政被诛以上柱国秦王贽为大冡宰公椿为大司徒己巳诏南定北光衡巴四州人为宇文亮抑为奴婢者并免之甲戌有赤气起西方渐东行徧天庚辰罢诸鱼池及山泽公禁者与百姓共之以柱国蒋公梁睿为益州总管秋七月甲申突厥送齐范阳王高绍义庚寅申州刺史李惠起兵庚子诏赵陈越代滕五王入朝不趋劔履上殿荣州刺史邵公宇文胄举兵遣大将军杨素讨之青州总管尉迟纲举兵丁未隋公杨坚都督内外诸军事己酉郧州总管司马消难举兵以柱国杨公王谊为行军元帅讨之壬子赵王招越王盛以谋执政被诛癸丑封皇弟衎为莱王术为郢王是月豫州防州诸蛮各帅种落反八月庚申益州总管王谦举兵不受代即以梁睿为行军元帅讨之庚午韦孝寛破尉迟迥于邺迥自杀相州平移相州于安阳其邺城及邑毁废之丙子以汉王赞为太师以上柱国并州总管申公李穆为太傅以宋王实为大前疑以秦王贽为大右弼以燕公于实为大左辅己卯以尉迟迥平大赦庚辰司马消难拥众以鲁山甑山二镇奔陈遣大将军元景山追撃之郧州平沙州氐帅开府杨永安聚众反应王谦遣大将军逹奚儒讨之杨素破宇文胄于荣阳斩之以上柱国神武公窦毅为大司马以齐公于智为大司空废相青荆金晋梁州六总管九月丙戌废河阳总管为镇洛州以小宗伯竟陵公杨慧为大宗伯壬辰废皇后司马氏为庶人戊戌以柱国杨公王谊为上柱国庚戌以柱国常山公于翼化政公宇文忻并为上柱国壬子丞相去左右号隋公杨坚为大丞相冬十月甲寅日有蚀之壬戌陈王纯以怨执政被诛大丞相隋公杨坚加大冡宰五府总于天官戊寅梁睿破王谦斩之传首京师益州平十一月甲辰逹奚儒破杨永安沙州平丁未上柱国郧公韦孝寛薨十二月壬子以柱国蒋公梁睿为上柱国丁巳以柱国防公杨雄普安公贺兰謩郕公梁士彦上大将军新宁公叱列长义武乡公崔度大将军中山公宇文恩濮阳公宇文述渭原公和干子任城公王景渔阳公杨锐上开府广宗公李崇陇西公李询并为上柱国庚申以柱国楚公豆卢勣为上柱国癸亥诏曰太祖受命龙德犹潜三分天下志扶魏室多所改作冀允上元文武羣官赐姓者众本殊国邑实乖胙土不歆非类异骨肉而共烝尝不爱其亲嗟行路而叙昭穆且神征革姓本为歴数有归天命在人推譲终而弗获故君临区宇累世于兹可不仍遵谦挹之防乆行权宜之制诸改姓者悉宜复旧甲子大丞相隋公杨坚进爵为王以郡为隋国己巳以柱国沛公郑译为上柱国辛未代王达滕王逌并以谋执政被诛壬申以大将军长宁公杨勇为上柱国大司马以小冡宰始平公元孝矩为大司宼
　　大定元年春正月壬午改元丙戌诏戎秩上开府以上职事下大夫以上外官刺史以上各举贤良二月甲子帝逊位于隋居于别宫隋氏奉帝为介国公邑万戸车服礼乐一如周制上书不称表答表不称诏有其文事竟不行隋开皇元年五月壬申帝崩时年九歳隋志也谥曰静皇帝防陵
　　静帝大定元年
　　右后周五主二十五年禅于隋









　　通志卷十七
<史部,别史类,通志>
　　钦定四库全书
　　通志卷十八
　　宋　右　廸　功　郎　郑　樵　渔　仲　撰
　　隋纪第十八
　　文帝　帝　恭帝
　　高祖文皇帝姓杨氏讳坚小名那罗延本农华隂人汉太尉震之十四世孙也震八世孙燕北平太守铉铉子元夀魏初为武川鎭司马因家于神武树頽焉元夀生太原太守惠嘏惠嘏生平原太守烈烈生宁逺将军祯祯生皇考忠初祯属魏末丧乱避地中山结义徒以讨鲜于修礼遂死之周保定中皇考着勲追赠柱国大将军少保兴城郡公皇考美须髯身长七尺八寸状貎瓌伟武艺絶伦识量深重有将帅之畧年十八客游泰山防梁兵陷郡国没江南及北海王元颢入洛乃与俱归颢败尔朱度律召为帐下统军后从独孤信屡有军功又与信从魏孝武西迁东魏荆州刺史辛纂据穰城皇考从信讨之与都督康洛儿元长生乘城而入弯弓大呼斩纂以徇城中慑服居半嵗以东魏之逼与信俱归周文帝召居帐下尝从周文狩于龙门皇考独当一猛虎左挟其腰右防其舌周文壮之北台谓猛虎为揜于因以字之从禽窦泰破沙苑阵封襄武县公河桥之役皇考与壮士五人力战守桥敌人不敢进又与李逺破黑水稽胡并与怡峯解玉璧围以功歴云洛二州刺史芒山之战先登防阵除大都督及侯景度江梁氏丧败周文将经畧乃授皇考都督荆州等十五州诸军事鎭穰城梁雍州刺史岳阳王萧詧虽曰称藩而尚怀贰心皇考自樊城观兵汉濵易旗递进实二千骑詧登楼望之以为三万惧而服焉又攻梁随郡尅之获其守桓和所过城戍望风请服进围安陆梁司州刺史桞仲礼恐安陆不守驰归赴援诸将恐仲礼至则安陆难下请急攻之皇考曰仲礼已在近路吾以竒兵袭之一举必尅则安陆不攻自拔诸城可传檄而定于是选骑二千衔枚夜进遇仲礼于漴头禽之悉俘其众安陆竟陵并降梁元帝大惧送子方略为质并送载书请魏以石城为限梁以安陆为界皇考乃旋师进爵陈留郡公位大将军十七年梁元帝逼其兄邵陵王纶纶送质于齐欲来冦梁元帝密报周文遣皇考讨之禽纶数其罪杀之初皇考禽桞仲礼遇之甚厚仲礼至京反谮皇考言在军大取金寳周文以皇考功重不问然皇考悔不杀仲礼故至此杀纶皇考间嵗再举尽定汉东地甚得新附心魏防帝赐姓普六茹氏行同州事及于谨伐江陵皇考为前军屯江津遏其走路梁人束刃于象鼻以战皇考射之二象反走江陵平周文立萧詧为梁主令皇考鎭穰城周孝闵践阼入为小宗伯及司马消难请降皇考与柱国逹奚武援之入齐境五百里前后遣三使报消难皆不反命及去北豫州三十里武疑有变欲还皇考曰有进死无退生独以千骑夜趣城下候门开而入乃驰遣召武时齐鎭城伏敬逺勒甲士三千据东陴举烽严警武惮之不欲保城乃多取财寳以消难先归皇考以三千骑殿到洛南皆解鞍而卧齐众来追至于洛北皇考谓将士曰但饱食今在死城贼必不敢度水食毕齐兵阳若度水皇考驰将击之齐兵不敢逼遂徐引而还武叹曰达奚武自言是天下健儿今日服矣进位柱国大将军武成元年进封隋国公邑万户别食竟陵县一千户收其租赋保定二年为大司空时朝议与突厥伐齐公卿以齐兵彊国冨斛律明月不易可当兵非十万众不可皇考独曰万骑足矣明月竖子亦何能为三年乃以皇考为元帅大将军杨纂李穆王杰尔朱敏及开府元夀田慕容近等皆焉又令达奚武帅步骑三万自南道进期会晋阳皇考乃留敏据什贲游兵河上皇考出武川过故宅祭先人飨将士席卷二十余城齐人守陉岭之隘皇考纵竒兵大破之留杨纂屯灵邱为后拒突厥木杆可汗控地头可汗歩离可汗等以十万骑来会四年正月朔攻晋阳时大雪风寒齐人乃悉其精鋭鼔噪而出突厥引上西山不肯战众失色皇考乃率七百人歩战死者十四五以武后期乃班师齐人亦不敢逼突厥乃纵兵大掠自晋阳至平城七百余里人畜无遗周武帝拜皇考为太傅晋公护以其不附已以为泾州总管是嵗大军又东伐晋公护出洛阳令皇考出沃野以应接突厥时军粮少诸将忧之皇考曰当权以济事耳乃招诱稽胡首领咸令在坐使王杰盛军容鸣鼓而出皇考阳怪问之杰曰大冢宰已至洛阳天子闻银夏间胡扰动故使杰就攻除之又令突厥使者驰告曰可汗更入并留兵马十万在长城下故令问公若有稽胡不服欲来共破之坐者皆惧皇考慰喻遣之于是归命馈输塡积属晋公护先退皇考亦罢兵而还鎭又以政绩称诏赐钱三千万布五百疋谷二千斛以疾还京周武帝及晋公护屡临视焉薨赠太保都督同朔等十二州军事同州刺史本官如故諡曰桓公开皇元年追尊为武元皇帝庙号太祖帝武元皇帝之长子也皇妣曰吕氏以周大统七年六月癸丑夜生帝于冯翊波若寺有紫气充庭时有尼来自河东谓皇妣曰此儿所从来甚异不可于俗间处之乃将帝舍于别舘躬自抚养皇妣抱帝忽见头上出角徧体起鳞坠帝于地尼自外见曰已惊我儿致令晩得天下帝龙颔额上有五柱入顶目光外射有文在手曰王字长上短下沈深严重初入大学虽至亲昵不敢狎也年十四京兆尹薛善辟为功曹十五以皇考勲授散骑常侍车骑大将军仪同三司封成纪县公十六迁骠骑大将军加开府周文帝见而叹曰此儿风骨非世间人明帝即位授右小宗伯进封大兴郡公明帝常遣善相者来和视帝和诡对曰不过柱国既而私谓帝曰公当为天下君必大诛杀而后定周武帝即位迁小宗伯出为随州刺史进位大将军后征还遇皇妣寝疾三年昼夜不离左右以纯孝称宇文防执政尤忌帝屡将害焉赖大将军侯伏侯寿等救防以免后袭爵隋国公周武既为皇太子聘帝长女为妃益加礼重齐王宪言于周武曰普六茹坚相貎非常臣每见之不觉自失恐非人下请早除之周武曰此止可为将耳内史王轨骤谏曰皇太子非社稷主普六茹坚有反相周武不悦曰必有天命将若之何帝甚惧深自晦匿后从周武平齐进柱国又与齐王宪破齐任城王湝于冀州除定州总管先是州城门久闭不行齐人自文宣时或请开之文宣不许曰当有圣人啓之及帝至而开之莫不惊异迁亳州总管周宣帝即位以后父徴拜上柱国大司马
　　大象元年迁大后丞右司武俄转大前疑周宣帝每廵幸恒委以居守时宣帝为刑经圣制其法深刻帝以法令滋章非兴化之道切谏不纳帝位望益隆宣帝颇以为忌时宣帝有四幸姬并为皇后争宠相毁宣帝每谓后曰必族灭尔家因召帝命左右曰若色动即杀之帝容色自若遂免
　　二年五月以帝为扬州总管将发暴足疾而止乙未宣帝不悆时静帝幼冲前内史上大夫郑译御正大夫刘昉以帝皇后之父众望所集遂矫诏引帝入侍疾因受遗辅政都督内外诸军事帝恐周武诸王在藩生变称赵王招将嫁女于突厥为词以征之己酉宣帝崩庚戌静帝诏帝假黄钺左大丞相百官总已而听焉以正阳宫为丞相府以郑译为长史刘昉为司马具置寮佐周宣时刑政峻酷者悉更以寛大之制天下归心矣六月赵王招陈王纯越王逹代王盛滕王逌并至长安相州总管尉迟迥自以宿将至是不能平遂举兵赵魏之士响应旬日间众至十余万宇文胄以荣州石愻以建州席毗以沛郡毗弟义罗以兖州皆应迥遣子质于陈以求援帝命上柱国郧公韦孝寛讨之雍州牧毕王贤及赵陈等五王谋作乱帝执贤斩之而掩赵王等罪因诏五王劒履上殿入朝不趋以安之时五王隂谋滋甚帝以酒肴造赵王观其指赵王伏甲于卧内帝赖元胄以免于是诛赵越二王八月庚午韦孝寛破尉迟迥斩之传首阙下余党悉平初迥之乱郧州总管司马消难据州应迥淮南州县多从之襄州总管王谊讨之消难奔陈荆郢羣蛮乘衅而起命亳州总管贺若谊讨平之先是上柱国王谦为益州总管亦拥众巴蜀以匡复为辞帝以东夏山南为事未遑致讨谦遂出劒口陷始州至是乃命上柱国梁睿讨平之传首阙下隳劒阁之险以絶奸乱之萌焉九月壬子周帝进帝大丞相十月周帝诏追赠皇曾祖烈为柱国太保都督徐兖等十州诸军事徐州刺史隋国公諡曰康皇祖祯为柱国太傅都督陜蒲等十三州诸军事同州刺史隋国公諡曰献皇考忠为上柱国太师大冢宰都督冀定等十三州诸军事雍州牧壬戌诛陈王纯周帝进帝大冢宰五府总于天官十一月辛未诛代王逹滕王逌十二月甲子周帝授帝相国总百揆去都督内外诸军事大冢宰之号进爵为王以隋州之崇业郧州之安陆城阳温州之冝人应州之平靖上明顺州之淮南士州之永川昌州之广昌安昌申州之义阳淮安息州之新蔡建安豫州之汝南临颍广宁初安蔡州之蔡阳郢州之汉东二十郡为隋国劒履上殿入朝不趋赞拜不名备九锡之礼加玺绂逺游冠相国印绿綟绶位在诸侯王上隋国置丞相以下一依旧式帝再让乃授王爵十郡而已周帝诏进皇祖皇考爵并为王夫人为王妃
　　大定元年二月壬子下令曰以前赐姓皆复其旧甲寅帝受九锡之礼丙辰周帝又诏帝冕十有二旒建天子旌旗出警入跸乘金根车驾六马备五时副车置旄头云防乐舞八佾设钟簴宫县王妃为王后世子为太子前后三让乃受俄而下诏依唐虞汉魏故事帝三让不许乃遣太傅上柱国国公椿奉册大宗伯大将军金城公赵煚奉皇帝玺绂于隋宫百官劝进帝乃受焉开皇元年春二月甲子自相府常服入宫备礼即皇帝位于临光殿设坛于南郊遣兼太傅上柱国邓公窦炽柴燎告天是日告庙大赦改元京师庆云见改周官依汉魏之旧制以柱国司马高颎为尚书左仆射兼纳言相国司録虞庆则为内史监兼吏部尚书相国内郎李德林为内史令上开府韦世康为礼部尚书上开府元晖为都官尚书开府户部尚书元岩为兵部尚书上仪同司宗长孙毗为工部尚书上仪同司会杨尚希为度支尚书雍州牧杨惠为左衞大将军乙丑追尊皇考为武元皇帝庙号太祖皇妣吕氏为元明皇后改周氏左社右庙制为右社左庙遣八使廵省风俗丙寅修庙社立王后独孤氏为皇后王太子勇为皇太子丁卯以大将军赵煚为尚书右仆射以上开府伊娄彦恭为右武侯大将军己巳以五千户封周帝介国公为隋室賔旌旗车服礼乐一如其旧上书不为表答表不称诏周氏诸王尽降为公辛未以皇弟同安郡公爽为雍州牧乙亥封皇弟邵国公慧为滕王同安公爽为衞王皇子鴈门公广为晋王俊为秦王秀为越王谅为汉王并州总管李穆为太师上柱国窦炽为太傅幽州总管于翼为太尉观国公田仁恭为太子太师武徳郡公桞敏为太子太保丁丑以晋王广为并州总管封陈留郡公智积为蔡王兴城郡公静为道王戊寅改东京府为尚书省发官牛五千头分赐贫人三月宣仁门槐树连理众枝内附壬午白狼国献方物丁亥诏犬马器翫口味不得献上戊子弛山泽禁己丑移盩厔连理树植于宫庭戊戌以太子少保苏威兼纳言吏部尚书庚子诏前代品爵悉依旧定丁未梁萧岿使其太宰萧岩来贺夏四月辛巳大赦戊戌太常散乐并免为编户禁杂乐百戏辛丑陈人来聘于周至而上已受禅致之介国是月发稽胡修筑长城二旬而罢五月戊午封防国公杨雄为广平王永康郡公杨为河间王辛未介公薨上举哀于朝堂諡曰周静帝六月癸未诏以初受命赤雀降祥推五徳相生为火色其郊及社庙依服冕之仪而朝会之服旗帜牺牲尽尚赤戎服尚黄秋七月乙卯上始服黄百寮毕贺八月壬午废东京官甲午遣乐安公元谐击吐谷浑于青海破而降之九月戊申遣使振给战亡者家庚午陈将周罗防攻陷胡墅萧摩诃冦江北辛未以越王秀为益州总管改封蜀王壬申以薛公长孙览宋安公元景山并为行军元帅伐陈仍令尚书左仆射高颎节度诸军是月行五铢钱冬十月乙酉百济王扶余昌遣使来贺授昌上开府仪同三司带方郡公戊子行新律壬辰行幸岐州十一月乙卯以永富郡公窦荣定为右武侯大将军遣兼散骑侍郎郑防使于陈己巳有流星声如隤墙光照于地十二月甲申以礼部尚书韦世康为吏部尚书庚子至自岐州壬寅高丽王高阳遣使朝贡授阳大将军辽东郡公太子太保桞敏卒是嵗靺鞨突厥阿波可汗沙鉢略可汗并遣使朝贡
　　二年春正月庚申陈宣帝殂辛酉置河北道行台尚书省于并州以晋王广为尚书令置河南道行台尚书省于洛州以秦王俊为尚书令置西南道行台尚书省于益州以蜀王秀为尚书令戊辰陈人遣使请和求归胡墅甲戍诏举贤良二月己丑诏以陈有丧命高颎等班师庚寅加晋王广左武衞大将军秦王俊右武衞大将军庚子京师雨土三月初命入宫殿门通籍戊申开渠引杜阳水于三畤原四月丁丑以宁州刺史窦荣定为左武侯大将军韩僧夀破突厥于鸡头山上柱国李充破突厥于河北山五月戊申以上开府长孙平为度支尚书己酉上以旱亲省囚徒其日大雨己未高宝宁冦平州突厥入长城庚申以豫州刺史皇甫绩为都官尚书甲子改传国玺曰受命玺丁卯制民年六十以上免课六月壬午以大府卿苏孝慈为兵部尚书甲申使使吊陈乙酉上柱国李充破突厥于马邑丙申诏迁都龙首山命左仆射高颎将作大匠刘龙钜鹿郡公贺娄子干太府少卿高龙义等创造新都秋七月癸巳诏新置都处坟墓令悉迁葬设祭仍给人功无主者命官为殡甲午行新令冬十月以撤毁故徙居东宫给内外宫人禄癸酉皇太子勇屯兵咸阳以备胡虏庚寅上疾愈享百寮于观徳殿赐钱帛皆任自取尽力以出辛卯以营新都副监贺娄子干为工部尚书十一月丙午初命为方阵战法及制军营图様下诸军府以拟征突厥十二月辛未上讲武于后园甲戍上柱国窦毅卒丙子名新都曰大兴城乙酉遣彭城公虞庆则屯化以备胡突厥冦周槃行军总管逹奚长儒为虏所败丙戍赐国子生经明者束帛丁亥亲録囚徒是嵗高丽百济并遣使朝贡
　　三年春正月庚子将迁新都大赦禁大刀长矟始令人以二十一成丁嵗役功不过二十日不役者收庸废远近酒坊罢盐井禁二月己巳朔日有蚀之癸酉陈人来聘突厥犯边癸未以左武衞大将军李礼成为右武衞大将军三月丁未上柱国鲜虞县公谢庆恩卒丙辰以雨故常服入新都京师承明里醴泉出丁巳诏购遗书于天下癸亥城榆闗夏四月己巳衞王爽大破突厥于白道山停筑原阳云内紫河等鎭而还上柱国建平郡公于义卒庚午吐谷浑冦临洮洮州刺史皮子信死之壬申以尚书右仆射赵煚兼内史令丁丑以滕王瓒为雍州牧庚辰行军总管隂夀大破高寳宁于黄龙甲申以旱故上亲祀雨师丙戍诏天下劝学行礼己丑陈郢州城主张子讥遣使请降上以和好不纳辛卯遣兼散骑常侍薛舒聘于陈癸巳上亲雩五月癸卯太尉任城公于翼薨行军总管李晃破突厥于摩那渡口乙巳梁太子萧琮来贺迁都辛酉亲祀方泽壬戍行军元帅窦荣定破突厥及吐谷浑于凉州赦黄龙死罪以下六月庚午封衞王爽子集为遂安郡王戊寅突厥遣使求和庚辰行军总管梁逺破吐谷浑于尔汗山斩其名王秋七月壬戍诏徃者山东河表经此妖乱孤城逺守多不自全济隂太守杜猷身陷贼徒命悬逆手郡省事范台珉倾产营护免其戮辱眷言诚节实有可嘉宜超爵赏用明沮劝台珉可大都督假湘州刺史丁卯日有蚀之八月壬午遣尚书右仆射高颎出宁州道吏部尚书虞庆则出原州道并为行军元帅以击胡戊子亲祀太社九月壬子幸城东观谷稼癸丑大赦冬十月甲戍废河南道行台省十一月发使廵省风俗庚辰陈人来聘陈主知帝貎异世人使副使袁彦图像而去甲午罢天下诸郡十二月乙卯遣兼散骑常侍唐令则使于陈戊午以刑部尚书苏威为户部尚书是嵗高丽突厥靺鞨并遣使朝贡
　　四年春正月甲子朔日有蚀之祀太庙辛未祀南郊壬申梁主萧岿来朝甲戍大射于北苑十日而罢壬午齐州水辛卯渝州获兽似麋一角同蹄壬辰班新歴二月乙巳上饯梁主于霸上庚戌行幸陇州突厥可汗阿史那玷厥率其属来降夏四月己亥敕总管刺史父母及子年十五以上不得将之官庚子以吏部尚书虞庆则为尚书右仆射瀛州刺史杨尚希为兵部尚书毛州刺史刘仁恩为刑部尚书五月癸酉契丹主莫贺弗遣使请降拜大将军六月庚子降囚徒壬子开通济渠自渭逹河以通运漕甲寅制官人非战功不授上柱国以下戎官以雍同华岐宜五州旱命无出今年租调戊午秦王俊来朝秋七月丙寅陈人来聘八月甲午遣十使廵省天下戊戍衞王爽来朝壬寅上柱国太傅邓公窦炽薨乙卯陈将夏侯苗请降上以通和不纳九月己巳上亲录囚徒庚午契丹内附甲戍以关中饥行幸洛阳冬十一月壬戍遣兼散骑常侍薛道衡使于陈甲戍改周十二月为腊蜡是嵗靺鞨及女国并遣使朝贡
　　五年春正月戊辰诏行新礼壬申诏罢江陵总管其后梁主请依旧许之三月戊午以尚书左仆射高颎为左领军大将军以上柱国宇文忻为右领军大将军夏四月甲午契丹遣使朝贡壬寅上柱国王谊谋反诛乙卯诏征山东大儒马荣伯等戊申车驾至自洛阳五月甲申初置义仓梁主萧岿殂遣上大将军元契使于突厥阿波可汗秋七月庚申陈人来聘壬午突厥沙鉢略可汗上表称臣八月甲辰河南诸州水遣户部尚书苏威振给之戊申有流星数百四散而下九月乙丑改鲍陂曰杜陂霸水曰滋水丙子遣兼散骑常侍李若使于陈冬十一月丁卯晋王广来朝十二月丁未降囚徒六年春正月甲子党项羌内附庚子班歴于突厥壬申使户部尚书苏威廵省山东二月乙酉山南荆浙七州水遣前工部尚书长孙毗振恤之丙戍制刺史上佐每嵗暮更入朝上考课丁亥发丁男十一万修筑长城二旬而罢庚子大赦三月己未洛阳男子高徳上书请帝为太上皇传位皇太子帝曰朕承天命抚育苍生日旰孜孜犹恐不逮岂学近代帝王事不师古传位于子自求逸乐哉癸亥突厥沙鉢略可汗遣使朝贡夏四月己亥陈人来聘秋七月辛亥河南诸州水乙丑京师雨毛如马騣尾长者二尺余短者有六七寸八月辛卯关内七州旱蠲其赋税遣散骑常侍裴世豪使于陈戊申上柱国太师申公李穆薨闰月丁卯皇太子镇洛阳辛未晋王广秦王俊并来朝丙子上柱国郕公梁士彦上柱国公宇文忻柱国舒公刘昉谋反伏诛上柱国许公宇文善有罪除名九月辛巳帝素服御射殿诏百寮射赐梁士彦三家资物丙戍上柱国宋安公元景山卒辛丑诏振恤大象以来死事之家冬十月己酉以河北道行台尚书令并州总管晋王广为雍州牧余官如故以兵部尚书杨尚希为礼部尚书癸丑置山南道行台尚书省于襄州以秦王俊为尚书令
　　七年春正月癸巳祀太庙乙未制诸州嵗贡三人二月丁巳祀朝日于东郊己巳陈人来聘壬申幸醴泉宫是月发丁男十万修筑长城二旬而罢夏四月庚戍于扬州开山阳渎以通运漕突厥沙鉢略可汗卒癸亥颁靑龙符于东方总管刺史西方以白虎南方以朱雀北方以元武甲戍遣兼散骑常侍杨周使于陈以户部尚书苏威为吏部尚书五月乙亥朔日有蚀之己卯陨石于武安滏阳间十余里秋七月己丑衞王爽薨八月庚申梁王萧琛来朝九月乙酉梁安平王萧岩掠于其国以奔陈辛卯废梁国曲赦江陵以梁王萧琛为柱国封莒国公冬十月庚申行幸同州以先帝所居故曲赦囚徒癸亥幸蒲州丙寅宴父老上极欢曰此间人物衣服鲜丽容止闲雅良由仕宦之乡陶染成俗也十一月甲午幸冯翊祠故社父老对诏失防上大怒免其县官而去戊戍车驾至自冯翊
　　八年春正月乙亥陈人来聘二月辛酉陈人冦陜州三月辛未上柱国陇西公李询卒甲戌遣兼散骑常侍程尚贤使于陈戊寅诏大举伐陈秋八月丁未河北诸州饥遣吏部尚书苏威振恤之九月癸巳嘉州言龙见冬十月己未置淮南行台省于夀春以晋王广为尚书令辛酉陈人来聘拘留不遣甲子有星孛于牵牛享太庙授律令晋王广秦王俊清河公杨素并为行军元帅以伐陈于是晋王出六合秦王出襄阳清河公杨素出信州荆州刺史刘仁恩出江陵冝阳公王世积出蕲春新义公韩擒虎出庐江襄邑公贺若弼出呉州洛藂公燕荣出东海合总管九十兵五十一万八千皆受晋王节度东接沧海西拒巴蜀旌旃舟檝横亘数千里仍曲赦陈国十一月丁卯车驾饯师诏购陈叔寳位上柱国万户公乙亥行幸定城陈师誓众丙子幸河东十二月车驾至自河东
　　九年春正月癸酉以尚书左仆射虞庆则为右衞大将军丙子贺若弼败陈师于蒋山获其将萧摩诃韩擒虎进师入建邺获陈主叔寳陈国平得州四十郡一百县四百户五十万口二百万癸巳遣使持节廵抚之二月乙未废淮南尚书省丙申制五百家为乡正一人百家为里长一人夏四月己亥幸骊山亲劳旋师乙巳三军凯入献俘于太庙以晋王广为太尉庚戍帝御广阳门宴将士颁赐各有差辛亥大赦以陈都官尚书孔范散骑常侍王瑳王仪御史中丞沈观等邪佞于其主以致亡灭皆投之边裔陈人普给复十年军人毕世免徭役擢陈之文武众才而用之官奴数千可归者归之其余尽以分赐将士及王公贵臣其资物皆于五垜赐王公以下大射毁所得秦汉三大钟越二大鼓又设亡陈女乐谓公卿等曰此声似啼朕闻之甚不喜故与公等一聼亡国之音俱为永鍳焉辛酉以吏部侍郎宇文防为刑部尚书宗正卿杨异为工部尚书壬戍诏曰今率土大同含生遂性兵可立威不可不戢刑可助化不可专行禁衞九重之余镇守四方之外戎旅军器皆冝停罢武力之子俱可学文民间甲仗悉皆除毁闰月丁丑颁木鱼符于总管刺史雌一雄一己卯以吏部尚书苏威为尚书右仆射六月乙丑以荆州总管杨素为纳言丁卯以吏部侍郎卢恺为礼部尚书时羣臣咸请封禅诏不许曰岂可命一将军除一小国以薄徳而封名山用虚言而干上帝耶八月壬戍以广平王雄为司空冬十一月壬辰定州刺史豆卢通等上表请封禅上不许庚子以右衞军大将军虞庆则为右武侯大将军右领军将军李安为右领军大将军甲寅降囚徒十二月甲子诏太常卿牛通直散骑常侍许善心秘书丞姚察通直郎虞世基等议定乐
　　十年春正月乙未以皇孙昭为河南王楷为华阳王二月庚申幸并州夏五月乙未诏以魏末丧乱兵士军人权置坊府居处无定自今军人可悉属州县垦田籍帐一同编户军府统领冝依旧式罢山东河南及北方缘边之地新置军府六月辛酉制人年五十免役折庸秋七月癸卯以纳言杨素为内史令庚戌上亲録囚徒辛亥高丽辽东郡公高阳卒八月壬申遣柱国韦洸上开府王景并持节廵抚岭南百越皆服九月丁酉至自并州冬十月甲子颁木鱼符于京官五品以上十一月辛卯幸国学颁赐各有差辛丑祀南郊是月婺州人汪文进会稽人高智慧苏州人沈元懀皆举兵反自称天子乐安蔡道人饶州呉代华永嘉沈孝彻泉州王国庆余杭杨寳英交阯李春等皆自称大都督诏内史令杨素讨平之是嵗吐谷浑契丹并遣使来朝贡
　　十一年春正月丁酉以平陈所得古器多为妖变悉命毁之丙午皇太子妃元氏薨上举哀于东宫文思殿二月戊午以大将军苏孝慈为工部尚书丙子以临颍令刘旷政绩尤异擢为莒州刺史辛巳晦日有蚀之夏五月乙巳以右衞将军元旻为左衞大将军秋八月壬申滕王瓒薨乙亥上柱国沛国公郑译卒是嵗高丽靺鞨并遣使朝贡突厥献七寳盌
　　十二年春正月己巳以蜀王秀为内史令兼右领军大将军以汉王谅为雍州牧右衞大将军秋七月乙巳尚书右仆射邳公苏威礼部尚书容城侯卢恺并坐事除名壬申晦日有蚀之八月甲戌制天下死罪诸州不得便决皆令大理覆之癸巳制宿衞者不得輙离所守丁酉上柱国楚公豆卢勣卒戊戍上亲录囚徒冬十月丁丑以遂安王集为衞王壬午祀太庙至太祖神主前帝流涕呜咽不自胜十一月辛亥祀南郊己未上柱国新义公韩擒虎卒甲子百寮大射于武徳殿十二月乙酉以内史令杨素为尚书右仆射是嵗突厥吐谷浑靺鞨并遣使朝贡
　　十三年春正月乙巳上柱国郇公韩建业卒壬子祀感生帝己未以信州总管韦世康为吏部尚书壬戍行幸岐州二月丙子诏营仁夀宫丁亥至自岐州己卯立皇孙暕为豫章王戊子晋州刺史南阳郡公贾悉逹隰州总管抚宁郡公韩延等以贿伏诛己丑制坐事去官者配防一年丁酉制私家不得隐藏纬侯图防夏五月癸亥诏禁人间撰集国史臧否人物秋七月戊辰晦日有蚀之九月丙辰降囚徒庚申封卲公杨纶为滕王冬十一月乙卯上柱国华隂公梁彦光卒是嵗契丹霫室韦靺鞨并遣使朝贡
　　十四年夏四月乙丑诏曰比命有司总令研究正乐雅声详定已讫冝即施用见行者停人间音乐流僻日久弃其旧体竞造繁声流宕不归遂以成俗冝加禁约务存其本五月辛酉京师地震关内诸州旱六月丁卯诏省府州县皆给廨田不得兴生与人争利秋七月乙未以邳公苏威为纳言八月辛未闗中大旱人饥行幸洛阳并命百姓山东就食冬闰十月甲寅诏曰梁齐陈徃皆创业一方绵歴年代既宗祀废絶祭奠无主兴言矜念良以怆然莒国公萧琮及高仁英陈叔寳等冝令以时世修祭祀所须器物有司给之乙卯制外官九品以上父母及子年十五不得从之官十一月壬戍制州县佐史三年一代不得重任癸未有星孛于角亢十二月乙未东廵狩
　　十五年春正月壬戍车驾次齐州亲问疾苦丙寅旅王符山庚午以嵗旱祀太山以谢愆咎大赦二月丙辰禁私家畜兵器关中缘邉不在其例禁河以东无得乘马丁巳上柱国蒋公梁睿卒三月乙未车驾至自东廵望祭五岳海渎丁亥幸仁夀宫夏四月己丑朔大赦甲辰以赵州刺史杨逹为工部尚书五月丁亥制京官五品以上佩铜鱼符六月戊子诏凿砥柱庚寅相州刺史豆卢通贡绫文布命焚之于朝堂辛丑诏名山未在祀典者悉命祀之秋七月甲戍遣邳公苏威廵省江南戊寅至自仁夀宫辛巳制九品以上官以理去官者并听执笏冬十二月戊子敇盗边粮一升以上皆斩籍没其家己丑诏文武官以四考更代是嵗吐谷浑林邑等国并遣使朝贡
　　十六年春二月丁亥封皇孙裕为平原王筠为安成王嶷为安平王恪为襄城王该为高阳王韶为建安王煚为颍川王夏六月甲午制工商不得进仕并州大蝗辛丑诏九品以上妻五品以上妾夫亡不得改嫁秋八月庚戍诏决死罪者三奏而后行刑冬十月己丑幸长春宫十一月壬子至自长春宫
　　十七年春二月癸未太平公史万嵗伐西宁克之庚寅行幸仁夀宫庚子上柱国王世积讨柱州贼李光仕平之三月丙辰诏诸司属官有犯聼于律令外斟酌决杖辛酉上亲録囚徒癸亥上柱国彭城公刘昶以罪伏诛庚午遣御史栁彧皇甫诞廵省河南北夏四月戊寅颁新歴五月庚申宴百寮于玉女泉班赐各有差己巳蜀王秀来朝闰月己夘羣鹿入殿门驯扰侍衞之内秋七月丁丑桂州人李世贤反遣右武侯大将军虞庆则讨平之丁亥并州总管秦王俊坐事免以王就第九月甲申车驾至自仁夀宫庚寅上谓侍臣曰庙庭设乐本以迎神斋祭之日触目多感当此之际何可为心在路奏乐礼为未允公卿冝更详之冬十月丁未颁铜虎符于骠骑车骑府戊申道王静薨庚午诏自今享庙日不须备鼓吹殿庭勿设乐县辛未京下大索十二月壬子上柱国右武侯大将军鲁公虞庆则以罪伏诛是嵗高丽突厥并遣使朝贡
　　十八年春正月辛丑诏曰呉越之人徃承俗所在之处私造大船因相聚结致有侵害江南诸州人间有船长三丈以上悉括入官二月甲辰幸仁夀宫丁巳以汉王谅为行军元帅水陆三十万伐高丽夏五月辛亥诏畜猫鬼蛊毒厌魅野道之家投于四裔六月丙寅诏黜高丽王高元官爵秋八月丙子诏京官五品以上总管刺史举志行修谨清平干济之士九月己丑汉王谅师遇疾疫而旋死者十二三庚寅敇舍客无公验者坐及刺史县令辛夘车驾至自仁夀宫冬十一月甲戍帝亲録囚徒癸未祀南郊十二月庚子上柱国夏州总管东莱公王景以罪伏诛是嵗自京师至仁夀宫置行宫十所宋陈亳曹戴颍等州水诏并免庸调
　　十九年春正月癸酉大赦戊寅大射于武徳殿二月己亥晋王广来朝甲寅幸仁夀宫夏四月丁酉突厥利可汗内附逹头可汗犯塞行军总管史万嵗击破之六月丁酉以豫章王暕为内史令秋八月癸卯上柱国尚书左仆射齐公高颎坐事免辛亥上柱国皖城公张威卒甲寅上柱国城阳公李彻卒九月乙丑以太常卿牛为吏部尚书冬十月甲午以突厥利可汗为啓民可汗筑大利城处其部落十一月有司言元年已来日渐长十二月乙未突厥都蓝可汗为部下所杀国大乱星陨于勃海
　　二十年春正月辛酉朔突厥高丽契丹并遣使朝贡二月丁丑无云而雷三月辛夘熙州人李英林反遣行军总管张衡讨之夏四月壬戍突厥犯塞以晋王广为行军元帅击破之乙亥天有声如写水自南而北六月丁丑秦王俊薨秋九月丁未车驾至自仁夀宫冬十月乙丑废皇太子勇及其诸子并为庶人杀柱国太平公史万嵗己巳杀左衞大将军五原公元旻十一月戊子以晋王广为皇太子天下地震京城大风雪十二月戊午诏东宫官属于皇太子不得称臣辛巳诏毁坏偷盗佛及天尊像岳镇海渎神形者以不道论沙门坏佛像道士坏天尊像以恶逆论
　　仁夀元年春正月乙酉朔大赦改元以尚书右仆射杨素为左仆射以纳言苏威为右仆射丁酉徙河南王昭为晋王突厥冦恒安遣柱国韩洪击之败焉以晋王昭为内史令辛丑诏曰投生殉节自古称难殒身王事礼加二等而世俗之徒不逹大义致命戎旅不入兆域兴言念此每深愍叹且入庙祭祀并不废阙何止坟茔独在其外自今战亡之徒冝入墓域二月乙夘朔日有蚀之夏五月己丑突厥男女九万余口来降壬辰骤雨震雷大风防木冝君湫水移于始平六月乙夘遣十六使廵省风俗乙丑废太学及州县学唯留国子一学取正三品以上子七十二人充生员颁舍利于诸州秋七月戊戍改国子为太学十一月己丑祀南郊十二月杨素击突厥大破之
　　二年春三月己亥幸仁夀宫夏四月庚戍岐雍二州地震秋七月丙戍诏内外官各举所知八月己巳皇后独孤氏崩九月丙戍车驾至自仁夀宫壬辰河北诸州大水遣工部尚书杨逹振恤之乙未上柱国襄州总管金水公周揺卒陇西地震冬十月壬子曲赦益州管内癸丑以工部尚书杨逹为纳言闰月甲申诏尚书左仆射杨素与诸术者刋定隂阳舛谬己丑诏左仆射越公杨素右仆射邳公苏威吏部尚书竒章公牛内史侍郎薛道衡秘书丞许善心内史舍人虞世基著作郎王劭等修定五礼壬寅献皇后于太陵十二月癸巳益州总管蜀王秀有罪废为庶人交州人李佛子举兵反遣行军总管刘方讨平之
　　三年春二月戊子以大将军蔡阳郡公姚辨为左武侯大将军夏五月癸夘诏曰六月十三日是朕生日其日令海内为武元皇帝元明皇后防屠六月甲午诏三年之丧依礼十三月而祥中月而禫用合圣人之意秋七月丁夘诏州县搜扬贤哲皆取明知古今通识安危究政教之本逹礼乐之原不限多少不得不举徴召将送必须以礼八月壬申上柱国检校幽州总管落藂公燕荣以罪伏诛九月壬戍置常平官甲子以营州总管韦冲为户部尚书十二月癸酉河南诸州水遣纳言杨逹振恤之
　　四年春正月丙辰大赦甲子幸仁夀宫夏四月乙夘上不豫六月庚午大赦有星入月中数日而退长人见于鴈门秋七月乙未日青无光八日乃复甲辰帝疾甚卧于仁夀宫与百寮辞诀上握手歔欷丁未崩于大寳殿时年六十四遗诏公卿大臣内外羣官勠力王室与皇太子广共安天下朕虽瞑目何所复恨国家大事不可限以常制其防礼所须才令周事务从节俭既公除悉遵旧典诸州总管刺史以下冝率其职不湏奔赴乙夘发丧河间杨栁四株无故黄落既而花叶复生八月丁夘梓宫至自仁夀宫丙子殡于大兴前殿十月乙夘于太陵同坟而异六士庻赴者皆聼入视陵内帝性严重有威容外质木而内明敏有大略初得政之始羣情不附诸子幼弱内有六王之谋外致三方之乱握彊兵居重镇者皆周之旧臣上推以赤心各尽其用不逾期月克定三边未及十年平一四海薄赋敛轻刑罚内修制度外抚戎夷每旦聼朝日昃忘倦居处服翫每事俭素令行禁止上下化之开皇仁夀之间丈夫不衣绫绮而无金玉之饰常服率多布帛装带不过以铜鐡骨角而已虽啬于财至于赏赐有功亦无所爱惜每乗舆四出路逄上表者驻马亲自临问或潜遣行人采聼风俗吏政得失民间疾苦无不留意尝遇闗中饥遣左右视百姓所食有得豆屑杂糠而奏之者上流涕以示羣臣深自咎责为之损膳而不御酒肉者殆将一期及东拜太山关中户口就食洛阳者道路相属帝敇斥侯不得輙有驱逼男女参厠于仗衞之间遇逄扶老携幼者輙引马避之慰勉而去至艰崄之处见负担者遽令左右扶助之其有将士战殁必加优赏仍令使者就家劳问自彊不息朝夕孜孜民庻殷繁帑藏充实虽未能致臻于至道亦足称近代之良主然雅性沈猜素无学术好为小数言神烛圣杖堪能疗病又信王劭觧石文以为已瑞不逹大体故忠臣义士莫得尽心竭辞其草创元勲及有功诸将诛夷获罪罕有存者又不悦诗书杨素由之希防遂奏除学校唯妇言是用废黜诸子逮于暮年持法尤峻喜怒失常果于杀戮尝令左右送西域朝贡使出关其人所经之处受牧宰小物馈鹦鹉麖皮马鞭之属闻而大怒又诣武库见署中芜秽不治于是执武库令及诸受遗者出开逺门外亲自临决死者数十人又徃徃潜令赂遗令史府史受者必死无所寛贷议者以此少之
　　高祖开皇二十年仁夀四年即位二十四年
　　皇帝讳广一名英小字阿高祖第二子也母曰文献独孤皇后上美姿仪少敏慧高祖及后于诸子中特所钟爱在周以高祖勲封鴈门郡公开皇元年立为晋王拜柱国并州总管时年十三防授武卫大将军进上柱国河北道行台尚书令大将军如故高祖令项城公歆安道公才李彻辅导之上好学善属文沈深严重朝野属望高祖密令善相者来和徧视诸子和曰晋王眉上双骨隆起贵不可言既而高祖幸上所居第见乐器多防絶又有尘埃若不用者以为不好声伎之翫上尤自矫饰当时称为仁孝尝观猎遇雨左右进油衣上曰士卒皆霑湿我独衣此乎乃令持去六年转淮南道行台尚书令其年征拜雍州牧内史令八年冬大举伐陈以上为行军元帅及陈平执陈湘州刺史施文庆散骑常侍沈客卿市令汤慧朗刑法监徐析尚书都令史暨慧以其邪佞有害于民斩之石阙下以谢三呉于是封府库资财无所取天下称贤进位太尉赐路车乘马衮冕之服元珪白璧各一双复拜并州总管俄而江南高智慧等相聚作乱徙上为州总管镇江都每嵗一朝高祖之祠太山也领武大将军明年归藩后数载突厥寇边复为行军元帅出灵武无虏而旋及太子勇废立上为皇太子是月当受册高祖曰吾以太兴公成帝业令上出舍太兴其夜烈风大雪地震山崩民舍多壊压死者百余口仁夀初奉诏廵抚东南是后高祖每避暑仁夀宫恒令上监国四年七月高祖崩上即位于仁夀宫八月奉梓宫还京师并州总管汉王谅举兵反诏尚书左仆射杨素讨平之九月乙巳以备身将军崔彭为左领军大将军十一月乙未幸洛阳丙申发丁男十数万掘堑自龙门东接长平汲郡抵临清关度河至浚仪襄城逹于上洛以置关防癸丑诏营建东京于雒阳十二月乙丑右武卫将军来防儿为右骁卫大将军戊辰以柱国李景为右武衞大将军以右衞率周罗睺为右武侯大将军
　　大业元年春正月壬辰朔大赦改元立妃萧氏为皇后改豫州为溱州洛州为豫州废诸州总管府丙申立晋王昭为皇太子丁酉以上柱国宇文述为左衞大将军上柱国郭衍为左武衞大将军延夀公于仲文为右卫大将军己亥以豫章王暕为豫州牧戊申发八使廵省风俗诏令荐拔淹滞申逹幽枉孝悌力田给以优复鳏寡孤独不能自存者量加赈济义夫节妇旌表门闾高年之老加其板授笃疾之徒给以侍丁其有名行显著操履修洁及学业才能一艺可取咸宜访采将身入朝所在州县以礼发遣其蠧政害民不便于时者使还之日具録奏闻己酉以呉州总管宇文防为刑部尚书二月己夘以尚书左仆射杨素为尚书令三月丁未诏尚书令杨素纳言杨逹将作大匠宇文恺营建东京徙豫州郭下居民以实之戊申诏民下有知州县官人政治苛刻侵害百姓背公徇私不便于民者听诣朝堂封奏又于皂涧营显仁宫采海内竒禽异兽草木之类以实园苑徙天下富商大贾数万家于东京辛亥发河南诸郡男女七百万开通济渠自西苑引谷洛水逹于河自板渚引河通于淮庚申遣黄门侍郎王上仪同于士澄徃江南采木造龙舟鳯防黄龙赤舰楼船等数万艘夏四月癸亥大将军刘仲方击林邑破之五月庚戍户部尚书义丰侯韦冲卒甲子荧惑入太微秋七月丁酉制战亡之家给复十年丙午滕王纶卫王集并夺爵徙边闰七月甲子以尚书令杨素为太子太师安德王雄为太子太傅河间王为太子太保丙子诏诸孝秀在家及见入学者若有笃志好古耽典悦礼学行优敏堪膺时务所在采访具以名闻即当随其器能擢以不次若研精经术未愿进仕可依其艺业深浅门防高卑虽未升朝并量凖给禄其国子等学亦宜申明旧制教习生徒具为课试之法以尽砥砺之道八月壬寅上御龙舟幸江都以左武衞大将军郭衍为前军右武卫大将军李昞为后军文武官五品已上给楼舩九品已上给黄篾舳舻相接二百余里冬十月己丑赦江淮已南扬州给复五年旧总管内给复三年十一月己未以大将军崔仲方为礼部尚书
　　二年春正月辛酉东京成赐监督者有差以大理卿梁毗为刑部尚书丁夘遣十使并省州县二月丙戍诏尚书令杨素吏部尚书牛大将军宇文恺内史侍郎虞世基礼部侍郎许善心制定舆服始备辇辂及五时副车上常服皮弁十有二琪文官弁服佩玉五品已上给犊车通幰三公亲王加油络武官平巾帻袴褶三品以上给瓟槊下至胥吏服色各有差非庶人不得戎服戊戍置都尉官三月庚午车驾发江都先是太府少卿何稠太府丞云定兴盛修仪仗于是课州县送羽毛百姓求捕之网罗被水陆禽兽有堪氅眊之用者殆无遗类至是而成夏四月庚戍上自伊阙陈法驾备千乗万骑入于东京辛亥上御端门大赦天下免今年租赋癸丑以冀州刺史杨文思为民部尚书五月甲寅金紫光禄大夫兵部尚书李通坐事免乙夘诏自古以来贤人君子有功徳于民者并宜营立祠宇以时致祭坟垄之处不得侵践有司量为条式以闻六月壬子以尚书令太子太师杨素为司徒进封豫章王暕为齐王秋七月癸丑以衞尉卿衞元为工部尚书庚申制百官不得计考増级必有德行功能灼然显著者擢之壬戍擢藩邸旧臣鲜于罗等二十七人官爵有差甲戍皇太子昭薨乙亥上柱国司徒楚国公杨素薨八月辛邜封皇孙倓为燕王侗为越王侑为代王九月乙丑立秦王俊子浩为秦王冬十月戊子以灵州刺史叚文振为兵部尚书十二月庚寅诏自古以来帝王陵墓可给随近十户蠲其杂役以供守视
　　三年春正月癸亥敇并州逆人已流配而逃亡者所获之处即宜斩决丙子长星竟天出于东壁二旬而止是月武阳郡上言河水清二月己丑彗星见于东井文昌歴太陵五车北河入太微扫帝座前后百余日而止三月辛亥车驾还京师壬子以大将军姚辩为左卫将军癸丑遣羽骑朱寛使于流求国乙夘河间王薨夏四月庚辰诏曰古者帝王观风俗皆所以忧勤兆庶安集遐荒自蕃夷内附未遑亲抚山东经乱复加存恤今欲安辑河北廵省赵魏所司依式甲申颁律令大赦天下闗内给复三年壬辰改州为郡改度量衡并依古式改上柱国以下官为大夫甲午诏以孝悌徳行节义可称操履清洁彊毅正直执宪不挠学业优敏文才美秀及才堪将畧力有骁壮者为十科令文武有职事者五品已上依令十科举人有一于此不必求备朕当待以不次随才升用其见任九品已上官者不在举送之限丙申车驾北廵狩丁酉以刑部尚书宇文防为礼部尚书戊戍敇百司不得践暴禾稼其有须开为路者有司计地所收即以近仓酬赐务从优厚己亥至赤岸泽以太牢祭故太师李穆五月丁巳突厥启民可汗遣子拓特勒来朝戊午发河北十余郡丁男自太行山逹于并州以通驰道丙寅啓民可汗遣其兄子毗黎伽特勒来朝辛酉啓民可汗遣使请自入塞奉迎舆驾上不许癸酉有星孛于文昌上将星常皆动揺六月辛巳猎于连谷丁亥诏为高祖文皇帝别建庙宇以彰盛徳戊子次榆林郡丁酉啓民可汗来朝己亥吐谷浑高昌并遣使贡方物甲辰上御北楼观渔于河以宴百寮秋七月辛亥啓民可汗上表请变服袭冠带诏啓民赞拜不名位诸侯王上甲寅上于郡城东御大帐其下备仪卫建旌旗宴启民及其部落三千五百人奏百戱之乐赐启民及其部落各有差丙子杀光禄大夫贺若弼礼部尚书宇文防太常卿高颎尚书左仆射苏威坐事免发丁男百余万筑长城西距榆林东至紫河二旬而罢死者十五六八月壬午车驾发榆林乙酉启民饰庐清道以候乗舆帝幸其帐启民奉觞上夀宴赐极厚上谓高丽使者曰归语尔王当早来朝见不然者吾与啓民廵彼土矣皇后亦幸义成公主帐己丑启民可汗归蕃癸巳入楼烦闗壬寅次太原诏营晋阳宫九月己未次济源幸御史大夫张衡宅宴享极欢己巳至于东都壬申以齐王暕为河南尹开府仪同三司癸酉以户部尚书杨文思为纳言
　　四年春正月乙巳诏发河北诸郡男女百余万开永济渠引沁水南逹于河北通涿郡庚戍百寮大射于允武殿丁夘赐城内居民米各十石壬申以太府卿元夀为内史令鸿胪卿杨元感为礼部尚书癸酉以工部尚书卫元为右武侯大将军大理卿长孙炽为户部尚书二月己夘遣司朝谒者崔毅使突厥处罗致汗血马三月辛酉以将作大匠宇文恺为工部尚书壬戍百济倭赤土迦罗舍国并遣使贡方物乙丑车驾幸五原因出塞廵长城丙寅遣屯田主事常骏使赤土致罗罽夏四月丙午以离石之汾源临泉鴈门之秀容为楼烦郡起汾阳宫癸丑以河内太守张定和为左屯卫大将军乙夘诏于万夀戍为突厥意利珍豆啓民可汗置城造屋其帷帐牀褥以上随宜量给务从优厚五月壬申蜀郡获三足乌张掖获元狐各一秋七月辛巳发丁男二十余万筑长城自榆林谷而东乙未左翊卫大将军宇文述破吐谷浑于曼头赤水八月辛酉亲祠恒岳河北道郡守毕集大赦天下车驾所经郡县免一年租调九月辛未征天下鹰师悉集东京至者万余人戊寅彗星出五车埽文昌至房而灭辛巳诏免长城役者一年租赋冬十月丙午诏立孔子后为绍圣侯令有司求其苖裔録以申上辛亥诏求周汉魏晋之胄绪并立后以存继絶之义乙夘颁新式于天下
　　五年春正月丙子改东京为东都癸未诏天下均田戊子上自东都还京师己丑制民间鐡义搭钩防刅之类皆禁絶之太守每嵗密上属官景迹二月戊戍次于阌乡诏祭古帝王陵及开皇功臣墓庚子制魏周官不得为防辛丑赤土国遣使贡方物戊申车驾至京师丙辰宴耆旧四百人于武徳殿颁赐各有差己未上御崇徳殿之西院愀然不悦顾谓左右曰此先帝所居寔用増感情所未安于此院之西别营一殿壬戍制父母聼随子之官三月己巳车驾西廵河右庚午有司言武功男子史永遵与从父昆弟同居上嘉之赐物一百段米二百石表其门闾乙亥幸扶风旧宅夏四月己亥大猎于陇西壬寅高丽吐谷浑伊吾并遣使来朝乙巳次狄道党项羗来贡方物癸亥出临津闗度黄河至西平陈兵讲武五月乙亥上大猎于延山长围周亘二千里庚辰入长宁谷壬午度星岭甲申宴羣臣于金山之上丙戍梁浩亹御马度而桥坏斩朝散大夫黄亘及督役者九人吐谷浑王率众保覆袁川帝分命内史元夀南屯金山兵部尚书叚文振北屯雪山太仆卿杨义臣东屯琵琶峡将军张夀西屯泥岭四面围之吐谷浑王伏允以数十骑遁出遣其名王诈称伏允保车我眞山壬辰诏右屯卫大将军张定和往捕之定和挺身挑战为贼所杀亚将栁武建击破之斩首数百级甲午其仙头王穷蹙率男女十余万口来降六月丁酉遣左光禄大夫梁黙右翊卫将军李琼等追吐谷浑王皆遇贼死之癸夘经大斗拔谷山路隘险鱼贯而出风霰晦暝与后宫相失士卒冻死者太半丙午次张掖辛亥诏诸郡学业该通才艺优洽膂力骁壮超絶等伦在官勤奋堪理政事立性正直不避彊御四科举人壬子高昌王麴伯雅来朝伊吾吐屯设等献西域数千里之地上大恱癸丑置西海河源鄯善且末等四郡丙辰上御观风行殿盛陈文物奏九部乐设鱼龙曼延宴高昌王吐屯设于殿上以宠异之其蛮夷陪列者三十余国戊午大赦天下开皇已来流配悉放还乡晋阳逆党不在此例陇右诸郡给复三年秋七月丁邜置马牧于青海渚中以求龙种无効而止九月癸未车驾入长安冬十月癸亥诏今嵗耆老赴集者可于近郡处置年七十已上疾患沈滞不堪居职即给赐帛送还本郡其官至七品以上者量给廪以终厥身十一月丙子车驾幸东都
　　六年春正月癸亥朔旦有盗数十人皆素冠练衣焚香持华自称弥勒佛入自建国门监门者皆稽首既而夺卫士仗将为乱齐王暕遇而斩之于是都下大索与相连坐者千余家丁丑角觝大戯于端门街天下竒伎异艺毕集终月而罢帝数微服徃观之己丑倭国遣使贡方物二月乙巳虎贲郎将陈棱朝请大夫张镇州击流求破之献俘万七千口颁赐百官乙邜诏以国初草创妄假茅土名实相乖自今已后唯有功勲乃得赐封仍令子孙承袭丙辰改封安徳王雄为观王河间王子庆为郇王庚申征魏齐周陈乐人悉配太常三月癸亥幸江都宫甲子以鸿胪卿史祥为左骁卫大将军夏四月丁未宴江淮已南父老颁赐各有差六月辛夘室韦赤土并遣使贡方物壬辰鴈门贼帅尉文通聚众三千保于莫壁谷遣鹰杨杨伯泉击破之甲寅制江都太守秩同京尹冬十月壬申刑部尚书梁毗卒壬子户部尚书银青光禄大夫长孙炽卒十二月己未左光禄大夫吏部尚书牛卒辛酉朱崖人王万昌举兵作乱遣陇西太守韩洪讨平之
　　七年春正月壬寅左武卫大将军光禄大夫眞定侯郭衍卒二月己未上升钓台临扬子津大宴百寮颁赐各有差庚申百济遣使朝贡乙亥上自江都御龙舟入通济渠遂幸于涿郡壬午诏以高丽失礼将欲问罪辽左仍事省方入往涿郡廵抚民俗其河北诸郡及山西山东年九十已上版授太守八十者授县令三月丁亥右光禄大夫左屯卫大将军姚辩卒夏四月庚午幸涿郡之临朔宫五月戊子以武威太守樊子盖为民部尚书秋大水山东河南漂没三十余郡民相卖为奴婢冬十月乙夘底柱山崩堰水逆流数十里戊午以东平太守吐万绪为左屯卫大将军十二月己酉突厥处罗多利可汗来朝帝大悦接以殊礼于时辽东战士及餽运者填咽于道昼夜不絶苦役者始为羣盗甲子敇都尉鹰与郡县相知追捕随获斩决之
　　八年春正月辛巳大军集于涿郡以兵部尚书叚文振为左候卫大将军壬午下诏东伐高丽分命诸军其左第一军出镂方道第二军长岑道第三军海防道第四军盖马道第五军建安道第六军南苏道第七军辽东道第八军元菟道第九军扶余道第十军朝鲜道第十一军沃沮道第十二军乐浪道右第一军黏蝉道第二
　　军含资道第三军浑弥道第四军临屯道第五军候城道第六军提奚道第七军踏顿道第八军肃慎道第九军碣石道第十军东道第十一军带方道第十二军襄平道凡二十四军总一百一十三万三千八百号二百万其餽运者倍之癸未第一军发终四十日引师乃尽旌旗亘千里近古出师之盛未之有也乙未以右候卫大将军卫元为刑部尚书甲辰内史令元夀卒二月甲寅诏征辽从行从一品以下佽飞募人以上家口郡县宜数存问有粮食乏少皆赈给之或虽有田畴贫弱不能自耕可于多丁富室劝课相助壬戍司空京兆尹光禄大夫观王雄薨三月辛夘兵部尚书左候卫大将军段文振卒癸巳上御师甲子临戎于辽水桥戊戍大军为贼所拒不果济右屯卫大将军左光禄大夫麦鐡杖虎贲郎将钱士雄孟金义等皆死之甲午车驾度辽大战于东岸击贼破之进围辽东乙未大顿见二大鸟高丈余皜身朱足游泳自若上异之命工图写并立铭颂五月戊午纳言杨逹卒于时诸将各奉防不敢越机既而高丽各固城守攻之不下六月己未幸辽东责怒诸将止城西数里御六合城七月壬午宇文述等败绩于萨水右屯卫将军薛世雄死之九军并陷师奔还至者千余骑癸夘班师九月庚辰上至东都己丑诏诸武臣授勲官者不得回授文阶以其不习政事故也冬十月戊寅工部尚书宇文恺卒十一月己夘以宗女华容公主嫁于高昌王辛巳光禄大夫韩夀卒甲申败将宇文述于仲文等除名为民斩尚书右丞刘士龙以谢天下是嵗大旱疫民多死山东尤甚宻诏江淮南诸郡阅视民间童女姿质端丽者每嵗贡之
　　九年春正月丁丑征天下兵募民为骁果集于涿郡壬午贼帅杜彦永王润等陷平原郡大掠而去辛夘置折冲果毅武勇雄武等郎将官以领骁果乙未平原李徳逸聚众数万称阿舅贼劫掠山东灵武白榆妄称奴贼劫掠牧马北连突厥陇右多被其患遣将军范贵讨之连年不能尅戊戌大赦己亥遣代王侑刑部尚书卫元镇京师辛丑以右骁卫将军李浑为右骁卫大将军二月己未济北人韩进洛聚众数万为羣盗壬午复宇文述等官爵又征兵讨高丽三月丙子济北人孟海公起兵为盗众至数万丁丑发丁男十万城大兴戊寅幸辽东以越王侗工部尚书樊子盖鎭东都庚子北海人郭方预聚徒为贼自号卢公众至三万攻陷郡城大掠而去夏四月庚午车驾度辽壬申遣宇文述杨义臣趣平壤城五月丁丑荧惑入南斗己夘济北人甄寳车聚众万余冦掠城邑六月乙巳礼部尚书杨元感反于黎阳丙辰元感逼东都河南賛治裴策拒之反为贼所败戊辰兵部侍郎斛斯政奔于高丽庚午上班师高丽犯后军敇右武卫大将军李景为后拒遣左翊卫大将军宇文述左候卫将军屈突通等驰兵以讨元感秋七月己夘令所在发人城县府驿癸未余杭人刘元进举兵反众至数万八月壬寅左翊卫大将军宇文述等破杨元感于阌乡斩之余党悉平癸夘呉人朱爕晋陵人管崇拥众十万余自称将军冦江左甲辰制骁果之家蠲免赋役丁未诏郡县城去道过五里已上者徙就之戊申制盗贼籍没其家乙夘贼帅陈瑱等三万攻陷信安郡辛酉司农卿光禄大夫葛国公赵元淑以罪伏诛九月己夘济隂人呉海流东海人彭孝才并举兵为盗众至数万庚辰贼帅梁慧尚聚众四万陷苍梧郡甲午车驾次上谷以供费不给上大怒免太守虞荷等官丁酉东阳人李三儿向但子举兵作乱众至万余闰月己巳幸博陵冬十月丁丑贼帅吕明星率众数千围东郡虎贲郎将费青奴击斩之乙酉诏以博陵为高祖歴试之地可改为高阳郡赦境内死罪己下给复一年于是召高祖时故吏皆量才授职壬辰以纳言苏威为开府仪同三司朱燮管崇推刘元进为天子遣将军吐万绪鱼俱罗讨之连年不能克齐人孟让王薄等众十余万据长白山攻剽诸郡清河贼张金称众各数万勃海贼帅格谦自号燕王孙宣雅自号齐王众各十万山东苦之丁亥以右卫将军郭荣为右候卫大将军十一月己酉右候卫将军冯孝慈讨张金称于清河反为所败孝慈死之十二月甲辰车裂杨元感弟朝请大夫积善及党与十余人仍焚而扬之丁亥扶风人向海明举兵作乱称皇帝建元白乌遣太仆卿杨义臣击破之十年春正月甲寅以宗女为信义公主嫁于突厥曷娑那可汗二月辛未诏百寮议伐高丽数日无敢言者戊子诏徃嵗征辽东阵亡者众不及埋藏可遣使分道收设祭辛夘诏亲征高丽分命六师百道俱进丁酉扶风人唐弼举兵反众十万推李为天子自称唐王三月壬子行幸涿郡癸亥次临榆宫亲御戎服祃祭黄帝斩叛军者以衅鼓夏四月辛未彭城贼张大彪聚众数万保县薄山为盗遣榆林太守董纯击破斩之甲午车驾次北平五月庚子诏举郡孝悌廉防各十人壬寅贼帅宋世谟陷琅邪庚申延安人刘迦论举兵反自称皇王建元大世六月辛未贼帅郑文雅林寳防等众三万陷建安郡太守杨景祥死之秋七月癸丑车驾次怀逺镇乙夘曹国遣使贡方物甲子高丽遣使请降囚送斛斯政上大悦八月己巳班师右卫大将军左光禄大夫郑荣卒冬十月丁夘上至东都己丑还京师十一月丙申支觧斛斯政于金光门外乙巳有事于南郊己酉贼帅司马长安破长平郡乙夘离石胡刘苖王举兵反自称天子以其弟六儿为永安王众至数万将军潘长文讨之不能克是月贼帅王徳仁拥众数万保林虑山为盗十二月壬申上如东都其日大赦天下戊子入东都庚寅贼帅孟让众十余万据都梁宫遣江都丞王世充击破之尽虏其众
　　十一年春正月甲午朔宴百寮突厥新罗靺鞨毕大辞诃咄传越乌那曷波腊吐火罗俱虑建忽论靺鞨诃多沛汗龟兹防勒于阗安国曹国何国穆国毕衣密失范延伽折契丹等国并遣使朝贡戊戍虎贲郎将高建毗破贼帅颜宣政于齐郡虏男女数千口乙夘大防蛮夷设鱼龙曼延之乐颁赐各有差二月戊辰贼帅杨仲绪率众万余攻北平滑公李景破斩之庚午诏百姓悉城居丙子王须防反自称漫天王国号燕贼帅魏刁儿自称歴山飞众各十余万北连突厥南冦燕赵三月丁酉杀右骁卫大将军光禄大夫郕公李浑将作监光禄大夫李敏并族灭其家癸夘贼帅司马长安破西河己酉幸太原避暑汾阳宫秋七月己亥淮南人张起绪举兵为盗众至三万辛丑光禄大夫右御卫大将军张夀卒八月乙夘廵北塞戊辰突厥始毕可汗率骑数十万谋袭乗舆义成公主遣使告变壬申车驾驰幸鴈门癸酉突厥围城官军频战不利上大惧欲率精骑溃围而出民部尚书樊子盖固谏乃止齐王暕以后军保于崞县甲申诏天下诸郡募兵于是守令各来赴难九月甲辰突厥觧围而去丁未曲赦太原鴈门死罪已下冬十月壬戍上至于东都丁邜彭城人魏骐驎聚众万余为盗冦鲁郡壬申贼帅卢明月聚众十余万冦陈汝间东海贼李子通拥众度淮自号楚王建元明政寇江都十一月乙夘贼帅王须防破高阳郡十二月戊寅有大流星如斛坠明月营破其冲车庚辰诏民部尚书樊子盖发关中兵讨绛郡贼敬盘陁柴保昌等经年不能克谯郡人朱粲拥众数十万寇荆襄僭称楚帝建元昌逹汉南诸郡多为所陷焉
　　十二年春正月甲午鴈门人翟松栢起兵于灵邱众至数万转攻傍县二月己未眞腊遣使贡方物甲子夜有二大鸟似雕飞入大业殿止于御幄至明而去癸亥东海贼卢公暹率众万余保于苍山夏四月丁巳显阳门灾癸亥魏刁儿所部将甄翟儿号歴山飞众十万转寇太原将军潘长文讨之反为所败长文死之五月丙戍朔日有蚀之既癸巳有大流星陨于呉郡为石壬午上于景华宫征求萤火得数斛夜出游山放之光徧岩谷秋七月壬戍民部尚书光禄大夫济北公樊子盖卒甲子幸江都宫以越王侗光禄大夫段逹太府卿元文都检校民部尚书韦津右武卫将军皇甫无逸右司郎卢楚等总留守事奉信郎崔民象以盗贼充斥于建国门表谏不宜廵幸上大怒先觧其颐乃斩之戊辰冯翊人孙华自号总管举兵为盗高凉通守洗珤彻举兵作乱岭南溪洞多应之己巳荧惑守羽林月余乃退车驾次汜水奉信郎王爱仁以盗贼日盛谏上请还西京上怒斩之而行八月乙巳贼帅赵万海众数十万自恒山寇高阳壬子有大流星如斗出王良阁道声如坏墙癸丑有大流星如瓮出羽林九月丁酉东海人杜扬州沈覔敌等作乱众至数万右御卫将军陈棱击破之戊午有二枉矢出北斗魁委曲虵形注于南斗壬戍安定人荔非世雄杀临泾令举兵作乱自号将军冬十月己丑开府仪同三司左翊卫大将军光禄大夫许公宇文述薨十二月癸未鄱阳贼操天成举兵反自号元兴王建元始兴攻陷豫章郡乙酉以右翊卫大将军来防儿为开府仪同三司行左翊卫大将军壬辰鄱阳人林士自称皇帝国号楚建元太平攻防九江庐陵郡唐公李渊破甄翟儿于西河虏男女千口
　　十三年春正月壬子齐郡贼杜伏威率众度淮攻陷歴阳郡丙辰勃海贼窦建徳设坛于河间之乐夀自称长乐王建元丁丑辛巳贼帅徐圆朗率众数千破东平郡化人到企成聚众万余人为盗傍郡苦之二月壬午朔方人梁师都杀郡丞唐世宗据郡反自称大丞相遣银青光禄大夫张世隆击之反为所败戊子贼率王子英破上谷郡己丑马邑校尉刘武周杀太守王仁恭举兵作乱北连突厥自称定杨可汗庚寅贼帅李密翟让等陷兴洛仓越王侗遣虎贲郎将刘长恭光禄少卿房崱击之反为所败死者十五六庚子李密自号魏公称元年开仓以赈羣盗众至数十万河南诸郡相继皆陷焉壬寅刘武周破虎贲郎将王智辩于桑干镇智辩死之三月戊午庐江人张子路举兵反遣右御卫将军陈棱讨平之丁丑贼帅李通徳众十万寇庐江左屯卫将军张镇州击破之夏四月癸未金城校尉薛举率众反自称西秦霸王建元秦兴攻陷陇右诸郡己丑贼帅孟让夜入东都外郭烧丰都市而去癸巳李密陷廻洛东仓丁酉贼帅房宪伯陷汝隂郡是月光禄大夫虎贲郎将裴仁基淮阳太守赵佗等并以众叛归李密五月辛夘夜有流星如瓮坠于江都甲子唐公李渊起兵太原丙寅突厥数千骑寇太原渊击破之秋七月壬子荧惑守积尸丙辰武威人李轨举兵反攻陷河西诸郡自称凉王建元安乐八月辛巳唐公李渊破虎牙郎将宋老生于霍邑斩之九月己丑帝括江都子女寡妇以配从兵是月武阳郡丞元寳藏以郡叛归李密与贼帅李文相攻陷黎阳仓彗星见于营室冬十月丁亥太原杨世洛聚众万余人冦掠城邑丙申罗令萧铣以县反鄱阳人董景珍以郡反迎铣于罗县号为梁王攻陷傍郡戊戍虎贲郎将高毗败济北郡贼甄寳车于山十一月丙辰唐公李渊入京师辛酉遥尊帝为太上皇立代王侑为帝改元义宁上起宫丹阳将逊于江左有乌鹊来巢幄帐驱不能止荧惑犯太微有石自江浮入于子日光四散如流血上甚恶之义宁二年三月右屯卫将军宇文化及虎贲郎将司马徳戡元礼监门直阁裴防通将作少监宇文智及武勇郎将赵行枢鹰扬郎将孟景内史舍人元敏符玺郎李覆牛方裕千牛左右李本本弟孝质直长许仁薛世良城门郎唐奉义医正张恺等以骁果作乱入犯宫闱上崩于温室时年五十萧后令宫人撤牀篑为棺以埋之化及发后右御卫将军陈棱奉梓宫于成象殿葬呉公台下发敛之始容貎若生众咸异之唐平江南之后改雷塘初上自以蕃王次不当立每矫情饰行以钓虚名隂有夺宗之计时高祖雅重文献皇后而后性忌妾媵皇太子勇内多嬖幸以此失爱帝后庭有子皆不育之示无私宠取媚于后大臣用事者倾心与交中使至第无贵贱皆曲承顔色申以厚礼婢仆往来者无不称其仁孝又常私入宫掖密谋于文献皇后杨素等因机构扇遂成废立自高祖大渐暨谅闇之中蒸滛无度山陵始就即事廵游以天下承平日久士马全盛慨然慕秦皇汉武之事乃盛治宫室穷极侈靡召募行人分使絶域诸蕃至者厚加礼赐有不恭命以兵击之盛兴屯田于玉门桞城之外课天下富室分道市戎马疋直十余万富室坐是冻馁者十家而九性多诡谲所幸之处不欲人知每幸之所輙数道置顿四海珍羞殊味水陆必备焉求市者无逺不至郡县竞为献食丰厚者进擢踈俭者获罪奸吏侵渔内外虚竭头会箕敛民不聊生于时军国多务日不暇给帝方骄怠恶闻政事寃屈不理奏请罕决又猜忌臣下无所专任朝臣有不合意者必构其罪而族灭之高颎贺若弼先皇心膂参谋帷幄张衡李金才藩邸故旧绩着经纶恶其直道忌其正言求其无形之罪加以丹颈之戮其余事君尽礼謇謇匪躬无罪无辜横受夷戮者不可胜纪政刑弛紊贿货公行莫敢有言道路以目六军不息百役繁兴行者不归居者失业人饥相食邑落为墟上弗之恤也东西行幸靡有定居每以供费不给逆收数年之赋所至唯与后宫流连耽湎惟日不足招迎姥媪朝夕共肆丑言又引少年令与宫人秽乱不轨不逊以为娯乐区宇之内盗贼蜂起劫掠从官屠陷城邑近臣互相掩蔽皆隠贼数不以实对或有言贼多者輙大被诘责各求茍免上下相防每出师徒败亡相继战士尽力不加赏赐百姓无辜咸受屠戮蒸庻积怨天下土崩至于就禽而犹未之寤也
　　帝大业十三年其年唐立恭帝改义宁明年而帝遇弑即位十四年
</div>
    <div class="pagination">
<a href="通志_page29.html">上一页</a><span>...</span><a href="通志_page25.html">25</a><a href="通志_page26.html">26</a><a href="通志_page27.html">27</a><a href="通志_page28.html">28</a><a href="通志_page29.html">29</a><span class="current-page">30</span><a href="通志_page31.html">31</a><a href="通志_page32.html">32</a><a href="通志_page33.html">33</a><a href="通志_page34.html">34</a><a href="通志_page35.html">35</a><span>...</span><a href="通志_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
