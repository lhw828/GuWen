<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 352 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 352 页/共 848 页</h1>
    <div class="content">
○追旌守正捐躯山西大同府知府栾廷芳仆妇黄吴氏。　　

○辛丑。上诣黑龙潭神祠拈香。　　

○谕内阁、广东巡抚朱桂桢奏、据暹罗国大库呸雅打侃禀称、上年十二月。该国六坤洋面。捞救遭风厦门船一只。询系福建署台湾澎湖通判乌竹芳眷属。报经该国王谕令迎接资赡。兹值例贡之例。附载送回粤省。并据南海县具报。该眷属附坐贡。业已护送登岸等语。暹罗国远隔重洋。素称恭顺。今该国王因内地官员眷属、遭风飘收到境。拯球资赡。附载贡船到粤。诚款可嘉。著赏赐该国王蟒缎二匹。闪缎二匹。锦缎二匹。采缎四匹。素缎四匹。以示嘉奖。其大库呸雅打侃、亦著该督抚优加赏赉。交该国王颁给。俱俟贡使回国之便带往。该部先行文该国王知之。　　

○修浙江东塘石塘。从巡抚富呢扬阿请也。　　

○壬寅。世宗宪皇帝忌辰。遣官祭泰陵。上诣安佑宫行礼。　　

○谕内阁、国家用人行政。全在赏功罚过。一秉大公。方足以示劝惩。本年春间。因那彦成上届在喀什噶尔、办理善后事宜。不能妥善。行之未及二年。又有逆回滋扰之事。降旨将那彦成革职。昨因那彦成于嘉庆年间、曾在军营出力。道光年间、两任总督。办理地方公事。均无贻误。且追念伊祖阿桂。宣力多年。功绩懋才。实为不可再得之公正大臣。是以推恩后裔。仍将那彦成补授盛京礼部侍郎。本日据长龄等奏、行抵喀什噶尔。据哈哴阿、壁昌等、述知霍罕先后差来头人密孜依斯、迈提毛拉、爱克木等三人。呈递亲供。申诉五年以来断绝贸易之苦累。总以抄没驱逐为词。恳求照旧通商等语。是上年逆回入卡滋扰。实由那彦成严禁贸易。抄没驱逐安集延所致。如果那彦成上届办理善后时。体察情形。筹画周妥。俾夷回各安生业。何至激而生变。卡外回夷。藉口聚众。入卡滋扰。乃身受重恩。特奉谕旨前往。并不悉心体察。以致酿成事端。一年以来。劳师糜帑。卡内回民。复遭蹂躏。那彦成误国肇衅。即照例治罪。实属咎所应得。岂可复邀录用。著即革职。以示惩儆。　　

○又谕、长龄等奏、酌议凯撤官兵。援照章程吁恳恩施一摺。此次喀什噶尔留营官兵。俟善后定局。即应全撤。据长龄等奏、该兵丁等长途跋涉。关外戈壁重重。拮据情形。实与进征时无异。加恩著照所请、所有此次撤回官兵。准照上届章程。自肃州以西。仍按军营例支给盐菜口粮。并照付步兵车马。肃州以东。俱照凯撤之例办理。以示体恤。　　

○谕军机大臣等、据林则徐奏报到任日期。并沿途勘灾情形。摺内称、经过马棚湾十四堡溃口之处。目睹溜势。十四堡已觉平缓。易于堵合。马棚湾一处。访之舆论。多称先堵西岸。则回空漕船。可不必走湖。而东岸溜亦渐弱。较易集事等语。马棚湾十四堡两处漫口工程。前据陶澍等奏、请俟水势大消。勘估筹办。回空军船。查照成案。饬令绕湖行走。昨据张井奏、高邮湖河水势日消。已带同文武员弁。前赴扬河。拟将十四堡漫口一处。先行趱堵。以免运河洩水过大。有碍漕行。其马棚湾如何堵筑之处。未据具奏。兹据林则徐奏、访察舆论先堵西岸。则回空漕船。可不必走湖。而东岸溜亦渐弱。究竟该处工程。系如何筹办。该藩司所称、先堵西岸。是否必应如此办理。于漕船行走。是否有益。著陶澍、张井、会同熟商。体察情形。妥为办理。并将现在筹办情形。据实具奏。将此各谕令故之。　　

○又谕、据林则徐摺内称、查勘灾区。因高邮、宝应、至扬州一带。多有灾民于沿堤搭棚栖止。亦有乘坐小舟逃荒外出者。总缘本籍村庄。田庐荡然。未能概令遣回。姑先就地安顿等语。该处被灾穷黎。业经降旨、加恩抚恤。据称正在分途散放。惟其中有逃荒外出者。此项灾民。既经外出。所办抚恤。是否一律散放。该灾民等系于何处支领。应如何设法遣回。令各归乡土就食。著陶澍、程祖洛、督同藩司林则徐、悉心筹画。将现办情形。据实具奏。至该处现在抚恤口粮。据林则徐奏、查询多已散竣。民情甚为安帖。惟瞬届冬令。天气严寒。各灾民风栖露宿。情形尤为可悯。必须豫为筹计。著陶澍等、体察情形。勘明灾分。确查户口。将如何接济之处。妥议具奏。务期实惠均沾。勿令一夫流离失所。以副朕轸念灾区之全意。将此谕知陶澍、程祖洛、并传谕林则徐知之。　　

○又谕、据长龄等奏、驰抵喀什噶尔。署阿奇木伯克作霍尔敦。率领城庄大小回众二万余人。于数十里内夹道欢迎。佥称感戴皇仁。誓不从逆。经该将军等、亲加慰谕。接晤哈哴阿、壁昌等、述知霍罕先后差来头人密孜依斯、迈提毛拉、爱克木等三人。呈递亲供。追叙七十余年通商纳贡之悃诚。申诉五年以来断绝贸易之苦累。总以抄没驱逐为词。吁求照旧通商。该将军等以屯兵既久。贼目迄无一获。若遽允所请。不但霍罕不知感畏。并恐卡外诸夷轻视。因将该夷使等传至接见。责令缚献贼目。送出裹去民回。谕以尔伯克果能遵办。必为奏恳恩施。准令通商纳瑛。该夷使等禀称、尚须遣人回去。告知该伯克定夺。情愿酌留一人候信。该将军等拟照例筵宴。酌加赏赉。遣令旋回。其所留之人。交作霍尔敦妥为管待等语。霍罕差人呈递亲供。吁求通商。果无他意。正可趁此责令缚献贼目。送出民回。以为一劳永逸之计。著该将军等俟该夷禀复到日。妥为办理。据实具奏。至善后章程。前经该将军等、酌拟大局入奏。当即降旨、谕令妥筹核办。兹据奏、于经过各城。留心体访。复咨行各该大臣。将现行事宜。有无格碍应行变通之处。确查咨复。一面先将喀什噶尔必应筹办之事。与壁昌等豫为商酌。仍俟奉到前摺批谕钦遵等语。该将军等。悉心筹画。逐件妥议具奏。务出万全。毋任稍留后患。方臻妥善。其上年喀什噶尔、英吉沙尔、两处官弁兵民等困守三月有余。屡次剿杀贼匪。以寡击众。艰苦备尝。殊堪嘉悯。除该将军等、业将守御出力之兵民、酌加赏赉外。仍著确切查明。再行核实具奏。候旨施恩。所有现在大营驻劄满汉官兵。应裁撤者、即行裁撤。著该将军等、酌量奏明办理。将此由六百里谕令知之。　　

○两江总督陶澍覆奏、查明上元县聚赌情形。得旨、数十无赖赌匪。何至伤兵伤弁。可见营兵懦弱。此辈尚望折冲御侮耶。汝必须认真查阅。严加训练。以期缓急可恃。懔之勉之。至此案匪徒。著严审定拟具奏。务要净绝根株。永行禁止为要。寻奏、究出造谋夺犯殴官之汤克盛、拟斩立决。听从殴官之杨名禄、吴发子、徐三等、拟绞监候。余分别问拟流徒。下部议从之。　　

○调理藩院左侍郎普保、为盛京礼部侍郎。以正黄旗满洲副都统桓格、为理藩院左侍郎。　　

○礼部议准、四川总督鄂山疏报、采访汉州等厅州县贞节妇女李氏等。九百二十九口。请建总坊旌表。从之。　　

○贷江西司库银。采买四川米石。运回平粜。并免商贩从巡抚吴光悦请也。　　

○贷江宁八旗、及江南溧阳营、驻劄灾区兵丁饷银。　　

○给江西德化、南昌、新建、进贤、星子、建昌、德安、湖口、彭泽、鄱阳、余干、上高、新昌、宜春、万载、瑞昌、十六县被水被沙灾民口粮耔种。及房屋修费。缓徵德化、新昌、南昌、新建、丰城、进贤、高安、宜春、萍乡、万载、鄱阳、余干、万年、星子、都昌、建昌、安义、德安、瑞昌、湖口、彭泽、二十一县新旧额赋。　　

○癸卯。上诣绮春园问皇太后安。　　

○热河都统裕恩、因病解任。以仓场侍郎保昌、为热河都统。湖南巡抚苏成额、为仓场侍郎。湖南布政使吴荣光、为巡抚。调浙江布政使恩特亨额、为湖南布政使。以四川按察使吉恒、为浙江布政使。调直隶按察使花杰、为四川按察使。福建按察使光聪谐、为直隶按察使。以服阕接察使郑祖琛、为福建按察使。　　

○甲辰。以大理寺卿德厚、为都察院左副都御史。　　

○乙巳。遣定亲王奕绍、诣密云县白龙潭神祠祈雨。　　

○谕军机大臣等、本日据都察院奏、福建淡水厅民人黄房、呈控林在、喝令林哲等、将伊侄黄蕊杀毙一案。已明降谕旨、交魏元烺、督同臬司郑祖琛、亲提审讯矣。据该民人控称、嘉庆二十年。黄蕊在林姓空园。拾取猪菜。被林在喝令林哲等多人。将伊侄杀死。控经该厅验明尸伤。嗣经叠控本厅府道。俱被书差捺拦。道光二年。伊赴省上控。批饬台湾道究办。被林在等贿嘱捏详。四年六月。林在等、将伊侄尸骸毁弃。八年三月。将伊田产占踞。九年十月。伊带洋银七十圆买谷。路遇林宝等、将伊遍体殴伤。左手骨折。抢去洋银。当经报验。并叠次呈催。至今未获一犯。案悬一十七载。沉冤莫伸等情。经都察院片查刑部。据覆此案该省并未咨达到部。控关毙命弃尸逞凶殴抢。如果属实。殊属大干法纪。何以案阅多年。不为审理。并不先行咨明刑部。著孙尔准等、查明此案。因何未经咨部。据实具奏。将此谕令知之。寻奏、此案前因限满犯无弋获。曾将承缉不力各员咨参。兹讯得黄蕊系被林果裕杀毙。惟林果裕业经在监病故。应无庸议。林在、林哲、在场共殴。照律枷杖。下部议。从之。　　

○以病痊尚书松筠、署正蓝旗满洲都统。兵部左侍郎那丹珠、兼署仓场侍郎。　　

○命库伦办事大臣奕颢来京。赏察哈尔副都统廉敬、副都统衔。为库伦办事大臣。　　

○以直隶永定河防汛出力。予同知窦乔林等、加衔升用有差。　　

○旌表守正被戕山西保德州民杨登山妻马氏。　　

○丙午。遣官祭贤良祠。　　

○谕内阁、户部奏、酌拟关税赔缴限期。以清课额一摺。各关监督徵收税课。果能洁己奉公。何致累年亏缺盈余银两。动逾数万。前经降旨、酌减浒墅、淮安、二关税额。该员等尤当激发天良。核实办理。兹据户部奏称、各关徵收之员。任满时傥有以多报少。或于亏缺之数以少报多。即与侵蚀仓库钱粮无异。著责成各该督抚、于该监督任满时。就近详加察访。如有此等情弊。立即严参革职。送部监追。照例治罪。傥该督抚徇隐不奏。或经朕密查。或有人参奏。别经发觉。惟该督抚是问。至赔缴短徵关税银两。嗣后除三百两以下定限半年。三百两以上定限一年。仍照承追例限办理外。其银数自一千两至五千两者予限二年。五千两以上至二万两者予限三年。二万两以上至五万两者予限六年。五万两以上至十万两者予限八年。十万两以上亦予限八年。至一人而两任三任。各有亏缺。如准其接续完交。限期未免过宽。著统计前后所亏银数之多寡。均照此次所定限期办理。经此次酌定限期之后。该监督当共知儆惕。认真经理。不得任意亏缺。致干严办。除浒野、淮安、龙江西新、九江、南新北新等关五处。照此限期办理。其余京外各关。及嘉庆四年盈余定额之夔关等处。如有亏缺关税之员。均于关满奏报、及题咨到部之日起。各按银数多寡。分别限期久暂。以归画一。一余著照所议办理。羔著该部纂入则例。永远遵行。　　

○命盛京户部侍郎凯音布、年班来京。　　

○以察哈尔总管苏苏勒通阿、为副都统。　　

○丁未。谕内阁、前据松筠奏称、伊近来腰腿不能得力。两目昏花。画稿手颤。且遇事健忘。恳请开缺调理。朕平日待人以诚。松筠系年老大臣。既据奏衰病。自应曲加体恤。当即降旨、准其开缺。并谕安心调理。昨据奏、精力现已如前。请赏差使。朕复经降旨、令署理正蓝旗满洲都统。朕于松筠奏请开缺及销假时、两次均经召见。察看精力如常。并无患病情形。乃数日之间。忽称衰病难支。忽称精力现已如前。既请开缺。旋即请赏差使。进退自由。轨率陈奏。君臣相与之际。总当以诚为主。朕于各大臣推心置腹。既以诚相感。各大臣身受重恩。尤当以诚相应。似此任性自便。殊失朕优礼大臣之意。不知松筠自问于心。能安与否。嗣后各大臣务当仰体朕心。共矢敬恭。恪守事上以诚之义。用副恩眷。将此通谕知之。　　

○谕军机大臣等、前因已革兵部主事嵩龄、用假契诓骗。畏罪逃逸。降旨严饬缉拏。兹据步军统领衙门奏、访获帮给嵩龄钱文知情容隐之店户李世惠、供称嵩龄向伊告说。要改称姓高。逃往江南。找一卫千总讨要帐目。已于六月初一日。由通州前往。惟不将卫千总姓名供吐。旋经访获高姓家人张大、据供嵩龄曾代安徽宿州卫千总王勋、用契纸押借高姓银两。王勋今年并未出运来京等语。是嵩龄逃往安徽、投赴卫千总王勋之处。似属确实。且王勋既与嵩龄熟识。又代为用契押银。亦难保无曾经夥骗瞻徇隐匿情事。著吴邦庆、邓廷桢、即速密提卫千总王勋、尚其确切根究嵩龄下落。严密缉拏务获。一并解部归案审办。毋许漏洩风声。致令远扬。将此各谕令知之。寻奏、讯据王勋供称、嵩龄并未到宿州索欠。现将王勋解部归案审办。报闻。　　

○以安徽怀远县粮价增昂。命平粜仓谷。　　

○戊申。以渥沛甘霖。遣惠郡王绵愉、诣黑龙潭。惇亲王绵恺、诣觉生寺。谢雨。　　

○谕内阁、富俊等奏、特参承办屯田各员、请解任质审一摺。前因福克精阿等、奏参承办新城局屯田不实各员一案。当交富俊等秉公查办。兹据奏、此项升科大租。系属奏明正款。本应随徵随解。今前任副都统硕德、于交代时。并无库贮钱文移交。又不督饬承办各员。按数催纳。所称钱文仍存各铺之处。显有支饰。难保无侵那徇隐、及以徵作欠情事。必须提案质讯。以期水落石出。调任齐齐哈尔副都统硕德、承办协领乌林泰、伯都讷理事同知松奎、仓官武勒珲达、俱著暂行解任。交富俊等、审讯明确。按律办理、　　

○谕军机大臣等、御史裘元俊奏、敬陈赈务积弊。摺内称、办赈以户口册籍为凭。而户口尤须挨查得实。请令州县于城乡绅士中。择其素行公正为众所推服者。率同里保。认真挨查。出具甘结。造册存案。州县再亲身逐细查核。俟该管知府复勘后。即由府分写榜文。载清户口。注明应给银钱数目。即饬所委城乡绅士。分领张贴。令民共知共见。又州县于藩库领赈时。每有因应解之项。未解藩司。即在赈项内先为扣抵。令该州县将应解之项。备银施放。该州县无非克扣赈银。删减户口。以为弥缝侵蚀地步。纵有能备银足款者。亦不过那此亏彼。请饬下各督抚等。行知藩司。于州县应解之项。另行催追。至赈恤帑银。务须按数实发。不得任意扣抵。又里保书吏。视办赈为利薮。给票则有票钱。造册则有册费。灾民无力出钱。即删减户口。任意诪张。查办理赈务。一切文移册籍。及支棚搭厂。驮运钱米等费。俱系官为给发。岂得任听胥役、向灾民勒索。此等弊端。务须责成印委各官、严行禁束。加意密察。一有见闻。立即严拏惩办。仍令该管府道、不时轻骑减从。随时查察。如州县有故纵一切等情。即据实严参等语。本年江苏等省。均有水灾。该御史所奏赈务积弊。实难保其必无。著各该督抚、各于所属体察情形。将所奏各条。查明是否可行。酌量办理。将此各谕令知之。　　

○以浙江米价昂贵。命暂停海禁。招贩台米。从总督孙尔准请也。　　

○己酉。谕内阁、刑部奏、审拟已革花户许九等、揽买俸票一摺。旗员价卖俸票。相习成风。米局承买获利者。恐尚不止许九一人。欲杜米局私买之弊。宜先清各官私卖之源。著责成八旗都统等、每届领俸之期。务须饬知各该员。专人赴仓支领。毋许仍前卖票。致干功令。傥花户有藉端需索、及以不堪食用之米。搀和搭放各情弊。该员即行禀首。将花户送部究办。至散放俸米。每月据步军统领衙门、及都察院稽查御史具奏、均称并无停搁售卖之弊。何以复有许九把持行市取利之案。可见每月具奏。不过奉行故事而已。其卖票一事尚小。若一切稽查具奏之事。俱不认真查办。殊失朕孜孜求治、设官分职、各有攸司本义。若泄沓成风。诸不务实。尽属虚文。成何政体。朕每思及。为之寒心。嗣后著步军统领等衙门。实力稽查。如有揽买俸票图利者。一经查出。即行奏明按律惩办。至一切稽查事件。概不准视为具文。以致有名无实。懔之慎之。　　

○以礼部右侍郎色克精额、为国史馆清文总校官。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百九十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。九月。庚戌朔。谕内阁、英惠奏、司员擅用戳记饬行蒙古各爱曼事件。请先行撤任。交部严议一摺。科布多现办蒙古事件之理藩院主事德升额、自本年正月起。至六月止。擅用戮记。咨行驳饬蒙古各爱曼。共有八九十件之多。究竟咨行何事。有无婪索情弊。必须查审明确。治以应得之罪。若含混交部严议。何以儆将来而服众蒙古之心。且非核实办事之道。德升额著解任交英惠、恩铭、将所用戳记咨行事件。详细查明严讯确情。按律定拟具奏。案关蒙古各爱曼。该大臣等务当认真秉公查办。毋许稍涉颟顸。至该处办理蒙古事件司员。应由京调派前往。著理藩院务于通晓蒙古文人员内。拣选带领引见。　　

○谕军机大臣等、张井奏、扬河厅永安汛十四堡漫口。合龙稳固。并拟接堵马棚湾。及筹备空运行走各情形一摺。江南扬河厅永安汛十四堡漫口。据该河督奏、据委员及扬河厅营禀称、加紧赶办。已于八月二十四日午刻合龙。该河督已飞饬加镶压土。跟浇后戗。套行重硪。此处漫口既经合龙。务须加意赶紧培筑十分坚实。断不可稍涉浮松。致有意外之虞。至马棚湾漫口。据该河督奏拟就西堤两头石工作为坝基向湖中越堵。较有把握。仍于正河内、两头各筑拦坝一道则马棚湾口门。已包在河湖之外。再为补还东堤。于钱粮大可节省。惟西堤甫经涸出。堤身本窄。残缺复多。必须赶紧一律填平。并将两坝头酌量帮宽。以为堆料积土之地。所需正杂各料。早经发办。不日可齐。该处四面皆水。须于数里十数里之外。绕越挑土。雇船装载。现亦分投赶积。约九月初旬。即可兴举等语。著即赶紧兴工堵筑。如能赶于空运之前。堵闭全完。则军船便可照常行走。傥船至而工尚未毕。自应循旧绕湖。计程不过三十余里。所有由运入湖、由湖入运各处。并湖中行舟之路。该河督已亲往探量。毫无阻碍。现在湖河水势高下无多。且湖中有桩有船。处处维系。可无他虞。惟下游运河。自永高交界。至高邮城北三元阁一带。因逼近马棚湾。河水奔赴缺口。致形江涩。现亦专委海安同知朱楹。煞坝估挑。勒限半月完工。总当督饬所属。赶紧妥办。俾粮艘畅行。不可有误归次期限。是为至要。现在堵筑两处漫口。经费支绌。所需钱粮。该河督务当加意撙节。认真稽核。不可稍有浮冒。致干重咎。另片奏、高堰志桩。现存水一丈四尺一寸。所有山盱仁义礼三河。俟信坝事竣。即当赶紧堵合。以节湖潴等语。现在空运经临。如能将御黄坝启放。则漕船行走。较为迅速。著该河督体察情形。酌量办理具奏。将此谕令知之。　　

○命前任浙江布政使庆善、以四五品京堂候补。　　

○辛亥。上诣绮春园问皇太后安。　　

○以浙江瑞安协副将黄建功、为广东琼州镇总兵官。广东阳江镇总兵官常遇恩、因病解任。以香山协副将余得彪、为阳江镇总兵官。　　

○壬子。谕军机大臣等、寄谕两江总督陶澍、湖南总督卢坤、江苏巡抚程祖洛、安徽巡抚邓廷桢、江西巡抚吴光悦、湖北巡抚杨怿曾、湖南巡抚吴荣光。毛式郇奏、沿途目睹灾民情形。请豫谋抚绥一摺。本年江苏等省。被灾较重。叠经降旨。谕令各该督抚妥为抚恤。自必实力奉行。无使一夫失所。兹据毛式郇奏、经过江南徐州府被水之区。以灵壁、凤阳、为重。自凤阳县之王庄驿至濠梁驿。村庄民田。均在水中。临淮以南。又有积水。至湖北黄梅县界。水势更大。旱路水深二丈余。与大江相连百余里。入江西地界。德化、德安建昌等县。水灾俱重。沿途灾民。络绎不绝。携持幼弱。愁苦难堪。驿路未经。概可想见。严冬将届。转徙无依。势必至良善者无以全生。刁悍者横行滋事。尤当豫为筹画。加意抚绥。著各该督抚、督饬司道府厅州县等、激发天良。尽心赈恤。俾寒冬衣食有资。均沾实惠。用副朕轸念灾黎之至意。将此各谕令知之。　　

○又谕、顾莼奏、请变通盐法一摺。据称分地销盐。仍从商办。则私枭总不能禁止。缘盐之买于场灶。官有例价。私贩则价重于官。官盐有课。私贩无课。无课则价轻。加以吏弁与之交通。关津从而卖放。虽有缉私之名。而无缉私之效。惟在变通盐法。使之各遂其生。莫善于课归场灶。人人皆可为商。不分官买私买。价归于一。可杜偷漏之弊。任其所之。则地远而价贵者。人争趋之。其价必平。虽偏僻之地。亦不至有涝食之虞。此法既行。可养无数贫民。即可化无数莠民。则保全者尤大。前此诸臣、议以为窒碍难行者。其一以灶丁皆贫民。难责以起课。今若盐归丁卖。何患其贫。其一以池镝半系灶产。悉令垣商经理。以已业听命于人。情所不愿。今既不设官商。其意正与之相合。其一以课额为数甚多。盐场微员。不能任此巨帑。今两淮盐务。改归两江总督管理。运使等官。督率分办。事无掣肘。他省有盐之所。皆设官如旧。何至不能胜任等语。整顿盐务。总要畅销裕课。方为明效。兹据顾莼奏请变通盐法。与该督现在办理章程。良为妥善。著陶澍悉心等画。从长计议。总须于盐务实有裨益。不可稍存成见。该督既管理盐政。责无旁贷。若经理不善。咎有攸归。务宜兴利除弊。以冀盐务日有起色。方为不负委任。顾莼原摺著钞给阅看。将此谕令知之。　　

○癸丑。谕内阁、阿勒清阿奏、审明总兵被讦各款。按律定拟一摺。山西太原镇总兵李白玉、被已革外委张万洪、列款控告一案。前经降旨、将李白玉解任。交该抚提同全案人证严审。按律定拟具奏。兹据阿勒清阿奏称、该总兵身任大员。因所属千总阎庆之母生辰。送给扁额。亲往道喜。又任听伊妻与属员之母、入庙观剧。均失体制。且平阳营并未误操。辄不察虚实。先将该管参将魏光德奏参。迨魏光德将张万洪斥革。又追回原摺查销。轻率自由。种种谬妄。实属有玷官箴。李白玉著即革职。已革千总阎庆、以斥革外委后。罪犯枷杖。又复隐匿前情。更名入伍。亦属刁诈。著杖一百。虽事犯在恩赦以前。不准援免。　　
</div>
    <div class="pagination">
<a href="清实录道光朝实录_page351.html">上一页</a><span>...</span><a href="清实录道光朝实录_page347.html">347</a><a href="清实录道光朝实录_page348.html">348</a><a href="清实录道光朝实录_page349.html">349</a><a href="清实录道光朝实录_page350.html">350</a><a href="清实录道光朝实录_page351.html">351</a><span class="current-page">352</span><a href="清实录道光朝实录_page353.html">353</a><a href="清实录道光朝实录_page354.html">354</a><a href="清实录道光朝实录_page355.html">355</a><a href="清实录道光朝实录_page356.html">356</a><a href="清实录道光朝实录_page357.html">357</a><span>...</span><a href="清实录道光朝实录_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
