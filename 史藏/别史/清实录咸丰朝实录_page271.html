<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 271 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 271 页/共 502 页
  </h1>
  <div class="content">
   ○以湖南郴、桂阳、宜章、兴甯、茶陵、五州县城。被贼窜陷。革署知州戚天保、王宏谟、梅震荣、署知县陈秀芝、陆费棻、参将积拉明阿、职。　　

○以湖南永兴、酃、二县城。被贼窜陷。革署知县梁作霖、王双福职。永不叙用。　　

○以攻复湖南郴州城。赏主事陈士杰、花翎。署知县李逢春、蓝翎。道员王鑫、父母四品封典。余升叙有差。　　

○予湖南阵亡前贵州知县魏承祝、祭葬世职。　　

○癸酉。上诣安佑宫行礼。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。正月。甲戌。上御奉三无私殿、赐近支亲藩等宴。　　

○谕军机大臣等、本日据吉尔杭阿奏、南北会剿获胜、并上游大股逆匪、图援镇江、现在堵剿情形一摺。吉尔杭阿、督兵进攻宝盖山贼垒获胜。了见北岸炮火络绎。知托明阿等、亦同时进剿。惟据奏金陵首逆、调集上游贼众。将由南岸窜援镇江。如被官兵要击。欲由北岸至瓜州渡江。以图一逞。必须于江面扼要截剿。不可令其南北两岸、往来自如。著托明阿、向荣、严饬陈国泰调集师船。于沙漫洲一带、严密防剿。杜其北窜之路。至金陵贼党。窜扑栖霞石埠桥等处。镇江之贼。又欲溃围而出。是该逆以全力回救镇江。且有旁窜内犯之虑。此次杀贼。虽以千计。而贼援未退。势甚猖狂。余万清、驰赴东阳。虎嵩林、驰赴高资。所带兵勇。是否足资堵剿。著向荣、吉尔杭阿、饬令带兵各员。迅将栖霞等处之贼。并力剿击。毋令下援镇城。并窜往他处。致剿办又形棘手。托明阿仍当约会吉尔杭阿。于南北两岸、同时进攻。使逆匪不暇兼顾。傥能先克镇江。则水师劄营金山。拦截江面。瓜州接济。必可断绝。而金陵贼势亦孤。攻剿自易为力。该大臣等、务须南北通筹。水陆并举。毋得日事耽延。致有贻误。将此由六百里各谕令知之。　　

○予江南阵亡外委刘万春、祭葬世职。　　

○乙亥。上御正大光明殿、赐大学士尚书等宴。　　

○谕内阁、向荣奏、金陵逆匪、纠合上游党与、分股外窜、叠剿获胜一摺。逆匪纠众数万。由上游陆续窜至。归并金陵。以图出巢冲突。当经派出马步各队。分起迎剿。向仙鹤门、观音门、栖霞桥等处、奋力截击。于十二月二十二、二十三日。俘斩无算。其城中冲出之贼。复由龙脖子、直扑濠外。亦经分兵抄截。该逆首尾不顾。即时败退。复向南路元山第竿村、一带肆扰。又被兵勇击回。歼毙多人。镇江派来之兵勇。于二十四日。驰抵龙潭。连日接仗。至正月初五六等日。先后毙贼千余人。此次堵剿。声势已振。著向荣即饬各路兵勇。实力堵截。毋任纠连。　　

○谕军机大臣等、昨据吉尔杭阿奏、上游贼党。图援镇江。当经谕令向荣、托明阿等、将栖霞等处之贼。速筹会剿。杜其下援。并毋令旁窜内犯。本日据向荣奏、剿截窜贼获胜、并布置情形一摺。金陵逆贼。纠合上游党与。众至数万。分路窜扰。经向荣截剿获胜。随咨商怡良、吉尔杭阿、于丹阳地方。添兵防堵。并令余万清、扼守下蜀街。调派邓绍良、移兵至栖霞一带。吴全美、红单船赴大胜关。分投剿击。东阳高资等处。俱已添拨兵勇堵截。布置均合机宜。该逆图援镇江。纠众肆扰。非大加惩创。不足以杜其奸谋。现在金陵东路。兵勇云集。除旁窜内犯各要隘、必应严堵外。仍应亟筹进剿。以歼群丑。著向荣督饬余万清、邓绍良等、将洲地往来贼匪。并力攻剿。悉数歼除。吴全美师船。亦准其调赴大胜关、协力攻击。其沿河港汊。并咨令吉尔杭阿、派拨战船。分投堵御。务令水陆各军。声势联络。毋令窜越。其芜湖贼垒。并著饬令李德麟等、就现有师船。迅速攻剿。该大臣前请续调红单船。已据叶名琛奏报、雇得二十七只。派令李明新管带。于年前十二月初一日。自粤开行。一俟进江后。即著向荣妥为调遣。以资助剿。将此由六百里谕令知之。　　

○又谕、文俊奏、江西各属、贼势蔓延、请饬催兵拨饷一摺。江西逆匪。久踞瑞州、临江、分扰袁州、吉安各属。贼势狓猖。人心惶惑。兵单饷绌。固系实在情形。文俊甫经到任。于该省地势军情。一时未能周悉。现当万分棘手之时。傥布置稍疏。难免贻误。曾国藩自抵江西。为时已久。贼情亦所深悉。此时江西匪踪。几欲蔓延全省。既不能处处调兵。又不能顾此失彼。自应择其最要之处。先为攻剿。现在瑞州、临江、袁州、吉安、四府。究竟何处贼情、最为凶悍。周凤山一军。既由新淦进兵。自应急剿临江、瑞州、以殄贼渠。周汝筠一军。现阻泰和。尤应设法疏通。俾得迅抵吉安。刘长佑一军离楚后。应由何路进剿。方能扼要。著曾国藩即与文俊妥速会商。务筹全局。不可徒事张皇。亦不可专顾一处。军情变幻靡常。大势所关。应从何处下手。则身在行间者。心能挈其纲领。该侍郎与该抚酌度机宜。即著会同驰奏。以慰廑念。至德化县城。据文俊奏称、已被浔城贼匪窜踞。是否周凤山全军远撤。致有疏失。抑或居隆阿等、堵剿不力。致该逆复有窜出。此路一有疏懈。关系长江大局。该侍郎等、近日如何布置。并著速行奏报。将此由六百里各谕令知之。　　

○又谕、文俊奏、贼氛四偪、请调兵拨饷一摺。现在江西省、吉安城围未解。泰和等县、及袁州府、又已失守。九、南、吉、袁、瑞、临、并南昌七郡属邑。均被窜扰。亟须厚集兵力。痛加剿洗。方能补救大局。昨据骆秉章奏、郴桂一带肃清。江西军情紧急。已饬刘长佑、带兵由醴陵驰赴江西。计该员此时当已由省启程。著骆秉章、饬令迅赴袁州一带。相机进剿。所带兵勇。总宜多为添调。合成劲旅。毋令贼众我寡。难于制胜。至该省数郡蹂躏。饷需久匮。自属异常紧迫。所有浙江省、未解部拨协济江西饷银十二万两。广东省、应解还江西垫发救援韶关饷银七万三千余两。著叶名琛、柏贵、何桂清、仍遵前旨。如数筹拨。委员迅解江西。俾济急需。毋稍延缓。将此由六百里各谕令知之。　　

○又谕、归德捻匪。回窜皖境贼巢。英桂业已出省。调集各路兵勇。探明贼踪。扼要兜剿。本日据容照奏、捻首张乐行、及另股捻匪夏白任乾等、于正月初八日。聚扑宿州。经参将塔思哈等、出城奋击。贼匪败退。又称、十一日匪众七八万。全来偪城。兵力甚单。婴城固守。势甚危险等语。容照带兵未能得力。前已有旨。饬回扬州。此次奏报。是否粉饬张皇。掩其懦怯。抑欲助剿立功。藉词留宿。著和春等、查探明确。如果宿州被贼攻扑。情形吃紧。即饬郑魁士、驰赴援剿。并著英桂派拨就近带兵各员。驰往合击。该匪豕突狼奔。飘忽靡定。务必随处确探。迅速截剿。不可耽延。至容照所称、守城出力将弁。请准酌保。著英桂查明实在情形。再行保奏。将此由六百里加紧各谕令知之。　　

○予江西永丰、吉水、二县殉难知县瑞林、章裕善、祭葬世职。　　

○予江南阵亡把总陆开先、祭葬世职。　　

○予安徽阵亡把总马恒化、祭葬世职。　　

○丙子。谕内阁、蒋霨远奏、拏获教首逆犯等语。贵州正安州等处、有青莲教首刘起得等、纠众滋事。抗官拒捕。经该地方官督带兵练。于绥阳县属之丁木坳等处。接仗获胜。歼毙多名。并将谋逆首从各犯。陆续拏获。就地正法。该逆等、甫经传教。即被该地方官次等拏获。所有应得失察处分。著加恩宽免。出力团首兵勇。准其择尤保奏。　　

○又谕、蒋霨远、孝顺奏、剿办近省匪徒、叠获胜仗一摺。贵州贵定等厅州县匪徒。经蒋霨远派候补道张锳、署镇远镇总兵佟攀梅等、带兵剿办。该署总兵等、自上年十月二十二、至十一月初三日。于王寨小虎场等处。分投□□穴□又□剿。先后擒斩贼匪一千数百人。初六日复扑贵定县城。被兵练内外夹攻。毙贼百余。贼即败退。大塘罗斛之贼。进偪定番州城。佟攀梅移师往援。毙贼七百余名。立解城围。贼复分股窜扑顺德关。并威远汛城。其顺德关之贼。被知县高廷锳等、击毙三四百名。立即奔溃。威远汛之贼。经署知州杜琢章等击毙数十名。孝顺自上游驰至。杀贼二三百名。复督兵分路进攻。官军奋勇齐进。轰毙伪元帅、伪都督、及夥匪数百人。贼众弃城而逃。城中余匪。□□穴□又□杀净尽。该匪徒等、偪近省垣。官兵叠次剿办。均属得手。所有出力员弁兵勇。著蒋霨远等、查明保奏。毋许冒滥。仍著督饬将弁。将平越、贵定匪徒。克日剿洗。毋留余孽。　　

○又谕、蒋霨远、孝顺奏、剿办遵义余匪、连获胜仗一摺。贵州桐梓等处余匪。乘苗匪未靖。复收纠聚贼党。于上年十月间。在遵义所属之红岩头地方屯踞。分出肆扰。署桐梓县知县刘毅、署仁怀县知县江炳琳、各带兵练。四路截剿。杀贼数百名。十月二十八、十一月初十等日。署遵义府知府杨书魁、游击祥福等、督兵夺复娄山关。追至四杠李家湾等处。合力焚剿。连烧贼营五座。焚斩匪徒、计共八九百人。夺获炮械无算。江炳琳侦知红岩头贼巢空虚。会同营弁。先将附近贼寨焚毁。团首蔡永清、潜在贼巢内应。乘乱夹攻。匪众惊溃。立将红岩头夺回。十二月初四等日。祥福叠将四杠贼匪痛剿。斩枭伪将军一名。沿途追杀者、不计其数。溃匪百余。逃匿岩洞。尽被官兵用火薰毙。现在胁从之贼。大半解散。著蒋霨远等、严饬将弁。迅速将此股廓清。并将在逃贼首徐子容等、擒拏务获。以绝根株。　　

○予贵州阵亡知县蹇谔、千总池莲培、祭葬世职。　　

○拨河南司库银八万一千两。添备东河秸料。从河道总督李钧请也。　　

○丁丑。顺天学政吏部左侍郎张祥河、因病解任。转吏部右侍郎匡源、为左侍郎。以工部右侍郎沈兆霖、为吏部右侍郎。仍兼署工部右侍郎。兼管钱法堂事务。以服阕侍郎车克慎、署兵部右侍郎。　　

○命都察院左副都御史李清凤、提督顺天学政。　　

○蠲缓江苏句容、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、青浦、江阴、宜兴、荆溪、丹阳、金坛、溧阳、山阳、阜甯、清和、桃源、盐城、高邮、泰、东台、江都、甘泉、兴化、宝应、铜山、丰、沛、萧、砀山、邳、宿迁、睢甯、太仓、镇洋、海、沭阳、泰兴、四十六州县。被水被旱灾区、上年额赋有差。　　

○戊寅。谕内阁、叶名琛、柏贵奏、剿办归善股匪、叠获大胜一摺。广东归善县匪徒。叠经官军剿击。仍占踞林村等处。肆行滋扰。上年七月、提督昆寿、驰抵该处。派令总兵庆寅、署惠州府知府海廷琛等、统带兵勇。分东西两路进兵。昆寿亲督署归善县知县何庆龄等、由中路前进。八月初一至十四等日。各路兵练。奋勇攻击。先后将林村、鸭石岭村、房坑等处、匪巢焚毁。十五日以后。江水骤涨。昆寿督饬该将弁等、乘坐船只进剿。先将龙郁匪巢攻破。房屋焚毁。继将马鞍沙、湖丝潭、道园等处匪巢。悉行焚毁。昆寿等复舍舟登岸。将沙凹匪巢。焚毁净尽。二十一、二十二日。焚毁冷水坑等处匪巢十六处。生擒伪司马先锋等多名。二十三日。焚毁鹿颈、紫溪等、匪巢五处。二十四等日。追获伪西伯侯冯秀、及伪总统都督等多名。统计一月之间。平毁各乡匪巢三十余处。歼擒逆匪五千余名。办理极为得手。所有在事出力文武绅练。著叶名琛等、查明保奏。其在逃余匪。仍著昆寿督饬将弁等、跟踪□□穴□又□捕。以期一律肃清。毋留余孽。　　

○谕军机大臣等、英桂奏、驰抵归德、先清内患、并请饬两江安徽、接济口粮一摺。据称归德附近数十里。土匪四起。若不先行剿除。必致句结为患。现有兵勇数止三千余名。俟兵勇催齐。先将内地匪徒剿尽。即行会兵追剿。固系为慎重后路起见。惟据另片奏、该匪一扑永城。一扑鹿邑。渐有北窜之势。该抚万不能专顾抚绥。致增迟滞。郑魁士曾否到亳。未见奏报。塔思哈则已在宿州。兴庆之兵。尚未见奏报出境。宿州之围。是否已解。著和春、福济、严催郑魁士等、所带各兵。四路兜剿。英桂总司会剿。亦当疏通道路。联络军声。迅速布置。岂容以道路梗阻为词。致迟进剿。使匪势更形猖獗。至所称江皖兵勇口粮。请由两江安徽督抚、接济等语。现在豫省筹备兵饷。自顾不遑。固系实情。但皖兵已近豫境。恐庐州军饷支绌。接济艰难。著英桂先行筹备。以应急需。庶免停兵待饷之患。其托明阿军营、派出马队各兵。即著托明阿传知文煜粮台、妥为支应。徐州派出兵勇。即著怡良、传知王梦龄、妥为支应。并著怡良、迅筹款项。解交和春、福济、再由庐州转解郑魁士等各营。以备支放。英桂督办三省捻匪。一切进剿机宜。及筹备饷需。均应各路通筹。不可观望迁延。自干咎戾。将此由六百里加紧各谕令知之。　　

○江南河道总督庚长奏、谢恩请觐。得旨。著俟交卸后、即赴新任。不必来京。现在清江捐输。徐州防堵。均关紧要。督办丰北河工。更宜认真厘剔弊端。汝到彼后。将一切实在情形。详细具奏。　　

○派刑部左侍郎谭廷襄、仓场侍郎阿彦达、前往天津。验收海运漕粮。都察院左都御史文彩、前往通州。会同仓场侍郎李菡、办理验收事宜。　　

○予广东阵亡外委曾登高、陈春生、祭葬世职。　　

○己卯。孝穆成皇后忌辰。遣官祭慕陵。　　

○呼伦贝尔总管伊成额、年老休致。赏黑龙江参领吉尔明阿、副都统衔。为呼伦贝尔总管。　　

○庚辰。上诣清夏斋、问如皇贵太妃安。　　

○辛巳。孝圣宪皇后忌辰。遣官祭泰东陵。　　

○上诣恩慕寺、恩佑寺行礼。　　

○谕军机大臣等、容照奏、连日获胜情形。并请俟宿境稍清、驰回扬州当差等语。据称十一至十五等日。登陴派队。乘晚缒城。均有斩获。十六十七两日。参将塔思哈等、带兵出城。杀败攻城之匪甚多。并擒匪首孙开贞一名。惟兵力尚单。亟望外援。庶可内外夹攻。早解城围。捻匪现聚雉河老巢。前已叠谕和春、福济、饬令郑魁士、驰往剿办。现在宿州危急。著即严催前往应援。毋令迟误。其副将朱连泰、带往之戴世熙、龚耀伦、兖徐各兵。前经武隆额札调。尚未报抵归德。约计均在亳永一带。可以就近追剿。英桂总司会剿。到防兵勇。已有三千。此时后起各兵。当亦飞提到宋。除抽拨赴援永城外。即著亲自督带。分起前进。并调江皖协剿之兵。分路进攻。以解宿州之围。不得久留归德。至容照因宿城危急。无员接办。暂缓启程。著迅催伊兴额、德昌、赶紧由滁赴宿。接管马队。以便容照交卸回扬。李钧所派参将双庆、管带河标兵三百名。已于初七日抵豫。并可随同剿匪。此次容照请保在事出力各员。仍著英桂查明实在情形。酌量保奏。将此由六百里各谕令知之。　　

○以办理直隶连镇军营奏销出力。予知州徐承光等、升叙有差。　　

○壬午。上幸万寿山。　　

○谕内阁、礼部奏、遵议苗疆三侯神庙、加封王爵一摺。湖南永绥厅。宣威助顺灵应保安靖远侯、镇远侯、绥远侯、三神久列庙祀。屡著灵感。兹复叠昭显应。屡却贼氛。洵能御灾捍患。有功于民。著晋封为宣威助顺灵应保安靖远王、镇远王、绥远王、以答神庥。　　

○谕军机大臣等、本日据傅振邦、王梦龄奏、皖匪蔓延、请派北路官兵进剿一摺。据称捻匪围攻宿州。该署镇带兵救援。行至符离、奋力冲杀。十九日。该匪向西南窜遁。城围已解。而萧县西乡青里集等处。有蓝旗贼五六千人。并有大股屯聚濉口。欲分路并攻徐州等语。徐州为北路咽喉。此时萧县境内。已有贼踪。该总兵折回本境。迎头截击。惟留存兵勇仅二千余名。添募练勇三千余名。兵力尚嫌单薄。自应酌量调拨。以资攻剿。但北路官兵。未便轻议调动。亦恐缓不济急。著托明阿等、就近于瓜州军营内。挑选精兵。或得力练勇。派委妥员管带。迅速驰赴徐州一带。交傅振邦等调遣。并飞催侍卫伊兴额、协领德昌、带领前调吉林马队五百名。星夜前进。毋稍贻误。傅振邦等、仍当就现有兵勇。分路防剿。该匪多系乌合之众。如果调度得宜。必能以少胜多。毋得专待客兵。致误事机。并随时知照英桂、合力会剿。以期迅歼丑类。将此由六百里谕知托明阿、陈金绶、雷以諴、并传谕署徐州镇总兵傅振邦、已革暂留淮徐道王梦龄知之。　　

○又谕、文煜奏、支应马队官兵、启程赴豫一摺。前谕托明阿、挑选吉林马队赴英桂军营。已据该大臣、于六合浦口两处。抽拨五百余名。派伊兴额、德昌、管带。并经文煜、于扬州军营粮台内。筹补欠放口粮。配齐军装器械。前赴河南。俟伊兴额等到宿州后。英桂即可饬令容照回扬。惟该侍卫原带马队五百名。亦系归英桂调遣。合之此次伊兴额、德昌、所带。数约千名。距扬道远。捻匪踪迹无常。进剿即无定所。断不能仍由扬州运送粮饷。致滋贻误。据文煜奏称、河南本有前拨应解江北粮台银六万五千余两。著英桂即将此款抵拨。为支应马队军饷之需。其扬州派往支应容照官兵之通判蔡允寿、并著英桂饬该员仍回文煜粮台。以资差委。本日又据傅振邦等奏、于夹沟驿剿匪获胜。并闻萧县有警。该署镇折回防剿。宿州解围。徐州吃重等情。已谕令托明阿、再行酌拨兵勇。往援徐州矣。英桂职任督剿。当懔遵前旨。探明贼在何处。即速派兵策应。勿徒株守归德。致声势隔阂。令该匪更肆猖獗也。将此由五百里谕令知之。　　

○又谕、前因胡林翼奏、请饬粤东购运洋炮。当经谕令叶名琛等、赶即购运五百斤以上、千斤以下洋炮六百尊。解赴湖北军营。谅已遵旨办理。本日据胡林翼奏、沿江一带。现须分拨战船扼守。以绝贼粮军火。惟水师十营。大炮甚少。且模范太小。不能利用。著叶名琛、柏贵、仍遵前旨。速购千斤重洋炮三百尊。六百斤、八百斤重洋炮三百尊。派委兵弁。妥为护送。由湖南舟运。解赴湖北胡林翼军营应用。毋误要需。将此由六百里谕令知之。　　

○改铸福建长福营参将关防。从总督王懿德请也。　　

○以湖北武昌官绅防剿出力。予把总余云龙等、升赏有差。　　

○以湖北武昌水陆各军剿贼获胜。赏游击李成谋、巴图鲁名号。知县李续宜、守备陈金鳌、花翎。余升叙有差。予阵亡守备张福田、刘高选、从九品刘卓岩、千总贺采臣、刘青四、把总吴秀佩、罗长发、王美在、曾旺益、周玉堂、黎天才、外委廖自集、钟兴、胡裕大、王祥元、朱福胜、贺芝兰、戴有亮、黄复胜、董起隆、徐文章、祭葬世职。六品军功夏隆吉等、赏恤如把总例。　　

○癸未。谕内阁、本年轮应查阅湖北、湖南、云南、贵州、四省营伍之期。湖北著即派官文。湖南即派骆秉章。云南即派恒春。贵州即派蒋霨远。均著俟该省军务告竣。以次认真简校。如查有训练不精。军实不齐。即将废弛之将弁。据实劾参。毋得视为具文。　　

○又谕、和春、福济奏、官兵围攻舒城、斩杀逆匪多名、克复县城一摺。逆匪占踞舒城。负嵎抗拒。经提督秦定三、督率官兵。节次痛剿。兹和春等、饬令总兵珠克登等、带领兵勇。于正月十二日。直偪城下。四面围攻。该匪火药轰发。自相敬乱。我军乘势拥入。夺获贼垒三座。砍毙贼匪一千数百名。生擒三十余名。十三十四等日。叠有斩擒。于十四日夜间。复派总兵郝光甲等、带兵分攻各门。已革总兵音德布等、由东门首先登城。参将富昌、都司聂桂荣等、亦同时由各门缘梯而上。齐声喊杀。火光烛天。官军乘势冲下。逆匪自相践踏。砍杀无算。其窜出之贼。复经秦定三等截剿。追至七里河。将骑马贼首五名杀毙。统计毙贼三千余名。砍获首级二百六十七颗。生擒一百三十二名。立将县城克复。著和春等、即饬在事文武。乘胜迅速前进。将巢县等城、次第收复。毋稍延缓。
  </div>
  <div class="pagination">
   <a href="清实录咸丰朝实录_page270.html">
    上一页
   </a>
   <span>
    ...
   </span>
   <a href="清实录咸丰朝实录_page266.html">
    266
   </a>
   <a href="清实录咸丰朝实录_page267.html">
    267
   </a>
   <a href="清实录咸丰朝实录_page268.html">
    268
   </a>
   <a href="清实录咸丰朝实录_page269.html">
    269
   </a>
   <a href="清实录咸丰朝实录_page270.html">
    270
   </a>
   <span class="current-page">
    271
   </span>
   <a href="清实录咸丰朝实录_page272.html">
    272
   </a>
   <a href="清实录咸丰朝实录_page273.html">
    273
   </a>
   <a href="清实录咸丰朝实录_page274.html">
    274
   </a>
   <a href="清实录咸丰朝实录_page275.html">
    275
   </a>
   <a href="清实录咸丰朝实录_page276.html">
    276
   </a>
   <span>
    ...
   </span>
   <a href="清实录咸丰朝实录_page272.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
