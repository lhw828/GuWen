<!DOCTYPE html>
<html>
<head>
    <meta charset="UTF-8">
    <title>国朝献征录 - 第 30 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 30 页/共 245 页</h1>
    <div class="content">
　　焦竑 
　　韩曰夕之有言宰相职系天下天下安危宰相之能与否可见凡所谋议厝施者不足道也姑苏申公相今上在揆地六年而元辅元辅者九年罢归当是时明良相遭文恬武熙虽旱潦不常夷狄时耸而旋就底定天下号治安公归二十有三岁年八十以疾终于里第　上方遣使存问于家而适与凶会使者以闻　上震悼特予祭十四坛遣官敦葬事赠太师特进一品荫子尚宝丞谥曰文定所饰终者甚备公子用懋等以万历四十四年七月五日葬公吴山之原葢有状有铭载公之行事閟诸幽矣惟是螭首龟趺揭于墓隧以表见于后世者宜有辞特以委余念公门下士谊不敢不承按申氏自元至正以来七世皆葬吴山始葬者敏三敏三生官保官保生恭恭生源源生镃镃生博公高祖博生周公曾祖以公贵赠特进左柱国少师周生东城公干大父也少育于外兄徐翁所从其姓公及第后始奏复之赠如公官干生古愚公士章公父也累赠如东城公曾祖妣祖妣妣皆一品夫人公少敏悟过人所□辄能诵一时偶俪之文绝出伦辈郡县及督学使者试辄冠嘉靖辛酉举乡试第三明年廷试　上见公所对策词札兼美亲擢第一人授翰林院修撰每朝谒罢念政机所繇出主者多阔略下吏得因缘奸乃集考因革之所当者列定例其后事无不核问无不对者以此癸亥以东城公忧归丁卯公除明年分校礼闱己巳掌文官诰勑庚午同丁公士美典试顺天简拔得人辛未复分校礼经所得士多从落卷中搜得之公不自言功而一归主者甫彻棘进左官允充经筵日讲官九月仍同丁公校武举士亡何晋宫谕充　世庙实录副总裁会詹院坊局主篆皆缺当事者悉属公　穆庙升遐诏诰笺表诸撰着填委亦以属公癸酉　上登极进宫庶直日讲自是劝讲者六载指物譬事析毫解缕闻者朗然又进止都雅　上每目属之甲戍进宫詹少尹兼侍读学士视翰篆兼理清黄丙子进宫詹会典副总裁丁丑同蒲州张公四维主会试八月晋礼右侍兼太子宾客巳改吏右侍是时江陵夺情事起以建言廷杖者五人公与娄东王公请解于江陵不能得乃密谋于缇帅之地时时馈槖饘焉戊寅晋吏左侍兼东阁大学士参与机务公旃厦之地启沃功多　上特峻擢之其简在非一日矣宗室宸凉等六百余人以擅婚互讦　上坐文华殿猝召阁臣入公面奏旧制宗室年十五请封请婚按臣核实以闻礼部题给封号许成婚如未覆请而婚者所生子女不得封定例也此六百余人皆应夺但封于嘉靖二十八年事在例前念其年远人众惟　上恩之俾及于宽政幸甚　上深然之是岁公满三品考晋礼书予荫冑监庚辰主会试录文简切温厚后生多传去式淮扬灾时抚臣有议开垦者公曰流移多则服田者少而欲舍巳成之田垦积荒之地必至驱见在之人而流移矣且彼最苦者班军班价班军一岁番上而耗伍二三班价一岁并征而扣粮八九卫所无羡丁而多重役月粮无见支而有出办不处此二者而欲民无流亡不可得也漕抚乃具疏以请得各免四分之一壬午江陵病卒蒲州代之语公曰稂莠之余要在芟刈公应曰肃杀之后必有阳春葢一言而公之相业定矣会　皇长子生乃与蒲州尽取诸司所拟宽条损益之如省烦苛缓征徭恤灾荒酌邮传平刑狱罢工作一切以宽大行之而蠲新税不蠲旧逋俾人沾实惠而奸民不得滥免公之虑远矣江陵虽逝其党伺隙思骋相与构衅劾罢阳城宰并及蒲州公慨然曰吾尚可以默乎乃尽发冯保徐爵诸人与外廷表里奸状诸言者继之　上命公拟旨下爵诏狱论死安置冯保南京籍其家而趣蒲州出视事公乃佐蒲州因人情而顺流与之更始巳代蒲州政首以疏请于是吴中行赵用贤邹元标诸人皆起谪籍中朝显官而言者气益张或说公曰人以言举膻涂也审尔孰不以政府射的邪公谢曰吾知崇奖言路盛世事遑恤其它未几有魏允贞者以公子登第言公苐请覆试而巳不以一语侵之顷之且寘之要秩朝士无不啧啧归公之量矣江陵奉旨籍没求多者日众公言居正自干宪典业无可言若老母之衣食不时子孙之死亡相继于罪人不孥之意不无过当力请　上宽之而复有因罪江陵议复辽府者公不可谓江陵之破家辽庶之亡国皆其自取原不相蒙且　皇考惩恶之大典不可变亲藩觊觎之大衅不可开巳毁之府第营缮不赀既废之亲王支给靡继竟拟旨罢之是岁云南献俘　上加公少师进中极殿□子□□公力辞仅进一阶改世荫尚□丞□□柄地以军功辞世荫□自公始也乙酉余文敏下□公力荐王公锡爵王公家屏□共政时论称□□□夏五月亢旱公引咎乞归遂力诣录言官□□□□磁器蠲租税慎刑狱数事　上嘉纳下诏布□□食步祷郊坛因切责监司守令不能爱养小□□于天怒以至此一时小大臣工皆有双然自新意□公发之也先是　上幸兵仗局观所造器械因令内□胜兵者肄习之或言先朝有内教场演武者于是□内竖二千余人略如三营法炼之公上疏切谏会部臣董基以谏谴公乃传语大珰云此事属在内廷诸入环甲荷戈未明而进设有奸宄乘间阑入外廷不及闻宿卫不得入公等何以待之此莫大之忧也诸大珰闻之色变以阁臣言力奏　上遂止葢公所潜移默夺者皆此类也秋八月公奉命往视大峪山大仆李植疏言大峪非吉壤谓公与故尚书徐学谟昵故赞其成憾尚书陈经邦异议故致其去公一一疏辨　上曰阁臣职在佐理岂责以堪舆伎耶乃传旨亲阅寿宫裁羣议时采御史柯挺言而大议遂定特赐公玉带罗衣以旌其劳属　皇长子五□而□位未建公约同官于岁首合疏以请　上以元□□弱解公复力言元子五龄即未甚壮方　宣　孝□庙□已过期夫修讲读之故事备朝贺之缛仪或不任劳若在宫中一受册在文华一受朝何劳之有　上报语意温然绝无它意而廷臣不胜过计迫欲得之给事中姜应麟铨郎沈璟相继有疏　上欲重谴公与同官再三救解　上曰此辈疑朕立幼废长欲置朕不善之地故以此处之中人传示再三不得已稍拟薄罚繇此众议纷起　上寖不能堪而意亦逡巡矣二月阴霾四起风雨失调　上传示深诏有司去妨民之政图消弭之实公乃应诏陈言一曰催科急迫之害二曰征派加增之害三曰刑狱繁多之害四曰用度侈糜之害而总归之议论不一诏令不行欲议论之一题覆不可不慎欲诏令之行查参不可不严　上览疏称善者再宗室越诉者踵至公疏宗人讦奏曾奉旨令抚按启王审勘虚实若不信亲王而信一宗人其害甚大葢或之纪纲有四亲王辖宗仪将帅辖士卒有司辖百姓提学辖生员大小相维而天下治若不能钤束而人人竞起乱之道也　上深然之公复具言顷岁水旱异常宜勑抚按官督率可道有司暂缓催征设法赈济饥民啸聚攘敓者务申严保甲团集兵快擒以正法且令借临德两仓余米以充赈济支太仆马价四十万以资籴本而又以四事责成抚按令月一奏报曰田禾有无播种曰雨雪有无沾足曰人民有无流亡曰盗贼有无宁戢一时有司凛凛奉令庶几饥而不害云一日公谓同事曰册立久稽异议滋起柰何乃疏言　高皇帝有曰朕闻帝王之子居嫡长者必正储位诸子分茅胙土封以王爵此万世所当遵守者　成祖以永乐二年立　仁宗皇太子即封赵王　英宗以天顺元年立　宣宗皇太子即封德王崇王臣思　列圣传家世守之法体　皇上爱子均一之心窃谓　皇长子正位东宫　皇三子分封大国一时并举尤盛事疏入不报公念　上辍讲日久上言　高皇帝经营艹昧备极勤劳而犹日与儒臣讲易书大学论语至洪武二十九年春秋七十矣犹命博士许存仁进讲经史　世宗经筵日讲外复讲大学衍义葢临御四十年如一日也愿　上以　二祖法随检阁中故牍得　高皇帝御笔勑谕诗文共七十六道装潢呈览因言望　上于语言文字之中求　圣祖之精□于陟降着存之顷法　圣祖之忧勤　上忻然纳之中人张鲸擅东厂势潜蓄异谋言者交章劾之公与娄东计曰此祸本也谋合力驱之密揭再上置不问御史马象干以弹章见格疑公等庇之疏劾□并侵三辅臣　上怒置之理公言象干据事直言若重处之是臣既以失职仰负宸眷又以拒谏累及言官何以自解　上温谕仅从薄罚而已戊巳连岁凶荒公深以忧上言南都卒伍骄悍近以月饷稍恶噪呼羣起臣以治贵节制严明恩威并济若廪无可支米不堪食救死不赡安能使之无哗当亟勑南部科通查见在仓粮足支几年仓廒积米有无浥烂如有不足作何区处　上然之因发帑金几百万特遣科臣往赈诏书一出人人欢若更生所全活以亿万计庚寅元旦　上御毓德宫召四辅入　上手示评事雒于仁疏怒其语赣欲重有所行遣公力解释天颜顿和即以册立豫教请　上曰　皇长子伦序自定须其稍壮行之因命　皇长子出见公贺曰　皇长子龙姿凤目岐嶷不凡此国家无疆之福也时以劾珰鲸者众命公戒谕之公跪鲸于前一一责数词严意正闻者竦服明日公遂上疏曰　皇长子伦序已定今　皇上内断于心外廷未知也臣等虽承面命海内未知也惟亟下明诏使天下知　皇上笃于爱子不出臣下之仰赞而出于渊衷　皇上重于升储不由外廷之陈请而由于特诏何盛如之　上未即允嗣后公或合疏或特揭皆未报公又特疏曰当今国家第一大事无如册立元子而臣等第一职业无如建储一事　祖宗家法储位未有不归元子者祖法不可违悖册立不可迟疑一也臣等先年□旨云立储以长幼序　上后屡屡言之今年元□　上手挈元子令臣等谛视亲谕臣等长幼之序□犹在耳　皇上岂得失信于天下失信于臣等□也道路讹传谓　皇贵妃独蒙眷注属意所生中外臣民颇多后议独臣等不信以元旦亲奉玉音谓　皇贵妃每劝册立安得此不根之言乃今国泰之疏既上而不报已票而不行外间疑议以　皇贵妃姑令国泰塞责　皇上姑　皇贵妃解纷使疑在宫闱忧在社稷何以杜百万军民之口副四海九州岛之心三也臣等谓　祖宗一定之家法决不可不遵　皇上巳出之纶音决不可不信　皇贵妃未白之心事决不可不明惟立决大计早□□疑幸甚　上览奏报可仍令内侍传示阁臣候旨行是秋套虏火落赤钞掠洮河熟番入据莽剌川数出卤掠边将有战死者廷议棼棼有罢款决战之议公谓御戎如用药随病制方不能执一今一二小酋间有猖獗而大酋全部尚在羁縻势不得不抚其或阳顺而阴逆暂去而复来或缚献罪酋或送还人畜又不得不酌于战与抚之间今不问是何部落有无顺逆辄欲驱久不习战之兵御方张致死之虏非完计也立请廷推郑尚书洛暨梁云龙万世德经略之移檄切责顺义趣其东归声火酋之罪勒兵出剿自是莽刺川绝无虏迹而它酋与火落赤相表里者亦鸟兽散是时言边事者率未中窽公极口辩驳不无相抵牾遂交章以攻公公疏辩者六辞职者五且请尽下诸弹章以凭覆按　上手诏慰留遣官宣谕者络绎不绝忌者意必趣公以去公具疏申明边计纚纚余万言且请九卿会议陆公光祖等复奏具如公指众哗乃稍定累朝训录成进　上特晋公一阶秩太师给诰并赐银百两彩六表里岁加禄米百石先是经略捷报□师解严火酋远遁众番奉约束悉如公算　上欲□□□以劝叙有待□因训录之进先借以劳公公调军功业不敢与而校对又属微劳凡三辞不允□力辞晋秩而仅拜银币禄米之赐云公会以一品三考特具疏乞休　上不允勑吏部照例晋太傅给诰支伯爵俸赐勑奖励仍宴礼部荫子尚宝丞别以银币宝钞珍馔法酒佐之公拜别赐而疏辞禄秩词极苦切　上听辞俸秩赐宴奖勑仍如旨加赐银二百两青红蟒衣各一袭彩四表里且命勿辞公强起拜受而南御史李用中主事汤显祖佥事李管复连疏攻公　上处分言者而降旨宣谕慰藉谆切然公归志巳决先后凡二十七疏　上至亲撰勑留之有云伊尹在山野不忘君民今乃欲舍朕而去卿心何安且命冢宰率九卿趣公出公不得巳以宽假请而攻者复不巳时新安许公言册储事以去就争语过激　上意不怿允其归公密具揭以请不报公乃请与同罢谢言者　上知不可挽乃命给驿遣官护送仍加赐银钞蟒衣彩以宠其行公归之三年　皇长子出阁讲学至辛丑升□礼成公闻之喜曰老臣一念酬矣特表贺　上念公调护功赐上尊肥□及银币遣廷评黄宗□□□家曰册立朕志先定但因阻激故从□□□□□□□□□□于怀今元□巳册立　皇太子冠婚并举念卿家居系心□切特谕知之后以　皇孙覃庆再荷存问比岁公年八十当轴援华亭例以请　上特褒公齿德□□遣行人以银币羊酒致于家公闻之望阙遥叩者三勑使及门而公逝矣呜呼痛哉公配曰吴氏封夫人子男三人兆虬早卒用懋太仆寺少卿用嘉举人女二人一适知县李鸿一许聘郭元尹孙十三人承鼎联璧传芳腾芳廷芳济芳懋出继揆绍芳演庆绪隆绎训纪常绳武嘉出孙女十三人婚嫁皆名族所著有纶扉奏草四卷纶扉笥草四卷纶扉简牍十卷赐闲堂集四十卷公居恒孝友笃挚事继母黄太夫人与所生等至老不衰恭俭好礼与人言虽少贱亦与均礼气色穆然喜愠不见朝堂以疑事质者沓至片言衷之语简而当无不心折以去天下名士多所荐进顾不令其人知之晚节异议者蠭起交结构扇干岐万辙以求必胜旁睨者之不平公处之恬如也总之公之政援据典制斟酌物情从容应之曲中条理一时诸臣惕于无所隐而快于得自尽当时官常无改海内清晏皆其力也然世亡能名公者公去而时事日新回□公□□□□□在握也矿税之使未遗也风□未尽薄恶纪纲未甚陵夷也庶寮与□□之人未至挠当事者而敓之柄也谈往事者至谓以今校昔如唐虞三代不可再覩即不悦公者亦云繇此观之公之人何如哉公勋在史官惪在生民　主上虚巳悚神以听而一二表臣异流不难于撼之赖　上知公至深虽听其请老三诏存问追论定策之功播告天下宠及其子孙然后异议始定雍容恩礼卒宗臣语曰臣不易岂不信哉声公之微垂于亡穷史职也賏心不能称铭曰 
　　明兴馆阁多良大夫文条武鬯敉宁八区有伟申公崛起其中海涵地负恢乎有容劝讲彤闱摛词玉局厥问琅琅不以自暴考古宪今施于有政□□□源壹禀清净人尚溪刻我质而平人必夸□□□以贞郁如凤麐不搏不击上奠　储宫外拊夷狄水潦洊饥流亡者多啜之哺之惟公抚摩人百其喙羣然以侵宁尔小忍无伤　帝心众沫漂山云胡不畏公于急流奉身以退惟　帝眷德报孰如公助顺与信靡福弗从墓有丰碑瞻者下拜太史诗之以示千载 

　　○光禄大夫少保兼太子太保吏部尚书建极殿大学士赠太保谥文肃荆石王先生锡爵行状（焦竑） 

　　焦竑 
　　少保兼太子太保吏部尚书建极殿大学士太仓王先生薨于里第家以遗表闻阁臣具言旧辅某清忠亮直砥节首公其可惜　上震悼久之辍视朝下谕部是惟我弼亮之臣亟遣使治葬及祭祭坛视一品例而加四凡十有三赠官太保荫其孙尚宝司司丞于是太常请谥　上若曰维明兴太保忠太常卿正少保贞吉皆以硕德作辅保乂王家厥谥曰文肃太保实不愧而有光焉其以文肃易名呜呼人知　上知臣之深饰终之厚不知先生所以感之者至也宝丞君卜某年月日葬先生长洲县枫桥凤凰墩西　赐域而属小子竑布状请铭作者曰此治命也小子竑辱先生知至深其何敢辞先生讳锡爵字符驭别号荆石其先从太原徙吴自嘉定之南乡寺沟割隶太仓州遂州人上世有讳谦者莆田县丞以廉惠着莆田公生侃侃生自然公铣自然公之仲子曰友荆公涌先生大父也娶于徐生爱荆公梦祥是先生父鸿胪寺序班累封通议大夫詹事府詹事兼翰林院侍读学士赠光禄大夫太子太保礼部尚书武英殿大学士配吴封一品夫人吴夫人举先生有万爵飞鸣楼前盘旋不去遂命今名先生幼多异征隽朗工属文年十二入州校督学冯公天驭一见奇之戊午试南畿魁其经壬戌礼部举首入对　大廷赐进士及第第二人授编修乙丑满三岁考封二亲归觐丁卯还　朝充　经筵讲官　庄皇帝传谕有讲书明爽切直之褒撰文官　诰敕往多贽谢者悉却不内己巳转南国子司业明年转北寻升右春坊右中允辛未充会试同考官六月升右谕德掌南翰林院事壬申　今上登极还坊充　穆宗实录副总裁癸酉领右春坊事主顺天乡试录□九出其手学者争传诵之甲戌复充会试同考官□月　穆宗实录成升侍讲学士加四品服八月升国子祭酒条上监规欲行　国初积分法重胃子之选申令公侯伯并应袭诣监习礼一时模范严重中外改观识者心仪先生且大用矣丙子升詹事府少詹事摄府事充　世庙实录副总裁先生所笔削郁不刊今石室所藏可考览也书成晋詹事府詹事兼侍读学士丁丑升礼部右侍郎是岁江陵父死谋夺情视事编修赵用贤检讨吴中行疏劾之先生忧祸叵测约秩宗而下数十人诣江陵求解拒不见先生径造丧次切责之江陵不知所对泣且拜曰　上强留我而诸子力逐我我何以处苐有自刭而巳竟入不顾卒取　中旨廷笞此两人先生持之大痛且首倡赆赠皆人所缩朒不敢前者既而江陵予假归奉　旨三月还　朝佞者辄疏请即召使吏邀先生署名先生叱曰此何事而以涴我竟投笔起先生既忤江陵请以省觐还客曰相君不知父而君以省父言得无形若短乎先生曰吾知吾父而巳遑恤其它既归日与王元美司寇杜门却轨修恬素之业而口不挂人间事矣未几江陵败人争抟击名高先生复持平其间寄同麓余公书曰江陵相业仆始终不甚非之独恨其于知人一着至死不悟耳此事诸君不以时调停如国体何后张氏终得解免先生力也壬午丁爱荆公艰以三品未满考得全葬异数也公除廷推内阁　上以礼部尚书召入办事屡疏力辞特遣行人敦趣就道乙酉赴　阙中途闻　上止内操召谪谏及大旱步祷喜动颜色比见　朝即有禁谄谀抑犇竞戒虚浮节侈靡之疏又疏辟横议止新工□□省百万计先生既在政地壹意佐　上急民□□贞良屏贪墨丰采踔绝而向之以苞苴行者逆消于千里外矣是岁扈从　上阅定寿宫再辞　恩荫适有言官假堪舆之说以撼大臣者先生抗疏力辩丙戌充会试主考官丁亥重修大明会典成进阶一品再疏辞　上允辞太子太保改太子少傅余令勉受葢先生入都首以　朝廷裁恩泽士大夫重廉耻第一义故凡陵陵工河工边工及　玉牒加恩屡恳赐免者以此戊子江南岁大侵力请破格蠲之且诎有司坍荒之议勿使熟区代偿一方贫民得以不流散当是时　国本末定巨珰张鲸潜蓄异意且挟东厂势恣行威福中外凛凛先生方与同官申公决策除之而言者亦交章论劾御史马象干疏论且语侵辅臣　上怒下诏狱藉先生言以安而给事中李沂继疏复触怒予廷杖先生争之力而鲸亦自以□败是年先生二品满加太子太保荫一子入监照新衔给诰命子衡亦发解北畿礼部郎高桂疏中式可疑者八人衡与焉先生疏请覆试语稍激□部郎饶仲并疏攻先生　上怒置之□先生□□□逮且□乔御史璧星疏以古谊规至不难引咎谢□巳庚寅元□□召四辅臣入□上手拥　皇长子令就视辅臣趋拜巳命　皇三子继出辅臣拟拜如前　上力止之曰不可旋出雒评事于仁疏欲寘之法而独目属先生曰卿意云何先生进曰于仁诚有罪苐当以重法则于仁之罪人不知以讪上而以纳忠　皇上之法人不知治狂而以拒谏　上意顿释因以升储视朝请　上首肻之明日忽奉　御札以册立豫教分二事一可一否甚而疑羣臣之请离间先生疏云凡称离间者本贵而间使贱之本亲而间使疏之　皇上手拥　皇长子明示臣等以长幼之序臣等因而早劝　册立以成　皇上之所欲贵子因而进爱劳之说豫教之方以成　皇上之所欲亲何名间也具道册立与豫教一无可缓者自后或公疏或独请后先六上亹亹万余言有云建储一事前有　皇长子始生之　明诏后有臣等节年所奉之屡旨公有两京各衙门之合奏私有　皇亲郑国泰之专请近有都城委巷之流言远有四方万姓之属望而上则临之以　九庙之神灵　两宫之慈训　皇上岂可差举一念而臣等亦岂可苟顺一言者既而连接　御札册立元子伦序以定朕岂有溺爱偏执之意待过十岁大典一并举行先生因谓同官曰　圣意无他止以册立大事不宜自臣下发之吾辈但当拱默以俟耳是秋西虏内犯言者多欲罢款决战先生叹曰果尔则　先朝熙河之祸作矣亟疏言虏至当戒边吏严斥堠彼卤掠无凯和市不保当自定朝议率以不然亡何西师戒严边亦无事会矿议起　上遣问阁臣先生力陈其非便一防矿徒二费多得不偿失三官隶绎骚四示国匮形令四疆得窥浅深非筭事得中辍自先生去而柄地有阴导之者开采之役迄不可止矣辛卯闻母病恳请归省再疏得允滨行疏祈　上止酒远湿以调　圣躬抑火戒怒以宽左右举　朝讲召对之仪躬祀　天享　庙之礼除额进加进之例录建言废弃之臣皆一时至计既归　上屡旨趣召七辞不允癸巳入朝　上嘉悦　赐银百两纻丝四表里麒麟服一袭居数日密以建储请　上谕援　祖训立嫡不立庶欲暂将三子一并封王且待数年　中宫无子乃行册礼命先生作一论旨先生随奏　上向未有待嫡意自今始发使臣等何以奉行因历举自古中宫养育庶子者欲　皇长子即以　中宫母早成大典虽依阁中故事并拟传帖二道而求　上俯从□□者寻奉　御札　圣祖垂训岂敢背违学他人之假借以伪乱哉遂择先生所拟前谕批发礼部而外廷纷纷议起先生复具疏请收回并封　圣谕早定大典息众嚣次日奉　谕昨者元辅反复劝朕早行册立此朕去岁之命复何所疑因死背违　祖训日后事体难处故暂将三子并封今外臣争论不知何意巳光禄寺丞朱维京刑科给事中王如坚各以建言谪戍先生业救解因连进二疏一请急　敕九卿科道衙门会议一请　召对面陈　上未允不得巳以三误引咎旋得　御札卿若引咎置朕何地既尔俱不必封少俟二三年行之先生复据　□□请定大典未得　旨又请先行豫教安人心先□□揭皆不报时以考察拾遗部科议不合考功郎赵南星被劾褫职礼部郎陈泰来等疑阁臣主之而通政魏允贞少卿曾干亨相继论列不知先生于察典毫无干涉且惜赵南星材器当吏部引罪疏未下巳先揭救矣陈泰来诸臣　上欲大有处又疏力解之先以见　国是人心日就殽乱乃疏陈泰交要务期以□国论一政体而大旨□之主□臣交大臣与小臣交当□□与言事者交反复数千言悉中窽会□□□召对请　御门请发章奏请洒　宸翰免口传及□定进讲经书资启沃皆忠谟之大者八月彗星入紫微垣先生疏言紫微垣乃王者之宫太子之□□□行册立可禳此变至十一月十九日　上独召□生于暖阁先生即申前请　上曰稍需之先生曰　皇长子年十三岁矣复何需民间子弟无十三岁不读书者况国元子乎　上乃曰朕子明岁当畜发期矣卿奏洞悉苦心先生出连上六疏危言切论有人不能堪者　上略不迕闰十一月初一日始奉　札册立侯　旨行且于明春行豫教出阁礼朕又思二子年相等今并行出阁礼或先后行卿可详酌之先生请　皇三子少待次年以示等差　上报可因请侍班讲读遴词林诸臣并拟阁臣侍班期以上悉用东宫仪蒙　上俞允天下始晓然知元良之位定矣而中人开买出阁之费至踰三十万先生具疏曲请得少减甲午河南大饥人相食先生极陈公私交困赈济无所出请与同官尽辞薪俸佐贫民而亦望　皇上暨　两宫各量发内帑什一以助随奉　论皇贵妃进助赈银五千两□中宫各出所积赀赖以活者不可胜数　上既英明独断触迕者不复　赐瓒而甚有以后言加罪前言一事波及一署者外廷不测且以归咎辅臣而士论愈激愈嚣遂成水火之势先生尝进泰交用人两疏虽蒙温荅未实举行自念　国本既定可了出山之局而去志自此决矣因密荐旧辅王公家屏又两疏请增阁臣会病大作　上之发金建醮以祈其安未有起色辞疏八上始　允特加吏部尚书兼建极殿大学士　赐路费二百两彩六表里行人护送驰驿归先生临辞劝　上戒盛怒亲　庙享勤　视朝重　诏令起废臣核议论发章奏惜老成慎谴罚节财用饬边备稽吏治种□□画语具奏议中抵家数月母以天年终　上闻□官　赐札赐赙赐祭又遣官视葬加祭四□乡人瞻望咨嗟不荣先生贵而荣其母云辛丑衡始对公交车两试俱第二人是冬　皇上以　册立礼成上　圣母徽号推　恩旧臣遣官赍敕存问曰册立朕志巳定但因激沮故从延缓知卿忠言至计尚郁于怀今元子巳册立　皇太子冠婚并举念卿家居系心良切特谕知之　圣谕拳拳若以报成事于先生而忌者犹谓非其本谋可怪也乙巳　圣母寿开六□□　皇孙诞生加上　徽号推　恩再被存问□生陈谢附以规谏丁未　上思先生不置复　召辅政加少保兼太子太保遣行人敦趣入　朝而先生父子交病不复能应矣有虞先生出而欲抳之者与乘而修忮者争以并封及密揭诟病不知　先朝辅臣里居例得密封言事或赐印章识者有之即王文恪讲学勤政之疏桂文襄知人克巳之论具载集中未有擿其非者若　三王并封　上自法　肃皇帝之非先生意众非不知特欲加之罪借以辞耳顾先生辞益坚攻者日益众而　上旨益温　召命终不可挽葢　上雅欲以廉节厉世磨钝如严公清海公瑞业躬峻擢之而于先生手书其名于　御屏特署曰清正其简在　帝心尚矣且也加秩辄辞不爱爵也当江陵熏灼之势挺然屹立不附权也致身纶阁赞画　庙谟入告嘉猷归德我　后不居功也众嚣若狂枝柱镇压不辞谤也以故在　朝重在野亦重当年用其言去国思其身安车而征侧席而待非先生谟谋设施潜运默化人虽罕见其迹而功被海内致时升平畴能感夫　圣明眷遇绝比如此其至者乎先生起家伦魁位列三事李揆地望人推第一长源道义资于三世迨夫齿宿贵极奉身而退　天子犹慊然至三起其废而用之鸣呼盛矣哉可谓完德巨人社稷之臣矣平生告　君剖析精审不苟止而妄随然奏草绝不以示人孙时敏时付之梓总之忠言至计不必巳出而密归之　上惟　上自行之故人鲜知者有不能秘须议论别白而后从者乃傅焉如　元储定策特其巨者天下称道耸伏想望其人邈如神明非偶然也先生貌古神清双颧插鬓修眉覆目须髯飘然若仙事亲有至性退食侍侧至寝乃出弟督学公病忧形于色有灸艾分痛之意士大夫以先生品格高遥相疑惮不知其推奖后进唯恐不及闻一善极力推挽不用不巳至贪婪苟合者尝疾之如雠而中一不以介意也园居莳花种菊间临晋唐帖批评古书客至隶语移日绝口不谈时事微行山水间不知其贵人有物色得之者亟避去自少手不识衡量室不畜姬媵古有三不惑先生饶之集若干卷藏于家虽文笔妙天下不欲与词人墨士争长惟是感恩报国则一片热肠未少寘于怀也初　上惩江陵往辙于臣下疑信者半而树任先生如一日新建尝语人曰主公在纶扉有所执奏　上往往屈巳从之十得六七即不从亦□□使谕其所以乃发今则径从中出而我辈不及□□令公久在列必能先事消弭　上亦有所顾虑利孔未开百司奉职犹昔也噫亦思先生有以自结　主知必自重而人乃重之也邪先生薨以万历庚戌十二月十九日距生嘉靖甲午七月二十一日享年七十有七配朱氏封一品夫人子衡辛丑进士翰林院编修先卒娶杨氏孙时敏即尚宝丞娶李氏先生言行事业不能悉论著第取翰编所纂历年谱少加损益大都系天下国家之大者固先生志也唯立言君子采而铭之谨状 

　　○光禄大夫柱国少傅兼太子太师吏部尚书建极殿大学士赠太保谥文穆颍阳许公国墓志铭（王家屏） 

　　王家屏 
　　少傅新安许公以经术侍上青宫　上既即位益亲近儒硕遂以公充经筵日讲官先后周旋旃厦者十年而相相十年而以储议弗决争之不能得移疾归居五年以万历丙申十月十八日卒于里第讣闻　上震悼辍一日视朝　诏赠太保谥文穆加祭十一坛所司营死官一子中书舍人恩礼称始终焉公弟鸿胪君汶从子中书君立纲遵公治命走使奉宫詹李学士状属予铭其幽予往以职事从公后睹记公猷迹颇详览状宛然如其平生也则安忍不以斐辞公讳国字维桢颍阳其号系出唐雎阳公远五代时有儒公者避地居歙东门因东门许氏曾祖鉴祖汝贤父心蘐公鈇并以公贵赠光禄大夫柱国少傅兼太子太傅礼部尚书建极殿大学士配皆一品夫人心护公少从季父贾以儒雅闻其割产子弟弃责振贫事尤着语在太仓荆石公志中母汪夫人以嘉靖丁亥六月六日生公儿时病七日不寤而苏又戏堕洿池得出心蘐公私奇儿再免于厄贵征也则挈之游毘陵公时十岁警敏业倾其同舍生年十八归试新安督学冯公奇其文拔首多士而以其名汪嫌于姓也更今讳心蘐公既辍贾值岁饥疫兼坐割产故益贫且病久之丧明赖公授徒资行修养公又特廉郡倅某延公训其子或怀金谒公言事公颜颊尽赤不交一语而走名以是益重辛酉举南畿乡试第一人报至心蘐公卒踰年汪夫人亦卒公痛两尊人劬而不及食其报哀毁甚服除卒业宛陵山寺有两青鸟飞鸣其前移时乃去僧言此碧鸡也相传唐李翰林自蜀携来者我明惟舒梓溪状元一见因出所藏图绘示公公赋碧鸡篇意颇自负乙丑举会试第七人选翰林庶吉士日键关冥摉逖览究心经济之学抒词章闳深典丽馆阁称诗文兼擅所长者罕俪焉隆庆改元授翰林检讨奉　诏赐一品服使朝鲜适国王新梦河城君日公摄郊迎礼公以日公未嗣位不许国人哀恳乃许之成礼而还馈遗一无所受独使轺所过览胜观风间有纪述若皇华集吊箕子谒坛君诸作迄今其国人所传诵焉辛未春分校礼闱夏使益藩壬申　今上出阁讲学以公兼司经局校书万历改元自编修升右春坊右赞善□　上日御经帷无间寒燠而公斋心夙夜勤恪视□辈有加比进讲仪容周慎音节铿锵托事献规曲尽忠款　上每悚意听之手书责难陈善大字赐焉甲戌秋典试武闱丙子秋典顺天乡试所收文武士并称得人顷之升司经局洗马兼修撰预修两朝实录书成咸蒙叙赉戊寅迁南国子祭酒庚辰转太常寺卿领国子祭酒事教士务在长育成就之士乐其宽不督而劝巳擢詹事府事兼侍读学士仍直讲帷其秋改恊理詹府事充会典副总裁辛巳升礼部右侍郎寻转左兼官直讲如故癸未春典会试夏简拜礼部尚书兼东阁大学士入赞机务寻从　上考卜寿官晋太子太保直文渊阁与之诰命甲申滇南献俘以决策功晋少保直武英殿丙戌一品满加少傅兼太子太傅予诰荫公念父母厝浅土未葬疏辞诰荫而请恤愿归襄窀穸之事诏予祭葬命公之仲子代行所辞诰荫不许固辞乃许之踰年会典成晋吏部尚书仍予诰命公受诰而辞官不拜己丑春再典会试时文体寝坏公所录制义粹然一出于正诸引用释老言离经叛道者即才藻士咸摈弗收士稍稍惩其陋习焉寻以一品再考□今官仍予诰荫计居政府九年代祀先师孔子者二分献南北郊者三□赠三代任子者四其它以扈驾阅工应制赐蟒玉银币诸恩数率优异不可胜纪公亦感激　上眷知孳孳以献替巳任初有摘科场事语侵大臣者公请辩邪正以定国是谓昔之专恣在权贵今乃在下僚昔之淆乱是非在小人今乃在君子又言大臣犹梗柟也宜取其阅历略其寸朽言官犹江河也宜导之疏通息其风波时以名言然自是忌者弥众数交章诋公公每疏辩辄自劾免　上特嘉公忠谠数谴言者以留公公言留臣谴言者是速臣之去也则复力救言者往往得解临洮之变首辅欲俟虏王回巢专力以制火酋公愤欵虏助逆则欲并剿以图大创又尝言戈矛不在敌国而在毂下安攘不在兵食而在纪纲其持论忼慨引大义类此升储之议自庚寅元日　上召见阁臣于毓德宫拥　皇长子膝前命□臣谛视谕所以保爱之旨而是冬公以三事进规其一册立深以不得所请惭疏留不下余乘间请于　上有诏辰年春举行册立戒羣臣勿讙方静以待命而主事其之疏上矣时独公与不佞守直度必偾事因相与具公揭以进冀有所调护于间　上果不□□中使诘余两人先生辈奈何与郎署小臣□□以是不自安旬日而上书乞□□五　上重违公□予告给传以归归□二三□□徜徉山水间所至□村醪市脯与田夫渔父接席相饮餐置往事不啻遗迹然燕居深念未尝不以国事忧及闻太仓公请预教而公始一色喜寄声余相庆犹諰諰虑后事曰吾卜其始矣□卜其终也则忠臣无巳之心哉未几仁圣皇太后□起哭临于斗山书院山高风烈一再宿中寒以归□不起公貌温气和襟宇冲旷与人处若溪若谷□所不涵纳而其中介然有以自守方在馆局甚江陵公所器重江陵父病朝绅醵祷公独不往寻以夺情留任众或露章攻之公特削赎藏袖中诣其第密劝以行服即见忤终不以其故告人也南中司成缺江陵问公愿否公曰督关地重司成道尊惧不任耳敢云不□既之留雍亭当迁者数矣而不及公或怪问故公初曰资宜尔也至再则曰俸宜尔也深厚不伐如此尤□俭素即既贵鲑菜脱粟□衣濯冠无所不可而所□□之及所哀怜之交缓急相抵至倾槖振之无□□□□时每旦出必携钱以施丐者丐者羣集□□□□受一钱去余尝谓公此□即纳沟之思不恻于此云公配汪氏初封恭人以万历辛巳卒累赠一品夫人子男四立德庠生娶鲍氏立功中书舍人娶汪　并汪夫人出先公卒立言聘邵氏立礼聘洪氏侧室汪出女三一适吴万成一适黄寀俱国子生一许聘洪考功文衡之子孙男五志古志吉志才志文志高　女三汶纲等以丁酉十二月廿八日葬公豸山之阳与汪夫人合礼也余因忆公爰立时适当国事鼎革之会上疑于任而下竞于挠政地滋惧府公与元辅长洲公同年友而太仓公与不佞后公一岁入复同气味无异时枘凿之嫌公以是得一意发抒隳肝胆自効谋于庭无遗谞而言于　上无隐衷使得究其猷宫征交宣咸酸互燮转移扶拨之力宗社当终赖之而今已矣追惟往谊澘焉涕零讵直聚散存之感哉铭曰歙之东门许右族台星注精是生文穆碧鸡兆瑞金马升华书紬缃帙藻润黄麻造士贤关抡才秇薮既广陶甄兼弘薪槱青宫翠幄执筴周旋琢磨绩懋疏沦劳殚先学后臣延登鼎轴选爱万人匪由梦卜参调大密觐前旒皋襄益戒杜断房谋厥或睢盱毛举挚击国是一明捷翩顿戢狡焉豢虏乌合冯陵庙谟一定猖猘斯惩偘偘不挠其直如矢推沟轸复挞市抱耻深惟主器早属元良约廑纳牖虑切垂堂天听匪高多言易乱方幸转圜俄惊反汗几不如舍行矣归休销声息景杖屦优游悬车五年溘焉易箦朝野摧心风云失色豸山之下有欝佳城褒纶愍册荣与哀并我志其藏勒之贞石形窆名留昭示罔极 

　　○少保王文端公传（于慎行） 

　　于慎行 
　　王公讳家屏字忠伯别号对南其先太原人也中徙陕右国初以龙江士伍从征留屯塞上大同山阴人世有隐德其后渐以儒显公父赠阁学公宪武时尊宿举明经不仕配曰韩淑人以嘉靖丙申闰十二月二日生公梦云间仙仗拥送玉童下止其室知其贵征也公七年而失恃继母梁再继景皆子公如所出而景尤久公髫则诸生以才名著甲子举山西省试其明年罢公交车对而丁赠公艰隆庆戊辰成进士廷试读卷拟一甲第二　穆庙错综之得二甲第二而选庶吉士高第庚午受翰林编修与修世史暨万历改元与修穆史及成受爵赏有差中间分校礼闱教习内馆及奉　命册封亲藩皆恪慎称任使而文章行谊业冠冕词林诸公所属目矣乙亥建复起居注以史官六人佐之公首选会日讲员缺公以翰撰先补葢特举也时　上冲龄向学日御讲殿公从诸耆儒后音吐朗鬯开发恳款　上尝敛容受之退谓左右王讲官端士也居一岁以病谒告　赐金币给驿以行越三年己卯复以日讲召至则翰撰如故又三年壬午乃升洗马踰月再升庶子明年癸未主考武闱进少詹事兼侍读学士掌院明年甲申春解篆教习庶吉士模范俨恪勤督甚力士庄而服习之踰数月升礼部右侍郎又踰数月改吏部又踰一月诏兼东阁大学士入内阁与太仓王公同日宣麻阙下动色相庆谓得人然公去史官甫二年耳　上既特知公眷倚甚笃数召对暖阁偕同官议处章奏多所赞决乙酉从视寿宫恊定吉壤　赐一品飞鱼服明年丙戌以风霾灾偕同官条上宽恤四事皆蒙嘉纳其年大旱扈　上步雩南郊召对天坛偕同官面奏　上劳勉之居无何景淑人终于邸第　诏赐赙布银币锡三代诰命使祭赠公之墓而葬焉于是虚位待公三年部使以覃除闻　诏进礼部尚书趣还内阁遣行人往迎踰年乃至时　上御朝渐稀公入都数月犹未得面乃上揭言迩来朝讲久辍章疏颇留典礼并废纲纪渐弛众心喁喁请以圣节出御毕发奏章以慰海内不胜大愿　上览疏感动遣中官喻旨曰王阁老忠爱之心朕巳悉喻翌日出御门延公进见焉会廷臣请建储久未得允人情大哗庚寅元日　上御寝宫召辅臣入对因出元子见之四公面请谕教退复以册立请再上未报久之公以起用踰年无能有所补救乃上疏□劾谓比者灾异迭见疆圉未宁议论纷纭风纪废□此亦主忧臣劳之时而署衔伴食不能効一臂之助臣罪当免奉　旨慰留公又疏言今元子冲睿中□系心而大礼未行羣情疑虑又禁庭贽御之间喜怒过当诃责太严上累和平下滋危震可忧可惧非□一端而臣才力不能匡赞精诚无由感通内愧尸素不敢自安其辞弥恳　上虽未允然温旨敦趣再三乃出视事中外因倚望焉其年十月四日公复请册立时不肖行礼官亦合九卿三请奉诏谯让廷臣夺礼官秩于是三公各归第引疾谢而公居中调之　上意稍解诏趣三公出旋遣中官李浚论公册储之礼当于明年传示廷臣毋复奏扰如有复请直过十五岁方行公见圣示有期大本巳定乃拟传札以进请宣示百僚因隐十五岁语又度未可下也以便先录口诏驰报礼臣行即具疏以复谓适奉玉音谨以通行南北诸司传示大礼有期令其静俟而亦隐十五岁语　上既不许宣示及见部疏复遣谕公浚所传止令卿知尔奈何遽示礼臣且部覆是何等语会科疏亦上并得谯责然　上虽不怿而建储之礼亦因以有成言皆公所调护也巳而三公奉诏出见公乃杜门请罢累旨趣出明年八月工部郎张有德复请造办时太仓王公以归觐行申公以言在告惟公及许公直阁计恐有德言入或致激误欲因而就之乃亦引谕旨以请　上既怒有德因责辅臣不当附和又更期三年于是许公策罢公乃疏言国所具揭臣实与谋乃至稽缓大礼国去臣不得独留请并罢臣疏入报闻而其时申公亦去柄政且属之公公乃请趣太仓入侍而与新相赵公同居政本会曾少卿干亨议汰京卫官卫官遮尚书同亨于朝公在阁闻状急遣人出谕天下有叛军宁有叛官若曹敢于禁地遮辱大臣罪死不贷卫官闻皆解散司马欲贳母问公执不可请令五府诘主者名置之法事乃定明年壬辰科臣李献可等以豫教储宫请严旨谪罚公辄封还御批力请宽宥疏入不报而他申救科臣者皆得削除甚者予杖公因称疾求罢言储宫谕教委宜早图科臣所言未差谬而以臣封还内降□蒙谴何谪削转相株累道路之猜疑横生宫闱之谗构交作其于亏损圣德动摇国本非细故也今臣既无匡救若复淟涊依违正汉臣汲黯所谓从谀承意以陷主于不义诒辱朝廷死有余僇请急罢臣以谢天下疏至三上辞益痛切　上终不允而遣中官临问谕曰卿其洗沐近医药自辅毋言去也公具疏谢因坚卧不出又再请乃听而令守臣侦其起居以奏曰将复召云或谓公相臣也即谏不从宜少濡忍以就大事奈何取一决高公谓否否古之人主惟所欲皆以大臣持禄小臣畏罪有轻下心尔吾意大臣不爱爵禄小臣不畏诛罚事宜有济闻者服其言公去三年元子出阁又数年青宫遂建公举手加额以祝斋沐表贺　上亦遣行人赍羊酒银币问公于家官一子中书舍人又明年癸卯十二月二十二日公以病卒得年六十八岁讣闻　赐祭葬如一品礼特赠少保赐谥文端荫一子某官始终恩礼可谓备矣而天下犹以公忠诚体国不及尽展其韫以致太平有余思焉公人长身丰颐魁然岳立器局博大喜愠不形而操履端严临事有执意所不可贲育不能夺也方江陵张公病时朝臣相率请祷公谢不往及败见籍没所收交游问遗书无公姓名蒲坂张公继秉大政以同里故数从公受筴多所规益其后时政益务恢阔朝士或诡激树名争欲有所措置积当事所苦公毅然中立无所依阿独尝以大义两譬解之交相服也迨升揆席推公延纳侃词正色百僚倾仰迄无后言谢政家居卜墅远郊与父老故旧娱客至不尽避亦不泛接与与如也博闻善记其学无所不窥文思神敏援笔千言宏达藻赡自成一家敦伦砥节内行纯备自以早失怙恃怀慕终身及执景淑人丧号擗致毁哭不辍声人以难其与人处岂易宽和温然长者而居室当官斩斩严肃小大凛然宗族奴客无敢有窃借者问病振饥惠洽党里交际宾筵皆从丰腆而取予峻于一介身所服用乃无纷华诸子既众赀产不饶没身之日几不备礼云公初娶霍淑人未庙见卒继室李淑人壶政甚修且多母训以公归次岁卒及公之葬　诏并祭而祔焉公凡八子长浚初举省试第一次湛初荫中书舍人他少长有差及诸孙若于皆称俊邵婚皆名族语具状志不论赞曰余从王公同舍相得甚深迹其伟度丰材况几朗鉴汪洋千顷未测津涯矣及临大节任重守诚深坚若将以身殉义一何伉直不阿也方其廷诤过激人主不能无惮然册储庆典既缓急不渝而于公恩礼始终亦无少替意者精诚感动默有信倚以定万世之策圣神独运之原固难以用舍窥矣善夫公之论人臣诚能不爱官爵见重人主天下事岂有难易哉公居揆路前后八年乃犹未尽其用故天下惜之然其所建画表树光明俊伟固烂焉列于图史而称社稷臣矣诒榖昌后振振孙子则仁人之报与 

　　○太子太保礼部尚书文渊阁大学士赠太保□ 文宪玉垒陈公于陛墓志铭（代　陈懿典） 

　　陈懿典 
　　万历甲午秋余与南充陈公实同受纶扉之命公入既数月而余从田间来与公周旋公荷　上知遇又自念父子继登三事世受　国恩益感夺图报称而会政府诸君子皆同籍石交愈得发舒其意诸君子方倚公重而公感时忧国拮据劳瘁丙申冬遂寒疾不起　上震悼恤典极优赠太保仍太子太保礼部尚书文渊阁大学士谥文宪遣官护丧归其嗣太学生光譔将以某年月日葬公于　赐葬某山之阡走使数千里以黄太史所勒状请志铭余自惟与公举同榜仕同官学同志知公最深何敢辞按状公姓陈讳于陛字符忠别号玉垒世四川顺庆府南充县人先自阆中徙南充出宋秦公后始祖曰彦良元至正间有兴祖者实公九世祖兴祖生思诚思诚生文质文质生平平生纪家世业农纪始受读记生衡大理府训导衡生信贡太学生信生大策大策生太傅文端公以勤则公父也衡信大策皆以太傅贵赠光禄大夫少保兼太子太保礼部尚书大学士太傅检讨时生公于京邸生时室中梦有仙音导从自天拥一人下巳而公生太傅异之公生□幼□读书如夙习太傅不甚督公笃志下帷有所综辑结譔辄如太傅公旨太傅益喜曰是类我辛酉公年十七举乡试第四人戊辰举礼部第三人对策高等寻改翰林院庶吉士时同馆皆一时之选而太傅方爰立公出从诸彦归奉庭训博综考镜锐意于文阁试每冠太傅公常避不阅卷徐文贞笑谓太傅曰我安知公子众实有目公何不学祁大夫庚午授编修寻充实录纂修官时太傅意有所不可辄上书乞骸骨公固请扶侍同还蜀中父子昼绣世侈盛事壬申公复如京师会　穆宗实录成升修撰旋以太夫人忧归丁丑以　世宗实录成升俸一级服阕以原官充日讲己卯以讲幄叙劳再晋俸一级庚辰太傅公年七十公上疏乞归省　上念太傅　先帝旧学而公又以世臣在讲席特　诏有司存问赐公镪币乘传归省故事大臣里居满八袠始存问而太傅以七十因公得之称异数云公归集里中耆旧如任太史瀚王恭节公庭十余辈高年会公从太傅身行酒炙必极欢乃罢太傅雅爱嘉陵黛玉山□□游焉公集唐诗咏江楼者命童子歌以佐□凡可□太□者无不先意承之类如此癸未仍补日讲兼起居注甲申擢司经局洗马乙酉主顺天乡试晋侍讲学士丙戌秋太傅讣至公哀毁骨立　上仍赐镪币给驿所以赠恤太傅有加己丑　上召公仍日讲官俄迁詹事府詹事掌翰林院事庚寅上疏请立　东宫辛卯擢礼部右侍郎掌詹事府壬辰主考会试寻改吏部右侍郎未几转左以原官教习庶吉士癸巳以三品满考　上赐钞锭羊酒荫一子入冑监复同诸臣固请　册立虽未俞允而并封中止　皇储出阁公与有力焉巳又疏请　上勤朝讲接臣工如往岁不报是秋擢礼部尚书兼翰林院学士仍掌詹事府公少从太传习国家故实入词林后更留意通今之学国史家乘无不折衷而讨其至谓实录宝训秘在金匮而会典职掌又涣而不属野史诸家更秕而不典苟不及此时修正史何以昭一代之盛乃上疏请仿宋正史例开局纂修　诏允行甲午春感疾乞归　上慰留不许是年秋　诏简阁臣吏部巳有所推举　上诏并上前所推姓名乃　命公以原官兼东阁大学士与不佞同入阁参机务则　上固独深知公也公感　上拔擢首上六事一□我见大臣二曰采用人才三曰劝奖外吏四曰清查边饷□曰□□□才六曰选择边吏大意谓方今　至尊端撰忠良沈滞吏治惰窳国储匮乏边隅多警武备未修失今不□更始后将何极以　肃皇帝之精明而末年贪黩成风夷戎交侵则倦勤之故请亟修朝讲召对之典以振纲纪决壅蔽斥谪诸臣无终锢理宜令吏部次第列上可用者用之而后以赏罚随其后人情重内轻外今后行取宜及州守太守治行高者即入列卿巡抚宜参用内外果贤则久任之岁入有限边饷日增宜简主饷曹郎重其权使核虚冒将帅国之牙平时宜令公卿大夫各举所知武举外别立一途以收异才边吏宜择人与地宜者诠注令习熟边事以需边道开府之用缕缕几万言葢公素所筹划而禾畜积者也　上皆嘉纳允行乙未二月以西塞功进太子少保巳满二品考晋太子太保赐赉如优仍荫一子入监读书是冬言官同时被　旨落籍者二十余人南北台省几空公同余辈密揭救者再露章救者一丙申春公独上疏曲诸臣营救若谓诸臣建白各有主者又或远在留都或奉使外省平时往往抗直不避槩而逐之是言亦罪不言亦罪天下且谓　陛下阴恶其言而名以不言斥之臣等亦何以自解言极委婉意　上或稍解竟寝不行然中外翕然诵之未几　两宫灾公同诸大臣直叩内殿问慰觊得面陈不获巳上疏引咎自陈乞罢不许然因是多时事之感矣每与余辈言辄忧形于色公体素强又加意尊生戒饮甘澹乃自此日减冬至有事南郊感寒疾渐成关格竟不起　上闻震悼命宗伯谕祭赐赉加渥又谕　皇长子故阁臣于陛有讲幄劳特致优赐尤旷典也于是议赠赠太保议谥谥文宪谥法曰博文多能曰宪　本朝有三文宪曰宋公景濂彭公时费公宏并公而四矣公生于嘉靖某年月日卒于万历二十四年某月某日享年五十有二生平端凝雅重外和内介被容接者如坐春风而砥砺操持凛然不可夺自史局以至政府谢绝馈遗门庭如水无私交无私请尤严饬家干短褐应门从无有鲜衣怒马出长安市者性澹素虽生而富贵衣不御鲜华饰不享兼味一切浓艳嗜好泊然无涉惟好裒聚古乞坟典闭户伏读门分类析皆手自综辑诗文冠冕宏丽居然盛世之音顾匠心镕裁不轻出尝着文乐轩记以见志而所注心者尤在经世之学自居太傅子舍历金门践枢要日月考究往代典制朝家令甲与夫名臣硕辅所规条厝注者故首创正史之议先勒诸大志欲使六曹九域之故披卷可得上备九重乙夜之览下令当事者有所据以应猝意颇深远一参大政即毅然以担当国事巳任会余辈同心一洗往时格套遇事皆参伍斟酌公处其中益得抒发其生平矢谟效悃功在　庙社者良多然公自分世臣遭遇殊尤几得一旦所欲挽回旋转以竟太傅之绪而一时极重难返公每苦心深念思所以潜移九阍滞隔之端阴消四海凌竞之习而心口自语难以告人竟抑郁赉志而没悲哉古称三立公金玉其身龙虎其文旗常其伐藉令假之数年正史勒成则　祖宗之盛美与夫王侯将相之懿烁煌煌琬琰比于日星奚旦迁固却步将令典谟争光以公精诚谋断巽入密成旋乾转坤于不见不闻之地又奚论夫姚宋房杜哉惜也盛年不待大业未终然在公身则少生贵门长膺华选晚入鼎司通籍二十余年与修实录者二总裁正史者一入侍日讲者三分校礼闱者一典主文衡者二　主上养之以舟楫盐梅而海内仰之如清镛大吕没之日无贤不肖皆叹息其贤始终完结毫无点垢可谓得全全昌者矣所著有万卷楼集若干卷藏于家前代父子继相者时有　本朝公卿奕叶蝉联者累累不绝而父子大拜独公一家公起家词垣久侍讲读受知　圣主宣麻时年未逾艾入阁即条上天下大计卒未及跻首揆皆与文端公同然太傅因同事者多氏牾蚤冥鸿见几先归享岩居之乐者凡二十年公与余辈规随共济方期树立无涯乃盛年而失之此则所以异也先时彗犯中台占者曰中台主益州公竟应之抑亦异矣是宜铭铭曰　益部山川古称奇绝锦江委蛇蛾嵋山截嶫笃生太傅浚发我公黑头黄阁父子攸同巍科早掇光我王国出入承明含香载笔金华久直玉铉终升忠贞世笃简在帝心帝曰休哉余思世臣惟陟继尹克相中兴六事要说比于姚崇正色垂绅穆如清风家无鼓钟国有桃李济济多士拔茅连茹煌煌正史推擅三长首创义例欲驾汉唐立朝三纪平章两岁补衮回天中流砥柱来从天末去应中台彗芒夜射哲人竟摧岂不华阀岂不鼎贵仅止中寿造物若忌惟凤有羽惟麟有趾视彼遗文遗兹哲嗣高山崇墉赐藏在焉用托贞□结大年 

　　○光禄大夫柱国少傅兼太子太傅吏部尚书太极殿大学士赠太傅谥文懿赵公志皋墓志铭（朱赓） 

　　朱赓 
　　万历辛丑九月十三日光禄大夫柱国少傅兼太子太傅吏部尚书建极殿大学士赵公薨于位　天子震悼辍朝一日　赐银币等物视旧有加赠太傅谥文懿谕祭几坛遣行人护丧归复遣官治葬事越明年其子凤梧等奉杨司成状乞铭于余余与公同乡又同年而公齿长余得兄事公于词林者二十余年铭恶得辞虽然余还山而公始秉政公殁而余被召出则余所知者公未相时事而公所运用于密勿者余不能悉也无巳则按状而次之公讳志皋字汝迈别号瀫阳浙之兰溪人系出清献公抃之后其先自衢迁兰溪至公曾祖年成化乙未进士除行人擢水部郎年生主簿晨晨生贤是公父凡三世并以公贵赠光禄大夫柱国少傅兼太子太傅吏部尚书建极殿大学士贤配张氏公母也张夫人生二子长即公公之将生也母夫人梦日华绕室及生美如冠玉双目烱烱绝异凡儿自少遵父师训即知勤夺弱冠补邑诸生督学雷公古河遂以公辅奇公拔置高等旋举于乡已屡试不售而公发愤益富于学戊辰中春榜　庄皇帝临轩策士拔公第三人及第授翰林院编修巳已与修　世庙实录辛未分校礼闱壬申　册封吉藩癸酉预修　穆庙实录升侍读　今上即位倚信江陵江陵以父丧夺情诸疏劾者皆暗激　上怒廷杖窜戍而编修吴公中行赵公用贤复继之　旨未下公纠同志七人以至情大分面诘江陵冀遏吴赵之祸吴赵竟亦廷杖一切劾疏悉不付史局公以职掌坚请之使不得秘江陵怒甚会星变察百僚遂出公广东按察司副使公持法平恕间与名士徜徉山水况味恬适而江陵怒犹未释辛已例察京僚又黜公公归筑室清献公祠傍自号六虚主人枕石漱流终焉计壬午江陵逝南北台省交荐公起公解州同知升南京太仆寺丞寻擢南国子监司业历右谕德掌南翰林院事改左谕德修玉牒再校礼闱升南国子监祭酒岁余转少詹事掌府事无何复升南吏部侍郎是时公资巳深而宦迹乍北乍南意良安之又岁余改吏部左侍郎辛卯九月　上特旨简用升礼部尚书兼东阁大学士与太仓王公山阴王公同辅政山阴王公旋去太仓王公以省觐归公独参机密未几宁夏将吏哱刘杀抚臣招□虏□坚城以叛魏总督学曾合诸镇兵讨之久无功　上亟逮学曾公荐叶廵抚梦熊代又请赐监军御史梅国桢尚方剑诛不用命者三军争夺遂擒二贼宁夏平　上御门受俘因使召对公从容请赦学曾　上特末减于时倭夷又攻朝鲜朝鲜告急公决策遣将救援旋克平壤而倭稍退此二变皆世所不常有公甫与政而并遭之其经营亦艰矣巳太仓王公还朝会羣臣请册立急　上下三王并封议公累疏极言其不可会王公亦上章请巳之并封之议竟寝自是王公谢政归而公首辅劻勷又倍连岁　两宫三殿灾公每题覆竭诚劝　上修省至开采之使四出公疏谏甚恳其台省部僚因事激触至斥遂贬窜者公所以营救无不力　上意时亦转移即不用公言未尝不知其忠爱加官荫子宠赉日蕃乃公固勃然动去志矣朝鲜之役自克平壤倭方夺魄而细人沈惟敬者与倭通许其封贡以误石本兵本兵愎甚公不能沮封贡卒不成而倭复兰朝鲜　上大怒下本兵于狱意始决战　庙筭方有次第而参口罪本兵者因疵及公公杜门不□迨我兵水陆破倭东事将平而公病剧矣乞归弥恳　上慰留弥笃章数十上不听伏枕三载竟殁邸舍临殁犹草奏请册立罢矿税简阁臣用言官四事葢公殁而册立东宫召起归德沈公及不佞竟行公之言云嗟乎江陵气横一世公挺身折之至困抑不悔及公佐　天子而齮龁公者亦时有公非惟不罪言者且并其姓名忘之其雅量何可及哉居乡立朝一以诚确谨厚始终不替而禄位崇极齿筭绵长子孙绳绳夫岂偶然也欤 

　　○光禄大夫柱国少保兼太子太保吏部尚书文华殿大学士赠太保谥文懿金庭朱公赓行状（邹元标） 

　　邹元标 
　　万历戊申仲冬吾师金庭朱公薨于位　上震悼赙恤备挚赠太保官一子符丞谥文懿特加祭四坛遣官护榇董葬事己酉季冬将奉柩合葬陈夫人　赐茔白鸡汀公孙中舍体元持其兄所撰公行略属元标状曰此公遗命也元标厕门墙久半生漂泊林岩无从窥公诸行事然生平辱公知即颠沛顾复荐数故非今世师生伍而在三之谊元标安敢辞按状先世有尚主者居称朱尉里后省元仲荻起明经徙郡城三传素庵公和徙东武里和生魁魁生廷瓒廷瓒生泰州守东武公节以方正笃学闻是公父自东武公上三世皆以公贵赠太子太保吏部尚书文华殿大学士州守公三子伯应举万历甲戍进士官比部郎季厦诸生仲即公讳赓字少钦号金庭公将诞母陆夫人病羸姑徐虑甚方默祷起覩两炬横如梁各吐莲瓣者七泰州公大喜公生而丰神秀挺六岁丧母哭甚哀时尚未就外傅乃闻都讲授比部经义窃了大指即私自结缵诸名士争指目以奇有长者戒曰此神物不可视人泰州公始匿而亲授之经十七诸生饩于庠嘉靖辛酉举乡试隆庆戊辰成进士由庶吉士授编修与修　世庙实录甲戍升修撰与修　穆庙实录丁丑升侍读会试分校所得多名士戊寅充日讲经筵官　上方冲龄酷嗜学每聆公开陈辄和颜受之一日闻宫中娱情花石因讲宋史花石纲极羣言小骚夺民害甚大不可　上退戒左右曰讲官言可畏己卯以讲读劳晋五品服俸庚辰典武闱壬午典顺天乡试癸未二月晋左春坊左庶子兼侍读学士掌翰林院事秋升礼部右侍郎直日讲如故甲申转左会有大峪寿宫役大宗伯中人言　上命公往定制司礼密传　上欲仿　永陵制公阴令人丈地广狭疏曰　永陵广八十一丈外加方墙若干今必欲如制泄地灵不小请并外方墙用八十一符　圣祖九九数且　昭陵在望而制不等恐非所安长洲色动曰　上讳言　昭陵柰何独新安赞云此正与　献陵对同疏留中久之　上密使人会其地异竟得请人谓公斯举无论省金钱算所全　主德亦甚大乙酉以讲读劳加俸一级丙戍改吏部左侍郎教习庶吉士考满荫一子入监读书丁亥加太子宾客是年冬兼掌翰林院事戊子升礼部尚书兼翰林院学士冬入言阁臣曰方春时和计吏在廷某职当以建储力请不得如九卿如台省以次进政府从中力赞其必有济疏上会南都有请者讹言　上引烛焚疏众莫应公再疏不报是日有　旨选中官二千名公疏言其害得减半诸宗室请封苦吏胥横公尽查给有以　诰命难者公阴令人往司封所检得　诰轴者尽给之诸宗室衔德不置亡何继母叶夫人讣至奔归　赐祭葬加祭一坛襄事寻故读书处东武山建逍遥楼偃卧其中十有三年　上念旧学以尚书兼东阁大学士入阁办事遣大行某往　□公再辞不允至则备陈矿税害至引唐玄宗宋徽宗戒词甚切　上优诏褒美沈四明在告有以蜚语中沈归德于四明者大中丞温三原疏言科臣某道臣某间请黜此二人以正国体后四明去益力而大中丞持前议力争之　上以示公公疏云元辅一贯都御史纯皆大臣一有轩轾令两臣俱不安　上两留之遂下中丞所纠台省疏属阁适归德入视事议曰谪台臣全总宪体足矣公赞然其议　上从之明年楚事起四明与江夏郭宗伯见互异非公政不具论何又有讹言事谓　上召拜公意托公名微示指株累多人　上震怒甚遣中使慰劳公伏地哭失声　上忿奸未得侦校四出忽捕医沈令誉得王铨部士骐于比部玉立夙与劳问书欲以奸书事坐令誉波及于王公拟奸书付法司而以于王下部院　上意不解促公拟　严旨公苐从奸书事改拟稍有加而于王事无涉竟从前拟云公叹曰大狱将兴可柰何乃移书四明言甚具四明始从科道廷鞫论磔皦生光事罢初令誉被执词撺入少宗伯宗伯舟泊杨村遣人入都市药官校捕得以侦宗伯几不自保适楚人胡化谒选上言事由荆门知州阮某听科臣某指使乃科臣意妄行猜忌遂力攻宗伯而厚诬归德于是公论大不理于科臣然沸汤燎火机不自息微公调剂缙绅流祸不知底止矣甲辰疏引年不允会典试九月疏请释逮系华司理钰等十余人于　诏狱十月以考满加太子太保文渊阁大学士荫一子中书舍人十一月工部队例请殿门工公谓此嘉靖三殿故牒及十年　□宫成规今军兴旱潦所在若洗而所人矿税□大工者不得名一钱不此之请谩援往牒使　皇上无以示信天下非所以光　圣德乃密具揭进　上览之大悦遂传旨缓工复令拟谕进公备陈矿税原大工信不可失乃下谕封矿所在税课改有司征以其半济工葢三日间　上公转圜如此　诏下海内欢舞更生矣是日以河州加恩三疏辞时公冢嗣推通政陪者今卫中丞公疏辞不宜以子先父执　上嘉允朝论贤之乙巳大计台省被察者皆留南察疏至公恐　旨中出不及诤具揭言不可状乃　上已下南察疏传谕台省人少宜留用公极言坏祖制滋烦议臣死不敢奉　诏封原疏还　上竟从公议不复留巳又揭南察既幸改正南北一体且制也听之去便　上复从公请于是诸台省被察竟无敢留者众哗始息晨有中使持二疏至公愕语中使曰有元次辅在岂其误耶中使曰非误　上命也开函乃疏刺温中丞其一且并及归德时传谕令中丞去公言大臣去国必采之公论断自　宸衷而后国体不失　上竟不发后从南台论二科臣及中丞疏径今中丞致仕科臣养病云丙午春税监梁永诬宋咸阳令时际满咸宁令朝荐唆劫税银有　旨逮时际降朝荐一级公揭言永□词未可尽信且调停诏旨方新复逮有司非所以一观听于是时际免逮朝荐得不失官七月四明罢归德亦奉　旨归公惊具揭称次辅赤忠臣且有来去与同之盟请留次辅否且并乞臣骸骨不报而公以一人独理阁务九月请释曹御史学程罪御史以语东事忤　旨系请室五年至是始释天下翕然归公而御史亦谓公实生我云丁未正月当大计杨少宰业奉　旨计诸吏寻奉　命户部尚书世卿代是日计事遂停公上言侍郎杨某业奉前命即殿最未见有不当　上意柰何屑越之独不大计惜耶　上急追还论乃定是时公以久瘁数称病杜门固请简用阁臣不报三月以甘镇捷加恩不拜赐大红斗牛纻一袭四月复以病请特遣太医堂上诊视时长子纳言君讣至公哭之恸再疏请简阁僚代垂死老臣　上恻然动念从廷推拜东阿福清晋江入内阁起太仓于家乃廷推之前　上尝有恭默正思救卜得人之旨公心虑旨从中出疏请付廷推廷推者五人而晋江众论不决少宰具以闻晋江得旨遂被言而渐波及公有衣钵之疑矣公久卧病以晋江福清新入阁勉同事先巳定选馆之条着□□是止黔属用兵议所全活生灵无量公自是病益深以一品满进少保□□□太保改吏部尚书文华殿大学士荫一子中书□人会公所请选用台省疏下诸台省多发四明楚事及虿归德并谓时三四言事者去国公似有意督过之四明修郄言益纷纭大半谓公一去足以明志公实病甚惟吁天自白而巳亡何病卒先是欲悉数时政叩阁而请及病危乃括而当尸谏　上优诏报可公及弥留张目问曰　上意若何额而谢者再嗟伤哉元标细读公行略葢皆公病榻所自撰名曰荼史示子孙者子孙据荼史直书无溢语然元标伟公者数事明例阁臣边功不叙意深远矣然阳缪辞而卒拜者寔繁业与同功而能同罪乎相蒙以误疆事无惑也公自秉国来甘肃加恩辞皮林加恩辞河州加恩则又辞所关系可胜道哉穽人丛棘有告以援者动曰不得之　上自公在事出华司理又出曹侍御于狱者数十人使　主上好生之德洽于民心海内苦矿税如坐水火公在事封矿并税付有司去其害过半蜀黔交攻迄无巳时公疏寝兵使两国不受锋镝又云南焚烧中使杨荣人心汹汹公竟从宽政大诏迄无异志公入官数十余年所入俸多以周诸族一责如寒素里中人言之甚悉公自谓可庶几无憾天下所不慊志于公者有谓遗佚在野未覩连茹有谓天听日远未见转圜有谓四明旧辙迹涉回互嗟乎相难以绍兴继宁波则又难公曰荼史食荼者以苦语人不知惟食者知之问以苦何如竟不能吐一语元标从文字中公即以骨鲠品题巳身幽囹圄公身亲往视泣数行下复文捐俸投赠此何等时既元标备官掖垣覩元标日犯时忌忧形于色昔不难省我教我今柰何锢我非公指矣即一元标百元标可知也倘天而慗遗机有可投回天浴日俱未可如操舟中流风涛拍天从旁观者覩一苇荡漾波涛中匪有宁晷辄咎蒿师不善维檝不知倘异人而任即长年三老亦吐舌公云地本危地机又危机亮公时与势之艰者十不得一奈何不矢天自白哉虽然当公隐东武时出山之意大趦趄然使公以宗伯隐生平所学谓何今所以豁旋诸艰有外臣远臣未易知载在疏草者他日史臣录之必有悉公血诚公宁使人有不亮之心而未尝有不尽之心公心竭矣目可瞑矣元标亦据公孙所录荼史者删其繁以俟名世采择观者必不以元标师而阿所好者公生嘉靖乙未七月十四卒万历戊申十一月廿九享年七十四配封一品夫人陈氏海樵山人鹤女子五长敬循右通政次敬复封中书舍人次敬德次敬衡敬徽公所著有经筵日讲章奏疏敦庸堂集行于世 

　　○资政大夫太子少保礼部尚书兼东阁大学士赠太子太保谥文定谷山于公慎行墓志铭（叶白高） 

　　叶白高 
　　榖山于公以大宗伯谢病里居者十七年乃与余同拜纶扉之命同趣　朝而公忽病病遂不起海内方喜公之柄用冀其有所展设闻公之讣无不愀然咨嗟世道惜　天子亦深加悯悼恤赙踰等赠公太子太保易名文定遣列卿护葬事葢再踰年而始克葬门人邢公子愿次公之生平年谱李公道甫状之而公子纬持以乞志铭于余余在词林于公晚进不敢以交游礼事公而当公之末年所投分推毂惟余方相期以匡济之业而公巳矣今者之役其安可辞公讳慎行字无垢一字可远别号榖山其先世出登州即史所称高门之系人　明始徙东阿高大父忠邑三老忠生时以高年赐爵时生玭平凉府同知以节廉着祀名宦乡贤公贵而高年公与平凉公皆赠礼部右侍郎兼侍读学士平凉公娶于刘累赠淑人生公公生十一岁失刘执丧如礼尝条淑人言行着于篇读者悲咽十四试童子科郡县皆第一学使者孝丰吴公异之拔冠兖郡隶学宫州判某□□邑以侧理隃糜饷公公不受平凉公问故曰此分宜客也宜远之藩伯万安朱公招公与济南于达同其子维京讲业以闽士郑日休之师磨砺熏蒸学日益进遂以辛酉举省试第六人佹解首矣而主者以其文大奇故稍抑之髫而赴鹿鸣诸大夫即席欲冠公以未奉父命辞众皆嗟重再上春官不第属朱公开府济上公复从之游戊辰第选庶吉士师殷文庄赵文肃二公殷言词章赵言经济趣操不同而皆深器公庚午授翰林编修纂修　肃皇帝实录明年请急归又明年召修　穆皇帝实录甲戍同考礼闱　穆史成以劳赐金币晋翰林院修撰编纂六曹章奏会典重修公纂修官随以推择充日讲官时　上方勤政励学日御经帷早出晏休孜孜不倦而公与同事诸公皆一时名流所开陈裨葢甚多公主讲唐史每至成败得失之际未尝不反复论说　上辄竦听讲罢时出御府图画传观或分命题咏公不善临池诗成则倩人书之具以质对　上又大书责难陈善字赐公中外相传诩盛事丙子进翰林院侍讲明年　世史成加俸一级江陵相欲夺情公与同官兰溪赵公新建张公辈七人共□方言其不可而疏章则公与张公所创其时毘陵吴公妨苏赵公以言夺情事杖北阙下公疏入而桂林吕公从中止勿奏江陵以讲臣故未敢显斥乃佯以他事致公丧次字谓公子吾所厚而亦从人此耶公正色曰以公厚我故此相报耳江陵艴然再踰年己卯公遂引疾归里居且四年　诏入日讲如故同讲六人多公同年官高者至贰卿下亦银绯而公犹守旧秩久之乃进左谕德时江陵巳谢世言者振暴其罪　上震怒命司寇丘公同内珰往籍其家当江陵柄国日既大失士大夫心及其败也咸推波助澜欲甚之以快公独贻书丘公言江陵尝有劳于国家是非功过当别白即间有所受取亦可指数家之所藏远较分宜近视冯珰皆万分不及而必欲捕空捉虚广搜括以称　上命窃恐株连蔓引全楚公私皆受其累是江右之巳事也又江陵老母在堂诸孤少不更事覆巢之下颠沛可伤宜谋于有司请于　明主乞以聚庐之居立锥之地以合于古人帷葢之义纚纚千余言极其切至乙酉典试南畿晋翰林院侍讲学士丙戌读廷试卷晋礼部右侍郎兼侍读学士先是壬午南畿所举士有挂议者　上命覆试□宗□沈公以嫌避诸公莫敢决公衷之轩五人轻□□众咸帖服一日方坐曹諠传午朝鸣钟鼓矣百官仓皇趋入公独迟迟侦之则讹言也　上闻责礼官鸿胪对状夺两月俸公与焉巳以执奏秦藩封事忤　旨用他事夺俸者再随转左戊子畿试仪郎高桂摘举者八人　上命覆试试之日廷议哄然公调停乃解己丑会试知举官考满改吏部掌詹事府甫莅任即擢礼部尚书兼学士疏请　册立请郊庙请祷雨及宗藩条议诸大典礼而　册立最恳章无虑十余上时　上意巳默定而不欲人言屡旨责公公持之愈坚至自劾乞罢坐是又夺俸三月令甲　亲王故绝以将军入继者众子不得封郡王　渖王违例请公力格之京考行诸台臣不便也御史某以言公议仍用京考拂其意迨山东疏上遂构公预泄典试主名　上谕阁臣诘公阁臣解乃巳犹夺俸三月公自宗伯屡以职事廷争屡引疾　上时而慰留时而诮让严旨与温纶错下公虽感激主恩而于义度不能留业坚去志至是遂杜门力请凡九疏乃报允赐金币给驿以归时新安许公山阴王公亦以言　建储事先后去公归而扫墓筑场出赐金置酒延亲故道说生平时往来别业白庄观□获自娱间或出游近则云翠天柱大山监诸山远则岱宗灵嵓邹峄华不注及泗上诸泉皆有咏述四方冠葢过阿城无不造庐请谒公多以病谢惟二三知巳或门生故旧来访则下榻留连累日夕而后去台使者每报命辄首荐公南北宗伯有阙必以公名上屡□□阁再推教习庶常皆不用久之以讲臣阙　上复思公以旧官诏掌詹府使讲春秋比公疏辞又寝不报至丁未岁廷推阁臣七人公首乃被　命以太子少保礼部尚书兼东阁大学士入辅政公再辞不允而余亦自南来过公公喜甚约余子从舟而吾从陆相次趋朝可也时公以宿疾发微有所苦既就道则趦趄不欲行徒以与余有成言不可负而余亦数使人邀公谓公不来吾不敢先入国门公乃自力前抵近郊尚平善陛见之辰以怯寒拜起舒缓司仪者欲毋纠公不可仍自具疏请罪　上温旨慰公令亟视事而公固敕舍人勿解装归计自是病卧一日忽草遗疏惓惓以亲近大臣补言官起发弃请呼所善门人使受而书之巳伏枕长叹曰吾终不能报国矣更数日遂逝逝之日适南都以所梓榖城山馆集至公犹反复披阅指点讹谬亟驰一帙遗余葢此集乃余请以付梓者嗟夫宁知公遂以此诀耶公生于嘉靖乙已九月二十九日卒于万历丁未十一月二十二日得年六十三始刘淑人梦庵摩罗果缀实甚巨遂生公故公自儿童时巳俨然大人器度弱冠登第入词林人即公辅期之高文襄公以相臣握权柄与公尊人有通家谊尝向朱公问公朱公谓公宜一往见公卒不往也御史刘台上疏被逮人以江陵故率避匿公独往视当江陵世士大夫附丽称功颂德者十人而九死而被祸所引大体调护营救者惟公谈者不谓然而以公尝取忤江陵无以难也事定之后始相与服公所与司寇书天下传而诵之其宗伯固以直谏取忤至于被构而去去而久不陵召说者谓公或别有所枘凿公终不自言其最相知契者无如归德沈公卒相继爰立世亦并重之直讲前后十四年渥承　恩顾凡郊祀陵祭幸天寿山阅寿宫无不扈从锡赉精镠宝楮金符文绮彩扇绣锦诸物无筭而敦伦好施所得俸赐多分给羣从族亲益置祠田缓急交游知故及其子□故槖中尝无余财自宗伯谢政归始构数椽仅仅中人居耳居恒□□言如柳下惠仲由而人排难急困往往不吝至乡邑大利害如条编徭役灾眚诸事抵掌论说无所讳避性尤好书常夜分诵读至老不倦于文早学学六朝丽绵密晚年乃益近自然有欧苏之致里居日久四方慕其名凡碑版志传赠送诔祝之类无不欲求公之一言羔鴈填门公择而应之常有余力其诗则服膺李于鳞骨力气格大足相方所著自梓集外有春曹奏议读史漫抄经筵讲章兖州志笔尘史摘若干种皆宏博精核成一家言当次第传于世郡邑皆祀公学宫两台使者复下檄专祀□余既次公事志而叹曰甚哉天之于人靳也夫以公之沈深挺劲謇謇恢恢不畛不町世所倚信多假之年则文潞公少假之亦庶几司马君实也而柰何夺之速哉然公尝余言时事大难如有不可远而蔡刚成近而薛河东皆吾师也由今观之吾又安知天之夺公者非以成公乎九原可作尚当起公而质之 

　　○大学士李先生自状（李廷机） 

　　李廷机 
　　余幼禀气薄就塾后犹夜啼肋浮睛露乡父老谓非寿相父母亦忧之然沉静寡言永日不思□诵书分明作字无卤莽十一岁从黄默堂先生一日以状元宰相命题余破云名魁天下之选身近天子之光先生喜甚命同学生北面揖予命余受其揖葢是时己能诵诗书礼记三经矣余父严每教以进退应对拱揖坐立饮食之节夜篝灯诵书父亦诵里人呼父太老虽贫布衣人敬之乙卯出试纪录生丙辰王遵岩先生招与其子同学先生指□曰此子不凡观其危坐终日兀然作课三篇首尾无一字懈怠也戊午以儒士应试补郡庠生辛酉倭乱乡试后丧父癸亥丧母因取蓼莪之章号九我丁卯蔡见麓先生督学试高等补廪是年　穆宗皇帝登极戊辰选恩贡己巳卒业太学大司成余娷孙公批余卷云此子心孔洞达何事不可少司成同州马文庄公一日点闸诸生后至者令自书名先生见诸生争先余独兀立俟心异焉问生何名因命呈文字奖之曰子远大器也庚午举顺天乡试第一举主淮阴丁文恪公姑苏申相公时余未有子而媍病处京师二年矣一日同乡顾公言其内亲有妾新寡美而多赀欲余妁之余不可辛未下第归有故家见余妇病甚欲以女适余余又不可余贫独念一领乡书辄事干谒生计古人谓饿死事极小失节事极大岂澹台子羽不可耶因妇家永春深山中往居焉山中米贱蔬笋不粥而有但不能具肉陋室萧然不蔽风雨一友人偶经过怜而谓余曰郡中尽可度日何自苦乃尔余笑不荅甲戌下第江陵相公其子延余时相公有贤名第余性故不喜贵介处辞去之及丁丑相公夺情矣再招余不往归葬先人四丧戊寅携家授经于毘陵庚辰座师申相公其子延余辞不获就之秋返毘陵公子毕姻于湖州公子妇翁董龙山复以相公之意强余行居湖州二年龙山谓余曰湖州可居兄肯卜居请以一庄百亩相饷余曰无卜居意束修可受田不可受也壬午冬会试入京相公下□留余余辞去癸未苏紫溪公以工部分考余卷冠其房四明余相公新安许相公拔寘第一　殿试第二授翰林院编修同庶吉士读书前后教习有莆田锡山山西四明四先生三年七日不入馆病三日陈凤父治丧三日应紫溪召一日锡山先生称余勤曰奠老馆长也四明先生曰子文秪是拿得架子定如正文体议别人从头叙起却似原文子开口便说文体不正如何正他便得体许相公谓子文字诸体俱能摹古独诗不类唐余从此亦不攻诗矣当癸未　上临干策士傅胪谢恩皆临　朝三日一朝参　朝贺侍班　经筵展书常赡　天颜亦一时遭际也丙戌　殿试充掌卷官夏持节封赵藩过家置义田胆族人葺先茔葬族人友人不能葬者丁亥还　朝授小内侍书戊子编纂六曹章奏己丑分考礼闱得陶望龄等二十二人　殿试仍充掌卷官管理　诰勑辛卯丧儿秋典浙试郄一切馈赠自是交际遂废而以嗣息故不欲劳心亦不复应酬之文壬辰九月秩满升侍读　殿试仍充掌卷官改右春坊右中允兼修撰管理清黄癸巳升司经局洗马仍兼修撰掌局事甲午　皇长子出阁充侍班官改右春坊右谕德兼侍讲掌坊事秋典应天试还充正史纂修宫仍侍班时　豫教方勤秉烛讲读每四鼓呼长安门入寒暑风雨不辍乙未升左春坊左庶子兼侍读掌坊事　殿试充受卷官　经筵充讲官秋典武试丙申升祭酒余起家太学尝诵　高皇帝圣谕称宋讷学规严肃所以教出来的个个中用又见□□升堂有两生抱牌牌书整齐严肃四字亦　高皇帝所制也余谓今之教人者不近守　高皇帝整齐严肃之法而辄远引敷教在宽之文夫所谓宽者乃多方劳来辅翼欲其自得之谓岂以纵弛宽哉故余之教一以整齐严肃主拜典有节课讲有程差拨必公旷压不贷而又以膳馔之余葺文庙垣屋修补供具祭器葺官房号房射圃又于圃中隙地植槐柳棰李梅杏数百株又剏官房六所丁酉升少詹事兼侍读学士充正史副总裁戊戌　殿试充读卷官六月升南京吏部右侍郎署部事主京察幸无间言考掾忠亦详慎不敢忽摄户工部尽革阖京铺行立水兑八规刊粮解单以杜横索成山伯坝官河养鱼民苦水腐不可食谕成山决之浙人李文政流寓南京以交结跆籍南京人余告御史筦城者置之法葺外罗城一百三十里岁岁省水衡万余金葺　孝陵周垣五十里葺　皇城直房公署庙祠牌坊桥梁饭堂皆取诸节缩奇羡庋置无用之赀未尝动部帑一缗三年给由改礼部左侍郎兼侍读学士余意在长往遂尽弃所有毘陵之产归筑舍求田橡十终焉计四疏辞不允有　旨敦趣癸卯七月入京署部事是□归德四明两相公不协会楚事四明又与江夏左江夏讦四明遂成郄余解劝甚至江夏引疾去守冻杨□妖书起言官因借以倾归德及江夏逮讯江夏从人乳媪余忧甚彷徨不寐者两旬会讯四五日独以身翼护之时皦生光左验甚明巳承伏众犹不决有御史沈木谷言于厂珰曰此事不决缙绅荼毒矣属一疏言皦生光外无它人出疏草示珰曰可奏即奏不则御史奏之余奋然曰奏则附吾名涂公宗浚亦愿附　上闻之喜至覆讯犹未决余曰今以百十人拆一狱纵无私心见岂能尽同即干会稿职名下各随所见注情矜疑等字以俟　圣断何如厂珰曰有理遂署情余次之众者情者十之九是稿达于　上狱乃决当皦生光之巳承伏也更严拷讯令供□谋主名又　诏责会问官有朋友情深君臣义薄之语诸人承雍风指首鼠持两端江夏危甚余约词林唐抑所辈四五公求救于四明而归德之门无敢至者余独数往候之每心口相语曰人皆集于菀我独集于枯当是时　上巳属意于余司礼知之每于余有加礼尝以彼所节略余疏进　御览者阴示余　日又以其所诗求余序余答书言公日在　上左右公名重余亦负时名倘公有所论著不惟自累且累公余既郄其请而秘之司礼顾私语大司马萧公若以是益重余者甲辰知贡举充　日讲官丁未复知贡举署部四年立简便之法以便　宗藩饬　殿试之规以闲进士定　殿试之期以便岁贡行岁考革汇考以便孤寒革纸户铺行以便民剏屋以居官施衲衣以活冻丐一切公文查核题覆投领转发不越日而其大者莫如王府即远年枉抑有诉立查立定夺出示人得面尽无阻格停滞之难诸宗知其如此遂不贿求胥吏及中官费大省贫宗便之太原汾州怀庆有生祠至于秦府之不得滥郡爵益府之不宜服内请封虽众居间而余执之坚竟亦莫能夺也客部主贡夷民苦其扰无所告诉则诉之部余移咨抚镇令通官诣奴儿哈赤营谕之及捕贡减入京人数五之四尽革车价省丰润等五驿三万金而大官供亿亦甚省自是以常此则　朝廷威灵所慑伏非一使之力矣余在部常不欲迁恐所兴革不能久故吏部拟推少宰余力辞既满六年疏余南北治状　徽号効劳请加尚书余疏辞山阴相公谓可加太子宾客余曰侍读学士不佳却要太子宾容耶山阴笑曰如公足以风末俗矣葢余平生志不在卑庸自以一介穷儒巍科华贯当思所以砥砺树立报荅国恩无使死之日有余粟余帛以累　君父故硁硁自矢久之　上亦浸闻甲辰朝　觐人传　上于禁中语左右曰此时京官正忙惟世卿李廷机此两人闲不与外吏接也丙午偶诖误请罪内阁揭救得　旨褒以忠慎恭勤令心安供职又　札谕内阁有　朕知其清谨之语于是人咸知　上且相念诸忌者嗾言官毁短余及丁未会推异同　上不动特　命以礼部尚书兼东阁大学士入阁办事松林之下大司农赵公称余任事认操持峻洁又云大有德于　宗藩廷尉今太宰郑公言不独　宗藩感之都下百姓皆感之二三台省余明目张胆有未尝识面者余四辞不允而后拜　命谢恩一疏言人臣惟知有主苟可自致于主者无不尽有益于主者无不不知有身不知有家不知有交游往来不知有毁誉得丧必无一念不可与主知必无一事不可对主言自是而外有不可则止之训在焉人教余进言建事急收拾人心余曰天下事平平做去天下路慢慢行去要急却缓要好却不好要明白却不明曰美必归君入告之语不宜外传况余始进也尝见宋王曾独奏事宗讶其不与首相王且俱来故用此指与山阴处山阴安之　上亦不疑而余雅慕清净昼一之理欲省议论明职掌母相轶越守令甲母动论官曰勤事论人曰躬行论大臣曰担当论相道曰廓然大公物来顺应曰行所无事论用人曰中材最多惟恕以用之至论边事则曰不可问其故曰苞苴可绝虖请托可杜虖由今之道无变今之俗而欲将勇兵强饷足不可得也既入阁四方书揭俱于长安门外投领无人至余门在事九阅月惟主张四川撤兵全活黔蜀生灵省馈运安疆臣兄弟不至播州之续此一事少以报国耳乃所有一二愚见谓北地营田可听民自营官勿预山东故有海道通辽可转粟给军南京铸钱利厚可广铸北输济工折俸商人苦累可查正德初年牌甲法编银佣役间以折色济之怀未及陈而烦言再至遂决意乞身自戊申四月后屡疏屡　慰留不出再　遣鸿胪寺卿宣谕不出　命同官谕不出　圣节不出阁事不闻邸报□阅言者蠭涌不辩己酉冬移之真武庙居焉人□□矣曰席藁也或曰荒凉曰吾固安之或曰子未可□去乎曰必去必待　命去耳暇中续成春秋　日讲章考永乐迄隆庆实录所载阁臣　皇明阁史纂　国朝名臣言行录编宋贤事汇删通鉴性理书着四书臆说家礼家训仕迹如干卷壬子二月返旧邸有行色　上遣中使谕余少俟俟过　万寿圣节疏请辞　朝　上犹不欲余去旬日之内　遣中使谕留者三　遣鸿胪卿者一又一日五鼓传　旨遣太□视余疾余俟又浃旬乃辞　朝　上乃允放加太子太保予银币驰传遣官护行恩数优渥而尚责中□不邀留恠余急去犹若不释然者余疏辞加官而□所以不得不急之故然人以殊常之眷殆二十年来所未有云余平居言论动称古人在词林惟礼节事体咨前辈至行巳居官则曰择善而从可也秀才时馆于何宪副小洛公家见公自道居官朝参之勤心识之故仕宦三十年不敢以惮劳养安失礼怠事尝言无故不朝参公座律当笞君子怀刑焉可犯乎摄南工时有缙绅过余谓公翰林官顾亦肯亲俗事乎余曰有俗人无俗事天下国家事何言俗也居怕喜诵羔羊之诗而玩其序所谓节俭正直者以正直必出于节俭每语家人曰士大夫耻言治生□不可不治生夫治生非委琐龌龊悭吝自封殖之谓不过节用耳翰苑坦途第觉官之美而迁之骤未尝以一差一缺嗫嚅当道之前不能谀人亦不能毁人事可告人私书可示人或言人过失余曰未必然或告以某人恠子余曰渠与余善当不恠平生操无心之道以游于世人亦多亮之者惟是江左别有一种风尚余与之左而与太仓先生合彼见　上用余　召起太仓以此二人不可使在政地欲别有拥戴凡间难尽言事亦无成而其攻之众且急实由于此余尝言士大夫壮而行老而休乘流则逝遇坎则止又云时非汉室才谢孔明何必死而后巳哉故出处之际不谋于人随时据理行其心之所安而巳余平日兢兢惟恐得罪于邻里乡党顾在京师室惟老荆幼子于是有怙势借名奸利者余归乃尽讼治之以谢乡人至于此外状揭余未尝经目曰则有司存吾乡官焉能预若事一切交际辞受如他日有问者应曰上不敢负　圣主之知下不欲改平生之节也归之明日即亡弟襄葬饬先坟治首丘筑笋江旧庐余生于斯先人精爽在焉营庵亭童子时读书□也而郡庠余所起家临漳门外三桥山川坛亦余□里莫不修葺巳又修朱文公祠及王梅溪西山与卫民祠此则官捐赀而余但首其事或代其劳耳产业寡而授受明赋无愆期其产犹在他户代输来索者应之不踰晷无山荡海荡军田官田寺田寺房管社管渡之事于人无争于官府无求事省心闲眠食外无别念常言民之质矣日用饮食羣黎以此徧尔德天保以之祝其君穿衣吃饭夜眠晓起便是道便是仙佛但哀人竆不能赒见义事不能举有义举不能助则聊引欲立欲达之论以自解而终未慊也 

　　焦太史编辑国朝献征录卷之十七 

　　●焦太史编辑国朝献征录卷之十八 

　　詹事府一（掌府事尚书　掌府事侍郎　詹事　少詹事） 

　　◆掌府事尚书 

　　资政大夫太子少保礼部尚书翰林院学士掌詹事府事赠太子太保谥文谷白公金戊墓志铭（李东阳） 
　　资善大夫礼部尚书兼翰林院学士掌詹事府事赠太子太保谥文定吴公宽神道碑王鏊 
　　资善大夫礼部尚书兼翰林院学士掌詹事府事赠太子少保悔斋李公逊学墓志铭（毛纪） 
　　资政大夫礼部尚书兼翰林院学士掌詹事府事赠太子太保谥文恪温公仁和墓志铭（严嵩） 
　　礼部尚书掌詹事府事霍文敏公韬行实（江宁何世守） 
　　文明海慧法师善继塔铭（宋濂） 
　　太子少保礼部尚书兼翰林院学士掌詹事□事赠太子太保谥文简孙公承恩墓志铭（徐阶） 
　　资善大夫太子宾客礼部尚书兼翰林院学士掌詹事府事赠资政大夫玉溪张公潮行状（费寀） 

　　○资政大夫太子少保礼部尚书翰林院学士掌詹事府事赠太子太保谥文谷白公金戊墓志铭（李东阳） 

　　李东阳 
　　国朝父子官至尚书者不过数人南宫白公其一也公讳金戊字秉德考讳圭举正统壬戌进士官至资政大夫太子少保兵部尚书赠荣禄夫夫少傅谥恭敏曾祖伟进忠以恭敏贵赠资政大夫太子少保兵部尚书祖讳友谅封资善大夫工部尚书三世妣赠封皆夫人世望畿服恭敏公之浙江布政也公生于杭成化庚子举京闱第一甲辰举礼部　廷试第二人及第授翰林院编修弘治戊申同修　宪庙实录以内艰去癸丑同考礼部丙辰秩满迁侍读己未充　经筵讲官壬戌复同考礼部　今上在春宫充讲读官癸丑修大明会典成进侍讲学士　赐宴礼部寻修历代通鉴纂要公与焉甲子考南畿乡试乙丑以　登极恩进学士加从四品阶并俸充日讲官　赐纱帽罗衣鞾袜诸物正德丙寅开　经筵赐白金彩币车驾视太学赐坐彝伦堂丁卯　命教庶吉士署掌院事擢礼部右侍郎日讲如故寻改吏部迁左侍郎赐御制蟠龙诸诗赐纂要进尚书己巳　赐玉带庚午复　命兼学士入内阁专典诰敕掌詹事府事以宁夏平　赐贺功金牌加太子少保居月余以疾卒年五十有七　上悼惜不置赠太子太保谥文裕遣官谕祭敕有司治葬事公以公卿子习闻　朝廷典故加之问学博涉强记词翰清美见称于时而久职文字典礼无甲兵钱榖之寄故以此终其身成其所名其人重厚政尚宽简不骫骳之行琐屑之节值所难处宁稍逊避而未尝遂失乎正其□着有怡靖稿若干卷 

　　○资善大夫礼部尚书兼翰林院学士掌詹事府事赠太子太保谥文定吴公宽神道碑王鏊 

　　王鏊 
　　公讳宽字原博世苏之长洲人祖讳寿宗考讳孟融皆赠吏部右侍郎公生有异质未冠入郡庠辈流方务举业公独博览羣藉古文词下笔巳有老成风格屡试应天不利以岁资贡入太学东海张汝弼见之曰天下亦有如此贡士也哉江阴卞郎中华伯有低头拜东野之句武功伯徐公高迈少许可折节与交曰馆阁器也公以屡举不利绝意仕进不肯复应举天台陈公士贤以御史董学南畿以礼敦遣公不得巳入试名在第三成化壬辰会试第一入试　大廷又第一授翰林修撰被选侍　先皇帝于　东宫九年进太子右谕德　先帝即位以旧学进春坊左庶子预修　宪宗实录成进詹事府少詹事兼侍讲学士擢吏部右侍郎久之转左寻兼翰林院学士入内阁掌制诰仍侍　今上于　东宫充会典副总裁会典成进礼部尚书兼学士修历代通鉴纂要仍充副总裁公素有古学及入翰林凡有作辄传播中外位益高望益重学者称匏庵先生而不敢字每　东朝进讲闲雅详明意存讽谏至理乱邪正之际未尝不反复上诵之　今上在　东宫学少间率僚属上疏曰窃唯　东宫讲学自寒暑风雨朔望令节外一岁之中不过数月一日之内不过数刻况其间又多间歇人生八岁出就外传居宿于外诚欲离近习亲正人也庶民且然况有天下者乎借曰习读于内终不若出就外傅亲近儒臣讲明正道所得多也建议者谓元儒吴澄出处不正不宜从祀孔子诏廷议之公曰从祀亦观其有益于经传否耳苟有禆经传则扬雄马融昔皆不废今何独得废澄也　太皇太后将祔庙诏议其礼公曰昔周祀后稷姜源登于别庙诗谓之閟宫鲁桓公之母仲子不得祔庙春秋书考仲子之宫至宋始有两后并祔之说然岂后世所宜法哉　诏从之公年甫七十数引疾求退屡诏恳留有学行闻望舆论攸归之褒载阅月卒弘治甲子七月十日也讣闻　先帝震悼命有司治葬论祭者四给驿舟遣官护还特赠太子太保长子授中书舍人次子奂补国学生皆异数云公好古力学至老不倦于权势荣利则退避如畏然在翰林时于所居之东治园亭杂莳花木退朝执一卷日哦其中每良辰佳节具召客分题联句乐若不知有官者被选宫僚人动色相贺公独蹙然曰吾何以当此任哉及日讲内殿尤世所荣而公辞之至再至三当道见其诚不强也及掌制诰久参望公柄用当道忌之邅徊不进意公亦不能无少望公曰吾初望不及此吾处此甚宜之甚安之众议之释及吏部尚书位缺中外皆属公公又固辞之公端靖渊穆不溷溷同不峣峣异士无贤愚见者靡不归心公亦保合兼容不见畛域平生不闻其有毁誉言之亦不见喜愠之色其古所谓大雅君子者乎公文不事追琢蜀犬严体裁蕴藉蕳淡理致悠长诗用事浑然天成不见痕迹沉着高壮洗近世尖新之习作书姿润中时出奇倔虽矢见模于苏多所自得 
　　吴文定掌詹事府事久之程学士敏政以策免起复官前所历俸不入考公曰少詹学士职与我同彼则先官即日上疏请以印让有旨命公仍掌之士论益多公 【 徐源撰行状】 
　　吴文定公有同年贺解元恩在京遘疾迁至其邸晨夕视之贺死服一月丧乡人教官某死于京贫甚其子假贷于人公闻之恻然亟命还所贷自出白金赙众皆乐助竟得以丧归 【 李杰撰行状】 
　　成化弘治开翰林声望最重者吴宽谢迁二人皆状元及第仪干修整宽温粹含弘迁明畅亮直宽诗文俱有古意迁亦次之故一时并有公辅之望及丘文庄卒宽适以忧去迁服将阕遂用迁入阁号称贤相宽终不获入人颇不平宽处之裕如也时刘健首相迁数言宽当入阁健曰待我去用之他日又言健答如故迁争之不得至声色俱厉曰吾岂私于宽耶顾宽之科第先于予年齿先于予闻望先于予越次在此吾心惭焉故言之而公终不听何耶健但笑而巳其后天变师保皆上章求退迁上疏求去不得复上疏举宽及鏊自代健不悦宣言于内以迁立党也 
【 震泽长语】 
　　吴文定公未第时家应役征搅百状公见重有司其父亦长者或当苛甚时稍谓公盍白之上官公曰譬我不做秀才亦巳矣乃潜入金胥徒辈以宽其事父不知也里儇子以私憾公同夫人出随詈公交车傍从人欲一较公戒勿应而巳又刓去公所郡学碑刻名上官追究公曰吾文诚不足存幸无校官重刻而巳县官矫激束缚公家人平事公礼仪亦矫而简慢公殊不介意县官述职公正佐吏部冢宰欲黜□令问公公曰谓之最固非公以黜亦未至此冢宰即从之迁佐别郡 
【 水东日记】 
　　吴文定被选宫僚人动色相贺公独蹙然曰我何以当此任及日讲内殿尤世所荣而公辞之再三当道见其诚不强也及掌　制诰久众望公柄用当道忌之邅回不进意公亦不能少无望公曰吾初望不及此吾处此甚宜之甚安之众议之释公未遇时下第回闻母病急奔过关不待报辖关主政拘留公不意以诗上之云献策金门苦未收归心日夜水东流扁舟载得愁千斛闻说君王不税愁主关者惭而谢之 
【 本传】 
　　威宁伯王越罢黜居久弘治间恃所亲当国觊觎复用自陈有功于国以谗见废欲乞复爵疏既入下吏兵二部会多官议众畏缩不出一语文定独曰若论威宁之功在□先皇之时巳尝论革今乞复爵当考自后有何功如念　先功而复爵是今改　先皇令也无从奏请事遂寝 
【 野记】 
　　吴文定笃厚伦谊吴中有田数百亩每岁租入视亲戚故旧之贫者分给之 【 本传】 

　　○资善大夫礼部尚书兼翰林院学士掌詹事府事赠太子少保悔斋李公逊学墓志铭（毛纪） 

　　毛纪 
　　礼部尚书兼翰林院学士上蔡李公卒于位讣闻赠太子少保遣官谕祭者四下有司治葬事命行人护其丧仍给驿以归复以考绩赐二品诰命皆异数云公讳逊学字希贤李姓别号悔斋先世淮安人元季避兵籍今汝宁之上蔡曾祖处士祖明道赠正议大夫礼部右侍郎考俊宣课司副使赠官如其祖公生于景泰丙子八月二十九日自幼聪颕嗜读书成化庚寅补县学生亟提学陈恭愍公所称赏丁酉中河南乡试丁未举进士改翰林院庶吉士弘治己酉授国史检讨充经筵官三载秩满给敕会丙辰同考礼闱所取多名士寻用荐升浙江按察司佥事督理学政公教人因材造就不专于文艺尝曰士不知以涵养践履务非学也每试封卷置号手定甲乙预决中负名列后悉如其言私请一无所售时皆服其识鉴未几以正议公忧去诸生送之水浒多泣下木斋谢公叹曰李君何以得士心若此邪既归汝南郡中之秀相率延公师事之凡经指授接踵科第□数十人辛酉服阕改陕西提学一如在两浙时巡抚公交荐其贤迁副使甲子丁张淑人忧丁卯复提学山东公至未久教道沛然大洽葢其条约简易如其所存而人之信之自有不言而喻者矣戊辰召人太常少卿己巳以少卿兼翰林院侍讲署詹事府事秋八月开经筵公进讲虞书一章词恳音畅左右听之耸然庚午升户部右侍郎是冬改礼部遇恩例给三品诰命又明年转左侍郎满考当荫子乃荫弟逊志之子汝翼国子生甲戌春知贡举乙亥拜南京礼部尚书踰岁以赍圣寿表至留礼部尚书凡祀享朝会诸仪必考古据今行之唯谨尤务持大体不文义所牵制属吏有以节孝当旌门而于例少碍请公曰此励俗之具其亟行之无拘拘也公用心之厚多此类丁丑春复知贡举夏五月命以尚书兼翰林院学士内阁管诰敕仍掌詹事府事兼教习庶吉士公惓惓以立志敦行言曰学者宜甘澹泊服劳苦以他日受大任重之地向予辈初入馆艰于置骑徒行者久之虽暑寒弗辍也今宁有是夫众皆叹其不可及公自莅部至今効劳既久事罔不治　上恩遇日隆前后被赐玉带者一蟒龙衣者二赏功银牌者三及文绮宝镪诸时物皆预然公自是引疾乞归甚力数年间章凡九上辄蒙温诏褒答若曰卿学行老成誉望素着岂宜引疾求退尚其善加调摄亟出供职以副朝廷委任至意公闻命益知感激强起视事戊寅冬偶以气否延医在告阅两月竟至不起实□□二月二十七日也享年六十有四 

　　○资政大夫礼部尚书兼翰林院学士掌詹事府事赠太子太保谥文恪温公仁和墓志铭（严嵩） 

　　严嵩 
　　嘉靖癸卯七月礼部尚书兼翰林院学士温公卒于蜀之里第讣闻　上命有司给祭葬如例赠太子太保赐谥文恪公讳仁和民怀字也高祖子成仕蜀遂宁知州因家成都华阳曾祖讳良蜀府奉祠副祖讳彦中蜀府良医有四子长曰琮官至布政使季曰玺河南参议而公参议之子也举进士改翰林庶吉上授编修以忤逆瑾意出补户部主事瑾败复编修进侍读充经筵讲官丁继母张夫人忧服除进春坊左谕德兼侍读　上选用公等六人日侍讲幄赐金绮束带升侍读学士修　武宗实录充副总裁擢吏部右侍郎兼学士仍侍日讲修　献皇帝实录复充副总裁公念参议公年高奏乞貤封以巳之官从之未考满得封典葢异数也　上将大用公有尼之者乃以专管诰敕入东阁而公乞归养甚力命驰驿以还加赐白金文绮公彩侍逾二年封侍郎公卒朝廷赐祭葬服满后数年始就征如前官命史馆经□御文又命摄吏部事拜工部尚书仍兼学士改礼部尚书掌詹事府事加太子少保　车驾南巡奉敕留守京师　驾还　皇太子遣公奉迎于涿州　上赐白金彩币劳焉巳而特命公充监礼使扈视　章圣皇太后梓宫南祔　显陵勤勚备至事毕赉锡有加当是时　上眷注甚隆而公以病疏再上乞归甚恳　上恻然许之赐宝镪给驿以行命有司俟病痊奏用恩礼甚厚公举止端重有大臣体沈深善谋数抗谕国事大同之卒拥兵阻城公谓当以慰问代藩遣官因视卒罪状可抚则抚之便又宁夏抚臣以庆王不轨事闻请徙之高墙因兴兵案诛从反者而公言事未彰白未可即禁锢请敕戒谕王不悛而后治之以明朝廷议亲之仁既而遣官薄问王果得赦而夏人免于兵家图像以祀曰活夏城者温公也公博学强记文辞号称尔雅尝同考会试者再主考应天顺天乡试各一辛丑主考会试两充廷试读卷官□所历任侍从清选官至六卿然□反大究厥施论者惜焉生成化乙未享年六十有 

　　○礼部尚书掌詹事府事霍文敏公韬行实（江宁何世守） 

　　江宁何世守 
　　公姓霍讳韬字渭先始号兀后更曰渭得姓自周封霍叔家太原其后世自太原徙南雄又自南雄徙南海远系莫悉高祖义曾祖玄珍并隐德不仕祖厚一考华号西庄俱以公贵赠太子少保礼部尚书祖妣徐氏妣梁氏俱赠夫人公以正德壬申充郡庠生癸酉领乡荐第二甲戌首选南宫　廷试仍拟大魁偶封卷中舍倒用官衔印更之复尔主者咸谓天数遂置二甲第一时尚未娶引例告归读书西樵山中丁丑丁西庄公忧服阕不出辛巳　世皇御极起兵部职方主事仍谢病归山丙戍升詹事府少詹事兼翰林院侍讲学士屡辞不允遂起赴任丁亥升詹事兼翰林院学士再辞不允戊子升礼部右侍郎恳疏辞免又升礼部尚书五疏力辞乃免己丑充会试考官庚寅丁母梁夫人忧癸巳服阕升吏部右侍郎随转左侍郎甲午履任丙申升南京礼部尚书己亥改礼部尚书加太子少保掌詹事府事庚子十月七日卒于位　世皇震悼赠荣禄大夫太子太保谥文敏祭葬如例遣官护丧营兆域始终隆宠无替云公幼有异质年十九始就小学即大揭居处恭三字坐立相对出则翼然目不旁观众识远大器甫学踰月四书背诵皆遍师授周易日诵数千言未几遍师惊谓西庄公曰君儿非常人也一二岁间诸经俱旁通子史无不淹贯尤喜大学衍义时有老儒说太极图听者如堵公徐登堂辩析奥义老儒惊曰吾不如也登第后观政吏部目击时事雅不乐仕归娶后遂不出既起职方感遇　明主即上三札首论学与政次六部掌故次中外时弊侃侃数万言通达剀切识者谓贾董刘□不过是也时有议辅臣拥立功封伯爵者有禁省言官亵服迎　旨者公疏论正之有京城守门中官暴夺商货闻欲投诉于公则啮指索然亟追还之时多事趋谒公独执守自重与时龃龉仍谢病归山疏中有早年色欲过纵血气虚损之语葢是时　世皇睿龄方少故公阴寓讽谏云居山惟以读书考古业不轻接藩宪郡邑诸僚间有酬答简书不袭治生字谓巳挂籍朝绅惟天子治之尊不可有二上也大礼议起廷臣咸欲　世皇父　孝宗而母昭圣公谓天亲不可人天下未有无父之国□以付神器之故而更父母之称是利天下而忘利之破骨索甘露之洒稠林无不断绝无不沾润故所度弟子心果等若干人说法住山明宗等若干人颇号继迹重辉者也大师性简直虽面折人过而胷中无留物与人交无少长一以诚相遇所造偈辞初不经意而语出浑成有若宿构举扬大法不务缘饰而西来之旨自明复以净土观门苦海舟航时兼修之未尝少怠其所见葢卓然云呜呼道行无迹妙极无象求而即之脗契本未定之先则万缘鼎沸发慧之后则一性洞虚所谓不用其力而无所不力则神器化于玄冥而忠信发乎天光矣有如大师和粹外形渊懿内朗造请之间因言悬解证不染不迁之域泯差别次第之门非上智宿植恶乎至此或濂也不敏□从诸老游欲假般若宅心之地夙障□深竟世谛文字之所缠缚鸡鸣而起唯伥伥逐物而巳操觚而铭大师之塔岂不惕然以自怜怅然而遐思者乎 

　　○文明海慧法师善继塔铭（宋濂） 

</div>
    <div class="pagination">
<a href="国朝献征录_page29.html">上一页</a><span>...</span><a href="国朝献征录_page25.html">25</a><a href="国朝献征录_page26.html">26</a><a href="国朝献征录_page27.html">27</a><a href="国朝献征录_page28.html">28</a><a href="国朝献征录_page29.html">29</a><span class="current-page">30</span><a href="国朝献征录_page31.html">31</a><a href="国朝献征录_page32.html">32</a><a href="国朝献征录_page33.html">33</a><a href="国朝献征录_page34.html">34</a><a href="国朝献征录_page35.html">35</a><span>...</span><a href="国朝献征录_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
