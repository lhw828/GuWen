<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 49 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 49 页/共 263 页</h1>
    <div class="content">　　○丙寅方山王美垣奏蒙赐叔庆成王旧府与弟临泉王美塎分居然其房屋多损敝乞赐工匠物料修葺从之
　　○丁卯顺天府尹姜涛等奏本年十月初一日例应举乡饮酒礼是日祭无祀鬼神正当齐戒请移于初二日从之
　　○提调直隶学校监察御史程富坐受教官嘱论密云县丞以法事觉行在都察院请逮问其罪从之
　　○太仆寺丞陈汭坐赃当赎徒罢职  上命徙边为民汭屡以冤诉行在都察院请逮诸所连者问状  上曰汭罪既明即遣之辞所连者俱勿问
　　○戊辰建州左卫女直指挥頴赤即火尔赤安乐等州指挥三保奴塔山卫指挥弗剌出毛怜卫指挥每哈女直头目打必纳等俱来朝贡马及方物赐宴并赐彩币等物有差
　　大明英宗法天立道仁明诚敬昭文宪武至德广孝睿皇帝实录卷之七十一
　　明英宗睿皇帝实录卷六十九之七十一终
大明英宗睿皇帝实录卷之七十二
　　正统五年冬十月庚午朔享  太庙
　　○下元节遣官祭  长陵献陵  景陵
　　○遣中官祭司井之神
　　○是日狭西兰县庄浪空中有声如雷地震
　　○辛未复除监察御史高瑢郭原陈恕罗绮房威俱行在瑢原以亲丧服阕恕等以汰省回至是召用故也
　　○壬申书复靖江王佐敬曰得奏庆远卫指挥陆忠程普相讦告普寔妃亲虑为所连今朝廷至公至明虽细民争讼亦不使有冤抑况宗亲乎府中果无可言之事人固不敢厚诬也王宜安分省事不必多虞王又奏欲令本府军校陶于附近山场以治宗庙社稷山川诸坛及所居宫室  上允其奏仍复书令戒敕下人毋假此扰民为王清德之累
　　○云南车里并八百大甸二宣慰使司头目刀三等陛辞命赍敕并织金文绮绒锦等物归赐其宣慰使刀霸羡刀招散及妻嘉其勤修职贡也
　　○癸酉升塔山卫女直指挥同知弗剌出为本卫指挥使
　　○命狭西行都司并所属卫所承差典吏月给口粮三斗从总兵官定西伯蒋贵奏请也贵又奏狭西行都司并甘州左等一十四卫所与关粮之处相去千里往复费耗今诸卫所仓皆有蓄积请斟酌就于本处关支为便事下行在户部覆奏以为军粮宜暂于本处给之官员俸仍每岁挨程关支四月从之
　　○命江西布政司属县存留并起运淮安邳州仓粮减半折支银布以岁荒民饥从守臣奏请也
　　○甲戌行在刑部言旧例军丁力士犯盗者皆戍边屯者诏从律断但令输作复役以是人轻于犯盗此辈徒加以恩不知感激不宜以常律治请复旧例庶使知惧从之仍令揭榜晓谕○乙亥升行在山东道等衙门监察御史李果为湖广左参政郎中篪为广东左参政主事汪凯评事陶成推官董敬俱为浙江按察司佥事给事中李秉郎中郑安佥事侯兴治中杨衡推官王英知州萧奇俱为知府从行在吏部会官举之也先是  上虑各官所举或有浮躁之人夤缘假托命吏部从实研核至是尚书郭琎等言审得所举数内御史萧清等五人不协舆论  上曰书云举能其官惟尔之能今所举当者擢用不当者举主罚俸两月以愧其心且人臣以荐贤为忠继今有推延不荐及荐而未当者尔即以闻不可有所观望迁就
　　○伊王颙炔以本府仪仗朽敝乞工部重造  上以民艰不允令王自造
　　○直隶苏松常镇浙江嘉湖等府先被水灾  上敕巡抚侍郎周忱躬诣勘视至是忱言应天太平宁国池州安庆徽州等府广德州并各卫所亦罹旱灾请一体勘实以闻  上可其奏
　　○浙江杭州台州严州绍兴宁波等府湖广武昌常德黄州荆州汉阳德安岳州长沙直隶凤阳淮安扬州等府各奏自五月至今水旱伤稼秋粮无徵  上命行在户部勘实以闻
　　○丁丑巡抚大同宣府右佥都御史罗亨信奏万全都司都指挥张义等年老不能领军  上命行在兵部会公侯伯都督等官择其人代之于是众举义勇右卫指挥同知王良义勇前卫指挥同知牛整金吾左卫指挥同知陈智济州卫指挥佥事康能克堪其任  上命俱署都指挥佥事务在遵守法度不许苛虐军人仍戒兵部臣曰今后举武职须精察允当不然尔为罪首
　　○行在户部郎中杨宁为其子城武主簿政托事于光禄寺典簿蔚能事觉罪当杖诏枷示长安左右门及六部都察院门首各三日以为徇私者戒
　　○戊寅辽东自在州达官指挥同知三官保湖广保靖州军民宣慰使司土官舍人彭麦谷踵等俱来朝贡马及貂鼠皮赐彩币钞绢等物有差
　　○调狭西延安府宜君县知县王圭于庆阳府合水县初圭为合水丞秩满升知宜君县既而宜君旧官复任圭当赴部适合水知县缺员合水民相率赴布政司告乞还圭布政司以闻故有是命
　　○给三千大营五军等营官军马八千九百六十一匹
　　○行在工部奏先令河南布政司织染局将宣德三年以后岁造叚匹余剩粗丝改织绢今输运到京多纰薄不堪颜色浅淡兼有污迹其官吏工匠请治罪倍偿  上命宥罪第追偿不堪者
　　○宥行在都察院右都御史陈智罪先是山西按察使徐永达劾奏巡按御史颜继酷刑擅杖军职继以此得罪降职智憾永达未有以发因监察御史吴昌衍孙睿续往山西巡按智令其搜求永达罪二人以永达清正无所按劾智怒违己命因昌衍考满考其持禄保身不称职又指擿睿微过奏请调用昌衍与睿不服各奏智前情
　　○上察其实命昌衍复职于是六科给事中劾智挟私害人作威凌下  上命行在吏部会官详议以闻尚书郭琎等言智器识肤浅操行刻薄不可以掌邦宪乞如给事中所言正其罪  上曰都察院伸理天下冤抑纠举百僚邪慝居是职者宜处心公正而智乃以私憾枉害良善似此悖谬尚何望其振纲维肃宪度邪卿等所言良是但念大臣姑屈法宥之仍住俸三月俾自警省继今以往若不改悔仍蹈前失其同列及掌道御史均以党屯之罪罪之必不轻贷
　　○命修香河县白河堤从知县张嵩言河水冲决民田被渰故也
　　○己卯鲁荒王妃戈氏薨妃以洪武二十三年册封至是薨讣闻  上辍视朝一日遣中官赐祭命有司营葬
　　○庚辰番复山阴王逊煁所喻夙婴风疾欲得大同县民医刘经在府治疗已令该部移文拨用俟疾瘳日仍发本县充医
　　○狭西兰县庄浪自是月朔地震十日乃止坏城堡官民庐舍压死男女二百余马骡牛羊八百有奇事闻  上敕三司修葺赈恤之并敕总兵官严督边备
　　○辛巳赐惠安伯张昇诰券封其妻为夫人
　　○升行在河南道监察御史周王□■为郑府右长史时郑王瞻埈屡暴怒杖人至死  上命择风力御史为长史故以命瑮乃遣书谕王曰闻叔近颇多怒内外官员人等稍不如意輙射击之几无虚日左右微有谏者则怒益甚此必下人不律或进谗言激使之然惟叔为国亲藩肇有封土以贻子孙自今宜以礼律身以宽御众凡有触犯轻则下于审理重则闻之朝廷庶几不昭非议  祖训云文武官有能守正谏王保全其国者毋轻凌辱朝廷闻之亦宜以礼优待此在子孙当恪遵也况昔人待下过严而卒致肘腋之患者比比皆是叔不可不知而鉴戒之也是后王稍歛戢
　　○癸未监察御史吴镒亲丧服阕复除行在河南道
　　○行在兵部言麓川叛寇思任发致番书于云南总兵官处谓始固潞江安抚司线旧法邀己以报讐其后线旧法乃诬己为入寇致是大军压境不胜恐惧今欲遣使谢罪乞为使人导去并代奏于朝求赐哀怜免加诛戮臣窃谓思任发词虽恳切然其历世荷国厚恩授职宣慰六十余年却乃侵犯边境杀掳军民师临其疆犹敢逆命及至班师托言顺服宜仍敕总兵官沐昂等使人与其来使同归抚谕如其诚心向化即将前罪尽与洗涤如其仍前梗化具实奏闻剿灭  上命遣敕责问且宥其罪令改过自新如不悔改大军仍往征讨
　　○甲申行在金吾左等卫带俸都指挥使康能奏比奉命赍敕并彩叚表里往赐脱脱不花王及平章伯颜帖木儿等脱脱不花王既受赐复固索所与诸酋长者臣等不得已借众官军彩叚六百六十八表里三梭布五千八百七十匹与之乞赐给还事下行在礼部议曰夷狄豺狼也贪求之心曷有厌乎能等使彼正宜宣扬朝廷恩威举大义以折服其无厌之求庶几克尽奉使之职奈何輙歛官军所有以遗之长其奸计且启异时援例之请岂不愧使职而忝  君命乎矧隔越遐荒所借及与诚伪莫明难允所言从之
　　○广东钦州民黄宽等自宣德初诱胁居民二百九十余户并田土投献安南先已敕巡按御史及三司官赍敕抚谕至是各官具奏宽等不服招抚及考本州图志自汉马援讨平以铜柱界之于西南以分茅岭限之于西北其界限之内自洪武以来俱隶钦州今分茅岭之内三百余里铜柱之内二百余里悉为安南所侵如遣敕谕安南王令还所侵地则民不招而自还矣事下行在兵部议宜候安南国遣使朝贡之日敕其国王还所侵地仍晓宽等如能敕顺挈家来归悉宥其罪并饬守边者不许侵轶以构边衅从之
　　○乙酉朵颜卫都指挥同知朵罗干遣指挥把兰泰宁卫都指挥佥事火儿赤台遣指挥完者秃等俱来朝贡马赐宴并赐彩币等物有差
　　○丙戌行在礼部言麓川思任发为边患其所遣朝贡头目陶孟忙怕等宴赉视常例宜有损  上曰思任发久蓄不廷之心已兴师往讨之矣彼之朝贡岂诚心哉不过欲窥事机缓我师耳然朕方以至诚治天下故不逆其诈不拒其来庶彼万一感化尔礼部其毌损常例赉之第不锡之宴使知朝廷之明不为其所罔也
　　○驸马都尉赵辉奏宣德间买直隶保定府雄县自宫人刘昇在家给使后昇潜赴行在通政使司告充内官乞赐发与  上曰自宫律有明禁在诸藩王不敢擅留而辉乃私买及昇自告复萌欲得之心姑识辉罪后若弗悛必罪不赦
　　○戊子辽东安乐州达官指挥佥事哈剌三万卫土人余丁曹兀良哈并湖广施州卫龙潭安抚司舍人黄敬荣广东琼州府儋州土官同知男王懋等俱来朝贡马及貂鼠皮赐彩币钞绢等物有差
　　○己丑四川按察司副使高英年老乞致仕从之
　　○直隶淮安卫奏本卫分遣军余修理淮安府长盈仓皆运粮退出老弱者比因贫窘多致逃窜而守仓旗军三百余人皆本卫带管食粮余无差役况皆精壮丰足欲将各军不妨守护凡遇仓廒损敝相兼斗级修理庶不误事从之
　　○庚寅给常德长公主并附马都尉薛桓岁禄共二千石米麦兼支
　　○行在户部奏光禄寺岁用香油分派诸处税粮折纳芝麻于通州并大兴宛平二县分散油户造油供用今诸处客商兴贩香油者止纳税钞请行都税司每香油三十分抽取一分供用免其纳钞  上不许
　　○给辽东定辽等卫官军马一百八十五匹○夜月犯轩辕大星
　　○辛卯赐云南麓川宣慰使司宣慰使思任发及大小头目人等敕曰朕为天下生民主仰体  祖宗仁爱之心  天地包含之德故凡自作弗靖之人多屈法伸恩开其自新之路未常即肆显戮尔麓川自尔父思伦法尔兄思行发皆受我  祖宗大恩建立衙门授以官职尔父尔兄皆知感恩恭修职贡故得传袭及尔尔宜体父兄之心修父兄之德敬恭朝命和睦邻境庶几保有爵土永享安乐乃逞不轨之谋侵夺木邦孟养潞江等地杀掠缘边人畜诸物守将屡请发兵问罪朕念造罪惟尔一人而虑大军伤及无辜故屡却所请第遣敕谕尔而尔罔有悛心乃不得已令云南总兵官沐昂率众至尔境抚谕冀尔改悔尔复恃险抗拒原尔之罪  天地鬼神所共怒者今总兵官遣人送至尔所遣忙怕刀线观并诉词一纸朕观尔所言恳切似有悔过之意乃复遣敕悉宥尔罪尔果能改过自新为一方之人造福即归所侵掠或亲身或遣子侄及亲信头目赴京朝贡则朝廷待尔恩悉如旧而尔子孙并一方之众皆得永享太平之福矣如尔情未达心有欲言亦详奏闻朕为处置必使尔等咸得其所尔若不体朕心不从朕言敢率蚍蜉之众与王师角胜负则我军贾勇而前尔等于是时求免虀粉胡可得乎尔等其重省之
　　○起复山西保德州知州田耕仍旧任耕以母丧去职州民百余人保耕为政仁恕乞起复以惠边民布政司以闻事下行在吏部覆奏  上以民情不可拂特从之
　　○晓刻月犯灵台中星○癸巳广西右布政使孙曰良闻父丧适命总督广西诸郡预备仓粮水利之政曰良自陈臣已离职守制若释服莅事非惟有亏人子报亲之心抑且有负朝廷孝理之道  上以民务方急命曰良奔丧毕即赴任理事
　　○甲午遣行在吏部左侍郎魏骥为正使给事中陈常为副使持节册东城兵马副指挥杨郁女为代府宣宁王逊炓妃
　　○以代府壶关郡主适秦安命安为宗人府仪宾选训导董元女为周府镇国将军子坣夫人俱赐诰命冠服等物
　　○命直隶扬州府宝应县县丞黄致复任升从七品俸致九载任满当迁耆民言其佐理勤慎乞留之行在吏部移文核实以闻故有是命
　　○先是  上命行在户部检视各王刍牧地至是具其顷亩方向及原据民人庄宅田地共三千余顷图列以闻  上命以一百八十八顷给郕王祁钰余拨神机三千等营令其刍牧所侵夺民地悉给还之
　　○参赞宁夏军务右佥都御史金濂言贺兰山所以障腹里要害往者林木生翳骑射碍不可通比来官校多倚公谋私深入斩伐至五六十里无障蔽有如樵采者猝为虏所得致知我虚实豕突入寇即无以阻遏之请自今凡百材木需用于雪山取之不得于贺兰山纵伐以规利目前贻患无穷  上从之敕宁夏总兵官都督史昭严加禁约
　　○乙未敕行在户部曰朕弟郕王年已长成其岁禄一万石今在京岁支米三千石钞万贯俟之国全给米
　　○升翰林院侍讲仪铭为郕府左长史修撰杨翥为右长史
　　○丙申朵颜卫都指挥完者帖木儿遣指挥帖木儿并沙州卫千户写帖儿福余卫千户脱欢辽东安乐州达官指挥哈剌等俱来朝贡马及方物赐宴并赐彩币等物有差
　　○监察御史严恭亲丧服阕复除行在湖广道
　　○云南大理卫故指挥使陈宣子俊袭升云南都司都指挥佥事以宣征蛮有功也
　　○给密云中等卫及榆河驿马五百十四匹
　　○丁酉秦府镇国将军志埁卒遣官赐祭命有司营葬
　　○己亥朝鲜国王李祹遣陪臣尹炯赍表及方物来贺  万寿圣节赐宴并赐彩币等物有差
　　○行在礼部奏行在锦衣等卫带俸都指挥佥事等官穆肃等并广东等都司都指挥同知等官李端等二十三员相继卒请如例赐祭从之大明英宗法天立道仁明诚敬昭文宪武至德广孝睿皇帝实录卷之七十二
大明英宗睿皇帝实录卷之七十三
　　正统五年十一月庚子朔行在钦天监进正统六年大统历  上御正朝受之给赐亲王及文武群臣颁行天下
　　○敕朵颜卫都指挥完者帖木儿及大小头目等曰比奏本卫头目委塔委心朝廷无他异怀兼多识见欲保协同视事已允所言但命谨守国宪安处边陲恪修职贡用副朕怀
　　○升顺天府通州同知李经为本州知州经有治才能处繁剧时知州缺员耆民三百余人保经宜升知州以惠黎庶巡按御史上其事行在吏部言例不当升  上以民情宜俯从之故有是命
　　○给华阳王弟镇国将军友壁禄米二百石友壁既封而未给禄米王为之请行在户部覆奏镇国将军岁禄米一千石今友壁尚未出府  上命岁给二百石
　　○辛丑命故都指挥佥事黄诚子端袭为府军后卫指挥使府军后卫指挥同知吴迪弟宽羽林前卫指挥同知韩义弟礼燕山右卫指挥佥事王用子政俱袭职金吾左卫指挥同知晃忽儿不花子玖住金吾右卫指挥佥事蒋旺子贵俱代职
　　○壬寅调行在都察院右佥都御史张纯于都察院刑部右侍郎吾绅于礼部升吏科都给事中郑泰为刑部右侍郎先是  上谕行在吏部尚书郭琎等曰比闻南京刑狱不清纪纲不振岂典职臣僚媮惰致然邪尔吏部会群臣详议以闻至是琎等言刑部尚书施礼都察院右副都御史朱与言俱老成若得有风裁者参佐之庶能振举百度惟刑部右侍郎吾绅疏于法律宜调别部  上从之故有是命因谕纯曰南京国家根本之地所系至重今命尔往尚当恪恭乃职申明宪典苟再循习故常方命废事邦宪具在不尔贷也遂敕南京六部都察院大理寺等衙门曰南京国家根本重地  祖宗勤劳肇创定鼎于此万年之统系焉朕嗣承天序祗奉鸿图夙夜惓惓顾南京之在念肆简任六官及宪纪之职付托至重何意所任未尽得人比闻六官之属下至吏胥纵横放肆全无忌惮甚至贪淫无耻堂上官阳若不闻御史闻而不举御史亦或纵恣不守礼法目睹邪慝缄口不鸣  祖宗宪纲凡风宪纠举之事必要指陈实迹近日南京御史纠言人罪询之咸无实对轻佻谲诈上罔朝廷下诬良善凡此所为皆由尔六部都察院堂上官不能秉礼持法以端表率或肆情宽缓用致废弛或酣酗歌咏怠忽政事或别生支节或执己偏见或徇私意用致乖戾同官不和下失观瞻无所效法姑宥不问其即革心改行严谨礼法以率厥属凡政事废弛者举行之奸弊夙积者革去之属官不律罢软不堪任事者奏黜之务在振举纲纪用熙庶绩今命刑部右侍郎郑泰都察院右佥都御史张纯前来佐理刑名协赞风纪尔等须同心合力以副朝廷委任之重如违朕言怙终不悛  祖宗之法具在朕不尔贷
　　○擢进士叶遄为刑部主事古镛为大理寺右评事
　　○巡按浙江监察御史马谨奏近嘉湖二府被灾行在工部右侍郎周忱遵奉敕书已出官廪赈之今台州绍兴宁波金华处州旱灾益甚民食尤艰虽令有司劝借恐奉行不至请如嘉湖二府例捐官廪赈济俟丰年责偿  上从其请命行在户部行之
　　○癸卯迤北瓦剌脱脱不花王遣使臣卯失剌等男妇六百四十四人来朝贡马一千六百七十四匹银鼠等皮三百二十张赐宴并赐彩币衣帽等物有差
　　○袭封衍圣公孔彦缙来朝上表进马贺  万寿圣节赐宴并赐钞币等物
　　○山西署都指挥佥事李庸以指挥陈胜讦奏都督李谦词有连诏逮至而都指挥使马贵亦发庸贪淫状巡抚兵部左侍郎于谦奏诸将多挟私告讦夫平居犹互致排抑安望其临敌能协力成功乞会廷臣议所以更置之庶边城得人  上以为然命俟鞫庸处之
　　○甲辰江西布政司奏南昌等府卫所属地方自正月以来雨水渰没早禾六月以后亢旱晚禾枯死税粮子粒无从输办  上命行在户部勘实以闻
　　○乙巳襄王瞻墡郑王瞻埈各奏欲赴京朝觐  上念远道跋涉贻书止之
　　○升泰宁卫指挥佥事完者秃为指挥同知头目伯都为指挥佥事乞占为副千户朵颜卫头目委塔为指挥佥事命湖广龙潭安抚司故土官同知黄敬中子应豪袭职山西行都司故都指挥佥事刘俨子璇袭为指挥佥事
　　○丙午朵颜等卫指挥帖木儿等陛辞命赍敕并织金纻丝彩币等物归赐其都指挥完者帖木儿等
　　○行在户部奏口外宣府大同狭西绥德州等处辽东三万等卫所永平遵化云南大理府等处广东琼州府四川盐井松潘等卫屡奏准召商中盐纳粮年终例应差官盘验给军食用其宣府独石马营诸处已奏委参政刘琏盘验狭西有镇守右副都御史陈镒辽东有巡抚左副都御史李浚大同有巡抚右佥都御史罗亨信永平一带有通政司右参议张隆宜委各官盘验云南广东四川则就委按察司为便从之
　　○哈密忠顺王倒瓦答失里遣舍人也先帖木儿奏母斡难答里遘疾乞赐医药  上遣医官哈先给所宜药偕所遣人往疗之仍赐敕奖谕令俟母疾愈即遣哈先回京
　　○巡按直隶监察御史李匡奏顺天府密云县隆庆仓官吏张玘陈贵等犯罪例应解京问拟复职缘玘等经收粮料五万三百八十余石恐误防守乞不为常例就发密云纳米赎罪完日守支钱粮从之
　　○丁未行在工科给事中吴昇奏言路之开所以达四方之视听决天下之壅蔽自古圣帝明王之治天下未尝不以此为首务钦惟  皇上嗣登大宝累诏臣下直言无隐甚盛意也夫何  皇上虽宏纳谏之量而执政乃进拒言之议迩年中外陈言有为切直之论者会议之时执政因其所言或中己病所见或与己乖故辍回护驳令指实臣恐此风一肆则言者之心惧而方来之口杜矣宁复有敢直言者乎乞敕该部会议之时于诸人所言可行则允不可则止务协舆论毋议言者如此则下情得以毕达于  上而嘉言罔攸伏于下矣  上嘉纳之命自今议事毋追究实迹以阻言路
　　○以大兴宛平二县缺粮赈济命法司见问罪囚俱纳米赎罪于二县预备仓收贮杂犯死罪七十石流罪五十五石五徒各以五石递减杖每一十二石笞每一十一石五斗
　　○戊申朵颜卫都指挥倒斤遣指挥把孙泰宁卫都指挥脱火赤福余卫都指挥影赤不花男秃儿兀史辽东安乐州达官指挥佥事阿里千户忽法提自在州达官指挥佥事你都四川播州宣慰使杨炯遣长官韩仁寿等俱来朝贡马及方物赐宴并赐彩币等物有差
　　○行在户部主事邹来学言奉命预备直隶淮安等七府州粮储而各处官钱所籴不多乞将今年七月以前民间所负官马当徵者暂令视马直入粟以备赈济庶事易集而民不困从之
　　○湖广都司奏衡州卫镇守常宁中千户所原无城垣止用木栅年远随修随坏宜改为土城庶不徒费人力而可保障地方请以本卫所旗军不妨征差协力筑之  上可其奏命用工宜缓勿极以扰人
　　○庚戌  万寿圣节遣官祭长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼
　　○擢行人司左司副刘克彦为行在山西道监察御史克彦先以廷臣荐举理刑至是考通法律故有是命
　　○御制大藏经序朕惟如来之道广大包天地光明超日月泝万亿劫之前不见其始推万亿劫之后莫测其终清净为宗慈悯为用济利为德化导为教无幽而不烛无微而不入无叩而弗应无感而弗通盖化洽庶汇福溥一切故自其教入中国以来历二千年凡具乐善之心高明之智者不问上下贵贱皆至诚笃敬归向慈尊洪惟我  皇曾祖太宗文皇帝德全仁圣道法乾坤同  上帝之好生同大觉之普济礼教迈于百王惠泽周乎八表泰和之盛寰宇皆春惟大孝之诚孳孳夙夜孔怀劬劳报本之道图荐  考妣在天之福于是博采竺乾之秘典海藏之真诠浩浩乎穰穰乎缮书刻梓用广传施功垂就绪  龙御陟遐洪庆所贻传序暨朕恭嗣大宝统理万方追惟  圣孝之隆敢忌继述之务大藏诸经六百三十六函通六千三百六十一卷咸毕刊印式遂流布妙法玄文备祗园之授受要旨精义皎慧日之昭明字字真如语语实际允成  皇曾祖之圣志允弘  皇高祖之宝福善功斯盛嘉庆可知  九庙神进参佛金莲之座万品亨遇承佛玉毫之光家邦永底于清宁华夷均安于熙皞三界十方咸臻净域九幽六道并际开明种种如祥不可思议是用敬序首简概纪成绩云
　　○辛亥擢河南郑州等儒学学正沈衡训导陈永张斌史濡为监察御史先是御史俱以廷臣荐举理刑半年考称授职后工科给事中吴昇言御史宜归吏部择用  上从其言自是属吏部送都察院理刑考擢
　　○工部右侍郎吴政言近者江淮卫奏准开＜锍-釒＞泊船新旧二河欲用应天府卫军夫万人今旱涝相仍人皆艰食请暂罢俟年丰＜锍-釒＞浚从之
　　○壬子颁赐朝鲜国正统六年大统历
　　○诏免直隶苏松常镇浙江嘉兴湖州诸府太仓镇海苏州三卫嘉兴守御千户所水灾田地粮一百三十四万六千五百五十石有奇草四十八万余包
　　○行在工科给事中吴昇建言四事一近例方面官令在京三品以上官举荐县令令在京五品官举荐然此可暂而不可常若久则必有贿赂请托之弊乞归吏部选用庶杜奔竞之风一近例给事中御史九年任满令本堂上官及掌科给事中连名举保升用如此则人各取悦求进谁肯持正见忤于人乞归吏部奏请庶免牵制之失一给事中乃朝廷禁近之臣近年方面有缺大臣惟荐僚属郎中等官而给事中乃不得预乞令亦得拔擢一二以为劝励一朝廷下诏求贤立为贤良方正文学才行等名而各处所举多系势豪膏粱子弟徒负虚名莫究实用乞令今后果通经者名曰儒士有才干者名曰秀才不必立为前项名色庶人敦实行  上命行在吏部详议以闻尚书郭琎等议奏方面数少宜仍会举县令缺多宜从本部选用其言给事中御史不须保举伏乞  圣裁言欲荐举给事中向年曾奉  旨给事中不必举待九年不次擢用今  圣谕具在言贤良方正改为儒士秀才徒改名色均起奔竞宜但令所司不可滥举  上曰方面及府州正官仍遵  先皇帝敕旨会举其知县吏部于进士监生及听选官内择有学行者授之给事中有才行者同御史例举九载任满者考核擢用余如所议继今荐举人才吏部先秉公廉严考察毋容朋比请托苟或滥荐即以奏闻
　　○甲寅命浙江布政司参议武建按察司副使王豫专理杭嘉湖三府预备之政巡抚侍郎周忱言杭嘉湖三府水患未消流移未复综理庶务必得专官故有是命
　　○山东乐陵县奏屯田起土筑仓得白金九锭重三百九十余两  上命易粮于预备仓贮之以赈贫乏
</div>
    <div class="pagination">
<a href="明实录英宗实录_page48.html">上一页</a><span>...</span><a href="明实录英宗实录_page44.html">44</a><a href="明实录英宗实录_page45.html">45</a><a href="明实录英宗实录_page46.html">46</a><a href="明实录英宗实录_page47.html">47</a><a href="明实录英宗实录_page48.html">48</a><span class="current-page">49</span><a href="明实录英宗实录_page50.html">50</a><a href="明实录英宗实录_page51.html">51</a><a href="明实录英宗实录_page52.html">52</a><a href="明实录英宗实录_page53.html">53</a><a href="明实录英宗实录_page54.html">54</a><span>...</span><a href="明实录英宗实录_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
