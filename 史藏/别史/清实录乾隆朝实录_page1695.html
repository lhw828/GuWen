<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1695 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1695 页/共 1860 页
  </h1>
  <div class="content">
   ○丙戌。上行围。　　

○遣官祭历代帝王庙。　　

○遣官祭都城隍之神。　　

○谕曰、李奉翰等奏水落工稳情形一摺。览奏欣慰。本年河水盛涨。豫省铜瓦厢黑堽及睢州下汛七堡等处。屡次报险。经该督抚董率在工员弁。竭力抢护。得臻平稳。现在已届霜降。往后水力渐绵。各工益臻巩固。李奉翰、梁肯堂、著交部议叙。其在工出力各员弁。并著该督抚查明咨部、分别议叙。　　

○军机大臣等议奏、福建巡抚徐嗣曾奏请责成族正、举发族匪、定以奖罚。及附从行劫夥盗、自首减等一摺。其事实不可行。节经阿桂、福康安、孙士毅、遵旨奏覆、亦佥称无此办法。该抚所奏、应无庸议。从之。　　

○是日、驻跸六道河大营。　　

○丁亥。赐蒙古王贝勒贝子公额驸台吉等食。　　

○铸给安徽太平县印信。冠以省名。从巡抚陈用敷请也。　　

○是日、驻跸张三营行宫。　　

○戊子。谕曰、福康安参奏雷琼镇总兵叶至刚、于护参将萧玉龙、开送兵丁考拔时。辄将食粮年浅之吕豪、易置第一。现讯明吕豪之父吕文照、与叶至刚相好。显属瞻徇情面。又将弓马平常之外委杨德、咨送考拔把总。并于饬缉洋盗时。妄拏平民。希图搪塞。均须彻底根究。请将叶至刚、与护参将萧玉龙、一并革职审办等语。叶至刚、著革职拏问。萧玉龙、亦著革职。交与该督提集案证、严审定拟具奏。其雷琼镇总兵员缺紧要。著福康安于广东水师总兵内、拣选一员调补。所遗员缺。著陈庄补授。　　

○谕军机大臣曰、李世杰等奏、续获郭罗克抢夺番匪、审明正法一摺。此案匪犯。前已拏获七名正法。并格毙六名。现又经官兵督同土目等、拏获三名。格杀一名。并据该土司头人等。再三哀吁。情愿严禁手下人等。嗣后再不敢赴青海地方滋事。亦祇可如此而止。著传谕李世杰等、即将派出官兵彻回。不必在彼久驻。为穷搜之举。惟须晓谕该土司等。以此次业蒙大皇帝恩典。不复追究。尔土司等应知感激。嗣后务严禁属下人等。不得仍前滋事。若再有似此抢夺之案。必当按名拏获。不能宽贷。其擒献匪犯之土目。并酌加奖赏。如此恩威并用。庶夷番各知感惕。自不敢复滋事端。方为妥善。　　

○又谕、据巴忠等奏、达赖喇嘛、班禅额尔德尼、因巴勒布事竣。特遣堪布等来京谢恩。于闰五月内、由藏起身。自川陕一带内地行走进京等语。西藏距川省、不过数千里。计达赖喇嘛等所遣来使。此时已早过成都。何尚未据李世杰奏及。著传谕该督、即将堪布等于何时过境。并计算程期。约于何时可以抵京之处。迅速奏闻。寻奏、堪布等于六月二十八日。始自前藏起身。约十月中旬过成都。十二月初旬抵京。得旨、览。　　

○又谕曰、福康安奏、广东雷琼镇总兵员缺紧要。现在闽粤水师副将内、实无堪胜总兵之人。请旨简放等语。已另降谕旨、令该督简员调补。所遗员缺。将浙江候补水师总兵陈庄补授矣。前据伍拉纳奏、保举堪胜总兵之马龙、福兰泰、二员。俱系闽省副将。乃今据福康安称、闽省并无堪胜总兵之员。福康安于闽省营伍情形。较为熟悉。著传谕福康安、即将马龙、福兰泰、究竟是否能胜任总兵之处。据实具奏。毋稍回护。　　

○又谕、据福崧等奏、阿奇木伯克阿克伯克、恳请明年来京叩祝万寿。明亮亦奏伊斯堪达尔、明年来京叩祝。伊等俱系叶尔羌大伯克。彼处事务紧要。不可二人同来。著传谕明亮、于二人内、酌量地方情形。令一人前来。　　

○吏部议覆、闽浙总督觉罗伍拉纳等奏称、福建漳州府。设有南胜海防同知。石码粮捕通判。查南胜近山。石码临海。水陆形势迥异。名实未免不符。请改为南胜粮捕同知。石码海防通判。嗣后陆路失事。开参同知。水路失事。开参通判。又泉州府马家港通判所属之刘五店。直达外洋。易滋奸宄。请添设巡检一员移驻。查莆田县大洋地方。民俗淳朴。堪以归并就近之凌厝巡检管理。所有大洋巡检请裁、移驻刘五店。隶马家港通判管辖。应如所奏。从之。　　

○是日、驻跸波罗河屯行宫。　　

○己丑。谕、本日刑部进呈陕西秋审黄册。内该抚原定缓决、经刑部改入情实者。共有六起。朕详加披阅。一系快役雷世兴、将在街讨乞之熊锦、妄拏叠砍致毙。一系于文科、与无服族弟口角。将于文法并伊父于红德、用刀扎戳。一死一伤。一系黄位讲、图财强抢陈氏、致令自尽。一系流犯王老儿、在配刃毙许登枢。一系王玉江、以并不干己之事。听从王有奇纠约。将冯斌攒殴毙命。一系叶咏红、与杜氏通奸。因张有道亦同杜氏奸宿。将叶咏红所遗之衣穿去。该犯向讨。被张有道辱詈扑扭。张有道业经倒地。该犯辄用柴叠殴殒命。伤多且重。核其情节。均无可缓之理。刑部所改俱是。秋谳大典。自应悉心斟酌。以期允当。乃巴延三率行拟题。失出至六案之多。而臬司为刑名总汇。恩明所司何事。于罪无可贷人犯。宽纵若此。其何以明罚敕法。巴延三、恩明、均著交部议处。　　

○谕军机大臣等、朕阅刑部进呈甘肃省秋审册。内由缓改实者二起。虽不似陕西六起之多。但核其情节。李仲统与李田氏之夫。系同祖弟兄。因伊弟砍伐地内树枝。田氏阻攩詈骂。牵及伊父。该犯趋至责问。田氏揪衣碰头不放。该犯用小刀扎伤其右腿等处殒命。刃毙徒手妇人。即应问拟情实。或系因该犯一时情急。尚在可实可缓之间。不为大错。至蓝贵宝、串通回子偷贩私玉。至一百余觔之多。违禁藐法。即与窃盗满贯无异。该督何以拟入缓决。殊为宽纵。且该督于私贩大黄、与偷买玉石两种人犯。每意存姑息。不知此等匪徒。一系交通外国。一系盗卖官物。情节均属可恶。该督不思严加惩创。转为有意存宽。实不可解。勒保、著传旨申饬。　　

○又谕、昨阅广西省秋审册内。刑部由缓决改入情实者。共有三起。核其情节。如唐氏、钟毓成、尚在可缓可实之间。至船户陈国汉、因客民古功烈、乘坐伊船。该犯见其行李沉重。起意图财害命。乘古功烈睡熟。潜入中舱。摸取古功烈枕边之剑。因黑暗向摸头颅。古功烈惊觉喊叫。该犯随用剑砍伤其月□合膊。又因夺剑划伤左右手指。虽古功烈惊觉喊叫、未致殒命。而陈国汉图财谋害。摸剑向砍。且伤其月□合膊手指等处。已有致死之心。向来图财害命。已死者定拟斩决。今古功烈伤而未死。亦当入于情实办理。该抚何得定拟缓决。殊觉失之宽纵。孙永清、著传旨申饬。　　

○军机大臣等议覆、仓场侍郎苏凌阿等奏称、奉天锦县、宁远、广宁、义州、四州县。额运黑豆四万二千余石。向系分起由海运至天津起拨、赴通运京收贮。今初次黑豆海船。已全数进口。抵津后即须起拨。现在挑浚通惠河。势不能由闸河转运进京。请将运到黑豆三万五千余石。就近收贮通仓。于明岁春季八旗及汉俸应领粟米项下、尽数抵给。应如所奏。从之。　　

○是日、驻跸中关行宫。　　

○庚寅。吏部等部议覆、闽浙总督觉罗伍拉纳等奏称、台湾淡水同知所辖之新庄巡检。该处地广人稠。巡检难资佐理。又台湾县所辖之罗汉门县丞。该处民户无多。祇须设一巡检。足以弹压。请将新庄巡检。改为新庄县丞。仍归淡水同知管辖。罗汉门县丞。改为罗汉门巡检。仍归台湾县管辖。该县丞、巡检、各有原建衙署。额编养廉。及书役俸工。祗须互为改驻支拨。无庸议增。应如所请。从之。　　

○豁免云南运员遭风沉溺铜六万七千二百一十斤。　　

○是日、驻跸避暑山庄。至丙申皆如之。　　

○辛卯。谕、前日刑部进呈湖广省秋审黄册。内刘兆瑞同妻李氏、违犯伊母刘郭氏教令、以致刘廓氏气忿自缢身死一案。朕细加披阅。刘兆瑞与李氏、竟系忤逆不孝。致逼迫伊母忿激轻生。该抚从前仅照违犯教令例、拟以绞候。已属错误。刑部率行照覆具题。朕亦未经看出、为之驳正。均不能无过。例设违犯教令之条。原指为人子孙者。或偶有越礼之事。父母向其禁止。子孙未能遵从。仍私行蹈犯。事后父母闻知。畏累轻生。无心致死者而言。今刘兆瑞年甫三岁。经伊母抚养成人。为之娶妻成室。讵刘兆瑞素性懒惰。伊母屡训不悛。该犯遂逃避外出。其妻李氏因夫被姑逼走。益不孝顺。迨该犯由外回家。伊母向伊索钱不给。嗣令盛饭、又不答应。伊母生气不食。走至堂屋烤火。令李氏取柴添烧。李氏亦未往取。是刘兆瑞夫妇。叠次违犯。竟属有心忤逆。刘郭氏之投缳殒命。皆由其不孝逼迫所致。此而仅拟以绞候。俾得保全首领。久稽显戮。将悖戾者无复知儆。甚非明刑教孝之道。刘兆瑞、李氏、俱著即处斩。不必复待勾决。将此通谕知之。　　

○又谕、据永庆奏、京口副都统文常病故等语。所遗员缺。著阳春保补授。阳春保现丁父忧。永庆现在该处署理印务。阳春保俟百日后。再赴任所。　　

○又谕、据吉禄奏、本年雨水较多。松花江一带。河水涨溢。打牲人等所种地亩、多被浸淹等语。著交吉禄。查勘被水情形。妥为办理。给与口粮。以资接济。勿使一夫失所。以副朕轸恤灾黎之至意。　　

○又谕、据都尔嘉等奏、本年黑龙江等处、口粮不敷。屯丁能否纳粮之处、俟查明另奏。又打牲索伦达呼尔等、谷亦歉收。请借给齐齐哈尔、墨尔根城、两处仓贮谷一万石。以资接济等语。都尔嘉、著即前往黑龙江所属地方。办理借给仓谷、接济口粮等事。其上年接济打牲人等谷石。毋庸展限补还。著加恩豁免。以示轸恤。　　

○谕军机大臣等、本年直隶保定河间天津等府属州县。因夏秋雨水过多。河淀并涨。地亩被淹。成灾地方较广。业经降旨令该督、督率藩司确查妥办、加意抚恤矣。现在朕回跸热河。初七、八、两日。秋雨连宵。势甚绵密。而云气广远。近畿一带。谅必同时沾被。永定河及淀河等处。是否因积雨稍有长水。其各州县被水积涝之区。桥梁道路。是否复有被淹。朕心甚为轸念。著该督详悉查明、据实覆奏。以慰廑注。将此谕令知之。寻奏、九月初七、八、两日。保定一带。仅微雨片时。永定河及淀河等处。并未长水。各州县积涝渐消。桥梁道路、均经修治完整。得旨、览奏稍慰。　　

○又谕、前据兰第锡等奏、周家楼漫工。东西两坝。约于九月中、可以合龙。现在督同将备、加镶追压。次第进占。共已做成一百二十丈。惟有昼夜赶办。以期早为蒇功等语。现届九月初旬。与该督等所奏合龙之期。计已相距不远。该处工程。已有几分。所筑两坝。能否步步坚实。依期完竣。朕心深为廑注。再此间九月初七八日。阴雨绵密。未识江南一带。近日有无雨泽。河湖水势。不致续有增长。工程是否不致因雨稽迟。著兰第锡等、即将现在坝工情形。及水势是否有消无长之处。速行五百里覆奏。以慰廑念。将此谕令知之。寻奏、口门原宽二百三十余丈。截至九月十二日、共筑成一百六十七丈。核计工程。已有十分之七。所筑两坝。俱甚坚实。惟因秋雨稍多。九月初八九日。风暴更大。施工稍难。而加高坝面、镶筑边埽、并未停工。其未筑之六十余丈。约两旬内可以堵合。现已节逾霜降。河湖水势。有消无长。工程易于赶办。得旨、惟伫待佳音。勉之。　　

○又谕、前据李奉翰等奏、水势消落。工程平稳。已降旨将该督等交部议叙矣。本年河水盛涨。豫省如铜瓦厢及睢州等处。屡次报险。俱经抢护稳固。现在九月初七、八、连日热河一带。雨势绵密。且云气广远。该处或亦一律得雨。现在虽已过霜降。水力渐绵。各工自不致再有著重之虞。但该省日内曾否得雨。及上游有无增长之处。朕心深为廑念。著传谕李奉翰、梁肯堂、即将近日情形。据实覆奏。以慰悬注。寻奏、豫省近日天气晴霁。九月初七、八、等日。并未遇雨。河工安稳。得旨、览奏稍慰。　　

○又谕、据闵鹗元奏、徐州所属之铜山、沛县、萧县、砀山、丰县、并海州、沭阳、七州县。因夏间大雨时行。上游河湖涨漫。又有毛城铺峰山四闸洩黄之水。同时并注。致有淹浸。查徐海所属地方。本以麦收为主。秋收稍薄之区。民力不无拮据。被水村庄无多。不过收成分数、牵算消减。现已饬勘是否成灾、分别办理等语。徐海等属州县。既因夏雨过多。河湖并涨。田间积水。入秋以后、未能消退。致有歉收。虽据该抚奏称、被水村庄无多。收成不过稍减。但徐州等属。向称地瘠民贫。现距明春麦收之期尚早。该处贫民。或致失所。是否尚须接济。如有成灾。即应实力抚恤。该抚务须董饬所属、实力查办。毋得稍存讳饰。至睢宁、邳州、宿迁、桃源等州县。本年被水较重。前经降旨赏给一月口粮。现在民气是否稍纾。如有应行续加抚恤之处。亦著一并查明、据实覆奏。寻奏、砀山县、成灾八九分不等。萧县、成灾七分。现分别抚恤给赈。其余铜山、丰县、沛县、海州、沭阳、并睢宁、邳州、宿迁、桃源、不过收成稍减。应照成灾五分及勘不成灾分别办理。得旨、督率属员妥为之。俾受实惠。　　

○壬辰。予多罗果郡王永瑹祭葬如例。谥曰简。　　

○癸巳。上御依清旷。勾到秋审官犯、服制、及云南、贵州、情实罪犯。停决官犯绞犯二人。服制斩犯三十八人。绞犯一人。云南绞犯八人。贵州斩犯二人。绞犯六人。余四十七人、予勾。　　

○谕、前据伊龄阿等奏、本年顺天乡试诸生中。年届八十以上者、左昌宗等九名。七十以上者、高日新等三十二名。俱三场完竣等语。现在榜发。俱未中式。俯念该生等、年臻耄耋。犹踊跃观光。洵为艺林盛事。其年在八十以上之左昌宗、武宅镐、郑学洙、李垠、涂文魁、章敬修、王朝臣、胡自勉、孙有诵、九名。并年在七十以上之副榜单备、俱著加恩赏给举人。准其一体会试。其年在七十以上之高日新、马克惠、倪克勤、孙大兴、王锡桓、王家相、安永宜、马元倬、潘抡元、安容碤、杨世法、张应楫、郭斌、刘梦桂、毕汾、刘懿广、阮锡嘉、王琨、张日新、黎淳、张镳、宋炳炎、贺云程、刘喆、史彭年、王文、崔九州、梁栋、刘素位、谢立吉、高瑛、林见性、俱著加恩赏给副榜。以彰寿世作人至意。　　

○又谕、前据绵恩奏、直隶永年县生员乔庚辛、呈明五世同居。伊父监生乔文源、现年八十五岁等语。乔文源、身列成均。年登耄耋。其子孙五世同居。洵为昇平盛事。乔文源、著交直隶总督查明咨部。酌量旌赏。以示嘉惠敦睦至意。　　

○又谕、军机大臣核议书麟奏、查明护江西盐道恒宁、多报四月分销引数目一摺。已依议行矣。各省销盐数目。该管道员。自当按月据实造报。方足以备稽核而昭功过。今恒宁以四月分销数较少。将五月分多销之数划抵。设五月分又复少销。势必复将六月分所销之数、提作五月。如此月复一月。递相积压。伊于何底。显系该员因暂行署任。故那后作前。以见其任内多销。意存讨好。将来设有亏缺。悉归新任后人之事。此乃取巧。何得谓为实力督催。尚称急公奋勉。看来此事。竟系何裕城因恒宁为其首府。意存袒护。而书麟前往查办。并不将递压情弊、将来如何办法、向恒宁究诘、据实具奏、以定是非。亦未免意存和事调停、将就完案。该督抚既称恒宁护理盐道。办理尚系认真。何裕城且请将恒宁免其彻回。竟似该省盐道。非恒宁不足以胜任。恒宁即著照所降之级。留于江西。护理盐道事务。并令照所定每月销盐二万数千引之数。按月督销。如销能足数。俟一年之后。该督抚盐政据实奏闻。候朕酌量加恩。如不能按月照数疏销。以致该省应销引额。稍有缺乏。即将所缺引课。著落该员赔补。仍交部治罪。倘恒宁力不能赔。即著书麟、何裕城、代为赔缴。以为封疆大臣袒徇属员、办事模棱者戒。其四、五、两月、所销盐价。曾否全数解交扬商。及此后恒宁承办盐务、有无弊混。并著全德留心查察。如查有情弊。立即参奏。勿稍回护。　　

○谕军机大臣曰、伍拉纳等覆奏、洋劫盗犯。先后已获一百二十余名。其张殿魁案内之首犯陈礼礼。虽据各犯供称、业已覆舟溺毙。但未获尸身。不足凭信。现仍上紧缉拏等语。陈礼礼一犯。敢于拒捕伤官。情罪甚为重大。必须饬属严拏。勿使久稽显戮。其实获与否。并令年底奏闻。其余未获各案盗犯。亦著上紧躧缉。毋任一名漏网。以尽根株。至温州大门洋盗。办理已渐次完竣。闽省地方事务。尤为关系紧要。伍拉纳应即回闽办事。毋庸在温久驻。其浙省营伍事件。前已降旨谕令琅玕兼办。著传谕该抚、嗣后浙省如遇寻常应行会办之件。期限尚宽。仍照旧札商会衔具奏。倘事关紧急。未便往返稽迟。琅玕即一面先行奏闻。一面再札知伍拉纳。不必仍前拘泥。致使耽延要务也。　　

○又谕、军机大臣议覆、勒保奏审拟海生莲私贩玉石一案。将该犯等从重拟流。行令该督定地发配一摺。所奏是。依议行。此案海生莲、系内地回民。胆敢私买玉石。辗转埋藏。马成保、系明知私玉。因图得银两。代为设法夹带。情节俱刁狡可恶。自应从重定拟。何该督于此等偷买玉石案犯。每存姑息。失之宽纵。辄以杖徒完事耶。勒保、著传旨申饬。　　

○又谕、前经降旨。驻藏大臣等、如有办事乖谬、任意妄行者。每年达赖喇嘛班禅额尔德尼、遣使呈递丹书。不妨将在藏办事大臣、指名参奏。此特因庆麟等、不能善理事务。竟被噶布伦索诺木旺扎勒欺朦。以致诸事错误。始降此旨。今舒濂、普福、均系受朕重恩。伊等尚属晓事。谅不致如庆麟等种种错谬。倘因有此旨。将一切事宜。竟令达赖喇嘛、众噶布伦等、得操权势。动多掣肘。亦非慎重办公之道。著传谕舒濂、普福、嗣后办理庶务。必须酌量情理。如达赖喇嘛所言。合理则行。不合则止。断不可惧其控告。以致诸事畏缩。要之舒濂、普福等、若果持身清正。凡事循理而行。伊等自能畏服也。　　

○甲午。谕军机大臣曰、书麟奏、询之江西各商。并详加访察。恒宁以销盐之数移后作前。事已明白确凿。实无勒令商人垫交盐本。何裕城亦无通同那移作抵情弊等语。移后作前。固无别项情弊。但江西每月额销二万引。每年共应销二十四万引。本年适值闰五月。书麟等除闰计算、通融划补。似属溢额。若连闰计算。势必仍将见绌。昨已有旨将恒宁照所降之级、仍护理盐道事务。俟一年之后。看其能否督销足数。分别加恩治罪。但今年多一闰月。若仅照往年定额销售。转得为该员通那地步。并令连闰按月督销。如能较每年定额多销二万余引则已。倘所销不能如二十六万之数。是仍为短绌。其短绌引课。即照昨降谕旨于该护道、及书麟、何裕城、名下赔交。以示惩儆。将此传谕书麟、并谕何裕城、全德、知之。　　

○乙未。上御依清旷。勾到四川情实罪犯。停决斩犯十二人。绞犯十三人。余七十四人、予勾。　　

○谕、本日勾到四川省秋审人犯。内该督原定缓决、经刑部改入情实者。共有七起。一系朱希商、因向龚大义、索欠无偿。令伊子朱子俸等赶上。将龚大义攒殴。该犯复刃伤龚大义殒命。一系谢起贤、与胡义、俱与冯白氏通奸。适在奸妇家中、邂逅相遇口角、谢起贤用刀叠戳胡义致毙。一系王珑玉、因蒋世裒醉后谩骂。持棍追殴。该犯既用刀戳伤蒋世裒左月□合膊、透过胳肘。又伤其左胁殒命。情近故杀。一系吴秀元、与陶添名索债起衅。陶添名系属徒手。经该犯金刃连戳毙命。一系刘守科、与伊兄刘守均、将徒手之伍世华、逞凶刃毙。一系唐宗位、与夏文名斗殴。于夏文名倒地后。该犯夺取尖担回殴致伤殒命。一系宋二娃、因索欠未还。将年逾七十徒手之廖安元刃毙。核其情节。俱无可缓之理。刑部所改。均为允当。所有朱希商等七犯。业经概行予勾。秋谳大典。自应悉心斟酌。俾无宽纵。今四川省所办秋审。竟失出至七起之多。总督臬司、何漫不经心至此。四川民风好斗。正宜强弗友刚克之地。李世杰念其年老。且办理地方事件。向来尚肯留心认真。著加恩免其议处。至臬司为刑名总汇。乃于罪无可逭之犯。轻纵多起。实属错误。和宁、著交部议处。　　

○户部议准、四川总督李世杰疏称、天全州茶株繁盛。额引不敷配销。请增茶引二千五百张。自乾隆五十四年为始。照例纳课徵税。从之。　　

○丙申。谕、据琳宁等奏、查明珲春被水地方、请接济口粮一摺。珲春连年被水。旗民田地被冲。深为轸念。著交琳宁等、即散给口粮。以资接济。其应交义仓粮石。并上年被灾借给仓谷。俱著豁免。琳宁务须妥协办理。毋使一夫失所。以副朕抚恤旗民之至意。　　

○军机大臣等议覆、乌噜木齐都统尚安奏称、铁厂捐赀遣犯。定例按年每名捐厂费银三十两。满十五年。咨部分别为民回籍。臣因近年捐赀人犯渐少。厂费不敷。奏请不必拘三十两之数。经军机大臣议、一律报满。恐启避多就少之弊。令臣酌定章程。今请除捐银三十两、仍照向定十五年之例办理外。其捐银二十两者、酌加一年。十余两者、酌加二年。统计年满、能始终奋勉。方准回籍。其为奴人犯。祇准为民。不准回籍。应如所奏。从之。　　

○丁酉。上自避暑山庄回銮。　　

○御行殿。勾到广西、广东、情实罪犯。停决广西斩犯四人。绞犯三人。广东斩犯五人。绞犯十一人。余七十九人、予勾。　　

○工部议覆、江南河道总督兰第锡等疏称、邳睢厅、原设经费银二千两。今分为邳北睢南二厅。缺既分设。经费亦宜分支。惟事务繁简不同。宜量加区别。请自乾隆五十四年为始。岁给经费银。睢南厅、一千二百两。邳北厅、八百两。应如所题。从之。　　

○福建学政刘跃云丁母忧。命通政使吉梦熊、提督福建学政。
  </div>
  <div class="pagination">
   <a href="清实录乾隆朝实录_page1694.html">
    上一页
   </a>
   <span>
    ...
   </span>
   <a href="清实录乾隆朝实录_page1690.html">
    1690
   </a>
   <a href="清实录乾隆朝实录_page1691.html">
    1691
   </a>
   <a href="清实录乾隆朝实录_page1692.html">
    1692
   </a>
   <a href="清实录乾隆朝实录_page1693.html">
    1693
   </a>
   <a href="清实录乾隆朝实录_page1694.html">
    1694
   </a>
   <span class="current-page">
    1695
   </span>
   <a href="清实录乾隆朝实录_page1696.html">
    1696
   </a>
   <a href="清实录乾隆朝实录_page1697.html">
    1697
   </a>
   <a href="清实录乾隆朝实录_page1698.html">
    1698
   </a>
   <a href="清实录乾隆朝实录_page1699.html">
    1699
   </a>
   <a href="清实录乾隆朝实录_page1700.html">
    1700
   </a>
   <span>
    ...
   </span>
   <a href="清实录乾隆朝实录_page1696.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
