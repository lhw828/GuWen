<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 384 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 384 页/共 502 页</h1>
    <div class="content">
○丙午。以通政使司通政使奎章、署刑部左侍郎。　　

○以克复安徽天长县城。赏协领克蒙额、参领成禄、骁骑校得春披甲讷蒙阿、巴图鲁名号。知府颜怀忠、李羲钧、防御阿克达布、游击得元、守备向显彰阎进升等、花翎。千总李德英等、蓝翎。余升叙有差。　　

○以安徽管带马队出力。赏佐领富勒德恩布、头品顶带。余升叙有差。　　

○以陕西监造军火出力。赏同知毛瀚、花翎。　　

○喀尔喀扎萨克郡王托克托呼图鲁、辅国公衔二等台吉巴宝多尔济、于养心门内瞻觐。　　

○丁未。孝惠章皇后忌辰。遣官祭孝东陵。　　

○谕内阁、礼部议覆江苏巡抚赵德辙等、题请以宋儒陆秀夫、从祀文庙一摺。宋丞相陆秀夫、精研理学。品谊端纯。立朝后事君尽礼。虽当军旅之时。犹日书大学章句进讲。及其成仁取义大节懔然。亮节孤忠。光昭忠册。宜膺茂典。俾列宫墙。陆秀夫、著照该部所议。从祀文庙。位在文天祥之次。以奖忠义而激懦顽。　　

○谕军机大臣等、前因甯国军情紧急。令和春等传旨。将周天培署理浙江提督。督办甯国军务。嗣又据和春等奏、请以郑魁士补授浙江提督督办皖南军务。复经谕令该大臣等、接奉前此廷寄。如果尚未宣露。即著迅速驰奏。候旨将郑魁士＜闲＞放。令其接办。本日复据张芾、以邓绍良阵亡后。甯国军无统率。已饬江长贵赴婺源接防。而调周天受带队驰往甯国。并请饬该提督总统甯防诸军各等语。著和春等仍遵前旨。如尚未传谕周天培署理提督。即著于周天培、郑魁士、二员中。酌量选择一员。迅速驰奏。候旨＜闲＞放如有驰奏在途。即毋庸再议更张。周天受既由婺源带兵前来。即可留于甯国。由和春酌量调拨。以资攻剿。至此次邓绍良阵亡。所有带兵溃散各员。著和春等查明。严参惩办。以肃军律。将此由六百里谕令知之。　　

○又谕、据桂良等奏、＜口英＞酋将回上海、请将条约先行进呈一摺。前据桂良等将条约进呈。原令其挽回四事。定议之后。即行呈阅。兹据奏请、拟将两次条约。先行专弁赍呈。著照所请。准其先将天津原约。及现定税则条款进呈。俟挽回四事。另立专条进呈后。候朕酌夺。如可准行。一并用宝发回。交桂良等、与该夷互换。据奏、该夷虽不长驻京师。而其随时进京。尚未杜绝。即内江通商。游行内地。及归还广东省城三事。如何办法。摺内并未切实声明。其上海应派钦差。亦须俟一切定议后。再行＜闲＞放。此时夷船尚未回沪。究竟逗遛何处。恐桂良等为其所愚。稽延时日。一交春令。该夷又潜赴天津。前经叠次谕知。如果该夷北来。我兵必先开炮。条约内既未定有天津口岸。即非该夷应到之地。我若用兵。并非理曲。桂良等、曾否将此言透露。傥不便向口□额口□尔唫面说。或令委员道达。或由他国转传。使之闻知。均无不可。总之既有钦差改驻上海之议。则进京一层。不但长驻不能允准。即随时往来。亦可不必。上海道路。非广东可比。何事不可上达。该夷必执前议。是诚何心。桂良等不能开导。亦岂得谓心力已尽。此时桂良等、惟有设法阻止。能议到如何分际。即行奏闻。不准空言敷衍。致误事机。傥徒事因循。致令该夷仍赴天津。则前谕已明。桂良等恐不能当此重咎也。将此由六百里密谕桂良、花沙纳、何桂清、并传谕明善、段承实知之。　　

○戊申。谕军机大臣等、据玉明、承志奏、奉天水师营战船、不敷巡缉、请饬催闽浙二省、造送新船、并办解修船物料等语。闽浙二省。应造新船。并修船物料。屡经该将军等咨催。仅据送到第四号战船一只。其闽省应造八号新船一只。浙省应造二号九号新船二只。并应解头三五六七十号六只修船物料。均未解到。现在巡洋乏船驾驶。著王懿德、庆端、胡兴仁、迅将应送新船。并修船物料。妥为备办。务于来年春夏之闲。全数解送该营。俾资巡缉。毋得稍有迟误。以重海防。将此由五百里各谕令知之。　　

○又谕、恒福奏、袁甲三攻剿吃紧、需兵甚殷、豫省难于抽拨、请饬陕西省拨兵前往助剿等语。袁甲三所统河南各兵。从征日久。缺额甚多。豫省原应挑补派往。以厚兵力。惟归陈一带防剿现甚吃紧。该抚已拨补四成。此外再难抽拨。自系实情。且徐宿军营所需援兵。前已将驻劄天津之吉林、黑龙江、察哈尔兵。共一千七百五十名。派协领关保管带驰赴徐州一带。交袁甲三调遣。计此时亦将次可到该抚即可知照袁甲三、饬往迎提。以资攻剿。至陕西虽属安堵。然该省官兵。在军营者居多河南前调陕甘官兵。已不能凑足一千之数。是陕西兵力。亦未见充裕。该抚所请于陕省拨兵赴徐宿之处。著勿庸议。并著知会袁甲三可也。将此由五百里谕令知之。　　

○补行七年军政。盛京将军所属。卓异官五员。才力不及官四员。罢软官七员。年老官十三员。有疾官一员。分别议叙处分如例。　　

○己酉。谕内阁、胡兴仁奏、剿办台州土匪、首犯就捦、地方肃清一摺。浙江甯海县匪徒林大广等聚众踞城。经甯波府知府张玉藻等、带兵克复县城后。该匪复窜踞临海甯波交界地方。九月二十八日。纠匪三千余人。直扑台州府城。署知府吴端甫等、会同文武官绅。率领民团。毙匪数百。生捦二十七名正法。该匪败退。次日复扑府城。又被我军击退。生捦三十余人。讯系匪党。尚有二千余人。聚白莲寺等处。经候补知府荫德泰、会同已革游击杨国正等、分道攻击。于十月初八日。将白莲寺等贼巢。尽行焚毁。生捦贼首卢雨杰等、三十余名。毙匪不计其数。该逆溃败后。又窜踞甯海之铁场等处。复经官军杀毙二百余名。生捦一百五十余名正法。二十四日。各将士攻毁铁场贼巢。余匪窜踞南溪赖岙。十一月初十日。官军分道进攻。复将赖岙贼巢烧毁。共毙匪三百余人生捦一百三十余人。并将首犯林大广、生捦正法。此次剿办台州土匪。两月闲一律肃清。尚为迅速。在事官绅弁兵。俱属奋勇出力。著胡兴仁择尤保举。以示奖励。　　

○谕军机大臣等、王懿德奏、请饬曾国藩暂缓移师、留张运兰一军、保卫闽境一摺。曾国藩援浙之师。前因所部兵勇。多染疾疫。暂驻建昌调度。徐图拔队继进。嗣值李续宾全军失利。皖北城势狓猖。经骆秉章奏请饬令该侍郎移师援皖。留萧启江所带四千余人。防守江西。当经谕令曾国藩、傥因汀州等处。尚须兵力。江西景德镇大股匪徒。尚未歼尽。未能即日由楚入皖令其斟酌情形具奏兹据王懿德奏、接曾国藩咨称、拟率即选道张运兰等军赴楚剿办。该督以闽省贼炽兵单。连城尚被占踞。接壤之饶州甯郡等府州。纷纷告警。专赖曾国藩大军。镇定边陲。其前部张运兰一军。已抵邵武辖境。正资协剿。未可撤回。所奏亦系实情。著曾国藩通筹大局。如闽省贼匪。犹赖援军。即将张运兰一军。暂留攻剿。与王懿德会商办理。至湖北防堵。现已周备。惟皖南北粤捻麕聚。有需兵力。而江西地方。如尚有大股贼匪。该侍郎亦难舍近而图远。仍著斟酌调度可也。将此由六百里各谕令知之。　　

○以直隶天津海防出力予清河道升任顺天府府尹董醇等、加衔升叙有差。　　

○以克复福建顺昌县城。并守御将乐县城出力。赏守备陈立昌、巴图鲁名号。知县马枢辉、守备曾云山、萧勇等、花翎。千总林士魁等、蓝翎。余升叙有差。　　

○科尔沁卓哩克图亲王巴图等四人。喀喇沁扎萨克都楞郡王色伯克多尔济、巴林扎萨克郡王那木济勒旺楚克、敖汉郡王布彦德勒格哷固鲁克齐、于养心门内瞻觐。　　

○庚戌。谕内阁、端华等奏、正蓝旗支放甲米、不堪食用、并仓场侍郎崇纶等、查仓御史范承典奏、仓米霉变各一摺。本月初五日。旧太仓开放正蓝旗满洲甲米。查看廒内。米石霉变。不堪食用。经该都统等赴仓查验。所阄盛字廒内。米色曹□少烂。竟至二万余石之多。显系花户使水舞弊。实堪痛恨。旧太仓花户王瑞、著即拏解刑部。严行审讯所有霉变米石。责成花户等、照数赔补监督锡纯、高铎、于该仓米石潮湿。并不督饬花户。认真挑晾。亦难辞咎。均著摘去顶带。一并先行交部议处。并著仓场侍郎查明。如有徇纵情弊。再行从严参办至该旗应领甲米。应如何另行支放之处。著户部查照办理。　　

○又谕、御史李培祜奏、江苏命妇、阖门殉节、请饬查旌恤一摺。据称、前任内阁学士叶觐仪之母蔡氏年已九十。当六合县城被匪攻陷时。蔡氏率领孙媳洪氏、孙女翠姑、珍姑、义姑、曾孙和官、并仆妇人等、投水而死。其孙附生叶珏从九品叶玉成充当团练董事。率勇巷战。杀毙逆匪多人。力竭被执。不屈遇害。一门忠义。洵堪悯恻。著该督抚将蔡氏等殉节情形。确切查明。奏请旌恤。　　

○以湖北水师收复安徽东流建德等县城。当副将万化林、李朝斌、巴图鲁名号。游击杨政谟、杨占鳌、陈明云、都司廖德茂、黎定忠、刘添麒、孙月楝、胡振英、庾光东、守备彭大光等。花翎。军功萧云月等、蓝翎。余加衔升叙有差。　　

○辛亥。谕内阁、海朴奏、酌定茶布税额一摺。阿克苏茶布各税。前经奏明试办。现在已有成效。酌定税额。每年茶税徽钱六千串。布税徵钱三千串。可抵该处官兵盐菜经费。著该大臣、即照现定章程。妥为经理。以济兵食。　　

○又谕、前据御史李培祜、奏参山西署绛州直隶州知州李汝霦等、办理捐输。肆行偪勒。并有得受贿赂等情。当交英桂查明具奏。兹据该抚奏称、山西平阳等府州劝捐。系升任巡抚王庆云、奏明办理。绛州即令署知州李汝霦等承办。该员任内劝谕捐输。核与原奏及捐簿相符。共银七万八千余两。业已全数解司。其被参各款。现据委员密查。并无抑勒贿纵侵蚀情弊。及将生员甯柱斥革。锁押毛履亨。不准曹晋廷等应试。拘传孀妇权杨氏之事。戈济荣接任后。将卫秀峰之弟卫青峰戒饬。实因其推缓捐项。日久不交。恐各捐生观望不前之故。事属因公尚无不合。李汝霦、戈济荣、被参各款。既据英桂逐款确查。均无其事。著毋庸议。　　

○以山西解州绅民捐输军饷永广学额一名。　　

○免闽海关监督福州将军东纯、应赔闽海短徵税银一万六千四百余两。　　

○蠲减江苏上元、江甯、溧水、高淳、江浦、六合、仪徵、丰、句容、江都、甘泉、沛、铜山、萧睢、甯、砀山、丹阳、金坛、溧阳、长洲、元和、吴、吴江、震泽、常熟、昭文、昆山、新阳、太湖、华亭、奉贤娄、金山、上海、南汇、青浦、川沙、武进、阳湖、无锡、金匮、江阴、宜兴、荆溪、靖江、太仓、镇洋、嘉定、宝山、崇明、五十厅州县。及苏州、太仓、镇海、金山、镇江、扬州、徐州、七卫。被兵被风地方、本年新赋有差。　　

○壬子。孝和睿皇后忌辰。遣官祭昌西陵。　　

○谕内阁、崇恩奏、请加副将升衔、俾资控制等语山东沂州协副将郝上庠、现在派办该省防务著赏加总兵衔以资控制而专责成。　　

○又谕、曾望颜奏、查明府仓粮石亏短、请将撤任知府、暨经管之照磨、从严究办一摺。前因陕西榆林县。有被控丁役侵吞仓粮。私索规费一案。当将该县知县张调革职。榆林府知府何鲲撤任。交曾望颜严行审讯。兹据查明榆林府之广有仓。每当收纳仓粮。该府照磨邓用元、任意抑勒。额外浮收。并有私卖图利情弊。以致亏短仓粮。三千五百余石之多。实属胆玩。该府何鲲、在任年久。毫无觉察。显有通同舞弊情事。何鲲、邓用元、著一并革职拏问。交该抚提同丁书人等。严行审讯。按律究办。该员等任所赀财。著即查抄。原籍家产。一并查封备抵。　　

○又谕、骆秉章奏、武职大员、难期胜任等语。该抚前在湖北巡抚任内。知现署永州镇总兵、云南临元镇总兵栗襄、于应办营务。一味支饰。毫无实际。监造军械。亦多作伪。现在永州一镇。营务废弛。急须整顿。该员断难胜任。著官文查明参奏。再降谕旨。　　

○又谕、骆秉章奏、武职大员、乘坐肩舆、私役弁兵、请先行交部严议一摺。湖南永州镇总兵樊燮、违例乘坐肩舆。本年陛见出省。私带弁兵至三十余名之多护送同行。其眷属寄寓省城复派外委李士珍等、藉差进省。照料家务闻该抚严查。始行回营。永州镇毗连两广。现当贼氛未靖。边防紧要之时。该总兵以专阃大员。玩视军务。希便私图。实属胆玩。樊燮、著交部严加议处。即行开缺。其署内差役。冒领兵粮。摊派养廉。盖造房屋。并演戏赏耗。开销公项各劣迹。仍著骆秉章查明参奏。以肃官方该员所署湖南提督印务。并著官文另行派员署理。　　

○又谕、德兴阿奏、请将议恤各员、饬部撤销等语。候选知县梁星煌、候选布政司经历瞿广善、前经德兴阿奏称、该员等受伤遇害。当经降旨、交部议恤。兹据查明。该员等于浦营失利时。身受重伤。均各投水。遇救得生。因患病回营稍迟。委验伤痕属实。梁星煌、瞿广善、著准其以原官留营差委。前将该员等交部议恤之处著即撤销。　　

○又谕、德兴阿奏、请将淮海二属钱粮漕米、仍归江北粮台等语。著照所请。所有淮海二属钱粮漕米。准其统归江北粮台充饷。以济要需。其徐属地粮银米。先尽徐州军营提解。俾无贻误。　　

○谕军机大臣等、现在俄罗斯国、派夷酋丕业罗幅斯奇来京。互换和约。据该夷送到条约文底。与该大臣等、前在天津所给该夷条约。清文有互异之处。以致该夷藉口。欲请更改字句。未能互换。该大臣等在津所定俄夷条约。清文二件。汉文一件并俄文一件。均已带赴上海。著桂良等接奉此旨。即检齐由六百里驰递进呈。并将清文二件。以何件为准。其因何歧异之处。详细签出。毋稍含混。此系密谕之件。不得令他国闻知为要。将此由六百里密谕桂良、花沙纳、并傅谕明善、段承实知之。　　

○又谕、曾望颜奏、陕西库款拮据。拟将各营九年春季官兵俸饷。并豫备等项银两。暨省城满汉各营。豫备接济一半银两。暂缓至来年春季。应俟库收有款。再行发给。并请饬令西安将军。及陕西提镇各营。妥为约束。自因无款可筹。不得已而为此变通之举。惟该兵丁等、当差苦累。情已可悯。若竟缓至春末。诚恐藉端生事。著曾望颜、咨会该管将军提镇等官。转饬所属。将暂缓发给之故。妥为晓谕。以安兵心。一俟库项稍有收存。即行补放。不必缓至春末。以示体恤。将此谕令知之。　　

○调湖南按察使毓科、为江西按察使。江西按察使翟诰、为湖南按察使。　　

○以候补副将周宽世、为湖南永州镇总兵官。　　

○以克复江西抚州、建昌、二府城。崇仁、乐安、宜黄、南丰、四县城。赏都司崔大光。巴图鲁名号。游击翟国彦、都司徐志近、江忠朝、文恒久、何本高、守备戴盛宽等、花翎。把总黎仁义等、蓝翎。余加衔升叙有差。予阵亡把总萧田得、外委甘昌发、黄齐芳等、祭葬世职。　　

○以楚军援剿贵州贼匪出力。赏参将田宗蕃、巴图鲁名号。余加衔升叙有差。　　

○癸丑。孝德皇后忌辰。遣官祭殡宫。　　

○谕内阁、曾璧光、著授醇郡王奕譞读。　　

○又谕、胜保奏、请将带兵迟玩各员弁、分别革惩等语。管带绥远城后起官兵佐领吉庆、防御安详、沿途耽延。阅四月之久。始抵胜保军营。实属任意迟玩。该员等业经袁甲三参奏。交部严议。均著即行革职。留营效力。以观后效。已革蓝翎骁骑校善福、管带马匹。沿途逗遛。提催罔应。马匹倒毙甚多。且在鹿邑县地方。有需索川赀情事。著该大臣、俟善福到营后。确切查明。从严惩办。　　

○谕军机大臣等、据官文奏、夷船过八里江阁浅。将大火轮船二只。退泊九江。欲俟来春发水时前进。其小火轮船二只。已开行下驶等语。夷船以下游阁浅为名。欲在浔江久泊。诚恐别有诡谲。未便任令羁留。现在上海办理税则条款。业已议有头绪。此时俟夷酋回沪。即可将四事挽回。况前此桂良等许其入江。本约二十日内即回。若任其停泊上游。难保无窥探虚实。及句通内匪等弊。著桂良等谕知该夷。即令轮船下驶出江。至该夷船行至焦山即有阁浅之事今在八里江复行浅阻。正可晓以利害。阻其入江之请。现在江路尚未肃清。该夷入江。固属冒险。即日后并无阻梗。设遇阁浅。江中匪徒出没。恐损失货物。亦多未便。如能借此止其入江。岂不甚善。著桂良等设法办理为要。将此由六百里密谕桂良、花沙纳、何桂清、并传谕明善、段承实知之。　　

○又谕、本日据官文奏、夷船湾泊九江、请饬江西派员弹压、设法护送出江等语。夷船停泊九江。是否实因水浅阻阁。抑系有意逗遛。藉此销售货物。恐羁留日久。与本地民人交涉。致生事端。著耆龄迅即遴派干员。详细查明妥为弹压。并察看水势。将该夷船设法运行。护送出江。毋令久延。将此由六百里密谕知之。　　

○又谕、胜保等奏、遵筹皖省大局、需兵甚亟、请饬催拨马队官兵一摺。皖省南路庐州贼势鸱张。北路复有捻匪麕聚。自应添派劲旅。以杜其北窜之路。本日据官文奏、四川官兵。该省并未截留。即日东下。湖南兵一千五百名。亦已到营。惟普承尧一军。留防九江。未能赴援。胜保军营。兵数已不为少。其所调吉林、黑龙江、补额兵丁。亦已据报启程。至关保所带之吉林、黑龙江、察哈尔兵。一千七百五十名。前赴徐宿。原为严防北路而设。昨据崇恩奏请、截留黑龙江官兵五百名。驻劄韩庄。暂为东境边防之助。其余吉林官兵二百五十名。察哈尔官兵一千名。已催令关保管带。前赴袁甲三军营。现据胜保等奏、需兵甚亟。马队无从筹措。著即咨商袁甲三、于吉林、察哈尔、马队内。酌拨二三百名。归胜保调遣。其余仍须严防北路。不得再行调拨。胜保前两次保举军营出力人员。至一千余名之多。其中文员不少。据单开劳绩。亦俱称其随同剿贼。未免失诸冒滥。嗣后务当核实酌保。以昭激劝毋得沾染外闲恶习。市恩邀誉。致开幸进之门。将此由六百里各谕令知之。　　

○以安徽捻匪随同李世忠献城投诚。赏头目朱元兴、蒋立功、陈广俊、李昭云、李明富、董占品、张茂元、江如霖、倪文藻、花翎。勇目朱得胜等、蓝翎。并官职有差。　　

○以河南安徽办团出力。赏守备刘兰馨、孝廉方正王世溥等、花翎。知县柳增秀等、蓝翎。余升叙有差。　　

○以安徽婺源营盘被陷。降副将王梦麟、为游击。革外委金钟鸣等职。　　

○予安徽阵亡骁骑校双德、祭葬世职。　　

○予浙江阵亡布政司理问杜炜、祭葬世职。　　

○甲寅。　　
</div>
    <div class="pagination">
<a href="清实录咸丰朝实录_page383.html">上一页</a><span>...</span><a href="清实录咸丰朝实录_page379.html">379</a><a href="清实录咸丰朝实录_page380.html">380</a><a href="清实录咸丰朝实录_page381.html">381</a><a href="清实录咸丰朝实录_page382.html">382</a><a href="清实录咸丰朝实录_page383.html">383</a><span class="current-page">384</span><a href="清实录咸丰朝实录_page385.html">385</a><a href="清实录咸丰朝实录_page386.html">386</a><a href="清实录咸丰朝实录_page387.html">387</a><a href="清实录咸丰朝实录_page388.html">388</a><a href="清实录咸丰朝实录_page389.html">389</a><span>...</span><a href="清实录咸丰朝实录_page385.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
