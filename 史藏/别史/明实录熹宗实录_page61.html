<!DOCTYPE html>
<html>
 <head>
  <meta charset="utf-8"/>
  <title>
   明实录熹宗实录 - 第 61 页/共 111 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录熹宗实录 - 第 61 页/共 111 页
  </h1>
  <div class="content">
   ○庚子兵部右侍郎刘曰梧以病去先是给事中蒲秉权劾曰梧升任踰年束装无日曰梧＜锍-釒＞辩到任原未愆期秉权再＜锍-釒＞诋之曰梧求去疏凡五上乃允仍给与应得诰命
　　○差南京户部广东司员外田敦俭管应天四卫仓山西司主事陈钟衡管杨州钞关
　　○辛丑升太仆寺少卿侯执蒲为太常寺卿光禄寺少卿彭端吾大理寺左寺丞杨鹤文选司郎中李达节为太常寺少卿尚宝司少卿钱春为太仆寺少卿
　　○壬寅  上升殿以皇子诞生诏告天下奉  天承运  皇帝诏曰朕惟自古帝王缵图绵历率隆胤祚以重宗祧朕以眇躬绍承洪绪夙夜祗念皇祖  皇考储祉垂庥诒孙翼子所望早昌嗣续以慰  在天之灵盖三年于兹乃荷  皇穹眷佑  九庙居歆以今年十月二十二日皇子诞生系  皇贵妃范氏出嘉庆积于邦家欢悰洽乎亿兆肆颁渥泽覃被多方所有恩条开列于后一自天启三年闰十月十六日昧爽以前官吏军民人等有犯除谋反叛逆失机子孙谋杀祖父母父母妻妾杀夫奴婢杀家长杀一家非死罪三人采生折割人谋杀故杀蛊毒魇魅毒药杀人强盗妖言奸党假印假官人命十恶至死罪及永远充军不赦并终身军有事干封疆违禁通夷诈为诸衙门文书诓骗财物亦不赦外其余已未发觉已未结正罪无大小成赦除之一宗室一应名封合例者速与保奏不合例者量准名粮及旌善蠲罪俱如登极前诏例行其长史司及守备衙门各奸棍人等该管官务严加禁戢无令勒掯使各沾恩以彰亲亲之仁一管理择贤视论亲论爵论齿尤足风励其间奉法无害者仍旧管理勿得纷更一宗生应举勿拘定数其场中试卷须与民生一样糊名易书毋另编宗号登名之日即止其宗禄以后选除勿限外任使天潢有志者咸知奋励一宗室犯罪发高墙庶人已故所遗子孙妻妾无依者抚按衙门查明原犯情由开具奏请释放一各王府分封日久宗支日繁禄米岁增民间地亩所出有限兼以有司怠于催徵地方时遇荒歉以致常禄拖欠养赡不周深为可悯诏书到日抚按官各将境内宗禄及坐派民粮额数通融计算严行设法徵给如有不敷仍酌议褒益通变事宜奏闻朝廷区处毋使贫难失所有孤亲亲之意一驸马都尉子孙系世庙以后公主亲出者荫一人入监读书一勋臣袭封见爵者俱给与应得诰命未领者准补给其五府及宗人戎政掌印官兵部查有勤劳年深者酌量题给肩舆一公侯驸马伯并内外文武官员旗士人等见有因事革去罚住禄米俸粮者准炤旧开支一年来贪兢成风升迁太骤请托营求恬不知怪及至有事相率推避无人向前朝纲政体凌夷已极该部遇有此等痛加裁抑科道官不时纠奏其有真恬真清者访实即行拔擢优异以挽颓风一两京三品以上文官例该荫子未及三年考满者俱准荫一子入监读书其先准考荫者不准一两京文官一品至九品未及三年考满者并在外方面五品以上有司四品以上各历俸二年府佐州县正官历俸二年有正荐者俱与应得诰敕其曾经到任违限者查明不准庶吉士守部进士俱候授官补给一两京文武官署职试职及试御史俱准实授一降谪各官果系忠猷谠论有裨时政公论共推者该部具奏召用其各衙门官有横被诬害曾经部院荐举众口称冤者并与昭雪叙用但不得徇情滥及一应为民者俱冠带闲住冠带闲住者与致仕一两京各衙门历事监生及承差各免历事二个月办事官一个月办事吏二个月当该吏四个月礼部铸印局儒士食粮候粮及纳银冠带见在历事者各免三个月一自东西交讧徵兵措饷民困已久一应钱粮浙江等十三省并南直隶除万历四十三年以前北直隶保河真顺广大六府除万历四十四年以前顺天永平二府除万历四十七年以前各经诏旨蠲免外今将浙江等十三省并南直隶万历四十四年分北直隶保河真顺广大六府万历四十五年分顺永二府万历四十八年分各未完税粮马草农桑人丁丝绢布疋棉花绒户口盐钞民屯牧地草场庄田子粒租银芦课灶课富户历日防夫水夫民壮弓兵机兵课程门摊商税鱼课枣株钞贯果品等项不分起运存留除已徵在官者炤旧起角□羊外查系小民拖欠者尽行蠲免以苏民困其加派新饷稍俟事宁即尽行停止吾民当体朝廷不得已之意黾勉急公期享太平之福一万历四十二年以前各省直金花银两查系小民拖欠年远难完者准与全免淮凤等处拖欠改折漕粮万历四十五年已前带徵者准免一半一侵欺还官银两虽情重数多例不应免或系万历三十年以前事犯正犯已经监故正法家属拘禁年久产尽者及各项追赃人犯有系查盘坐侵访察坐入风闻参论原无证据或正犯已监故并家属累及亲族者户部法司备细查明分别年月久近赃数多寡将应免应释人犯开具奏请定夺一万历四十八年已前沿边沿海仓场官攒商人守支粮料草束五年之外查盘浥烂亏折不系正数者不分正犯家属军罪以上开具奏请徒罪以下俱准免追释放一浙江等处总运粮官员有因漂流挂欠监追五年之上产尽或身故者子孙准其袭替炤例扣俸还官如系侵盗正犯奏请定夺其违限诖误及中都等处违误领班各题参住降俸级立功者准与查役宥免一天下盐运司盐课司提举司万历四十五年已前额课拖欠并存积年久风雨消折巡盐御史勘实尽行蠲免如数内已经开中商人赴场听支者准与办课嬴余场分自行买补量于割没盐斤数内扣除一天下司府州县税课抽分衙门旧有定额近年各路关津货物经由处所擅立牙行抽税网利病民诏书到日抚按司道官查系额外私设者尽行裁革违者两京科道官访实参奏一万历四十七年以前各处府州县官各卫所掌印管屯官催徵民屯钱粮完不及数住俸者俱准开复补支降俸降级并立功调卫者抚按官通查原欠分数奏请定夺其有司积榖不及分数住俸者俱准开复补支降俸者复俸不准补支其以掜报虚数在任参降者不准开复去任后参降者准开复一各处部角□羊赃罚银两节年已有定额近日加增数多致问刑官故入人罪横肆科罚刑狱枉滥伤和召灾自天启四年为始各抚按官赃罚俱炤旧数角□羊部济边司道有司敢有故入滥科等弊抚按官不时参奏处治一太医院内殿供事有劳官士量加职级见在供事冠带医士准炤监儒事例免役四个月内殿供事者加免二个月其候缺吏目曾经考试支俸者准令预授止许支俸不支柴薪亦不得扣满原系预授三年以上准令实授遇有本科员缺仍炤原题挨次铨补不得浮于额外四夷馆译字生会同馆通事官亦优免四个月一湖广四川广西等处宣慰等司土舍应纳银袭替日久不能完纳者炤万历九年兵部题准云贵事例免其纳银径令冠带管事以后土官袭替俱令炤旧赴京或地方有事及贫寒不能赴京者具告该管抚按衙门查明代奏就彼袭替一沿边沿海紧要多事重镇委用各营名色千把总无实职者若系旗舍或系三科武举果谋勇过人效有劳绩听总督抚按官指实奏荐量授署所镇抚俟后更有劳绩方准与实职官一体推用其军民纳授服色者原不在听用之例不许乘机溷冒一凡应袭武职比试违限应该住俸者免其住俸比试不中应给半俸者准支全俸俟二年后起送再比总小旗因误并枪革役者该卫所查无别碍不论年月久近许令起送补并还役一侍卫东宫管领指挥等官量加职衔其带刀控马舍人并随侍大汉将军二十八名俱令冠带一军职万历三十三年以前为事降调两广等处烟瘴卫所病故不分已未到卫子孙为因路远不能赴所调卫分起文承袭者许令原卫起送承袭带俸差操其终身军已经开伍回卫年六十以上者比炤为民事例子孙准其承袭其为事降级年六十以上有子孙赴部替职者准复祖职未及六十者止许暂替所降职事为事立功者许令复职差操与支半俸扣至限满全支有限未满病故者子孙袭替免其减俸一两京京卫指挥千百户等官系祖职功升署试职级者准实授衔仍支原俸其例应请续黄诰者与京营实授各官一体题给一大汉将军侍卫二年以上者给与冠带已冠带又历四年以上授试百户年及五十侍卫二十年以上者不拘在役退闲俱与冠带荣身其退役将军儿男见在守候大选袭替者免其守候查炤其父历役年月久近准与袭替旗尉力士若年分未及与例未合者不许冒滥袭替一武官五品以上致仕年六十以上者各进本品实授勋阶一等为民者与冠带闲住闲住者与致仕若父系武职子孙文职见任其父应受子封而职高于子者虽系署职亦进本品实授勋阶一等一东宫直宿巡缉旗尉量炤舍人例给以冠带如原系后七所者量改前五所通事舍人升一级一各卫所指挥千百户镇抚等官侍直多年有试署职衔者准实授支俸一锦衣卫堂上掌印佥书及南北镇抚司掌印佥书理刑官扈从直宿推鞫勤劳及奉敕统领各兵能训练节省著有实绩者量加职级给与新衔勋阶撰文诰命一畿内各府州县节年寄养马匹有瘦弱不堪者负累小民餧养诏书到日各掌印官即便核实呈报该司炤依时估变价角□羊寺贮库其节年倒死马匹勘无作践情弊准免陪补一京营并在外各营骑操及苑仆孳牧马匹倒失被盗应追买补桩脏等银除已徵在官截数起角□羊外其万历四十年八月以前未完者俱准蠲免一各边将领平昔谋勇出众累立战功偶因失事及诖误革职闲住立功充军等项年力未哀尚堪任使者诏书到日限三个月以里抚按官查访的实疏名奏闻一内外各衙门见监死罪重囚有情可矜疑及人命在辜限外者覆审是实俱免死发边外充军其人命无尸可验强盗赃仗不明人犯无证原问衙门未成狱者即比炤热审例清查释放一犯罪存留养亲备载名例凡军民罪囚有祖父母父母年八十以上老疾家无以次人丁者犯该死罪除极恶重情常赦所不原外若误杀戏杀诬告人累死随行亲属等项开具所犯情由奏请定夺一犯徒流并编发口外为民及迁徙安置已到配所者除谋叛家属不赦外其余悉准放回原卫原籍宁家随住一在京在外原系还官钱粮监守侵盗者俱炤旧监追如正犯已经监故正法拘禁家属年久产尽者奏请定夺其入官赃百两以上给主赃五十两以上监追年久身故及不足前数监追一年之外勘无家产悉与宥免一职官犯赃除粮饷帑藏不赦外其赃私暧昧未经质审并无实赃者准奏请开豁一铺窰夫匠车户人等拖欠钱粮果系家产尽绝身已物故累及子孙者自万历四十年已前悉与赦免其有做过工程上过物料已经实收到部后因赃欠者原与拖欠预支殊料查果年远人亡产绝者俱与豁免一浙直木商旧欠监追年久正身物故家产罄尽累及亲属代陪者许各该抚按官勘明具奏除豁一浙江福建苏松常镇徽宁扬州广德等府州县自万历四十年已前拖欠岁造叚疋除已徵收在官及起运在途者炤旧角□羊纳外其余查系小民拖欠尽数蠲免一柴炭铺商独称苦累一经佥派破家荡产已题准四年一编今准减一年以三年更换一前此登极覃恩陈乞冒滥合行一概停止今次诏书俱于颁行日止以后迁除推起各官及事在诏后者俱不许援引应当遵行而有司官阻挠寝格者俱以违制论于戏震得男而应索遹开长发之祥巽申命以＜锍-釒＞恩用佐维新之政布告中外咸使闻知
　　○癸卯直隶顺德府内丘县梁原店地方有逃来西兵五十余人乘夜劫掠各店随至沙河县截劫狭西角□羊银二十余鞘与官兵转斗千里走武安踰辽州经交州渡文水望榆林而去巡抚张凤翔以闻敕行山狭督抚巡按官行所属协捕其经过地方疏玩各官分别罚治拏贼获日方准开复
　　○甲辰工科给事中杨所修疏陈三事一河工  祖陵之卫宜周也曹县东平等处水归故道而青田灵璧一带尚若汪洋吕梁洪夙号巨浸今竟淤浅可渡水从旁溢逆折而南踰缕堤遥堤且逼近集石堤矣此堤近障  祖陵诚不可尺寸踰及今水涸宜严谕治河诸臣审度料理以宽根本之虑一海上接应之议宜急也东方自逆奴狂逞以来惟一毛文龙孤撑海上日从奴酋肘腋间撩动而牵制之然关与海宜两相炤应在关以渐图进复为得策而不专恃海复一城则保聚训练以实一城复一堡则保聚训练以实一堡在海以时觇动静为得策而遥应乎关奴未出老寨则不时攻掠以阻其来奴离穴窥关则乘机捣袭以断其后一仕路澄清之要宜审也今京堂过滥卿寺之署几无坐处每出一缺争以攘臂为捷足当事者复因其巧拙而迟速之自今以后或诸人自裁或被人指摘俱敕该部酌议去留他如司道正若少缺岂宜令家食者久占实衔又岂宜使纷调者官同传舍此今日铨政大端也疏下该部
　　○顺天巡抚岳和声甄别主客将领参石塘参将王嘉言遵化右营都司周梦麟各革任回卫
　　○登莱巡抚袁可立议裁革登州水营游击一员现任游击刘宣化另行推用
　　○乙巳  上视朝
　　○礼科给事中郭兴言＜锍-釒＞言吏治之坏由劝惩之不明贪饕之辈至赃私累万而处止降调其有孤高介特耻效营求而忌者反以为矫激排挤中伤如礼部主事程国祥两令岩城家徒四壁而凶人视为当门之兰如兵部主事刘永基两任县令无苞苴无锾赎乃竟不得行取而处以兵曹如广东罗定道副使张大猷昔在户曹榷关浒墅清标一尘不染事竣之日节省七千余金发苏州等府置买学田赈济贫生而沉滞蛮烟瘴雨之地臣因是而更有慨于用人之失平也以正学粹品之冯从吾清风高节之卞承宪而不用察典久弃之蔡献臣而未加斥逐骗饷误国之何楝如而未正刑章是恶足以清仕路而伸激劝哉章下所司
　　○丙午录四川死难总兵杨愈懋长男祚隆袭升潼关卫指挥佥事次男祚盛本卫千户俱世袭
　　○戊申延宁套虏都督同知卜失兔阿不害等进贡马匹宣大督臣代进赏赉如例
　　○遣翰林院编修等官侯恪等布告  皇子诞生于各王府遣尚宝司少卿等官陈一元等颁诏各省直开读
　　○卤簿大驾造成銮驾库安设遣内监官致祭行礼
　　○以毛文龙言建龙王庙于鹿岛敕封显应龙王之神庙称灵佑
　　○户科给事中孙绍统疏言铨政日颓宜一准之  祖制以京堂言之如太常太仆大理光禄尚宝等衙门  太祖定制南北各正卿一员各少卿与丞或二员或三员总计不过三十员耳自起废之途开漫不分别一概添注以至大贤起老庸者附于废亦起大奸大贪一察再察者亦起有一衙门而多至二三十员总计一百三四十员至令循阶而陟者无可置之地而京堂之制失以部属言之六部皆有员额职掌亦自□轻  穆宗朝题准户刑工三部司属无故不得轻调若在职勤慎公论已孚者与吏礼兵三部一体序迁部分何常限人不谓厌薄于此觊觎于彼徒见今日迁而明日调前为引手后接衣钵甚至贿赂章而顶首行而部官之制失以台省言之
　　祖制三年一取二年一取俱以见缺取用名曰急缺风宪故朝拜官而夕奏＜锍-釒＞官与人交相为重今需次候缺多至二年少亦年余致以朝廷耳目之近臣比于仓巡之下吏甚至弭盗小事而侈言军功腹里善地而托言边俸于事不祥于名不顺而行取之制失以抚臣言之国家简畀而节钺授之者资弹压也近束欲疏京堂先速巡抚专制之席未暖而推报已至保厘之功方新而旌旄又移  神宗朝令各处巡抚官历任年久方许推升者何居而抚臣之制失以司道言之升转太易未几而移臬司未几而移藩司近且人人热心京卿矣祗知速化不管绩成不知  世宗朝准佥事递升副使按察使参议递升参政布政使不必骤更数易者何居而司道之制失以府州县言之
　　神宗初年题准守令大约以两考为主知府历俸六年上下乃得升迁近来知府有六年始升者乎至于州县有才一履任而辄思美调有地方疲敝而日营改迁甚有三年之内一官两调有部既调抚按又留既去复来如同儿戏而郡邑之制失然则回既倒之澜昭率由之规端有望之掌邦治者京堂必严冒滥挂名弹章者断宜听其自决衰惫请告者速当予以投闲至于滥举市恩该部须有分别勿概从启事而后若卿若丞渐就清楚也同一部分同一竭职刑何以调户工户工又何以调礼兵积渐而往是刑部专以储不肖也自今以后户刑工贤者当与礼兵部同议优升并得同调吏曹而吏曹司官必自堂官秉公持衡力革顶首陋习非其人不得滥荐勿致每一缺出纷纷逐鹿举国若狂而后部属各殚心奉职也行取除俸深推官知县中书行人当炤吏部职掌题考外如军功边俸名色姑且少缓取有常期考有定日官有定员庶贤者不失自处之道而后言路各矢心靖献也抚臣保障功高备寇情久独不可加衔久任乎近且有巡抚不由廷推而径从部覆者此又何可长乎两司道臣分猷共事若监军督粮驿传守巡等职各有责成未有不论考绩而数数转者如近例督学官岁试科试俱竣然后得升独不可为监司之通例乎知府有师帅之责升期当与州县同须考满之后方推至州县调法断勿复仍果铅刀弗割祗许改用虽游刃有余不许调繁此不当为一定功令乎而后外官各修实职地方始收实效也凡臣所言皆以砭吏治平政体也倘有沿袭陋规仍前不公不法容臣等指实参奏庶积弊顿厘而新猷丕振吏治幸甚诏下所司
　　○工科给事中方有度＜锍-釒＞言今日生财之孔已尽惟有节之一途而言节又非如捐俸若干裁粮若干摉括若干汰工食若干便可云节也言节必自宫闱始今宫闱之年例日取其盈海宇之物力日受其缩是海宇为困苦之天下而宫闱为太平之天下夫  陛下圣主也如慧妃冠册之内办顺妃之祔葬外家之茔银节损一念已昭然见于天下矣尤望益弘俭德扩而充之于百姓大约以宫中额内之节损稍补百姓额外之徵输德甚大也至于毛帅驻师海外多方扰奴不但可掣奴酋之肘亦且可击朝鲜之心今赐敕奖赏发帑金三万且允阁臣之请命该部摉括捐俸等项数万同角□羊尤愿诸臣各捐私意同急公家立发军需速济海外又言臣令长洲有赠光禄卿任环者  世庙倭乱备兵苏松有保障大功尚未易名得恤亟当下部议举已故户部尚书殷正茂平定两粤而葬祭未请宜加优恤并当议谥原任山东参政梅守相开泇河三百里国家明享其利而终弃其人徐州知州汪心渊值妖贼渡河有保障江淮之绩毫未叙录得旨国用匮乏内庭凡事从简各衙门奉旨节省岂止冠册等事外廷多不及知不得猜忖陈奏海外接济事已有旨
　　○兵部覆皇亲范江恤典  上谓皇贵妃诞育元子范江恤典不得与郑福同例著加优厚给与
　　○庚戌升右春坊右谕德钱龙锡右庶子兼侍读学士掌南京翰林院印信
　　○升狭西三边总督李起元为南京户部尚书太常寺少卿杨涟为左佥都御史大理寺右少卿翟凤翀为右副都御史巡抚山东
　　○升礼科右给事中甄淑为吏科左给事中起原任兵科右给事中张其庭为户科右给事中升吏科给事中章允儒为工科右给事中
　　○辛亥吏部尚书赵南星疏奏今条陈铨政者大都皆言干进之害欲奖恬而抑竞然其良心为富贵所汨没者皆以干进为当然若臣先无良心干之则力为推毂不干则任其淹滞谁奖而谁抑之今小民皆在水火之中而居官者皆欲得京堂荐贤者皆欲其为京堂甫为京堂即欲为巡抚甫为巡抚即欲为卿贰若绝无救民之意者夫可以救民者莫过于巡抚而此官甚不易作必德望威棱能使贪污角□羊绶而后可其次则知府最急知府贤则县官不敢害民二者官有大小皆宜选择破格而用之久任而优擢之者也近闻多从人讨而得之何怪乎谒选者以讨缺为常也天下之最可患者莫甚于民之作乱而夷狄次之民之将乱必聚徒成党由三五而十百而千万夜聚晓散非一日也邻里必知之衙役必知之而有司不知与聋瞽何异及其乱也乃闻之上官为之兴兵动众以屠戮之既平而论功升赏守土者为最孔子曰虎兕出于押是谁之过与今出柙无过以与众逐之为功则孔子之论刻矣谓宜有司以民乱闻者新任则追论前官任及一年者则令之戴罪捕贼庶能防乱于未作乎然莫急于惩贪今有司之贪固已成风矣而长安中交际盛行何从而来安得不贪贪则多酷既朘其脂膏又加之毒痛民安得不乱如是而但论罢之如行商而得素封有歌舞而归耳以后秽迹昭彰者抚按先行究问确实而后具奏追赃以抵兵饷而减加派如有听嘱受贿曲为庇护者容臣参奏重处庶贪风渐革而乱萌可消臣既以自责矣司官臣所与共用人者也臣欲遇各省直司官之缺发单于其省直之卿寺科道及吏科河南道掌印官命举其才品堪任者数员请旨点用务极一时之选至于掣签之法上古以至我朝所未有自万历间始用之以示公其初即不能行遂有造签之法讨缺者无不如意似宜变之以复  祖宗之旧臣必不敢徇私司官无不相信即有徇私者亦以不能率属治臣之罪得旨国制升迁皆须积俸今一岁数迁犹干进不已有司官赃私狼藉形于弹章率从轻处法纪何在这所奏惩贪抑竞并久任巡抚等项深切铨政俱依议行卿老成清正还一意王持督率各属务挽积弊称朕委任至意
　　○御史杨建烈疏参顺天巡抚岳和声一白马关失事虏拥入内地七十里蹂躏殆不忍言一荐将材高应魁等二十余人半系富豪馈遗无算一受清客袁鏻贿竟题游击一举人吴振元未经部考径咨滦州知州令其凭城依社大招物议一用柯仲炯永平通判剥军殃民和声＜锍-釒＞辩甚晰因求罢上令供职如故
　　○叙畿辅平妖贼功保定巡抚张凤翔加兵部左侍郎荫一子锦衣卫百户世袭天津督饷户部左侍郎毕自严加右都御史兼户部左侍郎天津巡抚李邦华已经升任仍着加俸一级各赏银三十两彩叚二表里来斯行等各升级赏赉有差
　　○李邦华等各具＜锍-釒＞辞加恩不允时议天津二抚归并为一邦华升任诏以巡抚事务著督饷官兼管自严疏辞得旨兵饷允宜归并毕自严才足胜任不必辞
　　○癸丑湖广道御史吴之仁言年来以奴酋荐食之故关隘置兵增新饷四百余万民困极矣加以四方水旱频仍罕有乐岁富者以贫贫者以死其所以忍死而急公者则以  祖宗德泽犹在人心故虽当物力殚竭徵调驿骚犹能维系至今不至内溃然而其势已成其情愈迫矣迩者太仓告匮计臣仰屋计无复之而有逋负分数已明一＜锍-釒＞以知府徵角□羊不及额而径题革职者八人焉可谓法密凝脂令凛秋荼矣继此以往知府必日督责于知县以求及额知县必日敲朴于百姓以求及额即卖儿鬻女折肢毁体而有所不顾何者必不肯以己官为百姓徇也然则为百姓者难言之矣夫百姓之拖欠非其好也非由于田土之硗薄则升科太重也非由于水旱之频仍则虚粮之陪贝□皮也若以一切之法行之有逃亡与转死耳甚则有挺而走险耳夫至于挺而走险而祸可胜道哉若乃拖欠之地官视为畏途以后铨除惟有里足又无论矣是不惟民生病而吏治亦病不惟计部穷而铨部亦穷岂非一切之法阶之厉哉臣以为计部考成当定为三等以田之最腴则之最轻户口之最实者为上田之稍腴则之稍重户口之稍实者为中田之最瘠则之最重户口之最贫苦者为下而于上中下之间又以丰歉临时斟酌然上中下之等户部亦无从稽查亦惟取屡年完及几分者略约计之而大概见矣考成之法上者以完及十分中者九分下者八分为及额否则参罚随之若是则官府既不至以必难足之额下若小民小民亦不至以必难足之额上累官府同心竞劝以臻实效较之被虚名而受实害相去远矣若夫足饷之道又有可得而言之焉太公管子之富齐也无他谬巧亦不过九府盐筴之间操奇赢盖此两者于天地为自然之利于王者为山海之官酌盈济虚便可润泽丰美齐区区赐履束偏耳而尚以此雄诸侯成霸业况九州之广乃舍此别求足饷之道哉今夫铜产于蜀而荆州则商贩必经之路也计部宜专差一司官于荆州开局鼓铸买铜于蜀而商人贩铜者以五分或四分赴该司上纳炤时估领价其余给票听从货卖铜斤无官票者如私盐之律请著为令其铸本取之川湖京边折银或以九江钞课益之计铜价可省京师十分之七炭价工价可省京师十分之五子倍其母而一年可得数十万金之余矣锢钱角□羊京即顺搭湖广粮船或量与以值限以一年全角□羊一差完一差之事勿留未完以贻后差司官于此定优劣而优者破格超迁此其事甚简便官规其赢而于百姓无干涉焉或足饷之一策也其一在行盐之多百姓计口食盐其食官盐与食私盐无以异也其官盐从出之地亦无以异也惟官引行之少明以利权予私贩耳何也煎盐之灶既若于官贩不尽疏壅导滞不得不卖之私商食盐之地复若于官盐不多避贵趋贱又不得不买之私商势使之然也且今天下户口日繁食盐愈众自不得拘旧例行盐之数若于各运司行盐地方每年多行数单则灶户既无滞盐百姓亦食贱盐私商自无所买卖而侔其利老引＜锍-釒＞而新引增国家益岁入之课又不知几十万盖裕国而兼通商惠民计莫便焉此又或足饷之一策也得旨徵角□羊一节国课民生关系最重这本说的是其盐钱事宜该部一并酌议来说
　　○荫原任日讲官庄天合子以临中书舍人顺天府府君沈光祚子循入监读书
　　○加协理戎政左副都御史朱光祚为兵部尚书
　　○甲寅  上以大祀  圜丘告  太庙请  太祖高皇帝配还  御皇极殿誓戒文武群臣致斋三日
　　○遣公张惟贤恭代视牲驸马侯拱宸伯张庆臻尚书赵南星轮流看牲
　　○复除云南道御史魏光绪于福建道
　　○广西道御史宋师襄＜锍-釒＞纠熊尚文病魔缠绵周应秋生无劲骨袁可立无功加衔累被弹劾皆当去而不去须之彦夤缘转调为台臣贾继春所劾吕纯如倾害窦子偁致郁郁而死不当来而冒来得旨大臣去留悉听上裁言官论人当存大体不必连章搏击
　　○礼科给事中陈奇瑜疏陈边事言各边自抚院藩臬而外设各道以总理之又设管粮同知府判以分理之非独操其簿书之出入实稽其扣克之有无乃今军饷一到尽归武弁之手名目转多蹊径转出臣以为欲除扣克宜责成于道府凡遇钱粮到日先取册籍之名数而稽查之公同将官唱名给散至于小堡荒寨多设在巉山断岭之中查有附近州县檄令炤例颁放即有不肖之弁亦不敢向主计者开一扣除之口矣文臣各院入境出境有参又有报部之贤否大察之沙汰何独于武弁则不然每见各院纠＜锍-釒＞中即有赃迹狼狈者不过曰革任回卫而已甚至弹墨未乾荐章随至今年回卫明年起官彼亦何惮而不克扣之接踵乎臣以为欲养廉将先惩贪弁凡抚按纠弹俱炤文臣定例贪酷不谨永不叙用一有不简前途路断虽欲不恤军洁己亦不可得矣至于边才名色兵部滥咨各处抚院抚院念部咨体面咨行各道滥委操防反使汗马世胄入彀英雄叹疾足而拊心今后该部于给劄一事宜尽数报罢抚院道府细心咨访果有弓马闲熟膂力过人者则补之屡经战阵晓畅兵机者则补之如是而于城不辈出臣不信也国家有一定之咨俸乃今推升滥觞依附冰山者虽咨俸在后一岁三迁臣以为欲杜奔竞当严铨法炤资俸浅深以为推升预造清册遇有缺出按籍而查不得越次各弁请托格于定额贿赂穷于难行如是而钻干不清楚臣不信也有旧兵即有旧饷有新兵即有新饷所用之数原不多于所入之数况连年兵加而饷亦加即近年兵减而饷未减所入之额又似浮于所用之额乃每一索饷则曰点金无术岂尽洩之尾闾乎宜令该部公同兵部以钱粮之数与兵马之数互相磨对然后汇一总数天下军士共几万几千几百名本部钱粮共几万几千几百两把柄在手或酌盈济虚或量入为出或查参拖欠或杜塞漏扈国家其庶几有瘳乎部覆如议行
　　○工部覆遂安伯陈弘道给盔刀  上以弘道奏郭应麒原领盔刀自请炤例兑领如何又题另给该司官漫不稽查著虞衡司郎中黎祖寿自行回话得旨降三级调外任用尚书王舜鼎引罪申救姑夺祖寿俸半年
　　○乙卯  上传内臣恩荫王之栋等著遵敕谕各与世袭都炤新衔给与应得诰命
　　○云南地震
　　○以冬至令节颁赐辅臣叶向高等讲官郑以伟等正字官张邦经等膳酒有差复赐辅臣上尊珍馔
　　○升尚宝司丞王时熙为本司少卿
　　○复除户科给事中郝土膏填补给事中吴弘业于吏科
　　○命锦衣卫指挥佥事李不矜本卫堂上佥书管事
　　○升广东布政使司右参政魏成忠为山西按察使
　　○盗入顺天府失库银二千二百余两巡捕把总旋缉获之夺署印治中庄祖诲俸三月
　　○命河南道御史刘大绶巡按淮扬
　　○四川仁寿县长山一带忽然声震如雷山谷决裂长七里宽三尺深不可测
　　明熹宗实录卷之四十终
　大明熹宗焎皇帝实录卷之四十一
　　天启三年十一月丁巳朔冬至  上亲祀  天于圜丘毕还  御皇极殿文武群臣行庆成礼免宴给与宴官胙仍宴外国夷使人等于阙左门东
　　○遣侯薛濂张国彦柳祚昌伯施壮猷赵祖芳朱自洪张嘉猷方一元孙廷勋费天泽杨崇猷祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵伯刘嗣爵祭  恭仁康定景皇帝都指挥使侯国昌祭  哀冲  庄敬二太子各陵圜
　　○赐辅臣叶向高等各盒酒一副斋宫供养一桌又以长生赐上尊珍馔
　　○戊午以冬至节  上御皇极殿文武群臣行庆贺礼
　　○大学士叶向高韩爌何宗彦朱国祯顾秉谦朱延禧魏广微疏言今岁肇举  郊祀乃数十年之旷典  皇上登极以来第一重大之礼仪也臣等深恐严寒之时风雪或作  圣躬难于调护乃是日天气融和暖然如春微风不起属车无尘千乘万骑雍容驰驱鸣和鸾而清节奏以莅于斋宫朝见百僚凡在听睹孰不欢腾行礼之夕天宇晶明纤云尽屏燔燎之光与星辰并耀馨香之气即冥漠可通  皇上歛容肃躬对越于郊坛之上恍若  上帝之降临而百灵之环列于左右此真从来禋祀之所旷见也自非  圣德格天彼苍垂眷何以得此  宗社亿万年无疆之庆于兹可卜大小臣工连日朝贺皆喜色相告而臣等忝备股肱其为雀跃尤倍恒情区区愚衷伏愿  皇上思灵贶之难酬益切祗承之念知玄穹之日鉴长怀昭格之诚处深宫如执圭币履尊位若凛渊冰总揽万几缉熙圣学凡一举一动无不可与天知而又乘阳气之初回式布维新之政采朝端之公论曲原迁谪之官使直言得进小过获容则人心愈悦天意弥孚将景福于焉骈马□秦保定因之孔固与虞廷之肆类周家之将享并垂史册万世无穷矣得旨览卿等奏贺具见恪恭赞化辅弼忠诚郊祀肇举礼成臣民欢庆感格  上帝之默祐实赖内外敬慎朕心欣悦
　　○己未谕吏部朕赖  皇妣慈佑诞育皇子实深感庆兹特推恩皇亲太子太保新城伯王昇著进封新城侯伊男锦衣卫指挥佥事王国兴升指挥同知伊侄王国泰升锦衣卫正千户俱给与应得诰命
　　○以  皇子诞生推恩皇亲都督同知张国纪为右都督指挥使王学叚黄彝俱升都指挥佥事皇贵妃范氏弟锦衣卫指挥佥事范守仁升都督同知范守义升锦衣卫指挥佥事带俸俱给与应得诰命
　　○以  皇子诞生加恩内阁大学士叶向高加上柱国兼支尚书俸荫一子尚宝司丞韩爌左柱国兼支尚书俸荫一子中书舍人何宗彦孙承宗各加少傅兼太子太师荫一子入监读书朱国祯顾秉谦朱延禧加少保兼太子太保荫一子入监读书魏广微加太子太保进文渊阁大学士荫一子入监读书余官如故俱照新衔给与应得诰命向高等各再疏恳辞向高准辞免上柱国兼俸爌准辞免左柱国兼俸余俱勉以祗受
　　○庚申改右庶子唐大章为左庶子掌左春坊升左谕德林欲楫为右庶子掌右春坊右谕德张广为右庶子南京国子监司业叶灿为左中允起升编修刘鸿训为右中允
　　○辛酉  恭让章皇后忌辰遣官祭  陵寝
　　○壬戌命福建道御史李思启浙江巡按四川道御史练国事巡督漕储
　　○工部左侍郎周应秋右侍郎熊尚文各引疾求去许之
　　○癸亥巡按直隶御史潘云翼言年来沿习承平废弛边备加之东事告急抽调频仍精锐大半销亡坚利十去八九军士既非尺籍之旧马匹亦无额数之尝幸该道时加勾补极力简汰军渐充伍马期市骏然而月饷原来太薄支放又复愆期顷者问之该镇饷臣萧思似曰向来钱粮缺乏京运不至今各军月饷欠三越月矣臣于阅操之日复出其不意亲掣军士一二队查对年貌即问以月粮之数曰各军小月该支四钱大月该支七钱除部折使费等项该七钱者止得六钱该四钱者得三钱五分臣对道镇二臣叹曰以  累朝陵寝关系之重若此以今日军容羸敝之极又若此即饷银按月支放如数给发犹恐无以收饱腾而崇护卫又安可容部解之愆期将领之克扣若是哉当事诸臣或未虑及此中之情形及各镇之要害耳臣以为黄花路系  皇陵左臂居庸路系  皇陵后背镇边路系  皇陵之右臂也在黄花路则据贾儿岭田仙寨与磨石尖山马峰虎峪诸处以为险在居庸路则据化木梁锥石口花家窑糜子峪诸处以为险在镇边路则据大石岭挂枝庵与松柏湖峪沙岭大石诸处以为险日支了于崇山峻岭之上时跋涉于冰崖雪巘之中寒觱破肌严风截耳臣阅经历过见其憔悴之状军□支瘃之形真堪堕泪然其所以疗饥寒而拯苦楚者祗此月粮以为续命膏耳  皇上试一轸念尚可容其愆期否尚可容其扣克否而一切军需什物又尚可容其缺乏否臣备阅各镇军马文册见每队之中有开粮军士三五名不等则各镇开粮之军不知其凡几夫此开粮者如系清勾定以岁计即另行招补亦须月余则各军所开之粮又不知凡几臣问道臣此项钱粮何往而不以之置造盔甲器械乎该道以为饷司除作闰月钱粮外余者即作正项月粮用矣然而旷月之粮既作正项其正项之粮又何往乎今除买马价值原有桩朋银两该道已行招□买补以充阏弓□□以壮腾骧外其盔甲器械之费内陈请之不得外摉括之无余断宜将各军旷银通查一年者令该道存留以资打造盖以节旷有余之军饷补调发不足之军需是以军之粮还治其军之身在饷部岂有恡焉且三年一闰今止存留一年不必多求无烦设处而可以补兜鍪弓矢戈鋋枪炮之缺者十之八九此通州道臣卢维屏曾申请行之大有俾于营伍者可仿也至于禁约扣克必先查革使费而使费名色各将领多藉口造册以肆科歛臣以为各营军马钱粮原有定额宜立一格眼文册每官军一员名上列方空填写年貌籍贯马匹毛齿下分二行十二格眼前一行照格分书某月某兵在某处或本路或戍守或贴防即于次行格内逐月分书月粮折色若干或本色若干或某月不支驻牧何所兵有逃亡马有倒死即于本月问除招补验准之后即于本月收入此册一年止一造该道用印钤盖按月稽查凡于饷部关领月饷即遇臣衙门出巡查盘宜据此册呈报不必另行造写如有改洗便属影冒便当查究不但造册之使费可省而军实之稽核亦详此密云道臣叶震生曾条议行之大有禆于厘剔者可仿也夫勾补军士以实行伍买补马匹以壮腾骧打造器甲以备战守禁革克扣以足额饷而本镇月粮更敕该部解发不至太为愆期昌兵庶几有起色乎此昌镇之大略也以保镇言之东北自马水路西北至紫荆关乃臣按属地方而马水诸口凡五十四处紫荆诸口凡五十四处沿边俱属要害戍卒更为艰危咫尺京师宵画茅绹似不可不重为之防惟是易州饷臣隋不矜移手本到臣称本镇从来额饷较之他镇为独少每岁京运一十四万六千两有奇民屯六万四千两有奇量入为出一铢一两皆额内必需之物而毫无赢余者自去年十一月受事至年终京运断绝冬季额饷欠二万三千七百余两至今未补以岁额计之是缺五十日之饷矣今日阖镇贫军五月无粮拥门哀讨者且日甚一日也不惟饷司之计穷本道之计亦穷查大明会典兴万历会计录本镇之年例前此皆民运也后改归太仓转发而出入之间不免愆期至于今愆之又愆挽江西之水以救涸鲋势必不得则曷若转改民运其便有七等此银数民不加多而国不加损一便也太仓省放支之劳而本镇免守候之苦二便也外不复辇而入内不复辇而出途径既捷众共乐输三便也解京者州县累而上之府府累而上之太仓费几时日此则随完可解随解可收四便也以地方粮养地方军痛痒必且相关缓急可以相济五便也且以地方官催地方粮犹之挹水于河取火于燧六便也饷司岁终第以收支报部受成而已不复蒿目而忧此一镇七便也况改京为民适复  祖制名虽变实不变也计本镇主客兵饷每年额银一十四万六千五百九十五两六钱二分合无查于保河顺广大五府内应解太仓银如数扣改民运照尝赴抚院挂号销号责令径解易州饷司上纳仍赴本道挂号销号以便稽查其有解不如期者本道具文抚院檄催之并以参罚之法著为令如此则各府之起解以时而饷司之支发亦以时此于该部事权未损而于军民利便无穷保镇庶几其永赖乎此保镇之大略也抑臣尢有说者天津之营伍官军初料理于督臣毕自严从整顿于抚臣李邦华俱以揆奋真衷为劻勷大略今副总兵毛有伦亦克奉行训练于其间顷臣阅其军容营制大有可观惟是兵饷原系一事事在创始遽难就绪势不得不分而理而事在成终法宜画一权不容不合而操所当裁去镇抚归并督臣计无便于此至于屯制方在伊始刈获才见告成断宜久任屯臣董应举务以俶载之不易为菑畬之有期则区画精而轻理就军国始称利马似不宜以兵务分其精力而妨其屯功者待东事稍平再讲寓兵于农以屯为伍此标本之说敢因论昌保之事而并及之得旨重镇缺饷著作速给发民运准改天津兵已归并督饷官即与另给关防敕书余著该部议行
　　○荫原任兵部尚书刘四科孙继烈入监读书
　　○甲子遣礼部尚书林尧俞祭  三皇于景惠殿
　　○遣太医院官祭先医之神
　　○升刑部左侍郎乔允升为本部尚书保定巡抚兵部左侍郎张凤翔回部管右侍郎事宁夏巡抚李起元为三边总督
　　○遣御史樊尚燝两淮巡盐沈犹龙茶马吴之仁巡关张至发掌河南道印
　　○升湖广布政使司右参政潘澜为狭西按察使
　　○乙丑  庆陵享殿告成遣伯王天瑞奉安  光宗贞皇帝神位遣内监奉安  孝元贞皇后  孝和皇太后神位明楼上梁遣侍郎萧近高祭告
　　○丙寅以  大庆覃恩日讲官郑以伟钱象坤各加礼部尚书兼学士协理詹事府事宫衔照旧赵秉忠加太子宾客与二品服俸成基命升少詹事兼侍读学士姜逢元王祚远各升左谕德兼侍讲正字张邦经改光禄寺少卿加从三品服俸傅应星升礼部仪制司员外王赞升工部虞衡司员外各兼官照旧俱给与应得诰命
　　○命锦衣卫指挥佥事张道浚南镇抚司掌印管事
　　○丁卯礼科左给事中魏大中疏言恩恤滥觞迄无限制而易名汇议适当其期宜尽破情缘一凭行业以慎惜大典臣与同官彭汝楠办事该科见有监生陈宗虞为其父子贞请葬图荫一事子贞官阶四品例应得祭业已蒙恩予祭矣请葬请荫事属违例且例所应得未尝不参考生平维时汝楠谓子贞抚闽汛海之役开洋举炮自焚厥师致病身毙而臣忆子贞按闽时候官令以淫黩闻抚臣许孚远劾之子贞荐之一时举劾异同公论以为曲在子贞正恤典条例所云例虽应得而行业无称勋劳未著者也予祭赠官已踰涯分更可觊葬觊荫肆无厌之求耶再四商确驳参议寝已见南直十四府州乡绅联名出揭为子贞请谥官南国称名臣宜易名者应自有人何沾沾以子贞请也谁为具草谁为发抄且宗虞自诩于乡人徐良彦谓政府惧我票拟尽如我意又谓宗虞故尝贿彭惟成为其请谥此未实尚宝司司丞张大朴以内计被察不胜愤愤毁家损赀托之北来为所欲为先于揆地将有所置舍与缪尊素丁立表诸人更出互入掜单造揭恫喝阁部院寺台省而居其会以诪张为幻信如良彦言是宗虞真足以惧政府而臣亦果触其凶锋矣要其用南直十四府州之人而无忌亦其一徵也恩施之滥莫滥于今日法纪之弛莫弛于今日乞敕该部嗣今议恤以会典条例为例不得准近年破例之例自行陈乞为名潜伏京师代人行贿掜单造揭将为所欲为如陈宗虞者乞敕该城缉究得旨恤典当据会典不许冒乞谥典听礼部斟酌公论不得纷纭出揭致淆是非
　　○升宁夏巡抚副都御史李从心为兵部右侍郎兼右佥都御史总督狭西三边军务
　　○狭西总督李起元留固原东路都司佥书张万祥以新升游击将军职衔仍管原东路事轮委提兵入卫
　　○戊辰册慧妃范氏进封  皇贵妃命公张惟贤持节大学士叶向高韩爌捧册宝各行礼
　　○两淮巡盐御史樊尚燝言两淮盐课足当天下之半无柰额课之后继以套木□答而商困即今套木□答渐解私贩盛行致官盐壅而商息微因而亏损额课而国亦困甚至私贩不已加以私囤乘机高台利不在□不在民并不在国徒以饱奸宄之腹而国与商民交困诚欲裕额课无如行正盐欲行正盐无如先禁私贩而欲禁私贩无如慎重行盐之官而运使其最要者也一切引目之收发岁课之徵解何者不经其手于此而清何所不清然而清之亦最难矣引目有新旧之溷淆商灶有奸良之杂沓就中猾胥乘间利之所在百窦千孔非真得廉明敏练有定识定力者于以澄其源而障其澜安令商苏弊绝称愉快乎自今以后断宜酌定成规运使官果有洁守长才能率其属以苏□裕国者即查照三品官阶一体升迁无豫拟其前途之不远无概弃其后效之有成当此三空四尽之日必不可无此激扬之一法而运同副判以下不肖者诚无辞不简果有清勤自好能效一官者亦宜照级叙升无以财赋之地尽视为膻秽之场令一入其中竟尔埋没斯尤鼓舞之大权也他如委掣盐斤一节求委之官必非自爱之官皆缘情面太多流致寡廉鲜耻至北来各船动多夹带私盐而回空粮船为甚舳舻百千扬帆冲关傥摉缉消息持梃放火群拥拒捕莫可呵阻夫百万淮课九边急需而粮艘敢公然搀贩大损国储此其目中宁有三尺哉合无请敕会同督漕抚按申饬各卫官遇船交卸必亲自押空回南更敕户部行文天津直沽各地方官出示晓谕仍立石奉旨禁贩私盐违者依律处治凡各船到彼听委官验明无弊方准放行各取押运官结状如前途有犯事发一并连坐如是委掣得人以清于内又押空有官以清于外内外交清私贩路绝然私盐之禁总期官盐之行而行盐之官在外自行盐道而外莫亲于守令亦莫急于守令其间行盐之口岸与引盐之数目皆其职掌自今以后务实令府州县官照引行盐盐完引销更汇销汇缴繇县而府而道而院确查其销缴之分数以为殿最有不及额者照例参处庶督责严而□本国课其有实济乎得旨盐法关系甚大运司官屡有旨精择优升如何不遵还申明著实行其余并即议奏务绝奸弊以充国课
　　○己巳以写篆  皇贵妃金册金宝颁赐辅臣叶向高等中书官郑崇光等各银两有差
　　○命御史王尊德巡视大工
　　○准安乡伯张国柱承袭祖爵
　　○赠原任巡抚河南右佥都御史李思孝为兵部左侍郎
　　○升广东肇庆府知府夏应台为本省按察司副使备兵琼州
　　○起原任延绥西协副总兵马允升以原官协守榆林中路地方
　　○庚午  万寿圣节以雨雪免朝贺辅臣叶向高等率百官于午门外行礼
　　○遣侯张国彦薛濂汤国祚柳祚昌陈光裕伯王永恩未自洪赵祖芳郭邦栋曹以忠陈世恩祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵伯张嘉猷祭  恭仁康定景皇帝陵寝
　　○颁赐辅臣叶向高等讲官郑以伟等上尊珍馔
　　○吏部请考选行取续到诸臣  上命遵三年一考之例吏科都给事中程注署河南道御史袁化中等疏言明旨慎于诚当而停考非宜俱报已有旨大学士叶向高等言考选一事屡奉传谕三年一选臣等何敢再渎惟念行取各官皆奉旨而来忽然中辍是明旨不信于天下且今此之考与五月之考原是一事但以到部有先后故分而为两今先到者已服官任职而后到者乃令待至三年一事而先后参差迟速悬绝揆之政体亦甚失平今外而推知内而中行评博皆已作缺无官可居其去选期尚更两岁而令其遨游长安茫无著落亦岂国家从来求贤待士之本意哉  皇上屡责臣下以遵旨臣等窃谓三年之选固明旨也此番之选独非明旨乎遵则俱遵而吏部请之不听科道官请之不听臣等有票拟之责人谓先后之旨皆拟自臣等何以不能力争则臣等诚无所逃罪得旨科道各官壅滞冗多各自求请病假所请总下亦无空缺填补仍遵前旨行
　　○吏部尚书管都察院左都御史事孙玮三年考满加太子太保给与应给诰命荫一子入监读书疏辞不允
　　○辛未大学士孙承宗疏辞  大庆覃恩不允
　　○甲戌  孝惠皇后忌辰遣武平伯陈世恩祭  茂陵  孝烈皇后忌辰遣襄城伯李守锜祭  永陵
　　○以  万寿圣节颁赐辅臣叶向高等讲官郑以伟等正字官张邦经等银两有差
　　○庆成王敏廿□泥薨命其长子求棆管理府事
　　○狭西寨平等族番人羊加保等贡马赏赉如例
　　○准原任刑部左侍郎王□赞男昌谟送监读书
　　○先是任子一品授中书舍人二品三品授五府都事各衙门其五府各衙门三四年俱得转主事员外郎独中书舍人九年考满转员外郎中书沈泰泳疏称铨政不平  上命以后俱五年升转
　　○户科给事中陆文献疏陈制胜保疆四议一议保蓟门之人言制臣之设正为内与外声势应援所以使指臂相应首尾相救决众谋于独断通九标十二路为一家当此官者必得晓畅夷情练达边事之人而后可不拘正卿亚卿在部在寺廉得一员以寒氊裹之胆又不拘在朝在籍在北在南储蓄几员以备  圣明拊髀之思又从来有抚即有按而况蓟门一镇是天下命脉所关是以顺永抚臣之外复设辽抚则三关巡视之外应仍旧专设辽阳巡按须简知军务谙夷情之台臣力持风宪驻劄永密之间日与督抚咨求而纠察之俾督臣得虑于运筹一议任京营之人言神京三大营统计其数合营兵止于十二万耳夫此十二万者固天子之六师称爪牙也无柰纪纲废弛有年训练奉行无素今军士多供占役其号选锋堪战者仅数千人又不闲步伐行伍新任协理戎政朱光祚在事匝月便清冒饷千有余金酌赏骁骑驾驭有方众心鼓舞宜责令光祚及时董理分营教习依法训练又责成知兵巡视如今彭汝楠高推者久任而时核之务令营伍齐成精锐于以张国势申主威而消未萌之患一议简应变之才言军兴于兹五载朝廷聚九牧之金粟而委诸一隅已告匮矣大农水衡冏寺尽仰屋而窃叹矣兵已一调再调无可调矣民已一派再派无可派矣强兵裕国以助军兴则在制变之材近见瀛南妖民窃弄潢池震惊畿甸抚臣张凤翔不烦矢石而扑之如燎毛振稿安奢猖獗于黔省粤抚何士晋谊切同讎悉粤之汉土兵道将刍粮无一不为黔用殊不惜汤火频年加派焚林竭泽乃闵中后先左右辖闵洪学毕懋良设法区处派以不派加以不加民不扰无艺之征求而国且赖灌输之实用此皆一时廉敏干济之才见天下有可为之事与能为之人也所虑有材不当其用或置之空闲而不尽其用不几为倥偬之时事惜乎一言天下不患无任事之人而患无知人用人之人今  皇上新简冢宰正秉均之一会也四方人材或处下僚或伏幽谷冢卿既为朝廷猛心撑持自为朝廷虚心延访使盈廷皆元凯而有位皆疏附斯内有振鹭渐鸿之期而外可摄豖突鸱张之变故臣兹一议又体察冢臣之意而及之下其疏于部
　　○哈喇慎部朗素贵英纠三十六家挟赏谋犯中右参将王楹行边过仙灵寺虏设伏四起王楹死之兵部尚书赵彦请敕督抚查杀王楹者革其固有之赏治其生事之罪而后许之抚赏如故必立定章程严为限制旧有者不可少新增者不可加而治本之计在于选将与练兵  上可以奏行督抚一并申饬
　　○刑科给事中解学龙疏陈四事其一楚饷坐视之当罪黔围之解已一年矣所需者饷所望者楚饷耳乃欠至六十三万屡催不解六垣有考成各抚之职掌户部近有奉旨考成之新例则该省抚臣薛贞所当住俸催饷藩司李叔元所当革职为民断不得徇情面以误封疆者也其一京兆失事之当议贼犯刘思文等盗顺天府库银二千二百余两考其日月乃  圣驾祀  天前二日也此时何等毖饬而有此不逞之徒出没于肘腋间耶据称思文等用斧刀铁尺将库墙并板壁挖开一似乎入无人之境又称许山等俱系本衙堂役素知路迳乃敢搊扶同盗一似乎满堂皆绿林之魁也庄祖诰既有握符之责难逃失事之愆所当照仓库失盗例亟免其官断不得宽文网以隳法守者也其一仙灵寺之败衄不可不问王楹之被杀也一时将士同膏原野者盖不止塘报所传矣不惜数十万金钱以养榆关之全力以遏建夷之旁驰乃抚夷诸弁王牧民朱梅王之栋等日言抚夷而夷日不抚断当枭之关上明示三军谓赂虏无能之将首□天诛而我且厉兵秣马缮甲治械问作歹为何酋其蓄谋为何意先服虏而后灭奴可也其一承奉诸人之作恶稔奸不可久抗明旨承奉张清倚秦藩三窟凶锋毒焰罄竹难书该省抚按执法破奸而该藩庇邪抗旨无人臣礼又擅置总理府私署理刑官以鳄宗西堂虎踞其间恣为吞噬宗民如在汤火中矣则张清亟当遵旨问拟具奏立置诸法斯保全爵位之善道也  上报秦府事已屡有旨余该部酌议以闻
　　○狭西凤县大鼠有肉翅飞而害稼剖其腹贮黍粟一升
　　○乙亥  上视朝
　　○丙子兵部尚书赵彦言据山海关总兵马世龙塘报内称据回乡汉人供称奴酋做的西达子罗罗车三千余两传众牛鹿头目每家做西达子衣帽二顶件要借西达子路往喜峰看路臣等看得逆奴自得志辽东之后何尝一日忘西窥之心特以关门宿有重兵别图假道之谋今西虏彻去坐门夷人称兵挟赏戕杀我禆将而东虏造车制衣之报适至非二虏合谋窥伺以图一逞乎繇斯而知西虏之款不可恃也自强之策不可缓也今关门有南北官兵十三四万不为不多矣不知其技艺若何勇怯若何宜及时简选而布置之择其骁勇而敢战者某营某将为前锋某营某将为奇兵某营某将为援兵皆责之冲锋破敌勇往而直前又择其心坚而善守者某营某将为正兵守辎重某营某将守关门某营某将守某隘口皆责之画地固守效死而勿去务要事事安排得定不致闻警仓皇此分布兵马之当豫者一也昔辽广之失守繇人心之不固今关门三大将蓟镇三大将皆一时之人杰宜以一腔忠义感动大小将领之心皆如我之心又令诸将领各以一腔忠义感动中军千把以及哨总百总队长伍兵之心亦如我之心上下固结俾人人知忠君报国之义此固结人心之当豫者二也自有辽事以来人皆谓虏强我弱不知虏之必胜者胆壮而力强我之不及者胆怯而力弱也五大将当宣谕各官军大家奋勇力战共建奇功进而杀贼升赏立至是以舍死而得生退而畏虏阵前斩首反以偷生而致死虏人也我亦人也齐心戮力所向无前何狡虏之不可破此鼓舞胆力之当豫者三也山海一线之路固天设之险而三协各边界皆层峦叠嶂亦天之所以限华夷者中有水口空缺之处其处最冲某处次冲酌派兵马务令处处有备至喜峰口为入贡大路虏所垂涎今兵不满千何所恃以御敌合于通州调马步兵两营天津调马步兵两营各用两骁勇将官统领赴喜峰口防御听王威调遣分派既定各官兵昼夜严防时刻不容少懈一处溃防千里失守未可轻易视也又湏三协三大将躬行调度在中协则总兵王威移镇于喜峰口在西协则总兵孙祖寿移镇于古北口在东协则副将移驻于桃林界河口尝川驻守至明年二月终为止又于边外预握品窑赚坑安设蒺莉刺马枪地雷灭虏等炮层层密布处处周详虏虽强何能阑入此固守险隘之当豫者四也我欲知虏情全在哨探哨探尖夜不可寻尝泛差须择忠义智勇之士厚其身家十倍于营军仍给以衣物财货令结虏酋左右亲近之人虏之聚兵马尝在一月之前某夷统领某口入犯先期探报我得蚤知扼险堵截自难深入而哨探得实者即准首功升赏以励其后至蓟镇台兵始于戚继光创设皆义乌壮丁虏慑服而不敢动今因粮饷之厚改募北人成法尽废守望无人非白马关之警数十里烽燧不传亦可鉴已今当仍募南兵哨守庶有备而窥伺不生此哨探守台之当豫者五也奴兵正锐难以力争我兵未练当以计胜五大将各照派定兵马分定地方擐甲砺刃坚壁固垒站定必胜之著勿遽与交锋设疑以扰之多方以乱之使进不得战野无所掠顿困数日锐气渐衰必潜师东渡大将各挑选精锐分道并进击其情归勿轻视于一掷至关外之辽民众矣兵马多矣能战与守不可知傥有溃散情景岩关不免动摇合先预查宁前各屯堡有城池坚固粮糗充足及觉华岛可以保守无恙者酌量收歛其中固守勿战以待火兵堵截或有屯堡不能尽容者不妨从容收入关内毋得惊惶以安人心此坚壁清野之当豫者六也三表五饵自古不废惟在我之兵力强盛抚赏得法使虏有几分畏我之威而不敢挟有几分怀我之恩而不忍挟又有几分服我之操纵而不能挟旧赏不减新赏不增彼此相信内外谧宁斯中国之体尝尊献琛之期不爽此抚夷伐谋之当豫者七也法曰救远以击近毛文龙提孤军于海岛牵制奴酋已三年矣今出奇设伏屡获大捷亦奴之所深忌而思防者朝鲜权国事李倧以李珲通奴为名攘夺其位今请命天朝愿出力以报效合降敕谕一道发登莱抚臣差官捧赍至朝鲜先命李倧权管国事如中国郡王管理亲藩事例令发兵数万同毛文龙列营栅于附近海岛中不时出疑兵奇兵以扰奴又不时出虗著实著以乱奴密加哨探伺奴动静如有过河消息即捣老巢以攻其必救随机应变伸缩自如此海外牵制之当豫者八也得旨这所奏各款俱防边要务切实可行著督抚镇道各官悉心整顿毋得因循误事其李倧暂署国事著礼部即议妥具奏
　　○督理军务大学士孙承宗奏治仙灵失事罪戮逃将周继武等十九人因自求罢谴言向来边东失事俱以将不固守兵不顾将日者中右哈喇慎部夷朗素贵英作恶住挟喜峰口外挟赏关门舛□鸟鷔狡猾至断通丁之发烧高台之刍撤去坐门夷人除兴水以东为拱免坐门不撤而高台以西既撤而归独仙灵寺地未归也参将王楹奋臂当贼力战而死乃一时同死者仅六人重伤者仅三人而百余人逃溃不顾时令总兵官择其受恩深而负义者立枭千总周继武把总胡大顺百总李一观亲丁白宁杨奎等十九人以传首五部王楹并死事员役候另题请优恤然而臣之为防大略可见而况衰病已极一柄三掺必纷三柄一掺必竞若不蚤为引退恐边事纷纭未定也得旨览卿奏处分兵将足以申明军纪振励人心其死事将官还著优恤封疆大计正赖主持不必谦引别陈
  </div>
  <div class="pagination">
   <a href="明实录熹宗实录_page60.html">
    上一页
   </a>
   <span>
    ...
   </span>
   <a href="明实录熹宗实录_page56.html">
    56
   </a>
   <a href="明实录熹宗实录_page57.html">
    57
   </a>
   <a href="明实录熹宗实录_page58.html">
    58
   </a>
   <a href="明实录熹宗实录_page59.html">
    59
   </a>
   <a href="明实录熹宗实录_page60.html">
    60
   </a>
   <span class="current-page">
    61
   </span>
   <a href="明实录熹宗实录_page62.html">
    62
   </a>
   <a href="明实录熹宗实录_page63.html">
    63
   </a>
   <a href="明实录熹宗实录_page64.html">
    64
   </a>
   <a href="明实录熹宗实录_page65.html">
    65
   </a>
   <a href="明实录熹宗实录_page66.html">
    66
   </a>
   <span>
    ...
   </span>
   <a href="明实录熹宗实录_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
