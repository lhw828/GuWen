<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 845 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 845 页/共 848 页</h1>
    <div class="content">
○以故三等镇国将军绵悌子奕劻、降袭辅国将军。　　

○命翰林院检讨杜翰、提督湖北学政。　　

○甲寅。旌表守正捐躯山东滕县民杨统全妹大姐。　　

○乙卯。浙江巡抚吴文镕奏、浙省各属被水。前经奏恳分别蠲缓赈抚。兹秋闱事竣。前往嘉湖等府灾区查看。如有侵冒克扣及办理不善之州县。即据实参办。不敢徇隐。得旨、办赈不善之员。或书吏侵吞。必当从重惩治。切勿姑容。懔之。　　

○蠲缓浙江海沙、鲍郎、鸣鹤、钱清、东江、曹娥、仁和、石堰、青村、袁浦、横浦、浦东、下沙头、下沙二三、十四场被水田地新旧额赋有差。给仁和、石堰、青村、袁浦、横浦、浦东、下沙头、下沙二三、八场灶丁口粮。　　

○丙辰。旌表守正捐躯山西汾阳县民党成仁妻向氏。　　

○丁巳。上诣绮春园问皇太后安。　　

○谕军机大臣等、有人奏、副将废弛营务。狎优纵子。并知府侵蚀公项玩视人命各一摺。又片奏、该府克扣赈项。滥责灾民等语。据称江西袁州协副将达崇阿、性好演戏。不知操练。以幼童食粮充兵。又纵伊子于城市驰马踹伤乡民。并强娶王姓业经受聘之女为妾。控告有案。又九江府知府刘炽昌、藉端侵蚀义仓银两。又讳盗勒令事主改呈。复于办灾时勒删丁册。克扣赈银。并因驱逐灾民。滥行杖责各等语。若如所奏。文武官员。种种骫法营私。均属贪鄙谬妄。岂革职所能蔽辜。必应确查究办。著张芾接奉此旨。各按所奏情节。逐层明察暗访。务得确情。据实密奏。原摺片俱著钞给阅看。将此谕令知之。　　

○戊午。谕内阁、陆建瀛奏、署任典史揭告印官。请斥革严讯。并将被揭各员撤任备质一摺。安徽署五河县典史试用从九品刘维藩、著先行斥革。前任五河县调补凤阳县知县刘锡祜、前代理五河县事宿州州判刘炘、著一并暂行撤任。交陆建瀛提集应讯人证卷宗。严审确情。按律从重惩办。　　

○谕军机大臣等、本日据裕泰驰奏、新宁滋事匪犯现经围困情形。又据冯德馨驰奏、遵旨亲往督剿各一摺。览奏均悉。据裕泰奏称、该匪等先则突开北门拥出。烧毁靠城民房。冀图乘夜窜出。嗣又制造竹排。安放西门城内。该处逼近大河。路通粤西。希冀由彼逃窜。并讯出匪犯李沅发、先曾前往广西全州。邀集数百人同赴新宁劫狱戕官。头目李洪□□恩、于戕官后有遣人往广西灵川县各处邀人入夥等语。朕详加披阅。冯德馨甫经到任。故摺内叙述未能如此之详。现在该匪等困守一城。志在铤而走险。并勾结两省匪徒。为困兽犹斗之计。非迅速剿办。悉数歼捦。何以惩凶恶而净根株。冯德馨、计已与提督英俊前抵新宁。务即督饬文武员弁合力进攻。趁其负嵎固守。聚而歼旃。不得稍事迁延。致令乘间窜逸。其邻近广西各要隘。尤须严密防堵。随时知会巡抚郑祖琛、并力堵截。毋令匪党勾连滋蔓。傥中途侦获奸细。系前往广西邀人入夥者。即跟踪觅线。设法兜捦。一面咨会广西。协同严拏究办。总期全数弋获。勿留余孽。是为至要。新宁地方。仅止文武数员。指挥调度。该匪等已觉万分穷蹙。若巡抚提督带兵到后。反令余匪星散。藏匿僻区。甚或两省蔓延。根株未绝。惟该抚等是问。懔之勉之。将此由四百里各谕令知之。　　

○己未。旌表守正被戕江苏沭阳县民朱怀儒妻葛氏。　　

○庚申。谕内阁、王植奏、乡民藉口被水。抗不完粮。恃众滋闹一摺。另片请将知县撤任等语。安徽青阳县二十一三四都甲内。成熟高阜田地。本年新赋银米。自应照常徵收。该处民人胆敢藉口逃荒。抗不完纳。恃众鬨闹。实属愍不畏法。但恐地方官办理不善。咎有攸归。安徽青阳县知县刘汉翼、著暂行撤任。该抚务即严饬该委员等。将为首纠众各犯密速掩拏。严究确情。按律惩办。以儆刁顽。傥系地方官激成事端。未协舆情。即著从严参办。总期无枉无纵。两得其平。寻奏、饬委臬司李本仁等、拏获首从各犯章位南、王逵等四十四名。解省严审。将弁官兵次第撤回归伍。报闻。　　

○又谕、庆锡奏、拏获偷砍海地回乾松树人犯。请将该管各官分别交议等语。此案该犯等胆敢于风水重地。结夥偷砍树株。实属藐法。亟应惩办。讷兴阿、岳福、英瑞、增全、顺来、全山、得永、双印、张二小子、著一并解交刑部审明办理。幼丁石麟、普瑞、笔帖式德衡额、均著听候传质。所有专管之内管领通林、著交部严加议处。副内管领毓恒、甫经到任。著与该管郎中海荣、员外郎德精阿、祥盛、主事继勋、一并交部议处。　　

○辛酉。军机大臣穆彰阿等奏、浙江粮道毓衡投河身死。讯系旗丁短米潜逃。该道无力筹补。愁急轻生。并非旗丁逼毙。家丁张明等亦无受贿消弭各情。应毋庸议。领运胡廷彪、业经革职。毋庸再议。总运桂琳、请交部严加议处。亏米仍遵前旨严追。逃丁姚观五等缉获惩办。又奏、讯明江西抚州府知府丁芑诒、前在户部司员任内。承办八沟税员强谦、亏短税银。请将地亩抵欠一案。援照近年成案议驳。并非前后两歧。强谦牵控伊家人李姓索银之事。讯明丁芑诒并无李姓家人。强谦业已身故。应毋庸议。丁芑诒饬令回任。均从之。　　

○旌表守正被戕山东博平县民李安妻马氏。　　

○壬戌。正阳门箭楼灾。　　

○癸亥。谕内阁、郑祖琛奏、派委文武叠次剿捕匪徒情形一摺。广西迁隆土境盗匪。聚众窜扰。经该抚选派文武员弁。将拒伤官兵要犯拏获正法。其余夥匪。除节次攻击格毙不计外。现在获办二百余名。势已穷蹙。纷纷逃散。该处毗连广东。难保不因追捕紧急。四出窜匿。著郑祖琛严饬文武各官。于交界要隘多派兵勇。严密查拏。并著广东省派员堵截。务期歼除净尽。勿留余孽。至护广西提标游击全州营守备段丙南、奋勇杀贼。受伤殒命。实属可惜可悯。著加恩照参将例赐恤。庆远协右营外委吴玉魁、宾州营外委巫宜福、并前在广东杀贼阵亡之庆远协左营把总吴超凡、左江镇标右营把总黄景裕、提标左营外委马金魁、均著照例赐恤。所有在事文武各官。著该抚择其尤为出力者。酌保数员。候朕施恩。毋许冒滥。　　

大清宣宗效天符运立中体正至文圣武智勇仁慈俭勤孝敏成皇帝实录卷之四百七十五

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。十二月。甲子朔。谕内阁、前因原任山西巡抚吴其浚、裁革盐规。洁己奉公。当降旨令原籍巡抚查明该故员现有子孙几人。兹据护理巡抚严良训查明覆奏。自应特沛殊恩。以昭清节。所有吴其浚长子候选县主簿吴元禧、三子候选知县吴崇恩、均著加恩遇缺即选。次子分发通判吴荣禧、著加恩到省后遇缺即补。四子监生吴承恩、五子监生吴洪恩、及长孙吴樽让、均著加恩赏给举人。准其一体会试。　　

○乙丑。谕军机大臣等、福济陆建瀛奏、接奉前旨筹办回空情形一摺。览奏已悉。本年因启放吴城六堡。以致运道淤浅。前已有人陈奏。嗣据杨殿邦奏参误运工员。并称淤垫情形较重。军船阻滞堪虞。叠经降旨。令福济、陆建瀛、悉心筹画。妥速办理。兹据奏称、由高邮宝应溯流而上。逐段测探。水势尚非甚浅。沿途军船。与重载货船。俱畅行无阻。现在头二塘业已灌放。亟应赶灌三塘。所筹将太平河存船。暂移太平汪、腾出河身之处。现既勘明。事属可行。该漕督亦无异词。惟节候已晚。断难任漕委员弁。藉词延宕。著福济、陆建瀛、会同杨殿邦、杨以增迅即催提放渡。务令回空各船。克期归次。庶可以速补迟。仍饬将淤浅处所。责成杨以增、督员兴挑。或筑坝逼溜刷沙。非但攻淤。并堪济运。方为妥善。如河员稍有延玩。立即严参治罪。傥运弁旗丁。藉口刁难。有意稽迟。亦著杨殿邦随时重惩。事关军船回空。兼筹明岁新漕重运。谅福济等、必能星速筹办。以慰朕廑也。勉之。将此谕知福济、陆建瀛、并谕杨殿邦、杨以增、知之。　　

○以国子监祭酒翁心存、为内阁学士。兼礼部侍郎衔。　　

○丙寅。上诣绮春园问皇太后安。　　

○谕内阁、正阳门箭楼。不戒于火。明年修复方位不宜。著派内务府大臣。迅速确实勘估兴修。并著于立春以前。赶紧开工。其动用何项钱粮。著内务府大臣届期请旨。　　

○调兵部右侍郎黄赞汤、为刑部右侍郎。仍留福建学政任。户部左侍郎赵光、为兵部右侍郎。以署吏部右侍郎季芝昌、为户部左侍郎。兼管三库事。仍兼署吏部右侍郎。　　

○以礼部尚书孙瑞珍、署管理户部三库事。　　

○戊辰。陕甘总督琦善奏报接印任事。得旨、应整饬者。次第筹办。　　

○调贵州布政使张集馨、为甘肃布政使。直隶布政使吴式芬、为贵州布政使。以江西按察使陈启迈、为直隶布政使。广东盐运使恽光宸、为江西按察使。　　

○己巳。孝惠章皇后忌辰。遣官祭孝东陵。　　

○江苏巡抚傅绳勋奏、筹办赈务。由公正殷实之绅董分司其事。动用库款。尤力求撙节。不经胥吏之手。总期诸弊肃清。民沾实惠。得旨、所办是。　　

○总徵江苏长洲、元和、吴、吴江、震泽、常熟、昭文、昆山、新阳、华亭、奉贤、娄、上海、南汇、青浦、川沙、无锡、宜兴、荆溪、太仓、镇洋、嘉定、宝山、二十三厅州县白粮。　　

○庚午。上奉皇太后还宫。　　

○谕军机大臣等、裕泰驰奏、匪徒纠众抢掠。派兵剿办一摺。湖南道州等州县。连界所属之癞子山内。现有匪徒盘踞。四出抢掠。匪首黄三等、各有党羽一二百人。胆敢负嵎踞险。铸造军械。并编造歌谣。遍贴煽惑。虽距新宁滋事地方较远。难保非豫纠夥党。谋为不法。急应痛加剿办。冯德馨、英俊、双德、现均驻劄新宁。著酌量缓急情形。分派弁兵。由该镇管带前往。会同地方文武。协力兜拏。务期一鼓就捦。迅速扑灭。该处介在四邑之间。径杂山深。易致窜越。务须于各要隘处所。严密堵缉。勿令与新宁匪徒。往来勾结。蔓延滋扰。此时大兵聚集新宁。该处匪徒。谅已摉捕。裕泰虽在湖北。而一切调度布置。必须筹画万全。遥为策应。勿令湖南兵单。有顾此失彼之虞。方为妥善。将此由四百里各谕令知之。　　

○命阿克苏办事大臣舒兴阿、叶尔羌帮办大臣钟泰、库车办事大臣德全、塔尔巴哈台参赞大臣成凯、伊犁领队大臣托精阿、来京。以正黄旗汉军副都统图伽布、为阿克苏办事大臣。赏署正红旗汉军副都统达三、副都统衔。为叶尔羌帮办大臣。内阁侍读学士承芳、头等侍卫。为库车办事大臣。正黄旗蒙古副都统扎拉芬泰、都统衔。为塔尔巴哈台参赞大臣。以御前头等侍卫德尔格勒、为伊犁领队大臣。　　

○以和阗续垦阿提巴什地亩。试种成熟。予章京松林等、议叙有差。　　

○旌表守正捐躯安徽舒城县民王家红女王女。山东商河县民刘喜仔姊妮姐。　　

○辛未。皇太后圣躬不豫。上诣皇太后宫问安。　　

○以叶尔羌帮办大臣达三、兼正红旗汉军副都统。镶黄旗汉军副都统哈芬、署正白旗护军统领。　　

○以右春坊右庶子煜纶、充日讲起居注官。　　

○命都察院左都御史柏葰、吏部右侍郎明训、镶蓝旗满洲副都统巴清德、在紫禁城内骑马。　　

○科尔沁土谢图亲王色登端噜布等十八人、喀尔喀车臣汗阿尔塔什达等五人、乌珠穆沁车臣亲王彭苏克纳木济勒、巴林郡王那木济勒旺楚克等二人、喀喇沁都楞郡王色伯克多尔济等四人、敖汉郡王布彦德勒格哷固鲁克齐、阿巴噶郡王阿尔塔什第、翁牛特郡王喇特纳济哩第、苏尼特郡王齐旺扎布、四子部落郡王伊什齐当、扎赉特贝勒理藩院额外侍郎拉木棍布扎布、郭尔罗斯镇国公扬赞巴拉、于养心殿阶下瞻觐。　　

○壬申。上诣皇太后宫问安。　　

○谕内阁、颜以燠、刘源灏奏、估挑山东运河。确核土方银数。请分别动拨赶办一摺。另片奏、津贴银两。例支不敷。暂请借拨等语。本年东省伏秋汛内。山泉涨发较勤。下游不无淤垫。经该河督等勘明上河等厅汛。多有浅淤之处。自应赶紧兴挑。以利漕行。所有估添募夫例价器具银二万四千四十九两零。著准其照例动拨司库正款。其外加津贴银三万三千九百五十八两零。除沛汛领办银六百八十六两。例由江南支领外。应支东商生息银三万三千二百七十二两零。据称尚未解到银一万九百五十两。连不敷津贴银二千七百七十二两零。著一并准其在于山东藩库。暂行借拨。仍著山东巡抚严催运司。设法追商。完解还款。均由该河督等将银两分别发给。督饬道厅各员、克日赶紧兴挑。工竣照例验收。核实报销。傥查有草率偷减及迟延之处。即将承挑各员。从严参惩。　　

○以镶蓝旗汉军副都统维禄、署正红旗汉军副都统。　　

○赏顺天等省乡试年老诸生董振文等七十四名举人副榜有差。　　

○癸酉。上诣皇太后宫问安。　　

○谕军机大臣等、福济陆建瀛奏、回空军船。埽数渡黄。并催趱归次情形一摺。又片奏、勘明引河淤垫。酌拟疏挑。并绘图呈览等语。览奏均悉。本年节候已晚。回空军船。现虽埽数渡黄。惟摺内于各帮归入运河。陆续归次。并未议及。若只就潴蓄之水。引渠宣洩。则是涓滴一止。仍形浅搁。岂能无误。著福济、陆建瀛、接奉此旨。迅即设法疏通淤垫。将各漕船催提南下。务令各帮克期归次。至空船甫过。重运即来。现议估挑各工。务当随时相度。督饬赶办。总期启闭得宜。疏浚有法。庶空重两运。均无贻误。方为不负委任。将此谕知福济、陆建瀛、并谕令杨殿邦、杨以增、知之。　　

○扎噜特贝勒萨达尔、乌珠穆沁辅国公车淩多尔济、苏尼特辅国公布彦特固斯、喀喇沁固山额驸吉兰泰、于养心殿阶下瞻觐。　　

○甲戌。皇太后疾大渐。上诣长乐敷华问侍。申刻。恭慈康豫安成庄惠寿禧崇祺皇太后崩。上哀恸号呼。擗踊无数。翦发成服。皇贵妃以下。及皇子等、俱成服。亲王以下。有顶带官员以上。公主福晋以下。侍卫等妻以上。及包衣佐领等男妇。亦俱成服。各按位次齐集举哀。上哀恸深至。哭无停声。水浆不御。王大臣等伏地环跪。恳上节哀。上悲痛不能自已。左右皆弗忍仰视。奉大行皇太后遗诰曰。予以薄德。祗承先皇帝册命。备位宫闱。迄今皇帝寅绍丕基。孝思倍笃。承欢奉养。一秉敬诚。视膳问安。三十年有如一日。予因得康强愉乐。颐养天和。且见皇帝自御极以来。敬天法祖。勤政爱民。宵旰忧劳。有加无已。予心益深欣慰。虽以桑榆暮景。时惕衷怀。尚幸体气素称强健。或可长享期颐。共乐绥恬之福。讵意昨还宫后。偶染微疴。皇帝侍药问安。祈予速即痊复。予亦思调理就愈。以安皇帝之心。不期延至十一日申时。神思渐散。遂至弥留。予寿臻七十有四。母仪尊养二十九年。因西陲厎绩而特晋徽称。遇万寿祝厘而叠举庆典。五福既备。复何憾焉。惟念皇帝遭兹大故。倍觉茕茕。且年近古稀。不宜过于悲痛。务当勉节哀思。一以国事为重。中外文武。恪恭厥职。共襄郅治。予灵爽实与嘉之。其丧服酌遵旧典。皇帝持服二十七日而除。大祀固不可疏。群祀亦不可辍。再予向以俭约朴素为宫壸先。一切事关典礼。固不容矫从抑损。至于饰终仪物。有稍可从＜??闲＞约者。务惜物力。即所以副予之素愿也。故兹诰谕。其各遵行。　　
</div>
    <div class="pagination">
<a href="清实录道光朝实录_page844.html">上一页</a><span>...</span><a href="清实录道光朝实录_page840.html">840</a><a href="清实录道光朝实录_page841.html">841</a><a href="清实录道光朝实录_page842.html">842</a><a href="清实录道光朝实录_page843.html">843</a><a href="清实录道光朝实录_page844.html">844</a><span class="current-page">845</span><a href="清实录道光朝实录_page846.html">846</a><a href="清实录道光朝实录_page847.html">847</a><a href="清实录道光朝实录_page848.html">848</a><a href="清实录道光朝实录_page846.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
