<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 89 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 89 页/共 518 页</h1>
    <div class="content">　　○丁丑遣永康侯徐乔松等为正使太常寺少卿谢敏行等为副使持节册封唐敬王宇温世子宙栐为唐王蜀康王承爚庶第二子宣址为江安王代王廷琦庶第三子鼐钰为永庆王溧阳王聪氵□軓嫡长子俊椐为溧阳王周府鲁山王睦椤嫡长子勤火□而为鲁山王修武王庶长子朝堋为修武王南城兵马副指挥李尚贤女李氏为益阳王妃晋府宁河王奇沄嫡长子袁楠为宁河王肃府铅山王真瀞嫡第二子弼＜余＞为铅山王夫人王氏进封铅山王妃沈府永年王恬＜火定＞嫡长子珵封为永年王清源王勋瀳庶长子胤木□乃为清源王夫人栗氏进封清源王妃荆府永新王厚熿嫡长子载壕为永新王夫人陈氏进封永新王妃伊府方城王褒熇为第三子珂墦为方城王襄府枣阳王祐楒庶第二子厚爥为枣阳王东城兵马副指挥董尚德女董氏为德世子妃原任山西按察司副使陈梦鹤女陈氏为衡府□河王妃徽恭王厚爝庶第十子载土□坐为孟津王庶第十一子载土□夜为上蔡王寍府乐安王拱椤嫡长子多火□庚为乐安王夫人王氏进封乐安王妃代府灵丘王聪滆玄长孙鼐镰为灵丘王监生王汝愚女王氏为灵丘王妃
　　○升尚宝司少卿徐应为南京尚宝司
　　○刑科给事中侯廷柱等言属裁革各衙门工役冗食宜据册定数内府一万七千一百七十名锦衣卫一万六千四百名光禄寺三千六百名太常寺一千一百名此后有缺上许在册余丁充补不得夤缘滥收从之
　　○戊寅故南京兵部尚书湛若水曾孙寿鲁奏其祖赠官＜锍-釒＞下吏部覆言若水学行醇正士望所归宜允其请  上怒曰若水伪学乱正昔为礼部参劾此奏乃为之浮词夸誉其以状对于是尚书欧阳必进等惶恐谢罪  上责其狥情沽誉诏夺必进少保兼太子太保止以尚书供职右侍郎张永明停俸二月验封司郎中降俸二级员外以下各一级惟左侍郎严讷以在直不问
　　○癸未诏福建等道试监察御史郝杰伍令申佐郑洛杨柏颜鲸孙梦豸吴守邹应龙各实授
　　○礼部奏四方所进鲜芝共七百六十九本其五色盈尺者尚不多得请申谕明年加意采取从之
　　○淮王厚焘得白鴈一双于鄱湖以献  上嘉王诚敬赐白金文币遣驸马都尉谢诏告  太庙群臣＜锍-釒＞贺
　　○命分守庄浪参将署都指挥佥事王勋充副总兵官协守宁夏
　　○丙戌兵科都给事中张益奏响者  皇上轸念边饷特敕大臣往理之虑至远也第稽察粮饷者户部之职本部左侍郎刘大实右侍郎赵贞吉廷臣舍弗推而以佥都御史霍冀应诏惟二臣才识不逮故公论去之也宜以居位不称职例令致仕吏部覆其言是  上命大实贞吉闲住责吏部曰必进等既知二臣不堪何不先言其以状对必进及侍郎严讷张永明上＜锍-釒＞引罪得旨降必进俸二级永明一级讷免究该司官各夺俸二月
　　○命协守宣府副总兵左都督马芳充本处镇守总兵官
　　○直隶巡按御史黄纪劾奏黄花镇守备太监纪阳贪残不法大坏边防因言边关守备太监之设其来已久荷  皇上洞烛边情尽行裁革独留黄花镇一人以保重地臣谓本镇既有兵备又有参将守备等官则训练防守自不乏人太监似为虚设兄此辈类多贪残怯怀原非可寄以兵柄者请并革之＜锍-釒＞入  上诏锦衣卫逮阳赴京员缺不必更补已而阳捕至亦讦纪索贿不得挟私妄奏  上乃命并逮纪送镇抚司与阳面质纪坐调为大理寺评事
　　明世宗肃皇帝实录卷之五百二



明世宗肃皇帝实录卷之五百三
　　嘉靖四十年十一月丁亥朔起服阕原任湖广巡抚右佥都御史赵炳然协管院事
　　○巡按福建御史李廷龙类奏七月至九月广东之程乡贼三饶贼塘下南安之倭贼及各路之流贼出没诸郡无日不报警其福兴泉三府则苦海贼汀漳二府则苦山贼与流贼迭出为患而内地奸民佐之今崇安南靖二城相继告陷矣延宁二府近亦苦兵矣时事至此宜痛绳失事诸臣以法然后灭贼可期  上从部议降福建行都司掌印署都指挥佥事张岳漳州府知府桂嘉孝海道副使邵梗建宁兵备佥事曹司贤俸各三级下漳州等卫指挥百户等官覃显宗等八人于巡按御史论罪
　　○兵部覆蓟辽保定总督杨选奏本镇旧设标兵一枝东西应援顾此失彼请于延绥大同游兵及原募标兵内选取三千人益以辽保募兵家丁三千人通分二部给马匹铠仗令参将胡镇统领操练其家丁月粮军士行粮俱给本色以优其餋标兵既振则边兵可渐减矣报如议
　　○以寿光阁清熙殿工完诏太监袁亨等各加恩二等于通等各一等管工侍郎徐杲荫一子为鸿胪寺序班仍赏银二十两纻丝二表里镇远侯顾寰等兵部侍郎葛缙等工部主事李键等各赉银币有差
　　○己丑命宣府总兵都督佥事李贤佥书中军都督府府事
　　○庚寅  上以大祀天寒出所御服赐都督朱希孝
　　○辛卯以冬至遣清平伯吴家彦兴安伯徐梦旸广宁伯刘允中都督佥事沉至分祭  八陵指挥同知文承武祭  恭仁康定景皇帝都指挥陈书祭  孝洁皇后及哀冲  庄敬二太子中官祭  恭让章皇后各陵坟
　　○朝鲜国王李峘遣工曹参判李龟琛等贺冬至贡马及方物宴赉如例
　　○壬辰冬至大祀  天于圜丘先期视牲请配及是日行礼俱命成国公朱希忠代
　　○癸巳  上不御殿文武群臣朝服诣大朝门行五拜三叩头礼仍＜锍-釒＞贺罢群臣宴赐节钱钞王府进贺人员及四夷朝贡使仍宴于阙左门
　　○甲午敕加太子少保礼部尚书袁炜太子太保改户部尚书兼武英殿大学士入内阁典机务炜＜锍-釒＞辞  上优诏不允
　　○戊戌诏豊润伯曹松子文炳袭祖爵
　　○庚子命太子少保礼部尚书兼翰林院学士掌詹事府事郭朴回部管事寻命吏部尚书欧阳必进致仕改朴为吏部尚书兼官如故时礼部尚书缺吏部会推朴及南京礼部尚书李玑堪任  上用朴而责会推诸臣曰文撰诸臣久不擅改兹以朴例拟何也具以状对必进等谢罪  上曰文撰诸臣夙夜匪懈迁转虽不宜淹滞常调擅改亦不可也兹会推诸臣俱不尽心然专执在吏正姑不问必进往固勤慎自连转后百凡专肆大失大臣体姑与致仕员缺朴即代之谕朴勿辞朴上章陈谢  上褒谕曰卿性资纯谨撰奉勤诚遵命即任朕心嘉悦宜慎评庶职先于守令以副简用至意
　　○巡按御史董学奏本年九月内大同零贼出没总兵刘汉遣平虏城守备刘晋臣领兵追逐为贼所执因参汉衰病屡失机宜及参将郑晓俱当究治诏革汉职下按臣讯治晓降级改调别用
　　○辛丑  上谕礼部曰时屇深冬未见正白农民切望朕竭诚躬祷奏告斋戒如例行会大风  上复谕曰风变祷雪兼禳未宜缓也其亟议行之乃遣成国公朱希忠等分告  郊  庙  社稷神祗坛及朝天等六宫庙停刑禁屠百官青衣斋戒
　　○癸卯升顺天府尹吕时中为户部右侍郎总督仓场督理西苑农事
　　○甲辰  孝惠皇后忌辰遣玉田伯蒋荣祭  茂陵
　　○  孝烈皇后忌辰  奉先殿行祭礼遣恭顺侯吴继爵祭  永陵
　　○戊申巡按陕西御史鲍承荫奏报固原镇六月中地震压死诸苑监牧军千余户牧马五百余匹请除籍而以所遗牧地召佃给种马孳息兵部议覆从之
　　○庚戌虏二万余骑入陕西宁夏边分犯螺山铁柱泉小盐池等处进逼固原循下马关而西大掠数日始遁
　　○命原任宁夏总兵官右都督姜应熊镇守大同神机营参将署都督佥事焦泽充副总兵官协守宣府
　　○南京给事中马出图等言闽中八郡群盗充斥巡抚刘焘纵寇殃民请加切责兵部覆焘北人不便于南恐督责难效宜更置之而专责宗宪经略闽事  上谓闽寇猖獗数陷城地流劫邻省焘巡抚二年讨贼不效本宜治罪第既言风土不便姑调外任
　　○辛亥夜万寿宫灾  上暂御玉熙宫万寿宫在西苑本  成祖文皇帝旧宫也自壬寅宫闱之变  上即移御于此不复居大内是夜火作禁卫皆不及救乘舆服御及先世宝物尽毁  上乃谕礼部曰朕御  皇祖初宫二十余禩大变蒙恩久安玄事兹荷洪庇益感眷佑其于十二月朔择日祭告  郊  庙  社稷命公溶驸马诏伯鏸承裕各行礼礼部请诏示天下百官斋戒修省  上曰此非正朝乃奉修居宫招灾致非朕之尤也不必诏示修省
　　○壬子吏科都给事中梁梦龙奏江西闽广等处盗贼尚多而守令新赴官者迁延推避不即赴任宜革到任水程以促其行又江西按察使万士和久不履任请令抚按核其有无规避状别于近地推补以便责成吏部覆请从之
　　○癸丑乌思藏阐化王差剌麻锁南板著等护教王差国师班丹坚参等朵甘思直管招讨司差国师舍蜡藏卜等各来朝贡方物宴赉有差以阐化王方物粗恶不以国师领贡招讨司宣慰部落不附本司进贡皆裁其赏仍申谕边臣自后各畨进贡有违式者不得验入
　　○甲寅升总理河道右佥都御史孙植为南京大理寺卿太仆寺卿王国光为顺天府府尹福建右布政使游震得为都察院右佥都御史巡抚福建
　　○总理蓟镇宣大粮饷户部右侍郎霍冀条上边储事宜一专责成谓边粮属部官专理军卫有司素非统辖人情玩愒宜通行督抚发银各兵备道督卫所州县正官给□收买为便一审官□谓召买钱粮无得窜名冒领以致侵逃宜令有司择土著富户并有名旧□互相连保然后给银上纳一酌时估谓召□籴买必湏预拟实价斟酌其地里之远近收成之豊歉食口之冲缓时价之低昂而与之使人皆乐从一校斛秤谓各仓官吏潜换斛秤出纳宜较量印烙以杜奸伪一严限期谓商人领银之后多展营转营运乘时射利宜限日期完纳一严收受谓上纳米豆必湏乾洁无得杂和糠土草束必论斤数无得止据包垛仍俱令于管粮官处呈样方准收入一重监督谓各镇管粮通判专为监视收放必责其亲诣仓场稽查奸毙奏入允议
　　明世宗肃皇帝实录卷之五百三


明世宗肃皇帝实录卷之五百四
　　嘉靖四十年十二月丙辰朔以万寿宫灾遣英国公张溶等告谢  郊  庙  社稷是日御马厂房火延烧九十余楹
　　○丁巳工部尚书雷礼言玉熙宫殿湫隘且地旷近水非可久御万寿宫系  皇祖受命重地王气攸钟偶值灾变寔  天启  皇上俾晣新丕基永延亿载之祚宜及时营缮以承明眷  上曰  郊庙谢罪礼成是日风藏气爽  皇天赦悯眷与当承其重建前殿如旧制余候式行仍速备物料以俟工举
　　○己未  慈孝献皇后忌辰  奉先殿行祭礼
　　○辛酉泰宁三卫夷人都督只儿挨等差头目人等贡马贺冬至赏赉如例
　　○壬戌刑科给事中赵灼条陈三事一清常赋谓江南军兴额外加派新旧相仍重为民病乞将岁徵之数列常暂二条暂徵者事讫停止仍揭榜晓谕俾吏胥不得为奸一核实月谓每岁军饷不下百万中间奸贪将领虚填兵数冒领糜费内地冗兵无故坐食并宜稽实减省一立义田谓江南赋税必责粮长粮长承役必至破家宜设义田收其所入以畀承役之人上区田六百亩中区五百亩下区四百亩计亩出金置产有司为之课督则民不偏累国课可足户部覆设立义田恐于民情不便徒滋奸弊余二事可行诏从之
　　○癸亥南京户部尚书黄光昇奏南京各卫所官军与新增各营家丁当用粮九十五万余石而岁派止于九十一万不足支给查得光年南粮额派一百七十万石嘉靖八年间尚派一百二十八万石入多出少常有赢余至嘉靖十三年后派九十八万或百万十六年后或七十八十余万或尽将折银解送太仓或分本折半南半北当事者因其不赡过为裁节激成脱巾之变三十七年以后虽复本色全数而逋负漂没民运多亏乞查复光年额数著为令甲除浙江金衢绍三府照旧徵银其余俱徵本色照京通二仓例虽遇灾伤不得蠲免其部运官不到及弃批逃回者一体参问下户部议覆见派九十一万石外再增十二万石余悉如光昇言诏可
　　○丙寅兵部以马课缺乏请预计来岁备用本折马额责所司如限徵输通讨南北二太仆寺额马二万五千匹太仆寺所属当十之七计马一万七千五百匹南太仆寺所属当十之三计马七千五百匹本色三之一折色三之二除北直隶山东河南等处照旧全徵外其南直隶近以灾伤尽准改折今期限虽满而民困未苏尚宜酌派旧系折色者每马输银二十四两本色者每马输银三十两此后不以为常报可
　　○虏犯辽东攻陷盖州熊岳驿杀指挥杨世武等诏革辽东总兵官云冒任夺巡抚辽东都御史吉澄俸二月
　　○丁卯升大理寺左少卿王士翘为都察院右佥都御史总理河道
　　○致仕南京工部尚书王学益卒学益江西安福人嘉靖己丑进士除工部主事累迁兵部职方司郎中福建按察司副使应天府丞都察院右佥都御史巡抚贵州为言官所劾削籍久之贵州守臣上其平苗功起原职协管院事升右副都御史历刑部左侍郎南京掌院右都御史请告起官总理河道寻进京官未任以疾乞休归至是卒赐祭葬如例
　　○戊辰升通政司右通政王爚为太仆寺卿
　　○协理戎政兵部尚书王邦瑞卒邦瑞河南宜阳人正德丁丑进士选翰林院庶吉士以王亲出为广德知州累迁南京吏部郎中狭西提学佥事坐岁贡事谪知滨州历升参政佥都御史巡抚宁夏迁南大理卿入为兵部右侍郎吏部左侍郎庚戌虏薄京城奉命巡视九门兼掌兵部印提督团营条陈守御五策虏退上＜锍-釒＞请更营制遂定为三大营即以邦瑞为兵部尚书协理戎政时仇鸾为大将欲节制九边诸将邦瑞力执不可因上＜锍-釒＞劾鸾跋扈不道鸾阴中之诏夺其官以冠带领职已罢为民家居十年会戎政缺官  上特命起邦瑞于家协理至是卒赠太子少保谥襄毅赐祭葬如例邦瑞严毅有执器识甚伟历官四十年所至有建立尤以廉节著云
　　○己巳诏安乡伯张铎弟鋐袭祖职
　　○庚午  贞惠安和景皇后忌辰遣指挥同知王极祭  陵寝
　　○以水灾免湖广承天等府税粮有差
　　○辛未升南京提督振武营指挥佥事吴瑛为署都督佥事充总兵官镇守辽东
　　○夜望月食
　　○赠故江西副使汪一中妻宜人程氏为淑人命有司建坊立祠祀之初一中既死于贼程氏扶柩至家不食而死巡按御史黄荞以闻故因有是命
　　○壬申以冬深无雪  上亲祷于凝道雷轩遣英国公张溶等分祭各宫庙百官青衣斋戒停刑禁屠三日
　　○癸酉命左都督朱希孝入直西苑仍令亲率官校环卫大玄都四面及西安门侍郎葛缙亦令率营兵入卫于是镇远侯顾寰自以职典京营当一体效劳援缙例请许之
　　○论十一月中狭西被虏失事罪罢总督都御史程軏闲住革延绥总兵孙勇职回卫听勘夺宁夏巡抚谢淮延绥巡抚孙慎各俸二月戴罪杀贼初虏入榆林甎井见我军无备乃长驱直抵固原时軏以防秋毕自花马池还镇御史董鲲劾其偷安玩寇并劾勇等故有是命
　　○兵科给事中张益言今岁虏谋异常往时止于防秋今则无分于冬春且每入輙留累日乃退此岂徒手出耶然而各边败衄之状匿不上闻者盖因失事获功俱行该道分巡查勘分巡乃督抚属官其势自不能公今后请一切付之御史庶得其实吏科给事中王治亦言今各边奏报不实弊在文武冒滥军功事败则委之将领以致上下相蒙而朝廷之赏罚日轻自今请申明职掌督抚职在督率守巡官专任兵粮总兵职在督率诸将专任搏战凡临阵斩获止论将士首功其督抚文武及总兵不曾临阵者法止议赏无庸滥叙寇退悉听按臣勘核功罪以报不得张大侈功部覆俱允行
　　○丙子起原任南京兵部尚书江东为兵部尚书协理京营戎政仍加太子少保如旧
　　○丁丑立春顺天府官进春命司礼监官捧入
○兵部覆总督南赣汀漳都御史陆稳言南赣参将所部机兵多系两广福建隔省徵发至即亡去请罢南韶惠潮汀漳郴桂及抚吉等府州县兵无调而徵其直岁输军门募近地饶勇充用报可
　　○兵部尚书杨博奏五军营参将尹秉衡所选官军一万二千人拟于春初赴居庸镇边二区戍守  上曰营兵戍边与原议减边兵数多三枝应否遣去其更熟计以闻于是博等又言京营之兵频年坐食渐成骄惰近议摘选畨戍其说有四一则使京兵习见烽燧涉历劳苦可以转弱为强二则居庸镇边原有怀保在外警报绝少即使有警去京师百里而近可朝发夕至视远调宣大保定之兵劳费逈殊三则春防之月本镇止留边兵三枝一遇虏警不免分置顾此失彼诚得京兵守二区则边兵得专守古北冷口在此为虚声在彼为实用四则部署已定可视来春缓急为进止不至虚发以耗刍粮议上  上谓营兵宜俟蓟镇警报得实乃量发一二枝边臣毋张虚声徒增饷费无济实用
　　○  上复谕博曰朕闻四方多盗何有司欺心坐视全不经理其亟檄各巡抚官严督有司抚捕怠视者必以法治之博奏近者山东藤县盗劫伤会试举人而抚臣谢东山乃称地方已无一贼又近京顺义等县贼巢在蓟镇盘山等处俱宜严限剿灭并核有司欺弊者  上曰盗贼肆行各巡抚官不行奏报显是隐匿其令各御史以实闻仍亟行剿捕不许怠玩
　　○诏南京坐营都督刘显统领川兵暂赴江西剿寇原缺不必铨补所遗营务令都指挥陈忠带管调取准扬标兵五百人赴南京听忠操练从南京兵部尚书李遂请也
　　○己卯以重建万寿宫遣成国公朱希忠奏告  玄极宝殿驸马都尉谢诏告  内殿
　　○改总督漕运都察院右副都御史喻时总督狭西三边军务
　　○庚辰升大理寺右少卿张守直为本寺左少卿大理寺左寺丞黄季瑞为本寺右少卿
　　○礼部类奏今年天下灾异言地震尤数或一日而震者数省一处而震者数次甚至土裂沙涌房屋摇塌人民死伤无数变不虚生咎在臣等请行内外大小臣工斋沐修省深思隐微勤修职业以回  天意  上曰观所奏灾异仰承  上天仁爱朕心感惕其通行内外臣工各加修省尽心供业仍严饬兵防以弭边患
　　○辛巳诏重刻前礼部尚书胡濙所进卫生易简方书传布天下濙书永乐间进刻板礼部  上好医药置一部几案间时加检阅间有脱简谕礼部缮印全帙进览时故板亡失过半矣礼部乃请购民间善本重刻以广其传诏可
　　○升统领山东民兵参将署都指挥佥事唐玉为署都督佥事佥书南京右府事
　　○改江西领兵都司佥书卢锜为游击将军先是巡抚都御史胡松言臣比与巡按御史叚顾言议练设三营于省城南豊万安鼎峙为镇又于守巡兵备常驻之地各练千余人翼之视贼所犯策应守御而诸县邑村镇则举行保甲之法命之曰守望亲兵以为官兵助部署稍定矣而患无将近所增署领兵都司为土人玩视请改为参游等衔以重其权宜可责效因举锜及南京都指挥陈忠可任诏即以锜为之已松以贵溪上坊捷闻乞录文武诸臣戚继光等功顾言亦奏江西用兵连胜地方小安但今巨寇三辈尚未剿灭其一即泰和杀汪副使之寇其一攻新凎清江之寇其一陷崇仁之寇而群盗闻风迭出于湖之东西者复不下数十辈近山贼张琏等亦闻睥睨江西蓄谋未发不当以目前小胜遂为无事也臣惟群盗虽众然彼此声势相倚破一巨巢则诸党自应禠魄歼一巨鬼□子则胁从自当歛迹戡定之策本无难者苐三省心力不齐互相推委以送贼出境为得计故大功未成乞下明诏申饬之＜锍-釒＞上兵部并覆以请诏赏总督胡宗宪松顾言继光及副使卢岐嶷佥事徐栻等各银币有差阵亡检校刘秉仁赠太仆寺寺丞荫一子为国子生典史林文给其子冠带仍复其身乡兵郑剪六量赠一官余行军门犒赏参议杨守鲁佥事李正彝知府陈元珂邓廷猷以不及例调用都司叚以凤革任仍申饬各督抚官并力协谋期必歼寇以靖地方
　　○甲申总理蓟镇宣大粮饷户部右侍郎霍冀条上蓟镇事宜一清虗耗谓督抚镇守官必身先节约乃可表率将吏今滥收废弃之官多占吏承之属既有家丁又拨军伴既支廪米复准行粮至于庄头军伴之包纳工匠技艺之占役参游以下仿效成风此积弊之宜剔除者一重调遣各边将须不修战守专报虚声各官以军机为急不暇审其虚实即与调兵支粮侵冒殊甚今后务须得实方许请调兵马一禁冒支将吏迎谒公出常拥重兵自随所至擅支刍粟甚非法纪宜禁治之一限远近旧例行粮限以地里远近有全支半支之分惟蓟镇则不论百里内外全支殊于边储有损又将客兵驻守本地而以主兵调赴别区使主兵多支行粮市恩甚亡谓也宜复旧规一议防冬谓蓟镇防秋毕日仍留客兵数枝防冬因无防冬钱粮在东区者就食蓟州遵化西区者就食三河通州以致主兵月粮先期告匮夫防冬以防边也移兵内地缓急何恃宜放归优恤否则先期会计不妨主兵之饷可也一议盐价谓盐引价高商不乐赴与其置之无用之地孰若少宽其价得实用乎乞将蓟镇两淮盐引折米三斗长芦盐引折米一斗三升庶几＜锍-釒＞通可资边饷一核军实谓各边兵马钱粮漫无稽考宜置格眼册籍备书其数可以革役占侵冒之弊一给年例各边主客钱粮俱系每年会稽盖以上年用过之数为下年请讨之准请行督抚等官将本年发过银两趁时籴买仍将来岁应发年例不候会计查照上年所发之数酌量给发户部议覆从之
　　○乙酉岁暮行大祫礼于  太庙命英国公张溶代
　　○以正旦节遣清平伯吴家彦彭城伯张熊玉田伯蒋荣都督佥事沉至分祭  八陵都督同知王极祭  恭仁康定景皇帝指挥佥事文承武祭  孝洁皇后及  哀冲  庄敬二太子中官祭  恭让章皇后各陵坟
　　○丙戌以宣府东路参将都指挥同知董一奎充副总兵协守大同
　　明世宗肃皇帝实录卷之五百四




明世宗肃皇帝实录卷之五百五
　　嘉靖四十一年正月丙戌朔  上不御朝命成国公朱希忠代拜  天于  玄极宝殿文武群臣及朝觐官四夷贡使俱诣大朝门行五拜三叩头礼仍上表称贺
　　○免宴赐节钱钞
　　○修三庆吉典于内殿停常封
　　○肃王弼桄薨  上辍朝遣官治丧葬如例谥曰定
　　○戊子  宣宗章皇帝忌辰  奉先殿行祭礼遣彭城伯张熊祭  景陵
　　○辛卯时享  太庙命定国公徐延德代
　　○壬辰大风扬尘蔽空
　　○丙申吏部会都察院考察天下诸司官老疾按察司副使顾翀等八人罢软副使浦之浩等六人不谨布政使王国祯等五十四人才力不及参政王惟恕等二十六人贪酷副使李景萃等四人有司杂职共二千余人得旨致仕罢黜降调如例
</div>
    <div class="pagination">
<a href="明实录世宗实录_page88.html">上一页</a><span>...</span><a href="明实录世宗实录_page84.html">84</a><a href="明实录世宗实录_page85.html">85</a><a href="明实录世宗实录_page86.html">86</a><a href="明实录世宗实录_page87.html">87</a><a href="明实录世宗实录_page88.html">88</a><span class="current-page">89</span><a href="明实录世宗实录_page90.html">90</a><a href="明实录世宗实录_page91.html">91</a><a href="明实录世宗实录_page92.html">92</a><a href="明实录世宗实录_page93.html">93</a><a href="明实录世宗实录_page94.html">94</a><span>...</span><a href="明实录世宗实录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
