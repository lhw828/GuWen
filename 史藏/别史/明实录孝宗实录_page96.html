<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 96 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 96 页/共 128 页</h1>
    <div class="content">　　○丁卯以旱灾免山西行都司所属卫所及大同府所属州县弘治十三年粮草子粒有差
　　○戊辰庆云侯周寿瑞安侯王源驸马都尉马诚游泰黄镛齐世羙崔元林岳遂安伯陈韶成山伯王镛宁晋伯刘福彰武伯杨质兴安伯徐盛靖远伯王宪长宁伯周彧崇善伯王清都督支玉王浚王受仪宾周钺不越  郊坛迎  驾为鸿胪寺所劾有旨各令陈状既而先后奏上  上曰郊祀重事各官何得不随驾赴坛放肆怠惰法当重治姑宥之各罚俸一月周钺不输服罚俸两月
　　○都督刘宁既坐罪夺俸闲住至是自叙前功乞录用兵科驳之兵部覆奏请治以罪  上命姑置之
　　○己巳兵科给事中王缜言十二事一定国本谓今日边事宜励精立志以端本澄源为首务侧身修行以安民攘夷为急图凡游赏斋醮无益之事谓一切罢止一明赏罚谓今日赏太滥罚常轻无以激劝人心乞黜罢诸传奉文武官员而擢用边方有功官军其失机误事者治以军法一广储积谓大同延绥粮草缺乏虽有开□中盐之令人多不应乞将去冬收入太仓银量拨数万送边及将冗官俸给柴薪之类通行转运以济急用一＜宀十见＞民力谓今日民穷京畿尤甚乞将顺天等八府岁办课程供应查自永乐宣德正统以前每年若干成化以后加徵若干具请裁革一恤军士谓大同宣府延绥游奇兵乞量加犒赏以恤其劳一严号令谓临阵不用命者宜即斩之以徇其戴罚俸姑息之法尽行除革一时训练乞敕京营诸边不时训练使士卒畏我而不畏敌一重兵权乞自今遣总督军务官听便宜行事一责主将谓主将专坐镇城一有所失归罪他人乞重责之使知所警一收人心谓大同威远军民连遭虏掠乞将被虏之地如去年事例一体赈济一举才能谓文臣有才望如致仕尚书秦纮侍郎许进可用之边方都御史樊莹布政舒清可用之抚治一励忠直谓如州判林廷玉知县胡献县丞王雄皆因言而去乞量加起用命下其奏于所司○修泗州扬王坟祠
　　○给大同守御官军兵器盔甲腰刀撒代弓弦各五千斩马刀三千箭一十五万圆牌一千从镇巡等官奏请也
　　○庚午升兵科都给事中柴昇狭西延安府知府李延寿俱为右参政昇山东延寿河南监察御史郭镛为山西按察司副使
　　○辛未命浙江杭州前右等卫所六品以下军职俸粮仍支本色三分折色七分初景泰中以福建有警调杭兵往征时仓储匮乏递减各卫官俸粮弘治十年五品以上者得奏复六品以下犹遵减例至是以巡按监察御史陈铨等奏复之
　　○命  裕陵卫指挥佥事宋琦守备汀漳等处以都指挥体统行事
　　○巡抚直隶苏松等处都察院都御史彭礼等奏镇江府所属运河南抵奔牛坝北至新港霸先因河道浅狭运船俱从孟渎河大江经行径抵瓜洲递年起夫四千往瓜洲坝挑浅近年运河既通亦用夫＜锍-釒＞浚又往瓜洲挑浅民实劳于重役乞令本府人夫止于本处挑浚其瓜洲坝一带运河令江北扬州府所属并附近州县人夫捞浅庶民无重役之劳事下工部请行总督漕运都御史张敷华议处以闻从之
　　○壬申提督会同馆礼部主事刘纲言旧例各处夷人朝贡到馆五日一次放出余日不许擅自出入惟朝鲜琉球二国使臣则听其出外贸易不在五日之数近者刑部等衙门奏行新例乃一概革去二国使臣颇觖望又旧例夷人领赏之后告欲贸易听铺行人等持货入馆开市五日两平交易而新例凡遇夷人开市令宛平大兴二县委官选送铺户入馆铺户夷人两不相投其所卖者多非夷人所欲之物乞俱仍旧为便又新例外夷到馆凡事有违错不分轻重輙参问提督主事及通事伴送人等且主事在馆提督不过总其大纲与通事伴送专职者不同今一体参问情既无辜且不足以示体统于四夷乞量为处分礼部议谓前二事宜如纲奏外夷到馆如有杀人重事乃参门提督官其余事情止参问通事伴送人等从之
　　○辽东盖州永宁连日地震有声天鼓鸣如雷
　　○癸酉赐周府平陆县君并仪宾张辅诰命冠服如制
　　○南京太常寺少卿沈瑜卒瑜字廷羙直隶上海县人成化初以举人预修  英庙实录授中书舍人迁尚宝司丞弘治三年迁少卿四年升南京太常寺少卿至是卒赐祭如例瑜羙姿容善谈论文艺政事亦有可称者以重听故不获擢用云
　　○甲戌命送太仓银六万两狭西布政司官库银四万两并开中两淮运司弘治九年常股盐十五万引四川盐课司九年十年见在盐十八万七千二百四千余引于延绥等处以备边储
　　○升刑部员外郎郑岳为湖广按察司佥事  宪庙丽妃章氏薨辍朝三日命祭葬诸礼仪皆如德妃张氏例行
　　○乙亥宋徽国文公朱熹十世孙燔奏乞如例送国子监出身礼部覆议谓孔氏子孙  先朝亦止许人入监其后有希永者援例以请止令于三氏学读书今燔伯父楙改入国子监燔宜如希永例令于婺源县学读书从之
　　○丙子赐韩府镇国将军旭枞旭木□□旭裫旭校旭棈代府辅国将军成锌成镀成鋐周府奉国将军安淑安泮安灦安澈安淙安渐安洒安澜诰命冠服如制
　　○海西弗提等卫兀者前等卫女直都督亦把哈赤卜革等城讨温等卫者帖列山等卫野儿定河等卫撒剌儿等卫斡兰河可令河兀鲁罕等卫女直都指挥指挥失儞克牙失帖木咬里哈不克脱因帖木儿忽失哈鲁卜花忽失秃答秃哈火秃等各来贡赐宴并彩叚衣服等物有差
　　○吏部右侍郎王鏊上御虏八事一曰定庙筭臣窃见北虏猖獗屡寇边陲  陛下为之宵旰不宁命将出师而沿边诸将狃于久安视虏入寇皆婴城自守无有一人敢当其蜂时大同之势危于倒悬幸而天诱虏衷使自角□羊去大同之民得以息肩正宜乘此机会日夜选将练兵而中外泰然便若无事古之帝王无事则深忧有事则不惧无事而忧者所以为有事之不惧也今虏一入寇则中外忧惶以为患在不测一旦稍缓则泰然以为无事无乃与古之帝王异乎臣观火筛虽号桀黠然比古之冒顿元昊之流犹不足方其万一但以中国久安武备渐弛故使此虏得以跳梁于边境使吾之将帅严士卒练又何畏于彼之哉今日之可畏者在中国不在夷狄故火筛小王子不足畏而嬖幸乱政功赏不明深可畏也委任不专法令不行将不用命深可畏也边圉空虗民心离散而不见德深可畏也夫在虏者或非中国所能为在中国者  陛下一转移之间耳其何惮而不为耶然  陛下自此虏入寇劳于求将固已久矣而武臣之中素著勋绩才略可当阃外之寄者谁欤文臣之中素负韬略积有成望可付以边事者谁欤求之固不可猝得非惟  陛下求之不得虽臣等在下百方访之亦不可得也岂以天下之大而遂无一人乎亦或不善用之耳夫将兵者将帅之事也将将者天子之事也古之帝王如汉武帝唐太宗有意武略则一时谋臣猛将无不入其驾驭臣不敢远喻即如我  太祖起于淮甸南征北伐则有若中山武宁王徐达开平忠武王常遇春宁河武顺王邓愈东瓯襄武王汤和越国公胡大海取云南则有黔宁昭靖王沐英英养子耳取四川则有頴国公傅友德友德降囚耳诸将之中最少者又有李文忠总兵北伐穷追绝漠俘其名王而还文忠  帝之甥也然则上能驾驭之则贵介可将降囚可将厮养可将岂今天下之大而遂无人乎顾所以驾驭之者何如耳驾驭之术无他赏罚二者而已赏一人使人人皆劝然赏不为劝而反为沮者有矣赏不当功也罚一人使人人皆惧然罚不为惧而反为怨者有矣罚不当罪也赏罚如此虽有名将亦安得而用之比年边臣冒报功次皆得升赏而败军失律者往往令之戴罪杀贼此人心之所以日懈边备之所以日弛近者拔擢张俊起为主将则人知劝矣马昇秦恭等问拟斩罪则人知惧矣然拥兵不进有如副总兵姚信者又得以逃其罪罪同罚异比人心之所以不平士气之所以不振也伏望  陛下赫然大奋乾刚誓灭此虏时召大臣咨询边事边将之中某为勇某为怯某为可用某为不可用皆洞然于  圣心有罪必罚不以近幸而免有功必赏不以＜锍-釒＞远而遗如此则将帅协力不患无人士卒生气不患不克而北虏有不足灭矣二曰重主将臣闻将权贵专将位贵殊位不殊则混而无统权不专则散而不一今日边方之重者曰大同曰宣府曰延绥榆林其在边将之任内臣则有太监武臣则有总兵文臣则有都御史都御史欲调兵总兵不可而止者有矣总兵欲出兵太监不可而止者有矣大同有急欲调宣府之兵而不能延绥有急欲调大同之兵而不可权分于将多威夺于位埒欲望成功难矣故廷议之际佥以立总制为急而难其人闻致仕南京户部尚书秦纮谙练边务素有威望又尝巡抚前项地方边人至今思之虽老尚可用也  陛下如不以臣言为然即请下廷议如众以为可乞依  祖宗时用王翱马昂故事起取本官加以总制之名沿边诸将悉听节制庶事权归一无或沮挠命出则出命止则止大同有急宣府不得不援延绥有急大同不得不赴号令严肃声势增重隐然有万里长城之势矣然议者以为今提督既有右都御史史琳复立总制似为重复臣以为势有缓急权有合分今边务不可无人而京军未可轻出史琳且宜坐镇京营遥为声援一切边务先委总制措置俟边事有绪虏贼不至大举入寇则京军亦可以无出矣此最今日边方之急务也三曰严法令臣闻君不赏罚其将与无将同将不赏罚其兵与无兵同战斗之际生死在前不有死焉以驱之于后孰肯向前而趋死哉故进则有死退则有生士无不退者矣进则或生退则必死士无不进者矣昔者穰苴斩庄贾则敌师自遁狄青斩陈曙则侬智高旋平李光弼河阳之战郝廷玉稍退命左右取其首故廷玉舍死而战仆固怀恩稍退又命取其首故怀恩舍死而战逐能大败史思明再造唐室此岂非重将权之明验欤臣以为既立总制阃外之权悉以付之平时不用命及临阵退缩者即斩首以徇臣非敢赞朝廷以杀人也杀一人而生者亿千万人矣四曰恤边民驭军之法法以齐之恩以结之法以驱之于战阵恩以结之于平时古之名将如李牧在边日稚牛享士士皆踊跃求战今沿边之民终年守障其苦万状而上之人又百方诛求虽有屯田而子粒不得入其口虽有月粮而升斗不得入其家上虽有赏赐而或不得给战虽有首级而不得为己功今者又遭虏寇残破父不得保其子夫不得保其妻兄不得保其弟肝脑涂于郊原哭声遍于城市为将者尚不知恤又从其刻削之其心安得而不离乎故闻边人乃有苦所司之诛求思虏中之佚乐者其心如此尚望其效死而趋战乎况远近惊疑人心动摇非细故也臣愚以为当此之时  陛下宜出内帑之金降敕命官载之大同等处验死事之家一一抚慰量为给赏录其子孙其被虏之地亦宜放免税粮一二年庶人无内顾之忧家有望外之喜晓然知朝廷不忘边人如此然后可用然议者以为方今府库且不足安得为此无名之赏臣以为今朝廷中外无功食禄无限近者徒以冠服之制传奉升官者六十余人此等匠官比之边人其事孰劳其功孰大而独吝于此乎臣愚以为宜辍传奉之禄以禄边将节无名之赏以赏边军边人得赏赐之利内人保安平之乐以此相易未为非计也五曰广召募臣闻当今边方所患者无兵也无将也而臣以为二者皆有之行伍之中有知勇过人者不次而拔之则不患于无将矣边人之壮勇者召募而善抚之则不患于无兵矣盖土兵生长边方骁勇骑射往往绝人山川险易其所素谙风寒冰雪其所素耐于虏则有父兄子弟之讎于内则有室家庐墓之恋驱之使战人自护其家家自报其讎若夫京军山川非所谙也寒暑非所习也未见敌则先去以为民望人有功则攘夺以为已有其弊岂徒无益固亦有所扰也古人云徵兵满万不如召募数千近者闻边方召募亦已稍集但恐为将者不加抚御则不肯效力而其余亦莫肯应募臣愚以为宜给之兵械丰其粮饷厚其赏赐其官舍应募有功即加以官且许其并功论赏其余者事已兵休许以复业还农不著其名于籍则应募者必众先加之以恩而后齐之以法则人人皆胜兵矣六曰用间臣闻上兵伐谋次伐交闻火筛本小王子部曲素称跋扈今乌合而来外虽相合内实相忌此其有间之可乘者也中国不知用之则已过矣今宜榜于边曰有能得火筛之首者赏千金小王子旧尝入贡宜遣通事贵以大义若与通好然者如此则可使之互相嫌隙然闻廷臣亦尝有建此策者众笑以为迂臣愚以为非迂也三军之士莫重于间汉购项羽之首千金岂亦为迂乎盖纵未必得其首亦可使之相疑相忌而＜扌嶲＞其党矣七曰分兵古云匈奴之众不过汉一大县夫以天下之大而加一县宜无不破者特其云散鸟集备西则击东备东则击西彼之所攻者一而我之所备者众此我兵之所以常见其寡也善用兵者以少为多不善用兵者以多为少今边军与召募可得数万选其勇敢或分为三或分为五日加练习虏来入寇则以一军当其前一军出其后又以一军冲其中坚又以一军袭其老家如此则我之所攻者专彼之所备者众不患其不胜矣宋韩琦在边尝用此计而苏轼亦言之固非臣区区一人之私言也八曰出奇臣闻兵以正合以奇胜自古用兵未有不用奇兵而能胜者也况于北虏尤难以力较只可以计破国朝名将如杨洪之在大同常以劫营取胜近者王越之于红盐池亦用此计而议者以为兵出非正往往黜其功夫兵者诡道也况今边人摧破之余望风惊疑无有固志但能痛杀一阵则可以生中国之气壮边人之胆古谓战胜在奇奇在速速在果今虏大营已在河套谓宜召募敢死之士万人令勇将如马仪刘宁者分将之俟虏来寇边边军固守勿战密令此军昼夜衔枚星行掩袭则我兵可以大胜即不能胜虏亦当惩艾有内顾之忧不敢肆行入寇矣且我师屡挫虏谓我不能出师此正所谓出其不意攻其无备者也＜锍-釒＞上命所司知之
　　○丁丑巡抚四川都察院右副都御史钟蕃奏乞复姓潘氏从之
　　○泰宁等卫故都督撒因孛罗之子孛罗罕等遣头目塔卜歹等来贡赐宴并彩叚衣服等物有差
　　○提督会同馆礼部主事刘纲奏土鲁番及泰宁等卫来贡夷人各带小刀在身请严加禁约从之
　　○福建福兴泉漳四府俱地震
　　○戊寅崇王见泽奏汝宁府频年收稔乞敕太监一员会同镇巡等官审察军民所欲为起丁夫展筑郡城以为后来分封造府之便事下镇巡等官会勘俱言展城事大有碍军民地土及河南地方科差繁并工部覆奏谓与崇王奏不相合宜仍行镇巡等官督同三司再为议处从之○命湖广襄阳卫带俸都指挥佥事高嵩守备郧襄
　　○巡抚直隶苏松等处都察院都御史彭礼奏近奉旨太仓州织造上供洗白布六千匹臣等窃见此州新立又粮役累重一旦有此科派小民诉告不已因量为处置官价织完此后伏乞明诏有司就行停止若或服用有常难于即已乞借本府浒墅钞关二三年之课助州县织造庶民免逃亡之患工部覆奏从之
　　○己卯晋府宁河王钟镂薨王康僖王嫡子母妃刘氏天顺八年生成化十年封为长子弘治元年袭封宁河王至是薨年三十八讣闻辍朝一日赐祭葬如制谥曰安宪
　　○升兵部郎中李赞为狭西布政司左参政
　　○兵科右给事中丛兰劾奏后府都督佥事吴安夤缘传奉升职请黜之不允
　　大明孝宗敬皇帝实录卷之一百七十
大明孝宗敬皇帝实录卷之一百七十一
　　弘治十四年二月庚辰朔吏兵二部各议覆吏科都给事中王洧等所陈节财裕民事请将先后传升官员查奏裁革不允
　　○工科给事中张文言四事一谓兵部尚书马文升居位不职乞暂出之于边以观其成功或无意于行则令以礼致仕别举才望老成如倪岳等者代之一谓都督刘宁其人虽老智勇未困宜起用之保国公朱晖简练之久亦可以为次一谓近日处置马昇秦恭人心知惧大同一镇退出役占官军万余前此所未有也乞将马昇等斩之以徇及将都御史王宗彝史琳罢黜前后有功者照例升赏庶人心益振一谓近时镇守等官如任良李杲赵曰□永孙銮等罪犯各得幸免主事等官范璋盛应期华曰□永林廷玉胡献王雄杨茂元皆以微罪见谪未蒙录用乞当罪者罪之当用者用之以结人心然言多挟私假公＜锍-釒＞入  上责其恣意妄言不谙事体下所司知之
　　○辛巳海西考郎兀等卫女直都督斡罗脱等来贡赐宴并衣服彩叚等物如例其斡罗脱及都指挥等官咬纳等十五人命于正赐外别加赐以劳之以其有夺回被虏人口功也
　　○命再给宣府应募新军千五百人马各一匹先是新军尝给马矣时边报方急宣府守臣以旧军马多虫灾因从宜转给之而复为新军继请故有是命
　　○时司设监奏改造龙毯素毯一百四件工部覆奏谓此毯虽一事然所用羊毛则取之山狭绵纱等料则取之河南毯匠则取之苏松成造则拟式于南京动经数载劳费百端乞特赐停止以恤民困不然亦请俟边事宁息民力少苏议之有旨令陆续成造
　　○壬午司设监奏本监造作工数多而军民匠逃绝者众乞照兵仗局收充幼匠事例选用军民之家谙晓匠艺壮丁二千名应役工部议谓兵仗局所造者军器可权宜招收幼匠以济急务司设监所造者止床帐轿乘等常事不宜引以为例请行停止有旨令收充一千名应役
　　○夜金星犯罗堰星
　　○甲申赐岷府岷世子庶第三弟名曰彦激嫡长子曰誉荣唐年王庶第二子曰彦泓黎山安懿王庶第六子曰彦沦
　　○升山西布政司右布政使潘祺为本司左布政使
　　○毛怜卫女直都指挥产察等及喜乐温河等卫女直都指挥猛黑秃等各来贡赐宴并彩叚衣服等物如例有同来指挥速古以病殁于馆命顺天府给棺殓之
　　○乙酉命南京兵部右侍郎潘蕃之孙儒为国子监生从其请也
　　○哈密卫忠顺王狭巴以本卫与土鲁蕃及各处夷人常有往来馈遗之礼又把腮太师者欲以女妻之其费皆无从出奏乞给赐礼部议请如成化中哈密都督罕慎与瓦剌结婚例给赐从之
　　○致仕南京刑部右侍郎边镛卒镛字克振直隶任丘县人由举人选授监察御史成化三年命将征建州镛以纪录有功擢南京通政司右参议迁南京大理寺右少卿召为通政司右通政未至以母忧去服阕仍为通政专清理武职诰敕寻升都察院右佥都御史巡抚山西兼提督鴈门等关虏寇大同乘胜至关下众以兵力不敌为惧镛设伏待之虏失利而去丁父忧服阕迁左副都御史上时政十五事多见采纳改南京刑部右侍郎为言官所劾致仕至是卒镛仪状魁梧有治事才以孝友称于乡镛父永尝为户部郎中有声以考察退公议称屈至镛乃位通显子宪孙亿皆举进士群从子弟亦多显者人以为永忠厚之报云
　　○再给大同官军马五千匹
　　○兵部以宣大二边马灾未息请遣巡抚大同都御史刘宇祭北岳北镇之神从之
　　○丙戌命保国公朱晖充正使少傅兼太子太传户部尚书谨身殿大学士刘健充副使持奉节册为荣王妃刘氏行纳徵等礼
　　○兵科给事中周旋等劾奏户部尚书佀钟老病侵寻非会计应变之才提督都御史史琳疏略不检不习兵事兵部左侍郎熊翀粗鄙庸俗漫无可否乞以礼遣钟致仕更琳翀别用  上不允既而钟琳各具＜锍-釒＞请休致复勉留之
　　○升四川按察司按察使郝志义为山西布政司右布政使山西布政司右参议李景繁为四川右参政
　　○户科给事中毛珵劾奏大同副总兵姚信畏懦无谋损失甚多宜处以重刑不宜止令立功赎罪都御史史琳提督军务一筹不展乃妄奏事完回京不能约束军士致令恣肆无状乃频具旌异文职官员之奏宜亟行罢免今兵事方殷兵部尚书马文升虽有疾宜輙令出部管事以济时艰  上曰马文升令亟调理痊可治事
　　○命大同总兵官张俊与宣府总兵官庄鉴两易其任以兵部言宣府之守易于大同而鉴之才尤优于俊故也
　　○命贵州都司都指挥佥事王璋守备湖广武冈等处
　　○命守备宣府中路指挥同知李稽充左参将分守万全右卫守备黄花镇署都指挥佥事张桓充右参将分守顺圣川等处
　　○夜月犯六诸王星
　　○丁亥释奠先师孔子遣少傅兼太子太傅户部尚书谨身殿大学士刘健行行礼
　　○户部覆议太监苗逵等奏请太仓银二十万于大同以备军饷  上从之因命备查大同宣府延绥及偏头等关见在粮草之数以闻仍遣官分行管理务足主客兵之用毋致迟慢误事
　　○戊子祭  太社  太稷
　　○遣顺天府官祭先农之神
　　○礼部以  宪庙丽妃章氏发引在初十日荣王妃行纳徵发册礼在十二日是二日俱在春祈禁屠宰日内恐发引办祭婚礼办宴于屠宰禁例有碍请赐裁处  上命办祭办宴日免禁屠宰余日仍禁之
　　○巡按监察御史冯允中奏盐法之弊多因□人匿引不缴有司纵□不究是以水客有影射之弊场□有那移之私请自今于行盐地方量户口之繁简查里社之多寡卖过引目令月终州县缴府季终府缴布政司年终布政司及直隶府缴部有不及数者其府州县正官许该部参问户部覆奏从之
　　○四川乌撒军民府所进去年  万寿圣节及  千秋冬至二节表笺至是始至京礼部请罪之  上以其远人且前后所遣赍表笺者皆有故宥其罪不问
　　○升四川按察司副使陈祥为本司按察使兵部郎中王纬为山西布政司右参议
　　○己丑  宪庙丽妃章氏发引辍朝一日
　　○工部主事徐钺以母老乞终养许之
　　○以水旱灾免顺天河间二府及天津左等四卫税粮子粒有差
　　○命给辽府湘阴康懿王妃张氏养赡米岁一百石
　　○赐周府乐陵郡君并仪宾邵宝义和郡君并仪宾赵忠棘安郡君并仪宾高伟博兴郡君并仪宾刘浦诰命冠服如制
　　○辛卯四川汶川县初八日地震至日复震俱有声如雷
　　○壬辰升四川按察司佥事张昺为本司副使
　　○癸巳赐周府镇国将军安氵□匆安瀴安湢安溘辅国将军睦楉安氵□诸安瀚安舍安汧同鈏同鉴同锬同鑙奉国将军安潬安洎安涟辽府奉国中尉宠溾诰命冠服如制
　　○授进士陈伯献为南京吏科给事中
　　○南京宝钞提举司钞纸匠旧月支米五斗后以裁省例住支而应役如故至是始复之
　　○命协守广宁中路右参将孙父毅充副总兵分守辽阳等处
　　○命金吾左卫指挥同知王瑀守备黄花镇以都指挥体统行事
　　○初监察御史邹鲁坐罪贬宁羌卫经历稍迁萧山知县性贪暴狡悍遇事风生无所顾忌自为御史时人皆侧目在萧山一切以击搏为治大兴营缮多所侵鱼科率数倍常岁而掊克无已少弗办即击榜之多死者乡民供役县中岁满多至破家一县不胜其毒然慑其威严无敢言者邑人何舜宾尝为监察御史坐事广西庆远卫充军后赦归为民乡里有讼事舜宾輙与谋数招权取赂持吏短长纵横县中前为令者皆惮焉鲁至輙抑之舜宾不得逞乃求鲁阴事与人言又毁鲁于是两人互相猜忌待衅而发先是舜宾以湘湖为富民私占嗾里老发其事又白县奏核之怨家因奏舜宾充军潜逃冒名冠带俱下所司治问鲁念舜宾终害己因欲角□羊舜宾远去乃隐其遇赦文牒诡白舜宾赦归无验宜行原卫查理所司不可驳回会丁忧训导童显章者舜宾门人尝知鲁阴事鲁衔之陷以他罪论绞狱上宪司疑之更下部覆治道经舜宾家显章入谋焉鲁闻之遂发里老隶役数十人围其家曰舜宾篡取重囚因毁门而入捕显章并舜宾送狱又大索舜宾家赀尽偿前所尝取赂者遂治其前事不请白而角□羊赴庆远鲁欲必置之死复密召胡纪辈十二人谕意追及于衢州屏其服食侵辱之至余千宿昌国寺纪等夜以湿衣闭其口而压之舜宾恚曰枉生七十二岁遂死纪等乃令角□羊人白县相视给帖而还鲁又欲捕舜宾妻及其子竞皆弃家逃匿苏州久之鲁升山西按察司佥事竞乃潜归图复讎会鲁出竞密雇舟江上与亲党数十人伏道旁鲁过竞袖铁尺执而击之伤鲁两目尽拔其发反接曳登舟相与更弱之竞乃与鲁连绁赴浙江按察司讼之时镇巡诸司闻变咸惊愕莫知所为但令守巡官会问竞鲁各执词不服审者不能决鲁寻逃归太平府竞乃走阙下讼冤并告鲁不法事命郎中李时给事中李举往会巡按监察御史邓璋治之时勘官多为鲁蔽者而故纪等亦恐罪重共隐其实乃拟鲁故屏人服食至死律竞比部民殴本属知县笃疾律俱绞余所逮数百人论罪有差竞母朱氏复击登闻鼓奏诉而鲁图免死亦令人讼其枉于是复命大理寺右寺正曹廉会巡按监察御史陈铨覆勘之时角□羊人任观等既久系又度终不能隐始吐实并山舜宾将死所与竞书遂穷治其事乃改拟鲁造意杀人律斩竞殴伤五品以上官加凡人二等徒三年胡纪田敏论绞其助鲁为恶及竞亲党当充军人者十人摆站者六人赎徒杖及枷号者五十人余所逮尚二百余人准徒赎杖有差廉等具狱以请并劾举等及参政林符副使吕璋参议吴纪佥事范镛知府伍符审勘不详之罪下刑部覆奏  上以前后拟罪不同复命三法司详议以闻于是刑部尚书闵圭等议以后所议鲁罪与前略同情法允当所拟竞罪比前太轻宜坐聚众持凶器伤人徒以上例发边卫充军举等固失详审而廉等亦失于查例俱宜有罪但鲁已成笃疾竞为父报讎律意有在均俟  上裁得旨鲁竞准拟符等及举廉等俱宥之仍罚俸两月其后鲁竟以赦得免死而竞亦得释归
　　○甲午遣户部尚书王继祭太仓之神
　　○遣顺天府官祭宋丞相文天祥
　　○升直隶淮安府同知江澂为四川按察司佥事
　　○时边报未宁有旨命于前二次所选听征官军三万内择二万人仍推举将官领之兵部会推丰城侯李玺等数人  上命玺及都督李俊分领马队一万都督张晟李澄分领步队一万俱操练听用
　　○乙未停革苏松常镇四府导河夫役初管河工部主事姚文灏奏于四府每岁均徭外令民纳雇役银以备治水之用谓之导河夫其后官吏因之侵刻民甚病之至是巡抚都御彭礼以为言命革之
　　○丙申命铨注守备山海关署都指挥佥事申宁及羽林前卫带俸署都指挥佥事宋盛于山东都司宁掌印盛佥书管事
　　○丁酉兵部奉旨会议御虏安边事宜一设总制谓乞择文职大臣谙晓韬略曾历边方者一人总制大同宣府狭西延绥等处军务假以便宜之权一求大将谓各边主将谋勇不足者宜讲习韬略其谪调屈于下僚者荐拔之一节财用谓府藏久已空虚乞樽节爱惜以备紧急之用一恤民力谓今边储皆赖直隶山西山东河南之民转运其力已竭乞将不急之务暂行停止一选禁兵谓腾骧四卫官军并余丁原无差役请选其精壮一万居常操练一戒将官谓听征诸将宜令平心忘势以共成王事剿灭虏寇一严法令谓各边将官怠弃边备请自今失机误事者不宜宽贷一重将权谓请于制敕内明著其临阵不用命者就斩之以徇使官军不敢犯令一制器具谓近边之地多山涧砂碛乞制拒马鹿角攒竹长牌急送诸边一给马匹谓新募土兵皆善骑射乞给之良马工部仍造成兵具分给之一画方略谓诸边惟大同地势平漫斥堠稀疏宜以数路之兵集中路操习每一游奇兵三千为一阵则可为六阵老家兵亦可为三阵列为犄角之势互相救援一选前锋谓游奇兵或强弱相半不能成功宜于每千人内精选其骁勇者三百为前锋器械因其所长务使皆备一练兵卒谓诸边将官军无节制一遇贼至散乱追杀乞敕诸边及京营一体操习以备征调一裁冗官谓蓟州宣府大同地方相距不过千里而设内官共二十三人役占军士以数千计乞如辽东延绥之制照数罢革一定统领谓今听征官军二万人每一千用指挥四人为把总然无总领者乞每千人内更置总领一人把摠听其调度一足边储谓大同宣府粮草可支主兵三四年之费若有调集客兵未免缺乏乞开两浙两淮盐引其定统领一事从否惟命余仍请如前议  上曰设总制裁冗官选前锋己之大将不必他求止宜令各官尽心办事余如所议行
　　○戊戌  景皇帝忌辰遣仪宾杨淳祭陵寝
　　○衍圣公孔弘泰以疾乞休致并以兄子闻韶袭封  上曰弘泰不允休致有疾宜善加调理以奉祀事
　　○建州右等卫女直都督尚哈女直都指挥阿答秃并建州等卫女直都指挥卜剌答女直指挥加猪等各来贡赐宴并彩叚衣服等物有差○己亥户部请开中两淮盐一百万引于大同两浙长芦盐五十万引于宣府以备军兴之用并请严禁沮坏盐法者以复  祖宗之旧凡奏乞者一切停止非边报紧急不许开中非□人正名不许关支其公差人员及势要之家有装载私贩者并治以罪从之
　　○兵部尚书马文升以狭西地震上＜锍-釒＞曰地震之变为夷狄侵淩之兆今小王子火筛跳梁边境而海内民困财竭兵微将寡纪纲未大振法令未尽行乞侧身修省行仁政以养斯民修武备以固边塞撙节府库之金帛停免无益之斋醮止传奉无功之官禁奏讨多余之地遵  祖宗故事清晨视朝日奏事二次且今狭西用兵乞将本处织造绒褐内臣取回以苏一方之困仍乞遣官祭告西土岳镇之神并以震压死伤之家量为赈恤如此则内治修而北虏不足畏矣  上曰览奏具见忠爱之意视朝奏事朕自加省织造绒褐内官即取回其余俱准行
　　○命狭西都司故都指挥同知韩英之子达袭原职宁夏卫指挥使
　　○庚子翰林院编修陈澜丁忧服阕复除原职
　　○升都察院右副都御史熊绣为兵部右侍郎绣以巡抚延绥丁忧服阕也
　　○旧例顺天府乡试凡修理试院及礼请考官铺陈筵宴之类费俱出于本府真定等七府仅出银五百两助用至是府尹张宪请照应天府乡试事例各均其费于七府礼部议谓宜总计一年科举所费以银二千两为率令七府共出四之三顺天府出四之一从之
　　○辛丑升提督四夷馆太常寺少卿杨一清为南京太常寺卿
　　○命户部运太仓银五万两于宣府以备军储
　　○壬寅礼部覆议巡抚狭西都御史周季麟元日地震之奏谓山狭等处前有地震天鸣之异而元日地震其异尤甚况虏寇久驻河套东掠西侵人心惊疑所宜安辑伏望  皇上念  祖宗付托之重悯生灵受祸之惨特敕各镇巡等官凡被灾处躬自阅视亟为区画俾有所栖止不至冻饿知恩意出自朝廷以固其心仍各整饬器械操练士卒母或掊克挫抑以作其气凡诸所不便及有当举行者宜速奏闻务令军实强盛威武奋扬以纾  九重西顾之忧以固万年不拔之业本部仍行两京文武臣僚及山狭大小诸司痛加修省勉尽职业更乞许令各大臣及科道等官条陈所见凡利弊有当兴革者一一直言无隐以俟  宸断尤望  圣明虚心采纳曲赐施行言虽不切亦乞宽贷如此则善言日进阙政日闻天心格而灾异殄虏寇不足虑矣又名山大川礼宜祭祷宜内出祝帛付巡抚都御史往祭西岳西镇之神致为民祈祷之意从之
　　○内府针工局请比例招收幼匠一千名工部议谓往年尚衣监招匠一千名而兵仗局效之遂招二千名军器局司设监又效之各招一千名今针工局复效尤以请安知将来无再效之者弊源一开其流无已冗食日众而糜费益广不知所以善其后者乞断自  宸衷特赐停止命收五百名应役
　　○南京老人星见于丙位色赤黄
　　○癸卯以雹灾免狭西延安西安二府并宁夏卫弘治十二年税粮子粒有差
　　○命故户部尚书沈固之孙志补荫为国子监生从其请也
　　○命济川卫指挥佥事王喜守备山海关以都指挥体行事
　　○甲辰升吏部郎中孙交为太常寺少卿提督四夷馆
　　○命加赐考郎兀卫都督斡罗脱蟒衣一事从其请也
　　○乙巳命仁和长公主子济良为锦衣卫百户从其请也
</div>
    <div class="pagination">
<a href="明实录孝宗实录_page95.html">上一页</a><span>...</span><a href="明实录孝宗实录_page91.html">91</a><a href="明实录孝宗实录_page92.html">92</a><a href="明实录孝宗实录_page93.html">93</a><a href="明实录孝宗实录_page94.html">94</a><a href="明实录孝宗实录_page95.html">95</a><span class="current-page">96</span><a href="明实录孝宗实录_page97.html">97</a><a href="明实录孝宗实录_page98.html">98</a><a href="明实录孝宗实录_page99.html">99</a><a href="明实录孝宗实录_page100.html">100</a><a href="明实录孝宗实录_page101.html">101</a><span>...</span><a href="明实录孝宗实录_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
