<!DOCTYPE html>
<html>
<head>
    <meta charset="UTF-8">
    <title>名山藏 - 第 104 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 104 页/共 112 页</h1>
    <div class="content">　　杨汝真 
　　尹继先 
　　王士能 
　　张落魄 
　　邵道人 
　　柴道人 
　　岳寿山 
　　贺长 
　　万玉山 
　　赵应童 
　　罗天佑 
　　陈昉 
　　卓晚春 
　　卦和尚 
　　麻衣僊姑 
　　苟僊姑 

　　周　颠　　张君宝　　张　中　　贝国器　　冷　谦　　杨汝真　　尹山人　　王士能　　张落魄　　邵道人　　柴道人　　岳寿山　　贺　长　　万玉山　　赵应童　　罗天佑　　陈　昉　　卓晚春　　卦和尚　　麻衣僊姑　　苟僊姑 

　　△周颠 

　　周颠建昌人长身奇壮举止非常年十余病颠操一瓢行乞南昌市日施力于人夜卧阎檐间常趋省府曰告太平人异其言呼颠僊不数年元乱陈友谅据南昌颠避匿不见太祖战耴南昌将还建业则出拜送马首告曰太平时时于上前讨虱吃啮不太祖曰何多也曰可二三斗自是太祖出或迎或拥辄曰告太平太祖厌之饮以烧酒酣畅不辍又辄曰虱多虱多太祖赐之鲜好衣脱故衣腰间有葛蒲三寸许太祖曰何所用为曰常服可止腹痛颠又自言入火不热水不溺也太祖覆巨缸蒸之煅芦薪五尺围薪尽火消揭视之曰固其暖如是者三乃使蒋山僧饭颠寺中转肆挠竞诸髠不堪月余僧言颠与沙弥争饭怒不食旬五日矣太祖怪之召视无馁色赐之食曰能不食一月乎因闭之空室至二旬有三日出之驾亲往赐之食时京师将士争持酒肴食颠颠皆食尽然辄哇之至太祖所赐食则魇馈也食既走候太祖寺门太祖行以手围地如桶曰破一桶成一桶颠或痴或隐出口皆应太祖令军士颠无正语若行军有髣髴言辄白及征汉九江问颠曰此行可哉曰可曰友谅帝矣颠仰屋视曰非彼坐也太祖曰与我偕行颠曰诺杖棰挥击马前若捷者舟至皖城不风问之曰行风不行不风太祖行不数里风烈甚至马当江豚出颠曰水怪见损人多太祖恶之投之江旦与众偕来太祖曰胡生也更召与同食食曰公能杀我乎即去莫知所之既战鄱阳太祖使求之匡庐山中有一民曰日有一人颀且奇止我舍曰努力耕田太平矣我告主上来后见不食旬余入山莫知所之洪武十六年有赤脚僧者守长安门自言匡庐深山见一老人使谒明天子为天子卜年卜世太祖恐示诞于下民不纳者四岁但制诗二首寄之又二年使人问僧曰复见老人否曰不也又四年太祖有疾甚笃赤脚僧复至言天眼尊者周颠僊人遣某馈药陛下所药凡二一药一石皆名温良上服之顿爽三服乃闻有菖蒲气醆底沈坠丹砂非人间色赤脚僧因言居庐山天池寺时有徐道人者见过曰竹林寺现诗可同往观之既至见有披草衣者谒天眼尊者竹林中僧曰何人也天眼尊者曰周颠也方今人主物色此人此人欲和今人主诗僧前乞观之曰巳染之石上矣尚省记也请并录以献太祖观其诗意与颠畴昔所言合仍使物色之匡庐山无所得亲纪碑其处而祭之文赤脚僧姓沈法名觉显湖口人洪武初居莲花寺跣足不荤后入庐山天池寺修道 

　　△张君宝 

　　张君宝字全一一字玄玄别号保和容忍三丰子辽东懿州人其后寓淮之安东汉天师后也生于金世形鹤骨大耳圆目髯须如戟顶作会撮手持方尺一笠一衲人目为邋遢张 【 一有手能那禅塔人目为拉塔张】 尝与刘太保秉忠冷恊律谦学于沙门海云日行千里所噉斗升辄尽或时瞑目旬日辟榖数月隆冬耐卧雪中游嚣寂无恒处经籍坟典过目成诵有问养生术竟目不荅至论三教等书如决江河所言皆道德仁义忠孝之旨君宝在金时则修炼宝鸡县之金台观至元时学道鹿邑太清宫时荷山下童子出游令闭目从之童子窃窃视空中也尝往来柘城张毅家其后毅曾孙徙家宝鸡洪武初君宝复来宝鸡与西关道士李白云交契有童子张朝用者君宝问知其先世谓朝用曰吾识尔高祖始生时童子后当贵善自爱越月北行朝用与李白云送之见其足不履地其后至均州武当山居之武当山者真武玄帝修真地也君宝时时语人曰山当大显无几何时矣因结三庵命弟子分居之曰五龙庵命丘玄清居之曰南岩庵命卢秋云居之曰紫霄庵命刘古泉杨善澄居之而自结庵以奉玄帝庵前古木五株栖止其下猛兽鸷禽皆为绝迹 【 丘玄清富平人住持五龙宫洪武初以荐授监察御史力辞转太常卿使从郊祀上宿斋宫谘以雨旸之事奏对有验　卢秋云光化人悟全真之理永乐中无疾而化　刘古泉河南人常蒲团独坐一夕告其友杨善澄曰吾今解带正在此时语毕而浙　杨善澄太行西山人】 其后时往来长安土洞历陇岷甘肃举一小鼓遗岷人杨氏鎗锽夺大镛 【 鎗锽大声也】 一夕留颂逝土民杨砖山买棺敛之临穴之棺有展动声发视殊活太祖晚年闻其名四求不得后乃入蜀见蜀献王于成都而成祖靖难时真武玄帝屡示灵助靖难之后上感神庥为玄帝大立宫观于武当名其山曰太和所建宫观地即君宝所结三庵以分居其弟子者而自所结庵成祖大之曰玉虚宫而前言验矣君宝一日至京师成祖召问之曰吾欲学道谁最乐者对曰食美嗜遗通利极乐事上谓其不敬欲杀之忽有所苦则不能食与不得遗方思之道逄使者附进蓑衣草数茎煎服寻愈上殊念之而欲求之以给事中胡濙有道气使之往而是时朝用为詹事主簿矣濙辄荐与偕上即官朝用为均州知州而国子助教王达善者言淮安人王宗道亦与君宝往来成祖召见宗道赐金冠鹤氅亦使奉书若香遍入名山求十年不得 【 宗道字景云一字景僊与云水道士何无垢者居数年游嵩华一日独庵前忽一道士负笠露■〈髟上告下〉衣策杖自东南来长揖就坐景云与语略露半旨曰得非三丰先生乎道士曰子非景云乎惊且喜拜执弟子礼道士曰无以为也既授以导引咽漱秘术教以步虚洞微之辞游戏市肆士大夫多延致之题诗饮酒竟日不辞因言山行欲得獐皮制佑汝为我募景云归具饭饭逆士遂失所在寻至海上西经徐汴雒阳嵩华终南太白诸山将往游青城复相遇于汉武临轩之所因谕之曰汝子在泮待其成名相会未晚言讫授笠杖而别洪武壬申年也永乐改元景云子孚任给事中越三人成祖思见三丰人以景云对即日遣使乘传召见文华严给全真牒是迹遍下】 十五年再遣医官钦等赍书香往来遣龙虎山道士奉书曰皇帝致书张三丰足下久仰真僊渴思亲承遣使名山遍诣虔请真僊道超万有体合自然朕至诚愿见夙夜不忘拱候云车惠然夙驾母以庸菲不副拳拳竟不得因敕正一孙碧云建宫太和以候君宝之至天顺末或隐或见英宗闻之封为通微显化真人锡之诰命初胡濙之访君宝也入闽道泉州泉州有董伯华者褐而息于衢濙为舆中作礼云伯华者亦僊人天旱能致云雨行市中卖雷自给书雷童子手握而放之常有雷声也 

　　△张中 

　　张中字景华临川人少应进士举不第遇异人授以太极数谈祸福多验常戴铁冠人号铁冠道人高帝十余年时遇诸道引高帝手相之曰太平天子也但尚未毋妄动他日遇徐达达亦少辄许以王侯高帝下南昌参政邓愈荐中召至入谒曰天下扰扰命世之主非公其谁帝曰吾尝见之转忆曰我得之矣铁冠道人耶因为帝望气曰候尚未帝曰吾举南昌兵不血刃民今其苏乎中对曰天下自此大定但南昌旦夕尚当流血庐舍尽毁铁柱仅存一殿耳亡何友谅将泰降复叛杀守琛如中言上夜坐灯花蓓蕾中遽剪之左右曰佳兆可惜中曰宜亟援南昌居三月友谅攻南昌之报至上将兵行召问之曰勿迟七月丙戌围解今去五十日当大胜亥子之日获其首领其在南康乎丙戌友谅闻救至遂解南昌围东出鄱阳湖以逆上师遇康郎山矢中张定边以亥子也所谓南康者康郎山也友谅中流矢死两军皆未知中大笑贺曰友谅死矣上见友谅卒尚力战曰毋妄言缚汝水次以俟中请持牲酒祭文使死囚往哭之乃觇知友谅果死诸军大呼喜跃杀敌百倍敌众大溃中狷介寡言与语稍涉伦理辄他辞乱之居都下数年上时时问其术上待功臣严徐达就见中曰君相达当王侯信矣抑达终保全乎曰公两观如虎当得保世他日投大中桥下死不得其尸巳潼关守吏上奏曰某月某日铁冠道人策杖出关与投桥之日合 

　　△贝国器 

　　贝国器海宁人有异术弟子欲学之不传也乃俟其远出开笥窃其书见国器在笥中吴元年与铁冠道人游白下同宿值高皇帝微行假榻焉无枕枕斗国器夜起视天曰帝星临斗帝昂首听之铁冠曰尚离尺余帝大惊明日召二人至问以国号年号所对皆帝心所定者益异之因忽不见 

　　△冷谦 

　　冷谦字启敬武陵人一云钱塘人元中统初与刘秉忠从沙门海云游无书不读尤深于易及邵氏经世天文地理律历善鼓琴秉忠出仕为丞相谦亦修其儒业尝游霅川与赵孟俯同观唐李将军画顷然効之遂得其法又加精焉遇异人淮阳授以中黄大丹元末则百数岁矣而绿发童颜如年少高帝初为恊律郎郊庙乐章多所撰定谦有友至贫就求活计谦曰吾诣君一室有赢金二铤但耴无害若过耴吾与汝皆不利因画户壁间一鹤守之其人叩户户忽自开既入则金银狼藉其人恣耴出不如谦言而遗其引室中他日内藏失金藏吏以引闻诏如引姓名捕掠之其人曰冷谦教我遂逮谦谦被逮中途谓逮者曰渴幸饮我瓶水与之且饮且插足瓶中身渐隐逮者惊曰公母然铲吾类矣谦曰第持瓶上前亡害也至上前上呼谦辄应上曰出生汝谦对臣当诛不敢出上怒轠瓶片片片片呼则片片应遂不知所在上命按籍录库果有赢金二铤 

　　△杨汝真 

　　杨汝真扬州人自幼刻苦修全真之道遇异人授以玄理入蜀彭县往来苟僊杨平二观蜀献王敬礼之寿百二十一岁于丹景山尸解 

　　△尹继先 

　　尹继先临洮人成化间游南都乱发鬅鬙人呼尹蓬头缀道牒羊皮袋中元时所给也问其年曰宋绍兴二百十有余岁矣而容色若处子去来不恒不知所休舍或休舍闭关卧踰月时出游弥旬始返不饮食人饮食之亦不辞虽多辄尽或少嚼之则深自喜也客李员外所员外遣仆入京上章请告一日过员外适从阙下见使者曰命下矣仆还员外核问果合某御史当仲秋耗磨日使隶召尹隶曰畴昔之夕尹观月大中桥两鼻孔垂涕尺许其殆死矣夫何召御史笑曰此名鼻柱非病也隶行尹扣门入矣客魏国公所昼偃睡既寤曰适游姑苏洞庭山魏国愕不信尹袖中出两洞庭橘时南都尚未有此橘也南都一贵人母事尹甚谨其爱孙病尫不治贵人母力请尹尹曰非药所及也太夫人遇我厚当费我十年所得因令设两榻相联两足相附涌泉达于涌泉其窍朼若嘘其蒸也若渥少年之恶汗淫淫徐而授之刀圭霍然起洛阳张生有稷下之谭轩车满户尹垢跣走谒生危并上坐乞儿之尹遽坐东面稍驳刺其所注悟真篇生曰晓参同悟真耶尹旴衡讲论玄经内典周易老庄莫不浑贯大众悚异听未尝有归则负墙立自掌其颊曰恨有胜心他日游吴中吴中有吴甘泉者精数学人令为尹布筭精思累日始愕眙曰先天虚一之数也非僊乎何以有此刘瑾窃政尹时讥诋之一日有人访尹赠之衣鞋值其睡数日起曰此终南山人也知我将远游矣亡何刘瑾谓尹左道戍之关右过铁鹤观发士得铁鹤跨之飞去 

　　△王士能 

　　海上老人王士能济宁州人故苶名其曰士能宪宗所赐也初居海州后徙济宁生元至正中至宪宗时百二十余岁矣访道雪山见石床上一老人披毡衣坐卧干麫一囊在侧时耴啖之或掬饮涧水一二升其颜如婴儿士能拜伏依之数日食尽老人啖之囊麫麫大苦涩乃采果蔌自给如此者三年老人曰子可语道矣因授之术士能还居其州一僻处頳颜银颠目光澄彻左手握固日啖枣三枚水一勺而济宁指挥王宣故海州人访得其世曰吾祖尝言先世有叔祖好道出家不知所终翁殆是乎询之尽合指挥朱显因疏于朝宪宗敕守臣载至京师予之宝镪而赐之名云 

　　△张落魄 

　　张落魄嘉靖中来玉山县寄居黄谷山观中自称张落魄饮酒数斗不醉出入莫测一日持磁牒入市沿门击之以指画壁若有所识后数日果大水浸壁到所画处人始悟玉人土音呼点为碟打碟者打点以避水也去之日日吐三枣以啖道人王道陵道陵秽之私以与道童瞬顷不见道陵骇其为僊令道童追之甫一日即至杭州遇诸途问曰尔何能至此搥道童背出其枣枣化为双蝶而去 

　　△邵道人 

　　邵道人蜀人弘治中至庆阳年六十余矣筑土被衲昼夜露坐郡中少年争来为道人子弟道人口不言但颐色指使道人善视病为人视病令病人张目嘘气审其可为则目诸弟子诸弟子前置饭道人出铁尺横饭上诵呪起尺摩病人曰瘥矣若不可为则趋出病家以死期请出指示日数不耴人钱岁自正月始活一人耴其尺布褁衲衲完弗耴也病家饭之饭列即满案悉食尽有意为加饭不食也若见饭是草恶食即喜食之更为造美食即不食饭或杂荤物除荤便食更造不食也善饮水乡野人争来求观之道人微笑弟子前置水令乡野人恣盛之悉饮尽齿间冬月则闻有嚼氷声少顷面赭着汗也有老人患疡颈为日久求道人道人曰崇也若往聘某家女乎谓女陋也而悔盟女惭缢死此其崇云老人大惊顿首有之奈何道人曰今遇我解矣三日而瘥居十余年一日谓诸弟子曰吾将归与设几三层往坐其上诸弟子始悟其归谓死也环守之夜半霹雳隐隐起屋脊若戈甲士马声诸弟子震慑伏地天明道人死矣 

　　△柴道人 

　　柴道人昆山人故太学生也父奇叔父泰皆举进士奇仕至应天府尹道人藉世贞有心计家饶富未尝涉玄门也会其母死走京师乞恤典还至镇江忽作书数通付仆先归曰吾朝武当便还耳家人发其书则遍谢姻党与其妻诀家财田产可数万书卷可数千尽令散予内外姻族当是时道人生子方七岁而妻之祖父悉至大官两家正贵盛合众惶骇亟遣人追至武当业祝发受戒师事李麸子矣家人岁送金布起居道人挥金嘱毋再归布于所主道士一日乞食均州州倅出触其前驺倅笞之知为柴道人降舆惶谢道人曰自失进退何与官人也李麸子化去更任伏牛山修道后二十余年复还武当访范小僊适靖江王施范金范纳之道人叹曰吾茧足数千里来为何范尚须人豢耶掉头去范闻之尾至光化呼转之步履如飞范再拜目送恸哭返李麸子不知何许人隐武当不火食日飡麸数合见人辄长揖曰大造化扣之不荅如是者二十余人嘉靖抹朝辟不就一日遍辞山中侣端坐尸解与同时者有大瓢李虎皮张二人 

　　△岳寿山 

　　岳寿山句容人风骨奇异落魄嗜酒醉后颠舞若不解人世者尝为里中攒造黄册及期莫措一字里正督之甚急一夜遂完隐迹而去但留数字笔管中为家信人始知其成仙也后乡人每遇诸途 

　　△贺长 

　　贺长不知何许人正德间鬻饧云梦门年百岁余矣饧鬻未售辄巳醉明日复然或问之曰鬻饧何资未售何酒笑不荅居三十年许一日谓邻人曰吾将死矣旦启户视之但见空家 

　　△万玉山 

　　万玉山名福敦罗田人弃书出家名道玑邑令吴人召与语大器之命蓄发访道四方且归吴与为方外友于是自号玉山后遍游五岳名山所至遇缁流羽客一语会心辄师事之迨归已充然有得矣玉山身短精悍善踵息陶炼不噉蒜麫盐酪深味丹经旁通风角堪舆奇门符水而尤圣于医绘竹兰清逸有韵其它谦琴击剑蹴踘躧蹻杂伎种种入能品语人祸福多奇中人问其故曰太清无纤云诚则明矣方外从游者辄先窘辱之以尝其心始受之不责一钱久之次以霍山青龙河有隹气访之一日谓其主人曰灵鹤夜且至傥予假寐幸亟呼出户也是夜风声如骤瓦甓尽鸣主人举炬视之则群鹤集竹稍什压墙屋呼玉山不譍入户视之正襟入灭矣年九十二陶文仲尝□于玉山玉山谓之曰不第养生可致富费其后文仲贵世宗问何师以玉山对赠玉山清微神霄演法真入 

　　△赵应童 

　　赵应童自洪武初人巳见其乞食应城中披百结衣系瓢杖头悬葫芦出膏药为人治病莫知其年也邑西十里有赵姓者言其家有远祖访道未还意其是乎逼而物色之曰我非赵姓自谓乞食应城久即改曰应童邑中叟有九十余者言幼时见童貌如是至今无异但发黑白不常时白时黑即剪留寸许不旬日即长尺余天雨雪露坐其中去之丈余无雪也溽暑中向日卧不汗童日居应城不远出应城人远出者辄见之襄邓荆岳间归言人曰吾见童某所某所且与之语顾童实不出于是应城人异之漫呼赵神僊赵神僊中心不以为真僊也嘉靖中徧辞市人曰吾行大居二日龙虎山张真人以舟迎之既至求长生术童无一言居数月真人怒鞭之童遽死出瘗棺轻启视之惟一竹杖而 

　　△罗天佑 

　　罗天佑汉州人游长宁寺若颠若狂先知得失尝隐语书乡榜姓名封以寄人撤棘后尽验后入成都坐化 

　　△陈昉 

　　陈昉吴江县吏心平生崇奉三教广行阴隲未能断食鱼之好常蓄鱼待烹一日网池作脍忽闻似入言悲哀乞命昉省悟尽放之江夜梦群鱼谢曰天曹知君善念挂名僊籍矣三年后于长桥踏石上升 

　　△卓晚春 

　　卓晚春莆田人生嘉靖间自号无僊子亦曰上阳子人呼为小僊幼孤行乞八岁善筭筹指掌上虽千万不爽言休咎事皆奇中初不识字十四能诗十六善草书 【 唐顺之作小僊草书歌有瓌璚东海黄公符苍占太庙姬王瑑藤缠老树千尺挂鹰攫寒百鸟愞之句】 当道召之辄与抗礼有所得以施人时有善衣脱衔下人持去不问也或邀请之少拂其意华筵不往矣少时蓬跣冬月履霜着黑麻布佑背加青纱帕子而巳及长或赠之缊矣顾虽霜夜必露宿石上或日走浴溪涘饮水十数瓯曰漂我紫金丹也有问阳何不用七而用九阴何不用八而用六者曰合九与六十之有五也问天有时坏否曰有生则有坏子时一阳生自子至寅而全自寅至午而盛自午至酉而微自酉至亥而阳气复生此大坏欤又曰无极者如年之十月也太极者如年之十一月也或问日乌月兔曰此卯酉之说也问海水曰此天地之精也而淡者余气耳有问其郡中事者谓当大厄甲寅岁托言北征过江桥语人曰桥石折莆阳变矣丙辰桥石折壬戍贼陷莆城后脱化杭州净慈寺 

　　△卦和尚 

　　卦和尚永平人居东阳山庵耴八妻皆死寿百六十岁百岁以后能先知凡来相访者其人方自其家出门即呼妻曰急作饭若干人来矣少选云再添米更有二人皆验一日遍语庄客曰某日有盗来刧至期可同伏庵边伺之闻磬声各敲铜铁器使皆散如是者数一日知盗来自避庵后坐最高处盗盈担归至庵下百步许眩惑迷方但旋庵外日出若被拘絷齐至卦前卦张目视之群盗如梦得醒皆叩头流血卦慰以善言盗尽还窃物于故处 

　　△麻衣僊姑 

　　麻衣僊姑汾州人任氏永乐初不愿婚嫁披麻衣隐于石室山家人求之弗得后有人见之遂逃入石室中有声殷殷如雷其壁复合岁旱祷雨辄应或以净瓶乞水得水即雨俗谓僊姑雨 

　　△苟僊姑 
</div>
    <div class="pagination">
<a href="名山藏_page103.html">上一页</a><span>...</span><a href="名山藏_page99.html">99</a><a href="名山藏_page100.html">100</a><a href="名山藏_page101.html">101</a><a href="名山藏_page102.html">102</a><a href="名山藏_page103.html">103</a><span class="current-page">104</span><a href="名山藏_page105.html">105</a><a href="名山藏_page106.html">106</a><a href="名山藏_page107.html">107</a><a href="名山藏_page108.html">108</a><a href="名山藏_page109.html">109</a><span>...</span><a href="名山藏_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
