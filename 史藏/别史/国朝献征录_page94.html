<!DOCTYPE html>
<html>
<head>
    <meta charset="UTF-8">
    <title>国朝献征录 - 第 94 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 94 页/共 245 页</h1>
    <div class="content">　　○都察院右佥都御史胡公东（颜鲸） 

　　颜鲸 
　　公讳东皐字汝登别号方冈世为余姚梅川里人入国朝公之从太父讳赞及仲父讳日章者相继登甲科祖礼父晖并有隐德母柴氏公生而端重不妄言笑六岁知向学其祖一日作内台总宪四字进公而命之曰吾梦汝为此官汝必勉旃当有符应庶几嗣先世之骏声焉公唯唯受之暨成童受三礼之学旁究诸史百家至废寝食孙忠烈公得公文而阅之为之击节因请见公以其族女弟妻之比弘治辛酉领乡荐壬戌会试不第乃游太学大司成章文懿公一见辄器重之时与同社友夜分读书有女叩门求宿其友欲纳之公厉声不许友乃媿谢女逸去岁乙丑中进士谢文正公雅知公问学俾就选庶吉士公以未学□之葢欲得亲民官究实用也遂观兵部政冬仲淮杨纂修　孝庙实录咨询必周交际不苟丙寅事竣复命逆瑾以台谏召公公不就瑾由是怒公令人伺过不得丁卯冢宰许襄毅公廉公之操欲处公北曹瑾沮之授南京刑部广西司主事时流贼叛党逮系公讯出其非贼者既而囚逸公讯囚独全当道咸嗟赏之己巳夏　孝庙实录成有赉庚午署四川司员外郎事辛未夏三载考绩书最封父樗庵公如其官母柴为太安人寻升陜西司郎中癸酉夏丁樗庵公忧丧祭尽礼丙子夏服阕改授南京刑部四川司郎中司寇戈公素知公刚明有干局奏改公广东司葢南都讼牒是司最剧非公莫能疏剔也会有奸豪倚贵珰舞法者公竟以国典按之然立心平恕法无故入大司寇实倚重焉戊寅秋擢宁国府知府宁国处四山中多盗而民嚣于讼公至则急于锄强扶善劝学兴礼以维风俗　高皇帝念宁国实有馈师之劳诏免民田租收官田租之半久而弊生民田尽归于巨室官粮独存于细户公建议欲以官田之税均于民田而官亦应民田之役如此则法既画一赋亦均平弊端永绝矣议既上时不能用至四川刘公始踵而行之刘公刻平赋书以公之议弁于卷首往设法不均致百姓有岁役于官无虚日者公乃检正版籍更定大户为里小户为甲以十递年为一里以一里统十甲如浙中之法凡均徭岁一审编竟岁而代休九岁然后复役之并以丁田为准宁国旧不养马太仆丞陆槐恶其乡人与之抗乃以邻邑高淳马匹分使宣城五县养之公曰宣民自此罢于马矣疏其害令民金琏等具奏于朝事获巳宣城有□□圩横六十里土极膏腴岁入百余万石圩当天河之冲水溢辄沉于河公亲往相其便宜率父老修筑之永无崩圯之患宁国据山为城岁久不治公牒知宸濠将有异谋恻然兴忧曰兹土乃关东襟带城不完胡为控扼爰度工修缮且大治戎械以待援守无何濠反阳明王公虑濠之径取南都也移书倚公为南都之援公曰濠据江右王公自能收之若趣兵留都吾当一面以挠其势俟官兵四集贼可擒也巳而濠攻安庆公将率兵扼其喉复闻濠返兵就擒乃止尝躬历六邑民间有讼或就而听之乃召父老延访民情申明　圣谕与士子讲解经义稽饬行检表彰先贤旌奖节义刻礼记纂言六书本义韵补诸书以惠学者宁国人士于是乎有兴焉岁大侵民啸聚索糇粮至杀人公承当道檄捕其首请曰饥民濒于死为乱情可原歼渠魁以示法足矣当道然之减死数百人皆愿自疏名于府牍改行听役公又慰谕各遣归业南陵有恶党号十老专胁持郡县短长泾县有大豪横虐乡民橐盗为患人争欲啖其肉有司多为贿诱莫敢动公下车即捕戮之行县过茹岭有犬如作人声奔号于前使卒随犬所之乃盗其主□□牛尚在捕之于是盗窃屏息境内晏然池郡有告妻杀夫者于御史属公讯之妇诉盗刧杀不得其人公祷于神梦一小儿每足踏两木而立公曰小儿为童两木为林杀其夫者必童林也遣逻者密察之其乡果有童林捕之一鞫而得妻赖不死至今池人皆称包拯公云公至之明年水灾民饥官无储蓄公多方赈之邻郡饥民咸来就食又明年邻郡仍水灾流民蚁聚宣境公又授粥施糜不惮劳勚凡活数万人死者为坎瘗之亦以万计又明年大旱虔祷而雨岁大熟民居灾公亲拜之乃反风火灭己卯宸濠之变羣盗汹汹抚按又征兵为备明年　武庙狩于金陵饥馑师旅之际征输百出居民惊扰公料理镇静不遽科率故宁国视他郡独安堵无患抚按闻于朝赐银二十两纻丝一表裹以劳之嘉靖改元入觐考治行为天下第一诏优奖之二年升按察司副使整饬建昌兵备公至宁国六年廉静寡欲一钱不取行橐萧然无以为道路资僚属各以所积羡赎银若干两赠公公厉色曰吾岂以濒行易所守耶峻却之且籍其数上千台府请储以救荒民德之男女挽留者万余人公与涕泣为别□人列公善政树碑志思八月□建昌居蜀西徼山川险恶前此兵部多驻节雅州故中官将领得以专制其地虐用其人因而作慝公至以法约束之饩糜经费岁有常数官军相安武备增修书虏尝入境遣指挥陶安等授方略歼之终公之□□人无敢牧境上越嶲有相公岭由势高耸石嶝崎岖兵行多有堕而死者且寇得凭险以拒我兵公□用俸雇役□其道自是我兵得利用出入以御寇□会城至建昌中有大渡水峡出而湍日仅一度而□□覆溺公相其山回水缓处移波其间日可数度□□□之名为胡公渡尝以事归会城道由卭隶外州流贼肆刼公呈抚按治之不忍遽加以兵令使者省谕羣贼贼素感公之德皆自归其物尽散其党则戍奔母丧建昌军民思公德爱相与图像立祠水旱疾病必祷焉戊子钤曹和缺以威茂兵备起公莅任甫□月西番耿卓构乱势甚猖獗巡抚唐公凤仪檄□文武官僚连师击之公首倡诸军身亲对战斩首数百级获牛马五千器仗无□卓由间道夜遁时居民□从者千余人□□□归总兵贪功谓公曰此辈□从卓乱若□杀□□□□一千余颗真伟功也公□□曰若辈非愿为乱者但被卓胁从而杀之与□□□□兵悚然而止事闻赏银二十两纻丝二表□仍升四川按察司使公言于唐公曰贼庶滋大以兵收之实难乃还茂州悉罢兵以携贼构得亲信头目二人捐俸金厚赏之谕以利害二人悟归斫贼首以献公抚其余党西人悉安事闻赏银二十两纻丝二表裹既总臬事务持大体章善瘅恶良有司恃以行志其无良者咸神明公不敢行其私庚寅唐公被召荐公自代疏至蜀抚巳有人矣时宁夏多事乃进公右佥都御史巡抚宁夏既任严于驭将恩以抚士一号令勤训谏严烽举堞边境肃然乃率万骑巡边周观形势思怀永图谋于总制尚书王公琼曰宁夏自镇城至花马池营横一百八十九里实在虏地之内藩翰不堪保障而贼虏横入其中每劳师动众巨费不赀非筑长城以捍之不可既恊谋疏奏许之公即□任其事督宪副齐之鸾亲率士卒而城池之自镇城至花马池营及河东河西镇城南北迤逦贺兰山一带及定边营共延袤三百余里皆挑筑墙堑壕迭置立墩铺堡关及营房一千余间以居屯种樵牧时旱久土疏井泉难得公为刳木接贺兰之水以济甫八月大工告成先时虏入为患不可屯种公既□城乃移军居之使开屯田教耕种由是军食足而转馈省矣宁夏官多军少一官到任选军一番更乱成规杂以各伍以至兵不识将将不识兵一遇大敌往往偾事公上疏请革其弊编立司队以本卫之官辖本卫之军凡镇总衙跟随军伴俱于步操军内拨用其教官经历等衙门伴当俱于民丁内泒拨定为额设不得越规上班则随军操练下班则跟官听役一以均军士之劳逸一以革军官之奸弊自都指挥以下应名冗职又奏革百余员至今冗费约而军赖以安公再疏乞休宰臣上言公履历既深操持无玷居方素有建明老成足堪重任照兹修筑之功亦见为国之实不宜使之闲散　圣谕慰留以郧阳缺抚臣遂命之公又恳辞不允乃就焉郧阳界荆梁雍豫四省盗贼之窟也频年旱灾流民诱贼为刼公赈以官粟遍走山川百源尽公所抚之地霖雨沾足岁大登流民复业余贼乐就招抚四省遂安公行部过郧县有商二人负橐夜投宿于浪子山中酒家被缢死瘗之其一人气未绝觉有人提其耳明星至矣盍走诉□其一人自墓隙出遇公号冤尽得其状捕酒家扺罪襄人口其事癸巳廷臣会荐公明识治体谙练国法堪任总宪召还京师贰都台事公与左台王公廷相修明宪纪弹压廷僚咸谓有顾佐风而颇忤于执政者公再疏求去王公力止之公尝谓为政莫重农事因禁天下宰耕牛长安市肆有私宰者牛含刀直犇院墀跪伏为哀诉状公命捕其家鞫之坐罪如律牛饲苑监为太牢之用王公琼闻而叹曰胡公持法不惟万民以为平亦万物赖以为命矣是年　天子以建储恩进阶中宪大夫赠父为右佥都御史母太恭人明年留都太庙灾公自陈求免准致仕家居不忘经世之心与乡人讲求利病辄身任之岁旱公袒跣率乡人祷于乡之社数日大雨一境获稔乃祖所为烛溪湖塘潴水溉田一乡之所天也日久而圯公疏请修治高广倍前而乃祖有永施焉境内运河数十里淤甚公疏使复通潮汐转输者赖之筑海塘白沙路二十里以通耕牧而两旁河沟蓄水斥卤之地遂成膏腴诸凡兴作公必往求劝率不少休逸故人忘其劳而事易集居六年台院寺部交章上荐藩臬郡邑之大夫政有因革皆就问之方期其复起而人□己亥夏星陨雨血于庭槐棘尽槁六月十三日寝疾考终命享年六十有八公性直忠诚身履方正事父母孝处兄弟友居室家敬敦睦宗族有素侮公者公显人谓必报公视之坦然其人感媿守宁国时同知魏浚通判江洵卒于官公致情而厚恤之使其妻子有所归抚郧阳有武将以赂营求者公呼至谕之曰贪必受汝贿矣刻必褫汝职矣非污人则害巳汝何为焉杖数十遣之大冢宰唐公龙曰胡公此事甚痛快人心然非公不能也公又总内台实辅臣张公孚敬重公之宿望因首荐之欲公德巳公自朝会与众同见外未尝一私谒之且有所嘱亦不受焉或讽之公曰吾生平不能媕婀以与人况为朝廷官其去留任朝廷耳而阿屈以求容所不为也张公因憾之自公自陈从中准致仕人尝以此少张公之量而直公之节云公自奉甚薄虽登华要一如布素翫好珍异物一不留心宅无楼台房无媵妾田不满顷九子共之姚之仕宦而清贫如寒士者独公与副都御史宋公冕府尹胡公铎时号为姚江三廉云 

　　○赵中丞方泉先生镗传（丁元复） 

　　丁元复 
　　中丞先生赵姓讳镗字仲声别号方泉浙之江山人赵之先为宋商王元份后裔靖康间武略将军善孚者以扈高宗跸南渡始家邑西乡之竹和元之季有友三公徙居泉塘号泉塘赵氏宣德朝有讳同鹏者治经质行慕晋陶元亮风节自号种菊老人生子思汤贡入太学任瑞州府经历有能声思汤生志谦志谦生平海卫学训正夔正夔生泉塘翁凤山即先生父封柱史者也代以文行著称而仕不甚显乃正德癸酉四月七日寔生先生生即岐嶷聪警不类常儿平海公奇之曰赵之昌其是儿乎稍长授博士弟子业诵辄能记穷昼夜不休为文纚纚数千百言立就平海公大奇之遣立莆阳师事林愓斋先生愓斋既传经名家而莆为士渊薮先生切劘师友搜阃奥悉其源委文益神采振发不作经生套语试辄屈其行嘉靖丙午赴棘闱试主司亟赏叹之曰不意寸晷中有此奇作也拔高等丁未成进士仍选庶吉士读中秘书改授河南道御史督长芦鹾政时军兴需盐课甚急人谓先生儒者未必称而先生悉心经理寻究弊源逾月条上封事皆中肯綮老吏所不能及会代改应天巡按慎举刺励风裁诸不法事以柱后惠文弹治之威名大振适南畿学政缺　天子以先生材望命董其事寔壬子四月中旬也时棘闱期迫就试者不下万人而分宜相方擅　朝政士之夤缘千请者一切峻绝之不为动岁乙卯按江南益矢虔慎所命题皆人所不能期而品题雠校即舆论所预拟者不爽尺寸今内阁瑶泉申先生颖阳许先生荆石王先生皆先生所深奖而首录之者也其它布列中外展采错事者不可胜数葢督学官之得士未有如先生多者丙辰秋以疾乞归仍补河南道刷卷畿辅擢顺天府丞时府方缺尹诸务猬集先生以台臣夙望饬典法绳之大府帖然无敢阑出入者无何改大理少卿民相率以不冤贺而泉塘公讣至矣先生闻之辄不御酒肉晨夜驰还苫块哀毁骨立丙寅服除升誊黄通政未莅任会都察院缺右佥都御史部推邹公兰谷先生副之　世庙谓先生材不次擢恊理院事先生既荷殊眷日夜奋励思所以报　上为条六事以献　世庙益器重之□注意大用先生未果　穆宗改元先生以□□□□□□归乡里杜门不问外事暇则与一□□□□□□□郎石间取古人四留义更号留斋居士先生两朝旧臣磊落有抱负始与江陵相同年又同馆人谓驰一柬地道立可　召用而先生不屑也曰吾奚敢忘　朝廷第非自重如吾志何鸣呼先生可谓加人数等矣性孝友笃至事封柱史及太孺人甚谨抚弟太医院吏目月泉君曲有恩谊其它置义田恤贪族修家乘凿凿皆有程度为世标表非脂韦便身图者可伦也所著有留斋漫稿赵氏家谱六卷行于世 

　　焦太史编辑国朝献征录卷之五十六 

　　●焦太史编辑国朝献征录卷之五十七 

　　都察院四（总镇尚书） 

　　◆总镇尚书 

　　兵部尚书孙原贞传 
　　尚书才宽传（永平志） 
　　兵部尚书太子少保姚公镆墓志铭（翟銮） 
　　兵部尚书兼都察院右副都御史联峯翟公□行状（王道中） 
　　兵部尚书兼都察院右副都御史赠太子太保谥襄毅潘公神道碑（严嵩） 
　　光禄大夫太子太保兵部尚书兼都察院右□都御史赠少保谥襄敏石冈王公以旗行状（谢少南） 
　　太子少保资善大夫兵部尚书兼都察院□□御史南涧杨公守礼墓志铭（瞿□） 
　　资政大夫兵部尚书兼都察院右都御史谷原苏公佑行状（于慎行） 
　　许恭襄公论传（汪道昆） 
　　胡公宗宪剿徐海本末（茅坤） 
　　少保胡公诔（并序　沈明臣） 
　　太子太保兵部尚书兼都察院左副都御史江东传（实录） 
　　兵部尚书兼都察院右副都御史赠太子少保谥恭襄毅庵石公茂革墓志铭（于慎行） 
　　资德大夫正治上卿太子少保兵部尚书兼都察院右副都御史赠太子太保舂容贾公□问墓志铭（于慎行） 
　　资德大夫正治上卿太子少保兵部尚书□□察院左副都御史赠太子太保郜公光先□志铭（王家屏） 
　　大司马总督陜西三边魏确庵学曾墓志铭（郭正域） 
　　总督两广军务都察院右都御史兼兵部右□郎赠兵部尚书如冈陈公大科墓志铭（王锡爵） 
　　经略朝鲜蓟辽保定山东等处军务兵部左侍郎都察院右都御史桐冈宋公应昌神道□铭（王锡爵） 
　　总督河漕御史大夫晋大司马李公颐行状（刘应麒） 

　　○兵部尚书孙原贞传 

　　兵部尚书孙原贞传 【 总督】 

　　孙原贞本名瑀以字行江西德兴县人举永乐乙未进士授礼部主事迁郎中正统中升河南参政进淛江左布政使时闽浙羣盗虽更赦罢兵尚未帖服原贞度其必反图上方畧请为备御未几贼果叛发兵征讨命参议军事乃督兵深入擒其贼首捷闻升兵部左侍郎参赞军务镇浙江进尚书奉命考福建吏治遂留镇焉复与都御史刘广衡平淛江贼五年仍镇浙江天顺初以老命致仕　上即位诏进阶一级成化十年十一月卒年八十七讣闻遣官祭葬如例原贞居官以清慎自将多着劳效令终寿考亦世所难得云 

　　○尚书才宽传（永平志） 

　　尚书才宽传 【 总督】 

　　永平志 
　　才宽字汝励迁安人贡士经历通子也成化戊戌进士年二十知商河县最升南京刑部郎中封父如之历知西安淮安二府多异政决疑狱如神历副都御史抚甘肃军民悦西夷服升工部左侍郎赠祖惠及父如之转尚书以不附逆瑾出总制三边以便宜行事军法严峻所向克捷参游将领稍缩粉其面红绿其衣巾帼其首游示诸营军威振肃而含愤者不少矣正德己巳孟冬虏犯边而躬督战虏徉败督军搜山伏超遇害讣闻加太子少保谥襄愍赐祭葬于县东二里荫于荣锦衣卫世袭其墓久荒矣万历壬午知县白夏修之率官僚诸生致祭慰英魂于既往激颓俗于将来风化故关识者韪之 

　　○兵部尚书太子少保姚公镆墓志铭（翟銮） 

　　兵部尚书太子少保姚公镆墓志铭 【 总督】 

　　翟銮 
　　公讳镆字英之东泉乃其别号世家淛江之慈溪大父菊轩公讳悌父乐轩公讳墅以公贵俱赠右副都御史祖妣范氏妣胡氏赠俱淑人公生成化乙酉岐嶷有异质即少不好弄登弘治癸丑进士第丁乐轩公忧服阕授礼部祠祭司主事大宗伯傅文穆公特重公凡奏议皆命公裁订都下士卿大夫子弟四方髦俊竞执经趋座下凡经指授或窃绪余举于乡不可枚数举礼部至数十百人后至达官布列台阁藩省与公相后先甚众壬戌晋精膳员外郎癸亥擢广西按察司佥事督学政广西边省士寡闻见公立宣成书院简其俊秀延五经师教之食饮笔楮皆公处给士皆感奋力学举科第益众桂人重巫鬼山魈卓旺善为变巫觋假以惑民自宗室及闾阎户皆为像以祀公至为文屏除之痛治诸巫而妖息庚午升福建按察司副使汀州大冒山贼攻武平八闽震动公率乡兵赴救贼走江西破南丰新淦乐安诸邑永定民赖师智者所部五百人无不□□百先为国御贼战多死家复为贼所破有司不知收恤遂拥兵□□不复为用公召而抚之师智请效死公适改督学政时以兵属副使杨璋始遇贼战即北执二裨将以去于是他贼刘龙辈益猖獗不可制师智乃率壮士击龙寨大破之斩首三千余级复得一裨将以归贼震詟遂遁迄今汀漳数十年无盗皆公力云兴泉建汀春秋易学孤绝公延明经分教诸邑闽中五经始全葺大儒书院增广祀田林栗颜栻祀学宫悉斥去公督学闽桂前后三领玺书士追思公德各立祠祀之甲戌吏部举故事方面官才望懋著者赐燕弊旌其贤是岁十有五人公其一也升贵州按察使镇守大珰史泰惮公威名辑敛其下宣慰安万锺庭参股栗前此未有云凯离宣抚杨友播州宣慰杨斌交恶友死子弘继请罪于朝公谓宜量授旧职使抚所部嘉其自新庶善后之计时不用公议凯离遂怨愤累出兵攻破播州凡十余年大抵如公策而后定乙亥升福建右布政使廉公斩斩爬剔一切垢汗前守印章者大惭去升山东左布政使如福建孤介益与俗绝五年不以家随武□州山东南北之冲公谓宜设兵备官防盗乃上议都御史黄瓒请之朝本兵以不先自巳谓兵备安能弭盗寝之公谓安有不设官遽谓不能制盗遂逆止邪更上议竟得俞旨本兵□□价市马每一疋给银八两公谓马价既减将何所市况解马之费又倍于此乎遂上奏本兵初不悦既而曰此亦为民耳自是买马用银十五两以为常青莱郡灾有司不特奏户部率以限外停格公为代奏如期由是被荒者皆得减免临清仓旧设内臣监守止一二人正德十年以复增至十五员公为条秦极言其弊　上得奏为下勑戒饬至再民困少纾廵按御史议论与公不合攟拾他事劾公都御史王公璟曰吾山东人稔闻姚廉冢宰陆公完曰今　夫子在边姚材畧不易得柰何求无形罪肆私怨乎御史语塞时　武宗皇帝南廵驻跸临清兵卫数万公储蓄有素民不告劳　上奇公状貌钱宁江彬恃宠索贿每衔公一日公舟触御舟　上命执之问为谁舟人以公对　上曰是美髯者邪释之铨曹拟公廵抚延绥都御史　上问兵侍王公宪曰姚镆南人得无不习风土宪对口镆文武材不择地而办庚辰公至榆林　上先以十万众驻跸其地公私交匮各郡皆饥公调度兵食人不知扰延绥士卒素忠勇公厚抚之月给粮饷遣人督送其家凡将领不得私役一兵骁勇士悉引见劳慰由是人乐为用嘉靖壬午虏寇泾阳全陜大震言官举劾诸镇将吏　上遣都御史李钺行边公乃以游击彭英勇畧使率所部出西路释指挥卜云于狱为英贰皆誓决死战侦虏方寝前锋过其垒炮发虏悉众而南前军返袭其后英等大军乘之斩首八十余级虏众悉引退　上降勑褒奖赐白金文绮诸镇缘此皆贳其罪人谓榆林四十余年所未有之功是岁升工部右侍郎督易州山厂癸未适学士君状元及第公父子一日前后来拜恩朝绅以为至荣甲申春郊公分献东海三载考绩赠祖若父如其官荫子汲为国子生冬兼左佥都御史总督漕运值大同兵变改兵部右侍郎顷之事定乙酉升右都御史提督两广军务兼理廵抚田州土酋岑猛者初朝廷调征江西之姚源纳贼重赂纵贼逸去后猖獗流毒数年猛富甲诸酋遂侵占邻境屠戮土官结纳逆濠抱诸不轨上恩思恩土酋之叛猛阴主之军门调遣不复听命且扬言两广本吾土也暂假朝廷终当取之于是廵按御史张钺汪渊内外镇守重臣奏发其罪调湖广永保兵剿之公既至兵备单弱仓卒调集兵粮讹言汹汹乃遣使□征猛兵施其谋且谕猛自归待以不死猛终不听公乃上疏陈猛愈肆不恭罪在不赦会永保兵至公自督师进破定罗丹梁猛子邦彦率饶将常好陆绶列十营拒战公师奋前大破之斩好绶众溃猛奔归顺土官岑璋鸩猛传首南宁捷奏　上嘉公功褒奖进左都御史太子少保及白金文绮之赐荫一子锦衣卫百户班师遗酋卢苏招他部土受叛执署田州事王熊要诏赦于公公谓交南麓川既平复叛姑息致然二囚不□□以惩后复请进兵廵按御史劾公失策致再乱又谓猛尚存为祸非细馆阁大臣信之公重得罪矣丁亥公以灾异乞休遂致政归自公归荐者几二十疏两京九卿缺铨曹拟公者四乙未陜西三边缺总制尚书阁老费公荐公公闻命就道延绥望公如甘雨莫不效死公严督诸镇摧殄虏寇宁夏甘肃相继奏功公乃以去为请　上允之初公门人遍海内皆捐俸为公营书院慈之东山公归读书其中淡然不累闻达卒年七十有四讣闻　上赐祭葬如例复命学士君乘传归皆渥恩云公赋性方严度宇恢豁不龌龊较尺寸复恺悌长厚门人亲炙如慈父胸臆淹博涵养高明遇事问是非不计利害至所守甚介山东藏银无标识若干两吏密送公所公斥之藉上其数监司延绥民锄地得金甓金甲云其中宝货填积直数百万有欲请之朝实边公以为嫌命厚封其处易州上厂督理大臣皆干没其中公一正以法未几前大臣以子纳赂去官阁中大珰豪贵怙威倚嘱公峻拒如山岳不可摇动延绥副总兵纪世楹杀弟公执令必死世楹倾产行赂从中下其事得末减正德来逆瑾钱宁辈习污蔑摧折沉溺何限独公无所染而朝绅攀缘附丽得至达官公以疏逖介特寸积尺累以登枢要人以山川灵秀公所锺独多故元气之发炳为国瑞要非寻常人物例至儒先疑辩政事可否不为因仍凛然端确盖驰骋贯穿衡鉴素存故能羽翼前贤折衷国是卒之日同郡士大夫悲悼谓人百其身无以易也有文集奏议若干卷藏于家子涞文学器望受知　圣明闻居忧之日　上愕问者再公之余庆如责券然岂偶也哉 

　　○兵部尚书兼都察院右副都御史联峯翟公□行状（王道中） 

　　兵部尚书兼都察院右副都御史联峯翟公□行状 【 总督】 

　　王道中 
　　嘉靖乙巳六月初七日前兵部尚书兼都察院右副都御史联峯翟公卒公讳鹏字志南称联峯者号也其先山东武定州人高祖明道从戎抚宁卫遂为抚宁卫人明道生曾祖贵贵生祖敬敬生父旻旻以公□赠户部承德郎主事母王氏封太安人守节奉诏旌表寔生公云公生三岁丧父稍长聪颖不凡仪容迥异中正德丁卯乡试连举戊辰进士初授户部主事监九门课时各门宦竖俱逆瑾党怙势横索无度公奏复榷钞之制商民皆便之庚午差延绥实边时太监魏彬初擅国而家在榆林诸弟侄横行三边欲专盐利公设为抢纳之法诸商均获其利而魏氏独无引盐之及癸酉太安人没哀毁骨立朝夕食必哭奠三年弗辍闻者惨然乙亥服阕复除户部主事榷钞河西务适皇店初开而太监于经周昂势熖熏灼欲擅钞利公固不与继有皇亲马姓者来自京索钞利尤亟经语之曰翟主事非他主事比索之亦何为往来船户得免抑勒国课亦加倍往时丙子冬升江西司员外郎视十库先是各库中侍诛求解户弗餍其欲不与报收解户苦之公倡同事者条陈四事痛革其弊羣臣噏噏亦弗顾戊寅升河南司郎中旋以才力调云南司郎中会运船到迟冻阻河西务一带漕运把总等官半出钱宁门下夤缘奏准京通各营卫官军就彼兑支议差堂上官率部属十余人前去监兑侍郎某不欲行更议委公偕主事十人同往既报命部诸老咸大器重己卯升河南卫辉知府卫郡小民少而路当冲要且值岁歉新乡获嘉二县民苦役差不均逃移过半公至察民隐绳豪孽斥贪僚审徭役平户口括荒田均税粮未几民皆复业又多方积谷至五万石悉以赈饥接受词讼吏莫容其奸虽事情重大者亦不隔宿事结吏书止供书写不得高下其手民称为翟青天云正德末　今上入继大统道经于卫大小官使往来蚁织诸凡供应之具皆官为设处纤毫不取于民历任四年前后抚按以贤能荐者十五疏内举卓异者三嘉靖改元壬午朝觐通判王江署府事知公行囊萧索设处五百金夜怀以遗之公自艾曰岂吾素履未孚于人耶通判大惭退既人觐部院会举天下方面知府等官治行卓异者十七人公与焉赐羊酒彩币犒奖百僚荣之每入朝夹道争观指之曰此卫辉翟知府也四川廵按御□陈察保调成都府疏至则河南廵抚何公天衢巳奏保调开封矣开封省府民染于伪吏习于奸每遇拘提人犯百方骗诈闻公将至皆望风远引下车首讯冤牒决淹狱平反释放者五百余人懵声闻于道路囹圄几空无何升陜西副使整饬洮岷边备时亦不刺虏贼数入寇地方残破堡寨墩台陷于虏者数十余坐虏退遂废公至竭力修复又设四裨济洮二城奏留甘凉上班军士戍守至今地方赖以保障往时各路番夷出没无常守者不能御至抢去人畜则厚利赎回以规免罪黠番得利益肆公痛惩前弊勤修武备平居则推恩以抚之一遇侵犯则督兵追剿直捣其穴由是诸番畏服为我藩离内戌秋亦不刺拥众犯洮州公与参将王机设□斩获虏首一十四级众大挫衂扶创西走数年不敢再犯先后总督廵按御史各特本奏保堪任边方廵抚丁亥春升陜西按察使公曰惟纲惟纪吾今日司之由是校勘狱牒剪剔吏蠹掊击宫邪疏涤冤滞积数月法令大行部内肃然会合阳王下辅国将军与乡官孟给事中奇相构诉于　上命内外大臣按之逮系千余人左都御□□公□知非公不能问遂委焉公不吐不茹鞫情定拟众皆输服合阳县有村豪崔文者恃财暴横淫毒于乡欲得乡人樊玉牛不遂诬以盗木送官其妻泣救当被殴死反诬玉杀图赖会同村李刚家夜被强盗劫财文即诬玉同盗贿嘱县官酷讯诬服淹禁十余年每遇会审文即避去余证畏文不敢吐实是年会审公烛其冤严行捕文知不可逃乃自缢诸证人始敢尽言玉得释人皆称为神明戊子春升右佥都御史奉勑廵抚宁夏宁夏承安化之变将士骄惰□方废弛公至励忠勇发奸大兴利害先是军士欲偷安者率习匠艺占役于镇守各将领私宅其差守墩者类皆贫寒老稚甲去乙来频年不歇甚至夫拨守墩妻为坐铺公至尽将前项占役查出共得二千二百七十六人定为番上之法昔常守者遂得八月安闲间有野鸡台等二十余墩孤悬境外数年不守地方往往失事公尽复之照前拨军轮守迄今遵行先年虏中走向人口带来马匹俱为诸将所有公则官为估价易买查给□马官军□征其不堪骑征者给发各驿走逓宁夏□规春□□□□水灌田秋采野草牧积□□一□□□社□□□临役则影避临□则竞趋公力任恩怨均其劳利境内岁大侵军□汹汹然无以为食百方赈救阖镇饥民赖以全活民之感恩至有设位焚香而祝者己丑夏螟为苗害民患之公斋戒祷于神其夕忽大雷震明日起视则螟若扫除者人甚异之在镇三年前后建议甚多其大者如黜贪残以安地方禁扑杀以杜边衅复盐马以济实用处驿站以苏军困设寨隘以据要害等事皆大有裨于边方然性鲠鲠与总督晋溪王公相龃龉戊寅地方失事具实按劾总兵官赵瑛瑛素善晋溪教以诬疏排诋欲中以祸赖清议止于革任公既罢归一切国事罔论姓名不通于公府家左置后乐园构舍于其中日以读书教子为事林居十二年前后抚按暨科道连章论荐二十余疏时桂洲夏公当国闻公名数问人或劝之一通名而公畧不为动岁辛丑大虏拥众屠掠山西守臣疏连至告急用荐者诏以原职整饬北直隶山西河南等处军务兼理粮饷玺书云朝廷以尔素秉忠诚兼通将畧特兹起用公闻命即日戒行曰义不辞艰人臣之节也时虏犯石州甚急公即飞檄调发延绥游击刘维虎高尚志官军遏剿首挫其锋斩获首级一十四颗夺获夷器□羊无算虏遂沮丧旋即引去地方以宁复命还京□恳疏求退朝廷温旨留之壬寅四月推升兵部右侍郎兼左佥都御史总督宣大偏保等处军务兼理粮饷首疏预集兵马亟处军饷招抚叛亡申明赏罚四事俱蒙嘉纳时桂洲夏公石门翟公并相而桂洲尤用事权倾中外凡召用及迁官者皆贽以厚贿公惟执常礼见一见后绝不与通既升宣大陛辞遂行遂大衔之五月初督临宣府宣大地方连年重罹大虏挫衂官军丧气闻降人节报大虏待时入寇人心汹汹公据兵部议预请兵粮以御虏患疏上不报革回原籍闲住遂废总督不复设实出桂洲票拟公得报欣然归田若将终焉七月初大虏果深入山西地方大肆凭凌时桂洲罢相朝廷复用廷推诏起照前总督益以山东河南并听节制事权比前加重焉公既督临廵历诸边举智勇斥庸懦填什伍足刍粮明赏罚严号令耸斥堠谨烽谍惟日孜孜不遑宁处国初大同有大边二边墙屹然华□□防迩来荡为平地黠虏由是三年五入漫□□□□宰松皐许公建议欲倾天下财力修□□□□□□乃建议挑□壕墙一道深广各二丈耳□□□□□□倍之廷袤三百九十余里添筑新墩二百九十二座护墩堡一十四座添设守备操守十四员起盖营房一千五百间得地一万四千九百余顷以地募军每军给地五十亩得军一千五百名事半功倍省费殆数十万计功赐银五十两纻丝四表裹大同迄今无大举公之功也二十二年三月钦依穵运京通二仓米二十五万石□于怀来分给宣大各就彼关支大同距怀来一千二百余里计米一石纔勾脚价盘费公奏将米尽留宣府却将宣府召买银两发大同给放月粮彼此两利人皆称便宣府一镇拱护陵寝然边防单簿公殊忧之乃疏请于要害修筑土石大墙一道墩台八十八座敌台三座墩房七十八间越墙二座功完赏银三十两纻丝二表裹山西三关节年修边尝用帑银二十万两动劳阖省夫役随修随圯竟无成功公委军门听用主事刘焘督同各镇主客摆边官军壮夫等各就分定地方修筑边墙挑穵壕堑各十万丈营盘二十处周围墙共三千一百二十五丈墩一十一座敌台六座修补旧墙壕堑不可胜计以上工役纤毫无费于帑银而崇崖峻壁屹若金城容穽深沟险如天堑山西无□虏患良有□赖山西三关中为宁□□□在其东偏关居其西西路六堡纔二百里自参将以下置有守臣八人东路十八隘口延袤四百里则止代州设有守备广武跕设有备御各一员东西疏密悬绝故节年大虏入寇山西率由东路白草沟夹柳树横岭背等处公奏改神池参将于代州移代州守备于广武跕改北楼口备御为守备移驻平荆关而与广武跕守备分管十八隘口又于北楼口添设游击应州添设参将各一员于是东路始有守臣六人募兵增戍据紫荆倒马之冲为畿辅保障真为国之远猷也往年各镇官军月粮多缺甚有七八月不得关支者公力为奏请补给按月支放人皆感奋期于一战前此黠虏三年五八越太原历辽沁屠卤生灵计几百万自公督临虏虽垂涎外望不敢近边癸卯十二月内蒙　皇上轸念虏贼远遁疆场戢宁赐玺书褒奖仍赐彩衣一袭二十三年春二月廵边至宣府议复松居二堡值虏侵犯督兵追剿斩获虏首五十一颗内酋首一颗捷闻玺书褒异进秩兵部尚书兼都察院右副都御史赏银五十两纻丝四表裹本年七月内大同总兵宫周尚文遵照军门钧□□兵役伏未几虏入□兵□□斩获虏首五十二□□闻行勘未报本年九月初顺天廵抚朱公方请掣蓟镇防秋客兵东塘议拟覆题并将宣大三关主客官兵尽行掣散明文到日公仍行各镇远探的确果无虏营防御主兵方可掣放宣府镇廵止据兵部明文掣兵不复哨探亦不复设备虏贼测知遂于十月初九日由膳房堡拆墙人境十一日报到军门虏巳南下至蔚州地方公实时发朔州督军迎贼拒遏夜半至马邑县调发各镇将官统领兵马随贼截杀并行保定总兵官周彻整搠兵马赴紫荆关浮图峪守把隘口亲诣浑源广灵调度进剿由是诸将感奋竞相血战各营斩获虏首共计二百八十二颗又设策生擒逆酋王三夺获夷器达马无算人人皆谓宣大数十年来仅有此捷罔弗为公贺捷音未上而逮系之命下地方老稚无不泣下沾衣盖公之罹此始于郄永之嫁祸成于东塘之诿罪竟致感疾而终痛哉公仪容山立议论风生为志三代以下人物若将有不屑然者当大事临利害勇断敢为无能阻挠口未尝以清白为言自常禄外纤芥无苟取虽贽仪情不能却者必如其直答之开府朔州自奉甚俭各镇供亿有余银仍发所司注籍稽考不唯不取而且禁人侵渔也乙巳钦差科道前去宣大查盘节年边储先后廵抚总督俱被参劾独公出纳明慎无分文破缘事总兵官白爵具辩奉旨行公查勘爵恳司礼太监张公佐遗书未援且亟致黄金一百辞曰密朱公初不觉受之既觉即呼其人而反之竟从公按核不少假借今送金人张轩尚在刚介如此则其人品可知矣享年六十有五 

　　○兵部尚书兼都察院右副都御史赠太子太保谥襄毅潘公神道碑（严嵩） 

　　严嵩 
　　嘉靖辛丑夏诏重建　太庙遴选采木大臣佥议工部侍郎潘公前建　七陵及奉先殿实董采木之役绩有成效宜无踰潘公者而公谒告居里于是得　旨起公于家公受命遄发沿襄汉涉风涛冲雾露以往来川贵之间深林穹谷鸟道嵁岩崎嵚之境躬自援历不以勚辞公计虏精审区画有条征发不滞以故人乐于从事不二年获寻丈大木三百有奇余木皆称庙成赐白金彩币进工部尚书回籍需用未几起公为兵部尚书兼右副都御史提督两广军务公前在蜀过劳得疾至是疾益加行次饶州乃连疏乞休归而以嘉靖甲辰九月十一日卒于正寝讣闻　上深悯悼命有司谕祭营葬特赠官保一品谥襄毅盖异数云公讳鉴字希古徽之婺源人初家食与从父今少司马珍兄少司马旦弟佥宪选更相切磨笃志绩学年十四代父兄执门户役上书县令令试其文奇之既领应天乡荐登正德戊辰进士授南京大理评事历寺副正福建按察佥事丁内艰复除四川改浙江佥事升贵州按察副使丁□艰复除河□信阳兵备升四川按察使改山西升江西右布政使四川左使都察院右副都御史廵抚四川遂改工部右侍郎督木以至今官公初在闽有寇苏秉规紏亡命称大哒哪据海岛为患公分廵其地讨平之南安盗起攻仙游城将官受檄逗遛不进乃自擐甲檄兴泉民兵大其归路邀击斩获殆尽福州戌卒作乱势猖獗公设方畧擒捕会邵武卒亦叛则单车驰往谕之而叛者始定于是公名藉起抚蜀以诸县卫赋轻重无等吏缘为奸为画一法着之令甲赋赖以平盐井丽江两酋相仇杀公约云南抚臣持檄谕之即解请内辖关南寇马兴率众逼蜀境蛮落十五寨咸负山谷相结为援公密授总兵等方畧以兵塞诸要遂帅精骑捣平其巢事闻赐白金彩币公在蜀久知地里险易察于民俗之宜周知夷情之变凡抚循安辑通商便民及诘兵控夷之政大者驿闻小者案举其治蜀论者谓有张乖崖之风焉督木事完奏言湖广川贵诸府其民疲于采办困惫不得息请量议蠲复朝廷从之两广之起　上意简在特重用之而公弗禄矣公仪观修挺性夷易不为危言激论而耿介壁立不可干以私治官如家恭勤洁白之操始终一致焉生成化壬寅年六十有三 

　　○光禄大夫太子太保兵部尚书兼都察院右□都御史赠少保谥襄敏石冈王公以旗行状（谢少南） 

　　谢少南 
　　公姓王氏讳以旗字士招别号石冈应天江宁人也其先吴人元末有了梦处士者以赀雄姑苏间生子材　天兵下张士诚军乱不知所终遗婺狄年二十子民产纔数月矢志与守洪武初徙闾右实京师民在徙中遂奉母占籍江宁从翰林王汝玉邹幼亨范敬先学通五经不仕事母以孝闻人称安节先生公曾祖也民生音也音也生纶应天庠生累举不第是为公父自民而下皆以公贵赠光禄大夫太子太保兵部尚书兼都察院右佥都御史曾祖母毛祖母顾母纪继刘皆赠一品夫人公生广额丰颐吐音如钟六岁就傅号颖异十岁遭纪夫人丧哀痛如成人弱冠选充应天府学生才名茂起乡先生金公泽时以右都御史掌南院解围带赠公盖预占远大云正德庚午举乡荐明年辛未登进士第授江西上高知县时华林贼方炽尝数攻县流贼复南入江掠船张旗帜剽劫库狱郡邑戒严上高故无城难守公至集乡兵躬□训练履要害之所遍置铁蒺藜以拒冲犯又多扬声□华林华林贼自是不敢窥上高巳又生擒流贼伍广等数十人阖境帖然民始幸保有室家踰年诸贼平公益省刑纾赋下休息之令稽一切所不急悉寝罢庭讼日简县大治荐书三四上以卓异行取选授河南道监察御史时都御史兰州彭公泽掌院事尤器重公有咨白退必目送之尝语公曰勉旃此位勿愁不坐戊寅廵按河南明年己卯方有事乡试六月江西宸濠叛河南镇守阉刘璟者濠党也阴约为应乃倡议罢试公徐与阉言谓各省乡试月日定自　圣祖江西去汴远濠旋扑灭河南罢试无名遂事事如故璟又传　武庙亲征道自汴出辄下牒取藩藏银四万两称备供应诸司莫能制邀公会议抚台□业巳漫应公执不可谓　大驾所经供应诚不可缓然　天子御六龙必戒前路勑至图之未晚今拟驾出发公藏万一从他道银散不可归罪叵测璟沮庚辰正月璟逮诏公同三司籍璟□曰往时若听取藏银今将柰何嘉靖壬午廵按□□时泉漳盗起流劫安溪永春延及尤溪势日张□□分守福宁参议某及都指挥某□兵□□□□□□□乡试过劳受湿病足□癸未□□□□□□□□□人丧制□□□□□驾先是公父感风痹不能离左右再奏乞□□□请家居十年抚按交章荐公弘才醇孝宜就□南京一堂官□成公志未几父卒壬辰服阕仍补河南道寻受勑督□□学校时行沙汰新例又拔贡前提督者刻核拂羣情公衔命出千人拥道一一调停之士心慰悦甫十阅月擢南京太仆寺少卿甲午改太仆寺寻升大理寺右少卿戊戌春升光禄寺卿　□祀山陵费日百山公初至裁理截然八月升都察院右副都御史抚治郧阳己亥春　上大狩承天公□所属备供应两有金币之赉时有议革抚治者公□□四省交会图镵之石着论言不可革状议遂罢□于升左副都御史佐院事辛丑升兵部右侍郎是□徐吕洪渴漕舟滞不行淮安济宁两都台以闻台□诸臣合词言宜如先朝故事简大臣一员督治于是公受命兼左佥都御史以行至则先求故道视泉□循经流塞分杀自徐洪南抵沽头增置闸若干座又相地形引水暂筑土坝若干座河流时汇漕舸皆如期达京师汶上宁阳之间故有四水柜置湖中曰安山曰南旺曰马场曰□□势豪侵没多献德邸籍其牵制放水灌田□□□官□□□不问民隐忍而讳言为弊颇久乃公□□□四水柜复庶畜泄□□河溢则悬河以入□河涩则悬湖以入河足备缓急遂任怨方复之至今赖焉事竣　上嘉悦之加俸一级癸卯升右都御史掌南院乡人忆金公赠带事至是验矣公处父母之邦持重自守乃屏驺从清庶狱出入稀简旧宅在聚宝门外公岁时归祀必由他道谓其子曰聚宝门繁盛多亲故宜避之昔张湛入里必步可取以为法也乙巳考察京官不置巳意中外翕然称平恕夏病疡满三月疏辞解任荷　温旨勉留疡寻瘥是年刷卷御史以公错参侯伯至百户千余员有旨赎罪公念军官多贫责办不易迟疑间值热减诏至即承德意悉蠲除之欢声满道丙午召入为工部尚书至则首却呈样瓷器琉璃河圆明阁工兴经营节省得不重费工完赐银币者再九月二品满考　上遣中官赐宝镪羊酒丁未二月改左都御史掌院事公思彭公语益感奋三月廷试充读卷官九月转兵部尚书兼提督团营军务寻知武举先是陜□总督侍郎曾公铣倡议复套巳奉命集议公□部谓河套中国故疆讨贼本兵职□况训兵马积刍粮虽不复套亦不可巳覆疏入时　上知复套非易戊申正月六日　旨出逮铣即命公以尚书兼右佥都御史代铣任公十一日即陛辞星驰入关亟罢郡县办军需停诸造作器具释取解匠艺诸色人盖前此征发颇涉严急故首及之军中务为镇静凡邀功生事之言新进喜事之夫一切屏远又严盗马之罚禁劫营之弊励诸将慎固之守示夷虏诚信之心虽初履边塞仓卒建纛而能推布腹心毕屈羣策每一举事中机宜如延安奏设游击一员清平高家二堡与清水营文县设守备共四员岷州设判官一员文县参将改分守灵州参将移驻横城平虏西宁二守备改参将疏入皆得允前此甘肃关厢为哈密熟番留住种类日繁畜患叵测公同都御史杨公博廉关外若干里钵和寺等地可田可庐召诸番族谕以华夷相安之义为缮庐室分比舍即口授田示之生计仍约朔望族首得入关为市诸番感喻稽首听命遂徙账房七百六顶男妇三千五百有奇是举不烦一夫数十年腥膻一旦廓清潜弭中国后患厥功伟焉自二十七年二月公入镇至三十二年三月防秋者五市马者二北虏西番无大举无深入其小小剽掠公复多方设备战守预定戊甲二月虏犯山丹巳西犯波罗堡及庄浪巳又犯高家堡再及镇羗□□师逐败之冬出塞扬兵破虏忻都庚戊虏扰磨不移军败走之又败之宁塞败之甘凉镇永是役斩首一百三级盖数年所未有者复败之宁夏西沙窝辛亥再战肃州斩首五十七级又败之宁夏壬子大破虏于清平堡斩首九十四级又连败之扇马城燕麦川火烧沟神塘岭己酉番贼出没境上斩一十五级庚戌番贼再犯调兵甘凉斩五十七级辛亥再扰斩三十七级计斩虏六百六十八级番族二百级夺获夷器共万六千有奇驼马牛羊八千四百降虏许哇子谷廷丙辈及番族某辈三千余人边人自虏中闻而归者千二百有六十人修完延庆定边等处城堡窑寨四千六百四所墩台一十二座筑完瓦楂梁及兰州边墙共二百余里前后上功蒙恩荫子者二赐金帛者八赐勑奖励者二壬子八月二品九年满考加太子太保进阶光禄大夫给三代诰命公自临边政务无巨细亲加裁定忧危之心时刻不忘故血气日耗肤体日削癸丑春病剧廵抚贾公廵按姚公代为具奏业得旨致仕竟不及闻闰三月三日卒于固原督府闻者莫不奔哭失声诸镇军民为罢市者数日□公平生不务矫激之行而唯存实心不取幸得之功而必图成事不期显效以耀目前而要之久远不出巳意以违众论而协诸公议有古大臣之风四十三年间所至政声大振功绩可数讣闻　上震悼辍视朝一日予祭九坛赠少保下所司议易名赐谥襄敏遣行人陈志治茔域仍荫一子入监读书盖异数也距生成化丙午九月二十四日享年六十有八娶刘继江始封孺人再封恭人与刘并累赠一品夫人俱先卒再继李子男四长管次钥俱江出次簧次竹李出管钥簧竹俱官生所著有漕河奏议漕河撮稿督府稿总督奏议若干卷行于世诗文若干卷藏于家公事父至孝病十年食饮起居事必躬亲虽溷器亦自浣涤与乡人处皆得欢心虽介节凛然不渝而几微不见颜色尤厚宗族从弟侄恩育周至为工书入京沂东光间闻乡友蒋淮者三丧厝连窝寺时挽舟巳踰百里亟命放舟留五日出俸易棺具拮据买舟遣人护归南都乡人谓公长厚自金公泽后方再见云公乡行最着不备载而乡人口传实繁南都自开国来文臣致一品生而系玉者逮公纔两人然以功名终荫及四子恤典备厚则公一人而巳公捐廨时少南适督学关中预闻经略大都归榇出西安行钥辈啼泣委状谨□其凡如右俟立言大君子采□铭传碑表俾永有闻于世世 

　　○太子少保资善大夫兵部尚书兼都察院□□御史南涧杨公守礼墓志铭（瞿□） 

　　瞿□ 
　　公讳守礼字秉节号南涧其先山西霍州人也在国初公高祖讳敬先始徙保安曾祖讳谦祖讳瓘瓘□为蒲城县丞父讳通仕至巩昌府通判自瓘再徙蒲州故今为蒲州人公生而岐嶷才敏过人读书过目辄成诵早岁即有声郡庠正德庚午举于乡明年登进士第授户部主事三年升员外郎会洺魏盗起朝议以畿辅宜得严明吏任兵备乃升公河南按察司佥事俾驻洺魏盗寻解散人多其才既而以父忧去服除改湖广按察司佥事时荆州有大盗聚众横行湖湘间郡县不能制乃升公副使俾驻荆州公至绝不言盗贼事俟分布巳定乃一举縳之众以为神会以芮杰事忤执政遂以微文中公谪判四川叙州府是年华阳饥民多流亡廵抚唐公奏公任成都知府多方赈恤流民底定以功升四川按察司副使兵备建昌寻升陜西按察使治陜一年无案留牍狱无滞囚乃升山东右布政使寻转左时四川蛮夷扰乱　天子以公在蜀有威信特命公为都察院右副都御史廵抚四川公单车入蜀亲历营寨激励将士不三月遂诛元凶五寨悉平方议酬公会藩司张文魁与公故有隙奏请回避且摘公他事因谪为河南左参政公累有大功谪不以罪荐者益力乃擢为浙江按察使寻升四川右布政使复改山东左俱未任乃命公以右副都御史廵抚宁夏时虏酋吉囊驻牧宁夏岁苦侵掠镇兵复多规内徙公至则稽旧籍以实军伍复关隘以扼虏冲并屯戌以宽士力岁中再获功捕斩首二百余级虏遂不敢复犯会总督缺　天子即命公为右都御史总督三边军务寻加兵部尚书公既习知夷情凡所指授多中机宜又每让功于人人益乐为□初陈边务以固守为先比虏入公巳成备不获逞多遭挫衂后虏连年东寇山西诏抽延绥兵互为犄角虏遂乘虚直犯花马池花马池扼三边要冲虏自计必可入公率众乘城激以重赏仍出精骑置阵直当虏营旗帜精明鼓角諠亮虏来薄辄毙我矢石遂逡廵遁去君子谓公功于是为多使虏得入即战而捷所损巳多况未必捷也公在镇几三年　大子五降勑嘉奖赐以银币最后升太子少保会人淑人李氏卒以忧去任诏遣官葬祭蒲人以为荣公凡两任右副都御史在宁夏时乃获赠祖瓘父通俱右副都御史祖母吴氏嫡母高氏生母李氏俱大淑人云既终制天下望公复用每六卿缺必推公公亦不敢一日忘　朝廷岁庚戌虏犯京师公闻即驰赴至中途闻命乃止家居十余年足不及公府城南十余里有山曰东盘泉石佳胜公筑精舍偃息吟啸其中或经月不还亲旧从之游辄倾倒不倦颂其功则嘿不应人之望公如安石之在东山云公沉毅有谋事至立决皆若素定尤好推荐贤能常若不及故所至能以功名显于世然性刚方耻谐俗取容故屡踬屡起用有不究君子惜之岁乙卯秦晋地大震顽民啸起摽掠公授诸守御官以方畧折其萌芽众赖以安无何公亦卒寔岁丁巳公遗孤走京师请恤典诏采礼臣议赐祭葬如例 

　　○资政大夫兵部尚书兼都察院右都御史谷原苏公佑行状（于慎行） 

　　于慎行 
　　公讳佑字允吉初号舜泽谷原其更号也世为东昌濮人高祖克明公当洪武兵后斩芦苇而居以田赀甲濮上克明子义公为医训科训科子赠尚书公亮亮好佛法里人号曰亮菩萨菩萨子赠尚书公恩号北庄居士刚方有行义是生五子公其季也母曰王夫人王夫人诵观音经祈子巳而公降烟雾覆室三日及在襁褓或抚之昼寝忽展转亟啼不卧抱而下堂屋梁断免焉识者知其贵人七岁从塾师授书属对辄出奇语名公长老无不惊叹既补郡弟子员长吏为礼送酒方行忽大雨霹雳火光如斗一座皆惊曰是必有名闻天下者居王夫人忧流贼劫畧至郡大人趣公走避泣曰母殡在堂儿将焉往愿以死守之竟不避俄而寇去正德癸酉举于乡卒业太学为穆文简公所知才名益着辛巳丁外艰嘉靖丙戌成进士授吴县令吴县编里五百徭赋十岁一更簿书纷不可任公分置粮里塘长使各署民产高下不得雷同因以参伍定役役遂称平吴俗奢靡一切用敦朴财省三年大治部使表吴治行章八九上矣以周夫人丧去周夫人者公之嫡母也舟泊谷亭谷亭人梦神告曰河上有尚书至旦日视之公舟在焉服阕补束鹿束鹿故多系囚公下车一日罢释数十百人民有昵妾而杀其妻沉之井而逸吏弗问也是日捕置之法明日财罢徭车三十两又明日有诏召束鹿令束鹿人语曰三日官府百年父母诏至拜广东道监察御史癸巳中丞王公以奏疏过误元日下吏公偕诸御史论救皆得廷杖无何出按宣大至而大同兵变遂讨平之初大同乱军既贼杀总兵李瑾因胁都御史潘仿上疏白状以为瑾素虐所致公闻之大愤曰瑾即有罪军可杀乎即令朝廷胡以施纪法焉立上疏请讨辞义激烈　先帝览之喜曰御史忠悃立遣将将兵临城问罪御史监军兵至城下大同固巳大窘而惑于洗城之说迄不敢下公以便遣人入谕曰凡兵之来固欲安之也而为讹言逆命者何趣下即免不者种族矣久之镇抚王宁出见持城中将吏署状乞贷首恶七人公叹曰尚为贼游说耶朝廷二百年生养何负若属而暴乱若是宁因前密诉曰七人者城中非与之也□力不能诛愿得当而行耳公因与约□使□□□□□□□□马升杨林窘斩黄镇等传首出献门辟公按辔整仪仗徐行而入老幼俯伏焚香填塞道左左右请为兵防公曰苟不推心左右谁非敌者诸军皆国家赤子仓卒迫贼耳何以兵为闻者遂安巳有诏戮其余党督臣噤不敢发公辄与中丞樊公会驱乱军于市日中戮之大同遂定而升林以自归不诛握兵如故公因出行边以林从护道中徐语之曰朝廷赐若不死幸矣任职受赏人其舍诸林泣请命公曰惟解兵可免耳林悟受命则移记抚台亟代其任遣焉乙未出按江北江北大旱疏请大司农金六万振贷民赖以济每出行行部戒郡邑吏卒送而不逆因着为式符离集故有河患公筑石堤十里人号苏堤如杭丁酉按山西监临省试以得人称录大辟减死五十余人代还掌河南道河南道者法擢九卿同台或忌之荐以为江西提学副使江西士众岁试数月而徧日阅数百卷皆有评驳至而语诸生率能背诵决其科名次第锱铢不爽凡所奖进皆一时名流多显于世壬寅擢山西参政分理鴈门三关廷臣荐公可当大任晋大理少卿乙巳拜都察院右佥都御史廵抚□定均徭赋省供亿革冒滥民用宽裕右辅以□□□□右副都御史廵抚山西协守及营□□□雨赐金币进秩一等成□武关城己酉召入为刑部侍郎巳改兵部庚戌转□考绩二代锡如其品荫孙肇国子生无何以所居官总督宣大山西军务是税虏犯京师率三镇兵入援斩首虏数十夺马牛以万计论功赐金币荫孙宋国子生辛亥虏乞贡市公请外示羁縻内修战守朝议许之虏执献妖贼论功赐金币壬子老营堡献捷晋从二品秩赐金币咸宁侯鸾之在边也公将之入援入则拜大将贵宠至是出行边使使言公请以首功一级官公少子公谢曰辱将军念甚厚然儿非尝从军也吾又且朝暮罢去不敢以累将军癸丑三品载考进右都御史虏二十万众夹大同南下将入内关公闻报提兵驰赴至永安堡遇贼与战斩首虏四百有奇捷奏祭告郊庙榜示九边晋兵部尚书赐白金五十文币四双孙棨改荫锦衣正千户三代锡如其官公居北边十年厉兵秣马训练将士虏慑其威几不近塞知人善驭下马芳刘汉胡镇董一夔皆拔自行伍为大将各树功名既致仕去镇会总兵岳懋陷虏幕府者惧则奏功不请兵粮樵苏后期故及于败本兵亦素有郄言如幕府逮下诏狱然公实尝乞饷奏牍具在诸公无以□也而少师嵩故尚书时□□公所论恨公□中主之削藉为庶人隆庆丁卯□□上即位诏予寇带戊辰东宫立覃恩以长子光禄□请复故官致仕家食凡十八年守臣数荐于朝竟中尼不召当世惜之公为人丰肌魁岸戟髯电日望之如神而不为城府和易可亲立朝耿介有节能决大事御史时大夫浚川王公署其考曰有学识有操持有胆量有作为时目为四有道长博览羣藉游心千古为文辞歌诗遒丽典雅海内以为名家所著有孙吴子集解三关纪要法家裒集谷原诗文草奏疏逌旃琐言等书 

　　○许恭襄公论传（汪道昆） 

　　汪道昆 
　　当世世家首称灵宝许氏盖始作襄毅公代兴则庄敏公文简公恭襄公并以动伐名世不佞待罪郎吏再得事恭襄公襄毅公有子如高阳公其季也高太夫人以弘治乙卯生公幼从襄毅公历边事辄以操戈布阵为戏喜谈兵始就外传善属文襄毅公心奇之既冠而字之曰廷议正德己卯举乡试第四人越七年成进士奉使饷榆林边士气勃勃自负直将长驱沙漠封狼居胥出理邢州以无害课最会仲叔并列卿贰例格台垣寻进职方既终高太夫人丧补礼部奉诏进九边图论　世宗嘉纳之岁庚子由尚书郎进南京光禄少卿寻迁南京大理寺丞释囚汪敬刘镇冤狱会边事起南京交荐公可备急边会推京兆抚臣署公名居次　上曰是尝上图论者遂进都察院右佥都御史抚蓟州公始入军上备边十二事要以振律宣威汰冗苏困居常选锋团练攒槽饲秣士马一新自通事结虏入边袭杀守备大掠而去公督将士设大出奇斩白通事及言房四十人捷闻进右副都御史赐金□□□□□□筑边城增敌楼造营房计出百全□□□□□□□致疾请告归庚戌虏大入薄郊关廷臣奉诏荐公可属大事　上覆□图论验公蚤见亟召公分宜故不可公公羁阙下踰年得命出抚山西公筹山西一如筹蓟上书力郄互市厚戌严关亹亹数十章亡不剀切乃设亭障谨烽火列拒马佃营田部署周详屹然足当山河之固矣虏犯柞子坞不得入乃伺大同龙须墩公集精锐邀击之虏挫复入公亲援鼓护军血战以捷闻诏进兵部右侍郎赐金币奖谕壬子八月虏犯紫荆关公督八营兵布八阵厚待之虏闻而遁时公业巳受召协理京营会城京师公奉玺书为植不佞越在版筑从公周旋比讫工公不与赏时云中上谷饥甚释憾者出公督府且穽公甫出关檄传云中兵败杀副将公筴曰治乱如治丝也急之益棼亟发条约悬书徧谕之闾伍乃辑公疏其状乞假岁月以布恩威　上心然之手条约置坐侧公既至申令誓师吾家世受国恩直将奉不肖之躯以狥尔曹超距之日久矣宁避疆场而就市曹意恳辞严亡不人人感奋既以军兴不给亟请发度支通盐筴足刍粮广转输密综核妖民吕鹤结虏入公决筴擒鹤斩之献馘者四十诏进右都御史鹤既诛为庭□□向公既败之紫塞八角□□袭孚馘百七十有奇诏进兵部尚书荫一子世袭锦衣卫千户总督如故甲寅虏连营犯瓦窑口公业巳完聚备之虏尝我车佯遁旋人公督诸军奋击俘馘百四十有奇明年秋入掠独石其酋俺答大举四十万众寇山西公分部发兵遣轻骑捣其穴据险设大夜出锐师破其营虏狼籍分崩死伤不可胜纪巳复犯龙门火石岭公勒标兵尾击之至响水铺出虏不虞募死士持刀斧乘夜突虏中所触糜烂虏大溃坠崖窜谷膏血川原大兵悉起夹攻声震数百里火皷彻夜不绝明发残寇号泣而逋公乘胜蹑之俘馘者五百三十诏加太子太保荫一子世袭正千户　上益多公伐召入为部尚书于时北虏南倭警息日至　上患倭与患虏等集羣议下本兵公折其衷上平倭九事诸军谨奉庙畧悉中机宜丙辰倭入淮扬虏入宁夏诸军戮力驱剿悉从本兵受成萡寇卢阿项粤寇冯天恩会宁寇许以明陈孔荣各负周称兵有司逓上变公决策诛首事者余党悉平　上故眷公习兵下手□□□方大计□掇其要七事以对悉当　上心大□□□□□□□不解公陈六事五□大率主于□□□□□□□□□□伥伥告急请罢本兵憾者主之公遂免己未虏大掠滦西　上曰蓟辽督府务得人朕欲仍用许论命甫下驩声震边隅公逓上便宜申条约一如向法庚申虏酋把都儿辛爱大举分寇东西公业巳完缮亭障简练部伍不遗余力虏窥不得间入夏不解春防无何伺大水峪聚精骑传诸堞计无坚不瑕公登陴誓诸军力战而郄追至大岭俘馘以闻　上赐金币军中寻下誉命憾者无所释擿以虚报邀功轞献六俘面诘乃寝公既经畧边徼分为十区各以宪臣监之区分冲援为主守分兵奇正为犄角至今从之岁大侵列戌嗷嗷待饷公为之请赈言者以亟请擿公遂罢公核诸军实无阑出入乃巳丙寅冬十月公自理丧具端坐而终年七十二昔在庚子公守南宫一羽人遗公书称默斋大司马默斋公别号也历十有七年而征当公饰巾一巨星若盘盂陨西北殆亦天授岂惟世德乎哉公故于文事优率以用武显终始邦政身系边□安危者余三十年以首功计者二万三千降者二千酋首旗纛车马器仗以卤获计者三万五百修筑边墙以里计者四千墩堡以座计者三千人言襄毅之有恭襄犹綘侯之有条侯骠姚之有冠军也顾襄毅阨于寺人恭襄阨于执政卒使赍志以没底绩未遑其成其亏是或天道得全难矣　穆考即位公子倓诣阙上书诏复故秩谥恭襄谕祭九坛遣中书刘天衢营葬 

　　○胡公宗宪剿徐海本末（茅坤） 

　　茅坤 
　　嘉靖丙辰徐海之拥诸倭奴而寇也一枝由海门入略维扬东控京口一枝由淞江入掠上海一枝由定海关入略慈溪等县众各数千人而海自拥部下万余人直逼乍浦而岸岸则破诸舟悉焚之令人人各为死战又导故窟柘林者陈东所部数千人与俱并兵攻乍浦城盖四月十九日也当是时　朝廷方夺故□□□新总督胡公自提督代之甫八日问幕府□□募卒仅三千人俱孱弱不可用故总督所征四川湖广山东河南诸兵俱罢去所为缓急者特容美士兵千人及参将宗礼所籍河朔之兵八百人耳南北诸倭酋不下数万谍者声言他酋分掠江淮于越诸州郡间以扼援兵而海等当窟乍浦下杭州席卷苏湖以胁金陵气恣甚总督胡公方召诸司画计无何故提学阮公代胡公为提督檄未至夜半闻乍浦围卷甲趋之胡公亦分遣兵澉浦海盐之间为声援而自引兵壁塘西相犄角居顷之海颇闻新总督胡公即故御史所尝提兵督战于莺湖王泾之间而覆之者气稍沮寻罢乍浦围闻两公方拥兵壁近郊不复敢窥杭于是径路峡石越皂林出乌镇以北乌镇者即海故所犯苏湖旧路也当是时胡公获谍度苏湖之间惟莺湖为四战地于是檄河朔兵自嘉兴入驻胜墩阵而待因以吴江水兵遮具前湖州水兵尾其后而公自引麾下募兵及容美土兵衡击之提督阮公自崇德闻贼且出乌镇也即道挟河朔之兵骑而驰及之于皂林令善射者且蹑且射贼稍稍引去贼纵数百人尝之辄又败去贼怒甚鼓噪而前提督阮公势皇急于是走轻舸入桐乡城而参将宗礼与裨将霍贯道等乃自张左右翼厚集其阵以待战数合击杀数千人会日暮贼且引去时贼气颇窘而宗礼霍贯道等亦巳绝向道不得择善地便水草以自休止明日饿而战贼遣候者树而望盖孤垒以堑无他援者也大喜复纵兵以半击其前以半绕其背而霍贯道河朔故骁将也大呼众力战矢炮如雨下无不人人一当十复击杀数十百人而贯道亦手自刃十余人贼益怖海且中炮欲驰去会火药尽霍贯道面宗礼仰天呼曰吾两人再得药数斗可以了此贼矣未几贯道与宗礼俱陷众大败贼遂乘胜围桐乡时总督胡公巳引兵蹑崇德闻之澘然流涕曰河朔之兵既败我兵皆气夺莫敢战东南之事无复可支矣贼巳困桐乡假令复分兵困崇德以劫我我雨□譬之抱而自沉也国家且柰何于是还省城檄诸路兵为战守计先是胡公始为提督时尝与监督尚书赵公谋曰国家困海上之寇数年于兹矣诸酋奴乘潮出没将士所不得斥堠而戌者人言王□以威信雄海上无他罪状苟得诱而使之或可阴□其党也按部题亦尝有用间为策者于是遣辩士蒋洲陈可愿及故尝与王直友善者数辈八海谕直直果感悦愿如约遣其养子毛海峰款定海关谢过间以谕海海巳散他岛勾岛人入劫故不相及而海峰者云云彼固未之闻也公策曰直与海虽顺逆不同其势固唇齿也直既悔悟海独不可以大义说之乎不然彼贪人也诱之以利或可狃其心闻桐乡城小而坚缓之数十日则永保戌兵至固可破之矣于是疾走人谕海峰因厚遗谍者阴过海所曰直巳遣子款定海关　朝廷固且赦之矣若独无意乎新总督威名非曩时比且仰体　朝廷德意推心置人腹若不乘此时解甲自谢他日必为虏矣海颇然其计于是亦遣酋自谢约罢围去因以要公稍出中国货物遗他倭酋而疏释其罪公佯诺辄以银牌绮币厚遗来谢酋而阴令营中盛兵容私谍者故纵酋瞰之酋既德公遗又内怖公之兵威也归以报于海明日复遣他酋来谢公视之如初凡数往复海于是始归心于公愿为公死矣然陈东独心窃疑海私公遗犹鞅鞅未之从也海间遣酋次桐乡城下私城上兵曰某巳听总督胡公约解去矣城东门故柘林贼陈东党也鸳悍不吾从若谨备之是夕海果道崇德而西且乞他兵于公以夹击东公犹心讶未之许而东独盛为楼橹撞竿以撞城而桐乡令金燕者强干吏也城中一切兵仗火药诸巳缮备提督阮公复躬厉矢口狥城上人令令散千金募敢死之士督战益亟所杀伤贼亦数十人方撞竿自楼橹中跃而撞城城几坏一男子为缗索圜撞竿所击故窟处竿至即缗挽以上斩之又募冶者煮铁汁灌城下酋城下酋不敢逼东既无何闻海等解去道远势且孤亦相与稍稍引去围始□而提督阮公出矣时五月二十三日也方阮公困□□时固日夜望总督胡公援兵之至而胡公亦重念东南之安危身之祸福与阮公相旦暮情固急业巳遣兵备刘公督同留守王伦宣抚田九霄勒兵自嘉兴入壁斗门分守汪公督同知县张冕勒兵自湖州入壁乌镇参将丁瑾勒兵自海盐入壁王家□□挥乐埙督同千户罗天与勒兵自崇德入壁石门又令崇德令崔近思收河朔之散卒入城为声援兵四面环贼远者二三十里近者十余里而阵然各以狃皂林之败逡廵惶怖不敢逼而公业遣谍羇说贼亦日夜迟永保戌兵之至以决一战也计无可柰何而胡公与阮公两人者为同年故深相结者及援兵不合阮公自围中颇急于是两相猜而他谤者与为飞语撼两公者盈道路矣当是时　朝廷闻东南之寇即日出尚书赵公督山东河朔诸兵援之又两公所私相猜者语颇闻赵公赵公亦故与两公者为肺腑交所尝两推毂中朝以填东南者念两公卒有郄则东南之事抵牾不可图于是日夜引兵而南至扬州则阮公业巳出桐乡围东渡钱塘狥会稽诸下邑击他贼胡公亦闻尚书赵公之至且战且南淮扬毘陵之间无足虑独海为巨孽间虽狃而内附中固不可测而上海之贼万余人由吴淞江西引方急乃日遣谍者啖海以金帛而说之东出海上击他贼海亦果收诸倭酋出乍浦道平湖时谍报吴淞江之贼巳鼓行涉嘉善界欲西合海公念海万一卒他变两相合柰何因策海始巳焚舟为深入今不得舟必急于□遣谍诇海谓海既内附何不如故约勒兵击吴淞江贼且篡夺其辎掠舟以归海果然其计即日引诸酋逆之朱泾道上斩首若干级余贼遂夜走以故海不及篡夺其舟而还及他酋脱而出海也公又别遣总兵俞大猷大飞舰海上遮击之溺且尽于是海既德公不敢背又闻吴淞江贼之出为海兵所遮击益内怖日输款于公遂辇故所戴飞鱼冠及他坚甲名剑数十种并以输公而且遣其弟洪入质于公公固佯纳之公又谍闻海麾下独书记叶为长酋其为人颇黠而悍近与海争一女子有微郄非用间急縳之则无以死彼之内附之心于是遣谍就海帐中讽海縳叶以出叶出而诸酋中故隶叶部曲者稍稍怨且惧矣怨且惧恐生他衅则又以他罪縳縳几百余人公又策陈东于诸部曲中与叶声相倚顷以桐乡之役两睚眦者也数遣谍持簪珥玑翠遗海两侍女令两侍女日夜说海并縳东海既诺而陈东者萨摩王弟故帐下书记酋海固未之能也于是出叶囚中令其诈为书于东反兵贼杀海其书故不以遗东阴泄之于海激怒之使并縳东海读其书涕双下益德公之不忍为东所贼杀之也日夜谋縳东以报公居无何尚书赵公移兵渡江来所过州县□举兵向贼贼辄败走俘斩若干级兵威大布当是时公巳知海之甘心于东不忍疾击海疾击之二人迫而深相结则东南之事未易图而尚书赵公之至也私约公共部署兵击海日急且召公故所遣谍面诘之曰若为我谕海海连兵以来罪不容死非縳陈东及斩千余级以献恐无以谢　朝廷若能则吾当同督府诸公疏释之不然若且赍粉矣是时阮公亦至于是海益怖出所故掠中国货物千余金赂王弟诈请东代署书记海因夜得东即縳以故约复于胡公叶与陈东相继縳而诸酋长汹汹内乱矣是时诸酋长既疑且怨海无闘心故其气日窘海亦自度纵令反故岛当亦必为诸酋长所贼杀故为内附日固而公与赵公簿责海益急海既急因念欲掠舟出海恐为海上兵所劫欲列垒□官兵又业巳内附不忍背且陈东党固日夜袭杀之也公策曰彼既乱吾可□之矣因遣谍私海曰我固欲宽若赵尚书爷以若罪孽大何不听我舣数十艘海上若且诱之逐海上艘令俘斩千余级以谢赵公而若因得以自完乎海不得巳且疑且诺因约兵备副使刘公引兵大□□城中而某日时某当引众出海岸去乍浦城半里而阵佯令众酋逐海上艘某手旗麾之城中官兵即举燧为号从城中出亟击勿失诸官兵卒如故约乘之诸倭酋逐海上艘如蚁不及还兵闘于是诸官兵得乘胜蹂而前不伤一卒所俘斩数十百人没海者无算于是海自以数有功于　朝廷愿与部下诸酋长入款具庭谒胡公与尚书赵公提督阮公及廵按赵公并许之谍往复期以八月初二日然海犹恐阴设甲士劫之先期一日卒拥酋数百人冑而阵平湖城□□□□长百余人冑而入平湖城中求款四公者计不□□他变遂许海与诸酋长北向面四公按次稽首呼□□爷死罪死罪海欲再为款胡公而未之识因顾谍谍目示之海复面胡公稽首呼天星爷死罪死罪胡公亦下堂手摩海顶谓之曰若苦东南久矣今既内附　朝廷且赦若慎勿再为孽海复稽首呼天星爷死罪死罪于是四公厚犒遗之而出是日城中人无不洒然色变者海既出诸公者固巳忿恚海之列款犹冑而入属强胁无礼又不及如谍故所□月日而先日卒至也其习行黠若此于是阖谋不勒兵诛之他日必为患讣部下尚千余人猛鸷难即破永保兵犹迤逦远道未至也于是佯令海自择便地居之海果自择沈家庄即僦沈家庄与居之是为八月八日当是时众复諠然哗诸公辈何不扑灭海不然且纵之出海上令自解去顾豢虎以自祸也不知诸公者固有待于是胡公与尚书赵公提督阮公私自部署兵又日夜遣使趣永保兵来会兵未集恐海惊祸且肘腋间胡公日遣谍诇海且啖海如曩时因谋以请于赵公曰吾闻善兵者乖其所之海与陈东党业巳深相仇今合而两附者迫故耳闻沈家庄故东西两处而中绾河为堑何不说海以西沈家庄居陈东党而自择东沈家庄以居部下酋乎谍以谕海海果如其言顷之永保兵至会海输二百金于公市酒米公复与赵公谋以药毒其中而归之又令陈东诈为书夜遗其党曰海巳约官兵夹剿汝辈矣陈东党果疑而夜大逻卒东沈家庄道上矙之适海皇急因令酋窃两侍女出道上而急则因间道走莫府以自托逻卒瞰知之归以报于陈东党陈东党闻之大惊即勒兵篡两侍女过海所骂曰吾死若俱死耳遂私相稍而闘海中稍众大乱明日官兵四面合墙立而进保端兵先尝之稍郄河朔兵乘之又却俄而胡公擐甲厉声叱永保兵左右列大呼而入瞰垒下击会风烈公麾众束千余炬人各持炬纵火焚之海窘甚遂沉河死甫食顷人人鸷而攫千余酋搜斩殆尽矣中所故饮毒首虏黑色者凡三百余人于是永保兵俘两侍女而前问海何在两侍女者王姓一名翠翘一名绿妹故歌伎也两侍女泣而指海所自沉河处永保兵遂蹈河斩海级以归 
　　江上又人曰海以一缁衣起岛上五年之间百战百胜　朝廷遍征海内诸名将与之喋血吴越诸州郡间未闻有俘其偏卒者方其拥兵数万人分五道入湛舟以战示无复还意当是时其气飘忽奋迅固巳欲吞江南矣何其猛也巳而困于胡公区区之饵卒之纠缠狼狈以自翦而死若封羊豕然岂非所谓人固屈于欲也乎善哉友人唐司谏尝曰始贼盛兵围桐乡时假令胡公持角央角央不量彼巳而鼓兵以战一蹶而偾东南事去矣今且坚忍舒徐以数之兵法曰利而诱之乱而取之若胡公者可谓合兵变者也虽然公开襟多自喜尝欲仿诸葛武侯纵孟获故事且生縳海献之　天子疏请海与王直两人者为弋□□海上而因以缨系海上酋嗟乎公之心固□□□而逸亦危矣幸而赵公与公沉谋捥公手曰不杀□吾两人无以仗剑报　天子公意遂决不然彼谗口之所以交吻于公者岂其小哉 

　　○少保胡公诔（并序　沈明臣） 

　　沈明臣 
　　维嘉靖四十有四年仲冬日明故光禄大夫少保兼太子太保兵部尚书兼都察院右都御史奉勑总督浙直江福四省军务新安胡公以逮诣卒于京师呜呼哀哉三台中坼大星告殒夷夏同悲黄稚走哭畊夫为之释耒织妾爰以下机舍佩捐珥者充闾辍相与谣者载路虽哀邓劈面而慕羊罢市蔑以过也呜呼哀哉公进士高等筮知益都服阕补令余姚旋擢监察御史出廵穷边继临旧楚声高避马光烛埋轮皇朝着令凡宦履所先之地不得重为廵察而公乃以殊异重来渐水增波镇山借色于时卉服侵疆　犷内扇鲸鲵肆毒吴越兵墟瓯闽江淮流血成海朔方中山韩魏齐楚之甲巴蜀番禺阳永顺保靖容美思田之足椎结髽首负毒弩而横戈投石超距挽强弓以挥戟士马四集旛旗蔽野虽控弦十万水犀三千何足以云然一贼彍弩百吏不前譬之匹禽负矢而百羣皆奔矣故陆战则僵尸千里水战则浮□蔽江剽城攻邑剥掠虔刘缙绅屠戮士女蒙污虽非木片骸易子之危实有负汲然眉之困于是　天子震怒临朝不怡提兵绾符一二大吏咸伏法受诛焉公乃慨然忘死誓不遗贼爰声大义则张胆明目迭出奇策则潜虑密谋延揽英豪选锐授甲劝以赏赐纠以刑罚于时贼逼檇李而公适行部赤城边遽告急轻驰星赴灼贼可饵瓮酒于毒贼果自倭不战而毙于是授书苗兵歼之下江泾上斩首三千流尸万计军威六振士气倍百于是我兵始知贼亦易与竞思踏军搴旗坎墉先登之绪矣旧吴遂有缶脰陆坝横泾之捷东越遂有清风仙居龛山之捷皇棱四抗夷魄尽虎牛蹄之鳞悉委命于淍辙矣状闻天殆霁手降褒纶超序中司载贰夏部东南军务悉委总督公私计祸本不薙东裔之难未夷内蠹犹存南国之清无日乃用侦谍饵以重贿剪徐海叶明陈东于吴境购王直于松浦东收金塘后梅翁洲之绩西奏乍浦维场之功于是六合荷清尘之期而四海罢晏□之□矣　天子嘉乃于襄之勋使正圻父之位秩崇宫保荣晋台孤赠先叙后光融异常丰功显赏岂不于赫乎昭灼于一时者哉然风波潜骇危机密发□霞启晖太阳戢曜怱聚来代牧之命昌国脱走赵之身公乃诣阙请辜分填沟壑　天子明圣下诏放归隐悼播越及于宽政虽无忘存阙之诚亦庶几首丘之志矣无何复有言者盖克霍而返谗言弥与庸人上变污连亚夫于是有槛车之征不免相国之系时　天子虽发重问之诏而实存议劳之仁惜左右寡邮良鉴鸠之公遂卒于狱焉呜呼哀哉兰茝倾顿桂林移植激情风烈愤意云踊是故士治受诬于王浑安西含冤于锺会眦睢积衅功不偿死盖自昔而巳然矣呜呼哀哉属者　先帝宾天　今上继序旧冤俱刷万品咸新地下无吞声之鬼人世多扬眉之夫公独衔恤黄原覆盆寝日大阙尠吕强之书颊之功莫发吁天之朱勃之疏马援之罪谁明呜呼哀哉臣也昔叨记室谊辱门生提章惭郭亮之风变服媿魏邵之节使公之伟烈不着于旌常而微过未湔于圣世不亦悲乎乃退而作诔以自伤焉其词曰天禀上才为国纲纪岳渎降灵虞帝攸祉封陈归姓爰谥从起炎策流声子孟伯始首察孝廉奸收御史操行洁清质威父子安定汉居新安晋徙代鸿阀阅家袭青紫显矣□□□□发迹剽事庐江寔光祖德□□令公英英悊□□□丰盈高明昭显磊荦慨慷闳廓深□□□□□□名霄汉扬芳飞文龙章虎矕再绾邑符□□名令□能奉□班宣法政踔迁御史惠文执法□□□风三楚澄辙悬镜不疲覆案虚实于时吴越□祸无良东鱼足鼓浪短发跳梁土孽内讧陈叶徐王大乱之剡苛我陲疆东国南纪萧条万里惨酷荼毒城邑崩毁野绝青□关门昼键官无完寺卒不一□□□□祭征兵满地悬师费亿旷积年岁覆军殄将知勇俱□□法□典逋诛大吏骇薄旧京　皇帝震赫譬彼疾病大风苛毒传化上下良医所恧　天子曰可恶用六师不有三尺孰为我持廷议众集维宪克之危事不□□□先对昔有条章简帝之内　帝曰汝宪汝其□□□禁取能以救时弊绣斧再临起我百废慎用六柄为民统纪紏刑明罚肇未□本誓清江裔以报　天子公曰瞿瞿椎牛飨士均服振振勇不逃死王泾出奇军始作气捷凯屡收羣凶就殪东土底平万国宁谧紧昔王泾河战之鏖装露桡船供储酒醪穴毒瓶甒醒湎羣枭三军阃志阚虓□□□□□□□□□□□□登陴鼓行而进席□□威雷击霆震于铄令公后归先出擐甲扬锋申明军率诛赏亟行功罪靡失大战十余小战千百知不及谋勇不程力玩弄掌股目无全贼阻险在心前筹处画褊裨授策战士用命出凿凶门刻期取胜用谷头屑使当履舄宣法勤身以定南国罢枕霜戈饥啜江□夜不蓐寝重茧驱逐死不敢请夷无筋骨大弢衉血鼓音不息噫嗟令公四海承风畅于异类臣节以共凯奏帝阙奉觞上寿　帝曰在廷孰居宪右御众牧人文武具才中丞司马进序棘槐以率受爵毂阃便宜公曰臣宪死不敢辞受命忘家抱鼓忘身简服士卒约束重申建节衔命以明四方拊循和辑以肃戎行若换耳目弗移声章于时内孽呌嚣狂呶穴裹外大直乃魁渠奸车丸逞志□□鼓衅心不可畜偷生以殉维我令公殚心作图谲谋转尽独运神枢柔远刚迩左牝右□□□周旋□□恒究贿成间使口蓻坚文降约辞逸志厚□贰党飞□溟渤贼落吾掌孤城围解罪人大辜惶□□死执馘献□揃铲大憝京观彰功除残去□六合□□弭其百苛妎其谗慝江海环之民无改易陆人居陆水人居水击草除田櫜□卧鼓安居□□□□□□□□市井游□嬉逐鸣鸡吠狗烟火相属民命在天挈悬我公公寔再造东岱匪庸勋载铭府彝锼鼎镌方仲颜行伊尚随肩锡与蕃渥位尊九列三孤崇阶青宫并揭式胙茅上庶征高伐公曰明圣百神以和帝天灵赫庙算孔嘉先王钟鼓讵敢自多威忾夷夏功名发闻谗人侧目载祸及门造作飞条竞欲咀嚼争宠害能熏胥怨即内寡休休外乏谔谔抹摋鸿巨指索纤薄谓功为罪移清以浊　天皇圣明不罪言者雠功宽过放在草野回受诽谤投杼以三羣轻折轴悲何以堪乃衅于难卒死于谗呜呼哀哉飞章申构赤车来征投杯而起束身归庭上书自理庶回天听谁为主图以免尹铎怨若怨焉夫哉伯乐今也不然罚善宝恶卒忤贵臣祸在不测积不相能玉雪难白呜呼哀哉昭私难作昔人攸慨微基厚墉崇朝而坏逐匄以戈善逃安在呜呼哀哉若卢决命符彼新丰绝食廷尉条侯焂恫衔凄呜咽鸟尽藏弓岂无　圣主天听则灵伏波藁葬意茂未明功臣骨解天下涕零与哀殡丧我心怦怦呜呼哀哉小物不勤大患终掇不善过□家覆身殁鱼也死贿食其亡羊蓄怨滋厚咎岂在明呜呼哀哉成天地功子孙必章斯理不欺吾信其常呜呼哀哉 
</div>
    <div class="pagination">
<a href="国朝献征录_page93.html">上一页</a><span>...</span><a href="国朝献征录_page89.html">89</a><a href="国朝献征录_page90.html">90</a><a href="国朝献征录_page91.html">91</a><a href="国朝献征录_page92.html">92</a><a href="国朝献征录_page93.html">93</a><span class="current-page">94</span><a href="国朝献征录_page95.html">95</a><a href="国朝献征录_page96.html">96</a><a href="国朝献征录_page97.html">97</a><a href="国朝献征录_page98.html">98</a><a href="国朝献征录_page99.html">99</a><span>...</span><a href="国朝献征录_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
