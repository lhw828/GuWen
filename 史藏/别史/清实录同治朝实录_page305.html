<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 305 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 305 页/共 505 页</h1>
    <div class="content">○予湖北军营病故记名提督冯标祭葬恤荫。于本籍建立专祠。　　

○追予安徽甯国阵亡县丞罗发恩祭葬世职加等。　　

○追予江苏上元殉难妇女罗朱氏等旌表如例。　　

○予两江各属殉难绅民宋学林等暨妇女八千一百七十四名口分别旌恤如例。



大清穆宗继天开运受中居正保大定功圣智诚孝信敏恭宽毅皇帝实录卷之二百十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。十月。乙未。谕军机大臣等、丁宝桢奏、捻逆扑犯黄防。现经击退。并请饬李鸿章熟筹黄运情形各摺片。捻逆窜至章邱。扰及齐东一带。扑犯河堤。抢夺民船。注意渡河。经丁宝桢派兵击退。贼众奔向长山。该抚现赴章邱。亲督各军截剿。著即相机进剿。力埽狂氛。黄防虽暂时解严。尤虑贼股回扑。该抚当厚集兵团。加意严守。毋稍松劲。武定下游并齐河以上一带黄防。刘长佑、崇厚、当懔遵前谕。督饬诸军昼夜巡警。以备不虞。不可稍有疏忽。黄防情形如此紧急。刘长佑若不振刷精神。速将枭匪殄尽。何以专力防河。李鸿章督剿捻匪。是其专责。自当视贼所向尽力追截。今贼股北窜济南。扑犯河岸。该大臣并无一兵追及。竟若置身事外者。不知所办何事。乃竟漫无调度若此。黄防兵力本属单薄。转瞬天寒冰冻。抢渡尤易。设令震及畿辅。该大臣自问。将何以对朝廷。著即涤虑洗心。屏除成见。总以厚集兵力。严遏北路。偪贼南趋。迅图殄灭。以全大局。不得与丁宝桢强分畛域。固执己见。致误事机。丁宝桢所陈运黄兵力。南厚北单。并黄河冬防难恃等语。亦系实在情形。李鸿章当统筹全势。妥议办法奏闻。原摺片各一件。著钞给该大臣阅看。将此由六百里各谕令知之。　　

○又谕、骆秉章奏、请留周达武在川带兵一摺。贵州军务极为紧要。该省现无得力之员可资统率。刻下贵阳一带贼踪纷窜。时思窥伺省垣。周达武向来带兵尚属奋勇。自应迅饬赴任。藉资防剿。著骆秉章仍遵前旨。饬令即赴贵州提督之任。不得再行奏留。致误大局。川省边防各军。即著该督另择将领统带。妥筹布置。将此由五百里谕令知之。　　

○又谕、本日据张亮基奏称、黔省饷源枯竭。各营士卒。终□山戊不□不名一钱。秋深气肃。兵勇啼饥号寒。相率溃去。以致军心日涣。贼氛日炽。剿抚均难措手。傥日久无饷。兵练流而为匪。大局不堪设想。垦请迅催各省协饷以济要需各等语。所奏自系实在情形。贵阳省城一带贼氛环伺。前谕署贵州巡抚曾璧光布置省防。并筹办各路防剿。需饷尤关紧要。所有四川省每月应解银五万两。湖南湖北两省每月各应解银二万两。广东省每月应解银一万两。著骆秉章、李瀚章、刘昆、瑞麟、蒋益澧、按月拨解。毋得仍前延玩。致干重咎。各省协饷解到时。著曾璧光均匀分拨。妥为驾驭。以靖岩疆。将此由五百里各谕令知之。　　

○黑龙江将军特普钦因病解职。以吉林副都统德英署黑龙江将军。正黄旗满州护军参领毓福署吉林副都统。头等侍卫忠德署正黄旗汉军副都统。　　

○以理藩院右侍郎桂清充国史馆清文总校官。　　

○命都察院左都御史灵桂、镶白旗蒙古都统穆腾阿、在紫禁城骑马。　　

○丙申。谕内阁、仓场侍郎钟岱、宋晋奏、查明通关税课历年动缺银两。请分别追赔。开单呈览一摺。通关税课。每年例徵正额赢余银一万二千三百余两。为通惠河□山戊不□修及汛弁俸粮之用。乃自道光十九年以后。历年短徵。及书吏认交追交那移垫用各款。共计银二万二千七百余两之多。历任监督那新掩旧。前后弥缝。积习相沿。几至虚悬无著。若不明定章程。分别赔缴。何以清库款而重税课。此项银两。著照所拟分作十成。责令该关书吏赔缴四成银九千九百两零。分作十五年缴清。傥有逾玩。即行送部监追。其六成银一万三千六百余两。著照单开按各监督在任月日。均匀摊赔。分限追缴。如限满不完。即由吏部照例参办。历任失察之仓场侍郎。均著交部照例察议。嗣后通关税课。务须年清年款。不准前后牵混。致滋流弊。　　

○谕军机大臣等、兵部奏、申严门禁。请旨饬行一摺。据称直隶枭匪马贼。出没无常。往往扮作弁兵四出滋扰。门禁不可不严。请饬该管衙门严密稽查等语。即著步军统领衙门严饬内外各城门员弁随时查察。除旗营巡捕五营神机营差操出入、及各路摺弁与赴部领取军需等项弁兵、验明放入外。其余无论何项兵勇。并调防过京之兵。概不许进城行走。该承管官等务须不动声色。认真稽查。毋稍大意。原摺著钞给阅看。将此谕令知之。　　

○又谕、沈葆桢奏、洋将购器募工。均已就绪。并请令周开锡始终其事。留李庆霖差遣各摺片。洋将日意格回国采办器具。俱已齐备。并雇觅工匠人等。十月后可陆续到闽。即著沈葆桢会同英桂、李福泰、督饬局员及该洋将等。将应办工程妥速布置。一面赶造船身。轮机到时即可配制。前署藩司周开锡、道员胡光墉、前经左宗棠等奏派充局员。并据左宗棠奏称但愿谨守条约。可望有成。是左宗棠于船政一事。责成该员等。确有把握。著沈葆桢传知周开锡专意从公。毋得畏难退阻。并著马新贻迅催胡光墉克期赴闽。以资差委。道员叶文澜现在已否到局。该员前有被控之案。著英桂、李福泰、速为秉公断结。知府李庆霖前经吴棠奏参革职。勒令回籍。兹据沈葆桢奏称该员在局襄办有年。尚无劣迹。著准其暂留船政局差遣。傥复始勤终怠。即著沈葆桢据实参撤。毋稍回护。所有船政一切事宜。著英桂等俟吴棠旋任后。详细商搉。和衷办理。将此由五百里各谕令知之。　　

○以故杜尔伯特扎萨克头等台吉车林诺依鲁布子巴图瓦齐尔袭职。　　

○湖北巡抚曾国荃因病解职。调广西巡抚郭柏荫为湖北巡抚。未到任前。以湖北布政使何璟护理。　　

○以广西布政使苏凤文为巡抚。调四川布政使江忠浚为广西布政使。以浙江按察使蒋志章为四川布政使。陕西督粮道刘齐衔为浙江按察使。　　

○拨河南、山西、四川、火药各五万斤。解赴陕西省城备用。　　

○丁酉。以猥劣庸鄙。革湖北道员何元普职。　　

○以湖北各属绅团缉获逆匪出力。赏从九品萧虞卿六品顶翎。余加衔奖叙有差。　　

○戊戌。谕军机大臣等、刘长佑奏、捻氛东偪。黄防戒严一摺。前因丁宝桢奏捻匪窜扰齐东一带。扑犯河堤。已虑及黄河冬防难恃。即经谕令李鸿章统筹全局。妥议办法。并令刘长佑、丁宝桢、崇厚等、实力严守。节交冬令。坚冰凝合。自在意中。亟须严为之备。以固畿辅。河面绵长。固非直军所能专任。张秋以下至铁门关。东军原不能辞责。但东省兵力。本属单薄。现在与捻匪角逐。尚觉不敷分布。黄水下游。河面更狭。贼匪窥伺。尤为可虞。若仅令东军分段认守。设因兵单误事。虽悔何及。刘长佑既称枭匪悍贼。多半受伤。势颇穷蹙。早晚定可聚歼。著该督懔遵前谕。速将枭匪殄尽。专力防河。以臻周密。丁宝桢职任东抚。责无旁贷。仍著厚集兵团。将山东河面加意严守。毋稍松劲。傥防范稍疏。至令贼匪偷渡。必惟该抚是问。武定一带河面。距津较近。著崇厚添调津郡兵勇。驰往协同防守。不可稍分畛域。致误事机。李鸿章当遵奉前谕。将黄运河防通盘筹画。顾运防尤宜兼顾黄防。以佐直东之不逮。日本据马新贻奏、采买备赈米石。已将抵津。请饬克期验收等语。所有浙省采办米一万五千七百石零。计已将抵津门。著刘长佑转饬天津道。俟此项米船到时克期验收。以便海船赶驶回南。毋令迟滞。将此由六百里各谕令知之。　　

○又谕、左宗棠奏、捻逆窜入北山。现筹剿办情形一摺。捻逆经官军大举进偪。遁入北山。势必由鄜洛上窜延绥。该处荒瘠殊甚。非贼所注意。恐藉此东趋晋省。山西西路沿河一带。在在与陕毗连。防务吃紧。转瞬河流冰冻。尤为可虑。著赵长龄督饬在防将士扼要严守。并著饬令陈湜相机兼顾。沿河船只。悉行提归东岸。毋稍疏忽。贼骑傥渡河而东。则蔓延纵横。势将靡所底止。岂刘松山郭宝昌两军所能殄尽。晋省为几辅屏翰。左宗棠当如何力筹兼顾。陕省兵力不为不厚。总当就地歼除。不可以驱贼出境。即为了事。傥任贼东渡。阑入晋疆。惟左宗棠是问。刘厚基一军。兵力尚单。截贼恐未尽得力。左宗棠、库克吉泰、乔松年、刘典、当熟商机宜。妥筹调度。潼商一带亦宜严密布置。以防捻逆回扑。由此出关。邠泾一路。并著分拨得力将士加意严防。毋任贼由西南窜出绕逸川鄂。蜀省北路及楚北襄郧一带。著骆秉章、李瀚章等、各添兵勇分路扼守。以固边境。将此由六百里谕知左宗棠、骆秉章、库克吉泰、李瀚章、乔松年、赵长龄、并传谕刘典、何璟知之。　　

○予河南各属阵亡殉难绅民妇女一千九百八十九名口分别旌恤如例。　　

○己亥。卯刻。有流星入翼轸。　　

○谕军机大臣等、寄谕泰甯镇总兵官兼总管内务府大臣衍秀。现在庄顺皇贵妃奉安礼成。宝顶附近处所。自应量栽树株。以肃观瞻。著俟醇郡王等于十一月初旬到后。会同商酌。相度地势。妥慎办理。将此谕令知之。　　

○又谕、前因捻匪窜扑黄防。曾经谕令李鸿章、丁宝桢、派兵实力防剿。以杜北窜。本日据毛昶熙奏称、闻东境官军失利。捻股北趋。偪近山东省城。距黄河不满百里。枭匪现窜大名一带。相去非遥。恐句结捻匪渡河为患。现在剿捻各营。淮军以刘铭传为最。豫军以宋庆为最。皖军以程文炳为最。请饬该三军克日北向。绕出贼前迎头截剿。如虑运防兵单。宜增调江淮水师。以资分布各等语。刻下节交冬令。深恐河冰冻结。捻逆乘机窜渡。自应以严防北窜为要著。该侍郎既称刘铭传等三军最为得力。著李鸿章、丁宝桢、商酌情形。妥筹调派。该大臣等总当和衷共济。力顾根本。速派大支劲旅。驰赴河岸。绕前截剿。以固畿疆门户。傥有一贼渡河。必惟该督抚等是问。枭匪现在直东交界。并著丁宝桢饬令防军会合直军夹击。毋任与捻匪句合。致滋贻误。毛昶熙所陈增调江淮水师等情。并著李鸿章酌量办理。将此由六百里各谕令知之。　　

○又谕、御史佛尔国春奏、被参知县访有政声。请饬查明一摺。据称署河南新安令李瑞椿前经吴昌寿以两耳重听。志气昬惰。奏请勒令休致。现闻该员系在皖北从戎。耳为炮震。旋即医痊。且在新安县任内尽心民事。请照蕴琛成案。开复起用等语。李瑞椿当日果无废疾。且能认真办公。何以吴昌寿颠倒是非。竟行参劾。如果无冤抑。该御史何以代为申辩。且竟以蕴琛之案为成例。援请开复。著李鹤年秉公查明李瑞椿被参原案。果否屈抑。抑或该参员有营谋贿属妄希克复情事。务须确切访查。据实覆奏。不准稍涉徇隐。另片奏、封邱县令孙成竹、教谕刘聿堂、朋比营私。肆行贪墨等款。是否属实。并著该抚查明具奏。原摺片各一件。均著钞给阅看。将此谕令知之。　　

○又谕、麒庆奏、逸匪弥勒僧格复出滋扰。现派弁兵往剿一摺。匪首弥勒僧格、白淩阿、系纠众叠经抢劫久逸未获之犯。现在弥勒僧格复与匪徒任义溃聚集多贼。在清河门一带抢掳。经朝阳县兵勇往拏。该匪等向东北逃逸。窜至建昌县属之包格图地方。聚至数百人。抢劫铺户。并有纠约白淩阿复出为首之说。该匪等出没之区。在建昌朝阳两县交界地方。与敖汉及土默特旗均相毗连。麒庆现已拣派弁兵驰往查拏。著即严督派出兵弁与地方文武实力剿捕。并著都兴阿选派得力弁兵。驰往交界处所协力堵剿。其卓索图昭乌达两盟。亦著理藩院星速饬令该盟长等。转饬蒙古各旗。认真拣派各旗员带兵一体兜拏。不得稍分畛域。互相推诿。自干咎戾。此系著名要犯。都兴阿、麒庆、务当重悬赏格。设法捦获。不准再任漏网。在事弁兵有能捦斩首犯者。即著奏请破格奖励。蒙古旗员兵丁。一体办理。以资鼓舞。奉省宾图旗匪民程广学。有纠众与该旗蒙古接仗滋扰并窜扑朝阳情事。都兴阿、麒庆、当速饬弁兵会同剿灭。毋得玩愒。致滋蔓延。将此由四百里各谕令知之。　　

○又谕、伊勒屯奏、哈密现无大员镇抚。请饬催文麟赴任一摺。前据文麟奏行粮等项。诸形缺乏。业经筹办粮饷。该办事大臣于七月初六日。亲自拔营前进。何以至今未抵哈密。殊不可解。文麟自＜??闲＞放以来。催令赴任。不啻至再至三。乃竟百端藉口。坚不肯前。不知是何居心。著即克期进发。不准片刻逗遛。傥敢仍前玩忽。必治以应得之罪。并著成禄查明文麟行抵何处。飞速咨催。若再迁延。即著奏闻惩办。成禄围攻肃州。愈久愈疲。似此泄沓从事。何日是出关之期。著赶紧整顿士马。迅将肃城攻拔。振旅出关。与文麟联络以壮声势。景廉是否启行。前经谕令穆图善饬赴新任。著原廉迅即赴哈密接印任事。以重职守。毋得迟延干咎。穆图善亦不准藉端奏留。再行渎请。将此由五百里各谕令知之。　　

○又谕、伊勒屯奏、请饬拨饷银等语。巴里坤饷需久缺。现在节届冬季。兵丁饥寒交迫。待饷尤殷。著麟兴、李云麟、将应拨该城月饷。源源赶解。如此时尚未拨到。即著麟兴等无论何款。先行拨给银一二万两。以济急需。将此由五百里各谕令知之。　　

○添铸乌里雅苏台管理官厂扎萨克图记。从将军麟兴请也。　　

○以运解巴里坤军粮出力。赏知县樊建基知府衔花翎。举人张克宽以知县用。并赏蓝翎。余加衔升叙有差。　　

○赏顺天乡试年老诸生马子林等四人举人副榜有差。　　

○庚子。谕军机大臣等、崇厚奏、黄防吃紧。遵旨会筹防守一摺。南路枭匪。被剿穷蹙。窜入东省。赴傅振邦行营乞降。崇厚与刘长佑会商。以该匪全股投诚。军务蒇事。即可腾出兵队。兼顾黄防。拟即抽拨刘景芳。陈济清两军。前赴齐河下游武定所属滨州等处口岸设防。惟该匪乞降后。有无反侧。并傅振邦现在何处安插之处。著刘长佑、崇厚、查明据实具奏。前以该匪反覆无常。谕令刘长佑不可遽行收抚。此时势蹙投诚。难保不心怀叵测。故作缓兵之计。且首鼠两端。肆行抢掠。均属意中之事。贼数本已无多。自应痛加剿洗。以绝根株。著刘长佑、丁宝桢、崇厚、督饬官军会同摉捕。悉数殄除。毋得率行收抚。致贻后患。黄防极关紧要。转瞬河流冰冱。尤须节节设防。前已谕令李鸿章将黄防通盘筹画。以佐直东之不逮。其应如何迅拨重兵严加扼守之处。仍著李鸿章、刘长佑、丁宝桢、崇厚、懔遵前旨。妥筹布置。毋稍疏虞。将此由六百里各谕令知之。　　

○命前任山东巡抚阎敬铭来京陛见。　　

○辛丑。谕内阁、给事中谢膺禧奏、查出富新仓有亏那情弊。请饬审办一摺。富新仓各廒。业经谢膺禧先期封闭。乃该给事中到仓查阅。封条竟多拆动。显有那补亏短情弊。花户朱士魁著交部严行审讯。并著仓场侍郎将该仓各廒。彻底清查亏短若干。据实具奏。毋稍含混。另片奏、请饬仓场侍郎派员接管监督等语。富新仓花户舞弊。该仓监督应行质讯。现在放米未完。著仓场侍郎另派得力可靠人员接管该仓监督事务。以专责成。　　

○谕军机大臣等、杜嘎尔奏、遵解天津京兵马匹。并调剂马政一摺。所选骟马五百五十匹。业已分起由口起程赴津。即著神机营知照崇厚照数验收。认真操练。官群马匹。现既不敷调用。杜嘎尔请将各扎萨克旗捐马拨补官群。即著神机营理藩院查饬各扎萨克王公贝勒等。若有已捐未交之马。催令就近一并解交官群。以备调用。嗣后如再有捐马。届时奏请办理。原摺著钞给阅看。将此各谕令知之。　　

○安徽巡抚英翰等奏漕仓漕船。尚未修复。碍难改徵本色。请仍照上届折漕办理。下部知之。　　

○壬寅。谕内阁、前因御史朱镇奏参江苏长洲县知县蒯德模浮收漕粮护庇漕书等情。当经谕令曾国藩等查明覆奏。兹据曾国藩、郭柏荫奏称、查明蒯德模折徵钱数。均与定章相符。漕书徐海珊并无拜蒯德模为师。馈送贽敬。徐海珊之子徐小海亦未包揽漕粮。蒯德模亦未尝与候选道徐佩瓀结拜兄弟。并查抄钱铺。致令商民罢市。并称该员洁己爱民。为地方兴利除弊。于徵漕一事。并能不避嫌怨。大小户一律徵收各等情。御史风闻奏事。各省地方官哪有劣迹。自应访闻确实。随时纠参。若如曾国藩等所奏。蒯德模被参各款。毫无实据。且能尽心民事。办理漕粮。破除情面。访诸舆论。亦皆称为好官。与该御史所奏。大相径庭。原参各情。实属是非倒置。朱镇著传旨申饬。　　

○又谕、马新贻奏、酌保堪胜道府人员一摺。据称浙江杭州府知府谭钟麟、自调补首郡以来。洁己率属。秉正无阿。办理地方公事。沉细精详。才猷卓越。候补知府准补台州府同知李寿榛、于署绍兴府知府任内。拯救灾黎。兴修水利。殚心民事。舆论翕然。借补海甯州知州靳芝亭、守洁才明。实心任事。另片奏、署中防同知钱塘县知县萧书、升用同知准补江山县知县陶鸿勋、该二员清操自励。诚心爱民。无愧循良等语。谭钟麟、李寿榛、靳芝亭、萧书、陶鸿勋、均著送部引见。候旨擢用。马新贻所奏。尚能留意人材。各直省督抚于所属各员内。务当随时留心察访。如有洁己爱民循声卓著者。著即秉公据实保荐。勿执偏见。勿采虚声。总期为守兼优。堪备任使。如所保之人。名实不符。或他日另犯赃私各款。定将保之人。惩处不贷。　　

○谕军机大臣等、李鸿章奏、铭鼎两军分路进剿。现筹调度情形一摺。捻匪由济南折向青州。李鸿章现派刘铭传潘鼎新等军。分路进剿。著即饬令该统将等。与丁宝桢所部各军联络声势。四面兜剿。以期痛挫贼锋。至黄运两处防兵。厚薄悬殊。李鸿章身任统帅。均应兼顾。不得专意防运。而置黄防于不问。且黄运固宜严防。追剿尤宜尽力。该大臣另筹刘铭传等三大支兵为游击之师。每支均及万人。兵力不为不厚。果能自北而南。节节兜剿。为遮蔽黄运两防之势。是即以剿为防。乃刘铭传等各军追贼数月。从未获一大捷。似此有名无实。贼匪何日殄灭。著李鸿章严申号令。责令该统将等实力追剿。但令处处迎头截击。不使窜近黄河附近处所。则河防自无可虞。如敢仍前玩泄。即著严行参办。以肃军律。所称令东军大队于冬腊正三个月专驻济南青州一路。梭织巡防。贼至迎击。为黄河南路屏蔽等语。丁宝桢所部。遇有省南附近军情紧要之时。亦宜相机进剿。岂能画疆自守。傥遇贼踪并趋黄岸。东军力难堵御。李鸿章尤当速为援应。总之南北两路河防。该大臣等必当互相策应。和衷共济。不可偏执己见。致误全局。李鸿章原摺。著钞给丁宝桢阅看。另片奏、请将吉林黑龙江官兵病故遗骸。于汇送回旗时。饬令沿途地方官拨兵护送。并准在营官兵附文往来递寄家信等语。著兵部行文各省督抚并吉林黑龙江将军及各该城都统。准照办理。将此由六百里各谕令知之。　　

○又谕、张凯嵩奏、请调粤军入滇随征一摺。滇省军务紧要。张凯嵩现拟募勇前进。恐新集之军难期得力。请调广西驻防庆远之何元凤所带元字二营。驻防梧州之卢殿清安勇两营。赴滇助剿。著苏凤文察度情形。该处如可撤此两军赴调。即著饬令该二员统带所部。与张凯嵩新募粤军。由贵州都匀一带。探明路径。取道入滇。以资臂助。如尚需兵防剿。即著另派得力之军换防。以便该二员迅速由粤入滇。不得稍有推诿。张凯嵩另片奏、因病请假调治等语。著赏假一个月。准其暂住巴东调理。该督奉命入滇。为时已久。岂得再行迁延。如医治稍愈。即当趱程前进。懔遵叠次谕旨妥筹办理。以副委任。将此由五百里各谕令知之。　　

○乌噜木齐提督成禄奏请将已革副都统色楞泰留营差委。允之。　　

○癸卯。谕内阁、穆图善奏、遵保贤员各片。据称署甘肃兰州府知府舒之翰、沉毅有为。好谋能断。署甯夏府知府李宗贤、才识宏通。克襄艰钜。署甘凉道甘州府知府崇福、卓识超群。才堪匡济。补用知府铁珊、有为有守。通达治体。泾州直隶州知州余士谷、才德兼优。诚心任事。署秦州直隶州知州邓承伟、器识沉潜。有为有守。候补知府朱百川、才优识裕。办事勤能。补用同知直隶州知酬张掖县知县姚近斗、精明稳练。心地朴诚。升用直隶州知州大通县知县刘存仁、持躬端谨。处事安详。前署灵州知州尹泗、才明守洁。躁释矜平。庄浪茶马同知韩梅、磊落光明。才堪肆应。洮州同知景春、端详谨慎。悃愊无华各等语。以上各员。均著俟甘肃军务完竣。再行送部引见。　　

○又谕、穆图善奏、特参庸劣之员请旨革职一摺。甘肃署永昌县知县邹文蔚、年少轻浮。嗜好过重。署西和县知县陈光宗、才具平庸。办事迟钝。署金县知县胡应泰、心地糊涂。不谙吏治。邹文蔚、陈光宗、胡应泰、均著一并革职。　　

○谕军机大臣等、前任陕甘总督杨岳斌、前任浙江提督鲍超、从前办理军务。素著功绩。均因患病开缺调理。国家需才孔亟。如该二臣者。若令投闲置散。殊为可惜。著骆秉章、刘昆、察看杨岳斌、鲍超、曾否调治就痊。如果病体已愈。即著迅速奏闻。将此各谕令知之。　　

○又谕、本日据御史崔穆之奏称近闻捻匪从沂兖窜近省垣。屡思抢渡黄河。刻下又窜青州。李鸿章远在济甯。丁宝桢兵力单弱。贼匪狡焉思逞。难保不窥伺黄防。更恐枭匪乘河冰冻合。句结渡黄。请饬李鸿章迅督得力将士与东军合力会剿。丁宝桢严汰骄疲兵弁。申明纪律。以收杀敌致果之效。刘长佑厚集兵力严扼黄河要隘。以固畿辅各等语。捻逆肆扰东境。运河纵已布防。亟应速图剿洗。并严扼黄防。以杜北窜。著李鸿章、刘长佑、丁宝桢、按照该御史所陈各节。斟酌情形。妥筹办理。另片奏、山东沿河一带被淹甚重。请饬拨款赈抚等语。著丁宝桢迅速派员查勘被灾轻重处所。筹拨款项。妥为赈济。务须实惠及民。毋任胥吏中饱。原摺片著分别钞给李鸿章等阅看。将此由五百里各谕令知之。　　

</div>
    <div class="pagination">
<a href="清实录同治朝实录_page304.html">上一页</a><span>...</span><a href="清实录同治朝实录_page300.html">300</a><a href="清实录同治朝实录_page301.html">301</a><a href="清实录同治朝实录_page302.html">302</a><a href="清实录同治朝实录_page303.html">303</a><a href="清实录同治朝实录_page304.html">304</a><span class="current-page">305</span><a href="清实录同治朝实录_page306.html">306</a><a href="清实录同治朝实录_page307.html">307</a><a href="清实录同治朝实录_page308.html">308</a><a href="清实录同治朝实录_page309.html">309</a><a href="清实录同治朝实录_page310.html">310</a><span>...</span><a href="清实录同治朝实录_page306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
