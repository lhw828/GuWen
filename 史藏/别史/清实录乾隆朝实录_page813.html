<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 813 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 813 页/共 1860 页
  </h1>
  <div class="content">
   ○又谕、据五吉奏称、奉到续送羊只过期。即存留牧放之旨。计前后共送羊五万只至阿克苏。其八月内外送到者。或在哈密。或在巴里坤牧放等语从前因后到羊只若仍送军营。则中途风雪。必多倒毙疲瘦。有名无实是以谕五吉清馥定长等议奏。今清馥五吉俱已奏覆又杨应琚请拨哈密存贮米二万石运往辟展再于肃州运米补额。朕谕以各处屯田既有收获又回人等交纳粮石。及收取贼人所种。谅己足食甘省岁歉。应暂停拨补。可传谕兆惠等俾知前后办理情形加意撙节并收取贼人积蓄。以资军食。不可使兵丁知觉。致有漏洩　　

○又谕曰努三奏称查勘自穆垒至乌噜木齐若尽开屯田。则所用兵丁太多。运费亦繁。惟恃讷格尔、昌吉罗克伦距乌噜木齐颇近地亩亦广。将来回部全定伊犁驻防。应以需兵若干。与屯兵粮饷合算。量耔种以定兵数。就收获以给军食。既可省内地挽运之烦。亦不患多兵冗食等语。昨杨应琚来京。曾奏请前往伊犁、及屯田等处查勘计杨应琚起程前往必与兆惠等凯旋相遇。而舒赫德又承办此事杨应琚宜与兆惠等酌定伊犁应驻兵几千名其努三所奏乌噜木齐等处屯田事务。作何筹办及不误春耕与舒赫德等悉心会商。即行办理。努三奏摺著录寄杨应琚阅看并传谕兆惠等知之。　　

○戊寅。谕军机大臣等、据官著等奏、＜口英＞咭唎国商人以迩年在粤贸阳有负屈之处特赴天津呈诉。并将列款呈词、钞录进呈一摺。已差给事中胡铨带同该商驰驿往粤。会同将军新柱审讯新柱奉到此旨即速前往。伊二人到省谅先后不过数日之间。毋论何人先到。即传旨将李永标解任。其税务暂令李侍尧兼管。仍会同该督审讯。事涉外夷。关系国体务须彻底根究。以彰天朝宪典。李永标如果款迹属实即应在彼正法。俾众知惩创。如其中有浙省奸牙潜为勾引。代夷商捏砌款迹怂恿控告情事此奸宄之尤亦当即行正法示众。或彼此问拟得实。亦应各按律尽法治罪。毋得稍存偏徇之见为息事之举新柱为御前侍卫。又将军大员。当思国体所系。秉公为之官著摺并原呈款单一并钞。寄阅看。　　

○是月江南河道总督白钟山、安徽巡抚高晋奏本月十二十三两日洪湖水长连底计八尺二寸滚坝尚高水面三寸清水出口更畅。其束水草坝即行拆宽使湖水不致停蓄至高宝一带下河前因民田缺雨。臣白钟山全开运河东岸闸坝涵洞灌溉。惟高宝运河自高邮以上河高于湖高邮以下至三沟闸一带则湖高于河今洪湖加长。将来五滚坝过水湖河水势日增查宝应运河西岸有新建三里滚水石坝。应拆该处越坝听其滚洩入湖再启。西岸高邮以下通湖港口今分运入河由东岸闸坝宣洩下注江海则湖面腾出。可容纳五滚坝过水并于下河农田有裨。再中河水势甚高该厅属之盐河闸应及时开放减洩分中河之有余助盐河之不足以济淮北引盐苇营工料臣高晋向徐防守臣白钟山诣高堰山盱一带勘视洪湖水势工程得旨此不过豫为洪湖盛涨之计然须思及去路太多又恐清口致弱有倒漾之虞也志之　　

○两广总督李侍尧奏、南雄至省河道一千一二百里恐因阻风淤浅误公上年十二月间谕臣于傍山陆路将祗可人行之处略为展宽以便行马驰递查粤东至京驿路。计程五千五百八十里除限三百里事件从无贻误至限行六百里者。每岁不过数件惟由江西入粤至省计程一千二百余里。向经题定每昼夜限行三百里。今即改设马递。晴明减程无几。遇风雨泥泞及渡河阻滞较前不过减一二日而改设经费。岁需数千金。于驰递仍不能迅速。可否毋庸更易。得旨、如此、则仍旧贯可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十九


大清高宗法天隆运至诚先觉体元立极敷文奋武孝慈神圣纯皇帝实录卷之五百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。闰六月。己卯朔。谕军机大臣等、据富德等奏称、有回人哈里玛、自叶尔羌逃出。将所询供词。知会将军兆惠。定于六月初二日。自和阗起程。沿途息养马力。俟得兆惠进兵信息。相机办理。又和阗六城伯克等。愿派兵六百五十名。从军效力。甚属诚恳。请将各城为首伯克等。留办事务。其小伯克等、酌量派出。令伯克霍集斯、统领进发等语。观回人所告情词。是逆贼霍集占、已无计可施。大兵一到。成功应速。富德即行前进。深合机宜。朕伫闻捷奏。其和阗从军回人。著加恩每名赏银二两。领兵之大伯克、赏缎二端。小伯克、赏缎一端。仍将恩旨传谕。至驻劄和阗之游击丑达、与协同办事之察哈尔委员章京固穆扎布、俱著赏戴花翎。吉林署骁骑校黑住、赏戴蓝翎。　　

○又谕、昨兆惠、富德等、将叶尔羌、喀什噶尔、等处地图呈览。著发给明安图、德保、至回部时。按图阅看。再将该处地形高下。日月出入度数测量。则易于定稿。又所至之地。其山河城邑村堡。若与此图有不相符合者。即阅看更正。　　

○辛巳。上诣畅春园、问皇太后安。　　

○谕军机大臣等、前据阿尔泰奏、东省兰山等处。现有蝗虫。自江南邳州一带飞至。已命裘曰修等、驰赴该处查勘飞蝗所自。严行办理矣。该侍郎未到之前。阿尔泰自当督率属员。竭力设法扑捕。务绝根株。目下雨泽沾沛。正赖田穉无害。以冀秋成。著传谕该抚、将现在作何扑捕情形、及曾否搜灭净尽、不致蔓延滋害之处。一并详细速行奏闻。　　

○壬午。谕、前因普喜揭参保德、与呼世图、通同那垫亏空一案。命刘统勋前往会同该抚、按款究审。彼时原以保德罪在那帑作弊。是以节次传谕。尚令审明定案。解京治罪。今据刘统勋等、审勘普喜婪赃款内。究出保德于穆纳山私砍木植一案。得受赃银一千五百两。实出情理之外。保德身为将军大员。迺敢枉法婪赃。贪黩败检。一至于此。实为罪不容诛。非执法惩创。何以儆官邪而彰国宪。著刘统勋等、即将保德先于该处监看正法。以昭炯戒。其防御德保、著革职。与案内各犯。一并严审定拟速奏。　　

○谕军机大臣等、前因刘统勋等审讯普喜案内。尚有推勘不到之处。传谕令其逐一严行究审。今据续审出赃款内。竟有保德婪诈木商银一千五百余两。如此贪婪败检。出自将军大员。深可骇异。在此案中。情罪尤为重大。法难姑待。其从前代呼世图那帑掩饰。在保德转为罪轻矣。刘统勋等一经审实。即应奏请正法。以儆官邪。乃将保德私那官银一案。拟斩监候。而于此案得赃重款。仅拟以绞候。可乎。看来刘统勋等办理此案。不免意存观望。已另降谕旨宣示。并著刘统勋等、先将保德即于该处监看正法。以昭炯戒。其呼世图、普喜、根敦扎布等、仍速行确勘。按律定拟完结。　　

○又谕、据官著等奏、＜口英＞咭唎商人。以迩年在粤省贸易。有负屈之处。列款呈诉该关监督李永标等因一摺。已差给事中朝铨、带同该夷商驰驿前往。并令福州将军新柱来粤。会同该督李侍尧秉公审讯矣。李侍尧在粤。历任将军总督。皆兼管关务。然本任事务繁多。其一应榷政。则系监督专司。从前阿里衮、杨应琚、在任时。亦不过总持大纲。历任皆如此办理。今夷商控告李永标各款。在该督固不能辞其失察之咎。但其咎非有心自作。犹在可谅。若因而稍存回护之见。或于会勘时不虚心确审。则重自取戾。断非公罪可比。恐该督难以任受。想李侍尧断不出此也。再如采买货物。原有官价。如监督仅以贱价节帑。为节省讨好之计。已属卑鄙器小者所为。若因官办克扣。而又从中夹带自办。全不酬价。且横滋需索。则情罪又迥不相同。况夷船到粤。内地本有各行商人接买。关差虽间有官买之事。亦应买之行商。与夷商何与。监督虽有短发赔累之苦。亦应先在粤商。何至该夷商拖累。不得归国。又历任管关之员。因何向俱相安。而至李永标遂哓哓多事乎。该督既系兼管。其中详细端委。可平心确访。将所有情事。据实逐一奏闻。毋得稍涉含混。若稍有为李永标之心。是自取罪戾也。　　

○刑部议准、江苏按察使崔应阶奏称、查例载将暧昧不明情事。污人名节。报服私仇者。发边卫充军。此就被诬之人未至死而言也。若因此激成人命。自不得一律科断。向因未设专条。仍照本律拟军。亦有以情罪较重。比例援引者。定拟究难恰当。请照诬告致死随行有服亲属一人例。拟绞监候。编入例册。从之。　　

○旌表守正捐躯之直隶南乐县民孙敬妻杨氏。　　

○癸未。谕、甘省附近之连城红城两土司所属地方。上年被有偏灾。已加恩借给耔种。今岁雨泽未能沾足。夏收歉薄。念边外土民。糊口未免拮据。著再加恩。借给口粮三个月。照例折给。该抚吴达善即委干员前往。会同该土司等、按户散给。俾沾实惠。并著令于来岁麦熟后。同前借耔种。分作三年交还。以示体恤。该部速遵谕行。　　

○甲申。上诣畅春园、问皇太后安。　　

○谕曰、刘统勋等查审呼世图那帑掩饰亏空。及普喜骩法婪赃。根敦扎布恣行科歛一案。该犯等侵亏婪索。盈千累万。赃据确凿。揆其情罪。均无可逭。亦不甚相悬殊。况晋省前因贿赂公行。力加振刷。蒋洲、杨龙文之案具在。除保德身为大员。辜恩藐法婪赃得实。已降旨先行正法外。乃刘统勋等于呼世图、则拟以斩。普喜、根敦扎布、则拟以绞。不知普喜赃至万余。且署道员时。呼世图正其所属。而有心弊混。应盘查时。亦并不盘查。根敦扎布以军需名色。科歛入己。其罪视呼世图有过之。无不及耳。刘统勋等徒以库帑婪赃。视为差别。不知民务为重。库帑为轻。朕为秋审。不曾屡降旨谕乎。而塔永宁欲因此曲庇普喜。刘统勋亦佯为不知。朕实不解也。此案定拟俱未允协。著军机大臣、会同三法司另行核拟速奏。至塔永宁身任巡抚。属员如此狼籍败检。既不能觉察于前。复不行严参于后。已有应得处分。而审理此案。始终意存回护。朕办理庶政。法在必行。能容伊等伎俩巧为尝试耶。塔永宁著交部严加议处。刘统勋等摺并发。　　

○乙酉。上御勤政殿听政。　　

○丙戌。谕军机大臣等、据兆惠等奏称、准富德等、咨送叶尔羌逃出回人哈里玛供词。复询问和什克伯克、仍照前定议。先攻喀什噶尔。候富德信息。堵截贼人逃窜之路等语。昨据富德奏报、朕谕以贼势不过如此。我兵即可成功。今兆惠等、亦定于六月十一日起程。深合机宜。伫闻捷奏。但兆惠闻富德所送回人供词。又质之和什克伯克。似专向伊等责成询问。恐新附之人。未免惊疑。不以实告。嗣后当于无意中慰谕咨访。庶少支词剿说。又所奏内地马匹。于六月初八日全到。驼只亦陆续前来等语。计此时应先送马数千匹于富德军营矣。至所送马驼。或伤损尚少。是以未经声说。但数目膘分若何。亦应奏及。并著传谕知之。　　

○蠲免福建台湾、凤山、诸罗、三县。乾隆二十三年、晚禾风灾额赋。　　

○丁亥。谕、山西穆纳山木植。久经封禁。迺迩来该处奸商。藉此射利。潜行偷砍。是禁之在官。转为若辈利薮。而地方不肖官吏。需索勒诈。徒滋弊端。不若竟弛其禁。招商采伐。官为设口稽查。令其输纳税课山价。于蒙古地方。亦属有益。其如何妥协办理之处。著英廉驰驿前往。会同塔永宁详议具奏。　　

○又谕曰、固世衡、图桑阿、非寻常失察可比。现在交部严加议处。归绥道员缺。著索琳补授。河南按察使员缺。著蒋嘉年调补。明德前曾身获重罪。后经起用。复有降调之案。现届百日服满。念其连年承办军需。尚属出力。著加恩署理甘肃按察使。　　

○命翰林院侍讲学士汪廷玙、提督福建学政。　　

○戊子。上诣畅春园、问皇太后安。　　

○谕军机大臣等、据成衮扎布奏称、萨拉布拉克卡内马匹。被贼盗取。此等贼人。或在拜达克等处藏匿。参赞大臣扎隆阿、已领兵前往搜捕。仍应派员协助。于令臣子额尔克沙喇。率侍卫一二员。前往策应等语。扎隆阿未必经练事情。熟习道路。额尔克沙喇、则朕所深知。与其同行。不如独往。庶无掣肘之处。可传谕成衮扎布、即著额尔克沙喇、前赴扎隆阿军营。领兵搜捕玛哈沁。若兵力尚弱。即于喀尔喀兵内。酌量挑选。将从前盗取乌噜木齐牧放马匹。此次盗马贼人。及沿途藏匿玛哈沁。务期擒获剿除。事竣后、在博克达山等处。堵截逃窜贼众。若粮饷不继该处与定长所驻颇近。即行文支给。扎隆阿仍回乌里雅苏台办事。现在办理萨拉布拉克贼人情形并著奏闻。　　

○己丑。谕军机大臣等、富德奏称、准兆惠咨、令巴禄领兵渡叶尔羌河。会合夹攻。但巴禄之兵。必由听咱阿布、呼尔璊前进、距叶尔羌甚近。贼人见其势弱。必相抗拒。且坚守河口。即大兵亦不能径渡。于事无益。请令巴禄由巴尔楚克前进。于叶尔羌喀什噶尔之中。据其要隘。可以堵截贼人。俾两路声息相通等语。近因兆惠奏、定议令兆惠先取喀什噶尔。富德取叶尔羌。巴禄策应富德。今据富德奏、巴禄不足为伊声援。无需进发。所见甚是。巴禄即相机据守要隘。仍听兆惠调遣。若二城贼众。彼此潜通信息。即行堵截搜捕。与两路会合。俱著传谕知之。　　

○又谕、昨谕成衮扎布、专遣伊子额尔克沙喇、搜捕盗马贼人。今据车布登扎布奏称、伊等过阿尔台、沿途搜捕。并无玛哈沁等语。是盗马贼人。原非大队可知。且额尔克沙喇此行。已后车布登扎布两月余。恐归途天寒雪大或暂时停止前往。俟回部平定。再将此等玛哈沁、彻底搜捕亦可。额尔克沙喇、熟悉地方情形。如必须一往。即遵前旨起程。或趱赴车布登扎布军中。若不能相及。即可勿行。著伊父子详悉酌定办理。至马匹被窃。既非大队贼人则守卡人等疎懈之咎难辞。著严行申饬。令其加意防范。　　

○又谕曰、舒赫德奏、奉到著回阿克苏办事之旨。将交办事件。与富德议定。于六月初十日起程等语。前以永贵久在军营。令其回京。续因舒赫德领兵策应。阿克苏办事乏人。故命永贵前往。今舒赫德已遵旨回阿克苏。接办事务后。永贵即著回京。　　

○又谕曰、杨应琚奏、请添拨司库银二十万两。采买宁夏府属麦豆米榖备用。此举若因甘省歉收。筹办赈恤。自属应行。如谓阿克苏等处。仍须筹备军粮。则正可不必。盖大兵现在起程进剿。可以计日成功。又据永贵等奏、军营粮饷。已由辟展挽运。加以屯田收获。回人输助。自可源源接济。著传谕该督、所籴粮石。应酌量赈务需用情形妥协办理。并晓示商民。俾知采买谷石。原以供本地之用。非为筹办军粮起见。庶庸愚无识之人。不至张皇传说。永贵摺、并著录寄阅看。　　

○庚寅。谕、据方观承奏、各属屡次大雨之后。唐河沙河、白沟、拒马、诸水。同时并涨。下游悉归淀内。以至大清河尾闾不能宣洩。转由凤河倒漾阻遏浑流。而宣化上游雨后涨发。湓涌旁溢。南岸四工堤顶。漫开数丈。现在驰往确勘等语。入夏以来。直属大雨时行。各河涨发。而山西上游诸路。亦均得透雨。山水下注。永定河堤埝。致有漫冲。著派安泰、赫尔景额、即速驰驿前往。看视情形。并留赫尔景额在彼。协同该督、将漫口克日堵筑。毋致再有侵溢。其水过村庄。现在有无淹浸。及应行加恩抚恤之处。著方观承一面勘明妥办。一面奏闻。该督职司河道。不能先事豫防。著交部照例察议。其疎防之河道各员。俟查参到日。一并交部察议。　　

○又谕、据杨廷璋奏、福建水师提督马大用。现在患病。行动勉强。一时难以脱体。请解任等语。马大用著准其解任调理。病痊之日。来京候旨补用。其福建水师提督员缺。著马龙图补授。林洛、著调补台湾镇总兵。甘国宝、著调补海坛镇总兵。黄世桓、著调补闽粤南澳镇总兵。所遗太原镇总兵员缺。著丑达补授。丑达现在军营。其未到任之先。著塔永宁于山西通省副将内。拣选一员。暂行署理。　　

○谕军机大臣等、方观承奏、永定河南岸四工堤顶。漫开数丈一摺。已差安泰、赫尔景额、驰驿前往。察看情形。令安泰先行驰奏。并留赫尔景额在彼。协同该督。督率堵筑矣。看来直属当大雨时行之后。又兼山西上游一带。亦得透雨。山水涨发。以致急流直注。间有冲漫之处。量其体势。虽非南河可比。但此过水村庄。既已望雨于前。复经被水于后。穷民殊堪轸念。该督应即遵旨详悉查看。分别妥办。至摺内所称漫出之水。是否由牤牛河等处、仍归津水洼入淀等语。该督尤宜迅速体勘。于固安、永清、各属。相其端委。设法疏浚。毋使或有旁溢。为地方滋累。所有现在水势情形。仍令该督一面先行查明具奏。寻奏、永定河南岸四工漫水。系由大孙郭村、顺固安东界之道沟、西十余里。流向永清县城。绕壕而南。分流散漫。循黄家河旧河身。入霸州所属之津水洼。归胜定淀内之径直河。计长七十余里。水道经由之村庄。多在高阜。总未淹及房屋。田稼间有伤损。水退尚可补种荍麦。旁漫易消。并无横冲为患。得旨、知道了。究以速开引河堵漫口为是。不可以其归淀而缓视之。入淀久。则淤泥深。为害大矣。慎之。　　

○辛卯。谕曰、马大用简任提督。节镇海疆。任闽二年。于水师营伍、训练有方。克称厥职。现在患病。已降旨令其解任调理。病痊之日。赴阙补用。并著加恩照原品在家食俸。以示优奖。　　

○谕军机大臣等、富德奏称、伯克霍集斯、请遣伊亲信之伯克巴喇特。以回字文书。招抚布拉呢敦。并据称、此策有效。当受恩荣。但虑不能成事为惧等语。伯克霍集斯、既感激朕恩。招降以离贼党。深可嘉悦。著加恩赏给缎疋。至伊输诚设策。果如所算。自必加恩。万一布拉呢敦执迷不悟。罪有所归。与霍集斯何与。若布拉呢敦悔过归诚。即令其从征叶尔羌。事竣再来京入觐。若但遣人乞降。当以从前谕旨。及此次招降。皆因布拉呢敦人颇诚实。不以霍集占之狂悖。如欲免罪安生。非亲身前来不可。著传谕兆惠、富德等、遵照办理。　　

○又谕曰、富德奏称、黑龙江署参领巴岱。在瑚尔起等队内。奋勉出众等语。巴岱著赐号额尔克巴图鲁。赏银一百两。又回人摩里斯拉木、至和阗、额里齐。以大兵前来。晓示贼众。致被戕害。甚属可悯。虽经赏伊家属房产。仍赏银五十两。著富德传谕回众知之。　　

○又谕、据舒赫德等奏称、酌议平定回部后。将各城回众。稍令休息。于十分内派出一分。迁往伊犁屯田。余人令其协助资粮。其从前曾往伊犁者。仍行派出等语。虽有所见。尚未深悉情形。此等乌沙克回人。与厄鲁特杂居年久。未免渐染恶习。反覆无定。恐驻防兵丁数千人。难于弹压。此次退兵。尚应大加惩创。其余胁从之众。亦不便居其故地。或移往吐鲁番安插。距内地既近。而额敏和卓、亦能约束。朕此意是否。可询问额敏和卓、令其议奏。至各城回众。数年来甚觉穷困。骤行迁徙。势必不能。或一二年后。再选老成谨慎之人。前往伊犁安插。至伊犁驻防粮饷。于回人应交贡赋内。酌量折收米石。运往支给。似亦可行。虽非现在急务。自此次第办理。亦甚妥协。并著兆惠等、定议具奏。　　

○以礼部左侍郎介福、为浙江乡试正考官。御史汤先甲、为副考官。工部右侍郎钱维城、为江西乡试正考官。编修翁方纲、为副考官。右庶子沈栻、为湖北乡试正考官。工部主事赵瑗、为副考官。　　

○壬辰。上诣畅春园、问皇太后安。　　

○谕军机大臣等、兆惠奏称、现在进取喀什噶尔。伯克霍集斯、所遣招降布拉呢敦之人。若即行前往。转使贼人知我声息。拟将伯克巴喇特、带领行走。相机差遣等语。霍集斯招降布拉呢敦之议。系遵朕谕旨。昨富德具奏。又以降旨奖赏。若虑贼人知我声息。则我兵自阿克苏起程。贼岂全不知觉。且富德奏请差遣之人。兆惠又复留待。转使霍集斯生疑。至若临时招抚。布拉呢敦必谓先期未见遣人。此特懈我众心。必致徒增疑惧。著传谕兆惠等、仍遵前旨。将伯克巴喇特、即行遣往。　　

○又谕、据兆惠等奏称、派出西安兵五百名。听候台站调遣。余兵一千五百名。交驻劄大臣、于阿克苏、乌什、等处分防等语。兆惠正当需用兵丁之时。转将西安兵存留者。盖因伊等不习劳苦耳。但即留驻阿克苏。亦恐无禆实用。徒糜粮饷。不若遣回本营。可传谕舒赫德、将此项兵丁、约计从阿克苏至巴里坤程期。给以口粮。令其步行回巴里坤。仍将伊等未习劳苦。不能从征。自后宜加奋勉。务为有用之人。明白晓示。至巴里坤日。著清馥照例办给车辆。遣回西安。　　

○又谕曰、定长等奏称、主事富奎等。领兵七十名。搜捕盗取乌噜木齐牧群之玛哈沁等。至博克达山。遇贼百余。杀贼四人。夺马六匹。仍前往追剿等语。所奏殊未明晰。富奎所报百余人。或通计家口。则我兵自可尽行俘获。但伊等带领者。系绿旗兵。以致疎脱耳。著传谕清馥等、巴里坤有存留索伦官兵。即选派百余名。于内地现送马匹内。拨给二百余匹。令其追及努三。前往搜剿。若现无存留索伦。而努三处亦系屯田兵丁。即停其追剿。俟来年大兵凯旋时。再行办理。俱著传谕知之。　　

○又谕曰、成衮扎布等奏称、萨拉布拉克卡内骁骑校额勒登保、往追盗马贼人。遇雨迷踪。已饬令前赴扎隆阿军前。效力自赎等语。额勒登保、系守卡侍卫。马匹被窃。即有应得之罪。及追捕贼人。又复中途转回。成衮扎布等、不行奏请治罪。未免姑息。今既经复往。著传谕扎隆阿。将额勒登保、革退骁骑校。自备资斧效力。倘仍前疎懈。定行从重治罪。　　

○又谕曰、成衮扎布奏、乌梁海内大臣察达克。闻知归并伊等管辖之库库勒济等逃走。即领兵前往追获等语。察达克著加恩赏缎四端。其所领官兵。照近日车木楚克扎布出兵之例赏给。　　

○癸巳。谕、朕此次巡幸木兰。著裕亲王、和亲王、大学士来保、史贻直、在京总理事务。其月选之文员内通判州县等官。武员内八旗护军校、骁骑校、及外省送到之补放水手官、骁骑校、并年满千总等官弁。俱著王大臣照从前之例验看。至外省督抚提镇等奏摺。著照例自启銮之日为始。俱赍赴在京总理处加封。交内阁随本呈送行在。候朕批示。随本发回。仍于在京总理处。交赍摺人祇领。该部通行传谕知之。
  </div>
  <div class="pagination">
   <a href="清实录乾隆朝实录_page812.html">
    上一页
   </a>
   <span>
    ...
   </span>
   <a href="清实录乾隆朝实录_page808.html">
    808
   </a>
   <a href="清实录乾隆朝实录_page809.html">
    809
   </a>
   <a href="清实录乾隆朝实录_page810.html">
    810
   </a>
   <a href="清实录乾隆朝实录_page811.html">
    811
   </a>
   <a href="清实录乾隆朝实录_page812.html">
    812
   </a>
   <span class="current-page">
    813
   </span>
   <a href="清实录乾隆朝实录_page814.html">
    814
   </a>
   <a href="清实录乾隆朝实录_page815.html">
    815
   </a>
   <a href="清实录乾隆朝实录_page816.html">
    816
   </a>
   <a href="清实录乾隆朝实录_page817.html">
    817
   </a>
   <a href="清实录乾隆朝实录_page818.html">
    818
   </a>
   <span>
    ...
   </span>
   <a href="清实录乾隆朝实录_page814.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
