<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 238 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 238 页/共 1860 页
  </h1>
  <div class="content">
   ○江苏巡抚陈大受奏、淮安府属之盐城县被水。勘明抚恤。得旨。务使灾黎不致失所。庶少慰朕南顾之忧耳。　　

○又奏、徐属连年灾祲。今夏二麦甫收。因水减歉。且自六月以来。阴雨连绵。收成有限。其不能导涸者。一望汪洋。有田之民。固觉艰窘。无田者、甫赖皇仁。赈至四月。得延残喘。又将嗷嗷待哺。恐致流离失所。臣已饬道府率同州县细查。择极贫下户。给一月口粮。其被水之区。有愿借领耔种工本者。照给。倒坍房屋。分别给资修葺。露处之户。令择高阜处所。搭棚栖托。查淮北民风。麦收之后。恒多外出。若系被水人户。例当安插。毋令流移。亦经饬行地方官。酌量料理。得旨、江南连岁水灾。民多失所。我君臣不可不深自警惕。若赈恤之事。不能妥办。是益增罪戾矣。朕既引为已过。诚愿汝等督抚大吏。体朕如伤之心。以救灾黎耳。　　

○又奏、古沟东坝漫决。水势奔腾。高邮、邵伯、上下塘俱漫溢。田庐被淹。下河之兴化、泰州、盐城、悉罹水患。铜山县、邳州、续又被水。臣已询商河臣完颜伟、督臣德沛、逐一查办。得旨。今年水势。诚异涨也。非河臣之咎。亦非汝督抚之咎。皆朕不德。不能感召天和。以致地方百姓。连年被灾。但一切赈恤料理事宜。若不妥协。则汝等莫可辞其责矣。谕到。可令河臣督臣、与钦差大臣共观之。亦将朕意宣示百姓可也。　　

○又奏、亲往高宝等处、安抚灾黎。动拨银谷。赈粜并行。得旨。所奏俱悉。一切赈恤事宜。竭力为之。以副朕饥溺之怀。　　

○又奏、上年监临文闱失察。谢留任恩。得旨。览、若不知改过。以圆通为得计。则不可也。　　

○漕运总督顾琮奏、江广帮船。抵通稍迟。现在节节催儧。起卸回空。得旨。若早能如此料理。今年漕船。何得迟误。此皆汝柔善沽誉之咎。今亦知悔否乎。若再不努力。朕恩不可屡邀也。戒之。　　

○江南河道总督完颜伟奏报、洪泽湖水势渐退。高邮邵伯湖水宣洩情形。得旨。朕正为此廑念。今览奏稍慰朕怀。古沟东坝一闭。即速奏闻。以慰朕南顾之忧。　　

○又奏报、黄河水势渐消。洪泽湖水、加长已定。各工抢护平稳情形。得旨。以手加额览之。　　

○两淮盐政准泰奏、淮北各盐场荡地盐池。尽被水淹。灶户停扫。一面委员查勘安抚。一面令运司筹拨银米。速饬分司等查明灾灶。先行赈恤。其沿河庐舍。多被水浸。现委人员分查失业各户。量动闲款银两。酌加周恤。以免流离。得旨。所奏俱悉。一切情形。不时奏闻。　　

○又奏、扬郡米价骤贵。请以盐义仓积谷。拨发江都、甘泉、两县。于城外四厢。设厂平粜。比照市价。每石减银二钱。得旨。如此料理。甚慰朕怀也。　　

○安徽巡抚张楷奏、凤、颍、泗、三属被水。已动拨司库银十六万两。分解有灾地方。动用给散。诚恐州县办理不当。或有粉饰隐匿。臣于九月开赈之初。即前往查察督率。务使饥民均沾实惠。得旨。所奏俱悉。救灾如救焚拯搦。刻不可缓也。　　

○江西巡抚陈宏谋奏、兴国县猝被水灾。已饬动项赈恤。给银葺屋。其联界之赣县、宁都、瑞金、及吉安府属之万安、龙泉。南安府属之大庾。俱因雨大水发。间有冲损。飞饬确勘。一体抚恤。得旨。览、被水灾黎。加意抚恤。毋得视为偏灾而忽之。　　

○又奏、兴国县被水灾民。俱已赈恤安顿。至万安、赣县、宁都、龙泉、四州县。被灾较次。亦经动项抚恤。其瑞金、大庾、泰和、雩都、庐陵、德化、湖口、等县。被灾更轻。悉已酌量抚恤。交秋以来。各属水势渐退。晚禾茂盛。米价亦不昂贵。得旨。览奏稍慰朕怀。　　

○浙江巡抚常安奏覆、潮势浩瀚。无若春初秋末。臣因老盐仓最险之处。涨沙无存。黄山以西。虽有涨沙。时长时消。宽窄莫测。亦且未过秋汛。不敢遽谓可恃。六月间、臣以伏汛紧要。现修石工。亲身踏看。直至乍浦回省。是以多日未经奏事。所有奉旨询问塘工情形。理合奏闻。得旨。欣悦览之。　　

○又奏、浙江麦秋既熟。早禾复稔。晚禾亦属有望。惟淳安县、分水县、安吉州、等处。山水骤漫。不无冲淹。已饬加意抚恤。至江塘海塘工程。现俱平稳。得旨。览奏曷胜欣慰。　　

○湖广总督孙嘉淦奏、楚省江汉经流。湖泽渚汇。百姓多从水中筑垸为田。一有漫溢。遂失生计。臣今春巡视苗疆。凡经过有堤之处。俱行相度。窃见大江两岸。多有小山。土岸本高。而所筑之堤。去水颇远。故冲溃尚少。惟汉水自襄阳至汉阳。皆走平原。溢为潜沔。旁无冈阜以为畛域。百姓生齿日繁。圩垸日多。凡蓄水之地。尽成田庐。只留一线江身。两岸筑土堤束之。当筑堤时。不善相度。紧逼水涯。不留尺寸地以予水。故水与堤日相切摩。而所筑之堤。又未夯硪坚实。皆系浮土堆成。累年岁修。因艰于取土。虗应故事。甚至将堤身草皮铲去。以充新工。徒烦民力。无裨实用。是以荆、襄、安、汉、诸府。无年不有水患。臣查湖广无专司水利之大员。道府等官。各有分界。不能通身相度。再湖广堤工。凡岁修小工。皆用民力。若普兴大工。必需用项帮修。又天门、沔阳、潜江、监利、等处。今夏被水处甚多。既有偏灾。兼当以工代赈。似此既用民力。又动帑项。必须相度妥确。详慎办理。乃可无冒滥滋扰之弊。臣拟于秋分水涸后。亲往荆襄等处。将江汉堤工。通身相度。通盘计算。所用民力几何。需费国帑若干。若一年可以普修。则于今冬修筑。若工程繁多。不能一时完竣。则酌分缓急办理。得旨。卿所见甚是。而于水利情形实未悉。若以直隶治河之术。施之湖广。则不可之大者。　　

○湖南巡抚许容奏、攸县、醴陵、茶陵、酃县、衡山、华容、益阳、沅江、等八州县被水。已饬会勘抚恤。给银葺屋。得旨。所奏俱悉。被灾难民。加意赈恤。毋使一夫失所也。　　

○又奏、永顺协、应支兵米。雍正七年设营之初。每石折银六钱。雍正八年。总督迈柱、以彼地产米稀少。兵丁不敷买食。奏请增给四钱。乾隆二年。巡抚高其倬、以永顺地方。常年米价。以银一两、不敷买米一石。奏请借动公项银二千四百两。买贮米石给兵。但近仓之兵。支领甚易。远汛之兵。旷日需费。今愿买食杂粮。莫若全支折色。因时制宜。于兵丁实为便易。得旨。依议。　　

○山东巡抚晏斯盛奏、查拏老瓜贼。从前抚臣奏请、于大道通衢。令汛守兵目。彻夜游巡。并令州县派拨民壮。按更印取巡兵姓名。呈报该管文武。以稽勤惰。诚为立法严密。但老瓜贼狡狯。乘虗窃发。保无将其故智。移于僻路。以害途人。更或扮为僧道技流。以伏村落。臣请于偏区僻壤。查有墩汛者。亦照前例一体游巡。如无墩汛之地。应令各该州县派委佐杂。带领民壮乡保。分地巡查。似更整密。再缉盗之法。前抚臣于通省州县内选委八员。名曰分统。分拏盗贼。又委巡道三员。以为总统。考核勤惰。复委知府数员。以为兼统。稽查捕役。又于捕盗同知通判内、遴选才能之员。分带干役。四散查拏。臣思府州县官。均有地方之责。庶务纷繁。至于诘奸禁暴。职分当为。所部内自不容其稍诿。若所部外并责之。实属鞭长莫及。臣请将所委州县分统之任。归并委巡之同知通判。将知府兼统之任。归并总统之道员。庶事权不致纷歧。而府县等官。仍令专任巡缉。如知有匪徒潜匿别境。即差捕密拏。如委巡官役。生事扰民。立即揭参。再察缉而外。尤莫重于保甲。应专责州县严查。并知府督率。务使比户有稽。逐保无隐。匪徒一入。即行举首。一切宵小。可期尽绝。得旨。所奏颇妥。但须实力行之。　　

○又奏、邪教惑民。最为世道人心之害。欲正人心。必先息邪说。而邪说之最易煽惑乡愚者。莫知创立教会。佯修善事。此倡彼和。蔓延日广。大为风教之害。臣抵任后、详查各案。多属乡愚。误被惑诱。若尽法深求。则株连延蔓。恐生事端。请将创教授徒、及为首敛钱之犯。严拏究拟。其被诱入教。仅止拜佛持斋者。量予责惩。令其归正自新。自行出首者。照律免究。仍令地方官不时查察。勤加化诲。得旨。自应如是办理者。　　

○又奏、东省雨泽频仍。峄县、郯城、兰山、沾化、武城、诸城、潍县、昌邑、高密等。及德州卫地。均有被水之乡。分别先行抚恤。并给银葺屋。得旨。其有成灾之处。应赈恤者妥协为之。　　

○河东河道总督白钟山奏、豫省南岸、郑州来童寨。虞城王家楼。皆系旧险。节年倍用帑料。修守无虞。今七月初五至初八。河水陡长。大溜全归新挑引河。两处俱现淤滩。多年大工。化险为平。来年可省料物千百万斤。此实圣德怀柔。河神默佑所致。得旨。以手加额。欣悦览之。　　

○川陕总督尹继善奏、准噶尔夷人回巢至肃。先欲将葡萄等物、硬行留下。为将来藉口之地。及见不肯留货。许帮马驼。令其驮回。遂计无可施。请愿减价出售。虽反复无常。原系夷人故智。但远来之货。令其驮回。本非出于得已。今既肯减价与商民交易。两相情愿。允其出售。亦属一时权宜。臣与抚臣黄廷桂、商酌料理。任夷人诡计百出。凡事据理酌中。于宽厚之中。仍寓节制之道。得旨。所见甚是。夷使自来。亦有旨谕彼也。　　

○署西安巡抚岱奇奏、秋禾茂盛。粮价平减。督臣尹继善赴滇。查勘金沙江通川河道。地方一切事宜。臣益当尽心料理。不敢稍懈。得旨。所奏俱悉。督臣远去。汝应奋勉办事者。看来汝总以安静姑息为得计。恐未必永久受此益也。戒之。　　

○甘肃巡抚黄廷桂奏、甘省狄道州、宁远县、西固厅、中卫县、被水冲漫。田禾被淹。房屋坍倒。已饬各属分别赈恤。得旨。知道了。被水处所。虽系偏灾。亦应加意抚恤。盖甘省非他省可比也。　　

○甘肃布政使徐杞奏报、河东河西、被雹轻重情形。得旨。所奏俱悉。其被灾之处。与抚臣商酌。加意赈恤之。　　

○安西提督永常奏、准噶尔进贡夷使吹纳木喀等。由沿边宁夏一路回巢。经过哈密。其留牧马驼。倒毙者、照数赏给。至瘸乏驼只。余剩马匹。及葡萄硵砂等物。饬与客商官兵等交易。起身回巢。得旨。所奏俱悉。但夷使马驼之事。微觉失宽了。尹继善所见甚正。可将此摺与彼观之。　　

○四川提督郑文焕奏、建昌一镇、所属越巂、宁越、永定、靖远、会盐等营。禁有土司番部。当日输诚归化。认纳夷粮。自二三百石、至四五百石不等。缘地瘠山深。即令该营就近徵收。报充兵丁应支本色。必须斗斛公平。不得多增升合。乃访闻各营。立有鼠耗斗口名色。兼以淋尖踢斛。每斗浮收至三四升。约计每年多徵至五六十石、及百石以外者。据称豫备荒歉。恐夷人迁徙抗欠。难以催徵。窃思边远番猓。均属朝廷赤子。何忍苛徵。虽丰年多获。亦不应豫计歉收。先为盈取。所有一切滥收陋弊。应严行禁革。得旨。好。勉力为之。　　

○广东按察使潘思榘奏、雨水调匀。丰收豫兆。得旨。欣慰览之。但不可因朕祈年念切。而有所文饰于其间也。　　

○广西巡抚杨锡绂奏、从前粤西义宁苗猺不法。动兵擒剿。分石村、龙胜、卑子堡、三路。石村一路。官兵共五千一百员名。向例官兵百名。用随营长夫四十名。每名日给银八分。长夫见逆苗凶横。大半逃匿。时监纪右江道李锡秦、提臣谭行义、克期进剿。苗民投顺者众。即令随营挽运。酌给口粮。以故民夫多逃。而军事无误。今军务告竣。计实节省银一万有奇。据李锡秦禀。若据实开除报销。即成例案。万一将来边疆用兵。援以为例。则办理势必掣肘。请将此项存贮二千两于司库。以补本案军需、额外用去不能开销之项。其余银八千余两。请以四千发交新设龙胜通判。尽数买谷一万石。建仓积贮。即为龙胜常平、以备平粜赈恤之用。其余酌发积谷尚少之州县。买谷贮仓。则钱粮仍归实用。而挽运章程。亦不至轻有变易。得旨。照此奏办理亦妥。李锡秦、传旨嘉奖之。　　

○署云南总督、云南巡抚张允随奏、各营千把总外委盔甲。什无一二。饬于存营公费、及马价余银内、动支制造六百四十八顶副。存贮标营。作为交代之项。又藤牌粗重。滚跳不灵。不若粤中所制。坚致轻便。亦令顺制千余面补给。得旨。知道了。应整顿者也。　　

○又奏、起程前赴金江。会同川陕督臣尹继善、钦差都统新柱、相度开修机宜。得旨。所奏俱悉。朕所以令汝等面议者。亦恐互相推诿。事终无成耳。今汝三人、觌面相商。和衷共议。必有一定之论。断无两可之谋。可将朕此旨共观之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十一

大清高宗法天隆运至诚先觉体元立极敷文奋武孝慈神圣纯皇帝实录卷之一百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。八月。丁亥朔。祭先师孔子。遣和亲王弘昼行礼。　　

○谕、各省州县、考试童生。乃士子进身之始。文武虽有殊途。各宜秉礼自爱。以敦士风。朕闻粤东俗尚浇漓。每遇生童齐集考试之时。或赴摊铺、短价强买什物。或与市人扭结禀官。稍不遂意。即恃众嚣喧。挟制罢考。地方有司。视以为常。每多宽纵。今闻得高州府石城县。本年五月间、考试文武生童。有武童李之莱赴考。被蒙姓民人、拾去马箭一枝。比时禀知县令。已谕典史查追给还。而诸生以知县不能立刻拘责洩忿。于本日上灯时。乘县署月台下失火。遂有武生林翰芝、武童林翰权、及李芬源等。拥进宅门。攫取衣服钱文而散。现据该地方官查究。尚未结案。又闻电白县、考试武童外场。因马道拥挤。喝逐闲人。有武生扭役殴打之事。又右翼镇亲赴教场操演。有武生不衣不冠。杂入众中。拥攩马道。驱令远立。遂殴打兵丁。肆行詈骂。似此身列宫墙。不遵礼教。转恃青衿。以为抗法横行之具。士习如此。风俗何由而淳。此皆地方大小官员。及学政教官。平时不能化导之所致。用是特颁谕旨。著该督抚学政等。董率有司教官。严切训谕。务令士子等洗心涤虑。痛改前非。倘冥顽不灵。仍不率教。即按律惩治。不稍宽贷。如官员等有徇隐姑纵者。一经查出。定行分别处分。　　

○谕军机大臣等、白钟山、题请挑挖引河一本。其注语内有甚属危险字样。览之、深廑朕怀。其实乃系挑引河以防险。非现在即属危险也。在伊不过据属员详语、写入本章。细心办事者、不当如是。尔等可寄信白钟山、嗣后遇有题报河工修防事件。总当据实题报。不得稍存粉饰。亦不得张大其词。寻据工部议准、河东河道总督白钟山题、为河势坐湾太深。各工危险甚急。详请挑引分势事。缘河南南岸郑州中牟一带。地居上游。在在险要。其下游中牟九堡。对岸沙滩。河头河尾。形势俱顺。先经题请兴挑。现已引溜成河。唯上游来童寨对岸沙滩。彼时尚未坐湾。故未议挑。今上湾姚五家庄河头。有吸川之形。下湾侯七家庄。复有建瓴之势。急应挑挖引河。俾河身直顺。得旨。依议速行。　　

○户部议覆、署理陕西巡抚岱奇疏称、商州并所属地方。有隙地三万余亩。除无业主者、官为招垦。其有主而情愿自垦者、不必勒以年限。祇令劝谕开垦。如欲留作坟茔房屋之用。亦听民便。至有主而先愿自垦。后或力有不能。亦准续行呈官。出示招垦。有愿承垦者、该乡地同业主垦户、查验地亩。议定价值。官为给照。其地即给垦户为业。所议之价。除有力者现交外。其稍有力之家。以二年。或三年清还。如期限已满。垦户他去。既不垦地。又不清价。亦许地主呈明。移知原籍。追照送销。如本人他去。无凭著追。即取原保之户邻甘结存案。另为招垦。仍听地主议价交业。日后不得仍执前照复争。应如所请。从之。　　

○缓两淮泰州分司所属庙湾场、被水灶户、新旧额徵。并分别赈恤。　　

○戊子。祭大社、大稷、遣諴亲王允秘恭代行礼。　　

○上诣畅春园、问皇太后安。　　

○奉皇太后御长春仙馆。　　

○谕、今岁六七月间、江南淮、徐、扬州、一带。淮黄交涨。水势漫溢。甚于往时。朕已屡降谕旨。令该督抚加意抚绥。现又命高斌、周学健、前往会同办理。兹据陈大受奏称、扬州目下。河水日逐增长。民间自中人之家。以及极贫下户。皆流离四散。虽有平粜之官粮。抚恤之公项。亦不能奔走领籴。似此情形。实非寻常被灾可比。朕心深为轸恻。该督抚等、不得拘于常例。务须多方设法竭力拯救。使灾黎稍可资生。以俟水退。倍加抚绥。俾得安其故业。毋致失所。该部即遵谕速行。　　

○训饬慎重军政。谕、各省军政。五年一举。乃黜陟将弁。鼓励戎行之要务。为督抚提镇者。留意于平时。而举行于此日。必公正无私。甄别允当。举行当举。而众人皆知奋兴。劾所当劾。而众人皆知儆戒。将见人材辈出。士气益励。国家于以收干城腹心之效。所关非浅鲜也。昔我皇祖皇考。加意武备。训谕谆谆。其因举劾不公降、旨申饬者。至严且切。今当军政之期。倘司其事者或瞻徇情面。庇护私人。将居官贪劣、及衰懦阘茸、不能骑射之人。姑容在职。止将微末弁员数人。填注充数。而使技勇过人、劳绩素著。或秉性质朴、实心效力者。遏抑隐藏。无所表见。则赏罚不明。贤否倒置。人心懈怠。戎政废弛。重负朝廷委任之意。其罪不可逭矣。用是特颁此旨。务各洗心涤虑。将从前情弊陋习。一一屏除。以肃钜典。倘有仍蹈前辙者。经朕访闻。或被科道纠参。当加以严谴。该部即通行晓谕知之。　　

○大学士鄂尔泰等议奏、律设大法。轻重期协于至公。罪有殊科。彼此不容以私贷。是以梁古翂乞代父命。武帝虽行宽宥。而未闻著于令甲。汉陈元于尹次当死。兄初请代。议欲活次。应劭驳之。谓杀无罪之初。活当死之次。此谓求生。非谓代死。诚以按律议狱。各从所犯断决。不得开代罪之端。因私情而挠国宪也。若夫一家共犯。罪坐尊长。盖尊长有督率之责。父兄之教不先。则子弟之率不谨。是以定为罪首。而卑幼免坐者。法统于所尊。罪不容以并论也。今据刑部奏称、徐天爵、与伊子七十儿、同造赌具。应照不论造意、独坐尊长之律。坐以发遣为奴。复据七十儿之呈。情愿代父受罪。请将七十儿发遣。徐天爵免罪等语。查此案情节。徐天爵之母。年逾七十。仅有一子。闻其遣戍。昼夜悲啼。七十儿既不忍伤祖母之心。复不忍伊父独罹罪谴。吁请身代。伊父既得免于远戍。而祖母复得资其膳养。情殊可原。且徐天爵所犯。并无侵损于人。似可准行。但查康熙五十一年。镶蓝旗人乌尔衮。因伊父固尔哈、缘事革职。照例枷责充发。有祖母年九十岁。别无侍养之人。叩阍请代充发。俟祖母身故。再议发遣。奉旨。固尔哈、免其枷责。留养伊母。俟母故后、照例发遣。钦遵在案。是既准其留养以遂私情。仍又发遣以昭国宪。仰见圣祖仁皇帝、仁至义尽。情法兼伸。今徐天爵此案。与乌尔衮情事相同。或将七十儿发遣。将徐天爵免罪。或将徐天爵暂停发遣。交与该旗。俟伊母故后。送部发遣。应候谕旨遵行。至该部所请。嗣后如有父子共犯罪。按律应坐其父。而子愿代者。酌其情罪轻重。果无侵损于人。将代罪情由。奏明请旨。臣等伏思、一家同犯罪名。父兄按律科罪。子弟独脱然法外。稍有人心。当必怵然难安。况既无侵损于人。愿以身代父兄。犹知孝弟之义。应如所请。如子弟身本无罪、及有罪而有侵损于人者。并不得援引为例。妄行渎请。则孝弟之情义伸。而国家之宪章亦肃。得旨。这所议是。依议。徐天爵、著照固尔哈之例、暂停发遣。　　

○又奏、查上江拨补封贮银、共八十余万两。下江共七十余万两。两淮盐库续收银约七八十万两。是上下两江被水州县。即有需用。己足敷动拨。所有户部续拨漕项银一十九万余两。应仍留解部。得旨。此项续拨漕项银一十九万余两。亦著存留该省。以备赈恤之用。　　

○己丑。上诣长春仙馆、问皇太后安。　　

○谕大学士等、据德沛、陈大受、奏称。今岁淮黄交涨。七月初五日。完颜伟、差员密谕通判刘永钥。将昭关等坝、开放洩水。令其以异涨通报等语。在督抚之意。以为下河州县被水。由于放坝。完颜伟将檄令开放。捏称通判详报异涨漫决。为河臣之咎。不知向来河工。水大放坝。河员往往报称漫溢。或报称冲决。此系相沿之习。今岁水涨异常。开坝固有伤下游田禾。若不开坝宣洩。则不独高家堰堤工可虑。即彼地城郭人民。亦必受患。此不得已之计。未尝不为保全百姓起见。况完颜伟亦曾将饬令开坝之处。具摺奏闻。虽未将以上情节、明白奏出。而朕知其意实系如此。完颜伟之奏。督抚未之知也。然完颜伟本当将此处明白奏闻。或密行知照该督抚。亦无不可。若以开坝一节咎也。则非矣。德沛现住扬州、会同陈大受办理赈务。至于河工乃完颜伟重责。令伊等和衷办理、而不可有所掣肘也。可将朕旨传谕知之。
  </div>
  <div class="pagination">
   <a href="清实录乾隆朝实录_page237.html">
    上一页
   </a>
   <span>
    ...
   </span>
   <a href="清实录乾隆朝实录_page233.html">
    233
   </a>
   <a href="清实录乾隆朝实录_page234.html">
    234
   </a>
   <a href="清实录乾隆朝实录_page235.html">
    235
   </a>
   <a href="清实录乾隆朝实录_page236.html">
    236
   </a>
   <a href="清实录乾隆朝实录_page237.html">
    237
   </a>
   <span class="current-page">
    238
   </span>
   <a href="清实录乾隆朝实录_page239.html">
    239
   </a>
   <a href="清实录乾隆朝实录_page240.html">
    240
   </a>
   <a href="清实录乾隆朝实录_page241.html">
    241
   </a>
   <a href="清实录乾隆朝实录_page242.html">
    242
   </a>
   <a href="清实录乾隆朝实录_page243.html">
    243
   </a>
   <span>
    ...
   </span>
   <a href="清实录乾隆朝实录_page239.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
