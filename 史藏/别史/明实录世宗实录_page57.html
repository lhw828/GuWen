<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 57 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 57 页/共 518 页</h1>
    <div class="content">　　○壬戌升南京吏部稽勋司署郎中周文兴为光禄寺少卿
　　○以贵州用兵并采木诏免各府正官朝觐
○礼部言王府事例成宪具存而亡赖奸人乃有假请托以绐物者使宗室有越分妄求之愆有无辜妄费之怨所求遂则利归群小不遂则怨归公朝请将正德四年本部题准  累朝政令及改元以来事干宗室拟议奏行可为定例者并查附录刻成一书颁行天下王府知会凡有袭爵请封请名夫人仪宾故绝王爵乞封妾媵等欲具奏乞恩者长史教授查例而行春秋二季遣官类奏不合例者即为谏阻仍前将碍例事情奏扰则坐长史教授并拨置之人其差人诓带财物者俱听缉获送回炤例发遣内府各监局应造册封冠服仪物如期亟办毋令迟误为奸人藉口诏如议行
　　○癸亥以四川灾伤诏免各府州县正官朝觐
　　○初番夷帖木哥等既降其部下虎都都土古尔者等势孤亦相继来附甘肃镇巡官以闻兵部议行总制尚书会镇巡审核无诈即同牙木兰等一体安插土古尔者等若愿仍回沙州者听诏如议行
　　○甲子大学士杨一清言臣昨乞休致蒙钦遣鸿胪寺少卿王道中造臣卧内宣谕  圣意臣伏枕叩头仰惟  圣恩高厚既以悯臣衰老不欲劳以政机复以才德见褒勉其始终辅导臣敢不鞠躬尽瘁继之以死臣之志亦臣之分也但年既摧颓病复荏苒出处所关犹有不能自尽者敢及未填沟壑为  皇上陈之死不恨矣臣与张璁同在内阁原未有隙比璁为聂能迁所讦憾臣拟票太宽奏请宣谕内阁以绝谗邪诸所指摘意阴诋臣伏蒙  圣谕俾彼此和衷毋负简任臣诚震越无措臣在阁每事必推让璁  圣明洞察何敢媚忌方聂能迁奏下臣思璁常言昔议礼为众所嫉独能迁深相结纳多得其力不知何由失欢一旦乃有此奏又且未奉明旨不敢拟置重典盖事理固然岂有他意若诋毁大臣同列即置之死地是将蔽  主上之聪明涂天下之耳目也臣岂敢哉至于张浩一节尤有可言浩璁亲也璁欲用为浙江都司难于自言乃谓臣浩才可用臣随告之尚书王时中而推之今乃谓浩为臣所荐非自欺乎先年浩备倭宁波地方失事与守巡官张芹朱朝阳俱被勘治去秋璁署都察院事以前处分太轻参芹与鸣阳降级而浩以专职独不及焉此情安可掩也自今春以来臣见璁志骄气横狎视公卿虽桂萼亦不敢与抗其余大臣颐指气使无不如意百司庶僚莫敢仰视臣尝以恭逊劝之璁口称善而心不平也黄绾乃璁同乡故友虽不同科目颇有文学顷为少詹事补经筵臣以其吴音未令进讲比璁欲用为吏部卿贰又欲用为南京乡试考官臣皆沮之以是怨臣昨所奏虽若泛论意亦阴诋臣也臣以老病之躯处嫌忌之地唯  皇上怜而放免之俾得远憎怨保余年不胜幸甚  上报曰卿历陈被人指斥诬害之意朕已知其久矣夫人君受  天付托必资老成贤硕以为夹辅朕所倚卿不但为己而己实为天下耳朕闻先儒有云不徒知之实欲行之又云凡人之能不可自伐彼张璁也性资虽敏柰强梗不受人言已是不听于众其忠孝仁义谦恭廉守彼皆无不通晓何其自入阁以来专恣而自用无复前之初也且如聂能迁纵是小人置之于法未为不可但璁之仁义不无有亏如张浩者朕闻诸人言皆一曰本是张阁老浼扬阁老言于王尚书今日却不认朕闻之心切叹吁非自欺乎近又令史立模为言以箝人人之口指为阴中朕昨谕内阁云大臣不受人言己有过不能正焉可正其君哉立谟之言謟而巧媚欲悦大臣不知卿见此论否璁未即奉命反复辩言朕复下谕方拟旨行又黄绾之奏非忠公果为国也是言也立党之基也朕欲重治复而思之绾之言无根据若罪彼却似真有这等人而曲庇之也故令璁票责谕璁为晓谕朕复曰票责绾之意犹有难辞朕遂亲作旨行彼璁尽忠事君博见多识居顾问之允称可惜者自伐其能恃朕所宠呜呼朕所礼之者非私恩也报昔正伦之功璁当愈加谦逊谒诚图报可也竭诚者何推公让贤谦己容众是也今却若是良可叹哉卿若果于一去曰远嫌避诬保其终全为善计朕以为未也夫既被攻之我即去之恐自此而后仿而为前进一人攻之者随之此风正当今日除去可使中之也所留者正欲革此风制此辈耳卿果为国尽忠当于此熟思若只欲以去为善是虑国不如虑身也彼他夕谋之朝攻之不足介意亦不为我政治之害矣卿其加意而审处哉慎哉一清复惶惧上＜锍-釒＞且谢且请  上固留之曰朕以卿耆硕旧辅方切倚毗而卿必欲退君臣之义恐弗如是朕躬多愆当直言以匡救何遽舍朕而去卿其副朕望焉
　　○浙江巡按御史王化＜锍-釒＞陈弭灾议一清查钱粮请行下所司提吊各府州县侵欺粮犯人卷从公清查除正犯侵欺外有系虚文倒解拖欠在民及监追虽未十年而家产尽绝及正身已死累及无辜家属者听行处豁一节省民财言西湖寺观多私创者请市之于民计亩徵粮补派马价诏从其清粮议毁祠骚扰罢之
○赐荣王祐枢所建书楼名崇义从王请也
　　○福建漳州府知府詹莹以朝觐违例科取又曲庇赃犯知县黎艮因而致死七人巡按御史上其事诏逮问
　　○命御史施一德监  显陵工
　　○乙丑户部尚书邹文盛以疾辞印请告  上曰卿有疾善加调护痊可即出供职掌印仍旧
　　○丙寅巡抚山东都察院右佥都御史王尧封九年任满诏升左副都御史巡抚如故升山西右布政使钱如京为南京太仆寺卿
　　○复襄府镇宁王祐檽所革岁禄王先坐奏邵亨事不实革禄三分之一至是悔罪自陈又会恩诏复之
　　○钦天监言本年闰十月朔以大统历推日不食以回回历推日食二分四十七秒＜锍-釒＞下所司
　　○丁卯内官监太监张敬奏请造各王府金册金带等金四千五百一十余两户部议岁例买金多不过二千今骤加一倍其中有无实数及应否支用本部无从稽考且册封岁行官帑有限今天下灾伤理当节省姑出本部所贮赎金及发搉关银收买以足其数请敕司礼监督同该局岁终一勘册封用金几何年例外应添买几何扣数题请勿致浪费报可
　　○南京中军都督府管府事应城伯孙钺以疾请告回京许之
　　○戊辰以  显陵兴工诏湖广各府州县正官及首领官在工所者俱免朝觐
　　○初贵州镇雄府沙保之乱官军进捣其巢谓沙保已死未几其子普奴复纠众为乱御史施山总兵牛桓因各＜锍-釒＞传闻沙保尚存恐复如陇政故事下兵部议行提督尚书伍文定移文川贵镇巡等官严访存亡督兵搜捕并擒获其子普奴从之
○诏准锦衣卫带俸指挥佥事文荣张楫俱世袭荣楫皆皇亲从其请也
　　○己巳左都御史李承勋＜锍-釒＞乞休且陈时事所急曰臣闻忠臣之义死不忘君今臣体困沉痾分当求退而心怀隐忧岂能缄默山西潞城之贼数百人耳倚山负固类穴中之鼠计取则易仰攻则难官军轻用其锋累取挫衄合四处之兵十数倍之众以讨小寇而不统于一人臣窃忧之用兵在谋不在众事权当一不当分昔剿山寇满四叶宗刘辈皆用近寨壮丁贼中胁从以收全功顾用之者方略何如耳宜行镇巡各官彼此协和先为可胜之计而后以兵随之有功则同赏误事则同罚亟为荡平以安黎庶川贵芒部之役连年用兵再胜再叛必其处置乖方有不能服其心者顷又欲调永顺土兵进讨所过剽窃惨于盗贼且新自广西放还又闻远调不免怨咨念兹数省比年兵荒军民困毙今又争蛮夷无用之地强置流官使腹里良民陷于涂炭臣窃哀之宜命提督尚书伍文定深惟安攘之远猷毋一意于用兵远人安则边境安而数省之民举安矣丰沛河工二年之内三易大臣用人以丁计者三十余万用银以两计者二十余万而尚未有成效始也讲之不熟而遽行继也主之不力而中止一行一止糜费孔多臣愚以为宜令群臣知水事者各陈所见下工部议若所见不同则行侍郎潘希曾亲为相度百闻不如一见询谋佥同然后兴役治天下有决壅蔽之患以通上下之情周礼宫正缀衣皆以贤士汉宣用龚遂于渤海召见问所以治郡郡守且然而况他乎唐宋有转对次对不时召对因事请对故事  祖宗朝每遇大事必召群臣面询得失盖事之委曲有必须从容口尽而难一一以文字陈述者召对之际不惟可以商确政事而人之贤否尤为易见愿察成周命官之旨参以唐宋故事恪遵  祖宗家法天下幸甚  上仍慰留不允以其＜锍-釒＞下所司议
　　○朵颜泰宁福余三卫先入贡后期至是一千余人叩关求入补贡待命数日守臣验放以闻兵部议虏已悔过且迟误有词不足深究先年补贡有例其听起送待之如常各路宜饬兵以备从之
　　○盗伐  景陵树木诏逮问先任守备都指挥佥事时立中诘责守备太监刘岑
　　○南京织造制帛丝料例坐上元江宁二县铺户买办后从应天府尹王爌议请于南京丙字库所收贮丝内择取应用至是守备太监高隆＜锍-釒＞言本库丝料不堪织造  上曰制帛乃奉享祀至重仪物宜照  祖宗旧例行
　　明世宗肃皇帝实录卷之九十一
明世宗肃皇帝实录卷之九十二
　　嘉靖七年九月庚午朔罢总督河道右都御史盛应期管河郎中柯惟熊俱冠带闲住初应期议开新河惟熊赞之甚力应期督工趣迫人颇怨讟朝议罢役应期请缓一月毋停工保其终事惟熊复甚言其不便应期亦上＜锍-釒＞自理部议两罢之应期果毅任事既奏开新河因谬议纷起欲急于成功以杜众口遂以严急兴怨功未及成而罢然其所开新河后三十余年卒循其遗迹＜锍-釒＞之运道至今蒙利云
　　○复以原掌鸿胪寺事太常寺卿魏璄掌鸿胪寺事
　　○壬申录荫左都御史张敷华孙禄补荫刑部尚书屠勋孙钶俱为国子生赠右副都御史周季麟为右都御史先敷华以直谏忤逆瑾致仕季麟巡抚甘肃等处有军功勋秩满二子既荫而中乡试皆未及授官至是俱比例陈乞吏部覆议从之
　　○升河南按察使张翰狭西布政使司右参政杨叔通俱为左布政使翰仍本省叔通山西
　　○癸酉  孝恭章皇后忌辰  上诣  奉先殿行祭礼遣昌国公张鹤龄祭  景陵
　　○左春坊左赞善张治＜锍-釒＞辞升职请以旧官供事得封赠其父母  上以治纂修有劳特准封其父母升职不准辞
　　○南京织造太监刚聪＜锍-釒＞请岁给两淮盐课三万两及扬州钞关船料银为工作费  上曰刚聪妄乞银两以资浪费且不究作速督造回京不许再扰
　　○甲戌新建伯王守仁督兵讨广西诸寨叛贼悉平之先是断藤峡等处徭贼上连八寨下通仙台花相等峒连络数十余巢盘亘三百余里流劫郡县屡征不服急则入万山丛箐中自浔梧上下军民横罹锋镝者数十年至是守仁既招降思田叛目卢苏王受责之剿寨贼自效罢还永顺保靖二司土兵应调至者密授方略使指挥唐宏等部护乘归途之便击之守仁止南宁偃旗仆鼓示不为备度贼已懈督官兵四面围之永顺攻牛肠保靖攻六寺诸巢以四月三日合战败之明日破仙女山寨又明日破油榨石壁大陂等巢断藤峡平乘胜进攻仙台花相白竹古陶罗凤等巢悉破布政使林富率卢苏王受等由别道邸八寨突破石门贼遂奔溃我兵分道摉剿于是古篷周安古钵都者峒黄田铁坑等寨相继殄平余贼仅千余人且战且走趋渡横水江会大风溺死太半其脱身入山者多投坠崖谷死会守仁病甚乃上书请告略言其状曰迩者谬蒙  陛下过采大臣之议授臣以军旅重寄自知才不胜任病不任劳具＜锍-釒＞辞免方虞显戮而温旨慰谕有加伏读感泣不复能顾其他既而矢死就道日夜危惧而病愈甚不意旬月之间两府顽民帖然来服其间虽有数处强大贼巢素为广西众贼之渊薮屡尝征讨而不克者亦就湖广撤回之兵用两府新附之民遂皆歼厥渠魁荡平巢穴窃自喜幸以为庶藉此免于覆败之戮不为诸臣荐扬之累足矣而臣之病益增剧百疗无施殆功过其事名浮于实福踰其分所谓小人而有非望之获必有意外之灾者也近八寨既平议于其中移设卫所以控制诸蛮又冒暑舆疾上下岩谷出入茅苇之中竣事而出遂尔不复能兴夫今日之两广比之异时庶亦可谓无事矣臣虽病废而归可无去后之忧者夫竭忠以报国臣之素志也受  陛下之深恩思得粉身赍骨以自效又臣近岁之所日夜切心者也病日就危尚求苟全以图后报而为餋病之举此又臣之所大不得已也惟  陛下鉴臣一念报  主之诚固非苟为避难以自偷而悯其濒危垂绝不得已之至情容暂回籍调治幸存余息鞠躬尽瘁以事  陛下尚有日也＜锍-釒＞入  上曰卿才望素著公议推服近又身入瘴乡荡平剧寇安靖地方方切倚任有疾宜在任调治不准辞
　　○贵州宣慰司土官宣慰使宋储遣舍人宋堪等来贺  圣节并贡马诏给赏如例
○乙亥改提督南京粮储都察院右副都御史罗钦忠复为通政使掌司事时通政使缺吏部＜锍-釒＞请如故事推补  上特用钦忠仍趣令赴召供职
○丁丑以狭西灾伤免各府知府朝觐
　　○己卯刑部尚书胡世宁＜锍-釒＞言新河之议首倡自臣既而盛应期先因佥事江良材具＜锍-釒＞偶与臣合遂尔奏报为国家兴莫大之役第初议限以六月而应期勇于集事功廑四月已十成八九遂致官吏严急怨端烦兴朝议以安人心为重亟止其事寻命应期与维熊同罢彼维熊之反覆变诈阴陷大臣私误国事其罪当不止此至于应期平日执性过严所至物情不协非遇宽大之朝不止罢黜之罪今得此非不幸也但自古国家每偾大事必追责首议之臣应期祗因臣妄言新河之谬得罪以去则是不惟误彼徒费工力而使后任事之臣尽以应期为戒皆臣一言之所致也请与应期同罢或更加重拟或薄示降调使天下后世皆知我  皇上驭臣赏罚之公愚臣死不敢欺之义  上报曰览卿所奏已悉至情但应期受命治河委任非人督责过严以致怨声载道不能无罪业已处分矣卿宜安心供事不必引咎自责
　　○夺户部尚书邹文盛等俸二月该司官俸三月以题奏湖广灾伤＜锍-釒＞内不称  恭睿献皇帝尊谥仍袭用  兴献称号故也
　　○庚辰裁革巡抚江西都御史以地方无事从吏部请也
　　○改升朝州府推官李乔木为田宁府同知乔木本广西梧州人新建伯王守仁＜锍-釒＞其才可用复谙土俗夷情请如广西军卫有司所属及各学教职例不必以乡里为嫌部覆从之
　　○太仆寺寺丞何渊言  太皇太后者天子祖母之称也  皇太后者天子母之称也今大典中既纪尊号  寿安为皇太后是以母名称祖母也  皇上深知其非奋然改正追上尊号  圣祖母寿安皇太后为  太皇太后矣请即续录此礼于篇终著今日追上  圣祖母尊号已非在昔之误称则前书所纪之非人皆知改正其与  圣母皇太后之称自尔别白一书中前后照应则礼为全礼书为全书可以传之万世而无毙矣＜锍-釒＞入  上曰明伦大典已经进呈刊刻完备况加上尊号本因书之告成若复增入似无定制毋再奏扰
　　○辛巳户部尚书邹文盛以疾乞休不允
　　○诏旌表故汀州府知府张宁妾高氏李氏贞节宁浙江海宁人  先朝为给事中有名卒无子妻罗氏令高李改适不从断发毁容以纺织自给伶仃苦楚略无异言镇巡等官以闻故有是命
○壬午升礼科左给事中夏言为都给事中户科右给事中刘世扬刑科右给事中陈皋谟工科右给事中黎良吏科右给事中张润身俱左给事中吏科给事中徐景嵩刑科给事中陈守愚俱右给事中言守愚俱兵科世扬吏科皋谟户科良刑科润身工科景嵩礼科
　　○以浙江杭嘉湖等处灾伤诏于兑军粮六十万石内准二十万石南京仓粮十一万七千四百六十二石内准六万石并徐州仓粮四万五千石每石折银五钱道融分派灾重州县上纳以苏民困其各衙门无碍赃银悉听查取市榖赈贷从巡按御史张问行奏也
　　○兵部尚书兼都察院左都御史李承勋言自古帝王治天下之要道在知人安民二事而已今府卫州县之官爱民者少而殃民者多为监司者又不能秉公任怨以督率其属以故科差一日重于一日军民一年贫于一年上泽虽布而不得下流下情虽苦而不得上达宽恤事件废格不行蠲免税粮重复徵扰伏望切责抚按诸臣督察有司使朝有善政必及于民民有隐情必达于上天下之官厉民者去而宜民者留天下之事厉民者罢而宜民者行至于两京科道以言为职多不能体  皇上求言求治之心有论列不过略举小事仅以塞责乞赐戒谕令其展布四体于官之失职政之失宜知无不言言无不尽宪职举则远近乡风而郡邑之政无不举言路通则实事必闻而隐伏之情无所蔽尚何忧人之难知民之未安哉然自古刚直之才果锐之气餋之甚难而折之甚易盖敢言敢为之人利于良善而不利于奸恶利于公朝而不利于私室使所言容有一二伤于激烈行事容有一二稍过人必从而诋之万一谴怒加焉则众相戒而忘意隳沮矣  皇上建其有极过者抑之使就中而始终保全不及者勉之使企及而不遽废弃言或逆耳当谅其心事或违众当求之理若戒谕之后各官仍前畏避不振纪纲以绳奸恶许臣等参究罢黜以为辱台之戒＜锍-釒＞入  上嘉纳之
　　○工部覆尚书李承勋治河议请行侍郎潘希曾躬亲相度或地势之高卑水势之增减凡淤浅冲决之病修筑挑浚之宜务得至当期在可久宁过虑于未事之前毋过悔于己事之后其称乞遣子部知水利者二人诣工体察恐希曾闻之自生疑惧且计程莅事曾无数日即复别有委托不无伤国家信任之诚沮大臣展布之气宜令每月自以所行奏报因事考言万一所言不孚一年之后遣科道官从公查勘以验其成效即今遣官体察之意也从之
○癸未礼部类奏灾异并乞敕下廷臣讲求赈恤之典  上从之仍命尚书方献夫以各处灾异大书一通进览用存儆戒
　　○泰宁等卫都督孛来罕等差头目塔卜歹等来贡马贺  万寿圣节给赏如例
　　○协守宣府副总兵时陈＜锍-釒＞乞归葬兵部覆言武职无归葬例但本宫被参戴罪系查勘人数合照回避事例回卫随便葬亲从之
　　○甲申  上敕谕户部都察院今年各处地方多奏灾伤朕访得四川狭西湖广山西等处尤甚百姓何辜罹此凶厄朕每览奏牍恻然靡宁当此凶荒年岁苦不大沛蠲恩急行赈贷岂为民父母之道虽节经各该抚按官论奏户部覆议蠲放犹恐拘于当例往复覆勘返滋毙端且往年灾伤田粮止免存留而南方之兑军北方之起边俱不在所免但百姓所苦正在起运钱粮独免存留民无实惠况存留数内干碍王府禄粮军士月粮官吏俸粮师生廪粮之类皆不可缺通融处补候熟带徵之例多是虚文无益徒为官吏里胥渔猎之资户部便通行查议将各奏报灾伤十分重大者今年起存钱粮尽行蠲免稍轻者照依分数勘实即便停徵或量为折徵输纳冬寒在迩明春青黄不接之时尤为可虑巡抚官仍督令司府州县等官将极贫人户先尽见在仓粮量为给赈若有不敷将各项官银给发灾轻去处照例徵免输纳亦无听信下人作毙以熟作灾以轻为重有损于官而无益于民其兑军起边不可缺者将两淮等运司盐价银两及各处先因别项徵纳今未用者酌量派补运纳如有不敷仍将太仓收贮官银动支百余万两派发送去以备代补起运及赈济二项支用事完造册奏缴夫财出于民损上益下斯为善道百姓足君孰与不足若坐视民患民穷财尽他日军国之需从何而出户部职掌人民宜体朕意推而行之其间斟酌损益事宜又在从长议处明白具奏定夺内外衙门官员及抚按官若有弭灾救荒良策及凡不便于民事件各要条陈具奏采择施行以称朕恤民固本之意于是兵部尚书兼左都御史李承勋等言每岁徵收秋税例于十月开仓今已九月将终若待户部会议然后通行窃恐贪暴官吏粮里人等闻之即肆行催徵以图侵克请多用黄纸备抄  圣旨马上差人分投赍去被灾地方交与抚按遍贴乡村明白开载应全免者不分起存一体全免原勘被灾九分者免九分上徵一分八分以下俱照此例比之旧例十分免七分九分免六分止免存留不免起运不同有司如复踵前毙黄放白催有名无实者罪之其或奉职无状而不能紏举则抚按官各任其责至于不急之务一切停止鬻爵援例诸毙政一切报罢庶天变可回民生可遂  上皆从之
　　○降右春坊右庶子韩邦奇为南京太仆寺寺丞御史周易为南京府军右卫经历夺右庶子方鹏俸四月御史丘道隆等俸二月先是邦奇鹏主顺天府乡试录中引用经文有曰元首喜哉股肱起哉又曰帝光天之下万邦黎献共惟帝臣错乱二语截除数字又  圣学  先朝  龙飞字样俱不擡头录中讹字复多提学御史周易劾奏之而＜锍-釒＞中亦误以于为于海隅为海宇光辉为光晖部覆得旨科举重事京闱又文教所先乃错谬至此何以垂示四方韩邦奇主典文衡粗率不谨擡头违式擅更经文字义差讹词语重复周易欲举他人之差谬而已亦差谬俱降一级改南京用方鹏既同职掌失于查对丘道隆等监试不早紏举各停俸示罚同考署员外郎邓尚义等不系专责姑宥之试录仍命顺天府校阅改正
　　○升江西道监察御史沉俊为山东布政使司右参议
　　○乙酉改命巡抚宁夏右佥都御史孟洋总督南京粮储
　　○户部覆巡抚凤阳都御史唐龙＜锍-釒＞淮凤等府滁和等州所属地方灾伤重大请于起运兑军米一十五万五千石内量准六万五千石每石连耗席折银五钱改兑米九万六千一百八十石暂准于临清广积二仓支运六万六千石德州仓支运三万一百八十石止照例徵脚直银一钱五分仍候豊年带徵补还务尽灾重地方通融均派使实惠及民从之
　　○丙戌初  上以诣军讨潞城贼久无功欲罢兵以俟其自定时廷臣持议不一桂萼主抚张璁主剿大学士杨一清是璁言＜锍-釒＞请  上亲决  上报曰卿历指山西贼情来说以璁主剿议为当夫民乃  天民立君以主之正使其教善伐恶岂可坐视以恣其凶顽今彼之罪人皆知有不可赦之理非朕偏用桂萼之言自取姑息之讥遗后患也但陈卿父子结为贼之时本因有司以彼强富之徒不供差役以跟寻过犯迫逼而成当时缓缓治之岂能若是贼之罪在必可杀而此等官员与贼无异就如杨良臣之辈今贼深居山险故恃此纵恣若加进剿只是添害地方与提督之添设俱为无益只将常道并该州官更换令其调用本处乡兵把截要路用之旬余设法进捕杀而不宥如此可也若专剿则功无可成之日专抚则失其威而今还以抚剿为言者亦自使任事者从便成功耳卿可将此谕同二臣熟思之于是一清等合＜锍-釒＞言陈卿父子据险称兵罪在不赦而  圣恩旷荡许其自新方且阳顺阴逆以缓我师盖彼自知罪大恶极无可生之理而我则餋痈畜虎示自弱之形今山西河南戎马云集犹未闻有寨旗代鼓直捣其巢者岂直力不足耶盖自御史穆相主抚散之议山西诸军为所牵制始则惑于通判杨良臣之言继又挠于监生李克己之策二人徒往来为贼游说使贼势日骄我兵日屈且良臣之通和已一年有余而克己之招诱亦半年以上何常有尺寸之效而欲倚之以成功哉臣恐民穷盗起不逞之徒以潞城为得计相率效尤天下之乱从自始矣  皇上宜大奋乾断力主进剿之议以伸国威勿听招抚之说致堕贼计至于两省巡抚各率其属临期调遣未免甲可乙否请择重臣一人提督两省军务自镇巡以下悉听节制庶责任既一成功可期此虽一方之贼情实关天下之利害臣等忝任股肱不敢不尽其愚大学士张璁亦特＜锍-釒＞极言纪纲不可不振国威不可不伸复引唐之平淮蔡为比  上皆嘉纳之会总兵官鲁纲言贼据险山多径道不得不分部要害所将京营汉达官军及都御史常道统带三关官兵才一千一百少不足用请益发河间保定官军善战者五百人兼程启行听候征剿兵部覆议得旨山贼恃险构乱因抚按不合不能早获致彼屡谕不悛又紏集众多事实有由常道抚剿久无成功其令回京速推相应者星驰代之该州知州亦择才能济事者调用益兵事宜如议行已命改巡抚保定右佥都御史王应鹏巡抚山西兼提督鴈门等关代道剿贼
　　○己丑命署都指挥佥事刘渊充副总兵协守宣府
　　○辛卯泰和伯陈万言以  中宫皇后有疾乞容妻冀氏入宫视疾  上以其＜锍-釒＞示辅臣曰万言意朕知久已彼数以此令内官付宫人乞奏云中宫不安也不要我每进去看看以未得遂故有此奏彼以为朕无仁义耳朕惟外戚自古未有入宫禁假以视病为言多有窥伺朝廷者在彼为得计在其君为堕计也朕奉  天命嗣守  祖宗鸿基惟亲其贤图善治耳皇亲戚里未尝宠爱以致彼之如此也皇后作配朕躬良医妙药岂无治病之具何谓不见亲人不能得好况妇人以夫家为家又我  圣母慈爱皇后未多见也今疾虽未可岂缘此也内禁是  祖宗宫掖之地朕不敢循私纵外戚深入卿等可票以责谕来看夫又恐卿等以责为重辞若不如是无以范后世也乃降旨谕万言曰宫禁严密非外人所得出入朕虽笃念亲亲实不敢背违  祖宗典制皇后患病已命医用心调治岂必得见亲人方可痊愈所奏不准毋复烦扰
　　○给事中孙应奎勘上山西草垛山堡失事诸臣罪状言副总兵赵廉与延绥游击将军杨时偏头关守备张缙观望退缩方邵定为虏所围求救于廉者七廉谬许之定遂轻与虏战而廉救竟不至定与延绥千总指挥使侯璋皆力屈而死丧师失律廉及时缙实为罪首巡抚都御史常道太监张景昌兵备副使潘仿等调度失宜中军千总偶威李秉忠等亡失尤多罪宜并论得旨侯璋比邵定例赐祭一坛恤其子升实授一级赵廉杨时张缙械系至京问常道姑令致仕张景昌取回京潘仿等夺俸三月偶威等巡按御史逮问以闻
　　○癸巳刑部尚书胡世宁以疾乞休  上优诏不允
　　○升南京太仆寺卿钱如京为都察院右副都御史巡抚保定等处地方代王应鹏
　　○命署都指挥佥事杨和充分守宁夏西路左参将都指挥佥事芮纲充肃州西路游击将军
　　○甲午巡按直隶御史吴仲引疾请告回籍  上以其有所推避不许
　　○贵州诸军讨芒部沙保之乱数年无功兵部尚书兼左都御史李承勋以伍文定专主用兵为失计尝于乞休＜锍-釒＞中及之至是复极言远夷无用之地不足烦兵臣访得陇胜的为陇寿之子夷人重骨脉共有推戴之义近据御史戴金言乞授胜佐贰职衔以收夷心于毕节专设兵备一员与永宁参将同镇其地臣窃以金言可用也下兵部议请命文定及镇巡等官查议以闻得旨云南地方已宁未尽事宜命沐绍勋等区处芒部夷情止命川贵镇巡官查照先今拟奏访勘明白酌量处分事体重大者具奏定夺伍文定取回京
　　○乙未实授试御史理刑行人等官朱廷立敖钺杨东李宗枢傅鹗傅凤翱朱孔阳等俱为监察御史
　　○刑部尚书胡世宁等言所属贵州司郎中李文四川司郎中今升汀州府知府李相福建司郎中今升松江府知府熊宇前奉命各省恤刑俱不谙刑名狱多失出请以差加罪得旨近年奉敕审录官员多偷安旷职枉道回家以致狱囚淹滞审办失期文降二级边方用相降一级宇夺俸半年
　　○初御史王朝用奉差巡盐浙江过家与乡人柳瓒者有郤瓒遂诬奏其居乡淫纵黩货等事  上命逮至京鞫问因戒御史差遣俱不许枉道还家违者听所在官司举发隐匿者罪同既而尚书胡世宁李承勋言宜存大体乃遣锦衣卫千户张恩往会巡抚都御史勘之至是还复命尽白瓒挟私诬奏状都察院谓朝用奉差枉道回籍及夹带乳母越关累及有司科取里甲不善居乡致生疑谤亦属有罪请本院逮问处分如例报可
　　○丙申工部覆南京各衙门修省＜锍-釒＞言南京新江口战巡等船四百只每船费银二百余两修理亦不下五十余两例约五年一修十年一造守者漫不加意易致损坏徒耗官直无禆实用乞如正阳等门军器例专委主事一人朔望阅视但事关兵务恐非一部属所能独任宜增差南京兵部主事南京兵科给事中各一人每季终会同阅视有复踵前毙者治以罪从之
明世宗肃皇帝实录卷之九十三
　　嘉靖七年十月己亥朔时享  太庙  世庙
　　○吏部左侍郎董＜王巳＞右侍郎徐缙礼部左侍郎李时翰林院学士顾鼎臣太常寺少卿兼翰林院侍读谢丕翰林院侍读学士张璧奏乞内府书籍  上赐＜王巳＞等六员各四书书传大全一部加赐时鼎臣丕璧各文献通考一部
　　○庚子御史杨彝奏言四川芒部先因抚臣处置乖方贻患至此改土易流不如以夷治夷之为长策又闻时下调兵征剿大饥之年小民救死不赡可使之趋战阵乎所调土兵经过地方不无残害宜罢兵以救荒＜锍-釒＞入  上亦轸念灾伤令罢芒部兵仍诏两省镇巡官从宜抚处如果夷酋执迷不悛调兵征剿待年岁有收人民稍安之日会奏定夺其地方先已议设流官今复有异议朝廷举措似不可轻令镇巡诸臣详计其便以闻
　　○辛丑升江西左布政使顾珀为南京太仆寺卿
　　○户部类奏各处灾伤以狭西四川为甚湖广山西次之议将各省夏秋税粮照被灾分数停徵其应赈给者查各布政司贮库银两及见在仓粮动用不足则发太仓银给之仍议发盐引及蠲免兑军等粮各有差因言天下岁徵税粮因灾蠲免大约过半而太仓银请发借补者亦已过半然奉行宣布尤在得人宜敕各抚按官务实心赈救严禁那移冒破诸弊庶
　　圣泽下流而小民得沾实惠且灾重郡县既已蠲免而岁用缺乏尚仰给灾轻处所徵解接应第今有司一奉诏旨往往虚报灾伤觊觎蠲免而都察院亦不俟本部议奏輙与题覆夫蠲免益数则岁用益诎今免之一年尚难补若年复一年国用何由而给乞  皇上详考建官体统明正职掌容臣等遵照勘灾事例核实议奏勿致侵夺事权庶民生国计均有赖矣得旨朝廷悯念民穷欲大施蠲赈之恩正赖该部通融处置览奏具悉恤民经国之意灾重地方不必覆勘以滋弊端灾轻地方仍令依期徵解勿误国计以后奏报灾伤务遵该部节年体例其都察院所奏意在为民职掌各有司存岂能侵夺大臣协心体国勿自生猜宣布在于得人诚为确论各该抚按官查访所属有司有尽心干理及乘机作弊者务从公举劾用示劝惩
　　○虏五万余骑从大白阳边寇宣府总兵赵瑛副总兵时陈拒敌鸡鸣山下游击将军魏祥指挥刘钺参将郝镇李彬任凤并力遂虏援兵皆集虏遁走斩虏首十一级夺战马十匹获其衣甲什物甚众我军死伤亦略相当然虏虽挫衄尚未远去方驻近边谋再入镇巡官以闻  上嘉其功命镇巡官先给赏有功将士其阵亡被伤者厚加优恤虏既驻边不远仍严督诸军加谨堤防勿致误事有功失事人员仍令巡按御史勘实以闻
　　○壬寅詹事府詹事兼翰林院侍讲学士黄绾以疾乞致仕不允
　　○甲辰初除州卫指挥佥事徐爵以侵克军粮被讼于州知州王邦瑞得爵奸状欲抵爵监守自盗律爵潜走京师邦瑞因即遣人诣京师踪迹其事具告于中城御史张璠璠笞爵递解回州爵乃诬奏邦瑞枉法且言邦瑞遣人赂璠故璠为邦瑞出力事下巡按御史王鼎问状璠回籍听候鼎按爵所奏皆无验仍拟爵赃罪邦瑞准赎璠复职至是都察院覆奏爵等罪皆允当御史张璠虽勘无受嘱狥私情弊而擅笞职官不行参奏举措轻率亦不为无罪宜令覆勘以闻得旨依拟发落张璠仍行巡抚都御史逮问于是巡抚保定都御史钱如京拟上璠纳赎还职  上以璠不谙事体命调外任
　　○工部覆云南道御史杨彝奏停运木一事言买运大木已经本部题减数少而事易集但已采新代之木弃之山泽必致浥烂赔偿看守反为民患当此荒歉民赖官价得以聊生是亦不赈之赈也但原行停止之数不许分寸加增则大工不致废阁而军民亦得苏息矣诏如所拟
　　○丁未诏修  恭让章皇后  恭仁康定景皇帝陵
　　○  皇后陈氏崩礼部上丧祭礼仪  上疑过隆令更议部臣具  累朝旧仪量加参酌上请  上乃躬自裁定以示阁臣云闻丧次日百官素服于思善门桥南哭临又次日亦如之第四日成服百官服丧服入临如前三日免哭临盖尊  皇太后之意第四日朕视朝百官素冠服行奉慰礼自二十七日之后百官黑冠素服角带朝参发引后从吉如遇七及百日小祥大祥俱浅色衣朝参初丧三日朕不视朝如当朝  两宫服浅色衣王带盖尽事亲之道第四日成服为始朕冠黑翼善冠素服犀带视朝一十二日尽杖期以日易月之意一十二日前后共二十七日俱西角门视朝服浅色衣百官黑冠素服之日于奉天门视朝俱不鸣钟鼓如遇朝  两宫之日则具常服以尽尊亲之礼制下阁臣张璁等拟  上服制宜服素服绖带十二日其后乃服黑翼善冠犀带前后二十七日俱御西角门视朝朝之日百官皆素服绖带二十七日以后  皇上御奉天门百官乃更素服角带  上意既允已复降旨曰朕当黑冠素服降之九日而释可矣璁等奏曰兹者  大行皇后丧礼臣等执奏再三未回  圣听仰见  皇上以  两宫皇太后在上不敢以卑加尊是以欲为降杀非故啬恩也臣窃谓夫妇之伦参三纲而立人君居皇极之位为纲常之主言动世为法则尤不可不慎臣谨按记曰天子之与后犹父之与母也故为天王服斩衰父之义也为后服齐衰母之义也又谨按左传昭公十五年六月乙丑周景王太子寿卒秋八月戊寅王穆后崩叔向曰王一岁而有三年之丧二焉盖古礼父为子夫为妻皆服报服三年故叔向以为王一岁而有三年之丧二焉者此也观此则周天子当时尚为后服三年之服中庸曰三年之丧达乎天子正此之谓也后世夫为妻始制为齐衰杖期父母在则不杖夫丧服自期以下诸侯绝然持为旁期言若妻之丧本自三年报服杀为期年则固未尝绝者也今古制不可复  皇上为后服期以日易月仅十二日臣子为  君母服三年以日易月仅二十七日较诸古礼已至杀也杀而又杀则至于无矣臣愚以为  皇上宜服期十二日宜容臣子素冠服终二十七日不然则恩纪不明典礼有乖臣等何忍令后日史臣书曰天子不成后服自  皇上始乎亦何忍令后日史臣书曰臣子不终君母之服自臣等始乎臣职在辅导不敢陷  皇上有过之地谨昧死言  上曰卿所奏虽出忠爱然而似未精详纲常伦理朕岂敢违越礼制又朝廷重事况孝为百行之先朕已有旨下礼部卿其勿得过虑时礼臣方献夫亦杂引仪礼丧服等篇反覆争辩谓旁期可降正期不可降亦举周景王为后三年之文及  三朝圣谕所载  仁孝皇后崩
　　太宗皇帝衰服后仍服数月白衣冠故事以证之  上曰览卿等所引经传皆无甚明据我  皇祖太宗文皇帝之于  文皇后丧礼与今大不相同况其时上无  圣母下有  东宫从重尽礼或为所宜卿献夫是昔议礼之臣他人引程子之言曾辩其非岂今日以周景王事强为固执且既有此见初议即宜言之朕初定制亦误及此今不敢不改以顺上下之情其遵朕钦定仪制行之已詹事霍韬奏曰臣顷见礼部所议  大行皇后丧礼臣窃谓斯礼也统系纲常始基治化不可毫发差焉者也然立人道之极者存乎经济人事之变者裁乎义剂量重轻以适时者存乎权臣昨与礼官面论劝其更议礼官以臣为迎合臣独以为臣子议朝廷公事各尽其愚而已臣惟天子之有后犹天之有地故礼云夫为妻服期谓三纲五常帝王所以建天下极者也此万世之经也因礼之变而酌义之中则有权焉是故  中宫皇后者配  陛下者也所以共事  天地而承  祖宗者也  陛下为之服焉凡以为  天地  祖宗之故也然限于阴阳内外之辨则有不得尽致其情者矣今百官遭妻之丧无服衰莅事之礼惟三年之丧乃释位行服盖谓父母之丧达乎上下若妻之丧则内而不外阴不可以当阳也在百官则然也至于  陛下何独不然  圣谕云素服十日放辍朝之义臣则曰为  皇后服焉礼也然于内廷行之可也若对临百官总理万机履当阳之位行  中宫之服或不可也盖制服于内可以自尽素服于外特以示变权而得中乃所以为礼也百官有司为  皇后服衰为其  母仪天下也其服之也为天下之  母故也然上压于  陛下则有不得尽致其礼者矣古礼父在为母杖不上于堂尊父也为众人言之也至于朝廷何独不然臣请  陛下玄冠素衣御西角门十日即玄冠玄裳御奉天门百官有司入左掖门则乌帽玄衣侍班奏事退出公衙及居私室仍素服白帽二十七日而除若曰于礼犹有所未慊也则  山陵事毕而除其入见  陛下而玄服者杖不上堂之义也出即素服者子为母之义也若  陛下于二十七日俱御角门则混而无辨臣下素服朝于中门则渎而不敬皆非时义之宜也此于古礼所未有然固可以义裁者也礼官所执者古礼也臣所权者时宜也语云权者圣人之大用非  皇上之义精仁熟乌能独断而裁之惟礼官所言类于守正臣言类于导谀礼官所言类于从厚臣言类于从薄要之人极大中之矩万世自有能辨之者  上曰丧服礼制朕已两定仪注下礼部遵行今览霍韬所奏斟酌时宜当从所拟不厌数易朕于十五日常服在奉天门视朝百官浅色衣朝参退仍如制服二十七日而除
　　○戊申敬一亭成工部奏列与事官员以闻  上曰敬一亭本因朕学有粗得辅臣奏请于翰林院隙地建亭竖立箴石出于忠诚所谓善则称君之意辅臣少师杨一清等三员人赐衣一袭银五十两彩币四表里提调官工部左侍郎何诏并吏部尚书桂萼礼部尚书方献夫工部尚书刘麟各二十两二表里侍郎董＜王巳＞徐缙李时学士顾鼎臣各十两一表里侍读侍讲学士穆孔晖等四员各五两一表里郎中等官金廷瑞刘悌各一表里
　　○己酉原任通政使司右参议孙禬服阕复除原职
　　○以各地灾伤诏免四川狭西河南正官入觐
　　○庚戌礼部覆御史秦武奏凡岁贡生员考贡三次不中选年六十以上者奏给冠带荣其身儒士不系题奉钦依考取名数而自称为办印儒士者所在有司严行查革诏如议
　　○辛亥南京太常寺卿牛凤以勾补厨役事与南京礼部争辩言本寺非礼部所属文移往来不应自大遂封还其劄曰改正施行南京礼部右侍顾清具奏其事下礼部议言大常寺隶于礼部制也弘治间太常卿崔志端奏奏收厨役不由礼部本部参奏命多官会议称该寺原属礼部而给事中丛兰劾奏要将崔志端拿送法司明正典刑以为将来变乱成法者之戒今该寺官牛凤始因文词参驳而务欲求胜终以乘忿争辩而肆加侵侮遂将礼部劄付送回改正乖戾之风渐不可长且厨役节奉诏旨停勾而擅复纷更尤属恣肆得旨  祖宗旧制六卿分职不相统属其他寺监各有分隶太常寺统于礼部凡事俱宜关白此系旧规岂得紊乱牛凤逞忿争辩文移繁扰体统有乖姑从轻罚俸三月典簿听署事官行南京法司逮问以后务遵旧规行违者不宥
　　○壬子南京礼部右侍郎顾清以疾乞致仕  上以清历事  先朝讲读年久特令升南京礼部尚书致仕
　　○赐故少师兼太子太师吏部尚书华盖殿大学士李东阳继妻一品夫人朱氏祭二坛开圹合葬
○刑部主事石英中有嬖妾与家僮通英中觉而杀之裂其尸令家人持弃旁舍井中事觉下法司鞫问以故杀论死
○巡抚保定都御史王应鹏奏讨平定州流贼王朝相等  上嘉应鹏及副总兵陈谨剿贼有功各赏银二十两纻丝二表里其余有功失事人员各升赏逮问有差
　　○癸丑南京礼部等衙门右侍郎顾清等条奏时政其一慎调问以清刑狱言今法官治狱参互详驳宜无冤滥矣而深奸大猾犹有饰匿奏辩者在外抚按具狱则奏调隔别衙门在两京如刑部具狱则奏调都察院在都察院者复奏调刑部展转逮系动輙经年自今内外罪犯奏乞调问者宜下法司审系极冤方准更调如原问无碍仍行原衙门辩理其余妄诉者勿听如此则刑狱清而善类安矣其一停差官以杜骚扰言锦衣卫官职在侍卫  祖宗朝非机密重情不遣正德间营差四出海内骚然兹  陛下所亲见也近扬州府乡官高瀹以奏争家财蒙遣锦衣卫千户叶凤仪勘问窃闻其录记资产覊囚妇女惨毒备至夫事始私家赃无实迹而即上烦诏旨非所以教民睦也自今见任官以墨败者自当重惩如居家触法宜付所司治之不必遣官远出则体统尊而法纪正矣章下都察院覆议清等所奏俱切事实其差官一事本以事干豪强有司不能独制故特命锦衣卫官会勘欲得事状速明也今千户叶凤仪与巡按御史王鼎会问杜氏奏词延至半年之上不与竟结而肆意妄为平人受害以致各官会题前来鼎为风宪之臣才力巽懦勘事失职宜别遣御史一员往代得旨慎调问如议行叶凤仪其令安静行事依法勘处作速还京不许推求过当歛怨地方王鼎巡按未久待差满照例考察今后锦衣卫官校非十分重事毋遣
　　○以山东灾诏免州县正官入觐
○甲寅户部覆南京后军都督同知杨宏题称军政官员五年一次考选漕运把总指挥等官一年一次户兵二部会同考选而抚按官复行更定改委以致领兑之时缺人督理宜令抚按官会同监兑官将运官贤否每岁一报积候三年领运到京该部照例考选＜锍-釒＞请去留不必更以军政考选其南京各卫运官有缺于佥书军政等项官员选补在外卫所惟掌印官缺方许于运官内选补其别项缺官不许掣取运官有妨漕政若运官坐奸赃者听漕运衙门及巡按御史监兑部臣指实参问庶事权一而漕务举矣  上曰运官一年一考委属太繁以致人无固志事多苟简今后三年一次永为定规务严加考选从公奖黜毋得仍前考选失真致招物议
　　○先是工部尚书刘麟议将天下岁派题派工料银两不论已未徵解置文簿二循环催徵照款备查俟报有次第会官详议奏免明年岁派一年工科左给事中张润身等奏曰臣等顷奉明诏蒙各处起存钱粮尽行蠲免而该部所奏则与诏旨若相背驰夫起存钱粮军国经常之需各项工料修造一时之费轻重缓急固自不伦今起存既得停免工料独不可停免乎诏书所载自嘉靖元年以前积欠及起解中途损失者停免则元年以后犹在所宽今该部议将嘉靖四年以前积欠者即行逮问五年以后坐派者严限追徵是纶音轻于部劄而  皇上失大信于天下也况各项料银未必尽徵在官兹欲一举而完十余年之负虽丰年不可况凶年乎伏望  皇上敕下廷臣会议务遵明诏将工部积欠工料等项一概停止麟等议曰臣等职有司存固当清核要非得已而然也润身欲将本部工料比之户部起存谓起存而工料不免其论未析也臣等请以户部与本部所取于天下者言之户部钱量一年两徵夏税秋粮是也计亩起科原额本重间遇凶荒故可免也工部银料或十年一次或三年一编里甲均徭是也轮流派办其额本轻如大兴工赏即百方移借别无余积虽凶荒不可尽蠲也若令天下财赋户部取之工部又取之所谓用其三用其二也今户部免之工部徵之所谓裒其多益其寡也若以所用言之户部所用非臣等所敢与知若工部所用自宫殿  陵寝大婚大葬以至征代燕赏之需无不取之至于岁额承运等库巾帽等局又取之万工并作岁无虚日徵纳未到借支过半其初也以丙应丁而今也借丁于乙势将尽甲国何以堪且此等派办系十年一办一年灾中有九年熟系三年一办者一年灾中有二年熟故此工料之办非尽灾年也夫秋收灾而夏麦不灾地亩灾而舟车不灾农夫灾而工匠不灾银取于本料取于末其源大不同也若其末也豪右负之官解侵之污吏又从而染之是以小民虽已供纳而公家不获其入也况臣等置立循环文簿其法与户部循环大约相同本年将尽此外又与水程水程之外又与宽限计文移到日近者已是明年麦熟之候远者已近秋收其起徵又踰年事也即在小民亦易办矣况已收已解者乎为润身者能推广  皇仁当以嘉靖八年之数上请傥蒙宽免上未派行下难科扰于民得沾实惠今当已徵已解之日但欲停止直足以惠养奸欺而已  上曰宽征恤民朝廷恩典工作银料等物岁用之数皆不可缺且小民逋负固所当宽若奸人侵盗岂宜容纵但恐官不得人查核未明还行各抚按严督所属查先年遇革系小民逋负者照例宽免若已徵已解侵费不纳者部运大户收头人等务严行追赔毋得姑息前所奏置立循环文簿稽考从实举行其余事宜尽心区处应奏请者奏请定夺勿以人言輙生避忌润身等＜锍-釒＞内有擦抹字样擡头不齐下礼部参看得旨润身等姑各夺俸二月
　　○乙卯初敬一亭成赏赉馆阁儒臣詹事兼学士霍韬詹事兼侍讲学士黄绾侍讲学士张潮许诰席春太常寺少卿兼侍读谢丕皆不与辅臣杨一清等以为言  上命给赏韬视董＜王巳＞等绾潮诰春丕视穆孔晖等
　　○升狭西按察司副使陈轼为云南按察使贵州按察司佥事高贲亨为福建副使提调学校
　　○工部奏各省岁造叚疋自正德十年以后积负至二十二万七千余疋即今  上用不敷虽奉旨召买恐终不可继宜行各抚按官严督有司依限徵解庶积负渐完收买之费渐省诏收买叚疋已有前旨各省宿逋其令抚按官将各掌印官停俸立限追解有违慢者参奏处治
　　○丙辰  诚孝昭皇后忌辰遣建昌侯张延龄祭  献陵
　　○提督狭西三边军务兵部尚书王琼以甘肃等卫所仓粮先年设郎中总理既经革去须有责成议将原任凉州分守道移住庄浪分管庄浪镇羌仓粮一带原任甘州分巡道移住凉州分管凉州永昌镇番古浪千户所仓粮甘州管粮佥事照旧管理甘州等五卫并山丹卫高台千户所仓粮肃州兵备副使就近管理肃州卫镇夷千户所仓粮西宁兵备副使就近管理西宁卫各监督管粮通判等官稽考出纳禁革奸弊及一应军马屯田夫站事务报可
</div>
    <div class="pagination">
<a href="明实录世宗实录_page56.html">上一页</a><span>...</span><a href="明实录世宗实录_page52.html">52</a><a href="明实录世宗实录_page53.html">53</a><a href="明实录世宗实录_page54.html">54</a><a href="明实录世宗实录_page55.html">55</a><a href="明实录世宗实录_page56.html">56</a><span class="current-page">57</span><a href="明实录世宗实录_page58.html">58</a><a href="明实录世宗实录_page59.html">59</a><a href="明实录世宗实录_page60.html">60</a><a href="明实录世宗实录_page61.html">61</a><a href="明实录世宗实录_page62.html">62</a><span>...</span><a href="明实录世宗实录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
