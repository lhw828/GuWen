<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 767 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 767 页/共 848 页</h1>
    <div class="content">○丁未。旌表守正捐躯河南永城县民徐从妻蒋氏。　　

○戊申。谕内阁、载容等奏、请将出赁官房、给与领催甲兵居住一摺。孝东陵领催甲兵八十名。向无额设随缺官房。该甲兵等赁住民房。不无苦累。加恩著照所请、准其将未及拆卸奏准出赁之八旗礼部营房九十四间。赏给该领催甲兵等居住。作为随缺官房。以示体恤。　　

○谕军机大臣等、赛什雅勒泰奏、霍罕明巴什、遣额尔沁呈递禀字。并差人出卡传送谕帖、暗为侦探一摺。据称本年二月间。有霍罕明巴什木素满库里、遣使到叶尔羌呈递禀字。内称欲抽七城贸易之巴达克山克什米尔推依博特等、外夷货税。并收取希皮察克布噜特租子各等语。业经该大臣详核所禀各情。逐层据理驳斥。并撰给回谕。所办俱是。惟此次所来额尔沁、是真是伪。该处夷情若何。自应逐细探访。务得确情。至函致开明阿、在于该处拣派妥实可靠、并熟悉霍罕地里之回子二三名。协同前往侦探。计该回子等、不日即应旋回。所探情形。究竟若何。务即随时具奏。毋稍疏忽。是为至要。将此谕令知之。　　

○命二等侍卫镇国将军硕庆、在乾清门行走。　　

○己酉。上御勤政殿听政。　　

○谕内阁、前因京畿未得透雨。农田望泽孔殷。特降旨设坛祈祷。朕亲诣黑龙潭拈香。以冀速沛甘霖。并派四阿哥、六阿哥等、分诣觉生寺。清漪园龙神庙等处拈香。昨日自卯至午。密雨沾濡。本日据顺天府具奏、入土二寸。四乡一律均沾。仰荷昊慈垂贶。寅感实深。著即撤坛。道众僧众。照例给赏。并著原派阿哥亲郡王等、敬谨拈香致谢。用答神庥。　　

○又谕、解任吏科给事中文鐀等、从前管理捐纳房时。有约束书吏之责。乃不知自爱。收受规礼。实属有玷官箴。惟与从前情节较重之已革兵部主事恩麟有间。即与收受陋规各有情节之原任长芦盐运使管遹群等、亦有不同。文鐀、联泰、爱永阿、钟保、额勒金泰、及暂行革职之锡麟、恩荣、均著即行革职。永不叙用。失察之户部历任堂司各官。著吏部查取职名。照例分别议处。　　

○庚戌。上御阅武楼。阅大员子弟马步射。　　

○谕内阁、前因吴文镕奏、降调江西瑞金县知县姚敏德、具禀辩屈。当交壁昌查明具奏。兹据该督奏称、该员在知县任内详报各案。多有迟延。以办事迟钝。被参降调。本无屈抑。乃不知自省。辄敢具禀申辩。自未便因别无劣迹。稍事姑容。姚敏德著即行革职。饬令回籍。　　

○赏驻藏帮办大臣瑞元、头等侍卫。为科布多参赞大臣。理藩院郎中文康、头等侍卫。为驻藏帮办大臣。　　

○辛亥。上诣绮春园问皇太后安。　　

○壬子。旌表守正捐躯安徽六安州民张德成妻张氏。　　

○癸丑。谕内阁、德诚等奏、请饬催收买商米剥运赴通一摺。江省商贩米石抵津。自应随买随运。现值剥船空闲之际。正可趁时起运。未便耽延。著讷尔经额、即饬该道、将运津商米速行验明起剥。务于南粮未到以前。赶紧运仓。免致商漕并收。易滋弊混。　　

○湖广总督裕泰等奏、访闻湖北江夏等县地方。有匪徒陈呀其等九人。各起绰号。勾结匪党。乘机窃劫。当即委员先后拏获镇有亮、陈呀其等三十五名。提省审办。得旨、查缉甚属认真。在逃之犯。务须按名弋获。严行讯究。　　

○修湖北公安县兴隆庙等处江堤。从总督裕泰等请也。　　

○甲寅。孝慎皇后忌辰。遣官祭陵寝。　


大清宣宗效天府运立中体正至文圣武智勇仁慈俭勤孝敏成皇帝实录卷之四百二十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。五月。乙卯朔。　　

○丙辰。谕内阁、前据御史朱琦奏参、山西绛州知州吕士淳、素性贪污。声名狼籍。公私亏累甚多。平定州知州王继兰、遇案赇敛鱼肉善良等语。当交吴其浚确查具奏。兹据奏称、查明吕士淳、任内经手仓库钱粮正杂各款。毫无亏短。现据接任之员出具切结禀报。并查该员莅任十余年经徵钱粮。俱年清年款。从无被控贪污之案。亦无声名狼籍实迹。又查王继兰、平素尚称能事。现据委员禀查该员并无遇事赇敛等情。其史姓被押一案。现经讯明。实系原控虚诬。该州亦无将史姓久押勒结情事。该御史所奏。著毋庸议。　　

○又谕、刘韵珂等奏、请将恃符狡展之教官革职。并将应行质讯之知县教授一并解任一摺。此案建宁府学训导张贤理、详诉该县杨景濂、擅设班馆。私禁生员。该革生王泽舒、并未供及。而该训导反代诉甚力。且于咆哮公堂一节。匿不叙明。显有得贿袒护情弊。建宁府学训导张贤理、著革职严审。前署建安县事南平县知县杨景濂、建宁府学教授唐森、均著暂行解任质讯究办。寻奏、王泽舒买田匿粮。经知县杨景濂戒饬详革。王泽舒畏罪。具禀求建宁府儒学通详办诉。训导张贤理赴省备质。因川赀无措。收受王泽舒馈送钱一百千文。应依不枉法赃拟杖。业已革职。应毋庸议。王泽舒、照刁徒挟制律、减拟杖徒。唐森、杨景濂、分别议处察议。下部议。从之。　　

○又谕、前因吴其浚奏、都司武林、禀揭把总白铭、得钱免差。并牵控岢岚州知州继曾、已有旨将武林白铭革职。继曾解任。交该抚审办。兹据奏称、该革弁武林、于禀揭各款外。复揭该州撕毁原禀。激变起衅。并亏累行户因案得钱等情。该州亦禀揭武林各款。两造互相攻讦。自应讯取确供。以期水落石出。解任岢岚州知州继曾、著即革职严行审讯。寻奏、讯明武林怀疑禀讦。实属乖谬继曾所欠当铺银钱。不即清偿。亦属不知自爱。业经革职。均毋庸议。白铭讯无受贿营私情事。惟废弛塘汛。又复列款禀诉。亦属谬妄。应交该营棍责。以肃营规。下部议。从之。　　

○又谕、吴其浚奏、山西河东盐商活引课银短绌。请将办公银两充抵等语。该抚兼管盐政。向有河东盐务办公银一万二千两。著准其裁减银一万两。充抵活引。其余三万两。仍令该商赶紧筹纳。毋任延欠。　　

○又谕、布彦泰奏遵旨再行察看胡超一摺。甘肃提督胡超、有统领边疆弹压番夷之责。乃去秋由永固进兵之际。辄调极远之汉中官兵。故为延宕。旋又停止。以遂其苟安之计。其迁延迂缓。已可概见。本年林则徐密咨派兵赴野马川一带堵截。该提督又不即行调往。节次添兵。并未办有成效。种种稽延畏葸。咎无可辞。胡超著交部严加议处。寻议上。得旨、胡超著照部议革职。惟念其前曾出师。著有微劳。著加恩仍留骑都尉世职。交布彦泰差遣委用。以观后效。　　

○谕军机大臣等、敬＜?穆-禾攵＞等奏、福州厦门两口近日夷务情形一摺。据称本年三月间。福州民人因买卖细故。致与夷人争竞。当经委员弹压解散。并查拘斗殴各犯分别审办。现在民夷安静等语。福州等处。民夷杂处。口角争执之事。自所常有。全在地方官。随时随事。处置得宜。自不致酿出事端。该将军等、惟当督饬文武员弁、于平时认真稽查约束。遇有争竞之事。处置务求平允。既以安民众之心。复不令夷人有所藉口。是为至要。将此谕令知之。　　

○又谕、布彦泰奏、章嘉呼图克图、请假前来西宁、拟令乘机劝导番众一摺。据称章嘉呼图克图、素为番众所敬信。此时拟令迎机化导。揆之事理。原无不可。惟此事若自出该督之意。随时嘱令该章嘉呼图克图、为之讲论化导。庶于私情公事。两无格碍。如必颁给敕谕。郑重分明。责以训迪。不特与体制未协。恐转多窒碍难行之处。将此谕令知之。　　

○以伊犁镇总兵官台涌、为甘肃提督。服阕副将穆特布、署伊犁镇总兵官。　　

○缓徵山西临汾、洪洞、凤台、三县歉收贫民积欠仓谷。　　

○丁巳。孝诚仁皇后忌辰。遣官祭景陵。　　

○谕内阁、吴其浚奏、甄别才具短绌之知县。分别改补撤任一摺。山西长子县知县叶含芳、遇事迟钝。于举报充商一事。并不据实申覆。办理尤为懈弛。绛县知县董庆来、办事未能周到。现有被控差役讹诈殷户一案。该县置若罔闻。其废弛已可概见。叶含芳、董庆来、均著撤任开缺。留省察看。至知县改补教职。例有明文。除到任后自揣才难胜任呈请改就教职者。毋庸定以年限外。其实缺知县履任在半年外者。概不准该督抚率请改教。此次该抚请将才具平常之神池县知县杨衔、改补教职之处。著不准行。该抚违例奏请。并著交部议处。　　

○戊午。上奉皇太后幸慎德堂。进膳。　　

○己未。旌表守正捐躯山东沂水县民尹仲达母胡氏。　　

○庚申。上诣绮春园问皇太后安。　　

○以本年乡试。考试应开列试差人员于圆明园正大光明殿。　　

○以前任盛京将军禧恩、署正白旗汉军都统。　　

○辛酉。稽查北新仓给事中常喜奏、仓廒重地。理宜慎重。兹查得北新仓结字廒内黑豆被窃。并拏获贼犯海洪阿等三人请旨究办。得旨、著交刑部严审办理。寻奏、讯明王俊纠同海洪阿等、先后行窃北新仓米豆四次。王俊、应依例发极边烟瘴充军。海洪阿应革去养育兵丁。与闲散刘库儿依为从例准徒五年。销除本身旗档。从之。　　

○壬戌。上诣黑龙潭神祠祈雨。　　

○癸亥。调吉林副都统萨炳阿、为阿勒楚喀副都统。以沧州城守尉西兰都、为吉林副都统。　　

○乙丑。谕内阁、壁昌奏、江苏承修营船迟延各员。请照案免参一摺。淮北监掣同知、海州、及上海南汇二县。修船迟延。经该部查取职名送部议处。兹据该督奏称、该员等修船迟延。系在新定章程以前。曾经奏奉谕旨。以历年既久。物故者多。无庸查参。所有监掣同知等各职名著仍遵前旨免其送部。此后新造营船。傥仍蹈从前积习。即著严参治罪。以肃军政。　　

○又谕、贺长龄奏、提镇会剿回匪连获胜仗。并查明上年办理不善。请撤销保举。交部议处一摺。此次永昌逃散回民。被外来奸回煽惑纠集。日聚日众。经该督咨会提督张必禄、总兵萨德布等、先事准备。奋勇迎剿。连获胜仗。轰毙贼匪数百。生捦一贼。并将贼首歼毙。业已大挫其锋。由此跟踪剿捕。不难悉数歼除。张必禄、荫德布、均著先行交部从优议叙。把总陈得功、生捦贼匪。追捕尤为骁勇。著以守备即行升用。在事出力员弁。并著该督酌量保奏。候朕施恩。阵亡之署守备赵发元、署都司缪志林、把总赵得和、及阵亡受伤各备弁兵丁。著一并查明咨部照例议恤。至此次回匪复事滋闹。现据生捦之马良一犯供称。因上年摉戮内应。伤人过多。回众难甘。是以群图报复。是罗天池等办理不善。咎无可辞。所有前经降旨将罗天池从优议叙。恒文尽先补用。赏戴花翎。刘桂茂尽先升用。补授普洱中营游击。沈聚成拔补千总。先换顶带。并赏戴蓝翎之处。著一并撤销。贺长龄、并著交部议处。　　

○丙寅。上诣绮春园问皇太后安。　　

○谕军机大臣等、据布彦泰奏、陕甘营兵应练马队。请于在京之吉林黑龙江人员内。拣员发往。教习骑射。朕思捦渠制敌。原以马队弓箭为要务。该督既已挑选督标官兵数百名。教以驰马射球之法。自应随时认真训练。务使技艺娴熟。方能得力。至另拣营员发往教演。向来无此体制。况吉林黑龙江等处人员精于骑射。即在京当差。亦未责以教演马队。且人数无多。不敷派往。所请著不准行。该督惟当认真训练。不至有名无实。以肃边防。是为至要。将此谕令知之。　　

○命陕西汉中镇总兵官伍魁英、来京陛见。调直隶宣化镇总兵官春福、为汉中镇总兵官。以直隶督标中军副将赵毓桂、为宣化镇总兵官。　　

○调福建福宁镇总兵官萨炳阿、为陕西河州镇总兵官。河州镇总兵官曹三祝、为福宁镇总兵官。　　

○予甘肃阵亡把总高魁、张鹏翮、祭葬世职。　　

○丁卯。上诣黑龙潭神祠祈雨。命皇四子奕詝诣天神坛。皇六子奕?、诣地祗坛。瑞郡王奕志、诣太岁坛。行礼。　　

○遣官祭关帝庙。　　

○谕内阁、奕湘奏、请修陵山松枝一摺。福陵方城外松树。既据勘明现有脱落横搭垛口。著钦天监选择吉日。交该将军敬谨修饰。以昭慎重。　　

○谕军机大臣等、据赛尚阿等奏、查勘江防各工完竣情形。并筹议看守炮堤训练考核章程一摺。此次查勘江防善后事宜已据该尚书等、将南岸之北固山等处炮堤等工。查阅均尚妥协。惟五龙山炮墩宜用土筑。现已拆去甎块。所拟前面添设土档。后面添筑土墩。并于两墩之间。上铺横木。堆以土袋既可以护蔽我兵。又可以外防夷炮。至施放炮位。设立船靶。并原派放炮及护炮兵数分为五班。承管炮位。各项事宜。均著照所议办理。惟江路六百余里。后路接应之兵。分布要隘。断难处处添兵。致形繁重。惟在该将领等平时勤加训练。临时酌量添调。以资抵御。再兵炮总期相习。其每季演放一交。不必拘定每年春季两江总督亲往。著该督与提督及各总兵等、轮流前往阅视。核实奖劾。所有一切事宜。总责成壁昌、认真督率。时加演习。务使兵威日振。众志成城。一兵足资一兵之用。是为至要。另片奏、请饬漕标停止九变风雷速战阵法。仍用三才等旧式。已谕知漕运总督遵照办理矣。将此谕令知之。　　
</div>
    <div class="pagination">
<a href="清实录道光朝实录_page766.html">上一页</a><span>...</span><a href="清实录道光朝实录_page762.html">762</a><a href="清实录道光朝实录_page763.html">763</a><a href="清实录道光朝实录_page764.html">764</a><a href="清实录道光朝实录_page765.html">765</a><a href="清实录道光朝实录_page766.html">766</a><span class="current-page">767</span><a href="清实录道光朝实录_page768.html">768</a><a href="清实录道光朝实录_page769.html">769</a><a href="清实录道光朝实录_page770.html">770</a><a href="清实录道光朝实录_page771.html">771</a><a href="清实录道光朝实录_page772.html">772</a><span>...</span><a href="清实录道光朝实录_page768.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
