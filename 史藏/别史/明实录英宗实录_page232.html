<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 232 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 232 页/共 263 页</h1>
    <div class="content">　　○乙卯户部奏通州大运西仓墙南草场新设二门合用把门办事官四员致仕军官四员军二十名及墙外冷铺五处合用守铺军二十五名欲行吏兵二部如例拨送从之
　　○丙辰命通州草场新盖仓廒名曰大运南仓
　　○戊午敕怀仁王逊烠曰先因代府郡王数多大同城中窄隘已敕山西布按二司于代州等州盖造郡王府第以备分移待完日朝廷自有处置今得王奏欲居绛州且府第未完尔何不待朝廷之命而恣意纷扰原尔之心无非适己自便而已今后行事务在安分循理不许轻率烦琐致乖大体以取过愆王其慎之
　　○命刑部贵州司署郎中事主事冯维实授郎中
　　○己未免顺天府所属州县逃户税粮二万余石马草二十二万余束人丁农桑丝折绢三百六十余匹绵花六十余斤
　　○提督永平等处粮草屯种户部郎中施绅奏本月初八日辰时大雷火烧毁蓟州仓廒四座共粟米六万七千八百余石数内堪用粟米已委本州官盘量见数付与守支官攒看守  上命户部勘实以闻
　　○庚申留守右卫指挥佥事陶清龙骧卫指挥使李璟羽林前卫指挥使马清俱以清明当谒  陵陶清陛辞即潜归家李璟留宿新城马清扶醉至陵下俱为校尉所觉命枷于长安门三月毕调之
　　○巡按贵州监察御史郭本言二事一禁奸猾窃见逃军有自首免罪之例往往逃回原籍既遂所欲辄于所司首告复卫未几仍前再逃有至三次者乞令今后逃一次者免罪二次三次者问断发遣一革积弊各处勾军俱待兵部发册但事有缓急如贵州都司所属龙里清平等八卫新军多湖广人民三户朵充往往逃窜盖因贵州湖广地里相近若待发册动经二年三户轮流当军册来又角□羊别户以此得计仿傚成风边城缺人护守乞令其不待兵部发册预先执角□羊事下兵部覆奏从之
　　○夜月食
　　○壬戌南京后军都督府右都督杜忠卒遣官致祭
　　○先是石亨奏请召募各色人愿报效者设忠义营简练备用至是会昌侯孙继宗言此营召募人虽有五千多冒他乡贯籍以利月粮养赡及有差遣往往逋亡潜躲见今止有二千五百余人不堪立营乞罢之将见在士卒分拨五军等营随操  上从之
　　○癸亥乌思藏地方萨加等寺都纲剌麻番僧锁南言千等狭西宁夏卫灵州千户川所镇抚哈帖木等贡马及方物赐彩币等物有差
　　○免湖广常德等府所属州县去年被灾税粮一百三十七万余石常德等卫所屯粮八万余石
　　○甲子户部奏楚府桂阳县主病故其关过本年禄米钞贯俱于丧具费用并所生男女三人俱未成人过活艰难乞如例免徵从之
　　○乙丑保定伯孟俊卒遣官致祭命有司营葬
　　○丙寅增给楚府镇国将军均釬岁禄一千石米钞中半兼支
　　○丁卯遣中官祭中霤之神
　　○书复襄陵王冲炑曰兹者承进青马其形与常马不同叔祖用意畜餋进于朝廷足见忠爱之诚特奉银两表里以答厚意至可领也
　　○戊辰赐周府仙凫县主仪宾李忠葵丘郡君仪宾白颜锦襄郡君仪宾樊孜洧阳郡君仪宾梁芳蓬池郡君仪宾文奎诰命冠服鞍马等物
　　○命故武平侯陈友子能袭封武平伯友自伯进封流侯例不当袭故能止袭伯爵
　　○己巳擢进士李纲张祚展毓吴远方佑端宏韩祺监生李杰贾俊梁觐袁恺吕璨方汉荆纶冯徽唐震常振为监察御史纲俊山西道祚汉山东道远觐广西道毓恺河南道佑璨四川道宏杰浙江道祺福建道纶云南道徽江西道震陕西道振贵州道  上曰御史所以紏劾百僚整顿朝纲故择材而任之其长僚宜严加敕励以考厥成
　　○命故福建行都司都指挥佥事张觊子统袭为建宁左卫指挥佥事
　　○庚午赐蜀府梁山郡主仪宾陈勋诰命冠服鞍马等物
　　○朝鲜国王李瑈遣陪臣金礼蒙等贵州宣慰使司土官宣慰使安陇富遣把事杨善等贡马及方物赐宴并彩币等物有差
　　○未时日生晕上生背气一道各色淡俱至申时渐散
　　○辛未云南总兵官都督同知沐王□赞请俸粮于南京关支从之
　　○命吏部文选司署郎中事员外郎刘钺户部陕西司署郎中事员外郎陈旺刑部浙江司署郎中事员外郎李诚福建司署郎中事员外郎陈蕙俱实授郎中南京户部陕西司署员外郎事主事叶鸾实授员外郎
　　○壬申巡按贵州监察御史李志纲奏镇远府并都匀平越等卫去年亢旱成灾军民艰食虑生边衅乞于各府卫有粮仓分验口赈给候秋成抵斗偿官命户部覆视之
　　○免贵州都坪峨异溪蛮夷长官司坍塌田粮十三石并天顺元年二年无徵秋粮七十石
　　○敕谕朝鲜国王李瑈今得王奏称国在海外文学未精兼又吏文汉音不得通晓欲照历代旧例遣子弟入学等因具悉且前代之制或命八才子往教或许遣子弟入学他如王彬等擢科遣还韩昉辈因使暂留之类盖由当时彼处文学未盛又中国好大之君取为美观而已我朝  祖宗以来不行此制矧今王国诗书礼义之教传习有素表笺章奏与夫行移吏文悉遵礼式虽未能尽通汉音而通事传译未尝不谕又何必子弟来学然后为无误哉朕遵  祖宗之制不欲慕袭虚美王亦当恪守旧规率励国中子弟笃志经籍则自有余师人材不患其难成而事大不患其有碍也用兹谕王其体朕此意毋忽故谕
　　○甲戌皇后千秋节免命妇朝贺
　　○升南京尚宝司司丞夏瑄为本司少卿以九年考满也
　　明英宗睿皇帝实录卷之三百十六
明英宗睿皇帝实录卷之三百十七
　　天顺四年秋七月乙亥朔日食免朝
　　○丙子礼部奏哈密使臣□即马哈麻等累奏欲以自带来玉石并驼进收请照例将玉石送内府每十斤赏绢一匹驼一只送御马监赏彩叚三表里绢十匹从之
　　○命故羽林右卫指挥使陈豫子璟府军卫指挥佥事詹昇子辉袭职燕山右卫指挥使李淳子弘大兴左卫指挥同知高原子旺南京羽林前卫指挥佥事周兴子纲旗手卫指挥佥事董贵子珍代职
　　○临川王磐熚长子奠埨奏王病风狂欲诬以不孝而改立所幸侍儿之子为嗣僣造宫殿床幕祖母没不持丧且淫祖父宫人刻凤头鹰觜诸凶神数十日夕祭赛咒诅不时出城敚民家财物内使王礼尝欲首其不法遂杖之致死章下三法司刑部尚书陆瑜等议谓临川王持已不端亏父道长子怀私怨望失子职情系大伦律干名义宜徵其父子至京大彰  祖训以正彝伦且遣锦衣卫官郎中御史往覆之  上曰然
　　○兵部奏镇守庄浪都督佥事林宏镇守凉州副总兵刘杰先因亏损官马有旨令从实回奏今皆饰词不服请下之狱  上曰姑宥之再犯必重罪不宥
　　○丁丑占城国副使究村则等奏蒙本国王差委同王孙进贡至崖州与象奴先来今王孙及正使人等在广东未至闻三司官留与方物同行诚恐迟误  上命礼部遣人乘传谕广东三司先以金叶表文同王孙起送至京
　　○命南京国子监祭酒吴节复任支从三品俸以九年任满也
　　○升山东道监察御史王越为山东按察司按察使
　　○金星犯右执法星
　　○戊寅  仁孝文皇后忌辰遣官祭长陵
　　○命故丰润伯曹义孙振袭封丰润伯
　　○襄陵王冲炑奏平凉等府泾州等州县民人蔡金山保等一十三人自宫乞照临潼王事例赐本府收用  上不许令有司送蔡金山保等赴京
　　○己卯岷王徽煣奏患风疾求药材一百八味  上命以人参等一百一味赐之其麝香龙脑沉香牛黄朱砂血竭全蝎七味不予
　　○吏科言河南等布政司按察司并直隶府州县等衙门右布政使等官丰庆等赍到湏知文册其中钱粮户口数目多错异凡经该佥书官吏例应逮问  上命姑恕其罪仍移文谕之
　　○户部主事刘永通为校尉发其索输草者赂且同郎中张勉于五里屯携妓饮燕锦衣卫鞫送刑部论永通当充军勉当为民  上曰勉行检不端亦发充边卫军
　　○庚辰镇守洮州指挥使汪钊献五明黑马一匹  上嘉之赐敕奖励仍赏白金三十两织金纻丝二表里彩绢二匹
　　○升给事中杨学为山西布政司左参议谷茂为陕西右参议郎中范琮为广东左参议郑序为湖广右参议
　　○命岁给宁化王美壤故弟镇国将军美＜土耑＞宫眷布三十匹复临泉王妃赵氏西河王妃霍氏二家杂泛差徭
　　○徵天下逋逃工匠三万八千四百余名初工匠赴役驱迫劳勚多逃去董役者又往往利其赂私纵之至是以成造乏工累令工部捕未至  上咎工部怠事责限令完工部请令吏部铨官二十员往天下严督有司悉捕赴京从之
　　○辛巳赐襄王瞻墡书曰承喻欲得显密佛像供奉就令御用监成造今已造完共二十五轴青织金纻丝提表大红绢里虎班绢遮尘大红织金纻丝绶带朱红漆戗金轴头全特遣御用监太监蓝忠等赍送诣府以副叔父好善之心至可收领
　　○壬午湖广容美宣抚司遣头目进马赐彩币钞绢
　　○致书宁王奠培曰今差内官打剌赤李广锦衣卫指挥佥事郭瑛赍敕取临川王磐熚与其长子奠埨来京仍令所在军卫有司应付水陆脚力王之家眷严饬所在军卫有司看守勿致失所专此奉报并敕江西都布按三司巡按御史用心照管不许怠忽
　　○复除主事黄鉴吴智庄鉴陈善于工部擢进士张翥周谟蔡志李述梁明谢敬宋德林迪钟震丁璐左明善俱为工部主事时工部以逃匠数多请添注主事分行督角□羊故有是命
　　○癸未升河南怀庆府同知阎肃为辽东苑马寺少卿以九年考称也
　　○大理寺少卿古镛以奸党黜为民至是乡人奏其怨望日集无赖造兵器  上命御史宋有文同锦衣卫官往覆之俱无状遂械镛至京坐以杖罪释之
　　○甲申致书庆王秩煃曰承喻以妃赵氏薨欲与差去钦天监官同往韦州相择坟地安葬且引父王薨逝曾准亲去择地情由又欲躬诣阙庭乞请礼部以葬父与葬妃事体轻重不同难以比例可止委的当人员同钦天监官相择专此以报惟叔祖亮之
　　○升兵部主事吴福为本部郎中工部主事刘善为南京工部郎中南京大理寺司务杨逵为员外郎
　　○命后军都督同知王斌致仕斌山后人以指挥使从阳武侯薛禄征迤北还升都指挥同知正统六年从征麓川累功升都指挥使八年升署都督佥事守备延绥景泰元年充左参将协同靖远伯王骥征湖广贵州四年升都督同知天顺元年掌后府事至是有疾命致仕以其孙皞代为龙骧卫指挥使
　　○赐锦衣卫带俸都指挥使钱僧护直隶新乐县地一百顷达官都督同知和勇都指挥使赛弗剌各一百亩
　　○礼部奏安南国陪臣程棱范璜等呈称本国王黎浚游湖溺死已蒙朝廷优恤命官谕祭今已短丧释服迩闻朝廷又欲遣官行吊礼伏乞免吊  上谕礼部礼不吊溺今使臣求免其从之
　　○夜昏刻金星犯左执法星
　　○丙戌命哈密阿速等处差来使臣都指挥同知等官阿哈麻等四人俱升一级赛剌阿卜丁等二十二人俱为所镇抚故都指挥同知兀思答阿里子阿马丁都指挥佥事阿剌乞已子撒哈丁等十八人各袭父兄原职为指挥佥事千百户镇抚等官
　　○金吾右卫指挥同知高文受所部为强盗者赃事觉自缢死  上曰文指使所部为强分其赃死有余辜仍斩首枭以徇
　　○兵部奏达贼寇开原掳去军余男妇十六人其镇守左参将都督佥事曹广右监丞韦朗虽出境追还十四人终是失机请治其罪  上曰姑宥之再误不宥
　　○丁亥  上不豫免百官朝参
　　○戊子公侯驸马伯五府六部都察院等衙门官会昌侯继宗等各具本问安中官传  上命谕各官曰朕前日偶因脚气步履不便今已稍愈复平复视朝卿等各回公署用心理事
　　○云南守备澜沧卫都指挥陆兴诬部卒烝庶母因重索其赂巡按御史魏瀚奏之都察院谓澜沧要地宜宽兴罪  上曰其命瀚责兴罪状勒归所受赃宥之
　　○夜月犯牛宿南星晓刻火星犯天樽星
　　○己丑中元节遣官祭  长陵  献陵  景陵
　　○敕镇守甘肃太监蒙泰等曰今得宁夏总兵等官奏报虏酋孛来毛里孩阿罗出肯者伯颜领一万五千人在谎泥山驻劄要往宁夏迤西虏掠虽有定向而变诈难测尔等宜严为之备相机行事毋或怠忽以致疏虞
　　○敕广东副总兵都督同知欧信等曰先因获到安南盗珠贼范员等四名研审明白有敕责问安南国王今得安南国回奏员等是迤东濒海村人于海外捕鱼潜与钦廉贾客交通盗汆珠池互相贸易已行惩治本处头目不能检察及严加禁约敕至尔即出榜禁约钦廉濒海商贩之人不许潜与安南国人交通诱引盗珠仍令廉州等府卫原委巡视珠池官员遇贼盗珠务擒捕得获送尔处究问奏请发落不许因循怠惰视为人常如违治罪不宥
　　○给丰润伯曹振武平伯陈能岁禄各一千石米钞中半支给
　　○庚寅敕甘肃总兵官宣城伯卫頴等曰今得尔等奏报撒马儿罕公干使臣都指挥马云等路阻难进在哈密被贼劫去驼马骡驴等情具悉今有敕与马云等并哈密忠顺王母及大头目尔等可即令马云等赍去或差人与之同去务度量可否不致疏虞
　　○辛卯公侯驸马伯五府六部都察院等衙门官英国公张懋等复具本问安中官传  上命谕各官曰今调理将愈卿等不必忧心各回衙门办事
○重赐通渭王范墅冤冠等服以王奏称年久弊坏请易之也
　　○达子苦出等来归奏报虏酋孛来及毛里孩与众议欲来大同劫掠众言大同军马强壮不可去乃率众西行兵部言虏情难测宜移文大同以西缘边诸将严加哨备从之
　　○府军后卫仓副使蒋廷贵奏国子监见在监生二千五百余人供给浩繁其坐监年久将取用者宜量留在监年近未及取用者宜暂遣还家依亲读书从之
　　○湖广布政司左参议淩志等奏先奉敕令臣等督造运粮船缘湖广累岁暵旱人民匮食其合用物料若令有司采买恐重困民力逼之逃亡臣等见金沙洲等处商贩竹木辖楚府税课司已启王不为例于三十分内借抽一分以资成造事下工部言楚府税课司  太祖皇帝以赐王岂宜借抽合用物料不被灾州县采买可也  上是之仍以志等不奏闻輙抽王府竹木降敕责其专擅
　　○直隶凤阳府自五月连雨抵七月淮水溢决坝埂败城垣没军民田庐甚多至是事闻命巡按御史中都留守司各遣官于被灾军民加意存恤冲决城坝逐渐筑之
　　○致仕湖广右布政使任礼卒礼字敬让江西豊城县人由进士任工部营缮司主事历郎中以荐升四川右参议改河南满考用荐擢今官未几致仕至是卒礼居官有才能然好利忘义时论短之
　　○壬辰  太宗文皇帝忌辰遣官祭  长陵
　　○吏部尚书兼翰林院学士李贤尚书王翱马昂上＜锍-釒＞曰臣等数日不睹  天颜忧切于心乞赐面见问安以□□尉惓惓中官传  上命曰卿等宽虑朕今调治己平复明当视朝也
　　○癸巳驸马都尉薛桓等复具本问安中官传  上命曰今已调理平复不必忧虑
　　○甲午  上视朝罢召李贤王翱马昂面见慰问良久各赐白金并宴命中官待宴
　　○擢进士黄缙陈钺为给事中郑克和严祖兴冯孜周同伯卢雍吴渊晏文显何礼裴慧为主事赵文萃为大理寺左寺副陈骐为左评事吴琮张戟为行人司行人
　　○广东廉州知府李逊为镇守珠池内使谭记诬奏其纵部民窃珠下逊锦衣卫狱逊悉发记杖人致死及强入民家敚财物诸罪状  上命执记与理记具伏遂锢之而命逊复职
　　○先是遣中官阮枣造纸于湖广至是三司府县各奏民饥乞停罢工部奏请成造于无灾及灾轻州县  上命皆罢之召枣还京
　　○乙未  上遣皇太子告  七庙太皇太后皇考宣宗章皇帝曰近于本月初间偶婴足疾步履艰辛调治稍痊尚未全愈顾惟  祖宗付托之重天下万机之繁已于本月二十日力疾视朝伏望  列圣在天之灵轸念嗣孙默垂庇佑潜灾咎早获康宁谨以牲醴用申虔告伏惟鉴知并遣驸马都尉石璟告  景陵
　　○命故左军都督同宋政子琦袭为广宁中屯卫指挥使
　　○丙申贵州清军监察御史郭本言各处镇守总兵等官多带京卫都指挥并指挥千百户以从甚至有系锦衣金吾旗手诸亲军卫者驱使前后无异奴隶夫京卫官所以翊卫京师难与外卫例论而锦衣诸卫又所以侍从  乘舆是皆名分体统所关臣下岂敢僣役又况此辈恃随从重臣多罔利生事人莫敢谁何宜悉徵回京师以正名器以杜边将骄横之渐  上览之怒曰此御史生事锦衣卫其遣人执来治罪遂遣敕戒谕十三布政司并南北直隶清军御史李胜等曰先命尔等往各处清理军伍务在尽心竭虑以称委任今贵州清军御史郭本不以当务为急往往具本干预别事且如各处镇守总兵等官跟随军职俱系奏准带去本却擅自奏要取回又如贵州征剿西堡苗贼缺粮镇守总兵巡按御史都布按三司会议于云南借银籴买以备军饷本却自儗巡按具本同奏原其心岂诚为国为民盖以自炫小才虚张声势不顾大体任意妄为似此乖方法难容恕已行遣人执问惩治敕至尔等宜以此为戒不许一毫干预别事务在专心清理俾军伍充足以副朝廷委任之意毋或效尤自取罪愆本既执至下锦衣卫狱降云南永平县主簿
　　○镇守武冈州都指挥佥事潘鉴坐贼入所守杀掠罪当充军都察院谓武冈苗汉杂处民被杀掠与外番之侵入者不同如概以充军论鉴情可悯  上然之命降三级于原卫带俸
　　○设福建宁府寿宁县阴阳学僧会司置训术一员僧会一员
　　○命修南京皇墙及内外城垣以其久雨坍塌也
　　○丁酉三千营都指挥刘宽为所部及校尉发其贪黩诱奸军妻诸罪锦衣卫鞫送刑部论当斩  上命降为正千户调辽东边卫
　　○戊戌夜晓刻月犯天高东南星
　　○己亥广西按察司佥事廖恂致仕以巡抚官考察其年老不胜任也
</div>
    <div class="pagination">
<a href="明实录英宗实录_page231.html">上一页</a><span>...</span><a href="明实录英宗实录_page227.html">227</a><a href="明实录英宗实录_page228.html">228</a><a href="明实录英宗实录_page229.html">229</a><a href="明实录英宗实录_page230.html">230</a><a href="明实录英宗实录_page231.html">231</a><span class="current-page">232</span><a href="明实录英宗实录_page233.html">233</a><a href="明实录英宗实录_page234.html">234</a><a href="明实录英宗实录_page235.html">235</a><a href="明实录英宗实录_page236.html">236</a><a href="明实录英宗实录_page237.html">237</a><span>...</span><a href="明实录英宗实录_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
