<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 309 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 309 页/共 502 页</h1>
    <div class="content">○遣官祭太岁之神。上御奉三无私殿、赐近支亲藩等宴。　　

○谕内阁、骆秉章奏、援剿铜仁贼匪、一律肃清、捦斩首逆一摺。贵州铜仁首逆就捦。业经孝顺、蒋霨远驰奏。并将出力各员加恩奖叙。惟铜仁府应办善后事宜。前谕令蒋霨远遴选贤员前往经理。兹据骆秉章奏、蒋霨远仍令王敬烈戴罪自效。殊属非是。前署铜仁府知府王敬烈、不洽舆情。且有纵勇扰民情事。亟应彻底根究。严加惩治。岂可仍留任事。为劣员开幸进之门。王敬烈著即革任。交蒋霨远亲提查办。所有铜仁府印务。并著该抚迅派贤员、前往接署。　　

○谕军机大臣等、本日据福兴奏、豫筹进剿情形、并调兵筹饷各摺片。江西大股逆匪聚集抚州。该将军由广信一路前进。以次剿洗抚建之贼。兼可固浙省门户。筹画尚属周妥。即著咨调张从龙所带闽兵。与该将军原带之兵。自为一军。统归节制。江西如有派拨兵勇。更可联络声势。相机进剿。所请调广东兵一二千名。由间道入江。并每月筹银数万两协济等语。已谕令叶名琛酌量办理。惟该省现亦有军务。能否调兵济饷。尚未可定。该将军惟当先就现有兵力。迅图剿办。毋误事机。将此由六百里谕令知之。　　

○又谕、福兴奏、请饬广东添兵协饷一摺。该将军会剿江西逆匪。已抵常山。现拟由广信行走。先剿抚州一路。因所带兵力过单。请调粤东精兵一二千人。交参将卫佐邦管带。从间道入江听调。自应酌量添拨。以期厚集兵力。渐次埽除。著叶名琛妥筹调派。前赴福兴军营。所需军饷。仍由广东按月筹解接济。现在吉安未复。南赣一带驿路尚阻。此次协饷。著叶名琛派员由海道军至上海。再由浙江解至江西。免致贻误。至＜口英＞夷滋事。未据叶名琛续报。现在情形。有无转机。前据怡良、赵德辙奏、夷酋咆呤、赴上海申诉在粤构衅各情。似有悔祸求和之意。业经咨会广东、自行酌办。并谕该酋、不当以细故致违和约。恐干查办。是以不敢入奏等语。所办尚属得体。叶名琛办理夷务已久。驾驭之方。当不至毫无把握。该夷是否欲求息事。尚难深信。傥仍肆猖獗。蹂躏地方。不成事体。应如何设法控制。使就范围。迅速驰奏。以慰廑念。将此由六百里谕令知之。　　

○又谕、福兴奏、请饬闽兵出省助剿、浙省按月协饷各等语。江西贼氛猖獗。该省勇多兵少。本属难资控制。此次福兴前往会剿。所带兵数仅止千名。实形单弱。该将军由广信行走。现拟先剿抚州一路。福建援剿江西之兵。前因建昌失利。张从龙、琳润等、暂退杉关等处。以图后举。嗣据王懿德奏、复添调福甯、漳泉、兵勇一千六百名。驰往分布。此项援军。本非徒防本境。福兴计日可抵抚州。著王懿德即饬该副将等、所统兵勇。悉归福兴调遣。相机前进。不得徒事株守。致误机宜。闽兵所需军饷。即著由闽省协济。以期无缺。至江西饷匮已久。浙省除按月协济福兴一军外。仍著何桂清暂行每月筹拨数万两。以应要需。庶师行不至乏食。剿办方能得手。将此由六百里各谕令知之。　　

○以剿办福建延平匪徒出力。赏游击禧禄、花翎。　　

○以克复湖南郴、桂阳、永明、江华、州县各城。赏知府冯昆、知县王勋、花翎。六品军功彭有亮等、蓝翎。余升擢有差。　　

○以湖南援剿江西贼匪。克复袁州府城。萍乡、万载、分宜、三县城。赏都司李明惠、巴图鲁名号。守备鄢世堂、殷开选、梁开国等、花翎。把总黄本富等、蓝翎。余加衔升叙有差。　　

○以克复贵州铜仁府城。加湖南总兵官文安、提督衔。　　

○予湖南阵亡训导谢仁峻、陈启书、陈维新、八品衔王廷兰、九品衔何道墉、杨诚谦、千总衔刘开发、把总易孔章、外委谭三友等、祭葬世职。　　

○予江西伤亡把总刘世鹏、祭葬世职。六品军功李兆相、祭葬世职。如把总例。　　

○是日立春。顺天府进土牛。春山宝座。　　

○甲子。孝全成皇后忌辰。遣官祭慕陵。　　

○谕内阁、京师鼓铸大钱。铜铁并重。前经惠亲王等酌拟章程。严定阻挠罪名。嗣复谕令崇文门税局、户部捐局、一体搭收。原期上下周转。永为宝贵。乃闻近日市间、渐不行使铁钱。以致物价日昂。铺户间有歇业。此必有奸民造言煽惑。任意轩轾。暗中把持牟利。于军饷民食、大有关系。著步军统领衙门、顺天府、五城、剀切晓谕。傥商民人等。敢于阻挠。一经查拏。即照前旨、初犯者枷号示众。再犯者发极边烟瘴充军。遇赦不赦。以儆刁风。至私铸罪名。定例綦严。近来地方官、并不认真查拏。因有破碎私钱搀和。致民间藉端挑剔。仍著严密查缉。照新定章程办理。其京外地方、凡官收民用。均宜恪遵功令。一律行使。现闻顺天直隶各属。尚未畅行。总由地方官怠忽因循。殊堪痛恨。著直隶总督、责成藩司认真经理。务使中外流通。不致阻滞。并著顺天府、严饬各属实力奉行。以重圜法而便民用。毋得视为具文。将此通谕知之。　　

○乙丑。上御正大光明殿、赐王公大臣、蒙古王、贝勒、贝子、公、台吉、及外藩使臣、那木喀呼图克图等宴。　　

○谕军机大臣等、福济等奏、贼陷无为、请拨兵饷、及巢县情形等语。该逆纠合大股。复陷无为。窜及夏阁。庐州情形吃紧。福济已带安锐勇一千名、亲自回省。桐城贼尚凶悍。兵勇势难多调。自应添拨援兵。惟直隶屏翰畿疆。现在存兵无多。山东交界。尚须设防。无可调拨。吉林马队。亦无可再调。惟湖北有吉林等处马队。前经英桂奏调。本日已谕令官文等、酌分一千名。饬赴庐州助剿。现在楚北水军战舰。已抵九江。或可沿流东下。攻安庆以分庐州等处贼势。秦定三、郑魁士、务当迅克桐城。庶可合兵一处。当此饷缺兵饥。毋得迁延贻误。该抚仍当分饬带兵各员。实力防剿。毋得专待外援。致有贻误。将此由六百里谕令知之。　　

○又谕、安徽无为州城复经失守。现在该省剿办吃紧。饷糈不支。又值年荒米贵。自应亟筹接济。著叶名琛斟酌情形。先筹银十数万两。派员解赴福济军营。以资接济。至山陕两省。本有按月协济之款。著王庆云、谭廷襄、设法各先筹银数万两。迅解庐州。毋稍迟误。将此由六百里各谕令知之。　　

○又谕、前因英桂奏、请调拨湖北马队。当谕令官文酌调一二千名。前赴亳州。此时皖省紧要。即著该大臣等分拨一千名、赴皖协剿。毋稍延误。无为之贼。据福济等奏、由武汉蕲黄沿江下窜。现在湖北水军、已在九江获胜。若能分水陆兵勇。直捣安庆。以牵制贼势。则江北之贼。当不致肆行猖獗。该大臣等、务须统筹全局。酌量办理。不可稍存畛域之见。致有迟误。将此由六百里加紧谕令知之。　　

○以安徽无为州城被匪窜陷。巢县被扰。革总兵扎隆武、知州叶藩、知县张葆职。仍责令剿贼自效。　　

○丙寅。上御同乐园、赐王公大臣、蒙古王、贝勒、贝子等食。　　

○丁卯。宣宗成皇帝忌辰。遣官祭慕陵。　　

○上诣安佑宫行礼。　　

○谕内阁、前因德勒克色楞、于领放三盟兵丁赏银内、有隐匿掩饰情弊。降旨革去爵职。交理藩院、会同刑部定拟罪名。兹据该衙门比照成例。声明请旨。德勒克色楞著发往热河。交该都统严加管束。所遗贝子爵职。仍准其以德勒克色楞之子承袭。以示朕格外施恩至意。已革管旗章京乌尔图、那苏图、著发往新疆、充当若差。仍暂行监禁待质。俟达玛林色登案结后。再行发遣。　　

○又谕、前据廉兆纶奏参江西按察使邓仁堃、派令伊子邓辅纶办理军务。并捐办城濠等工。不能洁己远嫌。致滋物议各情。当交曾国藩、文俊、查明参奏。兹据奏称、邓辅纶、督带兵勇。系因平江等勇、均籍隶湖南。经文俊函商曾国藩、派令该员与林源恩统带。并非该员统领全军。至兴修炮台炮城月城等、各项工程。尚属工料坚实。惟该臬司于兴修之始。并未照例勘估。但求城濠速成。以致各委员开报用项。浮冒参差。弊端百出。且在江西年久。每好引用同乡亲族。又不能约束家丁。致滋物议。实属不知远嫌。邓仁堃著交部严加议处。其各委员开报工程钱数。仍著曾国藩、文俊、逐细确查。按款核算。如有浮冒情事。即著从严参办。　　

○又谕、官文、胡林翼奏、官军攻毁小池口、并九江城外贼垒一摺。官军自克复黄梅县城后。宿松太湖之贼。聚集数万。意图分路四扑。兵勇奋力进剿。维横冲击。败匪窜归小池口贼巢。兵勇毁其土城、及贼垒数座。南岸官军水陆会攻。复将九江城外土城轰倒。捦斩多名。剿办尚属得手。著官文等、即督饬将士、迅将九江城池克复。以期乘胜东下。尽埽贼氛。毋稍延缓。　　

○谕军机大臣等、曾国藩奏、请饬催各省月济饷银等语。楚北杨载福、李续宾、与都兴阿水陆各军。现已乘胜直抵九江。会合进剿。而饷项匮乏。自应亟为筹拨。著谭廷襄、王庆云、仍遵前旨、赶紧筹解。概交胡林翼、由水路解至九江济用。其江西各府分驻之兵勇五万余人。据称旧欠无从补给。新岁尤难支持。亦系实情。著叶名琛每月筹拨银四万两。解至长沙。由骆秉章转解江西。以济急需。将此由六百里各谕令知之。　　

○又谕、据官文奏、湖北马队无多。难以抽调。自系实在情形。湖北水陆各军。现攻九江。如即克复。顺流可达安庆。所有前调马队。著准其暂停调拨。即饬水陆各军、迅将九江郡城攻克。一俟得手。即可直捣安庆。与福济会合进剿。至河南剿捻、兵力尚单。俟楚兵直抵安庆。仍著官文等、斟酌情形。将马队抽拨一千名、或数百名。前往亳州等处。交英桂调遣。以资助剿。将此由六百里谕令知之。　　

○又谕、据福济奏、皖省上年荒旱。仅恃无为州一隅。采买米石。现在该州被贼窜陷。贩卖无从。兼之隆冬无雪。麦苗难冀滋生。未免兵民交困。闻湖南秋收颇稔。武汉既复。水路可达蕲州。请饬赶紧筹办米粮四万石等语。湖南省岁收虽属丰稔。而现在支应各路防兵。需饷不少。原恐未能兼顾。惟皖省兵民乏食。情形亦关紧要。骆秉章向于邻省缓急。不存畛域之心。此次福济所请。该省能否筹办米若干石。即著骆秉章酌量情形。一面专摺具奏。一面派员赶办。运至蕲州。转由罗田、英山、运至六安。俾资接济。将此由六百里谕令知之。　　

○改派内阁学士宋晋、会同刑部右侍郎国瑞、承修盛京陵寝殿座工程。　　

○云南开化镇总兵官都隆阿、因病解任。以河南信阳协副将巴扬阿、为云南开化镇总兵官。　　

○以克复安徽太平、祁门、休甯、黟、四县城。赏守备王恩荣、巴图鲁名号。都司陈培基、守备张崇礼、侯元相、马光宗、袁国祥、王霖等、花翎。县丞袁忠清等、蓝翎。余升赏有差。　　

○以克复江西新淦县城。赏道员刘于淳、巴图鲁名号。　　

○以湖北官军援剿江西贼匪出力。赏守备刘芳贵等、花翎。把总唐士珍等、蓝翎。余升赏有差。　　

○命定郡王溥煦、车领侍卫十员。往奠故兵部尚书阿灵阿茶酒。赠太子太保。赏银三百两治丧。予祭葬。谥悫勤。　　

○戊辰。上诣安佑宫行礼。　　

○诣大高殿行礼。　　

○还宫。　　

○调工部尚书全庆、为兵部尚书。以都察院左都御史文采、为工部尚书。户部左侍郎肃顺、为都察院左都御史。调工部右侍郎基溥、为户部左侍郎。兼管三库事。以内阁学士景廉、为工部右侍郎。兼管钱法堂事务。　　

○调正白旗蒙古都统德木楚克扎布、为镶白旗满洲都统。以御前侍卫德兴阿、为正白旗蒙古都统。调正红旗蒙古副都统善焘、为正白旗满洲副都统。以头等侍卫克兴阿、为正红旗蒙古副都统。正白旗护军统领恩醇、为正白旗汉军副都统。调镶黄旗护军统领熙拉布、为左翼前锋统领。正黄旗护军统领德全、为镶黄旗护军统领。镶蓝旗护军统领珠勒亨、为正黄旗护军统领。以吏部右侍郎穆荫、兼镶蓝旗护军统领。　　

○上以次辛、祈谷于上帝。自是日始。斋戒三日。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。正月。己巳。谕内阁、扎拉芬泰奏、土尔扈特监守盟长印务汗拉他那巴咱尔之祖母喀屯、呈请为鄂斯库济尔噶勒之孙汗拉他那巴咱尔、增寿、恳请赏名一摺。该喀屯为伊孤孙欲求永寿。恳请赏名。实出至诚。著照所请。汗拉他那巴咱尔、著更名布彦乌勒哲依图、以示眷慰蒙古臣仆之至意。　　

○以镶红旗护军统领春佑、为銮仪卫銮仪使。　　

○庚午。上诣南郊斋宫斋宿。　　

○谕内阁、劳崇光奏、请将遗失学记、屡著战功之训导、宽免处分等语。咸丰五年匪陷浔州府城。桂平县学教谕林钟密、府学训导代理教授罗世位、遗失学记。本有应得之咎。惟据奏称、该员等尚无畏避先逃情弊。罗世位、并帮同守城堵剿出力。除林钟密、业已病故。著毋庸议外。罗世位、应得处分。著准其宽免。　　

○广西巡抚劳崇光奏、太平府属土匪次第剿除。并将盘踞府城匪党。歼除净尽。报闻。　　

○以克复广西上思州城。赏千总邱林等、蓝翎。余升叙有差。　　

○以剿办广西宣化土匪出力。赏知县彭昌集、花翎。李汧等、蓝翎。余升赏有差。　　

○以广西兴安灵川二县城。被匪窜陷。革知县严正圻、赵准职。仍随营效力。　　
</div>
    <div class="pagination">
<a href="清实录咸丰朝实录_page308.html">上一页</a><span>...</span><a href="清实录咸丰朝实录_page304.html">304</a><a href="清实录咸丰朝实录_page305.html">305</a><a href="清实录咸丰朝实录_page306.html">306</a><a href="清实录咸丰朝实录_page307.html">307</a><a href="清实录咸丰朝实录_page308.html">308</a><span class="current-page">309</span><a href="清实录咸丰朝实录_page310.html">310</a><a href="清实录咸丰朝实录_page311.html">311</a><a href="清实录咸丰朝实录_page312.html">312</a><a href="清实录咸丰朝实录_page313.html">313</a><a href="清实录咸丰朝实录_page314.html">314</a><span>...</span><a href="清实录咸丰朝实录_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
