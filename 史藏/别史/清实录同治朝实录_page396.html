<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 396 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 396 页/共 505 页
  </h1>
  <div class="content">
   ○又谕、库克吉泰奏、遵调蒙兵。需用经费请饬部筹拨一摺。此次调拨东三盟马队三千名。赴古北口驻扎听候调遣。需用行装盐菜等项银两。热河各库既无款可拨。自应豫为筹备。著户部即行拨银十万两解往热河交库克吉泰收存。俟该蒙兵到口后一切需用款项。即著撙节支放以昭核实。吉林黑龙江马队到口后。著仍遵前旨一体兼顾。并著派令寿长帮同操练俾成劲旅。该官兵月饷需用甚钜。著曾国藩、库克吉泰、会商奏办。其驻口听调应行支发口粮。著户部核议章程具奏。此次所调官兵原为备豫不虞。库克吉泰仍当慎密办理。不可稍涉张惶。所需火药铅丸等项。已谕知工部照数拨解矣。将此各谕令知之。　　

○又谕、刘昆奏、楚省援黔各军拟暂缓南图一摺。据称湖南自援黔以来。岁需饷银甚钜。积欠已多。湘中近日情形尚须防维补救。自固根本。拟饬席宝田设防清江北岸。清理善后事宜。俟川黔两省进剿得手。再派兵南渡夹击等语。黔省清江北岸业已肃清。正宜乘此声威进规台拱。将南岸各苗寨次第埽除。以期一劳永逸。若半途松劲。军务安有了期。刘昆虑竭湖南之力。不能竟事。先无以对湘民。未免畏难自阻。现当天气盛暑。援黔各军。著照该抚所请暂予休息。即著檄令席宝田趁此顿兵未进之时。迅将镇思施黄各属善后事宜依次兴办。务臻妥实。一面将积欠军饷设法清厘。转瞬秋凉。仍当迅速进兵荡平南岸。以竟全功。毋得惑于人言。转致事机迟误。各营如可裁汰归并。亦著该抚酌量办理。以节饷需。本省团防事宜甚关紧要。该抚仍当督饬各属实力整顿。以备不虞。川省援军亦不得稍存观望致失机宜。著崇实、吴棠、饬令会合楚军相机夹击。曾璧光身任黔抚。责无旁贷。务当严檄各营随时策应川楚各军。认真剿办。早靖疆圉。将此由五百里各谕令知之。　　

○以直隶永定河南岸续行漫溢。总督曾国藩、道员李朝仪、通判朱津、复下部议处。革署县丞主簿蔡鸿庆职仍留任。　　

○拨工部火药五万斤。铅丸三万粒。轰药一千五百斤。火绳五千丈。解赴热河备用。　　

○乙亥。谕军机大臣等、李鸿章奏、酌带各军克日起程。并代奏袁保恒请赴直效力各摺片。天津之事。现经毛昶熙前往会同曾国藩办理。旬日以来。法使罗淑亚仍复恃强逞忿。海口兵船虽止数只。惟夷情叵测。难保不陆续驶至。肆意要挟。必须及早布置。有备无患。方可徐图转圜。李鸿章现已饬令郭松林、周盛传等军分起起程。并先带亲军八营取道山西驰赴近畿。实能忠勇任事。深慰廑怀。该督驰抵直境后。应驻扎何处。届时再行请旨办理。袁保恒现办西征粮台。情形较熟。未便遽易生手。所请赴直效力。著毋庸议。李鸿章另片奏、请饬刘铭传赴营。前已谕知曾国藩饬令该提督赴直统带铭军。本日复谕英翰催令迅速起程。至所陈询明罗使所闻张光藻等主使有何证据。亦已谕令曾国藩等商办矣。将此由六百里谕令知之。　　

○又谕、李鸿章奏、罗淑亚必欲将天津府县正法。其照会内称实由府县帮同行凶。又称有主使动手之人。请饬毛昶熙等询明该使所闻得自何人。所查得有何据。须将如何帮同主使证据交出。由中外大员会同提集该府县当堂质讯。必两造俱肯认供。方成信谳等语。曾国藩现将天津府县解交刑部治罪。本日军机大臣呈递毛昶熙致总理各国事务衙门信函。有罗淑亚即拟进京之语。该府县解送到部时。万一罗淑亚欲到刑部亲看审讯。殊属不成事体。现在俄比各国均向总理各国事务衙门探听。将来该府县到部时。外国人能否前往听讯等语。虽经该衙门当时竭力阻止。然亦不可不防。不若仍令张光藻等在津呈递亲供。曾国藩等与罗淑五据理辩驳。较为妥善。将来定案时仍由刑部覆核。以符曾国藩原请交刑部之奏。著曾国藩等斟酌办理。本日已传谕钱鼎铭将该府县仍行解赴天津候质。曾国藩等于张光藻等抵津后。先后取具亲供。照会罗淑亚。如罗淑亚仍自狡执。再向询问该府县帮同主使究竟有何证据。即得之传闻。亦应将闻自何人确凿指出。再行当堂质讯以昭核实。若以游移无据之词。欲将该府县正法。断不能如此办理也。张光藻等既在天津传质。罗淑亚自亦应在津。以免往返函商。曾国藩等即可照会罗淑亚在津商办。以期迅速了结。如罗淑亚进京更无转圜地步。曾国藩等谅亦统筹全局。熟计深思。至正凶亟应严缉。前所获犯赶紧审讯议抵。较之空言抵制者更为得力。原片均著钞给阅看。将此由六百里各密谕知之。　　

○又谕、传谕直隶按察使钱鼎铭。已革天津府知府张光藻、已革天津县和县刘杰、前因曾国藩奏明交部治罪。惟该革员等应得之罪。亦应在津取有亲供。质讯明确。再行交部核办。方昭平允。著钱鼎铭即行派员将该革员等解往天津听候质讯。　　

○又谕、李鸿章奏、请调提督赴营等语。直隶天津滋事一案。不能不豫为布置。李鸿章现已遵旨督兵驰赴近畿以备缓急。前任直隶提督刘铭传谋勇兼优。威望素著。该提督深明大义。当此事机吃紧之时。自应力图报效。著英翰即行传谕刘铭传克日兼程赴营。藉资统率。驻扎张秋铭军马步各营。业经曾国藩调赴沧州一带。并著知照该提督深明前进以期迅速。将此由六百里谕令知之。　　

○又谕、李鸿章奏、现已督军由陕赴直。所部各军需饷甚殷。请饬催各省协饷等语。著吴棠将应解李鸿章军营月饷三万两。迅速径解湖北粮台。其山东月拨银二万两。著丁宝桢就近委解刘盛藻军营应用。至江苏浙江应解李鸿章军营额定月饷。即著马新贻、丁日昌、张兆栋、杨昌浚、照数拨解以应急需。将此由四百里谕知马新贻、吴棠、丁日昌、丁宝桢、并传谕杨昌浚、张兆栋知之。　　

○丙子。慈安皇太后圣寿节。遣官祭太庙后殿奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣绥履殿慈安皇太后前。侍早膳。　　

○奉慈安皇太后慈禧皇太后幸潄芳斋。侍午膳。　　

○谕军机大臣等、曾国藩等奏、法使仍执前议径行回京商办一摺。罗淑亚无礼要挟。所请府县抵偿一节。万无允准之理。昨已传谕钱鼎铭将张光藻等解赴天津。并令曾国藩等取具该府县亲供。照会该使。以期迅速了结。今罗淑亚既因不遂所欲。悻悻回京。此时中外一心。非理之求。总理各国事务王大臣自能坚持定见。力拒诡谋。曾国藩等仍当将缉凶等事赶紧办理。不得因该使业已来京稍涉松劲。一面饬张光藻等速递亲供在津候质。如此办法。该使理屈辞穷。或当自行转圜回津商办也。另片奏、请将福建船局购办京米截留二万石存储津郡。备李鸿章军营及铭军全队之用。系为豫筹兵食起见。著照所请行。将此由五百里各密谕知之。　　

○又谕、传谕直隶提督傅振邦。前据傅振邦奏、部署各军于初五日由古北口起程赴津。兹据曾国藩等奏请饬该提督暂缓来津等语。古北口练军及提标营各官兵本可缓为徵调。该提督于接奉此旨后。无论行抵何处。即行折回古北口。暂缓赴津。仍著将新练各军勤加训练。悉成劲旅。不可有名无实。　　

○予贵州八寨等处阵亡副将周发荣等祭葬世职加等。　　

○予贵州历年阵亡从九品陈桂茹等绅士弁勇一百十八员名分别赏恤如例。　　

○豁免山东东平州道光年闲民欠摊徵堤工银。　　

○丁丑。谕军机大臣等、前因天津民教启衅。谕令沿江沿海各督抚等于各口岸严密设防。谅该督抚等已遵旨筹办。津事尚无头绪。罗淑亚多方要求。虽据曾国藩等据理驳斥。该使臣桀骜性成。未能就我范围。现又由津至京。能否不至决裂。未可豫定。此时惟有先筹防守。以杜洋人窥伺之心。著马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、张兆栋、杨昌浚、于各该省通商口岸迅速筹防。万一洋人兵船驶至。务须设法堵御。毋任其乘虚肆扰。或至占踞口岸。如有疏虞。惟该督抚等是问。所有沿江沿海水陆官兵。仍当懔遵前谕力加整顿。并著将现办情形详晰具奏。将此由六百里密谕马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、并传谕张兆栋、杨昌浚知之。　　

○又谕、崇厚奏、体察津郡现时情形。拟即来京陛见一摺。崇厚著即来京。其三口通商大臣一缺。著毛昶熙暂行署理。崇厚即将关防交毛昶熙接收。毋庸携带来京。津门应办事宜。仍著曾国藩、毛昶熙、懔遵叠次谕旨妥速筹办。将此各谕令知之。　　

○戊寅。谕军机大臣等、英元乔松年奏、请严拏搅扰仓务人犯一摺。仓务重地。岂容匪徒暗中搅扰。亟应严拏惩办。所有单开之东直门内草厂正蓝旗宗室德奎。西城羊肉胡同张二即蜜里坚。前门外长巷下头条胡同李二即梆子李。东单牌楼总布胡同赵大即赵月圃。暨住址无常之已革花户吴正漋即活阎王吴三。著步军统领衙门顺天府五城一体严拏。解交刑部会同宗人府讯办。毋任漏网。将此各谕令知之。　　

○又谕、李鹤年奏、请将宋庆一军调赴彰德驻扎一摺。前因天津滋事一案。洋人肆意要挟。恐启兵端。当经谕令李鸿章带兵驰赴近畿一带以备不虞。旋据覆奏业已饬令郭松林周盛传等军分起起程。该督先带亲军八营取道山西前进。仅留鄂军谭仁芳五营驻扎秦境。协同防剿。刻下陕省兵力较单。北山土匪未靖。且恐甘回乘虚窜扰。不可不加意筹防。宋庆一军驻扎神木一带。屏藩奏晋。尚资得力。不宜遽行调回。李鹤年请将该军调赴彰德驻扎之处。著无庸议。仍著李鹤年就豫省现有各营勤加训练。以备缓急之用。将此由四百里谕令知之。　　

○己卯。中元节上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○谕内阁、曾璧光奏、夹板被拆。请饬稽查以杜弊端等语。据称本年正月闲。接到兵部同治八年十二月二十一日封发夹板一事。查看黄布包印花内外封筒钉封均有拆损。上有隆桥驿黏签声明前途拆损字样。显系隆桥驿以前各站私行拆阅等情。夹板公文最关紧要。竟敢中途私拆。实属胆大已极。若不严行根究。何以重邮政而昭慎密。著四川总督迅饬臬司确切查明此项夹板究系何站拆动。从严惩办。不得含糊了事。至各省驿站。亦往往有私拆公文之弊。嗣后著各该督抚责成臬司妥议章程。于上下站接递详细稽察以杜弊端。如查有拆损情事。即将私拆之人加等治罪。并将管驿之各该地方官从严参处。以儆效尤。将此通谕知之。寻吴棠奏、遵查川省接递夹板并无私拆。业经飞咨曾璧光确查黔省何处拆动。从严惩办。报闻。　　

○谕军机大臣等、丁日昌奏、密陈交涉大概情形。并交卸起程北上豫筹备御各摺片。天津之事。法使罗淑亚必欲将府县及陈国瑞正法。此事万难照办。经曾国藩等据理驳斥。该使仍复狡执。现又回京欲向总理各国事务衙门饶舌。已谕令该王大臣坚持定见。力扼诡谋。一面仍令曾国藩等将缉凶等事赶紧办理。丁日昌业经起程由旱道北上。著仍遵前旨兼程前进。驰赴天津帮同曾国藩毛昶熙商办一切。毋庸先行来京。际此时事艰难。总以力保和局为是。其非理之求。仍当力与辩论。以维大体。惟洋人恃强逞忿。动以兵船恫喝。战守之策。自宜豫为筹备。张秋铭军现已调赴沧州一带驻扎。并令李鸿章统带郭松林等军驰赴近畿一带以备不虞。该督业于本月初七日先带亲军启行。不久当可赶到。此闲布置既定。洋人知我有备。或可稍戢其虚憍之气。一面仍与转圜。可期早日了结。所陈豫筹军火一节。已谕令曾国藩照办矣。将此由六百里密谕知之。　　

○又谕、丁日昌奏、密陈交涉大概情形。并豫筹备御各摺片。苏省华洋杂处。羁縻弹压较他省为难。此时情形尤属紧要。全在地方大吏操纵得宜。持以镇静。事前妥为布置。以备不虞。方可消弭争端。不至别生枝节。丁日昌现已起程赴津所有江苏省水陆要隘及一切守御事宜。均著马新贻、张兆栋、悉心筹画。务臻妥协。惟不可稍事张惶。免致中外两不相安。转生疑忌。丁日昌以洋人若决计用兵。必以上海为后路。请调李鸿章统兵由江东下。示以彼若决裂。则由上海捣其后路。此亦牵制洋人之法。惟李鸿章现已调赴近畿。丁日昌所奏各情。即著马新贻、张兆栋、酌度机宜。豫为筹备。将来如此慑以兵威。使彼有所顾忌。则天津之事亦易转圜。是在该督等先期部署。庶临事方有把握。将此由六百里密谕马新贻、并传谕张兆栋知之。　　

○又谕、丁日昌奏、张秋铭军以军火缺乏。赴苏请拨。已饬上海采办军火委员暗中由沙船运津以期迅速。惟洋人万一开衅。采买军火必多掣肘。请饬查明豫为筹备等语。著曾国藩查明所部军火短缺何项。是否天津尚有存储。行知沿海沿江各督抚将应需军火设法密由海道解津应用。庶免临时缺乏。此系备豫不虞为未雨绸缪之计。曾国藩仍当与毛昶熙妥为办理。力保和局。以弭衅端。丁日昌已于本月初八日启行由陆路兼程前进。本日已谕令迅速赴津矣。丁日昌摺一件片二件均著钞给阅看。将此由五百里密谕知之。　　

○又谕、曾璧光奏、黔省教案全行议结。开单呈览。暨咨会崇实会同核办各摺片。贵州遵义等处教案共有九起。现经曾璧光派委司道各员会同该教士逐案查明一律归结。拟即出示晓谕各属。以后遇有民教交涉事件。均照条约办理。所筹甚为妥协。著曾璧光即将各案如何议结。详细根由。迅速咨明总理各国事务衙门以凭查核。黔省教案虽已全结。而设堂行教等事尚须妥筹办法。该抚务当饬令余思枢、蹇訚、会同杨荫棠等体察民情。设法开导。毋令再生枝节。仍随时咨商崇实酌核办理。免至歧误。并檄饬地方官嗣后务当持平办理。毋任再滋事端。前有旨令崇实驰赴遵义就近督办。此时遵义教案已结。尚有设堂行教事务。亦须督率委员逐一经理。操纵方合机宜。崇实应否仍赴遵义之处。著即酌量情形。以定行止。将此由五百里各谕令知之。　　

○以甘肃克复渭源县城出力。予总兵官张明富以提督＜??闲＞放。赏总兵官林明旺、周庆容、罗景扬、谢宝胜、副将杨金魁、徐泗海、吴永升、陈正文、郭祥兴、参将刘金标、阎思义、郑洪彪、袁正宏、于云青、唐文治、陈绪桂、陈正彪、李文彪、孙镜、张明友、苏登第、苏家荣、江得胜、史得林、罗在中、童定远、邵天爵、胡玉春、游击刘道轩、马盛炳、高海荣、廖振声、李得元、张友升、巴图鲁名号。副将陈思九等花翎。千总熊玉元等蓝翎。余加衔升叙开复有差。　　

○以剿匪出力。予陕西知州曹熙以知府用。　　

○以贵州克复平越州城并叠克贼巢出力。赏知府林式恭、副将莫宴埙等花翎。知县高荃等蓝翎。余加衔升叙开复有差。　　

○以贵州攻克钟华山贼巢。赏在籍郎中丁体常等花翎。练目石有才蓝翎。余升叙有差。　　


大清穆宗继天开运受中居正保大定功圣智诚孝信敏恭宽毅皇帝实录卷之二百八十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。七月。庚戌。戌刻。有星西北流。大如盏。　　

○谕军机大臣等、总理各国事务衙门奏、法国使臣到京。议办天津教案。谨陈辩论情形一摺。据称罗淑亚到京接晤后。仍以主使之说归咎府县各官。持定前议。不稍通融该王大臣坚与争持。毫不松劲。该使臣又以曾国藩到津五十余日。并无确实办法。凶手尚未拏获。并以教民惨被非刑应请查办为词。该王大臣答以曾国藩一到天津即为缉凶修堂。并为奏请昭雪。现已先后缉犯多名详细研究。办理认真。以破其迟延之说。其教民酷受非刑一节允为查明核办等语。该使臣非理之求。断难迁就。而于近情之请。必当赶紧办理以示诚信。此时如将下手滋事之犯讯出确实供词。按律惩办。则洋人自不至节外生枝。再归咎于府县。著曾国藩、毛昶熙督饬丁寿昌等。将现获名犯详细研鞫。并将案内正凶迅速拏获。归案讯究。毋任漏网。总期早一日结案即可早一日转圜切勿稍涉迟延。致滋洋人口实。至教民酷受非刑一节或平日民教相仇禁卒人等遇有被押教民借以洩忿。亦未可定。即使实有其事。地方官不过失于觉察无所用其回护著曾国藩、毛昶熙、确切查明。据实覆奏。张光藻、刘杰、现在何处。已否到津。尚未据曾国藩等奏到。本日又谕令钱鼎铭将该员等迅速解津趁此洋人在京赶紧取具亲供。由曾国藩等奏明办理庶其中不至为难。若以奉旨治罪之员。任其他去。既于国体有伤。在该革员等亦非计之得者。且使洋人得所藉口于议抵一节。更将牢不可破。该督谅早见及此也。曾国藩等前奏、力保和局。坚持定见。诚属审时度势之论。惟不应办者固不可许。应办者亦必切实办理。速办则洋人无可置喙。迟则多所要求。曾国藩毛昶熙同办一事。务当悉心筹商。密速妥办以副委任将此由五百里各密谕知之。　　

○又谕、传谕直隶按察使钱鼎铭。前谕钱鼎铭将已革天津府知府张光藻、已革天津县知县刘杰、派员解往天津。听候质讯。该革员等现在何处。已否解往。如尚未起程。著钱鼎铭懔遵前旨。遴派妥员。将该革员等立即解津。此事关系紧要。毋得任意耽延。其起程日期。并著由该臬司迅速覆奏。　　

○神机营奏现届秋操拟留马步队五千八百余员名。在城轮班驻厂。以六千五百余员名拨赴南苑扎营操演。从之。　　

○掌扎萨克图汗盟长贝勒多布钦扎木楚紫缰。四等台吉米吉特多尔济花翎。　　

○补铸安徽凤阳县临淮训导条记从巡抚英翰请也。　　

○辛巳。文宗显皇帝忌辰。遣官祭定陵。　　

○上诣奉先殿寿皇殿行礼。　　

○以神灵显应。如山东栖霞县邱真人封号曰绥靖。　　

○谕军机大臣等、长善等奏、请整顿驻防旗营一摺。广州驻防旗营。兵制日弛。该管各官。往往因循袒护。积习甚深。自应大加整顿。该将军等现拟章程。于各地面派员巡查。遇有盗匪夥劫。立即拏办。所筹尚属周妥。即著长善等认真办理。不得有名无实。惟经此次整饬之后。该旗营各员如仍前怠玩。罔知振作。该将军等务当破除情面。即行参办。毋稍徇庇。至旗营举劾。自有定章。若限以二年一保。未免徒事纷更。转滋冒滥。所请著毋庸议。如实有才具出众劳绩优异者。准其酌保一二员。以示奖励。将此各谕令知之。　　

○壬午。谕军机大臣等、前谕李鸿章带兵驰赴近畿。已据该督奏报起程。不久当入直境。因思此举本系未雨绸缪。豫为筹备。自宜严密布置。未可先露风声。现在天津之事。未即决裂。若调兵信息。早为洋人窥破。必至又生疑忌。著李鸿章于行抵直境时。酌度情形。即将所带各营。扼扎直隶边境获鹿一带。或于河北彰德山西平定等地方分扎。总以防回匪窜扰为名。该督务须不动声色。持以镇静。用昭慎密。至正定广平等处。均有洋人教堂。李鸿章务当就近弹压。兵民毋许滋事。免致别生枝节。将此由六百里密谕知之。　　

○以顺天府府尹王榕吉为大理寺卿。　　

○癸未。以詹事府詹事梁肇煌为顺天府府尹。未到任前仍以大理寺卿王榕吉署理。
  </div>
  <div class="pagination">
   <a href="清实录同治朝实录_page395.html">
    上一页
   </a>
   <span>
    ...
   </span>
   <a href="清实录同治朝实录_page391.html">
    391
   </a>
   <a href="清实录同治朝实录_page392.html">
    392
   </a>
   <a href="清实录同治朝实录_page393.html">
    393
   </a>
   <a href="清实录同治朝实录_page394.html">
    394
   </a>
   <a href="清实录同治朝实录_page395.html">
    395
   </a>
   <span class="current-page">
    396
   </span>
   <a href="清实录同治朝实录_page397.html">
    397
   </a>
   <a href="清实录同治朝实录_page398.html">
    398
   </a>
   <a href="清实录同治朝实录_page399.html">
    399
   </a>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <span>
    ...
   </span>
   <a href="清实录同治朝实录_page397.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
