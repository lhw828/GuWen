<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 128 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 128 页/共 1316 页</h1>
    <div class="content">○以贝勒奕絪。署镶白旗蒙古都统。理藩院尚书察杭阿署正蓝旗蒙古都统。正黄旗满洲副都统恩麟署左翼前锋统领。　　

○以河南开归陈许道德馨为江苏按察使。　　

○丙申。谕内阁、前据御史庆锡荣。奏□□□尔□江苏补用知府刘文棨。曾在浙江嘉善县署内。充当门丁。当将该员先行革职。交两江总督等查明惩办。兹据沈葆桢、吴元炳、奏称。查明刘文棨寄寓浙江嘉善县时。随伊父刘香在典肆生理。后由嘉善前赴上海。投营效力。得保官阶。实无充当门丁之事等语。江苏补用知府刘文棨。既据查明身家清白。并非贱役蒙捐。著开复原官。该员是否能胜知府之任。仍著沈葆桢等随时察看。现月　　

○又谕、沈葆桢奏、已故道员孝行可风。恳恩宣付史馆一摺。前任江苏苏松太道冯焌光。前请开缺出关寻觅父柩。当经赏假一年。免其开缺。兹据奏称、该故员辞职远行。负骨万里。积劳病故。实属孝行可嘉。著照所请。准其宣付史馆。以彰至行。现月　　

○旌表五世同堂。九旬寿妇贵州道员叶正固之母。叶范氏。随手　　

○丁酉。以京师雨泽未沾。上诣大高殿祈祷行礼。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○谕军机大臣等、太仆寺少卿徐用仪奏、整顿圜法。宜收买私钱。以资鼓铸一摺。著户部及钱法堂通盘筹计。如事属可行。即行妥议章程。奏明办理。现月　　

○旌表节妇贵州青溪县知县罗庆春之祖母罗邱氏。随手　　

○戊戌。谕内阁、前因春福等奏、遵查遣犯刘鸿恩。并未告假回籍。亦未潜逃。与铭安所奏情节不符。当令将刘鸿恩解交刑部审讯。兹据该部奏称。审明该犯。由台潜逃回籍。闻拏复回配所。供认不讳。按例定拟等语。刘鸿恩著照所拟。从重改发新疆效力赎罪。军台该管站员。看守丁役。有无贿纵情弊。著察哈尔都统查明具奏。前任察哈尔都统庆春。于遣犯刘鸿恩脱逃。失于觉察。春福并未确切查明。率以刘鸿恩未经潜逃覆奏。察哈尔都统穆图善。于刘鸿恩私自潜逃。率称查无确据。均属不合。著交部分别议处。副都统奎昌。著一并交部议处。寻兵部议上。得旨、福州将军前任察哈尔都庆春。著照部议罚俸六个月。准其抵销。察哈尔都统穆图善。著降一级留任。加恩准其抵销。乌里雅苏台将军。前任察哈尔都统春福。察哈尔副都统奎昌。应得降一级调用处分。均著加恩改为降三级留任。不准抵销。现月　　

○谕军机大臣等、有人奏、地方官玩视民瘼。请旨查办一摺。据称直隶沧州知州杨琛。于领到赈米与捐输粮石。延不散赈。捏报秋成分数。并时与营员等聚赌。吏目车德符。贪婪索费。阻挠地方善举等情。所奏如果属实。亟应从严□□□尔□办。著李鸿章确切查明。据实具奏。毋稍徇隐。另片奏、分守城镇之营官勇丁。久于其地。流弊滋多。请饬酌定拨换章程等语。即著一并确查。酌度情形。奏明办理。原摺片著钞给阅看。将此谕令知之。

现月

　　

○乌里雅苏台将军春福等奏、蒙员盟长札萨克辅国公密帕木散保札萨保、札萨克郡王多布沁札木楚等捐助城工。吁恳奖励。下所司议。随手　　

○以旷误卡班。革管围佐领德运等职。　　

○以不守军纪。革贵州游击熊焕章职。　　

○予办赈患疫身故知府余汝修。赐恤如例。随手　　

○予督收赈米落水淹毙。盐巡检黄启勋。如阵亡例优恤。并附祀蒯光烈等专祠。随手　　

○旌表直隶节妇孝妇朱王氏等。一千四十三口如例。随手　　

○旌表河南祥符县节妇朱杜氏。随手　　

○旌表四世同堂贵州寿妇叶杨氏。　　

○己亥。谕内阁、文格奏、办理洋务需才。请调员差委各摺片。四川候补道彭毓棻。候选道杨澍。湖南补用知府麻维绪。均准其调往山东。交该抚差遣委用。前奉天府治中。候选知府高同善。著仍遵前旨。前往吉林。听候差遣。所请留于山东之处。著毋庸议。现月　　

○又谕、谭钟麟奏、在籍同知疑匪擅杀。请革职审办一摺。湖北候补同知梁遇士。奉差回籍。与团首梁多士等。擅杀佘得升等六命一案。谭钟麟以案多疑窦。督饬署西安府知府等提讯。据梁遇士供认梁多士杀毙四命。伊同梁多士等杀毙二命不讳。惟坚称佘得升等持械呐喊。系属匪党。此外人证。佥称并无执械进街呐喊各情。实系疑匪妄杀等语。案关擅杀多命。亟应彻底根究。在籍湖北候补同知梁遇士。著先行革职。归案审讯。其在逃之梁多士等。一体查拏。务获究办。以成信谳。各省委员因差回籍。往往任意逗遛。易滋流弊。现在各督抚等委赴别省之员。如即系该委员本籍。均著撤回。另行派员前往。嗣后各该督抚等遇有差委事件。派员前赴他省。概不准即派籍隶该省之人。以杜弊端。现月　　

○谕军机大臣等、前据李瀚章奏、金顺订买俄粮价银。因江汉关款项不敷分拨。请将户部指提金顺协饷江汉关银八万两。粤海关银十二万两。改拨解鄂。当谕令沈葆桢等照数拨解。兹据李瀚章奏、应交粮价。业于应解南北洋海防经费。借拨凑给清楚。惟鄂饷支绌。无力筹还借款。请饬江海粤海两关。于应协该军饷内。改拨解鄂抵还等语。所有江海粤海两关。尚欠解银十六万两。著沈葆桢、刘坤一、吴元炳、俊启、于各该关嗣后应协金军月饷项下。各扣留银八万两。改拨解鄂。抵还海防经费借款十六万两。以清款项。将此由四百里谕知沈葆桢、刘坤一、吴元炳、并传谕俊启知之。现月　　

○以剿办马贼出力。赏吉林满洲正蓝旗协领德昌头品顶戴。世管佐领德玉二品顶戴。同知余浚等花翎。知州书瑞等蓝翎。余升叙加衔开复有差。随

手

　　

○庚子。谕内阁、前于五月初一日。寄谕李鸿章等。将晋豫两省、及直隶河闲等处。成灾州县。本年下忙钱粮。应否普行蠲免。其余毗连灾区。勘不成灾地方。有无应行蠲缓钱粮。查明具奏。又因河闲献县等处。闻有蝻孽萌生。于五月十五日。复寄谕李鸿章速即查明。饬属摉捕。其余各属。随时认真查勘。旋据曾国荃奏称。该省本年下忙钱粮。俟夏末秋初。再行体察情形。核实办理。直隶河南。尚未据该督抚查奏。朝廷轸念灾黎。实深廑系。现在将届下忙开徵之时。吾民困苦颠连。何堪追呼逼迫。所有直隶、河南、被灾等处。本年下忙钱粮。如何分别蠲缓。著该督抚懔遵前旨。速行查勘。奏明办理。河闲等处蝻孽情形。著李鸿章迅即查奏。山西一省。应如何核办之处。曾国荃仍当速查明确。据实奏闻。现月　　

○又谕、御史田翰墀奏请将侵赈各员。严定罪名一摺。赈务动关民命。全在承办各员。洁己奉公。妥为经理。如果草率从事。任意侵渔。亟应严行惩办。著该部将各州县侵吞赈项罪名。从严定拟。其失于觉察者。并著加等处分。以示儆戒。别案不得援以为例。各省疆臣。务当严饬所属。簠簋自饬。倍懔刑章。毋谓恩可幸邀。致蹈前项覆辙。另片奏、请将保定天津等处各粥厂。展赈数月。或将次停止。另行续赈等语。著李鸿章酌量办理。现月　　

○谕军机大臣等、管理户部三库事务宝鋆等奏、请饬严催欠解绒斤等款一摺。杭州织造。应办解龙輴车绒绳。需用绒五千斤。经该衙门叠次奏催。迄今久逾定限。仍未解到。殊属玩泄。现在需用孔殷。著梅启照、文桂。即将前项绒斤。并欠解杭。均限于七月内一并埽数解交。毋误要需。将此谕知梅启照。并传谕文桂知之。现月　　

○以不守营规。革正黄旗云骑尉伊里亨职。随手　　

○辛丑。遣官祭火神庙。　　

○赏带领喇嘛讽经祈祷之呼毕勒罕达木定札布银二百两。明发　　

○予在营病故。福建提督宋国永如军营立功后病故例优恤。随手　　

○癸卯。以甘霖普沛。上诣大高殿报谢行礼。遣惇亲王奕誴诣时应宫。恭亲王奕诣照显庙。惠郡王奕详诣宣仁庙。贝勒载澂诣凝和庙拈香。现月　　

○谕军机大臣等、本年四月闲。据户部奏、各省关应解京饷。报解寥寥。当谕令该将军等依限报解。兹据该部奏称。查明截至六月初十日止。除划拨铜价、暨各处解到报解起程外。尚有山东地丁银二十九万两。浙江地丁银十五万两。湖北地丁银十七万两。湖南地丁银十二万两。安徽地丁银十二万两。江西地丁银十万两。长芦盐课加价银三十万两。两淮盐课盐厘银二十八万两。两浙盐课盐厘银十一万两。河东加课羡余银十五万两。广东盐课帑息银二十四万两。山东盐课加价银十三万两。福建盐课银十万两。湖北盐厘银五万两。湖南盐厘银三万两。四川盐厘津贴银三十二万两。福建税厘银十万两。粤海关洋税赢余银十一万两。闽海关洋税银三十六万两。九江关洋税银二十二万八千余两。浙海关常洋两税银二十万两。江海关洋税银二十三万九千余两。江汉关洋税银十二万两。太平关常税银八万两。天津关常税银四万两。东海关洋税银五万两。镇江关洋税银三万两。赣关常税银六万两。扬州关常税银三万两。芜湖关常税银一万五千两。凤阳关常税银一万五千两。夔关税银五万两。江西厘金银四万两。江苏厘金银八万两。浙江厘金银九万两。广东厘金银十二万两。湖北厘金银五万两。又粤海等关。四成六成洋税内。每年拨还洋商银。应拨抵闽省茶税京饷银两。粤海关欠解银一万八千两。闽省并九江关各应解银二万四千两。江海、浙海、镇江、天津、东海、五关。各应解银二万两。江海关应解银一万六千两。山海关应解银一万二千两。并议准缓俟下忙开徵再解之山西地丁银六十万两。河南地丁银二十万两。共未解银五百七十六万二千余两。著该将军各督抚监督等。即将前项未解银两。赶紧依限提前解部。统于年内埽数解齐。傥敢诿卸拖欠。致误要需。即著户部指名严□□□尔□。其现在解不及半。及丝毫未解等处。经此次严催后。仍不完解。并著户部酌核情形。随时奏□□□尔□。将此由五百里谕知福州将军、直隶、两江、湖广、闽浙、四川、两广、江苏、安徽、江西、浙江、福建、山东、山西、河南、湖北、湖南、广东、各督抚。并传谕粤海关监督知之。现月　　

○甲辰。万寿节前期。上诣钟粹宫慈安端裕康庆昭和庄敬皇太后前。长春宫慈禧端佑康颐昭豫庄诚皇太后前。行礼。　　

○御乾清宫受贺。　　

○丙午。万寿节、上诣大高殿寿皇殿行礼。内记　　

○遣官祭太庙后殿奉先殿。上以孟秋享太庙。自是日始。斋戒三日。　　

○戊申。上以孟秋享太庙。前期亲诣行礼。内记　　

○纂修官王会厘恭纂　　

总纂官钱骏祥恭辑监修总裁世恭阅三月二十三日正总裁那恭阅四月十七日专司藳本陆恭覆阅壬子六月十三日　　

徐恭阅五签闰六月十二日　　

荣恭阅八月十六日副总裁唐恭阅三签九月二十日　　

宗室宝恭阅一签三月二十二日

　　

郭恭阅四月十六日　　

熙月日初校修改上卷拾肆签曾维藩恭校陈恭阅二签五月二十二日覆校修改上卷叁拾肆签崔师范详校宗室麒月日总校修改上卷肆拾捌签商衍鎏总校蒙古总裁恩月日
大清德宗同天崇运大中至正经文纬武仁孝睿智端俭宽勤景皇帝实录卷之七十六　　

光绪四年。戊寅。秋七月。己酉朔。享太庙。遣怡亲王载敦恭代行礼。
</div>
    <div class="pagination">
<a href="清实录光绪朝实录_page127.html">上一页</a><span>...</span><a href="清实录光绪朝实录_page123.html">123</a><a href="清实录光绪朝实录_page124.html">124</a><a href="清实录光绪朝实录_page125.html">125</a><a href="清实录光绪朝实录_page126.html">126</a><a href="清实录光绪朝实录_page127.html">127</a><span class="current-page">128</span><a href="清实录光绪朝实录_page129.html">129</a><a href="清实录光绪朝实录_page130.html">130</a><a href="清实录光绪朝实录_page131.html">131</a><a href="清实录光绪朝实录_page132.html">132</a><a href="清实录光绪朝实录_page133.html">133</a><span>...</span><a href="清实录光绪朝实录_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
