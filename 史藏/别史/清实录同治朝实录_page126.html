<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 126 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 126 页/共 505 页</h1>
    <div class="content">
○以福建嘉义县城解围。赏在籍同知王朝辅等花翎。都司衔蔡腾飞等蓝翎。余加衔升叙有差。　　

○庚子。谕内阁、前据理藩院奏、热河三座塔司员祥明、因台吉宝伦涉讼。咆哮公堂。擅将该台吉摘顶看管。恐其中另有别情。请将祥明暂行解任。交热河都统亲提研讯。当经降旨允准。兹据麒庆奏、讯明台吉宝伦。与民人吴定功。因钱债涉讼。经司员祥明、讯出宝伦历次借欠吴定功钱文属实。因宝伦不服审断。立而不跪。出言顶撞。祥明当将该台吉摘顶责押。详请咨明斥革。并无另有别情。请分别办理等语。台吉宝伦因钱债涉讼。并不长跪听审。辄敢当堂顶撞。实属胆玩。著即革去台吉职衔。司员祥明办理此案。并不详请部示。遽将台吉宝伦先为责革。始行详咨亦属不合。著交部议处。　　

○谕议政王军机大臣等、本日据议政王军机大臣呈览僧格林沁信函一件。内称苏克金、恒龄、于十七日追贼至开州西北花谷集。尚有马贼千余。步贼六七百名。列仗抗拒。官军进剿。毙贼八百余名。步贼均已歼尽。马贼至北高店抢渡卫河。淹毙之外。尚有马贼五百余名。向西北奔窜等情。又据曲周县禀报。马贼一股。约四五百名。自广平府城东。窜至鸡泽小寨一带。后有官兵尾追等语。前据刘长佑奏报。贼由浚县内黄。窜至临漳成安一带。当经寄谕该大臣督抚等。督饬诸军会合堵剿。并饬令苏克金、恒龄等马队。绕出贼前。自北而南。迎头截击现在贼复自广平而窜鸡泽。是又已由临漳成安。骎骎北窜。刘长佑前所派赴顺德临洺钜鹿正定诸军。及驰往临漳之余承恩等各队。究竟曾否到防。何以未见迎击。著即严督各军。迅即探明贼踪。联络堵剿。直军多属步队。不足制贼死命。恒龄、苏克金等马军。僧格林沁务即遵奉前旨。饬令闲道绕出贼前。迎逗截击。与直省各军会合剿办。速将此股败残匪党。悉数歼除。毋任节节尾追。使贼日趋于北。偪近畿疆。甚至沿途复肆裹胁。贼氛转炽。致干咎戾。此时贼如尚在鸡泽一带。江长贵、徐廷楷、及王榕吉之军。正可由临洺关顺德钜鹿东西两面。迎头拦截。若令贼再北窜。各军又必悉成尾追之势。步步落后。不能及贼。刘长佑甫经被议。此时贼复窜入直境。务当激励诸军。迅图灭贼。毋再迁延。此股败贼。前据僧格林沁奏报。自东境被剿之后。所余马队不过六七百名。何以此次苏克金等、又复报称马步贼匪尚千余名。是否沿途尚有夥党接应。已由僧格林沁饬各地方查明禀覆。并著刘长佑一体饬属确查具奏。宋景诗首匪。是否尚在窜贼之内。僧格林沁信函亦未叙明。并著侦查确实具奏。当宋逆南窜时。即据刘长佑奏报。飞调豫省河北镇道。迅率所部兵勇。会集滑浚等县团勇。在于直豫交界。择要堵御。何以贼踪往来直豫沿边。未见豫军截击。著张之万严饬该镇道等认真防剿。与直省各军前后联络。以收夹击之效。贼踪日近邢洺。晋省边防。尤应早为设备。著英桂速遵前旨。严饬所属于潞平一带。调集兵团。豫筹堵剿。毋令乘闲豕突。前曾寄谕英桂。以甘省军火缺乏。饬令将祥安在晋所造火箭炸炮子等项。酌量分拨。解赴熙麟庆阳军营应用。本日复据熙麟奏报。平凉失陷该省军情愈紧。所请由京营拨运军火。虽经谕令管理该营王大臣酌办。殊恐缓不济急。著英桂仍遵前旨。将祥安所造火箭炮子各项。速即酌拨。派员解往庆阳应用。将此由六百里各谕令知之。　　

○又谕、多隆阿奏、驰回北岸进剿一摺。熙麟奏。平凉失守。并调外火器营官员工匠火器等各摺片。多隆阿已由省起程。驰赴渭北。并檄令穆图善将南岸各营。移过北岸。合力痛剿。现在陕西回匪。屡经败创。贼胆已寒。多隆阿正宜乘官军屡胜之威。一鼓作气。将十三村余匪埽除。进拔高陵并令雷正绾一军。由西路进攻泾原等处贼巢。以期肃清渭北。潼关地方。防务紧要。皖捻窜入豫省后。日向西趋。该大臣务当随时侦探加意严防。商雒等处。亦宜严密布置。扼要堵御。不可稍涉大意。致有疏虞。甘省平凉府城。现已失守。回匪凶焰日张。势必并趋泾州。冀与固原贼匪联成一片。该省城众兵单。军情紧急。较甚于陕。多隆阿如攻克十三村。兵力自可有余即著速拨一军。驰援甘省。以顾大局。傥不能另拨兵勇。亦宜速饬陶茂林一军。迅解凤翔之围。以便前赴平凉。毋稍迁延。致误事机。熙麟所派余万明等军。往援平凉。尚未起程。该处城垣已先为贼攻陷。尚非赴援不力。所有自请严议之处。著加恩改为交部议处。仍著饬令余万明等严扼泾州。相机堵剿。毋任与固原贼众句结。仍飞催王泰来续募楚勇。星夜驰赴庆阳。以便规复平凉。其平郡西南各路扼要处所。即著恩麟迅速调派兵勇。严密堵扼。毋令蔓延他处。致成燎原。前据熙麟奏、请拨火器营所造火箭等项。曾经谕令英桂、将火器营官祥妥在晋省制造之火箭炸炮子等项。匀拨赴甘。本日复谕令英桂迅遵前旨。就近拨往。此次熙麟续请拨解炸子火箭等项。并调吉庆等七员。顾募工匠。解运钢铜赴甘。该营精于制造之人。本属无多。铜铁等项。本系由部支领。运往亦觉不易。本日已交管理该营王大臣酌核办理矣。将此由六百里谕知多隆阿、熙麟、并传谕恩麟知之。　　

○又谕、熙麟奏、平凉府城。被匪用地雷轰陷。该匪有会同固原大股攻扑泾州之势。请饬总兵唐友耕带兵飞速援甘等语。平凉现已失陷。该逆拟句合固原大股。直扑泾州。甘省兵力甚单。情形万分吃重。多隆阿所派之陶茂林一军。前据奏称、先须驰援凤翔。俟郡城围解。余匪尽歼。如能渐达平凉。相机剿办。现在亟需邻省大支劲旅。星速驰援。始足以壮军声而遏狂寇。骆秉章素顾大局。谅必能统筹兼顾。著仍懔遵叠次谕旨。迅速抽拨得力兵勇二三千名。克期赴甘。即交唐友耕统带前往。如该总兵现因在川带兵。一时未能出省。即著骆秉章遴选知兵镇将大员。迅行带往。以利攻剿。甘省情形糜烂已极。该督惟当不分畛域。速筹救援。万不得以兵力无可分拨为词。稍存膜视。将此由六百里谕令知之。　　

○河南巡抚张之万奏、遵查襄城县知县钱增鸿被参各款。均无实据。惟于拏获匪犯周华等讯明正法时。并未具禀。虽因防剿吃紧。未遑兼顾。究属不合。应请交部议处。从之。　　

○添设顺天府四路捕盗营经制外委、额外外委各四员。马兵四百名。从兼管府尹万青藜、府尹林寿图请也。　　

○举行同治元年军政。广东卓异官四员。议叙如例。　　

○予安徽绩溪殉难民妇程胡氏等三口旌恤如例。　　

○句到湖广、山东、情实罪犯。停决湖广斩犯七人。山东斩犯二人。余三十六人予句。　　

○辛丑。谕议政王军机大臣等、阎敬铭奏、移军东昌摉剿余匪。并拟劄调陈贯甲来营各摺片。阎敬铭移军东昌后。以莘堂冠馆余匪麕聚。饬保德呼震等、分赴朝城莘冠馆堂各路。带队捕剿各营陆续摉杀。并将朝城之付驿集攻毁。捦获余贼辛魁沅等。及宋逆家属二口正法。办理尚属认真。该处为直东交界降匪教匪啸聚之区。从前带兵及地方大吏。姑息养奸未能大加剿洗。兵至为民。兵去为寇。养痈贻患。流毒至今。兼以东省团练。从前办理不善。以致恶团林立。抗官偪民。恃强玩法。几于良莠不分。正宜乘僧格林沁大军攻剿宋逆得手之时。痛加荡涤。埽除群丑。庶几境内敉安。不至大兵一撤。萌櫱复生。此等皆地方大吏应为之事。该署抚惟当饬令保德等、分道实力摉捕。并将各处黑团。严行惩办。毋得草率从事。傥将来官兵撤后。再起变端。惟阎敬铭是问。宋逆现余马贼五六百名。由广平窜至鸡泽。恐直隶官军堵御严密。该逆复回窜东境。临清馆陶一带。防务甚关紧要。务当督饬丁宝桢等军。严守要隘。与直隶各军声息联络。会同兜剿。毋稍疏虞。东省强团。临邑陈贯甲为尤著。该团首私养护身壮勇至数百名。日常制造枪炮军械。勒捐居民。盈千累万。旁及济阳等处绅富。均各派捐。愚民附和。修筑圩寨。周围一二十里。私设公局。收理呈词。似此坏法乱纪。已成尾大不掉之势。该署抚以该团防堵捻匪。亦属有功。尚无变乱实迹。拟劄调来营。归标候补。并设法散其团众。自为消患未萌变化民风起见。即著照所拟妥速办理。傥团不服调遣。须烦兵力。即当速为剿办。乘僧格林沁大军尚在直东境内。声威所慑。自易剿除。断不可姑容酿乱。亦不可轻发捐威。署邱县知县吴瑞珊虚报勇粮。前经该署抚奏参。已于摺内批示革职查办。此次该署抚访查该革员并未雇募勇丁。且调取帐册。亦未能交出。实属胆大妄为。著即将该革员拏问。提省审办。以惩贪冒。将此由五百里谕令知之。　　

○浙江巡抚曾国荃奏报攻克江东桥石垒。得旨、据称陈湜等攻克江东桥石垒。尚为出力。著将详细战状。及应行奖恤人员。咨明曾国藩汇案陈奏。现在曾国荃尚未履浙抚之任。嗣后金陵攻剿情形。著与杨岳斌、彭玉麟、一律随时禀知曾国藩、统由曾国藩奏报。曾国荃无庸单衔出奏。以一事权。　　

○准拣选知县王宜勰投效钦差大臣曾国藩江南军营。　　

○壬寅。谕议政王军机大臣等、前因李云麟拟由郧阳直陕。请由楚陕两省各设粮台。当经谕令官文等查照办理。并将陕南军饷。由两省源源解济。兹据李云麟奏称、赶赴郧阳督兵前进。计日可抵陕境。惟去楚日远。楚军行饷。未知何时解到。其支应粮台。能设与否。尚无成议。川省与陕北接济。尤属迫不可待。请于夔关现存关税项下。暂行动用等语。李云麟进兵攻剿。正在吃紧。不日驰抵汉中。所部数万兵勇。必须粮饷充足。方免哗溃之虞。著骆秉章详加酌核。查明夔关现存关税项下。提款暂为接济。庶不至停兵待饷贻误事机。至楚陕两省应设粮台。著官文、严树森、刘蓉等、仍遵前旨。迅速妥筹办理。陕南军饷。仍著该督等赶紧筹款。毋令缺乏李云麟驰抵陕南。即著迅速部署各军。查明何路贼势紧要。即向何处攻剿。毋得专待刘蓉。稽延时日。将此由五百里各谕令知之。　　

○句到直隶、山西、热河、情实罪犯、停决直隶斩犯一人。绞犯一人。山西斩犯三人。绞犯二人。余四十九人予句。　　

○癸卯。谕议政王军机大臣等、刘长佑奏、贼窜直境东北。经各路步军追截。折奔东南。现筹合力防剿一摺。宋逆以败残余匪。避兵而行。一画夜辄狂奔三百里。是其力将竭。其技已穷。派出马队。果能认真追剿。何难聚而歼旃。乃恒龄苏克金等、自开州花谷集接仗后。及贼窜至阜城东光。徐廷楷等率步队跟追。距贼不远。而恒龄苏克金马队。尚未见到。本日伯彦讷谟祜到京召见。面询贼情。与刘长佑所奏。均相符合。并据奏称、道经阜城。宋逆亦跟踪而至。询以恒龄苏克金马队。则尚落贼后。未之得见。直隶各军。步队居多。全赖恒龄苏克金马队追剿。可以制其死命。乃贼匪马队。如此狂奔。而恒龄苏克金马队。独迟迟不进。是其贻误戎机。实难辞咎。恒龄、苏克金、均著先行交部议处。现在该员等所部马队。行抵何处。即著僧格林沁、严饬迅速前进。与直隶官军会合夹击。尽歼丑类。傥敢仍前玩泄。意存观望。必将该员等从重治罪。现在宋逆窜至东光一带。该处东距天津。南距武德。在在须防。且该逆于武邑境内。劫去饷银二万两。藉资盗粮。若不赶紧扑灭。其势必将复炽。刘长佑现已驰赴景州。即著督饬徐廷楷、余承恩等、跟追痛剿。不得再落贼后。一面严催江长贵、王榕吉等、分扎沧州等处。力扼西北两路。以固畿辅门户。并著僧格林沁、阎敬铭、速拨马步兵勇。由德州临清等处。迎头截剿。总期四面夹击。共除穷寇。傥派出各军堵剿不力。致贼匪再行纷窜。何路有失。即惟何路之带兵员弁是问。决不宽贷。天津兵勇。大半徵调四出。洋枪队是否已由僧格林沁饬回。现在何处。著刘长佑查明。如此项枪兵业已饬回。即饬仍在天津归崇厚调遣。此时贼踪偪近。一切防剿事宜。即著崇厚妥筹办理。毋稍疏忽。将此由六百里各谕令知之。　　

○又谕、唐训方奏、各路援军渐集。统筹进剿机宜。请分别责成一摺。临淮一军。自攻复长淮卫之后。唐训方饬各营分屯要害。南至定远九十里。北至固镇一百二十里。声势联络。横截该逆抄扰之路。惟蒙城情形。倍形危急。涡河南北两岸。现已合围。知府英翰将河北各营抽调至小涧集。迎头抵拒。河南官练并入城中。婴城固守。姚广武因捻匪窜丰砀地方。须分兵堵剿。陈国瑞已抵徐州。俟军营火药到齐。即可赴蒙援剿。前谕富明阿带精兵赴临。指日各军会集。足可分道进攻。唐训方虑事权不一。或有诿卸。请以蒙城一路。专委陈国瑞剿办。淮河北岸。专委富明阿。俾与蒙军联合。颍寿一路。专委蒋凝学等军。而淮河南岸。该抚自任之。何路稍有疏虞。即惟责成之人是问。所筹不为无见。惟各率一军。分路并进。责成虽专。而事权未一设遇有互相援应之处。仍恐观望不前。尚宜斟酌变通。于各专责成之中。仍能联络一气。方为妥善。陈国瑞现抵徐州。其军火当已到齐。著吴棠、唐训方、就近催令进兵。迅解蒙城之围。蒙城一路。著即专归陈国瑞剿办。所有徐宿之姚广武等军。均听陈国瑞调遣。即著迅速由徐前进。毋得迁延观望。致干重咎。富明阿统带扬营兵勇。赴援临淮。何日启行。尚未据该都统奏报。著即添调各军。并前派之王万清等。驻扎淮何北岸。力顾淮北一路。并督同陈国瑞之军。互相联络策应。力解蒙围。解围后即会攻苗逆老巢。颍寿各路。曾国藩当饬蒋凝学等军。悉归唐训方调遣。并随时侦探贼情。认真防剿。听候唐训方指授机宜。以期事权归一。呼应较灵。其淮河南岸。唐训方固当独任其责。相机战守。惟该抚身膺疆寄。责无旁贷。富明阿等到皖。俱系客兵。恐于地势贼情。未能谙习。唐训方应派得力兵弁助攻。以壮声势。不得专恃援军。致有贻误。军营积习胜不相让。败不相救。最足偾事。现在淮河南北。一片贼氛。富明阿到后。当与唐训方会商。督饬诸军。力图埽荡。如何路有失。朝廷即惟何路是问。惟有执法从事。毋谓言之不早也。将此由六百里各谕令知之。　　

○又谕、前据熙麟奏调外火器营营官吉庆等七员名。赴甘差遣。并请由该营代雇工匠。酌拨库钢洋铜。及火箭炸炮子等项。交吉庆等运赴甘省备用。当交管理该营王大臣酌核办理。兹据奏称、该营所造军器等项。节经各路军营请调。必须随造随拨。方足以敷接济。吉庆系制造军器甚为熟悉之员。未便遽令前往。现改派候补护军校志亮、率同熙麟奏调之护军等。将炸子火箭一百枝。小号炸炮子一百个。星速解往等语。此项利器。军营中不可多得。将来志亮等运送抵甘。熙麟当饬令各营将弁。必须于攻城接仗时。对准贼营贼队施放。期于箭不虚发。而炮子不至虚糜。庶足以振军威而收实效。至该营打造一切军器。俱系本营弁兵。指示匠役。如法制造。并无专习打造军器之工匠。此项人夫。及随带什物。未便由京顾募带往。该王大臣所奏。均系实情。查火器营营官祥安等。现在晋省督饬匠役。制造火器。即著英桂酌派数员名。并饬随带应用什物。前往甘肃庆阳军营。听候熙麟差遣。并著迅速筹办。毋稍稽延。库钢洋铜二项。火器营本无收存。本日已交户部酌量拨解。并由该部知照兵部顺天府照例运送矣。将此由五百里各谕令知之。　　

○以安徽蒙城、怀远、剿匪获胜。复已革总兵官普承尧、副将唐敏兴职。革仓卒撤队总兵官谭善贵、向聪得、副将唐万清职。降副将赵昌富为游击。均留营。　　

○以直隶新河、武邑、两县城被贼窜陷。旋即收复。知县邓铭善革职留任。娄道南革职留营。予阵亡把总姜鸿德、盐大使禄祥等祭葬世职。　　

○予安徽宋家滩等处阵亡参将彭朝惟等十四员祭葬世职。　　

○甲辰。绥远城将军德勒克多尔济等奏、官兵捐补马匹。实系豫备差操。恳请无庸给还。得旨、既据该将军等奏称、若令其领回。不能兼顾餧养。必须折价变卖。转费周折。自系实情。著即无庸拨还。以遂其报效之忱。嗣后此项马匹。如有倒毙。著该将军等咨报兵部及察哈尔都统。即在锡林郭勒牧群内。陆续拨补。　　


大清穆宗继天开运受中居正保大定功圣智诚孝信敏恭宽毅皇帝实录卷之七十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。九月。乙巳朔。上诣绥履殿问慈安皇太后安。平安室问慈禧皇太后安。至癸酉皆如之。　　

○谕内阁、玉明等奏、请将缉捕疏懈之佐领。摘去顶带等语。佐领双明、经玉明等委带马队。赴北路摉拏盗匪。时逾一月之久。仅获盗犯一名。且不候撤调。擅自旋省销差。非寻常缉捕疏懈者可比。仅予摘去顶带。不足示惩。双明著改为以防御降补。　　

○又谕、前因穆腾阿历次与瑛棨联衔奏保马德昭战守得力。嗣因多隆阿、张集馨、奏参马德昭虚浮兵数。穆腾阿又复会衔入奏。前后自相矛盾。当经降旨令穆腾阿明白回奏。兹据奏称、该将军驰抵西安后。与瑛棨会商防剿。击退扑城贼匪。未敢随同粉饰。马德昭奉旨派援凤翔。藉词迁延。该将军因其本有劳绩。且时值逆回西窜。城防吃重。未经奏参。嗣与多隆阿等。查出马德昭虚冒兵数等情。随即会衔具奏等语。穆腾阿以专阃大员。与瑛棨、马德昭、同在一城。于瑛棨之贻误地方。马德昭之浮冒兵数。既未能据实陈奏于先。迨奉旨饬令明白回奏。犹敢摭拾浮词。枝梧掩饰。于马德昭奏参奏保。先后自相矛盾之处。仍复含糊未能明晰。实属昬愦。西安将军穆腾阿、著交部议处。　　

○谕议政王军机大臣等、玉明等奏、遵查土默特旗匪犯绰金汰等聚众情形。并派官兵往西路捕盗一摺。绰金汰等聚众焚掠。肆行不法。既据玉明等查明属实。亟应严行摉捕。其应如何派员前往严密摉缉。及应否由热河派兵会拏之处。著玉明、景霖、和润、德椿、会同麒庆、悉心筹商。妥为办理。一面知会土默特旗协力摉剿。新台边门。突有盗匪到门。砍伤兵丁。烧毁官房。抢掳当商。并抢去团练军械。即日出边。往西北大路逃逸。该匪潜逃边外。难保不与绰金汰等暗图句结。肆行滋扰。现经玉明等派委官兵前往缉捕。即著饬令悉数弋获。尽法惩治。并著麒庆饬令朝阳赤峰等县地方官。一体严拏。毋任一名漏网。玉明等务当会同麒庆。认真办理。毋得粉饰养痈。致贻后患。将此各谕令知之。　　

○又谕、恽世临奏、越境击退黔匪。并发逆阑入楚境。迎剿获胜。请留郭昆焘。及朱孙诒拟即赴陕各摺片。此股发逆。系属百战之余。现在蓄意回窜楚南。且恐与沅宝一带余匪句结。恽世临现令总兵赵福元。暂驻洪江。并令田宗营等协防沅州府城。分饬王永章所部及戈鉴一军。会合防剿。著即督饬在营将士。严密布置。务将此股匪徒。就近歼除。毋得纵令他窜。以致滋蔓难图。黔中苗匪攻陷瓦寨后。屡次扑近凉伞。均经楚军击却。著恽世临督饬在防文武。扼要堵截。俟发逆扑灭后。即调周洪印等军越境赴黔。会合该省兵勇。埽净逆氛。以清积年边患。现在楚省军务未平。郭昆焘著准其暂留湖南。帮同该抚办事。俟全省肃清后。仍遵前旨。饬令该员前赴直隶。交刘长佑差遣。陕省军情紧要。朱孙诒既已病痊。著即饬令迅赴多隆阿军营。毋稍迟误。将此由六百里谕令知之。　　

○引见俸满刑部郎中胡家玉。得旨、著开缺以四五品京堂候补。　　

○锦州副都统恩合奏、遵查已革翼领乌云泰、被参擅权侵蚀各款。委系确实。得旨、著销除旗档。发往新疆充当苦差。　　

○山西巡抚英桂奏、宋逆偪近山西。现饬文武兵团防堵。得旨、宋景诗股匪。现由成安窜走邯郸新河武邑一路。至东光渡河。距晋稍远。皖捻尚在汝洛一带。仍著饬令和昌、刘子城等、加意严防。毋得专恃河水盛涨。不能过渡。稍涉疏忽。潞辽一带。仍饬各属随时侦察。以防直境贼踪回窜。　　

○命已革署甘肃提督马德昭赴甘肃庆阳军营。交陕甘总督熙麟差委。　　

○丙午。遣官祭历代帝王庙。　　

○谕议政王军机大臣等、阎敬铭奏、宋逆余匪。由直隶回窜东境。现已派队迎剿。崇厚奏、遵旨筹办津郡防守事宜各一摺。据阎敬铭奏、该逆帘二十六日。由东光窜入陵县关厢。即于是日窜入平原县境。二十七日。窜至高唐州境。二十八日。窜至清平县境又分零股。由戴家湾偷过河西。该抚已派都司杨通廉等往清平迎剿。饬总兵保德由朝观一路回击。所筹尚妥。著即督饬在事各员及文武地方官。严密堵剿。务期就地歼除。毋任再行窜越。其由戴家湾过河之匪。距临清堂邑。均属相近。僧格林沁此次未曾拔营。当可调派一军。将此畸零匪股悉数斩捦。并探该逆大股已至何处。即派兵迎头击剿。与阎敬铭所派之兵会合夹击。此股匪众。数日之闲。奔突千有余里。已属强弩之末。官军以逸待劳。自不难收效旦夕。恒龄、苏克金、现在何处。贼匪奔驰不息。当是恒龄等在后追剿之故。著僧格林沁仍饬跟踪紧蹑。并设法分队绕截其前。会合东省之兵。聚而歼旃。刘长佑现在景州一带。不必深入东境。仍须严防该匪回窜。如该逆被击窜回。即与东军合力夹击。该匪踪迹飘忽不常。且闻其装束与官兵无异。乡团见而不敢即击。前次狂窜直境。扬言北犯。原欲引官军尽入直境。彼得乘隙回窜东省。遂其句结裹胁之谋。现在东省追剿甚紧。恐其另有诡谋。或仍声言北犯。而乘闲突窜河南山西。著僧格林沁、阎敬铭、设法杜其旁窜。于各要隘设伏以待。使其无隙可乘。并著张之万、英桂、督饬在防将弁实力堵御。毋令入境。天津各属防守事宜。崇厚仍遵前旨。严饬地方文武认真办理。毋稍疏懈。将此由六百里各谕令知之。　　

○又谕、贾臻奏、沥陈豫省军事情形。暨改勇为兵。分隶营伍各摺片。近来亳捻扰及许境。被击西趋。西华一带。亦有捻踪。叠经谕令张之万实力剿办。并令将近日军情迅速驰奏。迄今将及一月。尚未据续有奏报。殊深廑系。兹据贾臻陈奏各情。如练兵裕饷察吏安民。均为豫省至要之需。著张之万按照所陈各节。悉心酌核。择其言近切要者。力加整顿。以期军律严明。而吏治民风。日见起色。至近来各路军营。调兵不及募通之多。临时既难于约束。事后又不易遣散。种种积弊。指不胜屈。莫若改勇为兵。各就近便之地。分隶营伍。仍领勇粮。庶可有徵调之易。而无遣散之难。著刘长佑、阎敬铭、英桂、张之万、按照贾臻所奏。各就该省情形。斟酌妥筹办理。不可畏难苟安。亦不可虚应故事。贾臻摺一件。片一件。均著钞给阅看。另片奏、巩县境内老犍坡之上。建一关隘。名曰巩关。以防东捻西窜之路。请再由新密之闲。至禹郏裕泌等处。于险要处所设卡结寨一节。并著张之万查明。如果有险可守。即饬各属次第举行。总宜力求实际。不得徒托空言。原片著钞给张之万阅看。将此各谕令知之。　　

○丁未。谕内阁、沈葆桢奏、假期已满。病势增剧。恳恩开缺回籍调理一摺。沈葆桢自＜??闲＞任江西巡抚一来。察吏安民。事事均臻妥协。本年发逆大股窜入江境。复能督饬在事员弁兵勇。力坐凶锋。现虽贼氛远遁。而一切防守布置。均须该抚力为经画。朝廷正资倚畀。岂可遽请退休。沈葆桢著无庸开缺。赏假四个月。在任安心调理。江西巡抚。即著孙长绂护理。　　

○谕议政王军机大臣等、张之万奏、皖捻分股窜豫。官军叠次获胜。现筹布置。并遵旨防剿宋逆。及毛昶熙一军剿抚各圩等摺片。皖捻接踵窜豫。现分三股。一由禹州窜登封。依山踞险。经张曜等挥军夺隘。匪势不支。向龙门东南回窜登境。张之万等已添派永奎等会合进剿。著即督饬张曜等滚营进扎。偪贼出险。再行抄剿。毋令与大金店匪股句合。致办理又形棘手。其南走襄城之股。经沿途兵练截杀。现窜唐县。知府傅寿彤、调赊旗镇练勇往剿。并商令总兵图塔纳派兵援应。著即饬令调济兵练。探踪进剿。毋任扰及宛洛一带。其由沈邱续窜入股。经李世玉等剿胜。马贼又窜近郏境。张之万已飞饬孙之友、李世玉等、驰赴襄郏一路。严扼窜路。著即催令认真进剿。毋令与前窜各股会合。致滋延蔓。西路登封股匪。为张总愚大队。该处山径纷歧。设由此西犯。疾趋潼关。秦晋二省。皆将震动。著多隆阿、英桂、张集馨、严饬在防文武。加意防范。如探蒴逆匪有窜近消息。即派兵出境。会合豫省之军。合力夹击。毋任匪踪扰及境内。是为王要。唐县股匪。距随枣不远。恐该匪被剿狂窜。阑入楚疆。为患滋大。著官文、严树森、派队严防。责令地方文武各员。悉心守御。毋任窜犯。如窜近楚边。即饬在防将士出境迎剿。毋存畛域之见。张之万驻军许州。必须多发侦探。悉心筹画。以期渐次埽荡。宋景诗一股。又由直境窜回东省。去豫稍远。惟匪踪飘忽不定。仍当饬令河北镇道昼夜严防。其窜扰登封捻股。恐其渡黄北犯。尤须饬该镇道一律严防。刘长佑前调之李明惠一军。如已抵豫。即著该抚截留。派令带队剿贼。以厚兵力。在籍总兵黄得魁、向在军营。尚称勇往。如能责令带勇。专剿襄郏一路。当可得力。著张之万妥筹调度。毛昶熙督办通省团练。现在匪踪纷窜。毫无阻扼。著通饬各属加意整顿。务使与官兵相辅而行。以收保卫之效。并严饬永奎等分投截击。不可稍有松劲。袁保庆即著令其办理颍陈团练。俾豫皖各团有所联属。不至为苗逆诱煽。俟各贼股剿办完竣。再图进取。以牵贼势。将此由六百里谕知官文、多隆阿、严树森、英桂、张之万、毛昶熙、并傅谕张集馨知之。　　

○予江西军营病故道员屈蟠祭葬恤荫。如布政使例。并存恤其家。　　

○予河南登封阵亡游击宋徵文祭葬世职。如副将例。千总何绍林、把总王访等、祭葬世职加等。　　

○句到新疆、贵州、广东、广西、四川、上年情实罪犯。停决四川斩犯二人。绞犯一人。余三十人予句。　　

○旌表守正捐躯河南延津县民妇张张氏。　　

○戊申。遣官祭都城隍之神。　　

○谕内阁、李鸿章奏、江苏省驿站钱粮奏销。请分别办理等语。据称江苏省江甯等八府各属。应造咸丰二年起驿跕钱粮奏销册籍。或因地方失陷。案卷无存。或因驿跕绕道。夫马并无定章。无从核办。自系实在情形。著照所请。所有江苏省咸丰十年以前驿站钱粮。一律免其造册报销。其自咸丰十一年起。淮安扬州徐州等属驿站奏销各册。即著勒限先行造报。以免轇轕。　　

○谕议政王军机大臣等、李鸿章奏、水陆官军。会攻苏州省城。叠获胜仗。攻克宝带桥要隘。并蹋平无锡东南两门贼垒贼卡各摺片。宝带桥为水陆要区。现经我军攻克。则攻取苏城。已成破竹之势。著李鸿章激励将弁。节节进攻。以期迅克坚城。仍须稳扎稳进。计出万全。不可稍涉大意。至无锡一路。攻剿正极得手。著李鸿章。迅饬刘铭传等军。赶紧进扎。与郭松林等军联络声势。为规取无锡之计。伪忠王李秀城。已于八月十一日由金陵回苏。所带贼党甚众。意欲立解苏城之围。现在忠逆既回苏郡。金陵老巢。势必空虚。我军正可乘此机会。迅图攻取。著曾国藩督饬曾国荃等军。将如何乘虚进捣。图拔坚城。俾金陵苏州之贼。首尾不能兼顾。庶我军于该二城或有一处可以得手之处。酌度机宜。妥为办理。将此由六百里各谕令知之。　　

○又谕、李鸿章奏、上海学习洋人火器。现制开花炮自来火等件。粗具规模。必须好学深思之文员。会同讲求。始可推行尽利。查有江西候补知县丁日昌。在广东高州军营督办火器。业已告竣。请饬催赴沪等语。上海官军。刻下尽攻苏州。偪城而垒。正形得手。所需军火。尤属刻不容缓。著毛鸿宾、晏端书、郭嵩焘、速即饬令丁日昌赶紧起程赴沪。督匠趱造。以资攻剿。毋稍迟延。将此由六百里各谕令知之。　　

○又谕、张集馨奏、楚军回防郧西。现饬石泉等县联团防河。并筹防省城潼关。暨汉中近日军情各摺片。川匪蓝二一股。窜扰镇安。经多隆阿等派兵进剿。图窜山阳。复为该县团勇截击。未能逞志。著多隆阿、张集馨、即饬该地方文武速行进剿。并督令商州知州会合夹击。务令就地歼除。毋任蔓延他处。李桓所募义胜三营楚勇。经官文等留扎郧西。未能进援兴安。川省进援汉南之兵。现已云集。该处逆匪被剿穷蹙。势必东趋兴安。汉江以北。防兵甚少。石泉令陆堃、现约汉阴甯陕西乡各厅县。每处挑选壮丁一万名。以一半留守本邑。以一半出境防剿汉江。画河为界。凭阴扼守。并令楚师炮船梭巡上下。办理甚合机宜。张集馨现令该员总司其事。著即饬令西乡等厅县一体照办。毋许从中牵掣。如有出力官绅。即著从优保奖。郧阳一带扼要处所。并著官文、严树森、饬令梁作楫设法严防。毋令匪踪东窜鄂疆。盩鄠道路既通。陶茂林一军。即著多隆阿饬令整队前进。速援凤翔。平凉府城。业经失陷。并著多隆阿迅饬陶茂林一军。于凤翔解围后。飞速驰往。或另筹劲旅。会同甘肃各军。实力攻剿。迅图克复。苏家沟距省较近。为群逆屯聚之所。难免不出扑省垣。一切稽查奸细。防守城垣。均不可稍形疏懈。并著多隆阿速将十三村贼寨攻克。拔取高陵。以次进攻。将省城西北一带贼巢埽除。毋稍迟误。至令输粮之从逆村庄。是否甘心。抑系被偪。曾否随贼攻城。壮害兵勇。焚掳村庄。亦应分别良莠办理。不得概令输粮。一律听其赎罪。以致凶徒漏网。复留余孽。潼关南岸渡船。现已提归北岸。惟豫省前股捻匪。屯聚登封。蓄意西窜。后股捻匪。复窜宛叶。并恐折窜商雒。多隆阿、张集馨、仍当督饬潼关及商雒一带文武。加意严防。毋稍疏忽。刘蓉由通江前赴汉郡。既据甯陕西乡等厅县禀报。何以至今多日。尚无入陕消息。该员擢授陕抚。业已两月。至今杳无擢报。亦无起程日期。实属玩误。现在川陕诸军。俱集汉南。亟需大员统率。著刘蓉懔遵前旨。迅赴汉南。督率诸军。力解城围。并著骆秉章速催刘蓉赴陕。毋再迟延。将此由六百里谕知官文、严树森、多隆阿、骆秉章、刘蓉、并传谕张集馨知之。　　

○以剿贼不力。革山东军营副都统成保职。　　

○予江苏苏州阵亡都司范玉舟、守备王兆林等、祭葬世职加等。　　

</div>
    <div class="pagination">
<a href="清实录同治朝实录_page125.html">上一页</a><span>...</span><a href="清实录同治朝实录_page121.html">121</a><a href="清实录同治朝实录_page122.html">122</a><a href="清实录同治朝实录_page123.html">123</a><a href="清实录同治朝实录_page124.html">124</a><a href="清实录同治朝实录_page125.html">125</a><span class="current-page">126</span><a href="清实录同治朝实录_page127.html">127</a><a href="清实录同治朝实录_page128.html">128</a><a href="清实录同治朝实录_page129.html">129</a><a href="清实录同治朝实录_page130.html">130</a><a href="清实录同治朝实录_page131.html">131</a><span>...</span><a href="清实录同治朝实录_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
