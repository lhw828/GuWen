<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 121 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 121 页/共 216 页
  </h1>
  <div class="content">
   ○辛未。谕内阁。自古明目达聪之道。欲以周知庶务。博采群情。其责端在于臣工之襄赞。然必公正居心。斯能以忠言谠论。裨益政治。苟或植党营私。辩言乱政。此倡彼和。颠倒是非实国家之罪人。为王章所不宥。尝观前明季世。一二新进后生。窃居言路。遂朋比固结。挟制大臣。把持朝政。以至国是日非而不可挽。此其炯鉴也。我世祖章皇帝。圣祖仁皇帝圣神御极。大观在上。言路弘开。群邪屏息。一切猖狂浇薄之风。早已翕然丕变。虽有不肖之徒。亦无能施其伎俩矣。朕即位以来。以公听并观为务。以纳忠广益为先。既命满汉文武大臣、指陈政务。又命科道等于露章之外、准具密摺奏事。盖以国家事务殷繁。人情弊端种种。诸臣有陈奏之心。或有不便显言之处。故令密封进呈。所以免其瞻顾。去其嫌疑。俾得各抒所见。尽言无隐。庶国计民生、均有攸赖。又如国家任事出力勤慎素著之大臣。所办公务既多。岂能保其无所错误。若因此而被指摘。殊非情理。其他偶罹过愆。或其子弟家人生事。失于觉察。一经弹劾。若朕不加处分。则近于护庇。若加以处分。则彼之宣力甚多。而不能恕其一眚。朕心实为不忍。不若言事者、密陈朕前。待朕为之斟酌轻重。训诲区处。亦两全之道。凡此皆须出于至公至当。方有裨益于风俗人心。非使不肖言官藉密奏以自便其私也。乃营私植党之徒。竟欲以此逞其奸黠。甚或密行告讦。诋毁大臣。挠乱国政。此风断不可长。朕是以降上□日停止科道官之密奏。止令各用露章。盖以其在大廷广众之间。自不敢挟私心而昧公道也。乃复有公然紊乱黑白、颠倒是非、辄欲轻变旧章、擅作威福者。其余、则摭拾陈言。苟且塞责。又或相率而为依违缄默之计。竟未见一人一事。实有所建白。裨益于国计民生者。夫以朝廷耳目之官。视国家之政治如陌路。而又欲以进谏之美誉归之于己。以不能纳谏之名。归之于君上。忍心害理。莫此为甚。言官以进言为职。岂容以国家之事、沽一己之名朕之广开言路者。实欲以众人之耳目、为朕之耳目。使民隐得闻。万事就理。并非邀虚怀受谏之名、博建鞀置铎之颂也。乃向来科道官密奏之弊如此。近来露章之习又如此。此中外所共知共见者。朕不得不再行训饬。言官有补阙拾遗之职。庶其痛改頺风。洗涤故习。尽谠言献替之道。成荡平正直之风。科道不愧谏议之官。国家得收纳言之效。傥复蹈昔年故辙则有害而无益矣。著传谕科道等、嗣后条奏事件。著如文武大臣等轮班具奏　　

○壬申。谕广东督抚闻粤东地方。四民之外。另有一种、名为蜑户。即猺蛮之类。以船为家。以捕鱼为业。通省河路俱有蜑船。生齿繁多。不可数计。粤民视蜑户为卑贱之流。不容登岸居住。蜑户亦不敢与平民抗衡。畏威隐忍局蹐舟中。终身不获安居之乐。深可悯恻。蜑户本属良民。无可轻贱摈弃之处。且彼输纳鱼课与齐民一体安得因地方积习。强为区别、而使之飘荡靡宁乎。著该督抚等转饬有司。通行晓谕。凡无力之蜑户。听其在船自便。不必强令登岸。如有力能建造房屋、及搭棚栖身者。准其在于近水村庄居住。与齐民一同编列甲户。以便稽查。势豪土棍。不得借端欺陵驱逐。并令有司劝谕蜑户、开垦荒地。播种力田共为务本之人。以副朕一视同仁之至意　　

○甘肃巡抚许容疏报、巩昌等府各属州县、劝垦本年分田地一千二十四顷有奇。下部知之　　

○豁免湖南武陵县水淹田地、额赋银三百二十两有奇。从总督迈柱请也　　

大清世宗敬天昌运建中表正文武英明宽仁信毅大孝至诚宪皇帝实录卷之八十一




大清世宗敬天昌运建中表正文武英明宽仁信毅大孝至诚宪皇帝实录卷之八十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。六月。甲戌朔。四川巡抚宪德＜锍-釒＞奏。泸州士民。先因乐输军需米石。奉上□日将雍正七年额赋。全行豁免。万姓欢呼。呈请照崇庆州例。将雍正五年自首已徵在官、宽至雍正七年起科之粮、仍于本年抵销。并现年自首尚未查丈定数之粮。情愿一体输纳。得上□日、崇庆州已徵之粮。留抵庚戌年正课。其丈量未毕者。亦俟庚戌年输纳。前已降谕上□日。此所请泸属愿输钱粮。著照崇庆州之例行　　

○乙亥。镶白旗护军统领辉邦、缘事革职。以正蓝旗蒙古副都统青保、署镶白旗护军统领　　

○封土默特塔布囊沙津达赖、为辅国公　　

○添设浙江台州府属之海门、前所、家子、三江口、新亭、章安、道头、江口汛等处炮台巡船。从浙江总督李卫请也　　

○丙子。以镶红旗汉军副都统管承泽、署直隶天津总兵官　　

○丁丑。谕内阁。游惰之民。自昔治天下者所深恶。若赌博之人。又不止于游惰而已。荒弃本业。荡废家赀。品行日即于卑污。心术日趋于贪诈。父习之、则无以训其子。主习之、则无以制其奴。斗殴由此而生。争讼由此而起。盗贼由此而多。匪类由此而聚。其为人心风俗之害。诚不可以悉数也。凡为不善之事者。虽干犯功令。犹可得微利于一时。独至赌博。则今日之所得。明日即未必能保。若合一年数月而计之。胜者与负者同归于尽。此人所共知者。无如邪僻之人。一入其中。迷而不悟。数年以来。屡次降上□日严禁。而此风尚未止息者。以尚有制造赌具之人。而有司之禁约未尽力也。百工技艺之事。可以获利营生者。何事不可为。而乃违禁犯法。制此坏风俗、惑人心之具。其罪尚可言乎。尝思赌博之风所以盛行者。父兄为之。子弟在旁见而傚之。家主为之。奴仆在旁见而傚之。甚至妇人女子。亦沉溺其中而不以为怪。总因习此者多。故从风而靡者众也。假若严行禁止使人不敢再犯。则日积月累。此风自然止息。无俟条教号令之烦也。凡地方大吏有司。均有化民成俗之责。而乃悠悠忽忽。视为泛常。安辞溺职之咎。今特定本地官员劝惩之法。以清其源。嗣后拏获赌博之人。必穷究赌具之所由来。其制造赌具之家。果审明确有证据。出于某县。将该县知县、照溺职例革职。知府、革职留任。督抚司道等官、各降一级留任。如本地有私造赌具之家。而该县能缉拏惩治者。知县、著加二级。知府、著加一级。督抚司道等官、著纪录二次。将此劝惩之法。永著为例。于雍正庚戌年为始。著该督抚通行晓谕。使城邑乡村。及远陬僻壤。咸各闻知　　

○理藩院奏。达赖喇嘛之父索诺木达尔扎、奉表进贡方物。得上□日、索诺木达尔扎、乃达赖喇嘛之父。指教达赖喇嘛、学习经典。保护达赖喇嘛、勤劳多年。西藏之事。毫不干预。甚属可嘉。著封为辅国公　　

○戊寅。实授楼俨、为广东按察使司按察使　　

○己卯。解署直隶总督杨鲲任。以都察院左都御史唐执玉、署直隶总督　　

○庚辰。湖北巡抚马会伯＜锍-釒＞报、沔阳、汉阳、武定卫、大定所等二十二州县卫所、开垦本年分田地三千三百八十五顷有奇。下部知之　　

○辛巳。谕兵部。湖广九溪协副将包进忠、著补授西宁总兵官。周瑛现今领兵驻藏。著将周瑛撤回。命包进忠前往西藏。代周瑛管理。马喇仍著往藏。其藏内事务、著马喇、僧格总理迈禄、包进忠协理　　

○免甘肃安定县雍正六年分雹灾额赋有差　　

○旌表直隶涿州烈妇、王启功妻李氏。孀居拒奸。被勒殒命。给银建坊。入祠致祭如例　　

○癸未。以花马池副将惠延祖、署陕西延绥总兵官　　

○宁远大将军三等公岳钟琪＜锍-釒＞言、噶尔丹策零、三世弗庭。百夷被虐。众叛亲离。天怒人怨。蒙圣祖至德洪慈。再三宽宥。更蒙皇上深仁厚泽。屡欲矜全。而终无悔悟。犹复凭其骜舛□马。肆其猖狂。不道之语。见于表笺。若不大彰天讨。则冠履之定分不明。番夷之祸难。不息。臣叠蒙指授庙谟。至周极备。约举王师之十胜。决逆夷之必败。一曰主德。二曰天时。三曰地利。四曰人和。五曰糗粮之广备。六曰将士之精良。七曰车骑营阵之尽善。八曰火器兵械之锐利。九曰连环迭战攻守之咸宜。十曰士马远征、节制整暇、又加以期日之宽舒、机宜之详密。凡此全胜之宏略。咸出圣心臣得效奔走之微劳。便成殊绩。臣知指日荡平。献俘奏凯。以报国恩。得上□日、准噶尔世济凶顽。心怀叵测。将来必为蒙古之巨患。贻国家之隐忧。是用发兵声罪致讨。上承先志。下靖边陲。师出有名。事非得已。两路军机。朕筹算者久矣。其军需一应事宜。交与怡亲王、大学士张廷玉、蒋廷锡、密为办理。其西路办理事宜。则专于总督岳钟琪是任。王大臣等小心慎密。是以经理二年有余。而各省不知有出师运饷之事。今览岳钟琪摺奏、备陈十胜之情形。军务所关重大。朕不敢预言其必然。惟有倍加敬谨。仰恳上天皇考鉴照不得已之情垂慈默佑。早奏肤功而已　　

○靖边大将军公傅尔丹奏。兖州右营车兵李中伦、拾有银两二封。验系皇赏。情愿归还失主。随经查访。系北楼营车兵韩吉玉遗失。验看相符。愿归拾取之人。李中伦复坚辞不受。应加奖赏。得上□日、讲让兴廉。最为美俗。而师旅出征。尤以人和为贵。今李中伦拾取遗金。知为恩赏军士之物。即时禀知该管将弁。情愿给还本人。似此见利思义。同心同力之忱悃。甚属可嘉。著赏银六十两。以示嘉奖。并传谕内外直省兵丁等、果闻风慕义。共登善行。必仰蒙上天之赐。同受国家之恩矣　　

○命赏总理西藏事务副都统马喇、银二千两。协理西藏事务西宁总兵官包进忠、银一千两。以办行装盘费　　

○甲申。科道巴德保等、遵上□日将轮班条奏之处、公同酌议仍以无庸轮班。合词具奏。得上□日、据尔等科道奏称不敢轮班密奏者。诚恐拘于班次。限于奏期。无可条陈。摭拾细事。冒渎圣聪等语朕现谕部院旗下文武大臣。轮班条奏。其所言果皆摭拾细事。冒渎朕聪乎。如尔等以轮班密奏为摭拾细事冒渎朕聪则轮班为不可行矣。既不可行。则文武大臣之轮班条奏。尔等即当奏请停止。乃又缄默不言。何也。据尔等奏称、皇上于天下之事。无不周知。办理妥协等语。朕于天下之事、无不周知者以进言之路广也。若如尔等之无所陈奏。朕虽欲周知天下之事、其可得乎。尔等职司言路。此所奏不合。著另行定议具奏　　

○裁广东惠州府碣石卫守备一员。添设惠州府海防军民同知一员。驻劄碣石卫。裁海丰县南丰平安二驿驿丞各一员。添设巡检二员。分驻河田汕尾地方。改东海窖驿丞一员。为东海窖巡检。并归新设海防同知管辖。从调任广东总督孔毓珣请也　　

○乙酉。谕内阁。朕爱养黎元。遐迩一体。而边远之地。小民家计不及近省。尤朕心之所系念。数年以来。甘肃、四川、云南、贵州、广西五省。有用兵西藏。及巢□刀抚苗蛮等事。其一应军需。皆动用公帑备办。秋毫不派及于民间。而粮饷转输。亦有资于民力今藏地苗疆俱已宁谧。朕心嘉慰。特沛恩膏。著将庚戌年甘肃、四川、云南、贵州、广西、额徵地丁银两。悉行蠲免。其西安各属地方。近日亦有预备军需之事。朕心轸念。著将庚戌年额徵钱粮。蠲免十分之三此六省督抚大吏。宜仰体朕心。转饬所属有司。敬谨奉行。务使闾阎均沾实惠。如有奉行不力。被不肖有司、暗饱私囊。或奸胥土棍、强绅劣衿、包揽侵蚀者。经朕访闻。必将通省大小官员、分别从重治罪。至于国家设官。本以理民。官有恤下之责。民有奉上之义。若设官而不为计及养廉之资。则有司之贤者、将窘迫而莫能支。不肖者、又横取而无所检。是以酌定将钱粮耗羡均给各官。此揆情度理。上下相安之道。但思加恩百姓豁免正赋。若将耗羡一并蠲除。是民虽邀额外之恩。而官员转有拮据之苦。上司或因此稍有宽假。则必致巧取苛索于民。流弊种种。转多于耗羡之数。于吏治民生、均无裨益。著于庚戌年为始。凡遇特恩蠲免钱粮者。其耗羡仍旧输纳。谅必民所乐从。若因水旱蠲免者。不得徵收耗羡。将此永著为例　　

○命铸给马会伯办理西路军需关防　　

○丙戌。谕内阁。浙江逆贼吕留良、凶顽梗化。肆为诬谤。极尽悖逆。乃其逆徒严鸿逵者、实为吕留良之羽翼。推尊诵法。备述遗言。又从而恢张扬厉。以附益之。其词有较吕留良为尤甚者。夫吕留良以本朝诸生。追附前明仪宾之末裔。无端反噬。愤懑猖狂。已属从古乱臣贼子中所罕见至若严鸿逵、自其祖父。已为本朝之编氓。践土食毛。戴高履厚。严鸿逵之于明代。岂有故君旧国之思。而于我朝实被遂生乐育之泽。何所庸其感忿。何所庸。其追忆。而亦敢效颦乎。兹择其悖逆之语。一并宣示。日记有云。索伦地方。正月初三日地裂。横五里。纵三里。初飞起石块。后出火。近三十里内。居人悉迁避。又云。热河水大发。淹死满洲人二万余。又云。十六夜月食。其时见众星摇动。如欲堕状。又或飞或走。群向东行。又云。旧年七月初四日星变。钦天监云。此星出天沛垣。入天市垣。分野属吴越。应在数年内。吴越有兵起于市井之中。凡此荒唐叛逆之语。自康熙五十五年至雍正六年内所记载者不胜枚举。其中惟索伦地方。拥石出火。实有之事。盖彼地气脉使然。前此已经屡见。其傍远近山顶亦有烈焰者。而严鸿逵以此为讥讪乎。至热河水发一事。因此地山回峦抱。中惟一道河流。每雨水稍大。众水所汇。或致冲决堤岸。康熙四十八年六月。大雨连昼夜。其时附近行宫一带。地处高阜。惟隔岸山根之下。为水所漫溢。本地久居之民。及扈从之官兵。皆知雨止、水即减退。安重不迁。惟寄居之匠人等。惊惶迷惑。或有愚人编木为筏。谓可乘流而渡。遂有木筏触石而解。沉溺者数人。是时朕以轮班恭请圣安随从官员二三百人驻劄即在水发之地。因约束严整。无一妄动之人。及至水退。皆安然无恙。无一人被水者。乃严鸿逵谓独淹死满人二万余。何其妄诞至于斯极。且热河之地。五方之人毕集。而严鸿逵谓独淹死满洲。有此理乎。严鸿逵生今之世。为今之民。明代沦亡已久。而我朝定鼎。业经百年有余。乃臆造讹言。好乱乐祸。于昇平宁谧之时。作干戈扰攘之望。以圣祖之德盛化神。而公然诬蔑。以今日之民安物阜。而朝夕咒诅。种种丧心病狂。皆拾吕留良之唾余。而尤加幻妄。岂非凶逆性成。万死有余之逆贼乎。且伊又貌作迂腐曲谨之态。浮薄之士。簧鼓其虚誉。致有廷臣以纂修明史、荐举及伊者。伊乃自鸣得意。抗慢诡激其自记有云。予意自定当以死拒之耳。其大言藐抗若此。又云。衡州人张熙、字敬卿、来见。言其师曾静、永兴县人。在彼中讲学。学者称蒲潭先生。从前因读讲义。始弃诸生。夫以朕特上□日诏修明史旁求山林隐逸之士。而廷臣荐举及伊。至欲以死力拒。竟视朝廷如儿戏。等徵召于弁髦。而于逆贼曾静等、叛乱悖恶之徒。尺书驰问。一介相通。则数千里之外。呼吸相应。招纳党类。天地间显图不轨扰乱纲常。未有凶狡至于此极者也。似此悖逆叛乱之人。煽惑民心。且获罪于圣祖皇帝。与吕留良党恶共济。其罪不容于死。严鸿逵、应作何治罪之处。著九卿、翰、詹、科、道、会同速议具奏　　

○吏部题。三等侯伊尔拜、缘事革职。销去四次恩诏、所得拖沙喇哈番。余三等伯。以其叔李杕袭替。从之　　

○一等阿思哈尼哈番又一拖沙喇哈番苏白何、缘事革职。以其子金文彦、袭替　　

○戊子。谕内阁。我朝建极绥猷。遐迩率育。海隅日出。莫不尊亲。乃逆贼吕留良、严鸿逵、凶悖恶乱。无父无君。著书显为谤讪。于本朝之大统。肆为诋斥之词。于我圣祖仁皇帝之深仁厚泽。伟烈丰功。任意为诬蔑慢诅之语。其猖狂妄幻。肆无顾忌。人人痛心疾首。不共戴天。朕已降谕上□日。将伊等极恶大罪之处。宣示中外诸臣。公议治罪。至于严鸿逵之徒沈在宽生于本朝定鼎数十年之后。自其祖父。已在覆帱化育之中。非祗身被德教者可比。纲常伦理之大义。尤当知凛。乃堕惑逆党之邪说。习染凶徒之余风。亦怀不逞。附会诋讥慕效梗化之民。称本朝为清时。竟不知其身为何代之人。狂悖已极。此沈在宽、与吕留良、严鸿逵、党同叛逆之彰明较著者也。至其所著诗集有云。更无地著避秦人。又云。陆沉不必由洪水。谁为神州理旧疆。此以本朝之宅中立极化理郅隆。目为神州陆沉有同洪水之患。其谬戾尤为狂肆。且即以洪水言之。明代二百余年。黄运两河。时时溃决。生民日有沦为波臣之惧。我圣祖仁皇帝时廑忧勤。详示方略。躬亲相度。至于再三凡。所以修筑捍御之策。疏浚导刷之宜。悉经睿虑精详。尽美尽善。以致川流循轨。黄水安澜。数十年来。限工巩固。亿姓永无昏垫之虞。共享平成之庆。迨朕绍膺丕绪。恪遵谟烈。加意修防。仰荷上天眷佑。七年以来。河流咸归故道。海口深通。清淮迅畅。三省运道遄行无阻至于北直畿辅之地。南省浙江等处。凡有海塘河渠。以及应行经理水利之处。皆渐次兴修。蓄洩以时。旱潦有备。府事修和。桑麻遍野。此时之神州。何处可指为陆沉。又何地可指为洪水乎。且沈在宽云。谁为神州理旧疆。其意欲将神州付之何人经理也。沈在宽、年未满四十。而亦效其师之狂悖。肆诋本朝。乃于逆贼曾静之徒张熙、千里论交。一见如故。赋诗赠答。意同水乳。此其处心积虑。以叛逆为事。其罪实无可逭。著交与刑部。将沈在宽讯取口供具奏　　

○调广东广州左翼汉军副都统吴如译、为江南京口左翼汉军副都统。升正蓝旗参领马士杰、为广东广州左翼汉军副都统　　

○复设广东广州府东汇关批验所大使一员。添设饶平县东界场、阳江县双恩场、大使各一员。裁新宁县矬峝场大使一员。并归海晏场大使兼管。从调任广东总督孔毓珣请也　　

○己丑。以刑科给事中署四川松茂道高维新、署四川按察使司按察使　　

○改湖南镇筸镇原辖之绥宁营、归靖州协管辖。从湖广总督迈柱请也　　

○庚寅。以都察院左副都御史兼内阁学士里行宗室塞尔赫、充经筵讲官　　

○辛卯。以翰林院检讨吴大受、为四川乡试正考官。左春坊左赞善色诚、为副考官。编修张梦徵、为广东乡试正考官。编修严民法、为副考官。吏部员外郎严宗喆、为广西乡试正考官。编修于枋、为副考官。编修吴延熙、为福建乡试正考官。编修陈浩、为副考官。编修钱陈群、为湖南乡试正考官。刑部主事永世、为副考官　　

○癸巳。谕内阁。浙江总督李卫之母汪氏、训子成名。寿逾大耋。前已降上□日、照伊子尚书品级。给与封诰。以昭特恩。今伊子来京陛见。未及回任。而闻溘逝。深为悯恻。著赐祭一坛。令署督性桂致祭。李卫著给假两月。料理伊母丧事。其各任印务。暂著性桂、蔡士舢、等照前署理　　

○谕刑部。前因直隶盗案。往往多于他省。是以降上□日、令将直隶盗案。仍照旧例、不分首从皆斩。后因定例伊始。乡僻愚民。未必人人尽知。若一概置之重辟。于心实为不忍。是以将直隶盗案。亦暂照各省盗案、分别斩决发遣二项归结。原冀愚顽之辈。感恩畏法。迁善改恶。共为良善之民也。乃年来直隶盗案。虽似略减。而仍复不少。且有所得赃物甚微。非积盗行劫数次之人。而甘心罹于重法者。朕推原其故。必系地方有司、未将从前首从皆斩之谕上□日。恺切详明。通行晓谕。是以伊等罔知儆惧。复蹈前辙。用是再颁此上□日。著直隶总督、遍行宣谕。自庚戌年为始。直隶境内、再有为盗劫之事者。定照首从皆斩之旧例行。如地方官仍疏忽从事。不明白遍行晓谕。将来事发。一并严加治罪　　

○甲午。上回宫　　

○谕户部。据署江西巡抚张坦麟摺奏。本年五月内。大庾、南康二县。因骤雨发水。民居低洼者。间被冲淹。朕心深为悯恻。除张坦麟已动公用银六百两、委员赈济外。著再动公帑银四千两。令布政使李兰、亲往二县。悉心查勘。分别被水轻重。逐户赏给。务令均沾实惠。各得安居。以副朕矜恤穷民之至意　　

○予故镇国公德普祭二次。造坟立碑　　

○乙未。上御太和殿。命大学士公马尔赛、蒋廷锡、捧敕印。授靖边大将军公傅尔丹。大将军、副将军、参赞大臣、及出征官员等、行礼毕。上回宫。申时。上率大将军、副将军、参赞大臣、及在京诸王、贝勒、贝子、公、内大臣、大学士、都统、尚书等、诣堂子行礼。次鸣螺。随于兵部排设大纛前行礼毕。遂御东长安门外所陈黄幄。大将军、副将军、参赞大臣等、皆佩弓矢跪辞。上亲解御用数珠。赐大将军公傅尔丹。大将军行跪抱礼。副将军、参赞大臣等、亦各以次行跪抱礼。上谕大将军等曰。尔等此去。当和衷共济。速奏肤功。凯旋时。朕将出城亲接。尔等宜各加奋勉。大将军公傅尔丹奏曰。臣等蒙皇上训谕周详。务必同心协力。迅扫氛尘。仰答恩荣奏毕。上亲视大将军等。上马启行。上回宫。是日、德胜门外列兵处赐宴。命王大臣与大将军、副将军、递茶进觞。礼部。兵部堂官与参赞大臣递茶进觞。侍卫、与出征官员递茶进觞毕。大将军等望阙谢恩　　

○敕谕靖边大将军傅尔丹。奉天伐罪。治世之常经。锄暴除凶。安边之远略。况丑逆阴谋诡谲。斯王章显用征诛。机不容迟。法无可贷。厄鲁特策妄阿喇布坦、乃噶尔丹之逆族也。昔我圣祖仁皇帝时。噶尔丹干犯天讨。立时殄灭。本应直捣巢穴。俾无孑遗。蒙圣祖仁皇帝如天之仁。念策妄阿喇布坦。向与伊叔龃龉。情罪可原。特沛鸿恩。赏其部落。抚绥周至。再予生全。是时伊力弱势微。小心恭顺。其后乃诱夺伊妻父之部曲万余户。輙敢骄肆妄行。竟欲直驱青海。扰其人众。又诡计发兵进藏。荼毒生灵。我圣祖仁皇帝虽发兵致讨。仍赐包容。遣使宣谕再三。冀其改悔。而伊怙恶不悛。冥顽如故。及朕绍登大宝。伊虽遣使求和。而中怀诈伪。以背恩大逆之罗卜藏丹津、负罪潜逃。伊輙敢容留。抗违国法。中外之人。莫不忿恨。朕本欲于数年间。命将兴师。向伊询问。不意策妄阿喇布坦、遂伏冥诛。其子噶尔丹策零继立。狡狯狂诞。同于其父。昨遣人陈奏之际。言辞傲慢。心志奸邪。似此逆贼渠魁。父子济恶。若不及时翦灭。实为众蒙古之巨害。且恐将来贻国家之隐忧。用是特发两路大兵。声罪致讨。爰命尔为靖边大将军。统领满洲蒙古绿旗大兵一切事宜。尔与副将军公巴赛、都统侯陈泰、都统石礼哈、散秩大臣公达福、前锋统领衮泰、副都统戴豪觉罗海兰等。酌定方略。公同计议而行。勿谓己能不纳众论。勿当事会而致失机宜。勿恃兵强而轻视贼寇。密侦远探。备极周详。各路大兵。及蒙古兵丁。听尔调遣。凡遇有警。即遣官兵。应援扑巢□刀。有能擒斩噶尔丹策零来归者。即行驰奏。加恩优赏。有情急来归者。加意抚恤。其不抗拒官兵者。毋加杀戮。兵将所过地方。须申严纪律。毋得骚扰百姓。毋得淫人妇女。毋得离散人之父子夫妇。毋得损坏人之坟墓室庐。毋得强取货物。毋得驱役平民。以副朕戡乱靖逆、安民绥众之意。其或有临战退缩贻误、扰乱军机者。尔会同商议。文官四品以下。武官三品以下。即以军法示众。官兵有犯小过者。会同商议。径行处治。毋□□民没戎行之劳绩。毋宽纵违法之弁兵法纪务极严明。赏罚悉期公当。一切机宜。尔商酌调遣。有应知会西路宁远大将军者。即行知会。一同办理。将噶尔丹策零、速行歼巢□刀。永靖边陲。斯称委任。尔等务宜殚心用力。早奏肤功。钦哉。故敕　　

○丙申。上诣恩佑寺行礼毕。幸圆明园　　

○谕户部。据怡亲王奏。河西务河堤漫开。附近之田禾庐舍。或有被淹伤损之处。朕心深为轸念。尔部速派贤能司官、带帑银二千两前往。悉心查勘赈济。务令各沾实惠
  </div>
  <div class="pagination">
   <a href="清实录雍正朝实录_page120.html">
    上一页
   </a>
   <span>
    ...
   </span>
   <a href="清实录雍正朝实录_page116.html">
    116
   </a>
   <a href="清实录雍正朝实录_page117.html">
    117
   </a>
   <a href="清实录雍正朝实录_page118.html">
    118
   </a>
   <a href="清实录雍正朝实录_page119.html">
    119
   </a>
   <a href="清实录雍正朝实录_page120.html">
    120
   </a>
   <span class="current-page">
    121
   </span>
   <a href="清实录雍正朝实录_page122.html">
    122
   </a>
   <a href="清实录雍正朝实录_page123.html">
    123
   </a>
   <a href="清实录雍正朝实录_page124.html">
    124
   </a>
   <a href="清实录雍正朝实录_page125.html">
    125
   </a>
   <a href="清实录雍正朝实录_page126.html">
    126
   </a>
   <span>
    ...
   </span>
   <a href="清实录雍正朝实录_page122.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
