<!DOCTYPE html>
<html>
<head>
    <meta charset="UTF-8">
    <title>明清徽商资料选编 - 第 48 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明清徽商资料选编 - 第 48 页/共 55 页</h1>
    <div class="content">　　　　《新安张氏续修宗谱》卷29

1371　君讳雯，字解占，姓鲍氏，世为歙人。……君少敦敏，喜读书，手录六经子史大义，积数十箧。……自遭父丧，家中落，急欲以科目自奋，而连踬于有司，扌拄门户，艰辛万状。先世曾治盐策两浙间，不得已往理其业。虽混迹廛市，一以书生之道行之，一切治生家智巧机利悉屏不用，惟以至诚待人，人亦不君欺，久之渐致盈余。……家既饶，特亟施予，遇人之急，推解无倦色。尤厚于宗族，莛恤无算，常欲置义田以禀贫者，自书《钱公辅义田记》于屏，用志不忘。……公生崇祯庚辰，卒康熙辛巳。
　　　　《歙新馆鲍氏著存堂宗谱》卷2《鲍解占先生墓志铭》

1372　余逢盛，字际虞，(清黟县)西隅人。监生。试不中，以淮鹾议叙卫千总。事母有至性，待人有气谊，忄于亲旧，扬州谢春、淮安宋登瀛、饶州程日新、休宁金镳、同邑许宝球皆与逢盛为文字交。
　　　　同治《黟县三志》卷6《人物 义行》

1373　(鲍)君讳逢仁，圣若其字也，世为吾县(歙县)棠樾人。幼就傅读《论语》孝悌为仁之本，疑“仁”当释作“人”，举以质文师，师惊其夙悟。……君长才通变，能殖其财，然一岁所入，必归其父太公，不以自私。
　　　　歙县《棠樾鲍氏宣忠堂支谱》卷21汪志达《朝议大夫鲍君圣若传》

1374　方士，字右将，号西畴，(歙县)石壁下人。仪征籍附贡道理。性孝友，以侨居广陵未能即归故里，乃建宗祠，置祭田于扬，聚族之商于扬者，恪修祀事。乾隆十六年，岁饥，出千金助建惠济仓。又与本里创设义塾。亲族之不能婚娶者，亻次之。有负金巨万不能偿，质以田宇，却不受，使养其老母。与诸名流结韩江吟社，著有《西畴诗抄》四卷、《新安竹枝词》一卷。
　　　　民国《歙县志》卷9《人物 义行》

1375　凌顺雷，字贯日(歙县人)。幼有至性，七岁失怙，哀毁如成人。事母黄氏以孝，家贫，与仲兄采薪以养。稍长，偕服贾，苦力负担，寒暑弗轰，虽甚惫，不敢告劳，亦无后言怨色。……厥后生计渐裕，而勤敏不倦，一惟兄言是从。南北往来，岁无宁晷，数十年如一日也。乾隆丙辰析箸，无一丝一粟留私箧者，蔼然推让之风，乡里以是重之。
公雅嗜经史，尝置别业，暇则披览于其中，教诸子以读书为首务。
　　　　《沙溪集略》卷4《义行》

1376　(江)廷祥公，字钟百，别号麟郊。……幼即端庄，寡言语，慎交游，性孝能得堂上欢。长而就傅，乐与贤士大夫交。后弃贴括，习计然之术，名振江淮。……秀水大中丞范公讳灿，为诸生时，甘贫守困，公识其不凡，礼请于家，课其子侄，待之忠且敬焉。后连掇高科，莅任开府，人莫不叹公之目有青睛也。
　　　　歙县《济阳江氏族谱》卷9《清候选州司马廷祥公传》

1377　(许)公讳思恭，字汝安(歙县人)。因行乐日方水，见鸢飞鱼跃而悟焉，遂号鸢溪居士。……少颖悟，治举子业，读书过目成诵。后因三兄明卒，了庵翁(思恭父)以旅秉无寄，遂命辍业趋事，居姑孰稠市中。……有大志，不局局锥利间，治贾不暇给，而恂恂如儒生。
　　　　《新安歙北许氏东支世谱》卷3《鸢溪传》

1378　君讳策，字灿然，号简斋，世居县之镇头。……幼聪颖，有远志，读书辄解。年十二，随父至兰溪，师赵虹桥明经，习举子业，明经深器之。年十八，父殁，大父年老，君随叔父侍养，事母抚弟，遂弃儒承父业学贾，往来兰、歙。精管(仲)刘(晏)术，所亿辄中，家日以裕，援例为太学生候选布政司理问。君慷慨好义，尝曰：“造物之厚人也，使贵者治贱，贤者教愚，富者赡贫，不然则私其所厚而自绝于天，天必夺之。”盖君虽不为贴括之学，然积书至万卷，暇辄手一编，尤喜先儒语录，取其有益身心以自励，故其识量有大过人者。君少时，见大父力行善举，修道路、平粜辄心喜。道光壬辰、癸巳间，邑频饥，君偕叔父捐千数百金，邑令王王干以“克承世德”表其门。……教子耀庚爱而劳之。乙未，耀庚补诸生，尤以立品为先，词章为末，务崇实学，勿鹜虚名，谆谆训勉。君平居多艺能，善草书，精音律。……疾作，君客兰溪，自知不可为，及革，乃呼耀庚语之曰：“吾有遗恨二：吾族贫且众，欲仿古立义田、置义塾为经久计；吾乡多溺女，欲广为倡捐，俾生女者得给费以变其俗。汝无忘父志。”……君卒于道光二十一年十月十五日，距生乾隆五十七年十月十四日，年五十。
绩溪《西关章氏族谱》卷26《例授儒林郎候选布政司理问绩溪章君策墓志铭》

1379　汪起凤，字虞仲，别号翔宇。……少好读书，从父四峰公命，以儒服贾。
　　　　《休宁西门汪氏大公房挥佥公支谱》卷4《处士起凤公传》

1380　吾宗许明贤，字仲容。贾扬州，宗谱称其行谊敦笃恺悌，博施与。子承宣、承家同祀乡贤祠。靳志言：“仲容，(歙县)唐模人。少读书白岳，性至孝，亲意少有不豫，露立三夕不就寝。平生深究性命之学，以诚敬为宗。教子读书取友尤有法。一日渡江，取诸子所辑时文投江中，曰：‘此无益之学。’命编辑《历代史论》及《名臣事略》二书。诸子皆承其学。他如赈饥、焚券、施棺、施药及完人婚嫁，终岁孜孜无虚日。三举乡饮大宾，卒年八十五。”
　　　　《歙事闲谭》第11册

1381　(孙)公讳大峦，字萃峰(婺源人)。援例入国学生，有异质，气量恢宏，昆弟三人，交相友爱。尝持筹吴越，生计渐裕。为人疏财仗义，有告匮者量力周之，不以为德也。……又好与文人学士游，多闻往古嘉言懿行，开拓心胸，故能扫尽市井中俗态，虽不服儒服、冠儒冠，翩翩有士君子之风焉。……公之后裔，衣冠济济，玉树森森，读鸿渐之经，服贾咸蒙乐利，锡龙章之宠，先代亦荷荣褒。
　　　　《婺源《湖溪孙氏宗谱》卷1《萃萃峰孙公传》

1382　王宜桂，字卓林。太学生，诰赠奉政大夫，晋赠朝议大夫。(婺源)词源人。至性过人，博通经史。因家贫亲老，弃儒服贾，百计以供甘旨。伯仲兄客外，岁入赀薄，桂必设法为增寄白镪以娱亲心。
　　　　《婺源县采辑 孝友》

1383　金鼎和(清休宁人)，……躬虽服贾，精洽经史，有儒者风。
　　　　康熙《休宁县志》卷6《人物 笃行》

1384　(程执中，晚清婺源人)以程氏之“四箴”谓曰：“读圣贤书，非徒学文章掇科名已也。”故门下多端士。诸弟及期功子弟虽营商业者，亦有儒风。
　　　　《婺源县志稿》

1385　王鸿山金，字钦如，号仁山(清婺源人)。……挟策走吴楚，业渐裕，均析诸弟，毫无所私。……躬率子侄以义，长幼咸服。构讲堂，延师课读，人文丕振，群藉兴育之力。宗祠倾圮，偕弟山乔修葺，焕然一新。性耽书史，老而不怠，著为家训，扬郡伯跋其简称为“贤哲格言”；张邑侯礼致宾筵，沐恩优老之典。
　　　　光绪《婺源县志》卷28《人物 孝友》

1386　先兄姓汪氏，讳志德，字世宁，……先世由歙之黄墩迁休宁安乐乡。……年十五能服父劳事，贾江湖有倜傥之才，所谋所施，绰有大过人者，人不敢以年少目之。虽寄迹于商，尤潜心于学问无虚日。琴棋书画不离左右，尤熟于史宠，凡言古今治乱得失，能历历如指诸掌。既冠，克勤于蛊，先君晚年益大其家业者，大抵行先兄之志也。先君既殁，先兄统属诸弟，家至百余口，恬恬愉愉内外无间言，家业愈兴。……晚乐林泉，或觞或咏，或棋或书，惟适是安。……生永乐辛卯八月初一日辰时，以成化壬寅十一月初五日寅时卒于正寝，享年七十有二。
　　　　《汪氏统宗谱》卷42《行状》

1387　(黄)公讳长寿，字延祉，号望云(明成化嘉靖间歙县潭渡人)。长习举业，以家累弃去，娶郑氏三日，遭回禄，贫益甚，郑脱簪珥资商齐鲁间。尝登泰岳，见白云起东南，辄感而泣，济宁李侍御作望云诗解之，因自号云移。……
性喜蓄书，每令诸子讲习加订正，尤嗜考古迹，藏墨妙。与文人登高吊古，终日徜徉，不以世故撄其心。所著有《望云遗稿》，藏于笥。刻《文公家礼》、《诗文玉屑》、《雪州文集》、《望云集》、《壬辰集》、《壬辰续集》及《江湖览胜》，行于世。
歙县《潭渡黄氏族谱》卷9《明故绥德卫指挥佥事黄公墓志铭》

1388　富祥，字延实。……(其子)廷宾，早能成立，商游吴、越、齐、鲁。且性颖敏，好吟咏，士人多乐与之交，而诗名曰起。人谓孺人曰：“业不两成，汝子耽于吟咏，恐将不利于商也。”孺人(廷宾之母)叹曰：“吾家世承商贾，吾子能以诗起家，得从士游幸矣，商之不利何足道耶!”生成化乙巳十二月二十四日，卒嘉靖癸亥十月廿日。
　　　　歙县《泽富王氏宗谱》卷4

1389　初，公(潘汀州，歙县人)父处士命伯以儒，仲以贾。仲无禄早世，公不释业，代贾真州。家世用陶，公独与时逐，或用盐瑙，或用木布，或用质剂，周游江淮吴越，务协地宜。邑中宿贾，若诸汪、诸吴悉从公决策受成，皆累巨万。真州诸贾为会，率以赀为差，上贾据上座，中贾次之，下贾侍侧。……公有子，能受贾，公始归儒。比年虽托于贾人，而儒术益治。诸学士过真州者辄屏刀布相与挟策论文。
　　　　《太函集》卷34《潘汀州传》

1390　处士(吴时起)为余先大母赠淑人仲弟之子，先司马称内弟，余称吴氏叔云。……先大父使从先司马贾盐策，先司马既受命，则遣叔居贾兰溪。先司马博习诸家，独以事先大母疾，益攻医术。贾多暇，讽叔学医。叔方涉猎古今，喜读史。先司马谓叔：“史固有言，治生不待，危身取急，则贤人勉焉，医是也。且百工老则废业，医老将益精，时起勉之，毋用史为也。”于是尽发所藏方书授叔，叔朝夕诵之。冬夜拥一被，手和药丸，口读书不辍。……
江文学民莹自儒入医，所著方书盈笥。叔东乡(向)坐，民莹不旬月悉笔受之。及余为尚书郎，叔入都市，乡大夫争致叔，一以上客客之。……既税驾，郡中病者日以安车迎叔，毂相击也。居十年所赍用浸饶，乃复置室溪南，则以长龄(地名)为辇舍。
　　　　《太函集》卷53《处士云溪吴公墓志铭》

1391　李庭芳，字彼诒，附贡生，(休宁)甲椿人。幼精敏，入泮后，研究经史，学问益进。旋因父连年远贾，往代其劳。……又以高曾以来，祀典缺如，为输租倡立。其初就贾也，父谓客游，宜知医学，遂精究歧黄。人或酬之，则谢曰：“吾承父志，非为利也。”
　　　　万历《休宁县志》

1392　翁(汪应浩，明休宁人)方舞象，夕日诵千言，诸大父期为国器，诸先达雅重遇之。值数奇，邑郡邑屡试高等，蜀褰裳泮宫一水。家素事盐策，值开中法更，乃鼓箧闽越，远服贾，业以日拓。居家传子一经，课以制举业。长已蜚英辟雍，季则誉重庠序，暨孙若曾，被诵之声相闻也。然翁虽游于贾人乎，好读书其天性，雅善诗史，治《通鉴纲目》、《家言》、《性理大全》诸书，莫不综究其要，小暇披阅辄竟日。每遇小试，有宿士才人茫不知论题始末者，质之，公出某书某卷某行，百无一谬，视弄笔口口辈奚啻倍蓰。……而济人缓急，恤人婚嫁，葺黉宫，建舆梁，焚券释负，市义日有闻。
　　　　《休宁西门汪氏宗谱》卷6《光禄应诰公七秩寿序》

1393　(休宁汪)叔义……性好游山水，客于淮，殆于钓台之云，浣滨之水，无不兴慨寄怀，抚时感昔，故名流所接不难把臂而倾盖如故也。今跻七十，步履轻矫，豪气遒上。犹握奇赢，拮据不遑，发无不中，动无不获，计然之术，孰有过于此者。
　　　　《休宁西门汪氏宗谱》卷6《儒士叔义七秩寿序》

1394　(王)尚儒(明末婺源人)……年十五即毅然束书担囊，请从事于治生，父笑而许之。乃变儒服贾，游于荆楚。楚中时多警，同事者每宵例必次第一人危坐司夜，公独一首甘代同列劳，藉膏油以照读，其励志有如是。未数载，而高堂之奉可以列鼎，不但业日隆起，文思焕发，名宿咸为心折。明义善断，每当大事，一时轩冕，皆即而受谋。崇重师儒，奖掖寒俊，至今江汉鸡窗之士，犹啧啧艳称高谊不衰。当有明图鼎将移，公仅职授鸿胪序班，不就，赋归故里。
　　　　婺源《武口王氏统宗世谱》第20册《申公传》

1395　篆学图书，多出于新安，为他郡所不及。如汪梦龙，休宁西门人，名涛，字山来，多膂力，人呼之梦龙将军。真草隶篆以及诸家书法，无所不精。每写一家，从不致杂入一笔，大则方丈，小则径寸千言。铁笔之妙，包罗百家，前无古人。少时至楚中贩米，逆旅暇日，偶至一寺，见衣冠者十余辈，在佛殿，以沙聚地成字径丈，曰“岳阳楼”。山来笑谓曰：“是可以墨书也，何艰于八法乃尔耶!”众惊愕，因白之郡守，延入署，煮墨一缸，山来以碎布蘸黑，书于匾上，顷刻成。守叹赏久之，因嘱山来落款于后曰“海阳汪涛书”。至今楼虽屡修，而此不能易也。
　　　　《啸虹笔记 梦龙将军》(见《旧小说》己集)

1396　程其贤，字思齐，歙岩镇庙前人。四龄失怙，事节母汪以孝闻。总角就外傅，恂恂礼法，举动悉如成人。时家中落，弱冠弃儒服贾，勤苦以供家给。……生平耽经史，重伦常，崇尚朴俭，远近推为典型。家政严肃，迪后有子，倬佶情克，遵庭训，绍书香焉。晚年，由国学考授州司马。
　　　　《程氏人物志》

1397　汪钅，字钟如，号惕斋，(康熙休宁)西门人。性颖悟，过目终身不忘。年十七，随父雅会游楚，为高汇旃先生首拔。已，以父卒，家中落，弃儒服贾走四方，供母甘脂者十余年。复习举子业，读书江汉书院，癸卯、庚戌登两榜，甲寅考授中翰。……乙卯分校京闱称得士，升户部主政。督京仓亲加厘剔，奸胥不敢欺，报最，擢吏部文选司主政，历考功验封司员外。……冢宰称之曰贤，特荐由验封郎中超调掌选。……
生平忠厚和蔼，周贫济急，虽隆贵不忘商贩交，乡人钦为长者。
　　　　康熙《休宁县志》卷6《人物 宦业》

1398　府君姓吴氏，讳钅，字岘山，号嵩堂，歙之丰南人。……年二十八，受知于督学李公，补邑诸生，每试辄高等。受业于乡先辈叶丽南先生，读书问政山中，手披口吟，寒暑无间。武进秦龙光先生，不轻许可，见府君所诣，推为国器。府君亦慷慨激扬，谓一第可捩契致。会大伯父早卒，而王父治鹾汉皋。府君曰：“嘻!余不能事事，碌碌羁塾门，乃以家口贻亲忧乎!”遂与三叔父分任其事。府君来扬，犹不忘举子业，往往昼筹盐策，夜究简编。迨棘闱屡踬，府君始绝意名场。自此遂总持家政，勤靡遗劳矣。……府君自少留心经世之务，经史子集，环列几前，至老未尝释卷。遇事辄明于大体，能持公议。……两淮之人咸倚以为重，士大夫来扬者，每从而决所疑。事关鹾政，大宪偶有咨询，府君亦尽言无隐，时蒙采纳焉。……训诸侄必以礼，遇臧获宽而有制，而督不孝(吴绍氵)等则一主于严。为不孝等延名师家塾，谆谆以陶侃惜分阴之义相警。见不孝等所业进，则加一饭；所业退，则减一饭。每呈阅课艺，必为掎摭利病，期当于应科法程。或时诵前人传，琅琅不遗一字。不孝等虽终日抱卷，犹逊其精熟，辄渐汗若无所容。家无樗蒲、博奕等具，案头惟时花数瓶，旧书数种，以供清赏而已。
　　　　《丰南志》第5册《皇清附贡生诰授资政大夫侯选道加四级恩加顶带一级又恩加一级议叙加六级显考嵩堂府君行述》
按：吴生于康熙四十七年，卒于乾隆四十三年

1399　方蹬卿远宜汪太守，伊少从父兄为商，请改业而为儒，蹬卿之兄不许，强而后可。吴举人世忠家贫，父令习推算，乃窃读经书，有志才竟能有成如此。余意蹬卿之兄故贾也，无足怪者。太守之兄健斋先生佐也，乃听其先为贾耶 然及其请改，则遂已许之，不待强矣。
　　　　《岩镇志草 逸事》

1400　汪如钺，(清休宁)长塘人。幼读书，长弃举子业，贾江汉间。性孝友，有所得，辄分润同族，以故乡无窭人。平生诚朴不欺，顽梗者见之辄化。所著有《穆斋文集》、《行旅无虞》二书。
　　　　嘉庆《休宁县志》卷15《人物 乡善》

1401　汪廷榜，字自占，(清乾隆间黟县)黄陂人。少业贾至汉口，见船楫相蔽数十里，江波浩淼，忽心动曰：“文之大也，有如此乎!”归而读书，能深思，所为文或过当，继又务为平易，久之乃始务为中正之文。读书钟山书院，从梅氏得勾股法，由是通算学。中乾隆辛卯第二名举人。……补旌德训导。……自号仰山学者，称仰山先生。
　　　　道光《黟县志》卷6《人物 儒行》

</div>
    <div class="pagination">
<a href="明清徽商资料选编_page47.html">上一页</a><span>...</span><a href="明清徽商资料选编_page43.html">43</a><a href="明清徽商资料选编_page44.html">44</a><a href="明清徽商资料选编_page45.html">45</a><a href="明清徽商资料选编_page46.html">46</a><a href="明清徽商资料选编_page47.html">47</a><span class="current-page">48</span><a href="明清徽商资料选编_page49.html">49</a><a href="明清徽商资料选编_page50.html">50</a><a href="明清徽商资料选编_page51.html">51</a><a href="明清徽商资料选编_page52.html">52</a><a href="明清徽商资料选编_page53.html">53</a><span>...</span><a href="明清徽商资料选编_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
