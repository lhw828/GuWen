<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 174 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 174 页/共 502 页
  </h1>
  <div class="content">
   ○以直隶督造炮台出力。赏知府崇厚、花翎。　　

○予广西阵亡县丞李钰、祭葬世职。　　

○庚辰。谕内阁、前以天津县知县谢子澄、剿贼被害。业经降旨、优加赐恤。并赏给骑都尉世职。著胜保查明应袭之人。迅速具奏。俾得及早袭职。谢子澄子弟。如有堪以带勇者。即令赴军营听候差委。再朕闻谢子澄被害时。有勇目余姓。竭力救援。同时殉难。并著胜保查明。准将该勇目附祀谢子澄专祠。以彰义烈。　　

○山西巡抚恒春奏、请将筹办防堵积劳病故之知县李芗、给予恤典。得旨。该员虽因积劳成疾。究与贼在本省在营病故者有间。著该部检查这一二年办过成案。如有似此者。即行议准具奏。如别省并无似此者。著不可率准。致开藉口之一端。并将该抚等一并附参。　　

○拨广西常平仓谷、支放兵米。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十二月。辛巳孝和睿皇后忌辰。遣官祭昌西陵。　　

○谕内阁、王懿德奏、克复仙游县城一摺。福建逆匪林俊、于本年八月窜踞仙游。该县土匪乘乱蜂起。与该逆互为声援。经该抚谕令在籍武进士刘逢泰、亲诣各乡。密约乡耆。约束解散。该逆势孤。潜有遁志。当饬副将吕大升、从闲道疾趋。探闻林逆先已逃至晋江、南安、交界之云峰等乡。并有黑白旗匪党。在中途设伏。欲图拦截官兵。吕大升挥众直前。乘夜掩杀。毙贼无算。即于十一月十七日。将仙游县城克复。办理尚属迅速。除副将吕大升、本日另行降旨加恩外。王懿德前因剿匪迁延。交部严加议处。并将李廷钰、交部议处。此次督办有方。均著加恩开复处分。署海坛镇总兵钟宝三、经该抚派令与吕大升、会合夹攻。乃竟迟疑观望。致令首逆林俊、乘闲脱逃。实难辞咎。著先行摘去顶带。责令会同吕大升、迅速带兵。直捣贼巢。将该逆首从各犯。悉数歼捦。以赎前愆。傥再贻误。即著从严惩办。　　

○又谕、前因胜保所发军报。驿递迟延。当交兵部查明参办。兹据奏称、除杨青驿、杨村驿、并未迟误外。其余均有迟误。潞河驿未填时刻。尤属疏忽。著直隶总督、顺天府府尹、查取各站迟延职名。交部议处。并著胜保嗣后发递奏摺传牌。务须填明时刻。以凭查核。　　

○谕军机大臣等、昨据雷以諴、慧成奏、琦善请移湾头大营、分布东路、万不可行、本日复据琦善、陈金缓奏、收复扬城后防剿事宜、并查明东路带兵大员、讳饰取巧各一摺。朕阅该大臣等所奏各情。仍是各挟私意。诿过于人。试思琦善统领诸军。各路带兵大员。均归节制。东路勇溃。雷以諴、慧成、固属罪无可辞。琦善又岂能坐观成败。徒以一参了事。以为卸罪地步。雷以諴所筑炮台。无炮无兵。各营炮位。无人收管。慧成悉将各营兵丁撤回。退保湾头。似此畏葸无能。一筹莫展。殊堪痛恨。现在瓜州贼船千余只尚未开行究竟欲窜往何处。该大臣如何进攻。如何堵截。全未筹及。惟知与雷以諴等、互相诋毁。竟置大局于不顾。是诚何心。前有旨、令陈金绶、径赴扬州东北一带。扼要驻劄。该大臣营中带兵得力者。尚不乏人。著即饬令陈金绶、迅即带兵前进。严防扬城东面。并可追剿瓜州等处贼匪。慧成所带兵仅一千余名。即使移营前进。亦岂能如陈金绶之奋勇击贼。若明知慧成不能御贼。而令其以孤军前进。设有贻误。罪将谁归。逆匪诡谲异常。扬城虽已退出。难保不乘闲复图北窜。著琦善即严饬雷以諴、慧成等、扼守万福桥、湾头一带要隘。并非令其株守一隅。亦须随时相机接应。傥雷以諴、慧成等、藉此远退。不加奋勉。即著该大臣秉公严参。朕必治以重罪。琦善系钦差大臣。陈金绶亦系帮办大员。均属责无旁贷。若但知拥兵自卫。不顾全局。傥致逆匪北窜。国法岂能再逃。懔之。将此由六百里加紧谕知琦善、并谕陈金绶、雷以諴、慧成知之。　　

○以直隶军营盘获奸细出力。赏参领赓良、副将达年、副指挥朱森、花翎。余升擢有差。　　

○以克复福建厦门出力。赏副将吕大升、巴图鲁名号。道员瑞瑸、知府王朝纶、崇福、员外郎吴葆晃、参将韩嘉谟、游击舒隆阿、都司陈上国、陈国泰等、花翎。守备陈士英等、蓝翎。余升叙有差。　　

○以福建仙游大田县城、被贼窜陷。革都司李呈瑞、知县张衡钧、典史何保钧、训导陈际昇、把总温良恭职。与已革游击陆振绶、并逮问。　　

○停广西本年土贡。　　

○缓徵直隶天津、静海、青、沧、南皮、盐山、庆云、衡水、清丰、九州县。及丰财、芦台、严镇、海丰、四场。上年被灾灶地。额赋有差。　　

○壬午。孝德皇后忌辰。遣官祭殡宫。　　

○谕内阁、德勒克多尔济等奏、迎接哲布尊丹巴呼图克图之呼毕勒罕、请旨照五世所用白布围墙、红色车轿、或照六世所用黄布围墙、黄色车轿等语。前世哲布尊丹巴呼图克图、所用之黄布围墙、黄色车轿。例应坐床后、方准需用。惟念哲布尊丹巴呼图克图、乃累世推广黄教、护持蒙古。而又喀尔喀四部落共奉之呼图克图也。加恩迎接今世之哲布尊丹巴呼图克图呼毕勒罕、著准其沿途即用黄布围墙、黄色车轿。至伊所用黄伞蓝旗。亦著照常需用。　　

○谕军机大臣等、户部奏、军饷紧要、请饬河南省迅速拨银、解往安徽、以济急需一摺。前有旨、谕令英桂筹拨银五六万两。即日委解皖省。原因皖豫毗连。拨解较近。该抚自当饬司筹款。赶紧解往。方不致有贻误。乃竟以无款可筹覆奏。而以饬部转拨邻省银两空言诿卸。实属不知缓急。现据户部查明、该省丁耗各款。除支销外。尚应徵存银一百数十万两。本年核减养廉。亦可提扣银十万余两。此外清查追补等项。约计亦复不少。若将本省应徵应催各款。任听各属藉词延宕。该署藩司但知见好属员。并不实力筹办。河南繁庶之区。尚且如此疲玩。若他省纷纷效尤。军饷要款。将何所出。现在庐州待饷万分紧急。必应就近拨解。以济要需。著英桂督饬藩司、仍遵前旨。无论何款。迅速筹拨银五六万两。刻即遴委妥员。解赴皖省。先将起解日期具奏。其协拨甘饷银二十万两。宿迁粮台未解银四万两。亦著赶紧分解。毋再迟延。另片奏、遵旨请饬藩司郑敦谨、即回本任。现在郑敦谨即日来豫。务令将前任交代。逐款清厘。各属应行徵解之款。彻底严查。毋稍含混。英桂甫抵巡抚之任。无所用其回护。著即饬该司实力稽察。以副委任。原摺片均著钞给阅看。本日据英桂奏、遵查被扰地方。分别蠲缓。恳请展限办理等语。所有河南被贼滋扰各州县村庄。自应详加确查。著该抚认真体察情形。分别轻重。酌量蠲缓。总期核实办理。毋致冒滥。将此由五百里谕令知之。　　

○以内阁学士潘曾莹、为吏部右侍郎。仍兼署刑部左侍郎。　　

○江西学政沈兆霖、因病解任。命内阁侍读学士吴若准、提督江西学政。　　

○以江南军营叠次剿贼出力。赏都司周天受、千总戴文英、李发荣、巴图鲁名号。花翎。参将傅振邦、游击张国梁、周兆熊、张腾蛟、都司萧知音、巴图鲁名号。已革提督福兴、副将巴图、三品顶带花翎。已革参将郑魁士、都司花翎。都司韩世禧、守备陈泽绥、蒋锡光、张金灿、李春寅、杨连科、沙达耳吉、李定太、张克慎、朱承先、张仁德、刘季三等、花翎。云骑尉刘秀林等、蓝翎。余升叙有差。　　

○以玩视河防。革河南署汜水县知县张昶职。发新疆效力赎罪。　　

○缓徵河南兰仪、息、太康、扶沟、淮甯、安阳、临漳、内黄、考城、封邱、新乡、获嘉、延津、阳武、汤阴、汲、十六县。被水村庄。新旧额赋有差。　　

○癸未。谕内阁、前据张芾奏保江西守城出力人员。朕以其所保过优。且其中有失守属境城池之员。功罪不容相掩。当交该部核议具奏。该抚自应听候续降谕旨。懔遵办理。乃于未接部文之先。辄即哓哓置辩。直似该抚所保、竟无一员可从核减者。试思各省出力人员。无论守城接仗。朕未尝稍靳恩施。即以江西而论。随时加恩者亦复不少。此次交部核议。原为确核功过。并非概行不准。该抚何由知部议之必从驳斥。而为此急切冒昧之词。该抚们心自问。此文武各官二百余员中。果竟无一人冒滥耶。赏当其功。罚当其罪。自能人人用命。若但以滥保为激励之方。见好官绅。不肯稍任劳怨。于保举属员。不惮为再三之渎。而于奉旨查办之员。如带兵畏葸之守备岳殿卿等。则至今未据覆奏。举劾如此。何以服众。此等疆吏。朕实为之汗颜。至该省绅士。实在守城出力者。业经分别加恩。其余闻警迁避之员。不加究办。已属从宽。该抚乃称仍俟酌量请奖以昭激劝。既经参奏于前。又复回护于后。自相矛盾。尤属纰谬。张芾著传旨申饬。所有守城出力文武员弁。著仍遵前旨。确查功过。另行酌核保奏。不得再行渎请。　　

○又谕、前经叠降谕旨。令直省督抚、督饬所属。实力举行团练。并颁发乡守辑要一书。训诫再三。地方官谅不敢视为具文。本日复据张鑅奏、请饬严定章程分别功过等语。团练为卫民良策。封疆大吏。果能申明赏罚简择贤能。随地随时。广为查察。于各州县中、办理有成者。量加奖励。其庸懦不力者。立予严惩。劝戒并行。必能振作士心。立收实效。若如所奏。州县办者十一。不办者十九。将何以保卫乡闾、绥靖地方耶。著再申谕各督抚、恪遵前旨。督率所属各州县。认真劝导绅民人等、各就地方情形办理。总期互相保卫以戢奸宄而安善良。将此通谕知之。　　

○又谕、穆腾额、谆龄奏、审明呼图克图等供词、分别定拟一摺。前因第穆呼图克图阿旺罗布藏吉克美嘉木参、不守清规。经哷徵阿齐图呼图克图、查明拏禀。当降旨交穆腾额等、亲提研讯。兹据该大臣等、审讯明确。分别定拟。录供呈览。该呼图克图任性妄为。有玷黄教。其管事扎萨克喇嘛工噶嘉木白、隐匿不报。均属罪有应得。除所得呼图克图、及扎萨克名号、前经降旨撤退外。著照所拟、即将阿旺罗布藏吉克美嘉木参、发往宗喀地方。并将工噶嘉木白、发往琼结地方。均交该营官永远管束。不准出外滋事。至前辈第穆呼图克图。著有劳绩。既据达赖喇嘛代为吁恳、俟现在第穆身故后、准其转世。著加恩即允所请。以顺众情。　　

○又谕、穆腾额等奏、班禅额尔德尼涅槃后、修理金塔寺工程、将及完竣等语。班禅额尔德尼、系后藏呼图克图喇嘛之总师长喇嘛。深通经艺。兴扬黄教。令伊徒众将金塔寺修理妥协。于十一月二十五日、将舍利奉入于金塔。实为吉祥之事。朕心甚为快悦。著赏给白哈达一幅。念珠一串。以副朕怀想有功之至意。　　

○谕军机大臣等、寄谕参赞大臣僧格林沁、据顺天府奏、随营粮台详称、军营搭放官票宝钞、诸多窒碍、另请酌发现银大钱一摺。钞票甫经颁发。商贾藉以流通。且出纳均以五成。尤为便民善策。前经赏给八旗守兵征兵、与直境随征兵丁、一月钞票钱粮。正欲令其通行无滞。据称粮台道员定保、以王庆坨地方。并无银钱大铺。且附近之武清东安一带。亦从未试行。军营难以搭放。经该大臣札令该道径详顺天府核办。该兼尹府尹、并未咨查。辄据粮台一面之词。遂定为实在情形。显系畏难不办。置大局于不顾。朕意该大臣于度支竭蹶情形。素所深悉。当此新章初定。自必力求变通。设法施行。况与银钱相闲搭放。大营各官员、应领款项甚多。岂不可酌量支发。钞票行与不行。转机在此。现方通饬各直省一律遵办。断不能因该粮台首倡窒碍之说。致各处兵丁有所藉口。著该大臣严饬粮台各员。酌度情形。妥筹搭发。毋得率听该员等模糊影响之谈、因噎废食也。将此谕令知之。　　

○又谕、翁心存等奏、军营搭放钞票窒碍情形一摺。官票宝钞之兴。原以济银钱之不足。现当章程甫定。正期中外大臣、力求变通。设法推行。顺天为首善之区。尤宜倡率遵办。以为各省之式。且出纳皆以五成为限。民间完缴正项钱粮、与盐关课税、及一切交官等款。皆须钞票与银钱相辅而行。前降谕旨甚明。民闲宜无不周知。方且购求钞票以为交课之用。尚何窒碍之有。该兼尹等率据粮台道员详文、谓须先由地方试行有验、方可行使。是先存一试行无验之心。为此阻挠之说。并未将如何流通、一为筹及。直甘心置钞票于不用。是何居心。该兼尹府尹、轻听该道之词。意存见好属员。率请拨给现银制钱。岂户工两局现铸大钱、日不暇给。与库项空虚、该兼尹等竟茫无所知。即谓兵丁行使、初尚未便。而随营官员、应领款项甚多。岂亦难以搭放。是直畏难不办。竟置大局于不顾。至该员定保详称、系奉参赞大臣札令径详核办。该兼尹等亦不复咨查是否确实。遽信为实在情形。尤不可解。想僧格林沁、公忠体国。不当如是也。所有应行次第施用钞票之处。即著该兼尹等、妥速筹商。俾无阻滞。将此谕令知之。　　

○又谕、穆腾额等奏、审拟呼图克图罪名一摺。已明降谕旨、均照所拟办理矣。惟该呼图克图、既经发遣。其所有寺院财物、及所属地土人民。自应慎选妥实可靠之人、代为经管。以免别滋事端。该大臣等所称责成晓事头目。究属何等职分。能否约束经理。其平日是否为番民僧俗所信服。务期认真体察。不可稍存大意。至所称攒招期近、喇嘛云集、恐有奸匪句结等语。是否即指该呼图克图所辖之人。务宜剀切晓谕。妥为弹压。使僧俗人等、皆知该呼图克图罪状。自能众心安帖。不至生事。总以妥慎筹办为要。将此谕令知之。　　

○以江西守御省城出力。赏从九品陈懋昭等、蓝翎。余升擢有差。　　

○以江西修城募勇出力。前任长芦盐运使彭玉雯等、下部议叙。　　

○以热河办矿出力。予通判穆翰等、升叙有差。　　

○以江西营员遇贼退避。革都司雷调元、宋光玉职。并逮问。　　

○改铸江西万安县知县印信。从巡抚张芾请也。　　

○免江西阵亡知府王本梧、因公那用地丁银两。　　

○予江西伤亡千总周得隆、把总杨玉镗、祭葬世职。　　

○甲申。谕内阁、裕诚、柏葰奏、遵旨核议清查通济库亏款、应照户部原拟办理一摺。前以御史彭庆钟奏、请将通济库亏款、照部库缴还成案办理。当交户部核议。并据该部奏请钦派大臣覆核。复派令裕诚、柏葰、再行核议具奏。兹据奏称、通济库亏款、原议监督经纪分赔。系照道光十六年奏准成案办理。所拟交银限期。于统限一年之中、复分三限。视部库案内之祇有统限。已属从严。且一年有余。即可弥补银十一万两。不至如库案之日久迁延等语。所有仓场衙门通济库、应行追赔动缺银两。著即照户部原议章程妥办。其历任坐粮厅、均著先行罚俸一年。失察之历任仓场侍郎、均著查取职名。交部议处。　　

○谕军机大臣等、前经叠降谕旨、令各督抚饬属办理团练。俾民间自相保卫。兹据雷以諴、慧成奏、仿行坚壁清野之法。并称里下河各州县、业经委员勘办等语。坚壁清野。原为防剿豫筹良法。凡贼氛偪近地方。自应相度形势、随时办理。现在扬城逆匪。虽已全数窜出。难保不再肆抢掠。荼毒居民。所有黄泥沟、沙河桥等处、雷以諴等、拟派干员筑堡建砦。以为守御之计。自系应办之事。著琦善体察情形。如实于地方有益。即令雷以諴、慧成、妥为筹办。其附近各州县、应行防照办理之处。并著该大臣剀切晓谕。使绅民人等踊跃从事。以收众志成城之效。不得徒托空言。铺张入奏。将此由六百里谕知琦善、并谕雷以諴、慧成知之。　　

○又谕、前据琦善奏、张翊国、弃施家桥而不守。当经降旨将该弁发往新疆矣。兹据雷以諴奏称、张翊国等、于本月初五日、攻打施家桥。烧毁逆匪土城。追斩无算。是否系雷以諴饰词入奏、为张翊国希冀免罪地步。抑系张翊国实有出力之处。著琦善秉公确查。据实具奏。原片著钞给阅看。将此由六百里谕令知之。　　

○又谕、前因有人奏、广西臬司许祥光、剿匪冒功。知县蔡映符、陷贼偷生。降旨令叶名琛查明具奏。兹据龙启瑞奏、劳崇光欺饰酿患、民生涂炭一摺。广西群盗如毛。叠经该抚沥陈办理棘手情形。但总未埽除净尽。朕心实深轸念。惟冀地方大吏。力求振作。绅士等志切同仇。与官兵齐心合力、随处堵剿。庶可渐次肃清。兹阅龙启瑞所奏、显系官绅不和。于通省剿贼事宜、殊有关系。且该学士片奏、省城无兵无饷。势处万难。若不将该省贼匪早筹荡涤。其势何以久支。所称各郡县盗风日炽。抚臣偷安养重。臬司并不出省剿捕各情。著叶名琛确切查明。据实奏闻。将此由六百里谕令知之。寻奏、现闻广西非仅官绅不和。巡抚与两司不和。藩司与臬司又不和。群属下僚、无所表率。至广西糜烂情形。日甚一日。惟有通盘筹计。加意图维。报闻。　　

○又谕、据张亮基奏、筹办防剿经费不敷、请于地丁钱粮款下借动银两等语。现在山东省、南北均须防堵。一切需用较繁。自应设法筹画。惟各路军营。需饷更急。不能不藉资协拨。该抚请于司库地丁钱粮续徵款内、恳借动银十万两以备支放。并称现在支销之款。较春夏闲专防南路、几加一倍。未免漫无限制。且兵勇一律支销正款。并未筹及捐输接济。试思地丁银两。国家惟正之供。当此部库支绌。筹拨维艰。若各省为防堵事宜、纷纷借动钜款。豫请留支。则各处军营协拨急需、将何所出。著该抚悉心筹酌。设法办理。即有借用。亦不得请留十万两之多。并著严饬经手各员、撙节动用。核实报销。不准稍有浮冒。致滋糜费。将此由五百里谕令知之。　　

○又谕、韩椿奏、请将河滩荒地、栽种杂粮秸柴等语。据称自丰工以下、至外南外北等厅以上、南北七百余里。现在缺口既议缓堵。则河身地土、荒废几及一年。果如该臬司所奏、责令各厅营兵夫、栽种杂粮秸柴。不特于兵夫生计、大有裨益。即将来兴办大工。料价亦可节省。著杨以增酌量情形。妥筹办理。将此由四百里谕令知之。　　

○湖广总督吴文镕奏、带兵出省剿贼。并与侍郎曾国藩商办炮船。俟水勇器械齐集。约于明□山戊不□正月水陆进剿。得旨。朕总以汝所办之事若何为凭。是时哓哓置辩。何能掩前之失。　　

○钦差大臣胜保奏、连日相地筑垒、设法堵剿情形。得旨。一切布置尚妥。是时万不可再令窜逸。今□山戊不□总要灭尽。朕志已定。不可漫视。况至□山戊不□底尚有旬余。胜保向来能出众者。必能副朕委任之专。又奏、西淩阿等击贼获胜。批。四面之防。尤不可疏。能使每出必败。则日见其少。又奏、贼匪穷蹙。拟仿前征金川川楚成法、以全力毙之。又批。览奏各情。欲稍加宽假、以冀获全此功。然时势不同。是时断难宽假。直省肃清。南省逆贼自易剿洗。又批。尚属实情。然不可藉此以为持重。阿桂以全力攻一弹丸之地。只因碉卡林立。直攻非易。故缓之俾自毙。今独流之贼。迥非昔比。虽木垒有似于两金川。然今日之饷。岂能延以待之。必至无继而后已。观汝此奏。虽比前稍知愧悔。终觉有些自满。戒之。很戒之。　　

○革职留任山东巡抚张亮基奏、贼由安徽北窜。徐州最为吃重。请饬提督和春仍回驻守。得旨。现在徐州情形稍缓。已赴安省。断不能往返奔驰。　　

○以右春坊右中允奎昌、翰林院编修苏勒布、殷兆镛、充日讲起居注官。　　

○以候补总兵官刘开泰、为江西南赣镇总兵官。
  </div>
  <div class="pagination">
   <a href="清实录咸丰朝实录_page173.html">
    上一页
   </a>
   <span>
    ...
   </span>
   <a href="清实录咸丰朝实录_page169.html">
    169
   </a>
   <a href="清实录咸丰朝实录_page170.html">
    170
   </a>
   <a href="清实录咸丰朝实录_page171.html">
    171
   </a>
   <a href="清实录咸丰朝实录_page172.html">
    172
   </a>
   <a href="清实录咸丰朝实录_page173.html">
    173
   </a>
   <span class="current-page">
    174
   </span>
   <a href="清实录咸丰朝实录_page175.html">
    175
   </a>
   <a href="清实录咸丰朝实录_page176.html">
    176
   </a>
   <a href="清实录咸丰朝实录_page177.html">
    177
   </a>
   <a href="清实录咸丰朝实录_page178.html">
    178
   </a>
   <a href="清实录咸丰朝实录_page179.html">
    179
   </a>
   <span>
    ...
   </span>
   <a href="清实录咸丰朝实录_page175.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
