<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 98 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 98 页/共 1860 页
  </h1>
  <div class="content">
   ○又议覆、直隶河道总督朱藻等奏、金门闸、郭家务、等处堤埝引河。该汛员弁。不得分身兼顾。兵役更不敷防护。请令附近州县经管修防。如淤垫坍塌。督率民夫。随时疏筑。查厅汛各官。专为水利而设。汛员既不能分身兼顾。则州县印官、有刑名钱谷之责。亦难保无顾此失彼之虞。且当水汛经临。正农民力作之时。若派民夫疏筑。即给与工价。终恐不免扰累。再地方官不谙工作。倘浚筑不能如式。则徒费钱粮。查沿河州县。向设水利县丞、主簿、专管河道。应于此州县内酌量远近。令其分界经管防护。不得勒派民夫。致滋扰累。从之　　

○以编修王兴吾、钱本诚、为日讲起居注官。　　

○旌表守正捐躯之山东范县民王忠诲妻侯氏。　　

○准噶尔部人推浑来降。命赏给安插如例。　　

○丙子。直隶河道总督朱藻、顾琮、遵旨奏覆、新建郭家务、减水滚坝。臣等俱亲加测量。大约水至八分外。方可过坝分流。其分洩之引河。现在疏浚深通。引河内所有旧堤车道、垾口、鼠穴、獾洞、搜填坚实。坦坡堤埝。亦俱巩固。断不致有夺河淤淀之患。目今麦汛已过。石景山四月上旬、五月上旬内。各长水五六尺至一二尺不等。均顺流安澜。现又派员防守伏汛。臣朱藻、移驻石景山上游。臣顾琮、暂驻固安南堤工次。并委道员六梧、驻劄金门闸。汛发时。彼此策应。再永定道库贮帑。俱有款项支销。不敷防险。请敕部发银三万两。以为临时抢护之用。得旨。所奏具悉。至请帑一款。已谕部矣。谕户部。朱藻、顾琮、请发帑银三万两。存贮道库。以备河工抢修之用。著该部照数给发。　　

○训饬言事诸臣。谕内阁。前都察院条奏、九卿等验看月官时。有素知其品行端谨。或才具优长者。即填入名单。以为引见时酌调繁简之助。朕批准施行。今刑部郎中王概奏称、此例一行。恐九卿詹事科道中、袒护知交。曲徇戚谊。始以情托。继以贿求。而借端招摇。指名撞骗之弊。俱从此生等语。从来人君敷治。用人为最要。而知人为最难。内而访之九卿。外而问之督抚。此即询四岳、辟四门之义。虽诸臣之中。公私未必一致。将来徇情作弊之事。亦不能保其必无。然经朕觉察。自有国法。不容宽贷。而未事之先。朕则不忍存逆诈亿不信之心。因噎废食。将廷推公举。一概竟置不用也。况自举行以来。九卿验看月官。尚未有填注荐语者。岂有出令未久。又欲遽议更张。朕之令诸臣不时条奏。并许司官、参领等。亦得奏事者。一则欲博采众论。以资治理。一则观其陈奏。可以知其人之识见才具如何。诸臣既奉诏进言。必当有关于国计民生之要务。或朕躬阙失。或政事乖差。据实指陈。朕不难收回成命。今观诸臣所奏。并无谠论嘉谟。不过就目前一二时事。反覆辨论。朝更夕改。从来国家政务。必行之数年、而后可以徐收其效。焉有取必于旦暮间者。即如禁铜一案。议论即不一。而无所适从。若以为当开。则既开禁之后。钱价未必平减。若以为当禁。则从前禁止多年。铜觔之缺少如故。并未见其充盈。今日之言当禁者。何不早言之于开禁之日也。诸臣之条奏。朕多敕交部议。若部臣皆以不行议覆。又似不体朕从善如转圜之意者。依违迁就。姑且准行。则徒事纷更。而无益于政治。朕熟察近日情事如此。因王概条奏。特颁此旨。晓谕诸臣共知之　　

○兵部议准、宁夏将军阿鲁等疏称、委署前锋校。应照西安之例。裁去钱粮一两。每月支给三两。并请喜丧之事。亦照领催前锋之例。喜事给银十两。丧事给银十六两。从之。　　

○甘肃巡抚元展成奏、前奏准兰城兴筑。寓赈于工。二月下旬。春种将毕。三四月间。青黄不接。且甘省麦秋最迟。乘此农隙时。正可以力易食。若待造佑题覆。始行兴工。诚恐缓不济急。又称、兰州应赈灾民。共十五万余口。其老弱残废。不能力作者。止令领赈。现将年力精壮可就力役者。另册登注。每名每日。给银六分。每二十日一更换。使事育有资。均得受惠。下部议行。　　

○丁丑。兵部遵旨议奏、嗣后各督、抚、提、镇、保送年满千总时。务须详加察核。出具切实考语。弓马汉仗。实在可观。及有效力实迹者。方准保送。其虽无劳绩。而汉仗弓马去得。谙练营务者。亦准保送。俱毋庸分别等第。其余平常之员。概不得滥行保送。即咨部开缺注册。又嗣后各省保送年满千总。臣部复行考试。如人才弓马不堪。并无劳绩者。即行驳回。其带领引见之千总内。如蒙特恩发加回本省。并发往别省题补者。各督、抚、提镇遵旨题补。交巡捕营当差者。归于应得之班铨选。其注册者。发回本省。给与马粮一分。随营差操。按伊等引见先后名次。挨次推用。如三年后。未经题补推补者。亦令该督、抚、提、镇、再加甄别。如果弓马营务。不至疎懈。并从前有效力实迹。材尚可用者。仍准留标候补。否则即行咨部注册。令其回籍。得旨。此后引见年满千总之时。著将本省有无题缺。及邻省有无题缺。俱于绿头牌上注明。朕以便降旨。　　

○吏部奏、记名御史人员如何补用之处。请旨。得旨。现在所出满汉御史员缺。著将记名人员。每缺论俸带领三员引见。嗣后御史缺出。俱照此论俸。每缺带领二三人引见。　　

○河南巡抚尹会一遵旨议覆、豫属常平捐监谷石。视州县之大小。定积贮之多寡。如旧贮不敷。准其收捐补足。从前应买应补谷石。亦俱一体收捐增补。毋庸动帑购籴。至生监纳谷。请照户部现行捐例银数。视各该府州县市谷时价。酌中裁定。止许在本省捐纳。不许越境。其盐典商人子弟。准于经营之州县报捐。下部议行。　　

○引见服制未满之吏部员外郎福兴一员。得旨。福兴、记名以御史用。　　

○戊寅。上诣畅春园、问皇太后安。　　

○礼部议准、湖北学政开泰条奏、命题割截。宜行停止。并士子预行填明专经。不准临场填注。从之。　　

○以原任兵部侍郎喀尔吉善、为内阁学士。兼礼部侍郎。　　

○以内阁侍读学士觉罗雅尔哈善、为通政使司通政使。　　

○己卯。大学士鄂尔泰等遵旨议准、苏鲁克总管博泰奏请、商都新旧马厂。添设官员兵丁一疏。商都与达布逊淖尔、俱系马厂地方。嗣因马匹不敷滋息。将商都马匹。移收达布逊淖尔。今商都既行添设新厂。若令旧厂员弁经理。自于牧事有益。应如所请。将浩齐特喀拉沁无业蒙古。分入达布逊淖尔。其商都新厂添设之牧长、牧副。俱于旧厂人内挑补。所有调转员缺。另行简放。至新厂翼长。请以原任总管拉特那暂行署理。俟有成效。再行实授。亦应如所请。从之　　

○刑部山西司郎中德玉奏、旗人犯死罪。非常赦所不原。而家无以次成丁者。亦照民人之例。准其留养。得旨。报可。下部议行。　　

○工部议准、大学士管理浙江总督兼管盐政事嵇曾筠疏言、松江府属浦东、袁浦、青村、下沙头二三场筑塘。挖废灶荡地、八千六百一十亩有奇。应徵正珠等银、八百四十两有奇。请自雍正十三年为始。一概豁免。从之。　　

○庚辰。吏部议奏、湖广道御史陶正靖条奏、孔氏执事官封典。并观礼员数。及量加纪录。不得更有超越。致干铨政。应如所请。从之。　　

○户部议准、调任陕西巡抚崔纪疏言、邠州匠地二十顷一十亩有奇。查系故明时拨给匠户之项。额徵匠价。成例已久。今地亩俱推与民户耕种。悉属山坡硗瘠。与民间下则地无异。请以额徵匠价。通融摊入匠地徵收。则地粮并隐漏。即匠户亦无偏累。从之。　　

○引见兵部主事熊学鹏一员。得旨。熊学鹏、记名以御史用。　　

○辛巳。上诣畅春园、问皇太后安。　　

○户部议准、调任陕西巡抚崔纪疏言、陕西吴堡、米脂、二县。仓谷不敷。请以银代赈。从之。　　

○赈陕西延安、榆林、绥德、三府州属之靖边、定边、安定、神木、府谷、葭州、吴堡米脂、八州县被旱灾民。　　

○是月。两江总督那苏图遵旨覆奏。丹徒镇躧麴坊户。现已严行申禁。此后毋许私造。其已成旧麴。应令地方官查明确数。令速行发卖。得旨。允行。又奏、查镇江槽户。工役不下万余人。若竟除此一业。则恐无生计可图。请将大麴永行严禁。其细麴一项。似可听民照旧躧造。盖大麴全用次麦躧成。各处通用。耗麦最钜。细麴用四分次麦。四分米粞。二分菉豆所成。惟于本地用之。造百花酒。尚不甚多。得旨。此见非也。大凡利民之政。始行之、未有不招怨。而经久乃见其效。惟强有力之人。行之而弗恤众议。则将来感其惠者必多。若禁麴一事。尚属易行而不致滋扰。若稍为观望。则大麴细麴。谁与办之。则目下之禁。亦属徒然。殊非朕本意矣。　　

○安徽巡抚今升刑部侍郎赵国麟奏、前任抚臣程元章、因地方公事繁多。养廉不敷办理。奏请将芜湖、正阳、二关。书役饭食。及一切浮费裁减节存之项。解贮安庆府库。为巡抚衙门办公之用。臣上年恭谒泰陵。长途盘费无出。用印文借动此项二千两。定于养廉内逐渐偿还。今臣升内任。养廉截支。此项未得清补。请于新任内分五年补完。得旨。此系卿余存交库之项。应自己动用者。今经奏明。何以补为。　　

○湖广总督镇国将军宗室德沛奏、臣年五十。尚无子嗣。请以兄子恒质、承继为子。并请随任。得旨。汝年甫五十。尚可望有子。况宗室亦无遣出随任之理。此事或再俟一二年。汝再行请旨。　　

○先是。河南巡抚尹会一得旨。闻近来豫省。盗贼复炽。汝等何不思所以弭之之道耶。至是。覆奏、豫省地居天中。为各省孔道。有外来积匪。冒充过客。行劫后、一经追缉。彼已远扬。有无业穷徒。或系流民。或为乞丐。乘机劫夺。究其赃物。钱不过千。粟不盈石。此二种、皆乡保编查所不及。兵役访拏所不至。惟有严行保甲。更复多方设法。于歇店、则立簿稽查。于关渡、则加意盘诘。营汛墩堡。朝夕守望。壮丁捕役。更番游巡。山僻毋使藏奸。有司不令讳匿。文武员弁。一体谨严。得旨。弭盗安民四字。汝其时时服膺而莫忘。　　

○山东巡抚法敏疏报、德州等二十州县卫。所遗蝻子。俱经扑灭。惟肥城、阳谷、郯城、尚未净尽。得旨。知道了。蝗蝻之萌生。实可以人力胜之。若使滋蔓。则为害不可胜言。而汝等不能辞其责矣。　　

○又奏、各属麴块。已据封贮入官。照例究拟。并限令速售。不得新躧。得旨。既经如此惩创一番。则所封之麴。仍发与本商。令其速售为是。但严禁其新躧可耳。　　

○两广总督鄂弥达、广东巡抚王謩、遵旨议奏、平粜常平仓谷。务使远近均沾实惠。买籴不过升斗。而守候侵渔之必绝。包揽囤贩之必严。如省会人烟稠密。则在冲要之东西南北。分设各厂。至于乡村市镇。离城窎远。则将仓谷运至墟市适中之处。酌量户口之多寡。以定粜谷之数。陆续运往。但一邑佐杂无几。既须在城监粜。势难兼顾。应饬地方官、于本地衿耆内。择笃谨有身家者。委之办理。以本村之人。办本村之事。其于贫富家口之多寡。牙囤之面目。皆所稔知。诚伪易别。行有成效。给扁嘉奖。倘有克扣斛面。苛取戥头。即行揭报究治。再各乡有愿将自贮之谷。照官价在本家减粜者。即许州县官查明数目具报。分别奖励。若粜至三千石以上者。准予议叙。至平粜之价。不宜顿减。盖平粜时、市价必贵。若官价与市价悬殊。市侩惟有藏积以待价。岂能抑价以就官。而小民必皆仰资于官谷。仓储有限。其势易罄。而商贩转得居奇于其后。应请照市价止减十分之一。以次递减。期平而止。则铺户见所减有限亦必俯就以冀流通。至若秋成买补之时。勒派富户。短发价值。其扰尤甚。应先期采访。本邑价平。则买于本邑。邻封价贱。则买之邻封。如时价皆贵。停俟下年价平再买。至本地采买。大约民间出粜于市集者。米多谷少。不得不问诸有谷之家。因而按亩给银。挨家索谷。地方之衿户、囤户、牙户、等。邀结官吏。情愿预期领银营运。秋收还仓。于是折扣短发之弊丛生。富户小民。交受其累。应请于买补时、一面将市价申报。一面照数出示晓谕。委佐贰官、于市镇公平易买。自运上仓。毋许勒令代送。倘市谷不敷。始向有谷之家。照时价平买。正佐二官。出具并无派累印结。申报上司。密加查访。如有前弊。即行详参再丰歉低昂。自难画一。然贵粜贱籴。自有盈余银两。该管上司。酌盈剂虚。以此府此县之有余。补彼府彼县之不足。以今岁之有余。补来岁之不足。通盘计算。自可因时制宜。而地方官更无赔累之苦。得旨允行。　　

○云南总督公庆复奏请、暂借公项。修制军装器械。得旨。军器是必应修备者。公项亦系应动者。但得察核清楚。用之以实。则武备全而亦无开销之弊矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十九



大清高宗法天隆运至诚先觉体元立极敷文奋武孝慈神圣纯皇帝实录卷之七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。六月。壬午朔。予阵亡官兵家室俸粮之半。谕、从前皇祖圣祖仁皇帝时。以阵亡士卒之妻。孀居无所依赖。曾永远给食一半俸饷。今八旗鳏寡人等内、无子嗣。无奴仆。并无钱粮可以依赖为生者。俱经加恩。给与养赡钱粮。但阵亡人等妻室。伊等之夫。为国捐躯。而伊等又能贞节自矢。情实可悯。理应优恤。著交与八旗、将阵亡人等妻室内。除有子嗣当差。或有奴仆食粮。尚可依赖为生者。毋庸饬查外。其无子嗣者。或子嗣幼穉。又无家人。并无钱粮可依赖为生者。查明伊夫原系职官。给食原官一半俸禄米石。如系兵丁。给食一半钱粮米石。俾其终身永远沾恩。若阵亡之人并无妻室。其父母别无子嗣。并无钱粮可依赖者。亦照此例。俾其终身永远食一半俸饷。以示朕优恤为国报效。不惜身命。尽力疆场人等之意。　　

○大学士鄂尔泰等议覆、琼州镇总兵武进升奏称、琼州客民。私买安南番仔。男女多人。事干严禁。正在酌议。复据总督鄂弥达奏称、现在缉拏夥犯。追出买过番仔。实有若干。查交该管官收养。一面咨明该国王。俟有便船。按名给以口粮盘费送回。但琼州西南。与安南接壤。客贩往来。俱应立法查禁。以为经久之计。得旨。依议。寻据刑部议奏、兴贩外夷人口。请照内地略诱本律。不分首从。杖一百。流三千里。文武官弁。稽查不力者。分别议处。仍行文该国王。自行严禁。毋许串同通事。诱卖出境。从之。　　

○吏部议覆、山东按察使白映棠奏请、州县缉凶不力。并案稽查一疏。分案报参。原有定限。年底汇参。亦有定例。若再加以并案议处。则重复科断。徒见纷更。至所称窃案不获。原无处分。应请嗣后各省州县。照五城司坊官之例。令该管上司详记档案。于岁底汇查缉获之多寡。量记功过。以为劝惩。从之。　　

○户部议奏、先据副都御史今任仓场侍郎陈世倌条奏、山东阳谷县鹅鸭坡。莲花泓、二处积水地亩。应照荒田科则减赋。经王大臣议令抚臣查议。嗣据议覆、应如该副都御史所请。并查有西湖境。一体请减。查高田不无歉薄。洼地亦有丰年。岂得因洼下地亩。与灾伤视同一例。况国家经费有常。倘因此减除额赋。则各省凡有洼地。皆援照请减。恐正供不无亏缺。从之。　　

○直隶总督李卫奏、详勘天津北仓。应截留漕运粟米二十万石。以备缓急。部覆准行。先是。仓场咨报、现今皆江北稄粟相兼之帮。若专截粟米。其稄米仍令运通。各丁又须互相归并。运弁两地交收。不无顾此失彼。请将稄粟相兼之帮。全行截留。此外不敷。再于现运稄米尾帮内。照数补截。部议如所请。嗣据巡视南漕刑科给事中黄祐条奏、漕船自津抵通。起剥之费甚繁。若在北仓截留。则此费可省。今年惟湖南帮最为艰苦。请将北仓应截稄米。于湖南帮截留。但湖南三帮。载米一十三万石有余。或补截之外。尚有赢余。亦准一概截留。得旨。下部议。至是。部议以漕艘截留。前帮起卸需时。后帮必致阻碍。是以前议截米石。如有不敷。于尾帮稄米截留。原为重运可速抵通。空运可速回次。若以旗丁可省北河剥费。不论前后帮次。而专指湖南者截留。恐尚有续进帮船。不能迅速抵通。致误交收定限。至原议截留二十万石。先于江北帮船。已经截过若干。以及现在应行补截若干。俱未经仓场奏报。且湖南运船。是否系通漕稄米之尾帮。而天津补截稄米。应否尚需湖南十三万石之数。应令仓场详查议奏。得旨。依议速行。　　

○两江总督那苏图奏、寿春改协设镇。所有驻防颍州府之新添千总一员。不足以资弹压。请改设守备。驻劄府治。仍属该管都司管辖。更酌添兵七十六名。足四百名之数。添防颍州。并分防亳营所属之张村。以及太和、阜阳、二县。又称无为、巢县、二汛。原系六安营所辖。嗣以原任督臣赵宏恩、以六安营原防无、巢、二汛。中隔庐州府。不能一脉相连。请改归庐州营管辖。但庐营额兵二百五十名。分防旧汛。已属单薄。无、巢、二汛。无可抽拨分防。请将六安营原防无、巢、二汛官兵。拨入庐营。仍防原汛。下部议行。　　

○除直隶香河、武清、宝坻、宁河、四县。雍正四八九等年。开河筑堤。占用旗民地亩额赋有差。　　

○癸未。上以天气亢旱。虔诚斋祷。自是日戌时。至初三日寅时。甘霖大霈。四郊沾足。朝野称庆。　　

○定各省主考官起程日期。谕、向例外省主考官。闻命之日。即速就道。蒙、皇考世宗宪皇帝、念其办理行装。未免忙迫。伊等既奉命典试。自知奉法惟谨。不必过于防范。特令稍宽起程之期。此体恤臣工之厚意也。近闻奉差诸臣。起身甚迟。有至十余日外者。殊非远嫌之意。著礼部酌定日期。著为定例。寻议、云南、贵州、四川、广东、广西、福建、湖南、七省。以十日为限。浙江、江西、湖北、陕西、江南、五省。以七日为限。河南、山东、山西、三省。以五日为限。逾期参奏。从之。　　

○除云南丽江府夷民丁银。谕、朕闻云南丽江府。原系土府。于雍正二年间改设流官。比时清查田地户口时。有土官庄奴、院奴、等类。共二千三百四十四名。伊等并无田粮。皆应自纳丁银。以比于齐民。每名编为一丁。每年纳银六分六厘。共徵丁银一百五十四两七钱零。迨滇省民丁。改为随粮派纳。而此项夷丁。不得与有粮之户。一例摊派。至今照旧徵收。其中不无贫乏之家。艰于输纳者。著该督抚查明。概予豁免。俾边地夷民。永无催科之扰。该部即遵谕行。　　

○户部议奏、长芦盐政准泰奏、兴国、富国、沧州、南皮、宁津、交河、东光、乐陵、严镇、海丰、等州县灶场滩地。业已丈清。并造册送部。所有应徵银两。照数按年徵收。应如所奏。至迷失灶地。东省系摊入民佃灶地项下徵收。今直属虽无民佃另款名粮。应令该盐政照例设法弥补。以臻画一。从之。　　

○工部议准、直隶河道总督顾琮奏请、永定河道所属淀河地方。添设垡船二百只。专司疏刷淤浅。应于霸州所属。添设州同、州判、各一员。各管船一百只。每船五十只。设把总一员。驻劄武清县之王庆坨。专司巡查疏浚。得旨。永定河现兴工作。设法疏浚。原为地方久远之计。至于淀河、地甚广阔。若仅以设船挖浅。用资补裨。似犹非本务。著朱藻、顾琮、会同李卫。再详悉酌议。如果设船挖浅。于河务实属有益。即一面奏闻。一面照工部所议行。
  </div>
  <div class="pagination">
   <a href="清实录乾隆朝实录_page97.html">
    上一页
   </a>
   <span>
    ...
   </span>
   <a href="清实录乾隆朝实录_page93.html">
    93
   </a>
   <a href="清实录乾隆朝实录_page94.html">
    94
   </a>
   <a href="清实录乾隆朝实录_page95.html">
    95
   </a>
   <a href="清实录乾隆朝实录_page96.html">
    96
   </a>
   <a href="清实录乾隆朝实录_page97.html">
    97
   </a>
   <span class="current-page">
    98
   </span>
   <a href="清实录乾隆朝实录_page99.html">
    99
   </a>
   <a href="清实录乾隆朝实录_page100.html">
    100
   </a>
   <a href="清实录乾隆朝实录_page101.html">
    101
   </a>
   <a href="清实录乾隆朝实录_page102.html">
    102
   </a>
   <a href="清实录乾隆朝实录_page103.html">
    103
   </a>
   <span>
    ...
   </span>
   <a href="清实录乾隆朝实录_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
