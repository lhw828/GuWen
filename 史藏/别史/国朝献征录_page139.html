<!DOCTYPE html>
<html>
<head>
    <meta charset="UTF-8">
    <title>国朝献征录 - 第 139 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 139 页/共 245 页</h1>
    <div class="content">　　实录 
　　应天府尹张璘字文玉湖广黄冈人永乐中由进士擢山东布政司右参政改山西宣德二年调福建考最升应天府尹璘聪敏廉洁干济所至恤民京尹不謟事中官虽屡谗璘于　上不听宣德七年九月以病死 

　　△应天府尹彭君信墓碑（王与） 

　　王与 
　　君彭氏讳信字中孚浙江仁和人少以才俊补郡校生力学工文词在诸生中巳烨然有声景泰庚午中乡试辛未中进士甲科会宪臣有言宜选进士才茂者积学中秘如永乐初故事君与选入翰林庶吉士癸未擢山东道御史巡历紫荆诸关塞修城堡建斥堠防虑周悉边庭之无警乙亥巡按广东时岭南未靖武将专征颇易君儒生君初不较一日将出师誓众君伺帅语间陈说方略申严号令揆度事机切中要害卒之殄灭夷僚吾兵无挫衂君指纵之功居多俘奏帅以彼所得赏格让君君曰吾文士也吾自有阶奚以武识者伟其功而多其不伐丁□□父丧归杭服除改贵州道监察御史母姚氏太孺人己卯冬巡按陜西岁满且代藩宪交章愿留谓关右民劲悍其巽愞者至不能自立君治之强者锄弱者植威惠并行得宪臣体　上从之留君再期壬午巡按河南葢君自陜西还未浃月而关以东与河南北境风声所至奸宄屏迹吏无受赇而流移占复当是时君御史秩且满巡历诸藩无宁岁其劳绩茂着　上在东朝雅知之及即位遂升君顺天府丞顺天畿甸在辇毂下征徭常倍蓰他郡加之达官贵人园田错午侵牟武断民月困瘁君赞治之睱周行列邑杨摧折之威施拊循之政方严之下惠裕继之三年奏课赐诰命阶中宪大夫加赠父宗善如其官母封太恭人会应天缺尹升君任焉壬辰四月甫莅任秋八月己酉感风疾卒先卒一月其兄恭自杭奉太恭人来就养时年七十有九君退自公辄携其子明娱嬉母前明纔十二君抚之告母曰儿幸荷国恩得至此图所以报不徒欲遂吾一家之欢葢将推以及民老老幼幼俾无一家之不遂其欢呜呼君之志何如也而今巳矣此闾巷之民所以犇走吊哭慕之切而哀之深也君人性度坦夷人谓其有纳污藏疾之量至于遇事敢果断立发则又谓其不茹柔吐刚君生永乐辛丑享年五十有二昔同年读书秘阁者二十八人而出杭郡者四人相得一时欢甚厥后二十八人者荣辱升沉之外又重有存殁之感独幸君与王学士献童庶子缘张刑曹瑄四人者皆无恙而予与太常又获陪君同仕于南都方窃自幸而君又去予以死此予所以慕而哀之抑又有甚焉者也 

　　△应天府尹鲁公崇志传（京学志） 

　　京学志 
　　公讳崇志字懋功浙江天台人父穆累官都察院右佥都御史风望重一时公儿时闻家学巳屹然有自立之志景泰庚午领乡荐邑令赆以白金力辞弗受甲戊成进士授吏科给事中弹击不避权要　上嘉奖之赐五伦书一帙天顺初奉敕赍银数万两给赏边成防范严密下无敢欺戍者皆蒙实惠寻命赏京士衣絮其立法之严施惠之均与前赏同时武臣曹钦跋扈举兵犯阙公适待漏阙下骇其事即驰马与曹一偏禆格鬪大军寻亦合而曹就诛矣癸未升南京大仆寺少卿公徧历州郡厘其宿币傅以新法不数年马遂蕃息而民咸称便成化癸巳升应天府尹先是七邑民阻饥逋赋数万石公劝贷以代之输而赈其贫者溧水民孔姓者武断于乡人患苦之有司莫敢撄公擒置之法中人王敬怙势以盐二万引恳鬻规重利公厉色拒之葢公急于民虽举世所趋不难出身以当其冲慨然有烈丈夫之风焉壬寅九载秩满加正二品禄仍掌府事明年癸卯八月二日终于位寿六十有六讣闻遣官营葬仍命藩司谕祭公人恺悌详雅以公廉自持怨有不雠而德无不报一介不苟取予尤加意青衿今学棂星三门犹公所创建云 

　　△应天府尹秦崇传（实录） 

　　实录 
　　应天府尹秦崇字智崇山东单县人天顺四年进士授兵科给事中　宪宗即位初与诸科劾权幸舞法者成化元年贵州蛮酋起边患朝廷命将征之崇往监其军奏凯还加俸二级累迁都给事中七年升太仆寺少卿十七年升南京光禄寺卿转南京太仆寺卿弘治三年迁应天府尹明年八月卒官邸萧然府丞冀绮合赙赠治后事讣闻赐祭葬口例崇性刚劲不屈居官三十余年皆货财出纳之地而不所污可谓难矣 

　　△应天府尹高君敞墓碑（吴宽） 

　　吴宽 
　　弘治戊午十一月八日应天府尹高君以暴疾卒年五十七　上闻讣命官谕祭营葬悉如例君讳敞□德广姓高氏苏之昆山人累世晦迹无显者惟积德久始发于君初其父祖见君资美谓必振其家择经师遣从之游弱冠学且成充县学生成化辛卯乡□中式明年会试复中　廷试蒙赐进士出身乙未授礼部主客司主事戊戌升精膳司署员外郎辛丑升本司署郎中数月实授丙午擢顺天府丞弘治辛亥丁外艰服阕改应天府丞丙辰再擢府尹君在礼部时数奉使于外当　今上初立储副命颁赏赉南京承接上下仪度雅饬文武大臣咸器重之再遣辽府行册封礼还复赍银币赏大同将士之有军功者南北跋履未尝宁居会有府丞之缺吏部以君有年劳推擢升任时府事方殷佐治不倦及　今上即位耕籍田君执事恭谨礼成赐宴人以荣畿内饥具疏言民流状乞发内帑白金五万两赈济诏如其请民赖以苏者甚众乡试提调官巳而行考察法黜陟属吏惟公及府尹政务填委以次裁决毕即欲以简静治之或劝以都下非外郡比自古尹京者必严厉明察始称其官君笑曰任吾性而巳公退辄与宾客燕饮如平时久之吏乐其简民安其易府中殆无事君美仪观襟度疏润不立山与人处杯酒谈笑欢如也笃于孝友母弟人赘壻而卒养其孤寡于家至宗尚贫乏辄有所济尝以强恕自号足以见所志矣 

　　△应天府府尹于冕传（实录） 

　　实录 
　　子冕字景瞻浙江钱唐县人少保兵部尚书谦之子景泰元年以谦功荫授世袭副千户谦死冕亦从坐谪龙门屡上疏白其父冤　宪宗登极谦冤昭雪复冕官冕自陈不愿武职改兵部员外郎累升礼部郎中南京太仆寺少卿应天府府尹致仕弘治十三年十二月卒于家赐祭葬如例冕虽不由科目然颇涉书史有干局历官能举其职卒无子谦后遂绝先尝请以其远族人之子允忠后今袭杭州卫副千户 

　　△应天府尹吴公雄墓志 

　　公讳雄字文英姓吴氏其先杭州仁和人自其大父始居京师公少能自力于学成化丁酉举乡试明年第进士授刑部主事丁父忧服除仍旧官乙巳迁员外郎河南汤阴淇二县与大名之浚县比壤民俗杂揉议者欲割浚地隶河南浚人怔营不服至相杀伤朝命公往视之正其分界仍罪其徤黠者数人事遂定寻晋郎中长淮卫指挥彭瓘贪纵豪夺其下讼之且诬其家冢域盗穴穿皇陵山脉以惊动听者公按之止得其贪暴诸不法事父子皆决配数千里外以平弘治辛亥升河南副使会使久缺多留狱公至摄司事尽取而决之狱之空丙辰转湖广按察使时岁旱城中有火灾公祷而雨火灭既而连三岁旱祷辄雨楚人歌之郴州蛮侵掠居人有司搜捕之穷诘其党欲尽致之死公言于巡抚者以此孱弱小丑无能必喜事者是张皇耳第取其首恶诛之余无所问有卫卒以私憾杀其宗人而弃其尸僧寺之井中其妻子踪迹得之诉于官卒夜令人启寺中棺出其尸易置之明日视之则非其所杀者众莫能辨公他日避雨寺中见一棺血痕淋涴疑之乃召其妻子往验遂得其情己未拜应天府尹初视事日集僚佐堂上令吏人执簿出公帑所积贮一一点视之曰政贵谨始也果亡去银若干鋋公密察之即得盗者一府以神先是给路引于府者例入钱以供堂餐尹多自取之公独籍之官或以矫明年兵部下令收诸路引钱归之京师以备边用众益服公之廉明南京有长桥横江口岁久圯坏有司重于改作公召诸富人语之曰尔曹皆大家也与其施财供佛无益之费岂若移之治桥之大利益邪众皆忻然应令壬戌南畿旱应天甚总漕者亟征兑运米公曰民病巳甚不可重扰辄奏止之又请两淮所贮纲米三十余万石以赈饥者全活甚众甲子秋监乡试以积劳成疾会当入觐兼程行比至潞河疾增剧召其子大经等谓曰吾官至此分愿巳足顾有老母在不能终养以憾耳汝曹可驰往应天迎归谨事之遂卒葢其年十月二十九日也得年五十有六讣闻命礼部谕祭于其家工部营葬域公人简直居官廉谨奉法棘棘不阿临事能断摧奸击恶推见至隐而心一主于惠爱尝读赵广汉传叹曰构会吏民以贼无辜是岂民父母之道宜其见邢也至龚黄□则曰吏者当如是矣公志向远大常以功名自许所至皆有声及尹京府才望益着乃不究其用而止君子惜之大父讳清父讳春皆以公贵赠通议大夫应天府尹 

　　△应天府府尹冀绮传 

　　应天府府尹冀绮字汝华扬州宝应县人成化己丑进士授户部主事历员外郎郎中以岁饥赈济河间诸府称旨往偏头关督饷有功加俸一级累迁应天府府丞南京太仆寺卿应天府府尹尝陈边务及捕盗辑民二十余事颇见采纳巳而坐言官论劾自陈致仕正德五年八月卒 

　　△应天府尹孙公春传（祥符文献志） 

　　祥符文献志 
　　公讳春字一元开封之尉氏人迁汴大父贞两淮运判父瑛以公贵封户部主事赠署郎中事员外郎公生有异质诸生开封郡庠性刚直寡合独嗜学不倦成化乙酉领乡荐戊戌举进士授户部主事历署郎中事员外郎丁外艰服阕实授郎中寻升知巩昌府巩昌地邻番族号难治公职无不举副使王云凤御史王凯奏公仁爱如廉范劝课如龚遂抚字如阳城清直如包拯巡抚都御史周公季麟督饷都御史李公鐩奏公政绩伟异给白金彩币以旌之任将满升贵州左参政奉敕提督粮储三载升广西右布政使寻转左御大陶煦言公事体练达才识老成将三载升应天府尹岁余言官误劾公尝市柟木媚大臣焦公芳公具疏白事始末遂恳乞致仕时年巳六十九矣公请老还汴治城南草堂集乡里诸耆艾会日巾车往来觞咏谈笑其精明刚大之气老而不减云平生不蓄姬妾任宜人卒鳏居十余年以终寿七十有四 

　　△应天府府尹王宸传 

　　应天府府尹王宸字具瞻其先河南郏县人因从戎籍于定弘治庚戌进士授吏科给事中辽东守臣妄杀夷人功次命宸往案之寻迁刑科左给事中礼科都给事中　上新立番僧那卜坚参道士陈应循以左道出入禁掖宸请明正其罪戊辰迁吏科都给事中己巳迁光禄寺少卿庚午迁南京太常寺少卿壬申迁南京光禄寺卿乙亥擢应天府府尹明年乞归又四年卒时正德十五年十月赐祭葬宸始终清慎士论所与 

　　△应天府府尹陈公钖传（黄佐） 

　　黄佐 
　　陈钖字佑卿南海人宋朝散大夫康延之后□观□思贤布衣博学敦行从孔伯平游不求闻达工于诗学士黄谏拟诸姚鹄岑参有沧江集行于世父珙字伯玉以戴记授徒贡上犹训导以身率诸生时张弼知南安府甚加敬礼尝梦崔清献教之曰子知学乎母不敬内敬恒存思无邪外邪难入寤而索诸言行录果恊于是终身诵之世传缃素至钖尤力学弘治乙丑进士授户部主事尝司厩逆瑾方用事羣珰列中外虽束刍出纳亦混主讨钖以法绳之众不敢肆司漕通州革弊政六条人以便转员外郎调吏部稽勋自寻升郎中一时名流咸所咨决属舍人朱麒求袭封保国公钖驳之曰洪武之约非有重大军功不得封爵袭荫今朱麒袭公非约也宜从始封伯爵尚书杨一清从其议因着令正德丁丑迁福建参政历左布政绥定叛军钩稽干没树立风纪绰有令闻擢应天府府尹去之日闽人立遗爱亭居应天未及三载廷议欲晋孤卿钖竟请致仕凡三疏得允优游田园以翰墨自娱凡士余年始卒年八十有一赐祭葬郡人祀之乡贤祠 

　　△京兆尹王公震传（归有光） 

　　归有光 
　　京兆尹王公震字威远曾祖景贤初自燕南徙任县遂占籍于邢今邢台人祖罍宣德间以乡进士平度州同知抗中使谪戌滦川数岁病思归子整上疏代父整戌又二十八年始赦还整妻亦死于□后妻生公体貌丰伟善骑射博涉经史弘治癸丑进士观政大理授户部主事奉使部送犒军银于西夏至红城堡后又使云中至阳和堡猝虏围公皆率众守御虏以解去正德初榷九江税刘瑾爱幸苍头奴唐英王俊至多所诛求公绝不礼时瑾怙权流毒天下士大夫二人还欲诉于瑾皆病死于道人以公幸迁员外郎尚书韩文瑾陷下狱罚赎二千石公率其僚捐三年俸赎韩尚书得出庚午川湖盗刘烈起猖獗甚　上命兵部尚书洪锺讨之洪尚书奏公知兵请以郧阳守迄平寇甚得郧阳之力历升河南右参政颕川盗小张虎啸聚公往捕之不四月小张虎就擒戮小张虎余党全活甚众川人感其德立祠祀之嘉靖初升河南左布政是年冬升应天府尹奏罢上元江宁花园夫千余人省诸官寺狱具银千余两核江滩芦苇千余顷以佐赤县里甲费寻上书乞骸骨归初公举进士二亲皆在堂未几相继□所至扁其居永感长沙李文正公率馆阁诸公赋诗赵郡石文隐公之序自是每陟一官必悲思其亲自在部巳获推赠及京兆得赠三世皆如其官公天性纯孝有厚德尝在京师郧人张得才部从事病死妻子贫不能归公闻之怆然捐金助其丧还后其子寅中乡举来谢言其父丧前至金陵欲寄其乡人舟乡人负约遂寄他舟经小孤山乡人之舟覆过吉水欲寓山寺寺僧固拒不纳经夕而寺焚以公之施惠孤丧与神明符也公既归所蓄书数千卷悉辇送郡学以资学者讲习家居杜门足迹不至公府今邢州士大夫虽隆贵门第不改布素至以造官府耻子弟敛戢市无绮纨之游繇公之化也嘉靖辛丑年八十二卒讣闻　赐葬祭 
　　赞曰予至邢访其先贤士大夫近代皆称王京兆京兆所居官其条教方略无文字可考仅仅得其家状履历然今邢中风俗之厚本于京兆予数过学宫取其遗书读之之叹息其高风可仰矣予以是论次之 

　　△应天府府尹柴公奇行状（陆深） 

　　陆深 
　　公讳奇字德美号黼庵姓柴氏昆山人也其先出□定有讳廷富者元万户公之始祖也公生而颕敏初同故礼部主事盛公锺济阳令杭公东往谒太常卿夏公仲昭公未出私约分识其壁间文字凡若干篇及归书之不遗一字与故太保顾文康公同邑庠生时令昆山者慈溪杨公子器有鉴赏才尤慎许可一见公所业文即曰此奇士也因属以游浙中用博闻见弘治壬子遭通议府君之丧家适中落公毕力营丧葬如礼辛酉中应天府乡试名在第六主司刻其文以程多士正德辛未与弟太同登杨慎榜进士观政吏部时少师杨公邃庵冢宰上书言东南水利事深杨公所器复极陈白茅塘鸦浦之利害请以逆瑾没入赀给济工费杨公上其议于朝特命工部尚书李公充嗣往司其事绩用告成实公策也是岁八月吏部考选科道以谏诤论试诸进士公居第一铨授吏科给事中时剧贼刘六等弄兵山东朝廷讨之命将出师以公与御史吴堂监军既班师有白金文绮之赐权贵嘱托一切绝不行所核功罪皆当壬申二月贼陷曲阜城祸及阙里礼籍乐器皆焚荡公奏移曲阜城以就孔庙永保障九月凯□□俘赐金织鹭袍与宴兵部加俸二级癸酉六月丁计淑人忧弟太任刑部主事适卒乃扶携二柩归葬如礼乙亥九月服阕丙子四月还朝复除吏科给事中丁丑六月满一考授敕阶征仕郎八月迁户科右给事中戊寅夏再迁左于吏科当事多所建白疏上即焚草间有传诵者若　武宗南巡之疏钱宁持宠之劾与边储屯政事关大体葢有人所不能言者己卯八月升南京光禄寺少卿时　武宗驻跸南京凡诸供应皆先事而备若寺之圯废次第兴复查革更正多所修举辛巳夏今　上登极诏考察京官适寺长阙公奉行惟谨黜属吏不职者五人查复厨役占于他所者凡百有二十余人谤言丛集一莫之顾然竟无他壬午改元公力辞加俸　上以公山东河南剿贼之功不允八月进阶奉政大夫癸未三月满一考丙戌十月六载考绩加授修正庶尹己丑三月进贺册立中宫笺至京升应天府府丞值尹阙摄篆者五月巡抚都御史陈公祥特疏之辛卯三月以　郊祀恩进阶中宪大夫八月乡试充提调官庀事惟谨壬辰九月升应天府府尹秋八月颁诏例授诰命封赠及二代仍荫一子入监甲午春清查官占埋没地还之民间以绝权势起佃之谋复积科试羡余开拓贡院矩范仪观之一新是秋乡试再提调官会南京太庙灾引咎自陈致仕得请即日东归家居几十年足迹不入公府口不谈贵显时事惟以诗文自娱乐而巳周贫赡族则奋袂之不爱也公性孝友岁时祀先必流涕每谓其子曰祖宗功德不可忘吾平生无梦梦必有兆皆祖宗之报尝忆山东时夜过吕孟社身在贼中暂止邮舍就草榻傍垣遂梦而祖呼我曰速起速起寤惊而颇疑贼乘之方启户出探有逸马触垣悉压覆榻上旁近无完物矣此祖宗之佑也尔子孙谨识之公以成化庚寅十月十有九日生以嘉靖壬寅六月七日考终于正寝年七十有三所著有石池稿嘉树轩纪闻黼庵集藏于家 

　　△应天府尹赠都察院右副都御史孙公懋□□铭（袁炜） 

　　袁炜 
　　公讳懋字德夫少颕异沉潜笃学弘治壬子中乡试辛未第进士知莆城县籍有惠政考殊等三年召南京吏科给事中升广东布政司右参议按察司副使兵备清远以诘中校恣横被矫诬械至诏狱贬滕县典史改贵溪复以安福令升光州守山东按察副使广西江西参政广西按察使右布政使至今职升沉扬历苦节自茹者三十年时论归重亟欲致公当道以挽世俗然推公者数四不果用而公年巳七十例当自陈或劝公少待弗可疏上奉旨致仕去之日行李萧然南都父老与一时卿大夫咸惜公且服其去之决也公给事中嬖幸用事乘舆数巡幸中外汹汹言者辄杖死公曰吾言官也可畏死乎言之至数十上都督朱彬尤侫幸导上纵所之远去公劾之其略曰历观自古国家信用奸邪未有不所祸葢其始也媚君以邀宠其终遂挟君以自恣必至于危宗社乃巳臣按朱彬以枭雄之资怀憸邪之志自缘进用专事从谀游衍驰骋凡可蛊　圣心无所不至乃于去年导幸南海子幸功德寺又幸昌平地渐远信接寮寀敦睦居官孳孳爱民廉介之操乃其素志不以始终有变故其卒也贫无以殓裒积众赙仅能举其丧归其制行可见矣公生于永乐辛卯七月九日卒于成化辛卯九月五日享年六十有一 
　　日渐久游乐无节轻亵至尊流闻四方惊骇人□□知罪盈恶积公议难容乃挟　陛下自庇故又导□远出居庸无大臣一人保护　陛下孑然独处苦寒沙漠之地殆将半载臣观彬武夫前代汉高白登事或有未知至如　英庙土木之变则固闻之矣乃导驾临宣府又过大同致惹虏贼深入应州与之交战六日夜使当时各镇兵未集几何不蹈往辙也　圣驾在外万几丛委　两宫违养郊庙不亲四方灾异迭见盗贼蜂起彬在一日宗社一日之忧乞将彬拿送法司按罪重处以雪神人之愤　陛下端居九重亲理万几宗社天下幸甚及宸濠倡乱　驾幸南京公与参赞乔公僇力同心随机防护濠槛泊龙江逆党错系诸司而彬等益导　上夜游伺便窃发公忧之乃伏阙屡请回銮辞甚激切其一曰人君所敬惟天南郊大祀之典何可以不早行所养惟亲　皇太后千秋之节何可以不及时称庆所任者庶官也考察之政虽委吏部而黜陟幽明尚烦宸断所重者贤才也会试虽属春官而大廷赐对必俟临轩凡此五者皆国家大典礼大政事举废迟速之间□安危治忽攸系我　皇上以保有大业心固宵□所宜孜孜者也臣近又闻之辽左诸镇虏众连营□州□处强贼啸聚岂不以　驾方远出京城空虚将以掩吾不备南自淮阳北抵顺天随路夫役祗候日久饥饿无聊或至相食况又农务之方殷邪诗曰不留不处三事就绪又曰徐方不回王曰还归然则古昔明王自将未尝不以农事重班师急也旬月以来暴雷震惊风霾大作灾变之至厥亦有因尤不可以不畏也其二曰宸濠大逆不道罪在亟诛今寝食自如觊生变寡非所以豫乱防也忠臣义士戮力成功大赏之典久格未行非所以励人心也天地者人君之父母人子不可一日不见父母人君不可一岁不祭天地南郊大祀可复迟乎贤才国家器用齐民不能一日不资器用国家不能一时不须贤才临轩策士可复缓乎然则今日銮舆旋轸郊祀宗庙太皇太后祔主此固事之至重至大者也若军马数万住札日久应给刍豆在在告乏旦夕将有不继之忧秋高马肥虏易逞天威既远戎心益生西北难免侵陵之扰北来章疏奏进虽降有明旨前后之间壅滞尚多百司何所奉行南都市廛率多官军住歇工商废业生理萧条小民何以堪命况夫元凶寄泊于江浒逆党杂系于狴犴防卫既久人情懈怠仓卒生变何以御之臣闻应天府狱南门街往往夜惊羣喊此固人心不安忧疑之所致实乃天心仁爱谴告之有在也仰惟　皇上睿炳几先明见万里意外之患所宜预防臣待罪言官不知隐讳伏惟采纳以承天意以安人心实宗庙社稷莫大之幸时值彬生日众期往贺公曰懋抗疏欲置之死今复贺其生非情也杉虽深憾之然实因公不敢轻动　皇上嗣位以端本正始圣德圣学圣政三事首陈嗣闻雷击奉天门兽吻及日精门灾又陈修八事以答天眷七事至进用老成笃扬忠义殛诛奸佞翊　圣上中兴之治可谓不负所学矣公在广东时龙眼洞作耗当事者佥议剿之公以该道兵备乃命众先营堡曰海村良村苏渡口井濠坪分兵屯守然后进征功成当事欲奏报公曰妄杀徼功非吾素志歼厥渠魁散其丑类足矣功不满百何以报乃寝其后龙眼洞复叛攻掠州县惟旧有营堡者不敢犯公举动不徼小利不急近功槩如此其它随在布惠无不遗思公每自引晦故多弗传若河南均田应天损铺户供应迄今民颂其便至其立身廉介处事周详存心平易不势纠不以物迁善不求知于人言不求文其行则公之天性然也归之日出俸余建祠宇置祀田葺先墓周恤亲友囊无长物萧然环堵读书其中融然不知老之将至时与比邻诸老散步往来笑谈终日人望之神僊而公自不知其异于人也以嘉靖辛亥六月九日卒于正寝明年仲子黄州推官照来京师以例乞恩于朝　上若曰嗟夫斯古之遗直也敕礼工谕祭营葬加赠显秩今　上祗慎名器卿寺以下非功勋异等不获赠公遭异数一时公卿相与慰籍不巳以公未究之报云 

　　△应天府府尹唐公宽墓志铭（寇阳） 

　　寇阳 
　　公讳宽字栗夫姓唐氏别号蒙山世平定州人公生而颕异自童时即有大人矩度治尚书不屑屑于记诵惟以解悟文奇气过人意表伯祖盛能鉴人目之□此子必高吾门年十五补郡庠生嘉靖乙酉领乡荐明年春下第笃志问学不休壬辰登进士筮仕永平府节推即明慎用刑凡所推鞫无不得情者太守王公褒奖有职任不修乎边幅清操无愧于神明之语治三载考绩升刑部福建司主事戊戌升员外郎未几转郎中奉敕恤刑陜西平反甚众壬寅升怀庆府知府会民疲甚公薄税省刑锄强扶弱时郑府官校倚势凌虐平民公每执而杖之又有乡官掘城土造屋罪其家人虎其车牛百姓称快因被毁于宪司稔知公之廉节竟莫之信也且以毁公之人语公后公与毁之者遇诸席公绝口不言礼貌如初毁公之人深自惭愧政三年百姓富庶教化大行士民欲立生祠公闻之力止乃寝其事丁未升肃州兵备副使肃近玉关番汉相杂素称难治公政不刚不柔抚绥有方夷人畏服不敢暴有献远物者公性不好珍奇即郄绝之由是远人益畏边圉宁谧时有无碍纸价千金常例官取人槖公毫发不取有□之者公艴然曰若教我不义耶遂作支用戊申升陜西行太仆寺卿肃众感公德政临行遮道垂泣留靴别云己酉丁继母忧还服阕补甘肃行太仆寺卿癸丑入贺　圣节归未抵任丁父忧服阕补峡西苑马寺卿戊午升四川右参政寻升四川按察使公发奸摘伏剖决如流吏畏民怀咸称神明庚申升山东右布政明年转左先任者率任库吏刁索纳户公知其弊亲阅视纳户大省浪费时抚院严治窝盗者逮及士夫一方骚动公每劝解中外多之壬戌入觐升太仆寺卿未几忽起莼鲈之兴语人曰吾精力渐衰虚糜廪禄恐负　朝廷盍日夕处山林以终余年乎遂上疏乞归　上不允辞升应天府府尹公不欲往因忆幼年曾梦至南京乃强一行至见南京景物宛如梦中叹曰吾梦既应终于此矣遂于是年归越二年卒 

　　○府丞 

　　应天府丞杨公璨墓志铭（吕柟） 

　　△应天府丞杨公璨墓志铭（吕柟） 

　　吕柟 
　　公讳璨字仲玉姓杨氏松江华亭人仕应天府丞以灾异恳乞休致归归未几卒于家寔嘉靖八年八月十七日也其子吏科都给事中秉义以状问铭初公尝两南京吏部考功郎中迁尚宝少卿去朝命以柟补公缺方是时予未习考功也至则凡□□□吏一遵公旧或有疑事难政必稽质公所定籍行二年得少免于愆若公之当考察也悉心延访务得其情虽冢宰中丞咸骇称神有二三被黜者倡言面证公指实以答罔不惭服予若值兹日夕步三舍矣当是时巳自考功改武选廖冢宰纪迁北以公刚正笃实徇公任怨也乃又自武选改考功云于是李司寇承勋张中丞琮及朱冢宰希周曰杨考功正直不负廖举胡少宰世宁有位愧杨前之叹皆予耳所闻也公升尚宝以不便水土辞辞未赴乃戊子升应天府丞时陈京兆钖屡疾在告公数署篆节财均赋平物砥价都人士称便焉故事雠家多假手狱卒甘心系囚公时巡狱中饬囚病非累药不效勿状全活甚众江宁丞王震贪酷事觉震巳升他县嘱者旁午公曰彼邑之民奚罪焉竟坐于法彭鹤龄者溧阳民也尝忤母舅舅诬盗词服赃少公曰鹤龄貌非甚□□□于此卒得其诬其惩奸释冤类如此则予目所见□公举辛未进士筮仕桐乡桐乡当八省之冲民罢□逆送乃与查核节制着定籍狡狯折夫之徒尽绳以法然不能当巡按意也乃以贤能荐调开化实薄之也去桐之日民辍耕罢市攀辕载路以送开化人好讼閗重利轻生甚至饮药断肠取快小忿生女不举以啬嫁赀公痛与惩创顽愚多赖以生其收马金镇之豪沮饶信姚源之盗宽残破之赋尤人所怀服争立生祠称曰铁知县云御史王君尧封至考以诚心爱民语葢公自是进升刑部主事矣在正德乙亥年也明年乞便养母改南京验封主事厥后考功京兆之政皆自桐乡开化也初公幼有异质端凝简董父母殊爱之及就外傅颕慧绝人年十二□溪周宁素女相攸见公喜归索饮至醉弱冠有先正曹宪副时中者许其英敏可希古圣贤公时读书龙门僧舍外家每馈时羞则曰灿独不能断虀画粥耶弃之以饲鼠又尝读书城南邻女欲假汲以挑公公曰吾可让鲁国一男子乎斥之每试督学皆列高等与兄宪副公玮齐名时称松江两扬王督学鉴之至分廪以赡尝师莆田方先生岳于泰州所交皆知名□既中弘治乙卯乡举遭父赠君营缮公丧时兄宪则方第进士观政也公哭踊委顿与叔弟琦季弟贡十琏殡殓如礼他日太安人检箧得封君诸子析□状示焉公哭不忍视曰吾父此将虑吾兄弟启争端耶吾兄弟不体是心而或后言者非子也焚之友爱二弟益笃于是公之文行大着而乡士子从游者门无停履多科第云嗟呼公孝友积于家庭端谅重于乡□如此宜乎莅官行政超迈寻常也公先世上海人远祖府别驾其后有博学者称两脚书厨自是皆以儒鸣沙冈间高祖寿梅公讳德时曾祖乐耕公讳景皋赘于翁氏始家华亭祖月溪公讳文信授散官考南隐公讳云字民望以长子宪副公贵赠工部营缮司主事妣宋氏封太安人自南隐公以上皆蓄而未发乃至公始大显又以及其子给事中则公之懿行善政岂偶然哉公生天顺甲申十二月二十八日得寿六十有六 

　　○治中 

　　应天府治中庞公嵩传（京学志） 

　　△应天府治中庞公嵩传（京学志） 

　　京学志 
　　公名嵩字振卿居南海弼唐乡学者称弼唐先生嘉靖甲辰由乡举授应天府通判晋治中先后凡八年大京兆缺屡摄府事初至旱魃灾公督赈委悉沾洽公粟既竭贷之乡先生富民诚意恳恻人多应者所全活六万七千有奇巳而蠲其积逋于以劳来拊循之所繇以复业者十万六千有奇所部民苦役重公取公费议宽之令甲首输镪免其置办付之印簿以防侵渔清寄居客户以助夫役移僻驿马疋以苏冲涂核滥优免及诡称官户寄庄户女户神帛堂匠户以实丁口八邑皆蒙惠焉时江宁葛僊永丰二乡数有水患居民余七户而巳岁课不能办公筑堤辟莱得田三千六百亩立惠民庄四召贫民佃之流移尽还而全邑讫无代输之苦百姓至今赖之折狱无细大必得其情有张元二者以追逃妇不反公躬至妇所见室畔县崖矗立林木飒然心动行数十武而前佯执村老诃问之对曰我但见尸遂得元二杀人状又高淳佣人亡其妻妻家以死执之公侦知邻有画工以其妻归日遯也计致画工夺还之闻者以神戚畹王涌举人赵君宠占良人妻杀其夫公论死居间者万方拒不听公饶吏干在事指据百废具举尤加意造士暇则进诸生课之自损俸以资赏给历寒暑无倦淹通五经诸生发疑抉异无不虚往实归者早游王阳明湛甘泉两先生之门至是奉其绪论诸生规建会于新泉书院日与讲习以故一时文行之士成就兴起者多性严明崭崭不可犯而又与有闻于名儒巨公以是施之政亦以是持其身见义勇独信一力虽贲育不能夺也单骑行县所至肃然一蔬片楮不以烦民人目庞青天云府在六年京察例而复与觐察公谓非理上疏请止之至今着挈令晋南刑部郎中曲靖军民府知府在所士民衔德既去而追思之葛僊乡有特祠至今爼豆不绝云 

　　○通判 

　　应天府通判林公春墓志铭（倪谦） 

　　△应天府通判林公春墓志铭（倪谦） 

　　倪谦 
　　公讳春字孟阳姓林氏其先台之宁海人曾祖某洪武初以戎事迁居金陵祖某又迁山西太原府右护卫父本荣又迁代州至公又迁万全都司龙门守御千户所至宣府乃定居焉公生于太原性资颕异有志于学比来宣府时缙绅儒硕谪居于是者众公往从之资其讲益入万全都司弟子员习尚书博览羣籍学日宏肆程试之文深有理致尤工古文辞乡人多持卷轴求之家有其作精于书翰景泰庚午应顺天府乡试中式会试中副榜当得校官不就入太学放依亲归参政叶公盛举同纂修都司地志搜考订定善于序述持身端慎遨游公卿间惟以礼接一言不及外事有事逮系者多赍重贿要其解释力谢绝之虽以礼遗以金帛者亦却不受人皆曰士居贫而能有守若此难得矣复入太学从翰林学士吕文懿公卒业志期必举进士文懿尝向予道公之学之才之美予巳知其人而未识也天顺中予权臣所陷谪宣府尝至学宫见少师杨文贞公扈从北征诗刻石堂上碑阴刻吏部尚书王文安公记公所书也予初以养正书问之乃云公书又于他处见其所书巳作甚多叹曰名下无虚士信哉夫几□□假归始获面晤言温气和熏然君子也乡人素爱之延请者无虚日多速予以陪公能饮至数斗不乱酒半必握拳商射呼笑欢意度洒如也后别去意其必举进士竟不成待次吏部仅授应天府通判专理马政人咸之惜公曰始仕得六品京官于吾足矣所患职弗能称耳及至官以清节自厉攻驹考牧恪尽乃心公平不苛民受其惠无敢干以私者每行县较阅止食公廪一毫不取于民莳蔬公廨隙地至则摘以自给其廉如此或有笑其迂者公曰我儒者诚迂若杨伯起则古之迂者也我愿学焉初考献绩于朝吏部以最闻诏嘉之锡以敕命进阶承德郎赠其父如公官赠封母妻皆安人再考复以最书政声日起性酷好书每暇辄磨墨伸纸挥汗呵冻寒暑不废字体清劲遒丽得之者皆珍袭之予幸被宥还复得与公胥晤南京相处者六载每造公必留饮至醉呼笑之乐不减畴今年暑气最炽公中暑毒适当开科属理场屋事劳遂成痢疾不能食予往视之言论尚如平时不数日竟卒呜呼孰意其遽止于斯哉公人外虽和易而内实刚毅处兄弟友爱交朋友诚 

　　○京兆 
</div>
    <div class="pagination">
<a href="国朝献征录_page138.html">上一页</a><span>...</span><a href="国朝献征录_page134.html">134</a><a href="国朝献征录_page135.html">135</a><a href="国朝献征录_page136.html">136</a><a href="国朝献征录_page137.html">137</a><a href="国朝献征录_page138.html">138</a><span class="current-page">139</span><a href="国朝献征录_page140.html">140</a><a href="国朝献征录_page141.html">141</a><a href="国朝献征录_page142.html">142</a><a href="国朝献征录_page143.html">143</a><a href="国朝献征录_page144.html">144</a><span>...</span><a href="国朝献征录_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
