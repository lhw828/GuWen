<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 150 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 150 页/共 502 页</h1>
    <div class="content">
○贵州学政黄统奏、请饬直省坚定民志。协守城池。得旨。所见极是。已屡降谕旨矣。　　

○壬午。上诣奉先殿。寿皇殿行礼。　　

○遣官祭昭忠祠。　　

○谕军机大臣等、前因贼匪窜入垣曲、谕令胜保善禄等、设法绕出贼前。合力夹击。并令各路进剿官兵。俱准胜保调遣。本日复据郭梦龄奏、贼匪于初五日。由绛县窜至曲沃县地方。偪近平阳。现在府城内。存兵仅二百余名等语。该府为太原屏障。关系晋省全局。贼踪剽急。若令其沿途抢掠裹胁。踞险负嵎。或又筑垒掘濠。施其故智。攻剿更觉费力。胜保、善禄等、分路紧追。谅不至稍有迟缓。郝光甲现由泽州翻山迎击。不知现抵何处。著胜保统筹全局。何路可以设仗。何路可以迎击。何处官兵。可以就近调拨。酌量妥速布置。务须设法绕出贼前。合力夹击。万不可任贼纷窜。致有蔓延。前曾谕令托明阿、统兵驰往夹攻。此时谅亦行抵晋境。其应如何扼要堵截之处。并著胜保随时知照。此股西窜贼匪。人数尚多。总以及早扑灭为要。本日据哈芬奏、怀庆贼匪。该大臣等、原拟于七月二十九日卯时出队进攻。该逆已于二十八日全行逃窜。二十九日始行知觉。俱系已空木城等语。著胜保查明。据实覆奏。将此由六百里加紧各谕令知之。　　

○又谕、寄谕钦差大臣湖北提督向荣等、有人奏、逆首杨秀青、妖幻自恣。被雷击其木人。惊眇一目又金陵城中人民、日夜望大兵入城。各藏白布白线。以备临时改装投首。贼营瘟疫盛行。食尽无资。西北一带。贼兵甚少。每城垛不过一二年老之贼。城内真长发贼。不及千人。郴桂一带。穵煤人夫。甘心从贼者。不过万人。其余皆胁从难民等语。逆匪久踞金陵。如果长发真贼。为数无多。被胁难民。亟思投首。该大臣等、即可督率兵勇。设法乘机攻剿。傥能克复金陵。则镇江扬城之贼。自必闻风胆落。又有人奏、扬城克复之后。贼既不能安踞长江。金陵会剿之时。更须防其分头溃窜。宜于池太各属。扼要严防。庶不致乘虚窜扰等语。并著该大臣等、统筹全局。毋稍疏忽。原摺二件。均著钞给阅看。将此由六百里谕令知之。　　

○又谕、本日据郭梦龄奏、贼非窜至曲沃县境、又据哈芬奏、带兵往剿一摺。贼匪由豫窜入垣曲。兹复于初五日。由绛县窜至曲沃县地方。偪近平阳。该府为省城保障。城内存兵仅二百余名。实形单弱。著哈芬、迅即统带弁兵。兼程驰赴扼要地方迎剿。杜贼北窜之路。毋得稍有延误。现在胜保、善禄等、统领大兵。分路紧追。郝光甲由泽州翻山迎剿。该地方文武、及绅民人等、如能于贼过处所。登陴固守。即各村庄。亦皆团练自固。则贼匪前无可掠。后有追兵。当不难立即殄灭。著哈芬、郭梦龄、即行剀切晓谕各属城乡绅士商民。慎勿惊惶纷纷迁徙。务宜安静固守。自相保卫。若地方官有移眷先避。弃城不守者。即行按律严参。重治其罪。并严饬曲沃、及平阳城内、文武兵民。同心守御。以待援兵。太原省城。即责成郭梦龄、会同徐继畬、与同城官绅兵民人等。密为防范。严查奸宄。总以镇静安定人心为要。将此由六百里加紧谕令知之。　　

○又谕、据郭梦龄奏、贼匪窜至曲沃县境、平阳府闭城防守、省垣戒严一摺。著讷尔经额、即饬官兵。赶紧翻山前进。合力攻击。正定近界山西。并著迅派将弁。带兵由获鹿一带。入山往援。可期速到。该大臣即酌量调拨。移远就近。毋稍延误。此股西窜匪徒。人数尚多。总以及早扑灭为要。山西地方廓清。直隶交界。自臻安谧。桂良驻劄保定。系因该大臣督兵出省。派令前往。以资弹压。该尚书于直隶情形。未必遽能熟悉。所有各处防守事宜。仍著该大臣妥筹布置。前调之盛京、吉林、官兵四千名。昨据奏称、已饬令暂行停拨。现在军务未竣。直隶地方紧要。其应如何择要防剿之处。并著该大臣相机调遣。将此由六百里谕令知之。　　

○以河南按察使林扬祖、署布政使。赏已革两江总督牛鉴、五品顶带。署河南按察使。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。八月。癸未。太祖高皇帝忌辰。遣官祭福陵。　　

○谕内阁、山东巡抚李僡、秉性方刚。持躬正直。由即用知县。洊升顺天府府尹。外任藩司。朕御极以来。知其办事认真。不避嫌怨。擢授巡抚。即欲畀以兼圻重任。适值逆氛未靖。东省为畿辅屏藩。藉资保障。是以暂缓迁擢。嗣因贼扰河北。自请带兵越境进剿。不分畛域忠悃可嘉。乃以积劳成疾。给假回任调理。方冀速痊。久承恩眷。讵料回任后。病势日增。遽闻溘逝。轸惜良深。李僡著追赠总督。并加太子少保衔。照总督例赐恤。任内一切处分。悉予开复。应得恤典。该衙门察例具奏。灵柩回籍时。由山东藩库赏给银五百两。并著沿途地方官妥为照料。伊子拔贡生李启讷、李启恩、伊孙李善初、著俟服阕及□山戊不□时。由该部带领引见。候旨施恩。以示朕笃念荩臣之至意。寻予祭葬。谥恭毅。　　

○谕军机大臣等、讷尔经额恩华奏、余匪溃窜入山、派兵追剿情形一摺。又片称、贼入垣曲、添派将兵、赴阳城会剿等语。胜保此时、想已由济源追贼前进。而郝光甲翻山由阳城进剿之兵。恐已落后。该大臣等、先后所派马步队各兵。现在追至何处。是否与胜保等会合。晋省存兵甚少。惟有严饬诸军。迅速追捕。毋令待援不至。以致失事。恩华现拟移营济源。以为后路声援。恐贼踪尚远。仍属无济。著即相机前进。毋稍延误。晋省为畿辅屏藩。处处壤地毗连。关系甚重。若各路追兵。及早赶到。尚可即时扑灭。为亡羊补牢之计。据奏、前派双成防守西路。何以不令郝光甲前往协防。哈芬既以晋省兵单、贼数甚多为词。该大臣等、又以西路窜出、事后归咎他人为解。总之贼匪由豫窜入晋境。两省督兵大员。均难辞咎。若再迁延推诿。致令贼匪踞险负嵎。余烬复炽。咎将谁执。朕赏功罚罪。一秉至公。调度有方。固不吝特加懋赏。傥玩延贻误。亦岂能不执法从事耶。懔之。将此由六百里加紧各谕令知之。　　

○又谕、本日据讷尔经额、恩华奏、余匪溃窜入山一摺。已责成该大臣等、懔遵叠次谕旨。迅速派兵前往合剿矣。据称派吉林协领台禄、黑龙江佐领巴扬阿、带马队兵二百名。托云保、带马队兵五百名。复派马队兵四百名。携带米粮。送往接济。又于初一等日。派总兵郝光甲、乌勒欣泰、带兵四千名。翻山截击。董占元带兵八百名。以为托云保接应。沿途追击贼匪。现已行抵何处。与胜保等兵、是否会合。又片奏、续派天津、通永、宣化、并山西兵共一千三百名。饬令副将孔广顺管带。取道拦车口、直赴阳城。此时贼匪已窜至曲沃。偪近平阳。胜保与善禄、西淩阿等、务须迅速追剿。以马队绕出贼前。遏其北窜。断勿任贼狂奔。肆行抢掠裹胁。又成滋蔓之势。讷尔经额、所派官兵。前已有旨、均归胜保调遣。著即严催速进。尾追已属落后。若再迁延观望。余匪何时翦除。晋省为畿辅屏藩。人民富庶。断不可再致蹂躏。至直隶正定。亦太行之要隘。已谕令讷尔经额、派兵由获鹿一带入山。以为太原后路接应。胜保等著即通筹全局。迅埽妖氛。以副朕望。本日据御史黄经奏、请解散胁从、务须广张告示、俾得周知、以孤从逆之势等语。并著随时随地。体察情形。相机办理。将此由六百里加紧各谕令知之。　　

○又谕、昨因贼匪窜至曲沃。谕令哈芬、迅即兼程驰往扼剿。本日据讷尔经额等奏、派令副都统托云保等、入山剿贼、探知该匪于初三日、已由封门口直趋邵原关、先曾咨会该抚派兵堵截、当不致任其阑入等语。昨据该抚奏称、贼数尚多。晋省兵单。固系实情。何以一经贼匪窜至。并未闻如何接仗。而该抚所派防守垣曲之道员张锡蕃等、何以并无禀报。显系见贼即行逃避。著即查明参奏。现在贼已偪近平阳。该抚由阳城凤台一路前进。已恐落后。总兵乌勒欣泰、现在带兵。是否先抵平阳。其府县文武。如何防守。若再似张锡蕃等之遇贼即溃。势将何所底止。但能固守城池。则各路援兵齐至。何难一鼓歼除。该省民力富厚。且为畿辅屏藩。哈芬职在守土。责无旁贷。讷尔经额、先后所派马步队官兵。计已陆续追及。胜保与善禄、西淩阿、分路追击。想亦紧蹑贼踪。其郝光甲等、翻山由阳城进剿之兵。尚恐落后。必须飞催前进。毋任观望。该抚即遵昨降谕旨。迅速驰赴平阳一带、扼要迎击。此股贼匪。为数尚多。如稍涉迟延。致贼分窜汾霍之闲。则省城情形。益形吃重。该抚其能当此重咎耶。又据御史黄经奏、请饬广张告示、解散胁从、杀贼自新者、不独免罪、且予厚赏等语。著该抚等酌度办理。亦所以孤贼势而速奏功也。将此由六百里加紧谕知哈芬、并传谕郭梦龄知之。　　

○又谕、本日已降旨、令张亮基调补山东巡抚。未到任以前。即著崇恩署理。现在怀庆解围。贼匪西窜。归德一带捻匪。时尚出没。金陵扬州。围攻日久。贼势亦渐穷蹙。难保不奔窜北来。山东与河南、江南、交界地方。并黄河各渡口。均关紧要。张亮基到任。尚需时日。著崇恩督同文武各员。实力巡防。毋稍疏忽。所有摉捕土匪。盘诘奸细。并捐输团练各事。前经李僡布置、甚为周妥。务须查照章程。认真办理。不得因暂时署任。稍存推诿。勉之慎之。将此由五百里谕令知之。　　

○山东布政使崇恩奏报、巡抚李僡、因病出缺、并代递遗摺。得旨。不料汝志未伸。竟至不起。朕屡欲授汝总督。第因东省紧要。故尔迟迟。所幸怀庆围解。虽余贼窜入晋省。河北大局。稍有头绪。汝竟未及见。汝其有知。尚能为朕愤志杀贼乎。此谕李僡之旨。若该抚灵柩、尚未启程。著崇恩另录一通。在灵柩前焚化。　　

○以署湖广总督张亮基、为山东巡抚。未到任前。以山东布政使崇恩、暂行署理。　　

○实授骆秉章、湖南巡抚。　　

○甲申。命于大高殿设坛祈晴。上亲诣行礼。　　

○诣时应宫拈香。　　

○遣惠亲王绵愉、诣凝和庙。惇郡王奕誴、诣宣仁庙。成郡王载锐、诣昭显庙。拈香。　　

○谕内阁、张芾奏参剿捕土匪失利之道府一摺。江西泰和县土匪滋事。经该抚札饬赣南道周玉衡、吉安府知府王本梧、先后驰往。会同剿办。七月初一日。该道督带兵勇。驰抵泰和县境。探闻贼聚水南地方。该道督兵涉水往剿。该匪千余人。逞凶拒敌。我兵施放枪炮。毙贼一百二三十人。夺获黄旗一面。铁炮五位。匪党乘舟窜逃。时该处祠内、尚有贼匪屯驻。该道用火焚攻。兵勇等急于灭贼。冒险赶入祠内。致有伤亡。该府王本梧、由省闻警折回。督带兵勇往剿。因协同领兵之守备、未能赶到。该府驰抵仓背岭地方驻劄。亦被贼伤。退保郡城。周玉衡久任江西。捕匪向称得力。此次失事。虽因兵勇贪功所致。而文武员弁。受伤阵亡。究属咎无可辞。王本梧、虽经受伤。亦属防剿不力。均著革职暂行留任。以观后效。其吉安营守备岳殿卿、奉调领兵。因何迟延贻误之处。著即查明具奏。现在总兵阿隆阿、已带兵驰往剿办。著即会同该道府、迅将此股土匪。歼除净尽。毋稍迟延。　　

○谕军机大臣等、本日据郭梦龄奏、绛县已于初五日失守、贼匪现扰曲沃、偪近平阳、太原省城、兵力甚单、无可调拨、请饬各路重兵、星速援应等语。是晋省曲沃平阳一带。情形万分吃紧。虽胜保等已由济源追贼前进。该大臣已派马步队各兵。绕道前往。但俱系从后尾追。不能抄出贼前。仍恐缓不济急。若贼奔窜汾霍之闲。则太原省城。甚属可虑。其东路直接井陉等处。乃畿辅最要关隘。前有旨令讷尔经额、即派将弁、管带正定防兵。星夜启程。由获鹿山口。直抵太原。径趋霍岳。即可迎头截击。此举万不可缓。至正定一带。为畿疆门户。即著该大臣、酌调他处官兵。前往防守。如此一转移间。即可速援晋省。而正定要隘。防堵仍不稍疏。前派带兵之郝光甲等、现已行抵何处。著即飞催速剿。并将各路追贼接仗情形。随时奏报。以慰廑念。将此由六百里谕令知之。　　

○又谕、据舒兴阿奏、探闻贼匪西窜拨兵堵剿等语。晋省为京师屏藩。关系甚重。该督现将观音堂驻劄之凉庄满兵五百名。派副都统绵洵统带。于初七日、由茅津口渡河前进。著即飞催。迅速驰抵胜保军营。以资协剿。其孟津渡口。仍严饬珠克登等、实力巡查。毋任匪党偷越。至陕州一带、情形吃重。该督仍即暂驻该处。相机调度。应如何拨兵进剿。或必须出境扼截之处。均著随时妥速筹办。仍须与晋省声势联络。不可稍涉疏虞。所派总兵桂龄、带兵折回听候调拨之处。即照所议办理。将此由六百里谕令知之。　　

○又谕、郭梦龄奏、省垣兵勇无多、未便遵调出省一摺。太原省城。关系全省大局。现在防守亦极紧要。存省兵勇。仅三千余名。自未便再调出省。以致人心疑惧。著哈芬于调往泽州防口官兵内、酌拨一千名。绕赴韩侯岭堵截。仍将所调大同镇兵一千名。催令迅赴霍州一带。驻劄防守。现在贼匪占踞曲沃之上西关、及三里桥等处。并焚烧东门。急宜迅速剿办。胜保善禄等追剿之兵。计已赶到。哈芬想亦驰赴平阳。扼要迎截。务须前后夹攻。与各路援兵。声势联络。万不可稍涉延缓。太原为畿辅屏藩。该藩司即督同绅民。妥为布置。严密设防。毋令纷纷迁徙。尤宜侦缉奸细。毋稍疏忽。绛县失守。文武下落、及张锡蕃等逃遁情形。均著确查参奏。毋许稍有隐饰。平阳以南。道路既有阻隔。一切文报。即饬绕道行走。毋稍迟滞贻误。将此由六百里加紧谕知哈芬、并传谕郭梦龄知之。　　

○又谕、据江忠源奏、请制战船、以清江面一摺。贼匪自攻陷金陵、扬、镇三城以来。掳掠民船。数已逾万。我军攻剿未能得手。皆由战舰无多。致令长江天堑。无所控扼。近又攻扑江西省城。分扰瑞州、丰城、饶州各府县。逆氛猖獗。亟宜设法先清江面。前有旨、令张亮基等购募船炮。酌派兵勇。顺流而下。与下游师船。两路夹攻。想已遵办。惟江路绵长。必须广为制造。著裕瑞、张亮基、崇纶、骆秉章等、于四川湖广等处。仿照广东拖罟船式。速即雇觅工匠。共制战船百余只。每船约载兵五十名。均著克期三月。一律齐备。以资调遣。本日已令叶名琛等、迅将船只式样。咨行各该督抚、查照办理。并备五百斤、三百斤、炮位千余尊应用矣。川省应造船只。或在该省。或在湖北宜昌一带制造。即由裕瑞酌量办理。所需经费。亦著该督筹款赶办。又据奏、四川嘉定府知府俞文诏、熟悉工程。著即饬该员监造。总期妥速坚固为要。至此项船只。成造尚需时日。前谕湖北湖南两省。购募船只。仍著张亮基等、遵照赶办。傥能与下游艇船。并力肃清江面。金陵扬州。先经收复。所有新造战船。尚可为他日江面水师之用。原摺著钞给阅看。将此由五百里各谕令知之。　　

○又谕、前经叠降谕旨、令叶名琛等雇备红单船只。载炮驶赴江南助剿。业已前后开行。兹据江忠源奏、制造战船。以广东拖罟船为式。著叶名琛等、速将此号船式。咨明各该督抚、仿照制造。即选派熟习工匠数名。令赴两湖南北。俾资制造。并著叶名琛等、购备夷炮五百斤三百斤重者。合千余尊。克期三月。解至武昌。以便配搭船只。分布水师各营。为水陆夹击之计。又广西右江道张敬修、籍隶广东。购备炮位。雇募水勇。均所熟悉。著叶名琛、飞咨劳崇光。如该员能前往督率办理。当可得力也。将此由五百里各谕令知之。　　

○又谕、张芾奏、省城堵御接仗情形一摺。七月十八日至二十七日。江西守城官兵。叠次破贼地道。并经湘勇、楚勇、与滇兵、楚兵、川勇、贵勇、分路进攻。乘胜追杀。贼匪从后左右抄出。兵勇支持不住。致阵亡百余名之多。幸武生杨虎臣、带领湘勇。横截贼前。得以转败为胜。其余各路。先后出队诱战。均未得手。是南昌城外、贼众尚多。并无溃散之势。该省拒守两月有余。而饶州、瑞州、又叠次失事。吉安、赣州、一带土匪。复肆行滋扰。著张芾、与陈孚恩、江忠源、督率在事文武员弁。迅筹堵剿。毋稍疏懈。另片奏、七月十三日、饶州失守、该府以下各官、均无下落等语。著即查明具奏。其鄱阳县知县沈衍庆、乐平县知县李仁元、力尽捐躯。著与被戕之万安县典史。及被匪杀毙之县署眷属。均即查明奏请议恤。署高安县知县。如何下落。著一并查明具奏。该抚自请从重治罪之处。著暂行存记。其保奏守城出力之粮道邓仁堃、知府林福祥、署盐道王训、虽有微劳。惟于所辖府县。均有失事。该员等未便即行免议。著一并存记。均俟军务告竣。再降谕旨。现在吉安府城。被匪攻扑。总兵阿隆阿、带兵六百名。前往剿捕。兵力尚单。该抚已派令湖南道员夏廷樾、知州朱孙诒等、带领楚勇、湘勇、驰往援应。著即督饬该员等、合力攻剿。迅速扑灭。江忠源奏、请制造战船、购备炮位一摺。本日已分别谕知四川、两湖、广东、各督抚办理。其保奏各员。除已革同知劳光泰、毋庸派办外。知府俞文诏、道员张敬修、已谕令裕瑞、叶名琛、饬知该员等、一体遵照。其夏廷樾、林福祥二员。现在江西。应于何时饬往何处。监督船工、购炮募勇之处。著张芾、江忠源、酌量妥办。将此由六百里加紧谕知张芾、并传谕陈孚恩、江忠源知之。　　

○陕甘总督舒兴阿奏、遵查都司曹鹏彪、被兵戕害情形。得旨。如果业普崇额、有逃避情事。必应严办示惩。若曹鹤彪、怀疑妄控。事关军务。亦不准以痛兄情切。代为解脱。　　

○以江西省城防剿出力。赏都司戴文兰、守备李辅朝、巴图鲁名号。知府耆龄、参将柏英、游击祥麟、常海、守备蓝瑢等、花翎。从九品汪宝树等、蓝翎。已革按察使徐思庄、五品顶带。余升补开复有差。　　

○以江西丰城县被贼窜陷。知县陈继思、革职逮问。并革知府卢琳、都司高彬职。均暂留任。　　

○予江西阵亡千总蔡文源、照磨汤恩钊、县丞汪普庆、祭葬世职。　　

○以江西剿贼带兵挫衄。革总兵官音德布等职。仍留任。予阵亡千总杨受春、训导谢邦翰、从九品易良干、罗信东、罗镇南、祭葬世职。　　

○乙酉。上诣寿皇殿行礼。　　

○诣寿康宫、问皇贵太妃安。　　

○谕军机大臣等、本日据哈芬奏、盘获逆贼伪军师张维藩、贼犯任学体、及河南孟县带路民人许完偏等三犯。严加拷讯。据供、系张维藩带贼八百名。令许完偏带路、陆续入山西境。定于八月初九日。袭取长子县。如有准备。即回大名等语。此等奸细。所供虽未尽确。亦不可不严密防备。且直隶与山西接壤。当此贼踪肆扰。难保无土匪乘闲窃发。潜相句结。即如七月闲、唐县等处。匪徒抢掠。啸聚至百数十人。叠经寄谕桂良、仅据奏称、各县捕获夥犯七名。首匪在逃未获。若不实力查拏。必至酿成巨患。著讷尔经额、督饬各该地方官。不动声色。密速摉捕。毋任窜逸。其大名府属。如有山西窜回匪党。并著严缉惩治以杜奸萌。将此由六百里谕令知之。　　

○又谕、陆应谷奏、派兵严防河岸情形一摺。逆匪由怀庆窜入晋境。沿河一带地方。自应严密防范。所有汜水等处各渡口。该抚已添派兵勇防守。并著严饬各地方文武。昼夜巡查。无任偷渡。豫省现获奸细。讯有贼欲分股、前来汴梁之说。虽不必遽信为真。亦不可不豫为防备。该抚现拟折回省城。务当镇定人心。无令惊惶迁徙。归德捻匪。自徐广缙到后。渐次解散。该抚现派都司常启云、带领壮勇。前往随同徐广缙摉捕。不难一律肃清。王家琳等、所带各兵。准其裁汰疲弱。选择精锐千名。派往永城驻劄。以堵贼匪北窜之路。该抚仍当随时密加侦探。何路紧急。即应亲往督办。切勿株守省垣。致误事机。经文岱、本交讷尔经额、差遣委用。今已剿匪回省。著即饬令该总兵、前赴讷尔经额行营。听候差委可也。将此由五百里谕令知之。　　

○又谕、哈芬奏、探闻垣曲失守、现已拨兵追剿一摺。此时胜保善禄追剿之兵。谅已赶到。讷尔经额、先后派令副都统托云保、总兵郝光甲、乌勒欣泰、及副将孔广顺、带领马步各队。约六千余名。跟踪前进。并舒兴阿、将观音堂驻劄之凉庄满兵五百名。派副都统绵洵统带。由茅津口渡河前进。兵力已足资剿办。该抚谅亦驰抵平阳。著即督饬总兵乌勒欣泰、扼要堵剿。并飞催各路官兵。四面兜围。以为一鼓歼除之计。该抚前派张锡蕃等、防守要隘。何以贼至并未接仗。遽尔失守。即讯因贼匪假作难民内应。何以该员等、平时漫无侦察。临时又任听该县晏宗望、误认释放。显系事后捏词。掩饰其畏葸逃避之罪。此等庸劣贻误员弁。必应按律严惩。著该抚迅即查明。据实定拟。不准稍有回护。至监掣同知鲁鸿畴、前据藩司奏称、垣曲失守。系接该员禀报。何以该抚处并未禀知。著一并确查具奏。将此由六百里加紧谕令知之。　　

○又谕、前因江北防守紧要。叠经降旨、谕令慧成折回清江。与琦善咨商、扼要设防。兹据慧成奏、据琦善咨称、东路添兵、尚可从缓、皖省情形吃紧、拟亲自督兵、前往和州一带、相机迎剿等语。贼匪窜至庐州运漕镇。并有贼船、欲由巢湖等处、攻扑庐州。皖省兵单。不可不严加防堵。慧成著即带兵驰赴和州一带。会同李嘉端、迅筹进剿。以遏贼北窜之路。其扬州东北一带。叠据雷以諴、福济、以勇多兵少为虑。奏请添兵。亦系实在情形。著琦善统筹全局。于奕经容照所带官兵内、酌量调拨。前往协剿。毋令贼匪乘虚窜逸。将此由五百里各谕令知之。　　

○山西巡抚哈芬奏、防堵曲沃县境、并陈山西民情。得旨。所奏山西民情懦弱。自系真情。然亦不可自恃无恐。汝正摺所陈、防其回窜。是亦太拙。此时贼往北窜。其得在速。岂肯前无巢穴。又行回窜。官兵追剿。惟虞稍缓。若能赶上痛剿后。使贼匪在晋省。无利可图。则须严防回窜。汝之料事。曷弗了然也。　　

○命署户部尚书左都御史朱凤标、刑部左侍郎恒春、驰往山西。查办河东盐务。　　

○以礼部尚书徐泽醇、兼署户部尚书。户部左侍郎德兴、兼署刑部左侍郎。　　

○以山西垣曲县城被贼窜陷。革巡抚哈芬职。仍留任。　　

○丙戌。谕内阁、京师自七月以来。雨水过多。虽连日天气晴明。而秋收未免歉薄。粮价稍昂。贫民度日维艰。向例京师每年十月初一日。开设饭厂。著加恩先期于九月初一日。各该城照旧设厂。煮饭散放。俾资接济。　　

○谕军机大臣等、本日据郭梦龄奏、贼匪于初十日巳刻、已在平阳府东西南三门、放火攻城、各路援兵、尚未赶到、请于附近防兵、饬调二三千名、星夜来晋等语。览奏实深焦灼。平阳为太原南路保障。若有疏虞。不但太原等处。被其滋扰。即畿辅亦恐震动。著讷尔经额、遵照前旨。即拨正定官兵数千名。星速入山赴援。并著拣派曾经行阵、得力将弁、管带前进。直趋太原以南。至霍州灵石韩侯岭一带、险要地方驻劄。堵贼北窜太原之路。并可沿途侦探贼踪。迎头截击。其获鹿井陉一带。为山西直隶交界要路。山径险峻。著即调拨重兵。移远就近。扼要防守。现在怀庆附近地方。仍应严密扼守。其临洺关等处防兵。及盛京吉林各兵。均可酌量移拨正定一带。以资守御。晋省贼匪、一日不除。近畿各处、一日不能安堵。讷尔经额、身为统帅。责无旁贷。畛域之见。不可稍存。尤不可以残贼视之。率曰不至于。夫不至于一语。误人甚多。尤可笑是彼昏愚者。至不可为。犹曰断不至于。卿其戒之。将此由六百里加紧谕令知之。　　

○又谕、本日据郭梦龄奏、曲沃失守、贼围平阳一摺。览奏曷胜焦急。前因贼窜山西。胜保等跟踪追击。谕令迅速剿灭。现在平阳府城被围。守兵仅二百余名。极为单弱。总兵乌勒欣泰、自泽州拦车镇、前赴平阳。至今未到。哈芬带兵无多。赴援亦甚迂缓。恐系闻贼势剽急。迁延不进。若平阳稍有疏失。关系非轻。且平阳迤北、霍州韩侯岭一带险隘。现俱无兵扼守。踰岭而北。则太原省城。正当其冲。若任贼突过霍州。由太原直下井陉。踞险内窜。势将何所底止。贼匪冒险深入。利在速奔。乘我不备。胜保、善禄、西淩阿等、务须带兵疾驰。使贼无暇喘息。剿办方可得手。讷尔经额、所派各路援兵。并著飞催前进。尤须设法绕出贼前。此系最要机关。不可稍缓。泽潞山径、可通太原之路。胜保等谅已探明。即派奇兵绕道闲出。扼定霍岭、前后夹击。此股逃匪。当不难迅速殄灭也。前有旨、各路进剿官兵。均准胜保调遣。务当统筹全局。相机督剿。如有不遵调遣、畏葸贻误者。即著严参以军法惩办。并将剿贼情形。随时奏报。以慰廑念。将此由六百里加紧谕令知之。　　

○又谕、寄谕陕甘总督舒兴阿、本日据郭梦龄奏、曲沃失守、贼围平阳、请添兵迎剿一摺。著该督仍飞催前派之兵。星夜遄行。毋稍迟滞。山陕交界地方。尤宜严防。即酌量缓急。妥筹办理。凤邠道文海、已调补山西河东盐法道。著即饬令速赴新任。贼虽窜入晋省。幸河东盐池一带地方。现尚未遭蹂躏。该员及早到任。并可督率团练。综核经费。为我军追贼后路接济。于山陕交界地方。亦可联络。至陕西应解部款。均已启程。现在道路梗塞。务即设法运解。改道前进。勿致迟误。将此由六百里谕令知之。　　

</div>
    <div class="pagination">
<a href="清实录咸丰朝实录_page149.html">上一页</a><span>...</span><a href="清实录咸丰朝实录_page145.html">145</a><a href="清实录咸丰朝实录_page146.html">146</a><a href="清实录咸丰朝实录_page147.html">147</a><a href="清实录咸丰朝实录_page148.html">148</a><a href="清实录咸丰朝实录_page149.html">149</a><span class="current-page">150</span><a href="清实录咸丰朝实录_page151.html">151</a><a href="清实录咸丰朝实录_page152.html">152</a><a href="清实录咸丰朝实录_page153.html">153</a><a href="清实录咸丰朝实录_page154.html">154</a><a href="清实录咸丰朝实录_page155.html">155</a><span>...</span><a href="清实录咸丰朝实录_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
