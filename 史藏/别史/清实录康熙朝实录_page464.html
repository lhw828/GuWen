<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 464 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 464 页/共 681 页</h1>
    <div class="content">
○升太常寺卿兼管鸿胪寺卿事席哈纳、为内阁学士兼礼部侍郎、仍兼管太常寺卿、鸿胪寺卿事　　

○都察院左都御史李楠疏言、凡有会议、仅于前一日薄暮传知、次日即行齐集。惟主稿者、及臣衙门、先有科抄揭帖、余皆不详事之端委、齐集时、止将看语宣读一遍、诸臣仓卒、闻之、安有良策。大半就主稿者之议。唯唯画题而散。是虽会而未尝议也。臣请自后、内阁于前一日传知。容诸臣略加审度。次日会议。至会议日期、除患病者、竟不必列名、有托故不到、及倩人画题等弊、概行申饬。下部议行　　

○戊寅。上回宫。诣皇太后宫、问安　　

○己卯。谕大学士等、今年内升科道官、仍管原任事、外转又停、科道暂时无缺、候补之人、不得即补。今□山戊示□行取、以科道用者、著补额外御史、俾随九卿议事、则伊等苟有一得、可以陈奏。尔等将此传谕吏部。　　

○庚辰。兵部议覆、湖广总督郭琇等疏言、镇筸红苗违化、参将朱绂、已经抚剿事竣。其善后事宜、应分设汛守、建立哨台烟墩、并严禁奸民、私贩火药军械、娶苗妇女等事。又每月三日、听苗民互市、限时集散。仰请敕上□日勒石。均应如该督等所题。永为遵守。从之　　

○辛巳。命浙江巡抚张勄、以原品休致。调福建巡抚张志栋、为浙江巡抚　　

○赠故振武将军甘肃提督孙思克、太子太保。予祭葬。加祭二次。谥襄武　　

○壬午。谕大学士等、吏部尚书库勒纳、左侍郎阿尔拜、居官不职。俱著解任、于佐领处行走　　

○工部议、邵伯更楼堤决、致坏漕艘、应将协理河务府尹徐廷玺、降三级留任。得上□日、徐廷玺、著降三级调用　　

○癸未。兵部尚书范承勋等。至自河工、入奏。上问曰、桃庄引河、挑水坝、工程俱完否。河溜何如。范承勋奏曰、引河工已竣。今秋水小、故未放水。其挑水坝、七月中已曾告竣。河溜已渐循北岸而流。上曰、此后淮水能出否。范承勋奏曰、淮水长至五六尺、可出引河之口。上又问曰、淮水潴积过高、可无虞否。范承勋奏曰、见今高家堰加帮之堤、高出水面一丈二三尺不等。淮水总长、尚足捍御。布雅努奏曰、臣等今所筑之堤、阔八丈、高二丈有余、沿湖皆用苇束加桩、似可无虞。王掞奏曰、将来石工告竣、可以御水。即见筑之堤、亦属高阔。总之筑坝帮堤、为今冬急务。上曰、洪泽湖波浪、石堤且被冲损。万一黄淮交涨、为之奈何。喻成龙奏曰、圣虑极当。幸已发帑金、将堤工加帮高阔。今张鹏翮估计建立滚水坝、宣洩水势。且翟家坝一带、可令漫水、以杀其泛涨之势。上曰、尔等所奏虽如此、恐未可易视也　　

○甲申。上御太和殿视朝。文武升转各官谢恩　　

○多罗平郡王讷尔福祖母薨逝。遣官致祭　　

○河道总督张鹏翮题、宿州帮、受兑凤阳漕米之船、往例回空、由洪泽湖入淮河、方抵水次。而张福等口、已经筑坝、以御黄水倒灌。回空漕船、势必由六坝入湖、始能归坞。今六坝将闭其五、惟夏家桥一坝、已堵过半、臣恐有误新兑、从权暂留夏家桥口门三十丈、以待该帮漕船入湖之后、即勒期将夏家桥全闭。既不阻运、又不误工。从之　　

○丙戌。召原任刑部员外郎赵申乔、来京　　

○丁亥。上诣皇太后宫、问安　　

○以礼部尚书署四川陕西总督事席尔达、为吏部尚书、仍署总督事。转吏部右侍郎特默德、为左侍郎。盛京兵部侍郎傅继祖、为吏部右侍郎　　

○以左副都御史梅鋗、为福建巡抚　　

○以故耿马宣抚使罕抒忠子罕世藩、袭职　　

○理藩院题、哈密扎萨克额贝杜拉达尔汉白克、呈称我属下六七十人、往甘州交易、甚属有益。嗣后乞令我哈密人、往各处交易、勿禁。查先经额贝杜拉达尔汉白克题、将伊哈密人、分一半驻扎肃州、年年朝觐报信、不致有误、已经准行。应行令甘肃巡抚提镇、嗣后哈密回子、来甘肃等处交易、须验明印文、令其交易、弗禁。又称侦得策妄阿喇布坦处、哈撒克、布鲁特、合兵、欲征哈思噶尔、已经题报。嗣后侦得信息、应令奏闻。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百一


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百二　　

康熙三十九年庚辰十一月己丑朔上诣皇太后宫、问安。　　

○宁古塔将军沙纳海、请将席北分为三旗、送至京师从之。　　

○庚寅理藩院题、鄂尔斋图哈滩巴图尔、自青海移置宁夏议给人口糗粮、牛马刍豆上谕大学士等曰、著照所议行数年以来、宇内昇平。惟西陲陕西甘肃、常有差遣之事。出边人员、地方官皆协助供应。所以陕西甘肃官吏驿站、甚为艰苦。着差户部右侍郎温达前往、将沿途驿站查视。若有敝坏者、会同地方官增添拨给。其供应出边人员等物、议定额数以闻。　　

○辛卯。修理永定河河工员外郎赫硕滋、题参原任河道总督王新命、工部侍郎白硕色、河工草率、及条奏应修等处。上谕大学士等曰、赫硕滋人甚轻浮永定河应修事宜、朕总责成伊等共理。今赫硕滋因事难成、又见朕有严上□日、遂妄行参奏。至伊条奏有云、现今地面虽冻、而地中尚未冻、应及时修筑等语、尤为悖谬。今时令渐寒。若待行文河上鸠聚夫役则时已严寒、地皆坚冻何以兴工。尔等可传王新命等至内阁。以此二事令对质。　　

○壬辰。大学士伊桑阿等奏曰、臣等遵上□日传集王新命、白硕色、与赫硕滋对质。王新命云、今天气正寒。将挑浚之土、置岸即冻。若行堆积、又不可用。岁内断难兴工。明春雨水前必当趱修告竣赫硕滋时向臣等建论是实。如彼言果当、臣等即照伊行之否则亦相商酌而行其云夫役小钱、及用烂麻亦实臣等皆已验过更换。上曰、朕曾命赫硕滋确查具奏。故赫硕滋将伊等题参彼向在南河、意以此河可照黄河一例兴工。殊不知南方地暖、尚可修筑。此河如何可比。今已渐寒、兴工得乎。然王新命、赫硕滋等、皆同事之人、此河明岁告竣则已、否则朕自有处分。　　

○升左副都御史额伦特、为盛京兵部侍郎。　　

○癸巳。上诣皇太后宫、问安。　　

○甲午。调刑部左侍郎喻成龙、为工部左侍郎管右侍郎事。转刑部右侍郎卞永誉。为左侍郎调工部右侍郎吴涵、为刑部右侍郎。　　

○丙申上幸南苑行围。　　

○丁酉。理藩院题、将军萨布素奏报、达赖诺尔台吉等、掳掠鄂罗斯贸易人等马匹议俟明春草生时差遣大臣官员、会同鄂罗斯尼布潮城守尉伊蘩定立边界上谕大学士等曰、明□山戊示□草生时、可差一侍郎查立边界以原任都察院左副都御史扎赖、补原官戊戌上自南苑回宫。诣皇太后宫、问安　　

○辛丑冬至祀天于圜丘上亲诣行礼遣官祭永陵福陵昭陵暂安奉殿孝陵、仁孝皇后、孝昭皇后。孝懿皇后陵。　　

○停止次日朝贺　　

○上以谒陵、是日启行。驻跸夏店　　

○升宗人府府丞励杜讷、为都察院左副都御史。　　

○封和硕简亲王雅布长女为郡主壻李杕为和硕额驸。　　

○大学士马齐遵上□日会同都察院议奏礼部尚书王泽弘侍郎觉罗三宝等将索伦总管觉罗阿图、应在馆喂养之马匹、违例给与草料、在阿图家喂养又挟私题参监督萨拉倡寿、应将尚书王泽弘侍郎觉罗三宝王封溁李录予、俱各降二级调用查王泽弘觉罗三宝王封溁各有加级纪录应抵销。得上□日、王泽弘、着以原品休致。三宝、着革职。李录予、着降二级、从宽免调用余如议。　　

○癸卯。上驻跸邦均。　　

○甲辰上驻跸马伸桥　　

○乙巳上诣暂安奉殿、孝陵行礼奠酒举哀又至仁孝皇后、孝昭皇后、孝懿皇后陵、奠酒举哀。是日驻跸汤泉。赐守暂安奉殿掌关防官桑歌、貂帽。守孝陵总管萨弭图、貂褂。一等侍卫鄂罗、貂鼠大套。守陵寝总管车尔图、灰鼠褂。　　

○命发坡赖村仓粮、赈济巴林二旗穷丁。　　

○丙午。上驻跸遵化州东十里。　　

○升吏部右侍郎韩菼、为礼部尚书、仍兼管翰林院掌院学士事、教习庶吉士。以正黄旗满洲副都统凯音布、为礼部左侍郎。九卿等议覆、湖广总督郭琇等、遵上□日详议科场事宜四疏嗣后直隶各省乡试在京三品以上、及大小京堂、翰詹科道、吏礼二部司官在外督抚、提镇及藩臬等官子弟、俱编入官字号另入号房考试各照定额、每十卷、民卷取中九卷、官卷取中一卷、不必分经。其副榜、亦照此算取若各省乡试官员子弟、或止数人者、不必另编官字号云南、贵州、四川、广西、四省、在监乡试、亦编入南监内、俱一体分别、编官字号、照额取中会试满合字号、南北字号、亦编官字号、每二十卷、取一卷。云南等四省中额、仍照现例行、不另编官字号各项监生、有愿在监入场者、俱由国子监录取责令祭酒等、力行考课之法考课不缺者、准其入场、照例分别南北官民卷。其愿在本地乡试者、与生员一体分别。官民卷取中。童生内、有将经书小学、真能精熟、及能成诵三经五经者、该学臣酌量优录。论题、将性理中太极图说、通书、西铭、正蒙等书、一并命题。从之。　　

○九卿等议覆、河道总督张鹏翮疏言、臣于十月十九日、亲往高家堰六坝催工。见水势骤长。三滚水坝、尚未修成。恐西风鼓浪无处宣洩。公议于翟家坝、原有天然滚水坝、用埽裹住两头。平槽之水、蓄以济运溢槽之水、听其滚出塘槽河入白马河若伏秋水大再于蒋家坝尽头处、原有之清水沟河以及涵洞、酌量开放。若水小仍然闭塞。再查六坝、口宽二百八十丈。今清口引河仅宽三十余丈、不足以畅洩全湖之水。应再开宽阔使水畅流敌黄。至于运河伏秋水涨、应由泾河涧河洩出射阳湖、入于海此二河、现在挑浚。应将泾涧二闸修补、以资启闭。均应如所请从之。　　

○丁未。上驻跸三屯营城内。　　

○戊申上驻跸米峪口　　

○己酉上驻跸罗家屯是日上行围射殪一虎　　

○吏部议覆都察院左都御史李楠疏言、州县亏空、近日定例甚严臣谓严于事后、必防于未然即今知府亲查或向邻封移取、暂应一时、过后仍虚。惟亲查后、酌量存留其余于三日起批即解藩库则完欠自难隐匿。应如所奏。若三日内、不行起解、即行题参。从之。　　

○工部议覆、河道总督张鹏翮疏言、嵇家闸未堵、恐来年重运经由、有溜掣稽迟之患。必须实闭。另于闸南昭关庙地方、改建滚水石坝一座。水大、则借以宣洩。水小、则蓄以利运。应如所题。从之。　　

</div>
    <div class="pagination">
<a href="清实录康熙朝实录_page463.html">上一页</a><span>...</span><a href="清实录康熙朝实录_page459.html">459</a><a href="清实录康熙朝实录_page460.html">460</a><a href="清实录康熙朝实录_page461.html">461</a><a href="清实录康熙朝实录_page462.html">462</a><a href="清实录康熙朝实录_page463.html">463</a><span class="current-page">464</span><a href="清实录康熙朝实录_page465.html">465</a><a href="清实录康熙朝实录_page466.html">466</a><a href="清实录康熙朝实录_page467.html">467</a><a href="清实录康熙朝实录_page468.html">468</a><a href="清实录康熙朝实录_page469.html">469</a><span>...</span><a href="清实录康熙朝实录_page465.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
