<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 50 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 50 页/共 1860 页</h1>
    <div class="content">
○江南河道总督高斌等疏言、遵旨议浚毛城铺闸内、洪沟、巴河、蒋沟、崖河、并祝家口、潘家口、宿州境内之灰谷堆、燕子口、孟山湖、双宅子、利仁闸、乌鸦岭、谢家沟、等处。约需银二十万两。俟今冬水涸之日兴工。下部议行。　　

○以通政使司左通政登柱、为太仆寺卿。　　

○以故四川杂谷安抚司班第尔吉之子苍旺、中渣坝沱土百户扬玛齐立之子呷喀齐立、袭职。　　

○四川巡抚杨馝疏报、黄郎所苗民、雍正十一年分、开垦田地十顷四亩有奇。大清高宗法天隆运至诚先觉体元立极敷文奋武孝慈神圣纯皇帝实录卷之三十二



大清高宗法天隆运至诚先觉体元立极敷文奋武孝慈神圣纯皇帝实录卷之三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。十二月。乙亥。谕总理事务王大臣、从前马兰泰等、带兵驻劄崆鄂尔倭罗地方时。并不严行管束兵丁。留心牧养马匹。以致多有损伤。此项倒毙马匹。著落带兵之马兰泰等七人分赔。昨据户部查奏、军需钱粮亏缺案内。朕曾降旨、将马兰泰等七人应赔马价。毋庸豁免。但念副都统绰尔多、富达礼、出征多年。自抵大营以来。约束兵丁。尚属奋勉。著加恩将绰尔多、富达礼、名下分赔马价。全行豁免。　　

○户部议覆、署川陕总督兼甘肃巡抚刘于义疏言、甘省官茶壅滞。请改徵折色。并将陈茶变价。俟销至八分。再行酌议。应如所请。从之。　　

○云南总督尹继善疏言、遵旨议减盐课银一万四千三百两有奇。及曲靖昆阳过税。下部议行。　　

○以镇海将军标中军副将杜凯、为广西左江镇总兵官。　　

○丁丑。上御乾清门听政。　　

○诣皇太后宫问安。　　

○吏部议覆、内阁侍读学士德通奏、满洲官员。由别衙门升授翰詹等官者。向仍兼原衙门行走。但以堂官兼理司务体制未协等语。应酌令翰林院讲读学士、詹事府少詹事、庶子、国子监司业等官。各回升任。其由员外郎升侍读、侍讲、谕德、洗马、由主事升中允、由小京官升赞善者。品级不甚悬殊。仍兼两处行走。如侍读等官兼主事。中允兼小京官。品秩已逾二级。亦照例开缺。从之。　　

○又议覆、云南巡抚张允随疏言、直省司道以下各官。延请幕宾、人数众多。今既定保荐之例。其中不无奔竞钻营、及买名顶替等弊。应请将幕宾六年期满无过者。俱送督抚考试。分别予以先用、及职衔、顶带。如有保送顶替。及冒名顶替之人。定议分别治罪。应如所请。嗣后直省司道以下各官幕宾。除缘事黜革、及执掌书算内号琐事人等、与本官子弟亲属来署帮办者。概不准其申送外。其实在延请管理刑名钱谷之幕宾。自申报存案之日。计算六年期满。该员任内。并无参罚事故。果能深信其有为有守。才识兼优。平日实无公私过犯者。再行出具确实印结。申送督抚。倘所延幕宾。未能深信。亦准报明督抚。停其申送。该督抚将申送之幕宾。详加验看。秉公考试。其或文理欠优。才具平常者。应即驳回。毋庸咨报。如果文理优通。熟谙吏治。才具确有可用。方准据实保题。将考试原卷。一并送部。俟直省汇齐之日。臣部照考职之例。请旨派员校阅试卷。分别等第。给与职衔。分班选用。其原有职衔者。酌量予以先用。其年老不能出仕者。加以顶带荣身。如其中有文理荒谬。不谙律例者。将滥行申送之原保官。照徇情例、降二级调用。保题之督抚。照含糊具题例、降一级留任。更或有假名顶冒。及出身不明不好之人。或经臣部查出。或被旁人首告。将原保送假名顶替之原保官。照顶冒出结例、革职。保送出身不明及不好之人。原保官照滥举匪人例、降二级调用。保题之督抚。照失于查察例、罚俸一年。本人交送刑部治罪。再考定各员出仕之后。除因公降革轻罪不议外。其或有以贪婪题咨革职者。将原保之官。亦照滥举匪人例、降二级调用。并保题之督抚。亦照失于查察例、罚俸一年。从之。　　

○户部议覆、署苏州巡抚赵宏恩疏言、沛县昭阳湖、水沈田地二千一百六十八顷七十八亩有奇。请蠲除额徵。应如所请。从之。　　

○蠲缓安庆泗州卫屯田、长芦庆云县灶地、本年分水灾额赋有差。　　

○以侍讲学士陈德华、充日讲起居注官。　　

○以颜清如实授湖广提督。　　

○赐故礼部尚书原任苏州巡抚张伯行、入祀苏州名宦祠。大学士蒋廷锡、入祀苏州乡贤祠。　　

○旌表守正捐躯之浙江长兴县民邵其秀媳、蔡氏。　　

○戊寅。总理事务王大臣遵旨议覆、果亲王等各疏内。留戍兵丁。奉天、宁古塔、黑龙江、五千人。并三年当代。但此处兵丁。皆熟练戎行。若尽易新兵。恐未练习。请于明年、先更代二千五百人。又明年、再更代二千五百人。其庆复、请拨呼伦贝尔索伦兵。海望、请拨索伦巴尔虎、及内扎萨克、与牛马群察哈尔兵之处。臣等详悉参酌。明年换班时。应拨察哈尔兵一千五百。以在京副都统一人率之。拨呼伦贝尔索伦兵一千。以黑龙江副都统一人率之。往代。又明年、选东三省兵二千、马群兵五百、往代。如此、则新旧相间。劳逸既均。而防戍兵亦皆精练。又平郡王奏、防秋兵三千人。喀尔喀七旗中。独扎萨克图汗部落。在拜达里克西南驻牧。正鄂尔昆之屏藩。当令于附近驻防。若拨往鄂尔昆。名为进守。反失其外障。实属未便。且鄂尔昆即有徵调。相去甚近。无难立至。应如所请。令额驸策凌办理。又平郡王、庆复、并称内地扎萨克。沿碛南而居。与喀尔喀接壤。亦当令发兵防秋。与喀尔喀互相应接。应如所请。令内扎萨克等、每岁量拨兵二三千人防秋。又果亲王、请豫令内扎萨克等、各以拨兵豫备之数。及率兵之王台吉等名次。某处兵由某路进。悉行定议。造册报部。亦应如所请办理。又平郡王、请东三省及喀尔喀兵。每年于青草发生时。令向西北数百里外。伊克达巴罕、乌兰达巴罕、齐老图、等处牧放。至秋还营。此议自属可行。又归化城防兵。所需马匹。前以平郡王奏请、蒙古兵现存马匹。令于中途牧放备用。臣等议如所请。归化城倘或需马。可即以此刻期取用。又戍兵口粮。必当充裕。屯田最要。鄂尔昆地界宽广。大可耕种。若拨兵三千人。人各种二十五亩。计可垦田七百五十顷。以亩收五六斗计算。可得数万余石。少亦二三万石。现在军营所贮。尚支数年之用。至数年后所需。自当豫计。平郡王、庆复、所奏相同。请交军营将军、参赞大臣等、详悉办理。从之。　　

○吏部议覆、御史观音保疏陈、科道等官。应遵副都御史索柱奏定之例。不兼部务。又各馆繙译誊录人员。并奏请钦派大臣。在内廷考试。应如所请。从之。　　

○户部议覆、直隶总督李卫疏言、怀来县吕家湾等处、垦荒军地。遵旨委员查勘。或有粮无地。或粮存人亡。以及水冲沙压。并沙石不堪耕种者。共地九顷六亩有奇。请豁除额赋。又水泉庄等处、地六十二顷七十一亩有奇。地皆沙瘠。止供樵采。旧额每亩徵粮一斗二升。实为过重。请减照怀来县下地银粮科则徵收。应如所请。从之。　　

○以翰林院编修佟保、詹事府詹事觉罗吴拜、充日讲起居注官。　　

○以佟善、实授宁夏右翼副都统。　　

○以故骑都尉夏坤之弟原袭三等子夏冕、归并授为一等子。　　

○赏给和通呼尔哈阵亡之二等侍卫原袭云骑尉杜斯噶尔、世袭骑都尉。护军校署参领色楞、骁骑校八十一、护军校署闲散章京胡拉、世袭云骑尉。并祭葬如例。　　

○叙西北两路军功。予效力超越、列为一等之病故把总李大用、平常效力、列为二等之病故参将于得禄、游击柳汁甲、都司李增毓、千总马显、把总曹国鼎、聂宽、王林、各荫一子监生、其直隶、山东、山西、河南、陕西、四川、等省。列为一等之效力官韩良卿等、一百一十一员。兵六百五十六名。并以应升之缺。升用。兵丁每名、赏银五两。二等官李质粹等、四百六十四员。各纪录二次。兵一万八千九百十一名。每名赏银一两。未曾效力三等官张玉文等、九十员。兵一万一千三十名。将行走之处注册。　　

○又叙平台湾南路奸匪功。予立功身故之游击黄晓、千总熊铨、把总陈天用、外委把总杨茂功、均荫一子监生。其一等军功之现任副将侯元勋等七员。部册有名外委随征官钟永量等二员。二等军功之游击王臣等四员。部册有名外委随征官林高等六员。三等军功之都司林君卿等七员。部册有名外委随征官欧忿等七员。各以军功分别加等纪录。部册无名外委王守乾等十员。照初次立功例注册。其有功兵丁四百名。义民人等一千二百七十五名。各赏赉有差。　　

○奉天府尹宋筠疏报、承德等十一州县。雍正十三年分开垦地亩。并庄头退出圈地。共二万八千四百一十亩有奇。　　

○湖南巡抚高其倬疏报、祁阳等三州县。雍正十一年分、开垦田地五顷四十七亩有奇。于六年后升科。　　

○己卯。上诣皇太后宫问安。　　

○壬午。上诣寿皇殿行礼。　　

○诣皇太后宫问安。　　

○癸未。两广总督鄂弥达、参奏广东右翼镇总兵官李维扬。不胜封疆重任。得旨、著解任送部引见。　　

○以两广督标中军副将王涛、为广东右翼镇总兵官。　　

○以故一等子常在之子拜凌阿。二等子巴雅思呼朗之侄白玉、袭爵。　　

○甲申。孝庄文皇后忌辰。遣官祭昭西陵。　　

○以岁暮遣官祭世宗宪皇帝。　　

○上诣皇太后宫问安。　　

○谕总理事务王大臣、开浚毛、城铺引河情形。据淮扬本籍京员公奏一摺。又广东学政王安国条奏一摺。俱著发与河道总督高斌、会同总督赵宏恩、巡抚邵基、悉心筹画。此事关系重大。伊等不可固执已见。亦不可曲徇人言。务期于运道民生。万全无弊。可垂久远。　　

○总理事务王大臣奏、遵旨议以八旗入官地亩九千五十余顷。立为公产。令八旗都统、于参佐领内拣员经管。召种取租。每年将所取租息报明户部。又入官房屋八千三百余间。准人认买。其未认买之前。亦由各该处取租。以此分给旗人之贫乏者。使得各立产业。以资养赡。从之。　　

○命大学士徐本、充实录馆总裁。詹事李绂、充三礼馆副总裁。　　

○乙酉。以缘事削黜三等伯图禄之子恒义、故二等男德克精格之弟明亮、袭爵。　　

○是日起。上以岁暮祫祭太庙。斋戒三日。　　

○丁亥。以岁暮祫祭。遣官祭太庙中殿、后殿。　　

○谕总理事务王大臣、据贵州总督张广泗奏称、贵州台拱镇。改移镇远府冲要之地。以资弹压。事经改创。必需才猷敏练之员。方能胜任。查有铜仁协副将已升云南永北镇总兵刘永贵。为人练达老成。明白持重。于雍正十年内、蒙世宗宪皇帝谕旨。将伊升授永北总兵。仍办理铜仁协副将事务。俟诸事就绪。再奏闻前赴新任。今苗疆军务巳竣。若将刘永贵调补镇远总兵。于地方实有裨益。其所遗永北镇总兵员缺。所辖兵仅止千余名。一切营伍地方事务。俱有成例可循。查现署台拱镇之副将纪龙。为人质实。屡经击退贼苗。亦著劳绩。若即令其前往云南。署理永北镇印务。就近令督臣尹继善试看。如果胜任。再行题请实授。则两地均可收得人之效等语。著照张广泗所请。刘永贵、调补镇远总兵官。纪龙、著署理永北镇印务。令尹继善留心试看。　　

○又谕、湖广襄阳镇总兵官焦应林、四川署川北镇总兵官王廷诏、四川署督标副将寿长等三员。俱领兵剿黔苗。沾染时气。卒于军前。深可悯恻。查焦应林总兵任内。躬逢恩诏。例得总兵封典恩荫。因伊稽滞军营。未曾请领。著该部行文本籍。照例赏给。王廷诏、系游击署理总兵。寿长、系参将署理副将。例不应得恩荫。著格外加恩。照署任职衔、赏给荫生。其封典亦照署衔给与。以示朕优恤劳员之至意。　　
</div>
    <div class="pagination">
<a href="清实录乾隆朝实录_page49.html">上一页</a><span>...</span><a href="清实录乾隆朝实录_page45.html">45</a><a href="清实录乾隆朝实录_page46.html">46</a><a href="清实录乾隆朝实录_page47.html">47</a><a href="清实录乾隆朝实录_page48.html">48</a><a href="清实录乾隆朝实录_page49.html">49</a><span class="current-page">50</span><a href="清实录乾隆朝实录_page51.html">51</a><a href="清实录乾隆朝实录_page52.html">52</a><a href="清实录乾隆朝实录_page53.html">53</a><a href="清实录乾隆朝实录_page54.html">54</a><a href="清实录乾隆朝实录_page55.html">55</a><span>...</span><a href="清实录乾隆朝实录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
