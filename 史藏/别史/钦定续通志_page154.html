<!DOCTYPE html>
<html>
<head>
    <meta charset="UTF-8">
    <title>钦定续通志 - 第 154 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 154 页/共 284 页</h1>
    <div class="content">　　天祚诸子
　　晋王额噜温　雅里
　　太祖四子淳钦皇后生倍次太宗次鲁呼宫人萧氏生雅勒呼【按原史旧无标题今依皇子表补】
　　义宗倍小字托云聪敏好学外寛内摰神册元年立为皇太子时太祖问侍臣曰受命之君当事天敬神有大功徳者朕欲祀之何先皆以佛对倍曰孔子大圣万世所尊宜先太祖大悦即建孔子庙诏皇太子春秋释奠尝从征乌尔古党项为先锋都统及经畧燕地太祖西征留守京师因陈取渤海计天显元年从征抜扶余城帝欲括戸口谏曰今始得地而料民民必不安若乘破竹之势径造辉罕城克之必矣太祖从之倍与大元帅徳光为前锋夜围城大諲譔降复叛太祖破之改其国曰东丹名其城曰天福以倍为人皇王主之仍赐天子冠服建元甘露称制置左右大次四相及百官一用汉法嵗贡布十万端马千匹谕之曰此地濒海非可久居留汝抚治以见朕爱民之心驾将还倍作歌以献陛辞号泣而出遂如仪坤州未几诸部多叛大元帅讨平之太祖讣至奔赴山陵知皇太后意欲立徳光乃与羣臣请于太后而让位焉太宗既立见疑以东平为南京徙倍居之尽迁其民又置卫士隂伺动静倍既归国起书楼于西宫作乐田园诗唐明宗闻之遣人跨海持书密召倍倍因畋海上使再至倍谓左右曰我以天下让主上今反见疑不如适他国以成吴太伯之名立木海上刻诗曰小山压大山大山全无力羞见故乡人从此投外国携髙美人载书浮海而去唐以天子仪卫迎倍至汴明宗以庄宗后宫【原作庄宗后考五代防要夏氏宾庄宗昭容封虢国夫人非后也契丹圗志作后宫谨据改】夏氏妻之赐姓东丹名之曰慕华改瑞州为怀化军拜懐化军节度使瑞慎等州观察使复赐姓李名赞华移镇滑州遥领防州节度使倍虽在异国常思其亲问安之使不絶后从珂弑其君自立倍密报太宗请讨之及太宗立石敬瑭为晋主加兵于洛从珂欲自焚召倍与俱倍不从遣壮士李彦绅害之时年三十八敬瑭入洛丧服临哭以王礼权厝后太宗改葬于医巫闾山諡曰文武元皇王世宗即位諡让国皇帝陵曰显陵统和中更諡文献重熙二十年増諡文献钦义皇帝庙号义宗及諡二后曰端顺曰柔贞【按柔贞后实生世宗天禄初加尊皇太后察克仄同遇弑】倍初市书至万卷藏于医巫闾絶顶之望海堂通隂阳知音律精医药砭焫之术工辽汉文章善灼然性刻急好杀婢妾防过常加刲均夏氏惧而求削髪为尼五子长世宗次隆科舒隆先道隐各有传平王隆先字团隐母大氏景宗即位封平王未几兼政事令留守东京薄赋税省刑狱恤鳏寡数荐贤能之士后与统军耶律实鲁同讨高丽有功还薨葬医巫闾山之道隐谷平王博学能诗有阆苑集行于世保宁之季其子辰格与渤海官属谋杀其父举兵作乱帝命轘裂于市
　　晋王道隠字留隐母髙氏道隠生于唐人皇王遇害时年尚幼洛阳僧匿之因名道隠太宗灭唐还京赐外罗山地居焉性沉静有文武才时人称之景宗即位封蜀王为上京留守干亨元年迁守南京号令严肃民获安业徙封荆王统和初薨追封晋王
　　章肃皇帝鲁呼一名鸿观字奚隐少勇悍多力而性残酷太祖尝观诸子寝鲁呼缩项卧内曰是必在诸子下又尝大寒命三子采薪太宗不择而取最先至人皇王取其干者束而归后至鲁呼取少而弃多太祖曰长巧而次成少不及矣而母笃爱鲁呼天显五年遣徇地代北攻寰州多俘而还遂立为皇太弟【按太宗纪册为夀昌皇太子与此互异】兼天下兵马大元帅太宗亲征留守京师世宗即位镇阳太后遣鲁呼将兵击之至泰徳泉为安图瑠格所败耶律乌哲入諌太后鲁呼在侧作色曰我在乌云安得立乌哲曰奈公酷暴失人心何太后顾鲁呼曰昔我与太祖爱汝异于诸子谚云偏怜之子不保业难得之妇不主家我非不欲立汝汝自不能矣和约既定趋上京防有告鲁呼与太后谋废立者徙鲁呼祖州禁其出入穆宗时其子喜隠谋反辞连鲁呼囚之死狱中年五十玉峯山西谷统和中追諡钦顺皇帝重熙二十一年更諡章肃后曰和敬二子宋王喜隐卫王完
　　喜隐字完徳雄伟善骑射封赵王应厯中谋反事觉以亲释之未几复反下狱景宗即位闻有赦自去其械而朝帝怒诛守者复置于狱保宁改元乃宥之妻以皇后之姊复爵王宋喜隠轻僄无恒小得志即骄帝甞召不时至怒而鞭之由是愤怨谋乱贬而复召适见帝与刘继元书辞意卑逊谏曰本朝于汉为祖书防如此恐亏国体帝寻改之授西南面招讨使命之河东索吐蕃戸稍见进用复诱羣小谋叛帝命械其手足筑圜土囚祖州宋降卒二百余人欲劫立喜隐以城坚不得入立其子留礼夀上京留守楚实勒擒之留礼夀伏诛赐喜隐死雅勒呼字达年性沉黙善骑射天显三年救耶律刷于定州为李嗣源所获石晋立始得还为特哩衮薨子敌烈南府宰相实迪北院大王
　　太宗五子靖安皇后生穆宗次雅斯哈宫人萧氏生天徳次迪里次必舒
　　雅斯哈防同初封太平王世宗立诏许与晋主往还以昆弟礼穆宗委以国政应厯三年与鲁呼子完谋乱防司天魏璘卜日事觉贬戍西北边景宗即位亡入沙陀召还释其罪封齐王保宁四年薨赠皇太叔諡钦靖天徳字必繖猛悍趫防人望而畏之太宗讨石重贵至望都晋将杜重威率兵十万先据河梁上募能断粮道者天徳请以五千骑行从间道击走卫送之军火其辎重重威穷蹙乃降防同三年与邸用和使晋世宗即位遣天徳防太宗梓宫赴上京太后遣鲁呼拒世宗遇于泰徳泉战甚力败之太后不恱后不复用天禄二年与萧翰瑠格等谋反系狱伏诛
　　迪里字博斯济多力善射应厯八年与宣徽使耶律哈斯谋反释之保宁初封冀王宋人侵汉与南府宰相耶律刷往援却敌而还干亨元年复与宋人战于白马岭先锋渡涧未半宋军迎击师溃没于陈子斡格并死焉必舒穆宗时族人和特及萧卓琳有罪欲亡必舒密以闻帝以为忠常命侍从帝轻杀左右防欲诛监鹿官必舒谏而免保宁初封越王【按皇子表作穆宗时封考穆宗纪不载景宗纪保宁元年实始封越王今据改】讨党项有功后以疾薨
　　世宗三子懐节皇后生和尔鄂博【按皇子表原注云旧文皇族传书在第三且云未详所出按景宗纪云景宗皇帝世宗第二子又旧史本传云景宗立亲祭于墓追册为太子当是世宗嫡长子也今从之】景宗妃甄氏生扎木
　　和尔鄂博蚤薨景宗立追册为皇太子諡庄圣墓号太子院
　　扎木字呼喇济敏给好学通契丹汉字能诗尝与宫人私通穆宗怒搒掠系狱景宗立释之封为宁王保宁八年妻造蛊毒夺爵贬乌尔古部赋放鹤诗徴还统和初皇太后称制命赋芍药诗诏复旧爵
　　景宗四子长圣宗次隆庆次隆祐皆睿智皇后生次药师努未详所出
　　隆庆字燕隐小字普贤努八嵗封恒王兼侍中统和中拜南京留守徙梁王十七年南征为先锋至瀛州遇宋将范廷召列阵以待隆庆遣萧栁击败之十九年复败宋人于行唐开泰初加守太师兼政事令更封晋国王寻拜大元帅南京留守赐金劵进封秦晋国王五年入觐帝亲出迎劳因同猎于松山还至北安州薨追赠皇太弟子扎喀魏国王【按契丹国志云扎喀名宗懿少有气局干量过人圣宗时封中山王改封晋王所载颇详其封国之号亦与此异】苏克豳王释嘉努陈王埒富辽西郡王苏色漆水郡王
　　隆祐【通考作隆裕】小字果勒齐一字和多沁干亨初封郑王统和中伐宋留守京师二十一年拜西南面招讨使徙王吴及征高丽复为留守权知北院枢密使事出守东京更王楚开泰初改王齐薨赠太师諡仁孝重熙间改諡孝靖子呼图克封周王临海军节度使合禄封魏王塔卜陈王西京留守后为重元所胁削爵流镇州圣宗六子钦哀皇后生兴宗及重元次布古徳未详所出普尔氏生吴格次格尔姜氏生侯古
　　重元见逆臣
　　布古徳字萨兰圣宗第三子明敏善射太平七年遥领彰信军节度使为王子郎君班详衮重熙中累迁契丹行宫都部署封栁城郡王讨夏国督战有功军还薨博诺字和多沁特哩衮尼噜古之孙景宗时为乌尔古部详衮政尚严急民苦之有司以闻诏曰博诺任方面寄以细故究问恐损威望寻迁马羣太保统和十六年奏核燕军之不任事者汰之二十八年驾征髙丽博诺为先锋至铜州高丽将康肇分兵为三以抗辽军博诺率耶律鸿果击破三水营擒肇李蕴等军望风溃防大军至斩三万余级追至开京破敌于西岭髙丽王询遁去博诺入开京焚其王宫抚慰其民人以功迁北院大王薨【本传旧在列传第十八卷今移附于此】
　　吴格字洪隐开泰二年为特哩衮出为南京留守薨封燕王
　　格尔字图勒珲太平元年为南府宰相薨
　　海古勒字额勒本重熙初为王子郎君班详衮七年封饶乐郡王咸雍中徙混同郡王为上京留守薨
　　兴宗三子长道宗次和啰噶次阿林皆仁懿皇后生和啰噶字阿尼雅兴宗第二子与阿林皆道宗同母弟重熙十七年封越王清宁初徙鲁王拜上京留守改南京加宋魏国王干统初以为天下兵马大元帅加守太师免拜不名三年册为皇太叔加号曰义和仁夀六年兼特哩衮复守南京重元乱夜赴战初天祚立未几诏弛围塲之禁和啰噶奏曰天子以巡狩为大事虽居谅隂不可废也帝于是复命有司促备春水之行十年从猎庆州薨子实笃漆水郡王次逺匡义军节度使次淳【按太宗世宗景宗圣宗兴宗诸子原史无今并依皇子表增辑唯穆宗之子表亦不载阙之】
　　淳小字聂埒自幼太后鞠育之既长好文学昭怀太子废后欲立为嗣帝怒耶律拜萨巴知与淳善出淳为彰圣军节度使天祚即位封郑王干统二年加越王六年拜南府宰相首议制两府礼仪徙王魏其父和啰噶薨袭守南京天庆五年东征都监章努济鸭子河与淳子阿萨尔等三百余人亡归先遣迪里等以废立之谋报淳淳斩迪里首以献进封秦晋国王拜都元帅赐金劵许自择将士乃募燕云精兵东至锦州队长武朝彦作乱劫淳淳匿而免收朝彦诛之防金兵至聚兵战于阿喇扎图败绩复收散卒拒之保大二年天祚入夹山奚王和勒博林牙耶律达实等引唐灵武故事议欲立淳遂即位百官上号天锡皇帝改保大二年为建福元年大赦放进士李宝信等一十九人遥降天祚为湘隂王以燕云平上京中京辽西六路淳主之沙漠以北南北路两都招讨府诸蕃部族仍隶天祚自此辽国分矣封其妻普贤女为徳妃以和勒博知北院枢密使事军旅之事悉委达实又遣使报宋免嵗币结好宋人发兵问罪击败之寻遣使奉表于金乞为附庸事未决淳病死年六十百官伪諡曰孝章皇帝庙号宣宗【按三朝北盟会编云淳守燕十二年得人心号燕王又谓九大王又谓覃湘大王本传不载】葬燕西香山永安陵遗命遥立秦王定以存社稷徳妃为皇太后称制改建福为德兴元年时宋兵来攻李处温父子惧祸欲挟徳妃纳土于宋复欲北通于金以拥立大功自陈徳妃骂曰误秦晋国王者皆汝父子何功之有悉数其过恶数十赐死金兵入居庸闗徳妃奔天徳军天祚诛之降淳庶人除其属籍【按本传及天祚子雅里传旧附天祚纪末今改归宗室】
　　阿林字额勒本重熙十七年封许王清宁中徙陈王秦王出为辽兴军节度使进封秦越国咸雍间厯西京上京留守从车驾秋猎薨追封秦魏国王諡钦正
　　道宗一子濬宣懿皇后生
　　顺宗名濬小字伊啰斡幼而能言好学知书道宗甞曰此子聪慧殆天授欤六嵗封梁王明年从帝猎遇十鹿射获其九帝喜设宴八嵗立为皇太子太康元年兼领北南枢密院事及母后被害太子有忧色耶律伊苏为北院枢密使不自安副防检萧实沙谓伊苏曰臣民心属太子一日若立吾辈措身何地乃与同知北院宣徽事萧特尔格谋构陷太子阴令防尉太保扎拉诬告都宫使萨喇知院蘓色防卫萧和克谋废立诏案无迹不治伊苏复令牌印郎君萧额都温等言扎拉前告非妄臣实与谋若不言恐事发连坐帝信之幽太子于别室以雅克鞫案太子具陈枉状曰吾为储副尚何所求公当为我辨之雅克乃伊蘓之党易其言为款伏帝大怒废太子为庶人将出曰我何罪至是实沙叱登车遣卫士阖其扉徙于上京囚圜堵中伊苏寻遣达噜噶萨巴往害之太子年方二十上京留守箫达徳以疾薨闻帝哀之命有司龙门山欲召其妃伊蘓阴遣人杀之后知其寃悔恨无及諡曰昭怀太子以天子礼改玉峯山干统初追尊大孝顺圣皇帝庙号顺宗妃萧氏贞顺皇后一子延禧即天祚皇帝
　　天祚六子文妃生额噜温元妃生雅里次塔鲁次实讷埒次定次宁未详所出
　　晋王小字额噜温甫髫齓驰马善射出为大丞相耶律隆运后封晋王乐道人善而矜人不能时宫中见读书者辄斥去额噜温甞入寝殿见实达尔扎拉阅书因取观防诸王至隂防而归之曰勿令他人见也一时号称长者及长积有人望内外归心保大元年南军都统耶律伊都与其母文妃密谋立之事觉伊都降金文妃伏诛额噜温不与谋免二年耶律萨巴等复谋立不克帝知额噜温得人心不忍加诛令缢杀之或劝之亡额噜温曰安忍为蕞尔之躯而失臣子之大节就死闻者伤之雅里字萨兰七嵗封梁王欲立为皇太子别置禁卫保大三年金师围青塜雅里在军中太保特黙格挟之出走间道至隂山闻天祚趋云内趋赴行在时扈从者千余人多于天祚天祚虑特黙格生变欲诛之责以不能全救诸王仗剑召雅里问曰特黙格教汝何为雅里对曰无他言乃释之天祚渡河奔夏队帅耶律迪里劫雅里北走至沙岭见蛇横道而过识者以为不祥后三日羣僚共立雅里为主遂即位改元神厯雅里性寛大恶诛杀获亡者笞之而已有自归者即官之因谓左右欲附来归不附则去何须威逼每取唐贞观政要及林牙资忠所作治国诗令侍从读之乌尔古节度使吉勒展迪里部都统托卜嘉都监图鲁卜各率众来附自是诸部继至而雅里日渐荒怠好击鞠特黙格切谏乃不复出以耶律迪里为枢密使特黙格副之从行人有疲困者辄赈给之直长保徳谏曰今国家空虚赐赉若此将何以给雅里怒曰若无诸部我将何取不纳初令羣牧运盐泺仓粟而民盗之议籍以偿雅里乃自为直每粟一车偿一羊三车一牛五车一马八车一驼左右曰今一羊易粟二斗且不可得乃偿一车雅里曰民有则我有若令尽偿民何堪后猎扎拉山一日而射黄羊四十狼二十一因致疾卒年三十
　　塔鲁封燕国王蚤薨
　　实讷埓封赵王
　　定封秦王
　　宁封许王俱为金师所获








　　钦定续通志卷一百九十二
　　钦定四库全书
　　钦定续通志卷一百九十三
　　宗室传
　　金【一】
　　始祖以下宗室诸子
　　呼实黙　　　和卓【布呼福寿】　　实图美【实实思敬】
　　忠　　　　　萨布　　　　珠噜
　　呼实哈　　　宗贤　　　　达兰
　　卞　　　　　膏　　　　　奕
　　爱实　　　　托克索　　　实图美
　　承裕　　　　额尔克　　　萨哈连
　　哈昭　　　　罗索【三】
　　始祖兄弟三人兄阿库纳之后为呼实黙和卓弟博和哩之后为实图美都古讷
　　呼实黙哈斯罕人父托嘉事辽为太尉呼实黙善汉语通契丹大小字勇而善战髙永昌据东京招哈斯罕人呼实黙召其族人谋曰吾逺祖兄弟三人同出髙丽大圣皇帝之祖入女真吾祖留髙丽自髙丽归于辽吾与皇帝皆三祖之后皇帝受命即大位辽之败亡有徴吾岂能为永昌之臣哉于是率其族属部众诣萨哈乌珍降营扵托辉山之下永昌攻之呼实黙力战不能敌奔于萨哈及攻开州以粮饷给军后攻保州击败辽将降其士卒以为哈斯罕七部贝勒天辅二年卒赠监门卫上将军再赠骠骑卫上将军子果实尝从攻显州领四穆昆军破鱼梁务功最以其父所管十部为哈斯罕都贝勒有和卓者亦称始祖兄苗裔但不知与呼实黙相去几从耳
　　和卓哈斯罕必勒哈水人仕辽领辰复二州汉人渤海子富色克袭父职再迁静江中正军节度使子额哩页与呼实黙同时归朝屡以粮饷助伐髙永昌及髙丽新罗后从宗望伐宋以功迁真定府路安抚使兼曹州防御使授必勒哈水世袭明安子布呼识女真契丹汉字善骑射睿宗闻其才召置麾下从经畧山东河北陜西袭其父明安授昭勇大将军海陵伐宋以本明安兵从半道与南征万戸完顔福寿等俱亡归谒世宗于辽阳世宗即位除同知哈斯罕节度使事刑部侍郎色克为都统布呼副之坐擅署置官吏私用官中财物削两阶解职未浃旬克实鄂伦完颜璋等谋反欲因帝谒山陵举事鄂伦与布呼亲旧与之谋议乃与可喜璋执鄂伦等上变克实不肯以始谋尽首遂并诛之除布呼濬州防御使累迁顺天军节度使致仕卒
　　福寿哈斯罕人父和卓国初来归授明安天眷二年福寿袭父职授定逺大将军累加金吾卫上将军海陵省并明安穆昆遂停封正隆末伐宋福寿领罗索塔坦二明安由山东道进至泰安旣受甲诱将校北还而髙忠建卢万家努等亦各率众万余俱归东京欲共立世宗至辽口世宗遣图克坦思忠府吏张穆喇斡等来迎察其去就思忠见福寿福寿等言正隆失道不能保天下我辈欲推戴国公爲主爲书以授思忠于是督诸军渡辽水径至东京城下即谕军士擐甲入卫宫城杀髙存福等明日与诸将及东京吏民从博索路兵马都总管黙音劝进世宗即位以福寿爲元帅右监军从黙音讨白彦敬赫舍哩志宁于北京是冬世宗闻乌哲库等与斡罕战不利命福寿将兵进讨俘获生口万计寻赫舎哩召还授兴平军节度使复其世袭明安寻领济州路诸军事大定三年卒
　　实图美扎兰路完颜部人世为部长父卓巴纳始祖弟博和哩四世孙景祖时使部人宻逊来请通宗系景祖留宻逊嵗余善遇之及还以币帛为赠乆之扎兰嵗饥景祖与之马牛为助籴费使世祖往致之防世祖有疾实图美日夕不离左右世祖疾愈辞归握手爲别约它日无相忘实图美体貌魁伟勇敢善战质直孝友彊记辨防临事果断世祖袭位交好益深邻部不悦合兵攻之实图美使弟阿索美率二百人南下拒敌敌兵千人出其东据髙泉实图美将五千人迎撃之敌将阿尔本勇士也出挑战射中其马阿尔本反射实图美中腹实图美抜箭战愈力阿索美与勇士七人歩战杀阿尔本诸部兵遂败因招谕诸部使附于世祖世祖嘉之后伐乌春乌木罕及通恩达萨塔等皆以所部从战有功弟阿索美寻卒及终丧大防其族太祖率官属往以伐辽之议访之后以本部兵从击髙丽及伐辽功尤多太祖西征诸将皆从实图美率善射者三百人来卫京师时太宗居守喜其至亲出迎劳继闻黄龙府叛与睿宗讨平之师还赏赉良渥寻卒正隆二年封金源郡王子实实思敬
　　实实康宗时从乌色破高丽军太祖攻宁江州实实摧锋力战授明安后从舎音克中京袭辽主扵鸳鸯泺畧定山败夏将李良辅兵与罗索获辽帝于伊都谷宗翰伐宋与尼楚赫围太原明年攻襄垣下潞城降西京至汴元帅府以懐孟北阻太行南濒河控制险要使实实统十二明安军镇抚之于是殄平防盗招集流亡四境以安天防四年薨熙宗时赠特进大定间諡威敏世宗思太祖太宗创业艰难求当时羣臣勲业最著者图像扵衍庆宫自辽王舎音而下凡二十一人实实与焉初海陵罢诸路万戸置苏伯路节度使世宗时近臣奏请改苏伯爲扎兰节度使帝曰苏伯扎兰二水相距千里节度使治苏伯不必改实图美亲管明安子孙袭封者可改为扎兰明安以示不忘其初
　　思敬本名萨哈【原文作希卜苏弟误今从删】初名思恭避显宗讳改焉年十一从父谒见太祖诏从猎射黄羊获之赐以从马宗翰伐宋从其兄实实攻太原又从完颜和尼下洛阳围汴皆有功师还隶辽王宗干麾下太宗幸东京温汤思敬权护卫押卫卒百人从行领穆昆从征珠格麟有功遂充护卫天眷二年以捕宗磐宗隽功迁显武将军擢右卫将军袭扎兰路万戸授世袭穆昆七年入爲工部尚书迁吏部天徳初爲报谕宋国使还拜尚书右丞大定二年封济国公兼天徳军节度使俄为西北路招讨使唐古布古岱副之将夲路兵二千防布古岱视地形冲要伺契丹贼出没之地置守御逺斥候贼至则战不以画夜爲限布萨忠义败斡罕于陷泉诏思敬选新马三千备追袭斡罕入于奚中思敬为元帅右都监以旧领军入奚地张格宅防大军讨之贼降将硕和卓与其党锡勒塔执斡罕并其苏尼家属诣思敬降思敬献俘于京师拜右副元帅经畧南边驻山东初明安穆昆屯田山东各随所受地主处州县世宗不欲明安穆昆与民戸杂处欲使相聚居之遣戸部郎中完颜让往元帅府议之思敬与山东路总管图克坦克宁议曰大军方进伐宋宜以家属权寓州县量留军众以爲备御俟边事宁息明安穆昆各使聚居则军民俱便还奏从之其后遂以明安穆昆自爲保聚其田土与民田犬牙相入者互易之三年四月召还京师以爲北京留守七年召爲平章政事先是省并明安穆昆及海陵时无功授穆昆者皆罢之失职者甚众思敬请量才用之帝从其请九年拜枢密使上疏论五事一女真人可依汉人以文理选试二契丹人可分女真明安三盐泺官可罢去四与明安同勾当副千戸官亦可罢五亲王府官属以文资拟注教以女真语言文字皆从之其后女真人试进士瓜尔佳衡尼玛哈鉴图克坦镒完顔匡辈皆由此致宰相实思敬启之也乆之帝谓思敬曰朕欲修熙宗实録卿尝爲侍从必能记其事迹对曰熙宗时内外皆得人风雨时年谷丰盗贼息百姓安此其大概也何必余事帝大悦世宗喜立事故其微谏如此十三年薨孙乌呼肯扎塔大定二十四年除明威将军授苏伯路寳邻山明安
　　忠夲名都古噜讷字鄂斯欢实图美之弟太祖器重之将举兵伐辽而未决也因与都古噜讷计事宗翰宗干完颜希尹皆从都古噜讷曰以主公英武士众乐为用辽帝荒于畋猎政令无常易与也太祖然之明年伐辽都古噜讷以兵会收国元年与尼楚赫守达噜噶路二年与干鲁芬彻防乌楞古讨髙永昌破其兵东京降遂与乌楞古等败耶律聂哷于蒺藜山天辅二年与罗索俱入见太祖曰辽主近在中京而敢辄来各杖之太祖驻军草泺都古噜讷取奉圣州破其兵五千于鸡鸣山太祖入燕京都古噜讷出徳胜口代实图美为扎兰路都贝勒二年【按太祖纪帝伐燕京都古噜讷出徳胜口事在天辅六年本传类叙于二年之下而此处复称二年疑有脱误】以扎兰地薄斥卤迁其部于苏伯水益以珠苏尔之田熙宗即位加太子太师天防十四年加保大军节度使同中书门下平章事薨天徳二年配飨太祖庙庭大定二年追封金源郡王
　　萨布始祖弟博和哩之后初补亲卫军章宗时选充护卫明昌元年为宁化州刺史累官殿前左副都防检及平章布萨揆伐宋为右翼都统泰和六年宋将皇甫斌率步骑数万由磪山褒信分路侵蔡闻郭倬李爽之败阻溱水不敢进于是揆遣萨布及副统尚廏局使布希万努深州刺史完颜达希布等以骑七千往击之防溱水涨【按布萨揆传云揆出頴寿至淮宋人拒于水南揆测淮水八叠滩使萨布等潜渡本传所云溱水恐是淮水之误】宋兵扼桥以拒萨布等谋潜师夜出达希布以骑渉水出其右万努出其左萨布率精兵直趋桥宋兵大溃还进爵一级贞祐间知临洮府事兼陜西路副统军改知鳯翔府事兼本路兵都总管俄为元帅右都总夏人来寇屡撃走之兴定初以宋歳币不至且复侵盗诏萨布讨之破宋人于信阳陇山等处斩获甚众寻遣兵渡淮畧中渡店拔光山罗山定城等县七月上章言京都天下之根本窃见城中有子城故基宜于农隙筑而新之为国家乆长之利及河南陜西州府皆乞量修从之二年破宋人于鐡山及上石店唐县奉诏攻枣阳败之三年夺宋白石关破宋兵于七口仓又夺宋小鹘仓复败宋兵于石鹘崖四年奉诏出兵河北招降晋安时河北义军官民坚守堡寨力战破敌者众萨布上章言此类忠赤可嘉若不旌酬无以激人心乞量加官赏从之迁枢密副使五年奉诏引兵救河东战屡捷复晋安平阳元光二年复河中正大元年拜平章政事未几转尚书右丞相三年宣宗庙成将禘祭议配享功臣论者纷纷萨布为大礼使因言丞相福兴死王事齐锦谨守河南以迎大驾功宜配享议遂定吏部郎中杨居仁上封事言宰相宜择人帝语大臣相府非人御史谏官当言彼吏曹何与左丞延扎舒噜素嫉居仁亦以为僣萨布徐进曰天下有道庶人犹得献言况在郎官使其言可用则行之不可用不必示臣下也帝是之五年行尚言省于京兆谓都事商衡曰古来宰相必用文人以其知为相之道萨布何所知使居此位吾恐他日史官书之某时以某为相而国乃亡即促衡草表乞致仕平章政事候挚朴直无蕴借天兴元年兵事急都堂防议挚以国势不支因论数事曰只是更无擘划博索怒曰平章出此言国家何望耶萨布顾谓博索曰候相言甚当博索含愤而罢时元兵薄汴博索策后日讲和或出质必首相当行力请萨布领省事谨按通鉴辑覧
　　【御批萨布谓宰相必用文人袭世俗迂腐之说而忘金源荩臣之本夫金源初起大东尔时岂有文人辅成创业乎况国家有事之日尤当与共安危若止洁身独善而置国事于不顾与国休戚之谓何然萨布后此尚能殉义以全大节若博索虑议和为质力荐萨布以避患更为小人之尤而不足责矣】拜为左丞相寻致仕哀宗迁归徳起复为右丞相封寿国公扈从以行诏行尚书省事于徐州元帅郭恩宻与河北叛将郭野骡軰谋归国用安萨布病疽重为贼党所制野骡乃约源州叛将麻琮袭破徐州时蔡已被围徐州将士以朝命阻絶且逼元兵议出降萨布弗从投河求死不没军士援出之自缢于州第麻琮乃遣人以州降元子按春正大中充防卫以事系居许州元兵至许按春开南门以降诏令押入省问事萨布附奏曰老臣不幸生此贼恨不手刃之十二月车驾东狩留后二相下开封擒捕斩之狱中
　　珠噜宗室子从郑王乌色败髙丽于海兰取雅鲁城克宁江州收黄龙府珠赫店逹噜噶城呼岱巴冈诸役皆
　　力战有功东京降为本路招安副使败辽兵破通古营苏州汉民叛走珠噜追复之以功为穆昆天辅四年卒皇统中赠镇国上将军
　　呼实哈宗室子从太祖攻宁江败辽兵于达噜噶城破辽主亲兵皆有功辽军来援济州呼实哈与其兄实古纳以兵迎击败之还攻济州中流矢战益力克其城从攻春泰州降之并降境内诸部族其不降者皆攻防之辽主西走呼实哈追至中京获其宫人辎重凡八百两徳州复叛呼实哈以兵五千克其城从罗索击败敌兵于归化降其城从取居庸闗并燕之属县及其山谷诸屯伊实部旣降复叛呼实哈引兵追及战败之俘获甚众泽州诸部有逃者皆追复之又败叛人于临潢诛其酋领而安抚其人民天眷二年迁永定军节度使改武定军徙汴京留守天徳三年授世袭明安卒
　　宗贤本名阿噜太祖伐辽从攻宁江州临潢府太宗监国选侍左右甚见亲信临潢复叛从宗望复取之迁归徳军节度使政寛简境内大治秩满士民相率诣朝廷请留及改武定军百姓扶老携防送数十里悲号而去改永定军秉徳廉访官吏士民持盆水与镜前拜言曰使君廉明清直类此民实赖之用是超迁两阶天徳初授世袭穆昆驰驿召之雄州父老相率张青绳悬明镜于公署老防填门三日乃得去封定国公再除忠顺军节度使捕盗司执数人至府宗贤阅其案谓僚佐曰吾察此辈必寃不数日贼果得人服其明改海兰路兵马都总管封广平郡王崇义军节度使兼领北京宗室事正隆例夺王爵加金紫光禄大夫改临海军大定初遣使召之宗贤率诸宗室见于辽阳除同签大宗正事封景国公致仕起为博索路兵马都总管复致仕卒达兰宗室子年十六事太祖未尝去左右出河店之役太祖欲亲战达兰控其马而止之曰主君何为轻敌臣请效力即挺枪手杀七人已而枪折骑士曳而下者九人太祖壮之曰诚得此辈数十虽万众不能当也及战于达噜噶城辽兵阵于营外太祖遣达兰往击之冲出敌阵大败其众攻临潢府春泰州中西二京皆有功天辅六年授穆昆天防四年从伐宋屡以功受赏明年再举至汴宗望闻宋人防诸路援兵于睢阳遣达兰与阿里库将兵二千往拒之败其前锋军于杞县又破三寨擒宋京东路都总管胡直孺南路都统制隋师元及其三将并直孺二子遂取拱州降宁陵复破宋兵于睢阳进取亳州闻宋兵十万且至防宗望益兵四千合击大败之擒其将石瑱而还【按本传自达兰与阿里库将兵以下数行与穆宗子达兰传人同事同文同未知究当谁属也姑两存之】帅府嘉其功赏赉优渥睿宗驻兵州分遣诸将畧地达兰以军五百入六盘山十六寨降其官民皇统中累加银青光禄大夫天徳初加特进授世袭明安卒
　　卞本名鄂摩上京司属司人大定二年收充防卫积劳授彰化军节度副使入为都水监丞累迁中都西京路提刑使徙知归徳府河平军节度使导河有劳除北京留守未防改知大兴府事时有言瓜尔佳衡在军不法诏刑部问状事下太兴府卞辄令追摄帝以爲失体杖四十乆之乞致仕不许拜御史大夫先是司谏言御史大夫乆阙宪纪不振宜选刚正疾恶之人肃清庶务上由是用卞既而以金吾卫上将军致仕卒
　　膏本名额哩埒隶上京司属司大定十年以皇家近亲收充东宫护卫授御院通进从世宗幸上京防皇太子守国薨特命与滕王府长史台驰驿往护丧时章宗爲金源郡王亦留中都且命膏等保护世宗还都迁符寳郎除吏部郎中章宗即位坐与唐古贡爲夀犯夜禁夺官一阶罢明昌元年起爲同知棣州防御使事坐讥讪宰辅杖罢之明年降授同知宣徳州事召授武卫军副都指挥使四迁知大兴府事转左右宣徽使承安二年拜尚书右丞出爲泰定军节度使移知济南府卒奕本名三寳隶黙音赛音司属司大定七年以近亲充东宫护卫十人长转尚廏局使章宗即位迁左卫副将军累迁右副都防检兼提防尚廏局使谕防曰汝非有过人才第以乆次迁授当谨乃职未几坐廏马痩决三十承安二年改左司都防检兼职如旧俄授同签大睦亲府事卒奕为人贫鄙数以赃败帝爱其能治围塲故进而委信之
　　爱实宗室子好学问袭父北京路筈柏山明安聼讼明决人信而爱之察廉能除彰国军节度副使改上京留守判官提刑司奏彰国军治状迁同知速频路节度事改归徳军歴海邳二州刺史皆兼总押军马宋统领刘文谦以兵犯宿迁迎击破之复破戚春夏兴国舟兵万余人斩夏兴国于阵迁镇国上将军为赫哩执中前前锋渡淮破寳应天长二县师还迁同知归徳府事改泗州防御使大安二年改华州防御使迁镇南军节度使累迁河南统军使兼昌武军节度使卒
　　托克索宗室子纳罕塞人初万戸实嘉努麾下尝领偏师破云中诸山寇盗宗望攻平州遣托克索讨应州贼平之抚安其民而还及伐宋在宗翰军以八穆昆破石岭闗屯兵数万祁县降而复叛托克索攻下之进取文水县后从诸帅列屯汾州之境宋河东军帅郝仲连张思正陜西军帅张闗索及其统制马忠合兵数万来援皆败之宗翰南伐至潞还太原犹未下即留尼楚赫总督诸军于是宋援兵大至托克索从玛武乌噜破宋兵四千于文水宋将黄迪等以兵三十万栅于县之西山复与耿守忠合兵九千击之获马及资粮甚众宋制置使姚古率兵至隆州谷托克索与巴尔斯以步骑万余御之种师中兵十万据榆次尼楚赫使托克索与和尼等合兵八千击败之斩师中宋将张灏以兵十万营于文水近郊复与巴尔斯击破之潞州复叛宋兵号十七万固纳托克索巴尔斯皆被围托克索麾军士下马力战遂溃围而出及再举伐宋宗翰命罗索率军先趋汴罗索至泽州托克索乌噜以五百骑为前驱往招河阳先据黄河津宋兵万余背水阵进击败之遂降河阳汴京平诸将西趣陜津畧定河东郡县托克索取宪州遇其援军击败之贝勒宁温珠噜等攻保徳未下托克索进兵助击梯冲竝进遂克其城贝勒舎哩执中石州屡败亡其三将军士殁者数百人托克索令诸军去马力战尽殪之天防六年宗辅驻师邓州托克索玛武巴尔斯西取均房下其城遂克唐蔡陈州及颍昌府天眷初除彰徳军节度使三年为元帅左监军皇统八年改济南尹天徳间封定国公授世袭千户卒正隆二年赠应国公
　　实图美本宗室和索哩改子也年十五事太宗为左奉宸皇统二年充护卫除武器署丞累官肇州防御使大定初除元帅左都监与咸平尹乌哲库率秦州兵及海兰路兵千五百人防临潢尹伊苏玛勒讨契丹契丹犯临潢伊苏玛勒死攻之不能克乃引众东行实图美表乞济师会左副元帅黙音以大军至实图美改哈斯罕节度使右翼与赫舍哩志宁败贼于长泺战霿河皆有功改博索路兵马都总管卒
　　承裕本名和硕以宗室子充符寳祗除中都左警巡副使通括户籍百姓称其平累迁东北路招讨副使以病免起为西南招讨副使泰和六年伐宋迁陜西路统军副使俄改通逺军节度使陜西兵马都统副使与秦州防御使完顔璘屯成纪界宋呉曦兵五万由保岔姑苏等谷袭秦州承裕璘以骑兵千余人击走之追奔四十里凡六战宋兵大败斩首四千余级宋呉曦使其将冯兴杨雄李珪以步骑八千入赤谷承裕璘及河州防御使富察秉铉逆击破之宋步兵保西山骑兵走赤谷承裕遣部将唐古安塔哈率骑二百驰击宋步兵宋歩兵大溃追奔至皂郊城斩二千余级明安巴恬努追宋骑兵杀千余人斩杨雄李珪于阵冯兴仅以身免承裕进兵克成州八年罢兵迁河南东路统军使兼知归徳府事俄改知临潢府事大安初召为御史中丞三年拜参知政事与平章政事通吉思忠行省戌邉乌沙堡之败朝廷独坐思忠诏承裕主兵事八月元兵至野狐岭承裕丧气不敢拒战退至宣平县中土豪请以土兵为前锋以行省兵为声援承裕畏怯不敢用但问此去宣徳间道而已其夜承裕率兵南行元兵踵击之明日至防河川【卫绍王纪作防河堡】兵大溃承裕脱身走入宣徳元游兵入居庸闗中都戒严识者谓金之亡决于是役卫绍王薄其罪除名而已崇庆元年起为陜西安抚使至宁元年迁元帅右监军兼咸平府路兵马都总管与契丹埓克战败绩改同判大睦亲府事辽东宣抚使贞祐初改临海军节度使卒
　　额尔克内族也时有两额尔克皆防衞出身一曰草火额尔克每得贼好以草火燎之一曰板子额尔克尝讹以官中牙牌报班齐者为板子故时人各以是目之正大八年九月大兵攻河中以内族两额尔克将兵三万守之初元兵期以明年正月合南北军攻汴梁故自将攻河中河中告急哈达布哈遣王敢率步兵一万救之十二月河中破初河中主将知元兵将至惧军力不足截故城之半守之及被攻行帐命筑松楼高二百尺下瞰城中土山地穴百道竝进至十一月攻愈急王敢救军至军士殊死鬭日夜不休西北楼橹俱尽白战又半月力尽乃陷草额尔克被擒寻杀之板额尔克提败卒三千夺船走北兵追及鼓噪北岸上矢石如雨数里之外有战船横截之败军不得过有赍火炮名震天雷者连发之炮火明见船军无几人力斫横船开得至潼闗遂入阌乡寻有诏责额尔克不能死车载入陜州决杖而死识者谓河中城守力竭而陷非战之罪故额尔克之死人或寃之初额尔克奉诏于邠泾凤翔往来防秋其族孙奉御努尔监战额尔克动为所制意颇不平渐生猜隙七年召赴京师时努尔同赴召谮额尔克畏怯帝意颇罪额尔克及河中陷苦战力尽而元兵百倍临之人谓虽至不守犹可以自赎竟杖而死
　　萨哈连字安之内族也宣宗朝累迁同签枢密院事元光二年十二月宣宗病笃英王帮图先入侍哀宗后至勒兵东华门萨哈连解都防检和卓佩之从哀宗入由是见亲信正大元年以萨哈连同判大睦亲府事兼前职四年元旣灭西夏进军陜西四月丙申召萨哈连等同议西事羣臣多主和独萨哈连力破和议八月朝廷得清水之报令有司罢防城及修城丁壮凡军需租调不急者权停帝谓之曰朝臣或欲我一战汝独言当静以待之与朕意合今日有太平之望皆汝谋也未几李大节规言萨哈连谄佞纳贿及不公事奏帖留中不报明惠皇后传防戒曰汝谄事帝之骑鞠皆汝所教亦极言之帝颇悟出为中京留守九年元兵至洛洛中初无军得三峯溃卒三四千与忠孝军百余人守御时萨哈连疽发于背不能军三月忠孝军百余骑入使宅强拥之出奔萨哈连不得已从之出南里城门城上军觉闭之瓮城中矢石乱下萨哈连仰呼求救军士知出奔非意以防引而上送入其宅不敢出丙戍夜城破萨哈连夺南门出不得投濠水死
　　哈昭一名永锡贞祐中为元帅左监军失援中都宣宗削除官爵杖之八十已而复用四年以御史大夫权尚书右丞总兵陜西留沔池数日进及京兆元兵已至合周竟不出战遂失潼关有司以敌至不出兵当斩诸皇族百余人上章救之遂再夺爵免死除名乆之起为参知政事性好作诗词语鄙俚自草括粟榜文有雀无翅儿不飞蛇无头儿不行等语京城目之曰雀儿参政哀宗用而不悟卒致败事
　　罗索三人皆内族时以其名同故各以长防别之正大八年庆善努弃京兆适鹰扬都尉大罗索运军器至白鹿原遇元兵与战兵刃旣尽以绦系掉金牌力战而死九年正月元兵至襄城元帅中罗索小罗索遇于汝坟罗索以正旦饮将校皆醉不能军遂败退走许州天兴二年正月河朔军溃哀宗走归徳中罗索为北面总帅小罗索左翼元帅收溃卒及将军瓜尔佳玖实奔蔡州蔡帅乌库哩栲栳知其跋扈不纳遂走息州息帅舒穆噜玖珠纳之时白华以帝命送虎符于玖珠为息州行帅府事玖珠出近侍好自标致驺从盈路三人者妬之渐生猜贰因诬玖珠反使人鎻之以瓜尔佳玖实为帅兼权息州六月赦至蔡蔡帅栲栳惧玖珠为三帅所诛驰送诏书于息乃得免及帝将幸蔡密召中罗索引兵来迓罗索迟疑乆之乃奉迎七月召玖珠至与中罗索辨于帝前时中罗索已授同签枢密院事不欲使之终讼乃罢玖珠帅职既而觇知宋人有窥息意息帅惧奏请益兵为备朝廷以参知政事穆延乌登行省事于息州中罗索以同签枢密院事为总帅小罗索以副防检为元帅王进为弹压帅瓜尔佳玖实为都尉以忠孝马军二百步军五百属之乌登赴息夜遣忠孝军百余骑袭宋营于中渡宋人望之骇愕奔溃斩获甚众复奏元帅张闰不遵约束乞正典刑罗索表闰无罪帝遣人赦之比至已死狱中闰为罗索腹心玖珠之狱皆闰发之乌登廉得其事因失律诛之十一月宋军二万来攻城中食尽乃和籴既而括之并括金帛衣物城中皆无聊而行省及诸帅日以歌酒为事声乐不絶下及军士强娶寡妇防女无所不至【按大金国志载天兴二年十二月权叅政罗索选精鋭啣枚夜出人荷束藁将烧敌营元军觉于隐处伏强挽弩杀伤甚众罗索中口流血昏愦翌日乃苏未知其为中罗索欤小罗索欤本传失载附録于此】三年正月蔡凶问至诸帅杀之以灭口数日蔡信閧然诸帅屏人聚议乃使送款于宋遂发丧设祭諡哀宗曰昭宗举城南迁宋人焚州楼橹州老防渡淮元兵追及之无有免者且诛索行省以下官属于宋宋人令官属入城托以犒赏从万户以上六七百人皆杀之既而与元军接南军敛避一军悉为所杀




　　钦定续通志卷一百九十三
　　钦定四库全书
　　钦定续通志卷一百九十四
　　宗室传
　　金【二】
　　始祖子
　　徳帝子
　　博啰
　　安帝诸子
　　锡赫特【巴达】　　锡里布【博诺】　锡里库
　　献祖诸子
　　昭祖诸子
　　乌肯彻　　　　伯赫【崇成　国保】
　　景祖诸子
　　和卓【普嘉努】　　噶顺　　　　满丕【满都布们都】鄂兰哈玛尔【晏　　宗尹宗宁　宗道】　　　们图珲【阿里布方】
　　始祖二子明懿皇后生徳帝名乌鲁季名斡鲁皆福夀之语也以六十后生子异之故皆以嘉名命之
　　徳帝二子思皇后生安帝季曰博啰
　　博啰与献祖俱徙海古勒水置屋宇焉博啰之孙和硕和硕之子和卓与景祖长子韩国公和卓同名穆宗四年伐阿苏阿苏走辽辽使使来止伐阿苏军穆宗阳受辽帝约束先归国留和卓守阿苏城凡三年卒攻破之天防十五年赠特进
　　安帝五子节皇后生献祖绥赫次信徳次锡赫特次锡哩布次锡里库
</div>
    <div class="pagination">
<a href="钦定续通志_page153.html">上一页</a><span>...</span><a href="钦定续通志_page149.html">149</a><a href="钦定续通志_page150.html">150</a><a href="钦定续通志_page151.html">151</a><a href="钦定续通志_page152.html">152</a><a href="钦定续通志_page153.html">153</a><span class="current-page">154</span><a href="钦定续通志_page155.html">155</a><a href="钦定续通志_page156.html">156</a><a href="钦定续通志_page157.html">157</a><a href="钦定续通志_page158.html">158</a><a href="钦定续通志_page159.html">159</a><span>...</span><a href="钦定续通志_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
