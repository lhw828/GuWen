<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1364 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1364 页/共 1860 页
  </h1>
  <div class="content">
   ○谕军机大臣曰、大学士舒赫德、于四月二十二日病故。舒常应来京穿孝。不必俟桂林回任。伊奉到此旨。速即驰驿来京。其所署提督印务。著明亮署理。　　

○戊午。上摘冠缨。诣泰东陵。未至碑亭。即降舆。举哀。步入隆恩殿。于孝圣宪皇后梓宫前。行迁奠礼。哀恸良久。卯时。恭奉梓宫至宝城前芦殿内。安奉龙輴上。奠酒行礼。悲伤号泣。哀恋笃至。王大臣官员。俱随行礼举哀。　　

○谕、本月二十五日。圣母孝圣宪皇后山陵礼成。恭点神主。例应满汉大学士各一员。敬谨将事。今舒赫德病故。著永贵暂署满大学士。敬襄点主大典。至现在吏部满尚书无人。并著永贵署理。　　

○又谕、行在刑部事务。著袁守侗署理。　　

○谕军机大臣曰、李侍尧奏、筹办缅甸边务情形。所虑亦是。已于摺内批示。据称、缅匪屡以诡词欺诳。藉此窥我动静。其反复已非一次。甚为可恶。查从前定议闭关禁市。绝其资生之路。原属制缅要策。现在该酋来禀。亦吁恳开关。使生计果真窘迫。自当力图完局。因何屡有变更。兹悉心体访。缅地物产。棉花颇多。次则碧霞＜王厶＞。翡翠玉。近年以来。彼处玉石等物。云南、广东、二省售卖颇多。皆由内地、每差土人摆夷。出关侦探。兵役因见官差要务。于随身行李。搜检未严。夹带势所不免。究之所侦探者。止在野人地界。摭拾无稽。不但不能得彼真情。转将内地信息。从而洩漏。至棉花一项。臣在粤省时。见近年外洋脚船进口。全载棉花。颇为行商之累。因与监督德魁、严行饬禁。嗣后倘再混装棉花入口。不许交易。定将原船押逐。初不知缅地多产棉花。今到滇后。闻缅匪之晏共、羊翁等处。为洋船收泊交易之所。是缅地棉花。悉从海道带运。似滇省闭关禁市。有名无实等语。所陈悉中缅匪情弊。著传谕杨景素、会同李质頴、德魁、于海口严行查禁。如有装载棉花船只。概不许其进口。务当实力奉行。勿以空言塞责。仍不时留心访察。如有胥役等受贿私放者。立即重治其罪。至滇省严查边隘。毋许内地民人。带货偷越。图思德迩年所办。似亦不过具文。未必实能禁绝。今李侍尧既见及此。自能设法严查。不似从前之虚应故事。惟当实力为之。要以久而勿懈。至于内地差人出关侦探。从无确信。转致洩漏内地风声。实无益而有损。此后差人侦探一事。竟当停止。想李侍尧必能妥办也。又据奏、暹罗头目郑昭、收合余众。欲为故主复讐。始而禀臣、转求恩赏封号。经臣晓以大义。奏明檄覆。继则情愿合击缅匪。豫恳示期为请。曾以青霾所获之泻都燕达、及男妇人等来献。近年复得缅匪所留内地兵民。节次送回。并称连岁攻击。军火缺乏。求买硫磺。颇见小心恭顺。节经臣奏明。仍作己意。准其买回。并予奖励。窥其心。惟冀邀大皇帝施恩封赏。俾主国事。臣从前入觐时。曾蒙面谕、外夷原不必深求。如郑昭再有禀乞恩。汝可酌量具奏。向特疑其或与暹罗旧部。别构衅端。谬思依仗天威。巧图慑服。其与缅匪讐杀。亦无目睹之人。保无捏词欺诳。兹询之通士寸博学、及送回腾越州民杨朝品等。佥供、郑昭诱杀缅匪多人。且海商传言。郑昭汉子甚好。竟是缅匪劲敌。而近日得鲁蕴之诡词款关。又焉知非因郑昭之故。虑及天朝加兵。故为此延缓之计。可否敕下两广督臣。作为已意。檄询郑昭、谓诏氏虽已无子孙。而天朝原颁敕印。现在是否存失。微露其意。郑昭自必乞恩求封。俟其禀到时。据情转奏。仰恳施恩锡封。伊得有天朝符命。更易号召邻番。努力杀贼。虽未必能缚渠献馘。而缅匪频年疲于攻战。俟其困顿。扬言大兵进剿。彼时畏惧。腹背受敌。摇尾乞怜。人象到关。准其纳款。亦可藉完此局等语。此亦治病偏方。姑试为之。原属并行不悖。但檄文仍宜作李侍尧之意。现令军机大臣、代拟檄槁发去。谕以本阁部堂、在粤省数年。屡次接阅来禀。知尔收合余众。欲为故主报讐。曾诱杀缅匪多人。是尔尚知大义。且节次送回缅匪所留滇省兵民。具见尔小心恭顺。是以尔两次需用硫磺铁锅等物。并准买回。以示奖励。且代为奏闻大皇帝。亦深为嘉予。至尔从前禀恳。欲邀天朝封号。彼时以尔妄冀恩泽。未为正理。且诏氏虽已无人。而天朝原颁敕印。现在或存或失。未经声明。不便入告。因而驳回。原欲俟尔稍有出力之处。及查明原颁敕印下落。陈请有名。再行代尔奏恳加恩。今大皇帝因云贵地方紧要。将本阁部堂。调任云贵总督。而简任杨大人为两广总督。本阁部堂。已将尔历次禀恳之事。详细告知。尔此后如有禀。即禀知新任杨大人。自必照本阁部堂所筹。为尔酌办。今启行在即。特将此遇便谕令知之。杨景素于接奉后。即照李侍尧任内檄谕郑昭之例。附诚实洋船发往。令其寄到。如郑昭续有禀恳之事。即迅速驿奏。以便筹度办理。惟是以蛮夷攻蛮夷。虽亦筹边之策。但须中国兵力。能至其地。控制得宜。方足以收其效。今暹罗与缅甸接壤之处。远隔重洋。断不能发兵往彼协剿。若专藉郑昭之力。彼或贪得其土地人民。冀图自利。不能于中国有益。且暹罗争战之处。不过缅匪边界。未必径至阿瓦城。更不足制其死命。设或郑昭、果欲实心剿杀缅匪。亦只可听其自为。若稍漏借助外番之意。彼必要求无厌。而此时发檄询问。尤不便轻露端倪。致彼居奇观望。抚驭外夷之道。大率如此。李侍尧、杨景素、皆不可不知也。再大学士舒赫德、忽于二十二日病故。其员缺自应阿桂补放。但定例大学士缺。须俟一月后、始行降旨。现在满大学士无人。阿桂接奉此旨、可速将边境应办要务。告知李侍尧、酌量妥办。即行起程回京。至缅匪求降一事。固由图思德轻听属员怂恿。希图完事。因适有得鲁蕴投禀到边。遂信以为真。据词入告。其实捏饰诡诈。罪在缅匪。并与图思德无涉。此时惟严饬边境各员。实力稽查。不许内外货物。偷漏出入。若彼遣人投禀。即设法将来人拘囚。其禀概付之不答。若知著急。亦未可定。舍此更无他法。至舒赫德之事。昨日下午始出。朕方为之震悼。今早递到滇省军报。止系李侍尧出名。不知所奏何事。心甚忧疑。启函时为之手颤。及至披阅。则系李侍尧条陈暹罗之事。惊心始定。虽李侍尧各抒所见。不必与阿桂连衔。然阿桂又何妨另奏一事。与之同发。致朕惩羹吹虀。多此一番疑虑耶。此旨著由六百里加紧发往。传令阿桂、李侍尧、杨景素知之。其严禁洋船棉花进口一节。并著谕令李质頴、德魁、一体遵办。　　

○庚申。上摘冠缨。诣泰东陵。未至碑亭。即降舆。举哀。步行至芦殿。于孝圣宪皇后梓宫前行礼。跪拊梓宫号哭良久。辰时。上躬送梓宫入地宫。安于宝床。恭奉册、宝、安于石座。上于梓宫前。伏地恸哭。号呼哀恋。于将闭元宫时。始退出。诣祭台前。行大葬告成礼。王大臣官员随行礼。礼臣奏、点主吉时届。上冠缀缨纬。更龙袍衮服。王大臣官员、同点主大学士。皆更朝服。上诣隆恩殿。向上立。王大臣官员。各于班次排立大学士于敏中、暂署大学士永贵、恭点神主。奉安宝座。行虞祭礼。王大臣官员随行礼。上恭捧孝圣宪皇后神牌。安黄舆内。神牌黄舆启行。王大臣官员。跪候过。随行。上更青袍褂。冠缀缨纬。步随至隆恩门外。跪送。由别路先诣宿次。祇候神牌黄舆至。供奉黄幄。行日夕上香礼。　　

○以孝圣宪皇后梓宫奉安地宫礼成。遣官告祭泰陵。泰东陵后土。永宁山神。　　

○谕曰、圣母孝圣宪皇后大事。工部承办一切事宜。均属妥协。除德成、刘浩、派办泰东陵工程。意见拘执。几至贻误。毋庸议叙外。其余各堂官。俱著交部议叙。其办事出力之司员。并著该堂官查明。分别等第。交部议叙。至礼部查办仪注档案。屡有舛误。经特派大臣董理。始能襄事。不必予以议叙。又现在恭缮圣母孝圣宪皇后神牌。及前此恭写玉册。俱属敬谨工妥。所有承办之翰林中书、并著该衙门查明。交部议叙。　　

○谕军机大臣等、昨据李侍尧奏称、在粤省时。见近年外洋脚船进口。全载棉花。颇为行商之累。因与监督德魁、严行饬禁。嗣后倘再混装棉花入口。不许交易。定将原船押逐。初不知缅地出产棉花。今到滇后。闻缅地土产棉花最多。而缅匪之晏共、羊翁等处。尤为洋船收泊交易之所。是缅地棉花。悉从海道带运。似滇省闭关禁市。有名无实等语。所奏甚是。业经传谕杨景素、会同李质頴、德魁、于海口严行查禁矣。外洋海面。处处皆通。恐洋船装载缅地棉花求售者。因粤省各口查禁。复往他省混行入口。亦未可定。况内地处处出产棉花。供用极为宽裕。何藉取给外洋。与之交易。致滋弊混。著传谕凡有海口之将军、督、抚、设法严行查禁。如有装载棉花船只。概不许其进口。务令实力奉行。勿以空言塞责。仍不时留心访察。或有胥役等受贿私放者。立即重治其罪。仍将如何设法查禁之处。具摺覆奏。将此遇各该将军督抚奏事之便。传谕知之。　　

○赈恤甘肃循化、皋兰、红水县丞、金县、狄道、沙泥州判、渭源、靖远、河州、盐茶厅、固原、安定、灵州、中卫、巴燕、戎格、西宁、碾伯、大通、庄浪、武威、镇番、永昌、古浪、平番、抚彝厅、张掖、山丹、东乐、肃州、高台、安西、三十一厅、州、县、乾隆四十年旱雹灾饥民。　　

○辛酉。上自梁格庄行宫启銮。诣黄幄。奉孝圣宪皇后神牌黄舆启行。至秋澜村黄幄。行日夕上香礼。　　

○谕军机大臣曰、阿桂等奏、马脖子为老官屯外最要隘口。若轻兵扑取。恐不能得手。此番贼目送人。既占负嵎之势。又竭力堤防。非单兵可以轻试。若果离其巢穴。侵犯近边。则飞速调集兵丁。尚有二千内外。尽可尽力截杀。而以贼平日之畏葸计之。当并不敢出此。竟可毋庸多虑。除俟续有机会。即遵旨办理等语。此时实无可办理。前此贼人恳请开关纳贡送人之说。屡经反覆。固系得鲁蕴计图自利。先发其端。而绽拉机又别怀自私之见。阻挠反悔。其曲全在于贼。亦由图思德听属员怂恿。迁就完事。不免粉饰其词。此时俱可毋庸深论。而贼匪与禽兽无异。更不足与较。现在既无可办。阿桂自当将应办边隘之事。面与李侍尧言明。实力严查妥办。此后贼人、如或差人到关递禀。即将来人拘禁。所禀付之不答。若果实有机会。李侍尧自能斟酌办理。阿桂于接奉此旨、即可起程回京。将此由六百里加紧传谕知之。　　

○蠲免安徽宿州、凤阳、虹县、灵璧、泗州、旴＜日台＞、天长、五河、八州县。凤阳、长淮、泗州、三卫。乾隆四十一年水灾额赋。　　

○是日。驻跸秋澜村行宫。　　

○壬戌。上诣黄幄。奉孝圣宪皇后神牌黄舆启行。至半壁店黄幄。朝夕上香行礼。　　

○以孝圣宪皇后神牌升祔太庙吉期。遣官告祭天。地。太庙后殿。奉先殿。社。稷。　　

○谕曰、吏部事务繁多。且引见官员。应满尚书承旨、永贵年逾七旬。恐精神不能周到。阿桂未到之前。所有吏部尚书事务。著福隆安暂行兼管。　　

○又谕、据观音保奏称、拟斩之土尔扈特多斯海等脱逃。复行拏获正法。原派看守之把总张登科、马焕、及兵丁六名。俱斥革。枷号三个月。杖一百。参将赫森布、都司冯子裕、请交部严加议处。并自请一并交部议处等语。土尔扈特多斯海等三犯。俱致疎脱。怠玩已极。新疆地方。尤非内地可比。断不可不严加惩治。把总张登科等。仅拟枷号三个月。未免过轻。把总张登科、马焕、及兵丁六名。俱著革退。于彼处枷号示众一年。仍杖一百。参将赫森布、都司冯子裕、俱著革职。多斯海等脱逃时。适值观音保、前往珠勒都斯。查办土尔扈特等游牧。后因闻信。即上紧将三犯、俱复行拏获。观音保、著加恩免其交部议处。　　

○谕军机大臣等、前据图思德奏称、本年正月内。得鲁蕴差孟干、孟团、致送礼物。并称欲将苏尔相等送回。随遣其出口。传令得鲁蕴亲来。及至二月。孟干、孟团、复进关禀称。象只未到。现令节盖四人。在马脖子等候。求差官到彼说话。令将孟干、孟团、扣留。嗣据阿桂等奏称、孟团系赘角牙妻父渺万机之用人。递禀恳求放回。现饬拘留不遣各等情。因孟团系缅匪得力之人。曾谕令阿桂、带其进京。以备讯问。今思得鲁蕴忽尔捏词欺诳。嗣复反悔。情节甚为可恶。其中原委。孟团必知其详。阿桂等自应将其严加刑讯。诘以缘何反覆之故。令其据实供吐。勿任狡饰。况从前贼匪。既敢将内地差往之苏尔相、擅行锁镣。此时将孟团严刑讯鞫。庶稍解恨。而此等么＜麻骨＞匪众。令其多受痛楚。又何足惜。著传谕阿桂、李侍尧、即将孟团严加刑讯。取具确切供情。先行迅速驰奏。仍派委妥干员弁。将孟团锁镣解京。并饬沿途拨兵护送。严加管束。毋致稍有疎虞。著由六百里加紧、传谕阿桂、李侍尧知之。寻奏、缅匪狡诈可恨。正将孟团等锁押提讯。以纾拘禁苏尔相之恨。因苏尔相已送出。现将孟团、孟干、碎冻、三人羁禁。勒取杨重英。得旨、览。又批、既送出苏尔相、则此三人、亦不必加之刑讯矣。扣留以待勒取杨重英可也。　　

○是日。驻跸半壁店行宫。　　

○癸亥。上诣黄幄。奉孝圣宪皇后神牌黄舆启行。至黄新庄黄幄。朝夕上香行礼。　　

○军机大臣议奏、恭查孝惠章皇后大事。朝鲜国进香。在奉安地宫后。礼部请停止祭祀。将所进礼物收贮。又恭查世宗宪皇帝梓宫尚未奉安地宫以前。朝鲜国使臣到京。礼部题请。在雍和宫行礼。孝圣宪皇后梓宫。已奉安地宫。朝鲜国进香使臣到京时。应恭照孝惠章皇后山陵礼成。停止使臣祭祀之例办理。报闻。　　

○调正白旗满洲都统福隆安、为镶黄旗满洲都统。正蓝旗汉军都统丰昇额、为正白旗满洲都统。镶白旗汉军都统容保、为正蓝旗汉军都统。　　

○是日。驻跸黄新庄行宫。　　

○甲子。上诣黄幄。奉孝圣宪皇后神牌黄舆启行。行朝晨上香礼。以恭候奉迎神牌。先还宫。遣官恭代行日夕上香礼。　　

○军机大臣等议奏、酌改王公大臣官员服色。一、百日外。二十七月内。常服。不挂朝珠。朔望挂朝珠。一、百日外。祭月坛。历代帝王、先师孔子、先农等坛庙。遣官致祭。承祭执事各官。常服。一、万寿正日。各官蟒袍、补褂、朝珠。前后三日。常服。朝珠。一、二十七日外。百日内。引见人员。青袍褂。百日外。常服。不挂朝珠。朔望挂朝珠。一、百日外。上恭谒山陵。随从人员。途中照常用短襟袍。马褂。黄马褂。一、百日外。雨衣、雨帽、照常按品服用。一、百日外。各官封条官衔。仍旧黏贴。元旦对联、门神、照旧张挂。报闻。　　

○兵部议覆、陕甘总督勒尔谨疏称、巴里坤镇标。添设城守营。应设都司、千总、各一缺。把总、经制外委、各二缺。额外外委三缺。马步兵二百名。即将踏实、沙州、二营各缺内。裁改移驻。应如所请。踏实营仍存额外外委一员。马步兵九十四名。留驻防守。再于沙州营内。拨千总一员。移往协防。从之。　　

○缓徵河南正阳、确山、二县。乾隆三十八年分风灾额赋有差。　　

○是月。钦差协办大学士阿桂、大学士管云贵总督李侍尧覆奏、前在军营时。闻懵驳有母。颇知恭顺。但彭理所云不可违背天朝之语。并无凭据。今亦不知其存否。加恩奖励之处。似可不办。再潞江等处。现派员稽察。倘有江楚客商至彼。均不许出口。报闻。　　

○江南河道总督萨载覆奏、查从前两次挑陶庄引河。宽深不成。皆由逼近旧河。分流势缓。易致停淤所致。今于积土以南。开挑筑坝。堵塞旧河。引溜北趋。新河畅流。报闻。　　

○湖北巡抚陈辉祖奏、蒲圻县万寿庄。麦秀两歧。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。五月。乙丑朔。孝圣宪皇后神牌。升祔太庙。奉先殿。卯时。上御礼服出宫。至幄次祇候。孝圣宪皇后神牌黄舆。进大清门。王大臣官员、俱朝服。各于班次跪迎。上出幄次。于天安门外、跪候黄舆过。步行随至太庙甎城门内。戟门外。上诣孝圣宪皇后神牌黄舆前。行三叩礼。亲捧神牌入太庙。跪安于拜位。躬代行礼。恭捧孝圣宪皇后神牌。敬升。奉安于孝敬宪皇后之次宝座上。行升祔太庙致祭礼。如时享仪。礼成。上回宫。届时。上御龙袍衮服。由景运门至诚肃门。降舆。诣恭造神牌处。恭捧孝圣宪皇后神牌进奉先殿。奉安于孝敬宪皇后之次宝座上。行升祔奉先殿致祭礼。礼成。回宫。命皇十一子永瑆、恭捧孝圣宪皇后神牌。进奉先殿后殿。皇十五子颙琰恭捧孝贤皇后神牌。出至穿堂跪迎。随行进右第二间寝室。赞引官跪奏。孝圣宪皇后。升祔奉先殿后殿。行参拜世宗宪皇帝、孝敬宪皇后礼。皇十一子永瑆、安奉孝圣宪皇后神牌于拜位。恭代行礼。敬捧孝圣宪皇后神牌。奉安于世宗宪皇帝之右宝座上。皇十五子颙琰安奉孝贤皇后神牌于拜位。恭代行参拜孝圣宪皇后礼。敬捧孝贤皇后神牌。还御寝室。奉安行礼。　　

○是日。孝圣宪皇后神牌。奉安于泰东陵享殿。遣皇六子永瑢行礼。如四时大祭仪。　　

○定京察比较名单例。谕、向来各衙门保送京察一等人员。俱照上次数目比较。宁阙毋滥。引见时、吏部开单进呈。候朕阅定。于甄简才能之中。仍寓慎重激扬之意。惟是每次与上届相较。固以防其滥额。然或过泥成例。此次比上届少一人。下届又比此次少一人。递行减少。势将无所底止。亦非所以示鼓励。嗣后吏部引见。进呈比较清单。著将上两次数目。一并开列。若此次比上届多一人。而较之再上一次、数仍相仿。即可毋庸裁减。将来吏部较核。亦以此为准。如此酌中定制。既无虑滥膺保荐。亦不至屈抑人才。著为令。　　

○又谕、昨召见长芦盐政西宁、据奏、运使秦鑅、才识迂滞。且自称催科政拙等语。其言迂谬无理。所谓抚字催科者。专指力田民庶而言。至商人领运盐引。已擅牢盆之利。所有应完纲课。理宜按限催交。无可复以虚词推诿。乃以富商比之穷民。谓为催科政拙。则有司粮赋。又当何如。秦鑅系科目出身。岂白居易新乐府盐商妇之篇。亦从未寓目耶。秦鑅前在归州知州任内。因盗犯张洪顺一案。尚能持正。是以特加超擢。及用为臬司。来京请训。见其人甚糊涂。已恐其不能称职。而在任又有失察余犯自缢之案。经部议降调。犹念其人尚谨饬。运使事务稍简。是以令其补授。今识见庸陋若此。竟系徒好名而不达事理之人。并不胜运使之任。秦鑅、著来京。以部属用。其长芦盐运使员缺。著锡拉布调补。　　

○丙寅。以孝圣宪皇后升祔礼成。诏告天下。皇帝诏曰、朕惟显亲义重乎尊称。报本典隆于告庙。粤考慈仪之懋著。爰稽殷礼为推崇。懿号、载在前闻。配食彰于往牒。盖睿德必大名始副。而升禋实万世为昭。钦惟皇妣皇太后。履顺垂型。坤贞示范。郭仁爱而辉流京室。荷恩勤而庆笃藐躬。备福寿者八十六年。受孝养者四十二载。仪天下而为大母。尊宫中之有圣人。合九州万国以迓欢心。萃五世一堂而徵盛事。侍春筵于仙馆。奉夏凊于山庄。欣色笑之时愉。幸尊亲之倍挚。掖辇巡方而呼腾嵩岱。推恩赐复而感逮葭蓬。纪祝嘏在玉河入贡之年。缅承禧于雪徼永清之会。仰藉洪熙为普焘。喜逢寰＜宀禹＞之丰亨。庆典频臻。崇勋懋集。晋鸿称于一十八字。介繁祉于亿万千龄。厚福冀自此引长。前史真罕有伦比。方念春晖之永庇。何期爱景之难追。慈恩遗慕于终天。义训萦悲于罔极。溯徽音而同符高厚。审上谥而莫罄名言。行本孝斯无以加。德惟圣为不可尚。阐实一根。乎至性。孝衷兼协夫群情。敬成大礼于山陵。弥眷哀思于俎豆。肇神宫之妥祀。跻太室以升香。燕天之灵爽如凭。诹吉之彝章备举。祇告天。地。宗庙。社稷。于乾隆四十二年三月十六日。率诸王、贝勒、文武群臣。恭奉册。宝。上尊谥曰、孝圣慈宣康惠敦和敬天光圣宪皇后。四月二十五日。奉安泰东陵礼成。五月初一日。升祔太庙。既表崇亲之大谊。当推锡类之深仁。所有事宜。开列于后。一、历代帝王庙、及先圣先贤陵墓。所在地方官。随时修护。一、恭送孝圣宪皇后梓宫。及护从执事大臣官员。加一级。一、直隶办差地方文武官员。加一级。一、内外大小各官。除现在品级。从前已得封赠外。其升级及改任者。照新衔封赠。一、满汉孝子、顺孙、义夫、节妇、该管官访实。奏闻旌表。一、贡监生免坐监一月。一、在京及各省军流以下人犯。分别减等发落。一、各省养济院。所有鳏寡孤独、及残疾无告之人。有司留心养赡。一、穷民无力营葬、并无亲族收葬者。地方官多设义冢掩埋。于戏。懿行扬光。展悃报劬劳之德。馨闻孝飨。延厘闳昌炽之庥。布告中外。咸使闻知。　　

○谕、乾隆十三年。更定卤簿仪驾。恭谕、乾隆十三年。更定卤簿仪驾。恭诣圜丘、御玉辇。方泽、御金辇。中祀、御礼舆。以别等差。用昭诚敬。兹届北郊之期。若照往年乘用金辇。朕心实有未安。所有二十七月以内。恭遇天坛。祈谷坛。地坛。大祀典礼。应用玉辇金辇者。俱著改用礼舆。该衙门照例豫备。　　

○又谕曰、圣母孝圣宪皇后大事。内务府掌仪司官员。承办一切事宜。均属勤妥。又造办处铸炉处。恭造泰东陵应用供器。俱属妥速。所有承办此事之副都统金辉、并承办司员。俱著加恩。一并交总管内务府大臣。查明议叙。　　

○又谕曰、圣母孝圣宪皇后大事。礼部司员苏楞额、图桑阿、承办一切事务。较为勤慎。著加恩交部议叙。　　

○又谕曰、大学士舒赫德、应得封典。著加恩仍行给予。　　

○谕军机大臣等、据巴延三奏、蒲州、解州等六府州呈报。于本月十九、二十、等日。各得雨三四寸等语。已于摺内批示矣。该抚奏报此次之雨。止言蒲州解州等属。而未提及他处。其未能普遍可知。所有太原等各府州。农田恐不免望泽。著传谕巴延三、速将各该处有无盼雨情形、及曾否续得甘澍。即行据实覆奏。至畿辅春膏虽渥。而入夏以后。尚未得雨。朕心盼望甚殷。山东、河南、与直隶毗连。晴雨大略相仿。且近日亦未见该抚等有得雨之奏。深为廑念。并著传谕徐绩、国泰、切实查明。迅速覆奏。　　

○吏部带领京察保送一等之内阁侍读学士穆克登泰等、四十六员引见。得旨、穆克登泰、图桑阿、俱准其一等。庆玉、善宝、崇泰、许祖京、灵保、傅森、觉罗吉庆、那苏图、查隆额、海广、伊江阿、呈麟、广泰、广玉、武赫、隆兴、王家宾、施光辂、陆瑗、赵锳、翰图、永安泰、玉德、穆图、当保、宗室五壮、宗室蔚文、宗室书光、宗室书敬、宗室僧保住、姚梁、宗室成惠、宗室达德、正寅、策璘、韩朝衡、李炤、穆克登额、阿克东阿、伊勒图、敷文泰、文光、姜斌、俱准一等加一级。诚泰、著改为二等。　　

○以署协办大学士刑部尚书英廉、兼翰林院掌院学士。　　

○丁卯。孝诚仁皇后忌辰。遣官祭景陵。　　

○戊辰。上临大学士舒赫德第赐奠。
  </div>
  <div class="pagination">
   <a href="清实录乾隆朝实录_page1363.html">
    上一页
   </a>
   <span>
    ...
   </span>
   <a href="清实录乾隆朝实录_page1359.html">
    1359
   </a>
   <a href="清实录乾隆朝实录_page1360.html">
    1360
   </a>
   <a href="清实录乾隆朝实录_page1361.html">
    1361
   </a>
   <a href="清实录乾隆朝实录_page1362.html">
    1362
   </a>
   <a href="清实录乾隆朝实录_page1363.html">
    1363
   </a>
   <span class="current-page">
    1364
   </span>
   <a href="清实录乾隆朝实录_page1365.html">
    1365
   </a>
   <a href="清实录乾隆朝实录_page1366.html">
    1366
   </a>
   <a href="清实录乾隆朝实录_page1367.html">
    1367
   </a>
   <a href="清实录乾隆朝实录_page1368.html">
    1368
   </a>
   <a href="清实录乾隆朝实录_page1369.html">
    1369
   </a>
   <span>
    ...
   </span>
   <a href="清实录乾隆朝实录_page1365.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
