<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1702 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1702 页/共 1860 页
  </h1>
  <div class="content">
   ○又谕、向来各省督抚。于学政任满。及年终陈奏时。大率以声名尚好为辞。舍糊具奏。从未有举发学政劣迹者。即如谢墉、吴玉纶、徐立纲等、声名平常。相继破露。皆经朕传旨询问。始据各督抚具奏。今又闻广西学政潘曾起、在学政任内。声名亦属平常。因检查孙永清上年岁底陈奏摺内。据称潘曾起声名中等。并无劣迹等语。学政与巡抚、同在一省。其声名优劣。断难掩人耳目。潘曾起、校士未能公正。外间多有议论。孙永清岂不知之。乃并不切实具奏。为此模棱笼统之语。以冀见好干誉。甚属无良心。本应将该抚从重治以欺罔之罪。但因阮光平于明春入觐。孙永清在彼照料一切。较为妥协熟谙。未便遽行更易。致阮光平或生疑畏。故加恩免其治罪。与福康安托办木植一案。加恩予留公爵章服者。事同一例。仍著传旨严行申饬。必将潘曾起如何作弊之处。据实参奏。莫至为人害己。慎之。　　

○是月。河东河道总督李奉翰奏、豫省黄河水势消落。新旧埽坝工程稳固。其兰阳新河头蔡家楼、前因水落走湾。溜势上提。续添新埽七段。今已镶成坚稳。又睢州下汛七堡新南堤。前经镶做护埽九段。续添做六段。并于工尾添筑挑水小坝一道。以资挑护。迤下不致再生新工。得旨嘉奖。　　

○陕甘总督勒保奏、臣到甘以来。节次晓谕旧教回民。将仍习新教之人。按名查缉。并明立条款。回民礼拜日期。止准于本村寺内念经。不许另赴别寺。亦不得多索忏钱。如有婚丧事件。止准延请本寺乡约头人。别寺之人。不得搀夺。仍令照依编造保甲之法。将某某回户。应归某寺念经之处。造册备案。其平时教习经文。亦止准延请本寺回民教读。不许勾引隔村别寺人。及添建礼拜寺。私筑城堡等事。至专设回民义学。教以诗书。尤为化导良法。通饬实力奉行。以上立定章程。责成该管道府。随时稽查。按月禀报。该回民等、深知邪教最易滋事。为切己之害。无不互相戒免。遵守条约。实属安静畏法。得旨、有治人。无治法。实力为之。　　

○四川总督李世杰等奏、巴勒布头人贡使。由打箭炉入内地以来。见一路标营。军容壮盛。经由卭州新津双流等处。平畴沃野。人烟稠密。至成都省。更见规模宏整。百货丰盈。该番等钦慕华风。倍形鼓舞。惟即日由川赴京。正值严寒。该番等涉远而来。随带衣履无多。自应量加体恤。先经臣等查照该番所穿服色。制备温暖皮衣。并靴帽等件。随传齐该大小头人番众。面加赏赉。并犒以羊酒。该番等叩首欢欣。同声感颂。臣等随饬经过川省各站。将应用夫马。妥为应付。并咨明陕西、山西、直隶、各省。一体照料外。臣成德带领该番。自成都起程。督同将备等、沿途经理。务于十二月上旬到京。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十三


大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。十二月。壬子朔。上诣大高殿行礼。　　

○以礼部尚书常青、礼部右侍郎铁保、内阁学士扎郎阿、吏部左侍郎金士松、右侍郎朱圭、兵部左侍郎沈初、充经筵讲官。　　

○豁免江苏吴县、乾隆五十年分、坍没田地一十九顷十四亩有奇额赋。　　

○癸丑。上御乾清门听政。　　

○谕、已革副榜施銮坡、前因应试怀挟。照例斥革。今检阅南巡时诸生所进迎銮册页。内有施銮坡集千字文一本。文理尚优。若令终身废弃。未免阻其上进之心。因思从前已革举监。如能改过自新。原有准其应试之例。施銮坡、著加恩准其以原名应试。如再敢舞弊。必加倍从重治罪。　　

○又谕、据科灵阿奏、一年之内。并无私造鸟枪。照例汇奏等语。督抚年终汇奏稽查私造鸟枪一事。原属具文。将军、副都统、并无民社之责。亦于年终汇奏。尤属虚行故事。况旗人能打造鸟枪。甚属美事。嗣后东三省驻防各处将军、副都统、年终不必汇奏禁止私枪之事。但吉林黑龙江等处。其人素皆善于骑射。捕猎本不需用鸟枪。若因停止私枪之禁。专用鸟枪。竟致废弛骑射。亦不可不防其渐。该将军等、仍宜加意操演。勿使专习鸟枪而荒骑射。　　

○户部议准、两江总督书麟等奏称、本年编查安省军丁田地房产。因地方辽阔。兼赶办灾赈。请展至五十五年五月为止。以便详细编查。再各省军丁、多有私典屯地之事。请照江西奏定事例、将屯坐本管者。限以一年。分隶别府州县者。限以二年。详查咨部。归入编审册内。得旨、依议速行。　　

○兵部议准、陕甘总督勒保奏称、甘省嘉峪关外花海子地方。路通王子庄、野麻湾等处。为紧要之地。请于花海子分驻把总一员。兵三十名。并于通花海子之红泉口、笈笈槽、红柳井子、四十井子、草湖、爬腰树等六处。各安兵五名。所派把总兵丁。于赤金、靖逆二营内。按年轮流派拨更换。令该把总于红泉口等六处。轮转巡查。并令赤金营都司、每月赴花海子等处稽查结报。又木笼泉、梧桐窝、石人子、断山口、均通花海子路径。请于桥湾营拨兵十名。分驻木笼泉、梧桐窝、于威虏堡营拨兵五名。分驻石人子。于嘉峪关拨兵五名。分驻断山口。仍令各本营将弁。随时查察。以专责成。从之。　　

○以告退二等镇国将军永惠子麟志、照例降袭二等辅国将军。　　

○甲寅。户部议准、四川总督李世杰奏、犍为县报开盐井。自乾隆五十四年始。岁增课额三百十两。从之。　　

○以少詹事邹炳泰为詹事。　　

○乙卯。上幸和孝公主第。　　

○谕曰、福康安等奏、成林自安南宣封进关后。于途次接见。福康安询悉安南一切情形。摺内称阮光平以安南僻处炎荒。吁请天朝颁示正朔。又以该国物产本微。加以连年兵燹。物力衰耗。恳恩将水口关、准令商贩出入。则全境生灵。俱获利用等语。阮光平、膺受封爵。得备藩服。感激欢忭。具见肫诚。前经遣使进贡。并再三吁恳。于明春亲自赴京。瞻觐祝厘。忱悃可嘉。业已俯允所请。今又以交南僻处荒陬。恳颁正朔。该国王于缔造之初。即能崇奉天朝。以定时正朔为急务。朕心深为嘉慰。自应即为颁发。俾得敬受正朔。永远遵循。但向来朝鲜国。系遣使臣先期赴京。于十月朔日。祇领宪书。今安南远在南交。若每年照朝鲜国之例。遣陪臣到京谨领。返国时、已逾春正元旦之期。该国臣民。转未能及时遵奉。殊非体念远人之道。今谕该部、即将五十五年时宪书发往。交该督等即委员赍至镇南关。令该国镇目。转交国王祗领。嗣后每年即著该部照朝鲜国请领数目。将时宪书发交广西。令该抚照此次之例。届期颁给。无庸该国遣使赴京。以示体恤。至安南向通贸易。自设禁以来。罕有内地货物。该国民用所需。谅必日形短绌。今该国王抒诚效悃。已就藩封。其境内黎元。皆吾赤子。自应准其开关贸易。早一日即民受一日之利。况安南甫经兵燹之余。闾阎凋敝。物力维艰。尤须亟为通市。俾得有无懋迁。渐臻饶裕。并著该督抚、将水口等关。即令照常贸易。以副朕胞与为怀。一视同仁至意。　　

○谕军机大臣曰、阮光平祗受封爵。抚有安南。知敬奉天朝正朔。吁求颁给时宪书。自应准其所请。由报先行发给五十五年时宪书二十本。嗣后著礼部每年查照朝鲜国之例。颁发时宪书。令广西巡抚发交左江道。知照该国。差官到关祇领。至粤西水口等关通市之处。若不即允所请。恐该国货物罕至。民用有阙、转非体恤外藩。一视同仁之意。现已明降谕旨。准其开关通市。不必俟该国王来京。面为奏恳。再行允准。著传谕福康安等、接奉此旨后。即行照会该国王。以安南与内地通市。前经设禁。未便擅开。本部堂已据实奏明。并令国王于入觐时。自行奏恳。今大皇帝俯念安南连岁被兵。物产衰耗。该国夷民。俱系天朝赤子。若待明年国王入觐奏恳。回国后始准开关。为期将及一载。通国日用所需。未免短绌。是以不俟国王面奏。先已特降恩旨准行。以示体恤。如此明白宣谕。庶使安南通国夷民。益仰天朝抚育深仁。倍加感戴也。又福康安等奏称、安南所建阵亡提镇庙宇。供祀许世亨等牌位。极为整齐。并据吴文楚面禀成林。以大兵在黎城伤亡官员。不知姓名官职。无从立位。祈开示衔名。以便补祀等语。亦应准其所请。著福康安等、即查明阵亡副参游等员。职分较大。应行列祀者。发交该国王。令其按照官衔名姓。一体设牌供祀。用慰忠魂。至该国欲为福康安建立生祠。固属爱敬之心。业经福康安照会该国王。令其毋庸建立。所见亦为得体。又据福康安另摺奏称、阮光平所遣贡使。现已催令起身。计算程期。必能于灯节前赶到。本应令汤雄业护送入京。但阮光平明春入觐。必须熟谙大员。在关照料。请令候补道黄符彩、同德克精额、伴送来京等语。该贡使久已进关。若即令起身前来。此时已抵豫省。年内尽可从容赶到。今甫自宁明起身。不能年底到京。皆由孙永清拘泥迟误所致。至汤雄业熟悉夷情。留在镇南关一带。照料阮光平入觐事宜。较他员自为妥协。所有此次贡使来京。即令黄符彩、与德克精额伴送。迅速起程。务于灯节前到京。勿再迟缓。将此由六百里传谕知之。　　

○丙辰。上幸瀛台。　　

○谕、本年乡试诸生。年届八十七十以上。未经中式者。除顺天业经降旨。分别加恩外。兹据各省陆续奏到。诸生中年跻耄耋。踊跃观光。共百有余人。虽未经中式。而三场均能完竣。洵为士林盛事。所有江南省八十以上之胡椿、周宗勋、许以恭、刘鸿、宣鹏、徐日暄、董作砺、翁炳、魏文鸿、刘湘、翟皋、王道烜、汪飞熊、刘绳准、叶逢年、张进履、姜球等十七名。江西省八十以上之黄景亮、胡道南、萧士芝、董梦江等四名。浙江省八十以上之方宗华、何大烈、闵之贤、冯全修、鲁学孟、张谔等六名。福建省八十以上之吴维新、朱光章、陈卜仁等三名。湖北省八十以上之刘化鲲、王奉元、涂宗诏、朱有荣等四名。湖南省八十以上之刘丰年、李光旵、李国霞、李逢源、欧阳谟、吴家修、文承发等七名。河南省八十以上之冯希贤、程绍光、乔元熙、武伸、席梧贵、吕朴、李如璧等七名。山东省八十以上之王有年、王宗远、郭伟勣、赵泉、赵瑞岚等五名。山西省八十以上之李文明、孙公辅、李如山、孙元麟、郭长源、吴企皙等六名。陕西省八十以上之张大烈、张守经、阎辅辉、张大振、师尚友等五名。四川省八十以上之潘履谦、戴文璧、刘洪文、王体亨、王昇平、李维岱等六名。广东省八十以上之李赖予、杨家树、马登翰、李光云、邱修己、关睿南、何绍纲等七名。云南省八十以上之汤祚昌、钱大有等二名。贵州省八十以上之杨宜科、黄中理、赵锡爵、徐苾、王德洪等五名。俱著加恩赏给举人。准其一体会试。其浙江省七十以上之沉志超、胡以晋、徐由湘、黄敏、楼象春、范钰、潘兆谦、李鸿、郑拱秀、张爰土、周嘉祺、沈慧业等十二名。湖北省七十以上之刘中陵、萧光泰、张元珑、袁国桂、邱雨浚、李华、卢薰、杨大谟、刘先士、方玉堂、冉之桂、邱文开、闵力魁、周之鼎等十四名。湖南省七十以上之黄佑启、山西省七十以上之宋守祀、萧鸣山、薄文龙、王梦熊、刘焕、王克惠、杜霘、高曰敬、郝兆珠、周汝第、郭延山、万之干、强屾、王振祚、孙大发、李时旺、刘依德、薛抡魁、赵学普、李溥、赵抡达、李晚荣、孙膺祜、王宪武、王仪烜、陈丹书、冯宪邺等二十七名。俱著加恩赏给副榜。以彰寿世作人至意。　　

○工部议覆、盛京户部侍郎宗室宜兴、题修宁远旗仓。天字、日字、月字三廒。应准照例估修外。查本年八月内。京师贡院。及各省考棚。所有天元帝皇等字。俱停止编列。仓廒事同一体。所有宁远州旗仓廒座字号内。如天字等字样。应令该侍郎改编报部。至各处仓廒有似此者。应行文仓场侍郎、及各省督抚。查明改编报部。从之。　　

○丁巳。孝惠章皇后忌辰。遣官祭孝东陵。　　

○谕军机大臣曰、梁肯堂奏、江兰擅发考城县工程银两一案。提讯革职知县陈士骏、据供所领前项银两。江兰每百短发银二两四五钱不等。约共短银一千三百余两。恐其中尚有不实不尽之处。仍当悉心根究等语。江兰系素办盐业。家资丰厚之人。即欲藉端侵冒。或系二三万两。尚在情理之内。岂肯因一千数百两平余。擅行动款。任听陈士骏浮领工银至二万余两。且向来淮商俗习。即寻常宴会。所费尚不止此。断不至因此些须扣项。自蹈擅发重罪。梁肯堂所讯供词。殊非情理。若非该抚有意周内。审出克扣工程银两。以实其罪。即系避重就轻。以江兰侵蚀无多。希图末减。二者必居一于此。岂能逃朕洞鉴耶。闻得城工甚粗糙。必系工程冒克。何不于城工覆勘。则其侵蚀毕露矣。著传谕梁肯堂、再行向陈士骏严切根究。务得确情。不得因质证无人。任其狡展。昨据全德奏。已将江兰派员起解。俟其到豫时。再令与陈士骏质对。无难讯究得实。此案关系藩司擅动库项。必系案情确凿。方成信谳。朕断不肯似此颟顸了事也。著将审得情形。迅速据实具奏。　　

○军机大臣议奏、请增设顺天乡会试防弊各事宜。一、顺天乡会试誊录。请于顺天直隶各州县衙门。挑取诚实书吏。乡试一千名。会试七百名。由该督委员送交顺天府。届期会同知贡举等。验明印臂。押送入场。一、进场办事书吏。请于各部院衙门经承书吏内、每处挑送六名。吏礼二部。各挑送八名。按照乡试签掣二十四名。会试签掣二十名。入场充用。一、乡试生员。请令该督、每府派教官二员。到京识认。其国子监肄业贡监生。令助教等官识认。其不在监肄业者。取具同乡官印结。令出结官识认。其在部候选、及各馆誊录。亦令同乡出结官识认。一、墨卷填写添注涂改字数。请增派受卷官四员。收卷时设立册簿登记。并于簿面注明受卷官某人。于榜后送磨勘官核对。一、乡会试卷。印卷时、以四十本为一朿。令印卷官查清用印。送入场内。并请交礼部另铸知贡举关防、监临关防、各一颗。于试卷送进时。逐卷铃用。一、卷面坐号戳记。请令四所官、将四十号戳为一串。卷四十本为一朿。随手拈取号戳一串。于卷簿及卷面印用。其未经投卷者。即于簿内本生名下。印用未投卷三字戳记。三场俱照此办理。一、士子入闱后。请派员清查号舍。将某号系某员查看。登记号簿。倘有乱号等弊。即将原查官参处。并请派监试满汉御史各四员。并令科道通行开列候点。以上各条。请即于庚戌年会试为始。从之。　　

○戊午。谕前经降旨。直隶解到旗租银两。足敷普赏八旗兵丁一月钱粮。即行普赏一次。现在直隶解到租银。已足敷赏赉之用。著加恩普赏八旗兵丁一月钱粮。俾生计益臻充裕。以示春祺锡庆。有加无己至意。该部即遵谕行。　　

○又谕曰、乌尔图纳逊、著赏给副都统衔。前往喀喇沙尔、更换德勒格楞贵。增保、著授为头等侍卫。前往哈密、更换范建中。勒尔谨、著授为头等侍卫领队大臣。前往古城、更换博厚。　　

○谕军机大臣等、据李世杰奏、川省十月分各属米粮价值。披阅所报单内。打箭炉地方。籼米每石银五两五钱零。小麦每石银五两零。与该处接壤地方、价值一两上下者。大相悬殊。因思打箭炉地在边陲。即系明正土司地方。本非产米之处。该处番人杂处。民户无多。皆以青稞油麦充食。无藉米粮。即有他处运往粮石。不过地方官衙门买食。亦与民食无关。若民间日食所需。果如所开价值。则闾阎生计维艰。更属难资糊口。自系该处地方官。向因承办军需。故将米粮多报价值。以为开销地步。陋习相沿。未能核实。李世杰亦仅据属员禀报。照例具奏。未及详查。竟成印板俗文。著传谕孙士毅、即行查明打箭炉米粮市价。究竟若干。据实具奏。若该处民间。向不以米粮充食。嗣后粮价单内。祇须开报青稞油麦。其米麦等项。即可毋庸列入。　　

○又谕、昨刘峨参奏景州知州沉长春、私自赔补被窃鞘银。匿不详报。请将该知州及委员等、革职拏问。并自请与升任臬司富尼善、交部议处一摺。已批交该部矣。景州地方被窃鞘银。该督与臬司。未能查察。自有应得处分。但藩司系钱粮总汇之地。此项饷银。由山东省拨解直隶。为赈济之用。系交藩司衙门兑收。转发各府州县。按户散给。今鞘内既失去元宝三个。其铁箍封条。皆已损坏。该藩司验收劈鞘时。无难一望而知。冯光熊未经查出。亦不得为无过。乃刘峨仅自请与富尼善交部议处。而竟置藩司于不论。殊属失之疎漏。著传谕刘峨、即将藩司何以未经查出之处。据实查明覆奏。勿稍回护。　　

○己未。上幸瀛台。　　

○旌表守正捐躯安徽灵璧县民刘兆祥妻马氏。　　

○庚申。谕、前因国史馆所进贰臣传乙编内。有先顺流贼。仍降本朝。投诚后复行从逆者。皆系反覆小人。不值为之立传。是以降旨。令将伊等列传。概行彻去。祇为立表。排列姓名。摘叙事迹。今思此等偷生嗜利之徒。进退无据。实为清议所不容。若仅于表内略摘事迹。叙述不详。使伊等丑秽之行。不彰后世。得以幸逃訾议。转不足以示惩戒。但贰臣传内。原分甲乙二编。如甲编内洪承畴、李永芳诸人。皆曾著绩宣劳。本朝有功可纪。即列入乙编者。归顺本朝之后。并未尝别生反侧。若吴三桂、耿精忠、李建泰、姜镶、王辅臣、薛所蕴、张炘等。或先经从贼。复降本朝。或已经归顺。复行叛逆。此等行同狗彘。靦颜无耻之人。并不得谓之贰臣。若亦一同编列。转乖史例。著国史馆总裁、即行详悉查明。特立逆臣传。另为一编庶使叛逆之徒。不得与诸臣并登汗简。而生平秽迹。亦难逃斧钺之诛。方为公当。至如冯铨、龚鼎孳等。罔顾名节。身事两朝。降附之后。又无功绩可纪。从前殁而锡谥。盖因本朝定鼎之初。世祖章皇帝尚在冲龄。未尝亲政。睿亲王等、综理事务。皆在草创权宜之际。或欲藉此收拾人心。不暇核实。被彼时为史者所欺耳。今久而论定。使伊等幸窃易名之典。实不足昭彰瘅之公。所有贰臣传内。似冯铨等之曾给美谥者。亦著国史馆查明。概行追夺。以示朕维植纲常。慎重名教至意。　　

○辛酉。谕军机大臣曰、梁肯堂奏、据署按察使吴璥详称、访得参司江兰、差人来豫。呈缴考城县城工案内赔项。带来银四千两。并带有玉器、蟒袍、藏经纸等物。欲变价凑缴赔项等语。考城不过一县。何致核减即至七万之多。不无疑窦。且考城县城工银两。早经工部驳减著赔。江兰家计殷实。非力不能完者可比。乃于应交之项。任意延缓。并不即行完款。直至将届服满。始差人来豫呈缴。自系闻有豫省参奏之信。方将此项呈交。且所交之项。又不全交银两。将玉器蟒袍等件。带来变价凑交。以见其措办艰难。力非充裕。所谓欲盖弥彰。居心已为巧饰。前据梁肯堂奏。讯据陈士骏供称、江兰发给工程银两。扣平一千三百余两。朕即以所奏殊非情理。降旨令其覆讯。今见江兰似此见小取巧。则其擅发银两。竟不无从中染指。该抚前奏之克扣平余千余两。显系代为开脱。尤不可信。此案头绪甚多。竟不可收拾。著再传谕梁肯堂、即细心研究。彻底清查。据实具奏。勿得稍有徇隐。致干因人害己。　　

○壬戌。谕曰尚安奏、乌噜木齐所属。新迁绥来县户民。除现在应纳地粮、及新借房马价银。照例分年完纳外。实不能再将阜康县等处旧欠银粮。一并交纳等语该处户民。甫经迁移耕种。若将新旧银粮并徵。民力未免拮据。所有该户民旧欠房马价银九百六十两零。粮一千二百九十二石零。著加恩俟新借银粮徵完后。于五十六年起。再分作三年。带徵完纳。以示朕体恤边氓。有加无己至意。　　

○谕军机大臣等、前因江兰擅发坛庙工程银两一案。降旨询问毕沅。令其据实覆奏。查考城县城工。又系该县陈士骏承办。毕沅前在豫省巡抚任内。即不应将此二项巨工。竟交知县一人专办。以致诸弊丛生。至题估城工。共估银十一万九千九百余两。经部驳减。交梁肯堂确查。共减去银七万三千余两。向来各省题估工程。有与例不符者。经部核减。至多不过十分之二三。从未有驳去大半者。即云原照汲县之例题估。后经部驳。令改照曹县之例核算。及将城砖改折条砖。所有运脚工价。多寡不同。亦不至减去七万三千余两之多。其中必另有情弊。毕沅受恩深重。历任封圻。断不致与属员通同染指。朕亦不逆亿及此。想系江兰为陈士骏所愚。据禀转详。而毕沅又为江兰所愚。不加确勘。率行具题乎。然其咎不过失察。毕沅自应将从前题估时实在情形。据实奏明。无所用其隐饰。况该督前因李天培代办木植一案、瞻徇欲化为无事。未能及早查参。获咎甚重。经朕格外加恩。念其在督抚中尚属能事之人。特予宽宥。今考城县工程一案。朕复不加严饬。降旨委曲开导。毕沅益当感激涕零。即将此案弊窦。和盘托出。庶不□朕格外矜全。谆谆训谕至意。或另实有屈抑之处。亦不妨据实直陈。若再存欺隐之见。稍有讳饰。则是全无良心。若经梁肯堂查出实在情弊。毕沅自问。安能当此重戾耶。将此由四百里谕令知之。　　

○又谕曰、刑部议覆琅玕审拟姚胜立致伤胞叔姚文暒身死。将姚胜立问拟斩决一本。朕详阅本内。所讯情节。殊多疑窦。姚胜立既先行喊阻。复持锄赶打。姚文暒恐伊子受伤。向前拉夺。是锄头在前。锄柄在后。则所伤应系前面之人。且锄头在死者姚文暒之手。何以姚文暒转受伤身死。而伊子姚胜宪供词。又与姚胜立供相吻合。明系刑书人等。有意删减。希图完事。遂致案情多未真确。且所称姚胜立喊阻姚胜宪、不许在伊荡内捕鱼。即手持竹柄铁锄。赶来扎罾一节。亦非情理所有。试思鱼罾系无知觉之物。非比马牛。触之即知痛痒。姚胜立向姚胜宪寻衅欲殴。与鱼罾何涉。岂有不扎姚胜宪而扎鱼罾之理。自系将铁锄赶扎姚胜宪。伊父护子情急。夺锄受伤身毙。则刑书人等、装点扎罾情节。以见姚胜立并非有心赶殴。使案情不实。其理显而易见。虽于该犯罪名。无关出入。但人命至重。必须详鞫明晰。方成信谳。乃琅玕于此案、既不能声叙明确。遽为之声请并非逞凶干犯。而刑部又未经详细看出。亦随同声叙。皆似有意从宽。是内外官员。无一人将此情节指出。何以定真伪而昭平允。著传谕琅玕、再亲提该犯等。虚衷严讯。将所指各情节。逐一详究。据实覆奏。　　

○又谕曰、福康安奏、豫筹明春阮光平入觐。沿途程站供顿各事宜。所办好。惟请于护送该国王过梅岭后。即先赴热河行在。未免太早。阮光平此次来京瞻觐。所带陪臣人等较多。自梅岭至南昌。由湖北湖南一带进京。程站遥远。经历数省。仅令副将道员等、护送照料。尚恐未周。福康安、自应与该国王一同行走。至直隶保定府时。再行先来热河。亦不为迟。至黎＜亻冋＞系黎氏旧臣。见阮光平归顺天朝。抚有安南境土。无处逃匿。穷蹙内投。并未带回印信。犹复藉称系怀故主。仍欲别图举事。自不便遣送出关。致滋煽惑。且阮光平已受天朝封爵。代黎有国。黎＜亻冋＞等尚思为黎氏复仇。与阮光平为难。以现在办理情形而论。亦祇可留于内地酌量安插。但伊等既藉忠义之名。出言坚执。著福康安、即将黎＜亻冋＞等四人。派员送京。候朕询明。另行酌量降旨。其黎＜亻冋＞手下之人。恐尚有在镇南关以外。附近逗留者。并著福康安等、设法招致。送赴内地安插。免致别生事端。再黎维祁、及伊属下人等。前经降旨。令其全行来京。归入汉军旗下。编一佐领。原属格外加恩。今据福康安查明。现在各府安插者。共有三百七十六名。人数未免太多。各旗佐领所属。每佐领不过一二百人。若令伊等全数入旗。不特房屋住址。有所不给。抑且伊等人地生疏。一时聚集京师。生计亦属不易。著福康安等、即行酌加分别。将黎氏支属亲戚。及曾任官职者。约计百余人。足敷编一佐领之数。分起送京。其余从人等。及从黎＜亻冋＞进关之段旺等二十九人。俱送往江南、浙江、四川等省。分隶督抚标下。令其入伍食粮。藉资约朿。以徐归民。至潘启德、丁迓衡、阮廷沛等。前经赏给都司守备职衔。既据福康安奏称、伊等言语不通。未谙营务。自应一并送京归旗。以骁骑校等官。酌量补用。　　

○兵部议准、直隶总督刘峨奏称、请将小章汛千总。移驻深泽县城。方顺桥经制外委。移驻满城县城。其方顺桥、另于郡城留驻额外外委、派拨一员驻劄。凡遇满城县城内、以及方顺桥地方。遇有功过事件。将调驻之经制外委为专管。方顺桥额外外委为协防。大激店把总为兼防。保定营参将为统辖。从之。　　

○癸亥。谕、从前各省城守尉员缺。并将宗室一体补放。城守尉一官。皆受督抚节制。身系宗室。受满洲大臣节制尚可。若受汉大臣等节制。于体制不协。是以各直省城守尉员缺。停用宗室。曾将山西、河南、城守尉安庆、长庆、均已调补盛京所属城守尉矣。但念宗室于外省文职府道等官、武职绿营官员。俱不选用。而各省城守尉员缺。又不补放。伊等升途。未免过少。著加恩嗣后所有盛京城守尉员缺。皆以宗室补放。现在蓝带人员。暂且毋庸更调。俟缺出时。再将宗室等拣选。带领引见补放。　　

○谕军机大臣等、昨据福康安等奏、夷官黎＜亻冋＞等、来至内地。不肯薙发。仍欲出关为黎氏复仇。言词坚执。已令将黎＜亻冋＞等四人送京。候朕询明。另行降旨矣。黎＜亻冋＞系黎氏旧臣。上年随黎维祁母妻内投。复出关找寻黎维祁。及黎维祁弃国奔窜。未及随来。今又自隘店隘潜行来至内地。并非从谅山而来。亦必另有情节。其探听故主消息。流离播迁。不肯易节。复盛称关外屯聚多兵。各思复仇讨阮。其意盖欲天朝出师致讨阮光平。以遂其兴复黎氏之心。见福康安时、自必将前来乞师之语。面行陈诉。何以福康安摺内。并未叙及此语。或系黎＜亻冋＞自恃忠于黎氏。过于愤激。经福康安再三驳诘。词色加厉。伊复出言顶撞。福康安因而未及详询来意。遽请安置新疆。此时黎氏久已败亡。阮光平输诚效悃。极为恭顺。已经抚有安南境土。承受藩封。断无更张之理。就现在情形而论。祇可如此办理。黎＜亻冋＞所言。自当置之不论。但黎＜亻冋＞曾经臣事黎氏。不以盛衰为去就。虽言词愚戆。而鉴其心迹。究可矜原。福康安仍当向黎＜亻冋＞稍假词色。平心询问。究竟其来意如何。即行据实详悉覆奏。朕不过欲明白此事。并无他意。想福康安自能仰体朕意也。将此谕令知之。　　

○兵部奏、多罗果简郡王永瑹薨逝。伊子绵从、承袭贝勒。所有郡王分内官员。除应照贝勒额数存留外。多一等护卫六缺。三等护卫一缺。五品典仪一缺。散骑郎三缺。均应裁汰。从之。　　

○又议覆、山东巡抚觉罗长麟奏称、东省各汛驻防弁兵。多有距本营较远者。请改拨附近营分管辖。以联声势而严巡察。请将沂州营泗水汛、改归兖标中营管辖。沂州营庞家渡汛、改归台庄营管辖。兖标右营单县汛、改归曹州营管辖。范县营堂邑汛兼防观城县汛、改归东昌营管辖。曹州营濮州汛、改归范县营管辖。即令观城汛兼防。东昌营馆陶汛、改归临清营管辖。临清营恩县汛、改归德州营管辖。德州营商河县汛、改归登标武定营管辖。德州营济阳汛、改归济南城守营管辖。即令历城外汛兼防。登标青州营之沂水县垛庄汛、并沂水县汛、均改归兖标沂州营管辖。应如所请。从之。　　

○甲子。命御前行走土默特贝勒索诺木巴勒珠尔、固伦额驸丰绅殷德、紫禁城骑马。　　

○乙丑。谕军机大臣等、据全德奏、准书麟查明江西春夏二季。共卖盐价一百五十万五千余两。知会前来。随交各商查对。自本年正月起。至六月止。所收盐价。较书麟所报银数。尚少银十余万两。查向来省店遇滞销时。不能卖至定价。恐干驳查。仍复照定价开报。致有卖少报多情事。今销数彼此不符。是否相沿陋例。抑或有藉端影射之弊。现饬该护道恒宁、提取买账前来。以便核对等语。前因江西盐引滞销。恒宁虚报销数。书麟等将就完案。复称其办理盐道事务。尚属认真。是以降旨。将恒宁留于江西。护理盐道。按月督销。如稍有缺乏。即著该员赔补。仍行交部治罪。今全德查核江西销售盐引。因办运回环转输。一时难于划清。书麟所报四五两月盐价。不能逐月提出另算。惟自本年正月截至六月。春夏两季。所收盐价。核之书麟所报一百五十万五千余两之多。尚少银十余万两。自系恒宁以江西所销盐斤。不敷足数。以少报多。希图掩饰。书麟、何裕城、意存袒护。并不确切详查。率行奏报。以致实销银数。与报数多寡不符。自应彻底清查。以杜弊混。著传谕书麟、何裕城、即将该省春夏两季。实在销引若干。有无卖少报多情弊。据实具奏。毋得再有徇隐。并著全德、提取各商省店底簿。及江西水贩铺户等买账。逐一核对。如有虚捏开报。立即奏明查办。　　

○陕甘总督勒保疏报、乾隆五十二年分、乌噜木齐塔西河所、开垦田地一十六顷五十亩。　　

○旌表守正捐躯山西阳城县民郑小三妻郭氏。
  </div>
  <div class="pagination">
   <a href="清实录乾隆朝实录_page1701.html">
    上一页
   </a>
   <span>
    ...
   </span>
   <a href="清实录乾隆朝实录_page1697.html">
    1697
   </a>
   <a href="清实录乾隆朝实录_page1698.html">
    1698
   </a>
   <a href="清实录乾隆朝实录_page1699.html">
    1699
   </a>
   <a href="清实录乾隆朝实录_page1700.html">
    1700
   </a>
   <a href="清实录乾隆朝实录_page1701.html">
    1701
   </a>
   <span class="current-page">
    1702
   </span>
   <a href="清实录乾隆朝实录_page1703.html">
    1703
   </a>
   <a href="清实录乾隆朝实录_page1704.html">
    1704
   </a>
   <a href="清实录乾隆朝实录_page1705.html">
    1705
   </a>
   <a href="清实录乾隆朝实录_page1706.html">
    1706
   </a>
   <a href="清实录乾隆朝实录_page1707.html">
    1707
   </a>
   <span>
    ...
   </span>
   <a href="清实录乾隆朝实录_page1703.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
