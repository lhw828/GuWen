<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 226 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 226 页/共 505 页</h1>
    <div class="content">○谕军机大臣等、宝珣奏、贼匪复窜兴京。官兵接仗失利情形一摺。贼匪由噶斯伙洛进边。并由开原八家子闯入兴京。城守尉清凯所派之兵。于木奇接仗失利。复有另股盗匪二百余名。由东边突入。欲赴新兵堡。该处距陵街仅四十里。恩合现已出省进剿。著即探明贼情。酌量缓急。妥筹剿办。或责成派出之协领德音泰前往攻剿。抑或恩合亲自督队。必当审量妥协。方可无误事机。贼匪如此猖獗。况距陆街甚近。尤宜筹画一鼓歼除之策。不得任其蔓延。恩合出省以后。宝珣尚未交卸。仍当与富平阿加意防范。不得存五日京兆之见。是为至要。将此由五百里各谕令知之。　　

○又谕、李瀚章奏、粤东逆股窜动。现筹楚边防剿情形一摺。汪逆大股。攻扑江西之定南龙南两城。经官军击败后。复退窜龙定之交。势将鋋而走险。江闽粤兵力萃集。该逆似不敢回向东窜。惟虑逸入西路。则阳山连州连山、及广西边境。在在空虚。恐致死灰复然。仍成燎原之势。著李瀚章激励边防将士。审机遮击。以挫贼锋。瑞麟、郭嵩焘、当饬水师将弁。严扼北江一带水道。其韶河下游。并著加意拦截。严遏窜越。张凯嵩尤须迅调劲兵。将粤西边境扼要防守。毋令贼踪窜入。现在贼势败挫。奔突靡常。亟应乘胜剿灭。如果贼向西趋。刘坤一务当迅令席宝田一军。驰赴楚省。并力会剿。湖南备多力分。实形单薄。刘连捷、朱洪章等军。如能赴楚追剿。自可稍助兵力。并著左宗棠、刘坤一、会商调派。毋失机宜。将此由六百里各谕令知之。　　

○又谕、广凤、奎昌奏、民勇收复奇台等处。请饬催大兵进剿一摺。奇台等城。前被回匪攻陷。经奇台县知县恒颐、督率勇头张和等、节节西剿。于七月初八等日。叠次杀贼无数。连克奇台古城济木萨三城。贼匪西遁。洵属奋勇出力。深可嘉尚。惟逆回猖獗异常。民勇仅止数千名。自应添拨大军。以资攻剿。前已叠谕联捷等迅速出关。谅可不日西征。即著讷尔济飞速迎提。奇台等处既已克复。则巴里坤防务较松。并著先就现有兵力。妥筹进剿。文麟有地方之责。究在何处。著传谕该员奋勉图功。以赎前愆。巴里坤饷需甚绌。并著广凤等、于各省解到饷内。懔遵前旨。酌量分拨。其攻剿情形。著随时侦探具奏。将此由五百里谕知广凤、奎昌、讷尔济、并传谕文麟知之。　　

○盛京将军恩合奏、拟因谒陵之便。布置防护。并就近安置东路。得旨、贼匪往来窜突。总未大受惩创。该将军务当督率德音泰等。妥筹布置。相机剿办。不得有名无实。致负委任。　　

○署吉林将军皂保奏、剿贼兵单。请免调兵出省会剿。得旨、该省剿办马贼。不暇调兵外出。前谕选派得力官兵备调之处。著无庸议。即著皂保遵照文祥奏剿除马贼办法。严饬旗民地方官等、实力举办。以期尽绝根株。永弭后患。又奏、添兵剿匪。请将失利各员惩处。批、皂保派出之员弁兵役。并不认真剿贼。以致败挫。实属不能得力。穆克德布、博霖、福谦、均著摘去顶带。永让著交部议处。并将该员撤回。毋庸仍令带队。该署将军现已添调官兵。驰往剿捕。著严饬该员弁等、实力兜击。务将乌痣李等匪。悉数歼除。若再任其鸱张。恐皂保不能当此重咎也。　　

○湖南巡抚李瀚章奏、黔匪窜偪凉伞雪洞等营。现饬各军援剿。得旨、即著严饬周洪印督率各军。实力进剿。痛殄逆氛。以清边境。　　

○上以文宗显皇帝孝德显皇后升祔太庙。自是日始、斋戒三日。　　

○是日。驻跸白涧行宫。　　

○丙戌。谕军机大臣等、官文等奏、贼氛南窜。派兵夹击一摺。捻氛南窜。扰及襄阳所属之双沟等处。势甚蔓延。官文等现饬姜玉顺、刘维桢等、分路堵御。务当督率该将士等、认真防剿。两面夹击。毋令窜扰完善之区。至此股捻逆。倡乱多年。蹂躏数省。罪大恶极。必应合三省之力。殄此狂氛。岂可轻率言抚。惟胁从之人。情尚可悯。果能捆献逆首。缴械投诚。方可予以自新之路。该督抚等惟当激励将士。乘贼势稍弱之际。一鼓殄除。不可为抚之一字所惑。致堕狡计。将此由六百里各谕令知之。　　

○又谕、左宗棠等奏、追贼获捷。现筹办理情形。并粤省土匪助逆。袭陷闽军。请饬粤省严办各摺片。前据刘坤一、瑞麟等、各奏称、贼已由江西窜出定南一路。直扑龙南。已叠谕左宗棠尽力穷追。并令广东江西等省各督抚。会剿堵截。著左宗棠仍遵前旨。严檄各省之军。实力追击。瑞麟、刘坤一、郭嵩焘、分路堵截。毋任纷窜。至汪逆由镇平逃出。势本穷蹙。不难立时殄尽。乃该处土匪。竟敢贪受汪逆金帛。暗伏要路。于高连升等追至黄陂墟时。突出横截。夺去辎重军火。并将兵勇戕害甚多。带勇员弁被戕甚众。以致汪逆得以从容遁去。此等土匪。名为乡团。实与叛贼无异。可恨已极。若不赶紧剿灭。势必又酿成巨股。瑞麟、郭嵩焘、责无旁贷。著迅派兵勇。将此起土匪。会同闽军实力剿洗。务须埽除净尽。不准一名漏网。以儆凶顽。其方耀残杀张运兰所部湘勇二百余名。及高连升、黄少春、所部勇丁在粤被戕。并左宗棠差兵赍往银牌等件赴粤。被该处团总抢杀各案。均著瑞麟、郭嵩焘、即行捕获贼犯正法。毋稍宽纵。将此由六百里各谕令知之。　　

○署吉林将军皂保奏、请令恩合总统奉吉官兵。得旨、昨据恩合奏报、业已出省剿贼。所请令该将军总统奉吉两省官兵之处。恐其力难兼顾。著俟德英到吉林任后。会同恩合剿办。　　

○予广东黄陂墟阵亡都司关镇邦祭葬世职。如副将例。守备李恒、把总梁材等、祭葬世职加等。　　

○是日。驻跸烟郊行宫。　　

○丁亥。上奉慈安皇太后慈禧皇太后还宫。　　

○诣绥履殿问慈安皇太后安。平安室问慈禧皇太后安。至辛卯皆如之。　　

○赏请轿銮仪卫校尉银。　　

○戊子。命钟郡王奕詥诣黄幄。恭代行朝奠礼。辰刻。上御朝服。诣太庙街门外恭俟。神牌黄舆至。上跪迎。至甎城门外。诣黄舆前行礼。命惇亲王奕誴、恭捧文宗显皇帝神牌前行。礼亲王世铎、恭捧孝德显皇后神牌随后。入太庙。代行谒列圣列后礼迺恭捧文宗显皇帝神牌。奉安仁宗睿皇帝之次。孝德显皇后神牌。以次奉安。上行礼。惇亲王奕誴恭代致祭。如时享仪。　　

○上诣钟粹宫慈安皇太后前。长春宫慈禧皇太后前。侍午膳。　　

○谕军机大臣等、都兴阿等奏、督兵进剿郡南获胜。现在筹办情形一摺。此次官军深入八九十里。虽杀贼不多。贼情地势。大略探明。该逆马队尚多。现有北窜磴口宝丰之信。都兴阿等已派游击徐祥林等、带队赴磴口驻守。令侍卫讷依楞阿等驻宝丰。令协领音德善等赴平罗。会同在城文武防范。所筹均尚周妥。著即严檄各员。认真守御。遇贼即击。毋稍松懈。贼数既属不多。而贼粮又复甚缺。该将军等务当审度贼情。相机进剿。如将附近援贼各圩。渐次廓清。城贼之势益孤。得手自易。甯夏一城。日久未复。师老兵疲。殊出意外。该将军等惟须加意激励将士。以期一鼓成功。用副委任。花马池等处地方防务。严饬翁同书等认真防维。毋稍大意。磴口一带。系东窜归绥大道。都兴阿虽已派兵驻守。诚恐绕越晋疆。又成滋蔓。著德勒克多尔济。桂成、王榕吉、督饬在防兵弁。设险固守。不准有一贼入境。如需添兵防守。亦须豫为筹画。以期有备无患。另片奏、穆图善所部陈东霖楚勇二营。应需协饷。请仍饬山西速解等语。陈东霖两营月饷。为数无多。该营抵甘已逾五月。再不赶紧解济。深恐饥寒交迫。激而生变。著王榕吉于该省无论何款。迅速按月补解。毋再迟延干咎。将此由六百里谕知都兴阿、穆图善、德勒克多尔济、桂成、并传谕王榕吉知之。　　

○驻藏大臣满庆等奏、遵调土兵防范披楞。得旨、所陈防范披楞。及暗助布鲁克巴各节。尚为妥协。著即随时咨令达赖喇嘛、饬令派出土兵。及带兵番员。扼要严防。认真操练。以备不虞。　　

○赏恭送神牌黄舆回京之王公大臣、暨护送员弁各一级。兵丁半月钱粮。　　

○赏沿途恭请神牌黄舆銮仪卫校尉银。　　

○以升祔太庙礼成。赏太常寺执事各员纪录有差。　　

○赏加统带神机营官兵都统福兴一级。　　

○以随同恭理丧仪出力。赏郎中嵩林、德寿、花翎。主事文治等蓝翎。余加衔升叙有差。　　

○以任性藐玩。革甘肃领队侍卫讷依楞阿职。仍留营。　　

○己丑。孝慈高皇后忌辰。遣官祭福陵。　　

○谕内阁、前据钦天监诹吉。于本月二十六日卯时。恭请皇考文宗显皇帝神牌升祔太庙。乃迟至午刻。神牌始行还京。豫亲王义道、礼部尚书倭什珲布、派充恭送差使。礼部左侍郎察杭阿、前经派出管理神牌行营。惟礼部系该侍郎本任。亦应会同照料。该王大臣等不知所司何事。竟至迟逾数时之久。虽因雨后泥淖难行。究属恭请启行迟误。非寻常玩忽可比。义道、倭什珲布、著分别交宗人府吏部严加议处。察杭阿著一并交部议处。至昨降谕旨将恭送之王公大臣均赏加一级。义道、倭什珲布、察杭阿、所加之级。即著该衙门先行撤销。　　

○又谕、神机营派出驻守隆福寺等处兵丁、及随扈之带领马步队官员。前已降旨赏加一级。兵丁赏给一月钱粮。惟念该营自设立以来。于今三载。该员等随同管理神机营王大臣、勤求操练。一律整齐。实能始终不懈。尚属著有微劳。著醇郡王等、择其尤为出力者。酌保数员。以示鼓励。并传知该员等、务须更加奋勉。精益求精。傥有始勤终怠不知振作之员。该管王大臣立即查明参处。以副朝廷整军经武至意。　　

○又谕、麒庆奏、续获马贼多名。并请将出力之扎萨克等量予奖叙各摺片。此股骑马贼匪。由口内窜回关外。四散潜匿。经麒庆饬令热河道徵良等、督同兵役旗民人等、四出□□穴□又□捕。先后拏获首夥盗犯。就地正法。余犯分别核办。缉捕尚属认真。仍著该都统督饬该道等、务将未获各匪犯。严督兵役。尽力兜拏。并著盛京将军、直隶总督、密云山海关锦州各副都统。一体添派弁兵。互相防缉。毋任此拏彼窜。至喀喇沁扎萨克公衔塔布囊乌淩阿旗扎兰阿敏布和图等、会同捕获盗匪。已至十五名之多。且于解犯时。小心护送。并无疏虞。实属奋勉出力。所有该扎萨克乌淩阿应得奖叙之处。著理藩院查明奏请。候旨施恩。其余出力之扎兰等、并由该旗呈报理藩院。分别给予议叙。并著理藩院传知蒙古各旗王公等。遇有马贼入境。及在境伏匿各贼。一体严密查拏。以清盗源。　　

○谕军机大臣等、杨能格奏、续陈固原前敌各营溃变情形各摺片。所陈雷正绾各营。因乏粮溃变。该提督要之以死。跟踪追阻。百计拊循。始于平凉扎定。复据周显承函称、雷正绾于初七日。亲带亲兵马队。由泾州追剿北窜李家堡之贼。刻下驻扎平凉各营。又移扎四十里铺等语。是该提督为人所制。尚思剿贼自效。重整军威。力图再举。该提督自金积堡之败。朝廷撤其帮办。稍示薄惩。仍留提督本任。并令剿贼立功。原因雷正绾入甘以来。克复城寨多处。颇著战功。并非即予废弃。即此次各军溃乱。该提督本有应得之咎。而禀报讹传。谓该提督有意为之。朝廷断不能信。雷正绾当如何感激图报。力洗前愆。现在甘省回务鸱张。各营溃卒。纷纷思逞。胡大贵等胆敢乘机生变。降回赫明堂、又复意存观望。正雷正绾努力自效之时。岂得以帮办既撤。遂思一死塞责。该提督现署固原提督。本有奏事之责。此事即可据实入告。何至函致他人。求为剖白。嗣后雷正绾遇有军务紧要事件。即著专摺驰奏。即现在收抚溃卒情形。亦著据实入告。并将所部各营。重加整饬。迅将胡大贵、李高启、雷恒叛弁。设法捦斩。赫明堂等首鼠两端。如果生心煽惑。亦当设法诛锄。其周显承所招该提督旧部。即著并归前敌。统交雷正绾调遣。仍不得与周显承互相抵牾。杨能格前请令魏添应接统该提督所部之处。即著毋庸置议。该提督粮饷两缺。抚驭良难。即著杨岳斌、刘蓉、赵长龄、杨能格、迅筹饷糈。径解泾州粮台。转运雷正绾行营。以应急需。毋令再有缺乏。至各营溃卒。人数众多。诚恐乘隙纷窜。胡大贵等自知罪不容诛。难保不纠党潜逃。并著杨岳斌、德兴阿等、调派各军。严密剿捕。尽法惩办。陕西沿边各隘。刘蓉等务当饬令在防将士。实力堵遏。毋稍疏虞。将此由六百里谕知杨岳斌、德兴阿、赵长龄、刘蓉、并传谕雷正绾、杨能格知之。　　

○又谕、德勒克多尔济奏、采办巴里坤粮石。查询诸多窒碍。请暂缓采买一摺。据称归化城粮价。每石需银二两五钱。既属昂贵。而由归化运赴巴里坤。约计一百余站。驼价多至五倍。以杀虎口解到税银一万两。分给米价驼价。买米无几。无裨实用。请饬巴里坤领队大臣讷尔济、查看该处情形。如就近有减价驼只雇觅。派员接运。即由归绥道买就米石。以备提取。如不能雇驼接运。或附近巴城有可以采买之处。即将银两解赴乌城。以便迎提采办等语。所奏自系实情。惟巴城需饷甚亟。必须设法筹运。方足以资兵食。著讷尔济察看该处驼价。较归化城减省。即飞咨德勒克多尔济、速饬归绥道购就米石。讷尔济一面委派员。雇觅驼只。赴归化城迎取。至道路既近。则脚价较轻。如驼只亦不易雇。即著讷尔济探明巴城附近可以采买粮食之区。飞咨德勒克多尔济将现存税银一万两。解赴乌城。由明谊等知照讷尔济。就近迎提采办。以济要需。前据广凤等奏、古城奇台等处。均经民勇收复。是由乌城前赴巴城。道路尚无梗阻。明谊等当速筹运办。毋得稍涉迟误。至此项饷需。必由科布多经过。并著广凤、奎昌、饬令站员妥为护送。俾利遄行。将此由五百里各谕令知之。　　

○直隶按察使李鹤年奏、捻匪由曹境奔窜。沿河无贼。仍饬各将弁严防。得旨、俟刘长佑旋省。即将防务商同妥办。不可因贼踪已远。稍涉大意。　　

○上以孟冬时享太庙。自是日始、斋戒三日。　　

○庚寅。以升祔太庙礼成。颁诏天下。诏曰。朕惟典著明禋。崇德与报功并重。诗歌烝畀。乾健与坤顺同符。烈考传既右之文。圣神用享。大任有思齐之咏。祀事同申。爰沛新纶。用彰茂矩。钦惟皇考文宗显皇帝。文明秉德。显赫垂猷。钦始钦终。首出克谐夫广运。允恭允塞。心传远绍夫灵承。椒闱勤定省之仪。问安视膳。勇智之锡自天。藻繂策平成之绩。访范陈畴。抚辰握镜。圣敬之跻以日。恭己垂裳。惟恤惟休。蠲赈则感深黎庶。汝为汝翼。询事则励乃臣工。表日月之光华。龙图式采。振风霆之教令。虎拜扬庥。缵武敷文。紫宸加励。外绥内抚。丹扆宣勤。鼎命长凝。乾符在握。式九围而几康必敕。告万方而功允聿成。瞻帝德之崇高。宜隆肸蚃。仰神威之震耀。永肃烝尝。享祀必先。饬奉醴奉牲之义。胪词莫罄。迓多福多祜之庥。皇妣孝德显皇后。谦肃持躬。温和表度。厚载适符乎壸职。化洽家邦。柔嘉克赞夫皇风。恩周禁籞。敬切盘匜之慕。祇陈笾豆之嘉。象月因时。每望都宫而致恪。忾闻僾见。更依黼幄以摅忱。谨率诸王贝勒文武诸臣。于同治四年九月二十六日。恭奉文宗协天翊运执中垂谟懋德振武圣孝渊恭端仁宽敏显皇帝神位。孝德温惠诚顺慈庄恭天赞圣显皇后神位。合祔于太庙。十一年翼戴同深。惟民从乂。亿万载肃雝是饬。式礼无愆。既奉祀以鸣虍□□。宜推恩而锡类。所有事宜。开列于后。一、内外大小官员。于从前恩诏后升职加衔补官者。悉照现在职衔给予封典。一、试职各官。俱准实授。一、贡监生仍派大臣官员、考定职衔。照旧例送吏部注册。一、各省儒学。以正贡作恩贡。次贡作□山戊不□贡。一、贡生监生在监肄业者。免其坐监一月。一、军民年七十以上者。许一丁侍养。免其杂派差使。一、穷民无力营葬。并无亲族收瘗者。该地方官择隙地多设义冢。随时掩埋。毋使抛露。于戏。本仁以教。骏奔则跄济多仪。惟德是依。燕翼则灵长志庆。统百世而臣民欢洽。无竞维人。合万国而俎豆馨香。告成于庙。布告天下。咸使闻知。　　

○谕内阁、昨因文宗显皇帝神牌升祔太庙。迟误时刻。当经降旨。将恭送神牌还京迟误之豫亲王义道、礼部尚书倭什珲布、分别交宗人府吏部严加议处。礼部侍郎察杭阿、一并交部议处。兹据惇亲王奏称、是日迟误之由。皆系察杭阿执意俟卯正方请神牌。由朝阳门外黄幄启行。而义道、倭什珲布、一味听从。毫无主见。即使未遇泥淖。已属迟误时刻。且钟郡王于前一日。已令将时刻改早。而察杭阿坚执不从。是义道、倭什珲布、咎固难辞。而察杭阿专擅之罪。尤浮于义道等。申明处分原委请旨等语。著钟郡王、豫亲王义道、倭什珲布、察杭阿、明白回奏。　　

○又谕、前因刘蓉奏参陶茂林贪污不法各情。并陶茂林营勇溃散情形。叠经降旨交杨岳斌确查具奏。兹据奏称、该营所欠口粮。实由饷绌所致。军士因索饷所得无多。藉词侵蚀。相率哗散。该提督经过地方。收受陋规。州县官往往执贽门下。其心迹贪污。已可概见。至收纳回女一节。该营女眷甚多。是回是汉。实难明悉。惟该提督于上年赴援靖远。一闻眷属行抵兰州。辄自径回省垣。至本年正月。始行出省。该营勇丁扎营地方。抢掠淫虐。不堪言状各等语。陶茂林以专阃大员。辄敢废法营私。以致所部兵勇。到处滋扰。始而溃逃。继以挫败。实属咎无可辞。著即行革职。以示惩儆。另片奏、陶营勇丁往援靖远。道经贡马井。剥取绅民衣服。抢掠妇女。并熏死山洞居民各等语。勇丁肆扰害民。更甚于贼。该营官等毫无防范。殊堪发指。记名总兵借补凉州镇标左营游击李邦英、记名总兵借补西甯镇标中营游击陶生林、尽先副将借补玛纳斯协标左营都司邓洪池、尽先参将班树杰、副将衔即补参将李春海、尽先副将借补肃州镇属高台营都司陈正荣、均著先行革职。交杨岳斌严行审办。俟讯明后再行分别参奏请旨。　　

○又谕、前据都兴阿奏参署甘肃臬司杨柄锃、署总兵穆隆阿、办理抚局不实。当经降旨交杨岳斌查明具奏。兹据该督奏称、杨柄锃等办理招抚事宜。虽因兵单饷绌。惟未能妥筹善后。以致固原州城复被贼陷。实属咎有应得。除杨柄锃业经照部议降二级调用无庸置议外。穆隆阿著交部议处。　　

○谕军机大臣等、稽查北新仓御史周星誉奏、在仓花户。句串仓外匪徒。把持舞弊。请饬拏办一摺。仓务关系綦重。岂容该匪徒等狼狈为奸。著步军统领衙门顺天府五城即将花户杨坦、暨匪徒广幅等五犯。按照该御史单开住址。一体严密缉拏。解交刑部。严行讯办。毋任漏网。并不得听该匪等狡展诬扳。再此等匪徒。平日各将家属分住数处。伊随地寄居。傥遇查拏。便于逃脱。往往藏匿数月。仍然到仓。官役并不查究。嗣后凡遇交拏之犯。即当时不能弋获定案者。无论日期久暂。仍应拏获。不得因此案已结。任听案内逃脱之犯。出入自如。以惩积蠹。原单钧著钞给阅看。将此各谕令知之。　　

○又谕、左宗棠奏、近日贼情。请收回节制三省成命。并官军剿贼获胜。及土匪戕害官兵情形各摺片。贼由粤境窜扰江西定南龙南之交。其势甚张。叠经谕令左宗棠、瑞麟、郭嵩焘、刘坤一等、派兵会剿。并令李瀚章严防楚境。兹据左宗棠奏、逆氛已窜江西。势将于江粤湘三省边界。夺路狂奔。该督现驻漳州。去贼甚远。兵机最忌遥制。请收回节制三省各军成命等语。贼踪虽距闽粤较远。左宗棠即可不必入粤。惟各路将领。必须有威望重臣。节制调度。方足以一事权。不至各怀观望。致误事机。左宗棠惟当视贼所向。前往江西。居中调拨。相机剿办。以期迅殄狂氛。俟此股贼匪殄灭净尽。方能卸此重任。此次所请收回成命之处。著毋庸议。其八月二十一日寄谕命查之件。仍著左宗棠迅速查办。据实覆奏。刘坤一当饬席宝田等军乘胜痛剿。瑞麟、郭嵩焘、懔遵叠次谕旨。督率粤军。跟踪夹击。傥任令该将领等迟延观望。纵贼不剿。必惟该督抚等是问。李瀚章仍遵前旨。督饬防边各军。实力扼截。不得任贼窜突。高连升等军奋勇追贼。为粤东土匪截杀戕害。竟至三百余名之多。实属形同叛逆。著瑞麟、郭嵩焘、懔遵前旨。赶紧严拏。尽法惩治。嘉应一带。遍地土匪。尤应捕治净尽。不可稍涉姑容。敷衍了事。贻后日无穷之患。左宗棠片。著钞给瑞麟等阅看。将此由六百里各谕令知之。　　

○又谕、杨岳斌奏、接准雷正绾咨称、该营兵溃情形一摺。与刘蓉杨能格节次所奏。情形相同。雷正绾入甘以来。颇著战功。此次该军溃乱。该提督以死自誓。将所集各勇力图整顿。是该提督心迹已明。即可毋庸置议。昨已谕令将所部各营。重加整顿。并准其遇有紧要军务。专摺驰奏。著杨岳斌仍遵前旨。传知该提督感激图报。＜??闲＞练精锐。相机剿贼。以赎前愆。胡大贵等乘机倡乱。罪大恶极。前已降旨革职。缉拏正法。其刘车龙一员。前据刘蓉奏称、在泾州守御出力。已照请开复参将。兹据杨岳斌奏称、刘车龙擅弃韦州。并因雷正绾被议。乱造谣言。与刘蓉所奏请节不符。仍著杨岳斌详悉查明。分别办理。各处回匪。近日剿办若何。该督仍当统筹大局。妥为布置。务臻周密。以期次第廓清。用副委任。将此由六百里谕令知之。　　

○又谕、德勒克多尔济、王榕吉奏、会商西北边防。就现有兵力。分别布置。并请饬察哈尔挑选马队。以备徵调。杨岳斌奏、请饬山西迅拨饷银各摺片。德勒克多尔济等、所筹西北内外边防。布置尚属周妥。即著严饬在防旗绿各营员弁。统带所部官兵。随时操练。实力防守。毋稍大意。桂成现已统带乌兰察布盟等兵。察看西南边界。择要驻防。著即于由甘入蒙扼要处所。择地驻守。以防贼匪窜突。或于石觜子磴口之闲。相机防堵。即著德勒克多尔济等、酌度情形。随时咨商办理。惟归绥边境、及蒙古部落。均与甯夏毗连。远戍近防。地方甚为辽阔。该将军虽就现有兵力。内外设防。仍须添备得力马队。方足以策万全。即著阿克敦布、廉至、就近挑选察哈尔精壮马队一千名。备齐军械。并随时勤加操练。以备该处徵调。毋稍延误。甘省需饷紧要。屡经降旨严催。兹据杨岳斌奏、请饬山西拨饷。以济眉急等情。即著王榕吉、饬令藩司先行筹拨库银五万两。河东道筹拨库银三十万两。迅速解交甘肃杨岳斌军营。如道路尚未疏通。即交甘省守提委员。设法汇兑。毋得迟延干咎。将此由五百里谕知德勒克多尔济、桂成、阿克敦布、廉至、并传谕王榕吉知之。　　

○以太常寺卿奕庆为内阁学士兼礼部侍郎衔。　　

○以甘肃河州镇总兵官曹克忠为提督。记名总兵官李助发为甘肃河州镇总兵官。　　

○以礼部襄办礼仪。始终勤慎。赏郎中李文敏等花翎。余升叙有差。　　

○以江西长甯剿匪获胜。复已革总兵官王开琳职。免已革参将熊常富罪。予军功邓仕高以守备用。　　

○予广东兴甯阵亡参将王得盛、都司周兴义、守备李凤翊等、祭葬世职加等。　　

○予甘肃平凉殉难守备夏承惠、教谕王汝揆等、祭葬世职加等。王汝揆家属旌恤如例。　　

○赏普济堂、功德林、煮赈小米三百石。　　

○辛卯。孝敬宪皇后忌辰。遣官祭泰陵。　　

</div>
    <div class="pagination">
<a href="清实录同治朝实录_page225.html">上一页</a><span>...</span><a href="清实录同治朝实录_page221.html">221</a><a href="清实录同治朝实录_page222.html">222</a><a href="清实录同治朝实录_page223.html">223</a><a href="清实录同治朝实录_page224.html">224</a><a href="清实录同治朝实录_page225.html">225</a><span class="current-page">226</span><a href="清实录同治朝实录_page227.html">227</a><a href="清实录同治朝实录_page228.html">228</a><a href="清实录同治朝实录_page229.html">229</a><a href="清实录同治朝实录_page230.html">230</a><a href="清实录同治朝实录_page231.html">231</a><span>...</span><a href="清实录同治朝实录_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
