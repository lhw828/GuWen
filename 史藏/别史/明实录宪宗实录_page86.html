<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 86 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 86 页/共 152 页</h1>
    <div class="content">　　○癸未自宫以求用者积九百余人礼部以闻  上曰此辈规避差役违禁自宫锦衣卫其执而杖之人三十遣还当差有再犯者必罪不宥
　　○命慎妖言之罪分守怀来奉御廖礼信部下军余妄报妖言因及平人收系甚众时巡抚都御史殷谦参将都督佥事周贤巡按御史何鉴并镇守太监弓胜总兵官都督佥事刘清副总兵都督佥事周玉指挥佥事周隆尹昇亦皆扶同奏报事下都察院问拟妄报者坐斩并请治礼等罪  上曰礼轻信小人致成大狱本当执问譧贤等不行审实扶同奏报俱当究治但边方用人之际姑宥之且谓法司似此虚情不与辩理不知前此被枉者几何朕念人命至重自后但遇冤抑者必从公推情审辩不许顾忌戕害无辜
　　○甲申辰时日晕随生承气赤黄色鲜明
　　○实授试监察御史黄著擢理刑行人贺元忠司马垔范珠蒋昺李寅王玹俱为监察御史著云南道元忠玹江西道垔四川道珠狭西道昺贵州道寅山东道○丙戌礼部左侍郎俞钦乞归省诏许之仍命速还供职
　　○朝鲜国王李娎遣陪臣尹子灵等奉表贡方物来朝谢恩赐宴并金织衣彩叚等物有差
　　○丁亥户部再议抚治荆襄右都御史原杰所奏事宜一湖广荆襄等府安陆等州流民俱已有田产家业宜编户籍附入州县当差所种田地山场照例徵纳粮草一狭西新设山阳县附籍流民十有二里其地界有生□巨县治三百余里者与商县属地名木河者相接宜别立为商南县商县旧属西安府华州去府亦远宜升为商州以辖镇安洛南山阳及商南四县而仍属西安一郧阳既立行都司及郧阳府并所属州县今宜依官制创立仓库税课司局其间仓粮阙乏者宜令所司催徵存留本处仓分并成化十二年以前拖欠粮税责限完纳诏允其议
　　○赐鲁府钜野王阳蓥第二子名曰当渝秦府镇国将军公鑺嫡长子名曰诚□□幕第二子名曰诚□□悉第三子名曰诚溒公金□步第三子名曰诚滥晋府镇国将军钟鍑第二子名曰奇洞赵府临漳王祁鋆嫡长子见淔庶子名曰祐杙靖江王府镇国中尉相益次子名曰＜矢见＞彧相觉次子名曰＜矢见＞瑭
　　○命狭西西宁普法寺妙善通慧国师锁南尔坚锉侄完卜革剌藏卜延寿寺广济弘修国师劄思巴舍剌侄完卜斡即尔各袭其叔原职○代王成炼奏曾祖简王坟于正统十四年被虏烧毁今二十余年未能修造己鸠合郡王已下出银买木乞于附近军卫有司量拨工匠人夫事下工部议以为大同极边难于差拨宜从王府自行佣工修造从之
　　○戊子以水灾免河南开封等五府陈州等五州大康等四十县并宣武等八卫所成化十二年夏麦三万八千一百九十余石秋粮子粒共三十九万八千二十余石草四十一万四千八十余束
　　○壬辰赠故礼部左侍郎致仕许彬为资善大夫礼部尚书从彬子典籍越之请也越请赠谥诏独与赠不与谥
　　○赐故永宁安惠王妃李氏并宫眷食米岁一百石从周王子埅奏请也
　　○丙申命慎选王府官严保勘考试之禁先是巡抚河南右副都御史张瑄奏周府各郡王府多缺教授凡遇收受禄米等事悉委内使校尉以下其嗜利凶狠为害非小王居深宫多不知其事令各王府举用之人空冒儒名素无学术诡寄贯籍苟图出身往往不顾行检为亲藩之累乞自今举用之人先勘贯籍明白行止端庄者严加考试果通文艺具奏除授缺教授者于九年考满相应教官或听选监生铨补庶非类不杂士流亲藩始有裨益事下吏部请如瑄言凡体勘考试不公宜从参究但教官老成无过相应者少宜于愿就教职监生考中者简选仍依近例不避乡贯查缺选用从之
　　○翰林院侍读学士江朝宗服阕至南京得疾乞还乡调治吏部请令应天府给医药俟疾愈赴京从之
　　○乌思藏如来大宝法王葛哩麻己及阐化王昆葛列各遣国师温卜卧些言锉等来朝贡方物赐宴并衣服彩叚等物有差仍令赍敕并彩叚等物回赐其王
大明宪宗纯皇帝实录卷之一百六十五
　　成化十三年夏四月戊戌朔享  太庙
　　○遣内官祭司灶之神
　　○升户科左给事中张海为都给事中吏科给事中梁镛为左给事中
　　○擢进士潘洪张雄童柷田景贤刘英林元甫王珩为给事中洪雄吏科柷景贤户科英礼科元甫珩工科
　　○命故湖广都指挥佥事张鉴子英袭父原职武昌左卫指挥使
　　○狭西甘肃天鼓鸣地震有声生白毛地裂水突出高四五尺有青红黄黑四色沙宁夏地震声如雷城垣崩坏者八十三处甘州巩昌榆林凉州及山东沂州郯城滕费峄等县地同日俱震
　　○己亥命南京试监察御史冯錤实授调南京试御史严宾为盱眙县知县以南京都察院考宾刑名生疏故也
　　○夜流星大如盏青白色光烛地自正东云中西北行入云中
　　○庚子遣宁阳侯陈瑛驸马都尉蔡震杨伟樊凯成安伯郭鐄南宁伯毛文安顺伯薛珤广宁伯刘瓘为正使尚宝司司丞李溥中书舍人杨泰兵部郎中宋讷刑部郎中舒春工部郎中张达吏部员外郎陈政户部员外郎郝冕礼部员外郎赵缮为副使持节册封唐世子芝址为唐王辽王第三子镇国将军恩鉹为肃宁王进夫人王氏为肃宁王妃第四子镇国将军恩钾为长垣王灵丘荣顺王嫡长子仕＜土臱＞为灵丘王西城兵马副指挥李旺女为灵丘王妃珉王第五子膺刨为沙阳王韩府汉阴恭怀王庶长子偕汪为汉阴王永和顺僖王嫡长子奇淯为永和王西城兵马副指挥邓安女为永和王妃临潼惠简王嫡长子诚澯为临潼王西城兵马副指挥叚让女为宣宁王妃南城兵马指挥赵泰女为三城王妃西城兵马副指挥张景清女为慱野王妃西城兵马副指挥彭＜王岂＞女为永寿王妃德阳僖安王庶长子镇国将军申銈为德阳王西城兵马副指挥何辅女为南川王妃
　　○升吏部左侍郎陈俊为南京户部尚书以九年任满也
　　○南京刑部尚书周瑄奏乞休致诏不许仍命尽心供职
　　○太监黄赐传奉  圣旨大隆善护国寺住持定常龙华寺住持圆和俱升僧录寺右觉义玄极观住持经宗浩升道录司右玄义
　　○辛丑兵部劾奏辽东分守开原太监韦朗右参将都指挥同知周俊提督不谨以致虏贼拆墙入境劫掠人畜宜治其罪而镇守太监叶达总兵官都督同知欧信巡抚右副都御史陈钺亦合究问  上俱宥之
　　○壬寅升巡抚云南左副都御史王恕为右都御史时恕在云南以九年任满具绩来闻故有是命
　　○礼部言自去春以来各处灾异迭见占候应验具载史籍历历可考盖  天心眷爱国家之至故谆谆警告之不已  君臣上下乌可不交修以答天变哉伏望  皇上远法帝王之要道近守  祖宗之成规益加惕厉以修省于上仍饬群臣益加惕厉以修省于下省刑罚以布仁惠节财用以广储蓄纾民力之所可纾罢末作之所可罢又灾异见于各处或因山川鬼神有所不宁以致之其岳镇海渎并钟山之神俱宜遣官致祭  上从之
　　○癸卯太监黄赐传奉  圣旨以太监高义弟礼为锦衣卫百户带俸
　　○故吏部尚书赵新孙瑮兵部左侍郎郑辰孙绶致仕应天府府尹王弼子理礼部循奏行例考试入国子监
　　○南京十三道监察御史任英等建言南京去年九月十月二次夜大雷电十一月初旬天即阴晦雨雪连绵至新年正月以来大雪风雨间作前后凡五越月军民生理艰难饥冻者十八九迄今春暮阴寒未除闾巷怨咨识者怀惧福建浙江以至苏松淮泗蒙毫并河南自去年至今或疫疠流行或水潮涨溢或雨雪交加民物被灾尤为苦楚此皆臣等亲所见闻至于耳目不逮之处灾异尚多岂天道幽深未易格欤抑天心仁爱之至必欲  皇上增修德业以重警之欤然此皆不可知所可知者今日军民当恤财用当节而所以恤军民节财用之要又在于简任臣职今南京六部都察院大理寺与各堂上官才识优长德望素著者不过三五人余皆互有得失不能无议中间才德不称妨废政务者亦多乞罢黜一二以谢天意而兵部乃军务机宜大理寺乃刑狱审录实为重任正官不可久缺任用尤贵得人乞敕在廷大臣会推堪任兵部尚书大理寺卿者各一人则机务有记狱讼无冤自今大臣进退尤乞  皇上留念慎重若但以其年资而进未尽得人其有恬退能自陈休致或年齿颇高而精力犹壮或虽有微疾而不妨动止宜不听其退且诸司属官三年六年考满虽由考功司河南道考核称否以凭黜陟但一时访察未至侥幸书称往往有之必待再考然后黜退此辈自度难免惟务归图凡可以利己肥家者无所不为甚而不待任满夤缘干进以起奔竞之风致灾召异未必不由之也乞敕南京吏部尚书崔恭会同南京都察院右都御史林聪以各衙门属官从公考核果有贪暴老疾庸懦者具奏罢免若廉能干济学行超卓者亦必具实奏送吏部不次迁擢或未考满亲老者先给诰敕以旌卓越臣等与六科给事中皆在考核之数如或不公听臣等纠举其被劾之人不许摭拾妄诉如此则人知劝惩臣无不职事治而民安矣吏部以其言覆奏诏曰南京兵部大理寺既缺正员尔吏部即举堪任者以闻诸司属官但俟满日严加考核
　　○免山西平阳府成化十二年夏税麦七万八千三百余石以其年旱霜故也
　　○甲辰旌表孝子张拣等三人节妇方氏等八人拣直隶徐州学生邵敏湖广湘阴县人户部主事刘本广西临桂县人刑部主事俱庐墓表其门曰孝行方氏湖广岳州卫舍人梅纯妻陈氏福建邵武县民吴诚妻简氏江西新喻县民邹济泰妻王氏泰和县民萧祯妻章氏浙江鄞县民金信妻唐氏广西临桂县民赵存质妻丁氏民刘鼐妻崔氏山东聊城县学生敖颙妻俱早寡志行贞洁表其门曰贞节
　　○乙巳手敕以太子少保吏部尚书文渊阁大学士商辂兼谨身殿大学士加户部尚书兼翰林院学士万安太子少保升吏部左侍郎刘珝礼部左侍郎刘吉俱本部尚书仍兼学士时辂等被旨修续资治通鉴纲目成故有是命吉初在礼部不预修纂至是奏乞辞免升职以为内阁密勿之地猥以菲才而滥居久怀尸素之惭尚书六卿之尊今又无功而加授实增过分之愧虽天恩无私于覆载奈臣劳未效于纂修是以闻命惊惶不敢即受伏望追寝成命俾仍旧职勉图报称  上曰卿历任年久特兹升擢不允所辞复命纂修官翰林院学士王献升詹事府少詹事仍兼学士左春坊左庶子黎淳少詹事兼侍读侍读学士彭华侍讲学士丘浚左谕德谢一夔俱学士右谕德刘健汪谐左右庶子侍讲程敏政陆简左右谕德修撰郑环罗璟司经局洗马编修林瀚修撰其余誊录以次进秩出身有差
　　○兵部尚书项忠以灾异乞罢归田里或改任南京  上曰卿历练老成深知事体宜勉修职务不允所辞
　　○复怀柔伯施鉴爵于左府带俸岁给禄米本色四百石折色六百石鉴初坐牧马受赇谪贵州立功至是以诏例获宥
　　○升守备固原指挥佥事甘泽守备岷州指挥佥事刘琥俱署都指挥佥事从巡抚右副都御史余子俊等言也
　　○丙午赐黎城庄惠王继妃秦氏食米岁五十石
　　○丁未复除贵州布政司左参政何经于云南
　　○命故四川都指挥使赵雄子桧袭父原职成都后卫指挥使狭西行都指挥同知陈晟子镛代父原职庄浪卫指挥使武成后卫带俸都指挥佥事王兴子玉代父原职指挥使
　　○工部奏南京十三道御史因灾异陈言谓今岁两雪蚕丝必贵欲节省一切赏赐以苏民困而南京给事中亦言南京并苏浙等处织造买办宜暂停免本部查自成化十二年正月起至次年三月止赏赐夷人等项纻丝三万七千五百五十八疋天下司府每年额造止该二万五千七百四十一疋计所费已过一年额数之半若更减免恐国用不足命叚疋既缺用仍照旧造办
　　○戊申命都察院右都御史原杰改南京兵部尚书吏部以南京监察御史任英等建言会推南京兵部正官乃拟侍郎滕昭翁世资名上皆不从而特命杰时杰方抚治荆襄命事竣回任而都御史王越忌其来密通内阁学士刘珝沮之珝违众议力主其事遂有是命○己酉以京师旱命顺天府府尹邢简祷于都城隍之神
　　○命沈府清源王幼＜土予＞第五子镇国将军诠鏴为黎城庄惠王嗣先是黎城王以年老无子乞如例以诠鏴为子奉承宗祀既而王薨沈王幼＜土学＞为之请故有是命
　　○升南京监察御史萧苍为广西按察司佥事
　　○庚戌赐宁府乐安王奠垒第六子名曰觐铤
　　○辛亥以顺天府府尹邢简为南京大理寺卿吏部以南京监察御史任英等建言会推也
　　○暹罗国王遣正使坤怗谢提等来朝贡方物谢恩赐彩叚并金银带等物有差仍命赍敕并文锦彩叚回赐其王及妃
　　○命番僧班卓儿端竹升灌顶国师完卜俄些儿坚锉袭兄领占端竹国师
　　○月犯罚星
　　○壬子命辽东备御义州都指挥佥事盛鉴守备宁远前屯地方
　　○癸丑  仁祖淳皇帝忌辰  奉先殿行祭礼
　　○朵颜卫都督阿儿乞蛮差指挥乞儿马歹等来朝贡马赐彩叚等物有差
　　○刑部郎中武清广西勘事还至通州西厂官校言其有所赍载太监汪直执而系之厂讯鞫无实已而释之竟不以闻
　　○乙卯巡抚河南右副都御史张瑄奏今岁首黄河水溢渰没民居弥漫田野不得播种乞将王府禄米改派及赈恤被灾军民  上命户部知之
　　○大理寺卿宋旻乞以其子琮为国子监生许之
　　○丁巳升江西布政司左参政胡睿为顺天府府尹
　　○两广总兵官平乡伯陈政等奏广西天河县山峒蛮贼频年恃险纠众为乱议调副总兵白玉等统兵剿之攻破贼寨生擒一十六人斩级九百一十五夺获器仗三百四十二奏至兵部请赐敕奖劳俾抚治余贼从之
　　○兵科给事中李谦等奏蓟州永平山海各仓场粮草亏折数多其永平去任知府王玺见任郑岑蓟州去任知州徐晟见任汪溥及先后提督都御史阎本通政司参议李宽俱当治罪  上曰边储重事特命都御史等官提督乃不严谨以致亏欠数多皆逮治之
　　○工部奏南京守备参赞等官会勘南京  奉先殿大庖厨库房井亭等损坏兴工修理合用杉楠等木坐派苏松等府买办缘各处近派岁造叚疋既增数倍又兼连年灾伤材非土产民不堪命宜令民买办一半余于龙江瓦屑二坝抽用从之
　　○太监汪直令百户韦瑛执太医院判蒋宗武下西厂狱
　　○己未  仁祖淳皇后忌辰  奉先殿行祭礼
　　○庚申赐百官扇
　　○礼部郎中乐章行人张廷纲同使安南还太监汪直遣百户韦瑛执送西厂狱
　　○辛酉复除按察司副使余洵严宪于狭西洵专抚汉中府民宪管理固原州等处土民
　　○增设狭西延安府同知一员专抚土军理屯田
　　○宥南京兵部右侍郎马显罪显考满还任多乘官船擅用民夫监察御史戴缙道遇之奏发其事下南京法司鞫实核奏命姑宥之
　　○浙江左布政使刘福起复至京听选有构其事于西厂者太监汪直执而絷之西厂狱
　　○壬戌命故锦衣卫带俸指挥佥事胡真子珤袭职真初以保母子得袭其父信职至是复命珤袭之皆特恩也
　　○辽东开原大风雨雪天大寒畜多冻死
　　○癸亥免河南开封府所属遇灾州县及新设县治官朝觐从巡抚都御史张瑄奏请也
　　○甲子巡抚湖广左副都御史刘敷奏去岁夏秋亢旱田禾损伤人染疫疠死者甚众今春大雨冰雹牛死什八九乞暂免上年拖欠税粮以苏民困从之
　　○法司拟福建建宁右卫致仕指挥同知杨泰罪坐斩时泰子＜曰华＞阮为太监汪直所获下狱死  上命太监钱喜及百户韦瑛往籍＜曰华＞家并械泰及其同居男女百余人至京狱具命泰依律处斩其余拟罪有差财产悉入官独祠堂与田三十顷给还泰家属于是泰弟兵部主事仕伟调台州府通判婿礼部主事董序调河间府通判从弟中书舍人仕儆亦坐是调惠州卫经历原勘官刑部主事王应奎锦衣卫百户高崇皆受泰赂为直所遣官枝在道搜得之亦下狱崇瘐死应奎发边卫充军后泰以审录宥为民
　　○乙丑巡抚河南右副都御史张瑄以河南水灾奏举见行救荒十事其一役满吏典纳米免其办事考试就拨京考二河南司府州县考满官员纳米免其赴京三召商中盐四为事革职官纳米仍与冠带五各处阴阳医生僧道纳米免其考试六暂移临清水次赎罪米于河南上纳七存留各处食盐钞贯准折纳米八监生纳米免其坐班历事九承差知命纳米径送吏部十各卫所袭官纳米免其比试下户部议吏典纳米准拨京考并司府州县官考满免赴京二事暂宜于灾重去处不宜概行召商中盐止可令中两淮两浙长股者其存积者不宜召中阴阳医生僧道免考试宜令如例临清水次赎罪米宜准暂移河南上纳各处食盐钱钞惟准存留者折纳米麦其该运京库者仍不许存留各卫所袭军职宜准暂免比试余皆本部累奏有不准事例难如所言议入俱从之
　　○丙寅琉球国王尚圆复请岁一遣使朝贡不许先是王奏请岁一朝贡已降敕省谕令二年一至至是复以为请命仍如前敕
　　大明宪宗纯皇帝实录卷之一百六十五终
明宪宗纯皇帝实录卷之一百六十六
　　成化十三年五月丁卯朔免凤阳淮安扬州徐州成化十二年夏税麦八万九千余石秋粮十一万五千四百余石丝二万五千余两草十七万一千六百余包凤阳等十八卫所屯田子粒十七万四千二百余石以是年大水故也
　　○发监察御史黄本为民本往云南贵州清军兼刷卷而还百户韦瑛承太监汪直风旨就其寓舍搜检得象笏等物送锦衣卫究问遂以罪坐之
　　○戊辰命遵化卫指挥同知潘清提督大喜峰口等关永平卫指挥佥事谷震提调界岭口等关
　　○己巳进封郏城王妃沈氏为伊王妃时郏城王諟锵已袭封伊王为妃奏诣也
　　○庚午户部尚书杨鼎等会吏部尚书尹旻等议巡抚宁夏延绥都御史张鹏丁川所言边方事宜一宁夏所属韦州路当要冲别无驿传宜于韦州城内添设马驿一宁夏三路原调西安等卫官军分班守备宜委狭西都指挥一员分领往还之际严加钤束一宁夏三路总小旗代补者连年征调俱未并枪宜照例  同总兵等官监并一宁夏各厂收积秋青杂蒲等草今多浥烂宜卖银给军使自买新草或借给官军烧用秋后以新草还官一宁夏边军全仰岁赐布花以御寒宜令所司预为催徵依期给散有后期者经该官员宜如拖欠屯粮事例主俸一宁夏官旗俸粮折色钞例该各卫按季差人于狭西布政司官库支给动经年岁有名无实今宜每年春初一次差人通将上年四季俸钞总类领运赴边给散一宜选延庆民间壮丁每五十名立总甲一名管领听其自习武艺无事则各务生理有警则协力战守一体升赏一延庆边粮坐泒狭西山西河南岁委老人大户运纳往往乘机作弊次年方到宜岁委狭西布按二司堂上官一员督运限以年终完报过期住俸一榆林一带营堡在边墙外者地多鹻薄间有膏腴又禁不许耕种乞行本边监督副使等官于新修壕堑内地每军量拨数亩俾种菜供食仍不许越出壕外一沿边预备仓在城郭者积粮数多乞行管粮官员量般各处城堡收积遇歉则发济民饥有警则供给军饷一延庆等处边仓粮草钞贯奸弊日生乞定立常法每三周岁一次差官查盘其有作弊者罪之一延庆绥三卫原有屯地一万一百余顷每军一名该地一顷共纳子粒五万六千余石榖草七万九千余束以供边用年久多弊乞行狭西都布按三司各委堂上官亲诣其地勘量明白编成图本送官备照每屯军给与印信由帖收执一延安府广有仓见收粮料四十余万草束三百余万止是大使副使各一员官少事繁宜增设广储一仓铨选大使副使各一员分管收支一延安府安塞县至保安县园林铺及保县皆九十里安塞县至塞门一百五十里至安定县一百六十里西通宁夏东接山西传报声息每致稽迟宜添设园林塞门二马驿一延安府鄜州及宜川中部宜君等县旧有水磨岁徵课钞三千二百余贯今磨废课存民苦陪纳乞为分豁以苏民困议上俱从之
　　○命湖广都指挥同知陈忠孙景袭祖原职武昌左卫指挥使
　　○都察院左都御史李宾等奏有旨命臣等看详太监汪直所遣官校韦瑛等缉访事情瑛等访得官员人等舟经运河倚恃势豪于滨河州县多索人夫皂隶为害甚酷御史郭瑞巡按北直隶在其境内不能禁约反令官府奉承宜加之罪且公差人所驾马船快船用一索十多至百余艘往往夹带私盐重货所经之处尤被扰害至于势豪违法中盐侵夺民利其京官又多不顾名节交通府县若收粮者卖法取利克减官粮其弊多端并宜禁约臣等议直所奏深切时弊请揭榜晓谕御史郭瑞合依律问罪从之
　　○辛未端午节赐百官宴于午门
　　○癸酉以黄河水灾免河南睢州夏税小麦二千五百石秋粮七千二百余石丝一千五百余两草九千二百束睢阳卫屯种子粒二万石有奇以渭河水灾及雨雹免狭西巩昌临洮等府卫税粮子粒共三万三千余石马草四万六百束
　　○山东定陶县地震有声
　　○甲戌刑部左侍郎杜铭乞以子潮南京大理寺卿邢简乞以子野亨为国子监生许之
　　○太监汪直令百户韦瑛执掌太医院事左通政方贤下西厂狱
　　○丙子
　　太祖高皇帝忌辰  奉先殿行祭礼驸马都尉赵辉承命祭  孝陵
　　○太监怀恩传奉  圣旨都指挥使袁彬升都督佥事管前府事
　　○巡抚河南右副都御史张瑄奏今边方宁谧而内地仓廪空虚又多水旱乞将河南起运榆林及德州各仓粮料酌量存留以候丰年仍旧远运庶使小民得以苏息事下户部尚书杨鼎覆奏以为起运榆林粮米每石宜折银八钱差官运至巡抚官处德州临清各仓每石折五钱类解太仓以备支用从之
　　○巡抚狭西石都御史余子俊等奏栗林等簇番贼率众千余攻围舒龙沟堡指挥刘琥等督兵击退既而复来掠边其势愈张臣与都督白＜王已＞等潜师直抵各簇近山设伏黎明贼觉而遁伏兵闻炮声四合攻之贼遂大溃生擒一人斩首一百六十四颗俘获男女八人并兵仗服器一千四百余件牛羊马骡七百余奏至□上赐敕奖谕之
　　○罢西厂之缉事者时太监汪直行事官校势益横公私骚扰道路以目臣亦皆惴惴不自安内阁大学士□辂学士万安刘珝刘吉言近日伺察太繁法令太急刑网太密官校拘执职官事皆出于风闻暮夜搜捡家财不见有无驾帖人心汹汹各怀疑畏内外文武重臣托之为股肱心膂者也皆不安于位百司庶府之官资之以建政立事者也皆不安于职□贾不安于市行旅不安于途士卒不安于伍庶民不安于业承平之世岂容有此盖缘  陛下委听断于汪直一人而汪直者转寄耳目于群小汪直之失虽未为甚而群小之中如韦瑛者自言亲承密旨得专予夺百官进退尽在掌握擅作威福虚张声势其问同恶相济如王英者则以附巳而荐之稍存公论有所谏正者则以异己而黜之如狼如虎肆无忌惮伤害善良亏损国体大为  圣德之累  陛下若谓防微杜渐不得不然则前数年间何以帖然无事往者曹钦之反皆由逯杲生事有以激之人所共之可为明鉴伏愿  皇上体天道之包容勿察察于事情遵  祖宗之成宪勿屑屑于改易旨意必经于六科防将来之假冒奏诉必由于通政杜滥受于他门责政事于府部而严课功核实之权付刑狱于法司而申三覆五奏之令收回伺察之人诛遂奸邪之辈其有谋逆奸细并贪赃坏法重情悉依旧＜矢见＞委任历练老成之人管理如此则谗言不入于耳自足以颐情而养神苛政不加于下自足以安邦而定国延  圣寿于万年保  皇图于不拔其端皆在于此不然此风日长众口嗷嗷国之安危未可知矣臣等谨条陈大略以闻一旧设行事人员专一缉访谋反妖言强盗人命及盗仓库钱粮等大事今西厂搜寻细故凡街市斗欧骂詈争鸡纵犬及一时躲避不及者或加捶楚或烦渎  圣德置于重法以致在城军民惊惶不安一职官有犯缉访得出请旨拿送经该衙门问招明白有罪者奏请发落供明者请旨还职系是定制今闻西厂将广西勘事郎中武清自通州听选方面官刘福自歇家俱拿到厂监禁数日輙又释放且武清系五品官刘福系正三品官擅拏擅放恣意所为紊乱朝政莫大于此一官员犯罪追赃者法司自有成＜矢见＞今西厂擅封兵部武选司门以后遇官员有犯未曾问招先将本家门封闭或夤夜越墙进入搜捡财物或将命妇剥去衣服用刑辱打被害之家有同抄劄若从此不止后或有奸人强盗假名害人者真伪何由而办一京营管军头目俱系朝廷托以重寄之人其公私勤惰朝廷自有赏罚今闻西厂不论有无事情一概令人跟缉钤制以到各怀危疑不安一各处镇守总兵等官乃一方安危所系既被选用当任之无疑待之从厚其或有事不得不差人体察事毕即已今闻西厂各处差人采听事情彼其闻知宁不虑恐祸及退缩自保误事非轻一各布政司多有王府所在今西厂差校尉分投去彼行事不但官司惊疑各王府亦未免自危恐事生不测一河道系两京各处钱粮货物经由之路要在通行不宜阻滞今闻西厂官校分布沿河一带遇有船到即加盘问间有公差官员被其搜捡以致往来客□军民人等闻风惊疑有未起程停止不来者有在中途寄放回还者以此货物不通将来京师公私费用何以仰给抑恐奸盗假此搜船劫人卒难禁止一朝廷威福不可下移自立西厂之后汪直每日出外随从之人数多但遇官员人等无不喝令下马虽大臣亦谨回左掖门下呼叫项忠不得已朝罢被校尉拥逼而去其欺凌大臣如此至如法司郎中御史等官每遇吊查文卷俱要亲赍赴厂竟日伺候不得一见又如东西两长安门牌上用黄纸贴写太监汪传奉  圣旨不书其名见者无不惊骇一百户韦瑛系无藉小人夤缘行事又引进谲诈小人王英结为心腹专一讦人阴私以固信任凡前项拏人放人擅封门户搜捡家财凌辱妇女惊动人心紊乱朝政等项俱二人所为一臣等切详此等事情非惟与治体相关又与天道灾异相关何也去岁七月以后有妖物伤人当时人言必有应验及立西厂惊动人心一如妖物伤人之时以此观之天道豫先示儆不可不虑今汪直年幼未谙世事止凭韦瑛等主使呈报中间固有一二似为禁革奸弊柰非  祖宗旧制所革未多其失人心则已甚矣若不早为除革一旦祸兴卒难消弭伏望  皇上断自  宸衷革去西厂罢黜汪直闻住以全其身将韦瑛王英拏送法司会同锦衣卫推问明白治以重罪如此则人心可安  天意可回矣＜锍-釒＞入  上震怒命司礼监太监怀恩覃昌黄高至阁下厉色传旨谓辂等曰朝廷用汪直缉访奸弊有何坏事尔等遽如此说是谁先主意辂等对曰汪直违  祖宗法坏朝廷事失天下人心辂等同心一意为朝廷除害无有先后恩曰不然  圣意疑此奏未必四人同然下笔必有先之者安曰汪直挟势害人人人要说但不敢耳某等同受朝廷厚恩同一主意谁独为先珝奋然泣曰某等奉侍
　　皇上于青宫迨今几二十年幸而朝廷清明四方无事今忽汪直为害使远近不安何忍坐视某等誓不与彼共戴天吉曰汪直之罪纵使某等不言不日必有言之者今既奏入贬谪黜罚亦惟命耳所不避也于是恩降辞色徐曰朝廷命恩等问具奏之由今皆执论如此当具实回话倘  上召问幸勿变前言辂等曰唯恩等去辂举手加额曰众先生肯为朝廷任事如此辂复何忧盖安等三人皆随侍青宫辂以  先朝旧臣恐  上疑已且虑三人者或不同心故云然也已而恩等复至传旨曰卿等所言良是汪直坏事朕实不知今便革去西厂散遣官校卿等各安心办事辂等皆顿首谢恩曰先生不知吾辈数人者已箝其二问为谁曰黄赐陈祖生也皆阑在东华门外不容进见矣汪直谤其福建人与杨＜曰华＞通  上疑此奏出二人所使翌日兵部尚书项忠具奏草会诸部院大臣共上之奏留中不出遂罢西厂召恩数直罪而责之退还本监调韦瑛于边卫差操散诸旗校还锦衣卫锦衣卫因奏直所遣旗校在外者二十人日久未还命都察院移文令巡按御史随处出给告示晓谕不得留滞人心快之然  上意犹未释然也
　　○初尚书项忠具奏草令武选郎中姚璧持赴吏部尚书尹旻请署名旻曰本兵部所撰当以兵部为首璧曰公六卿之长以次当吏部为首旻怒曰今日谗认得六卿之长既署名即遣人报韦瑛曰兵部所写某但以次居首尔又数日都御史王越遇珝与吉于早朝越曰汪直行事尽公道如黄赐专权纳赂非直谁能去之且□万二公在任久是非多故有所忌惮二先生入阁几日况直又扶持何为亦论列乎珝默然吉曰不然某等言事为朝廷非为身谋也设使汪直行事皆公道朝廷置公卿大夫欲何为天下后世谓此为何等时邪越无以应遂与吉疏
　　○初西厂所执人既多皆无案籍行法司可证至是厂革罢其人各散去有太医院判蒋宗武者囚服到家家人犹不知觉
　　○戊寅  仁宗昭皇帝忌辰  奉先殿行祭礼遣驸马都尉石璟祭  献陵
</div>
    <div class="pagination">
<a href="明实录宪宗实录_page85.html">上一页</a><span>...</span><a href="明实录宪宗实录_page81.html">81</a><a href="明实录宪宗实录_page82.html">82</a><a href="明实录宪宗实录_page83.html">83</a><a href="明实录宪宗实录_page84.html">84</a><a href="明实录宪宗实录_page85.html">85</a><span class="current-page">86</span><a href="明实录宪宗实录_page87.html">87</a><a href="明实录宪宗实录_page88.html">88</a><a href="明实录宪宗实录_page89.html">89</a><a href="明实录宪宗实录_page90.html">90</a><a href="明实录宪宗实录_page91.html">91</a><span>...</span><a href="明实录宪宗实录_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
