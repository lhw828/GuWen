<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1409 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1409 页/共 1860 页</h1>
    <div class="content">○江西巡抚郝硕奏、抚标左右两营。炮手七十二名。枪手二百八十八名。向例分队操演。查同城南昌镇兵。炮手俱兼枪手。不应两歧。请嗣后抚标炮队。均令兼习鸟枪。报闻　　

○闽浙总督杨景素等奏、浙西杭、嘉、湖、三府。米价稍昂。应酌拨闽省台湾仓谷。招商运粜。现值北风盛发。台谷难运。请先于福州、兴化、泉州、福宁等府属。拨谷十万石。令浙商籴运。仍于台湾府仓内。拨谷还补。得旨嘉奖　　

○山西巡抚觉罗巴延三奏、河东增复盐价。已届三年限满。例应删减。查现在场价脚费。较前俱昂。商力未能骤复。请将每觔增复二厘盐价。再予展限三年。下部知之　　

○陕甘总督勒尔谨奏、伊犁改设眷兵。奏准调拨安西、沙州、巴里坤、兵一千名。查该三处存兵。不敷派调。酌于甘州、凉州、西宁、肃州、各派兵二百。巴里坤、派兵一百。沙州等十一营、派兵一百。支给口粮前往。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十一


大清高宗法天隆运至诚先觉体元立极敷文奋武孝慈神圣纯皇帝实录卷之一千七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。十二月。丁巳朔。谕、前经降旨、允江浙所请。于乾隆四十五年正月。启銮南巡。因江苏办理差务。不无经费。已有旨令伊龄阿、于运库内赏给银三十万两。以为南巡差务之用矣。第念浙江水营行宫等事。虽少于江苏地面。然一切差务。亦资费用。自宜一体加恩。著于盐项余银内、赏给十万两。以为浙省办差之用。该督抚、务须董率所属。妥协经理。毋得丝毫派累民间。致滋纷扰。以副朕孚惠于民至意　　

○谕军机大臣等、勒尔谨奏、捐纳卫千总路悦书、呈请改补营缺。谨据情转奏等语。所奏不可行。守备、千总、分别营卫。定例昭然。即如武科之进士、举人、分别营卫。俱特派王大臣考验。以优等者用营缺。次等者用卫缺。最为慎重。盖因营缺事繁。卫缺事简。就其材技以为衡。从无以卫缺恳改营缺之例。今路悦书所恳。不过因卫缺少而营缺多。希图速用。此端一开。适启取巧幸进之捷径。勒尔谨、乃不严行饬驳。转代为奏请。甚属不合。著传谕严行申饬　　

○豁免遭风沉溺之云南省运京铜五万一千五百四十斤有奇　　

○戊午。上御乾清门听政　　

○谕军机大臣等、昨据福隆安奏、驰抵盛京。审讯大概情形一摺。已于摺内详悉批示。仍由驿发往矣。但据弘晌所供情节。俱不足信。自系福隆安初至盛京。仅能问其大概。未加细诘。即如所供、盛京设立总局。派协领七十一、托恩多、噶尔瑸、经理其事。所有锦州协领富伸保、帮送银六千两。盖州协领明保、帮送银一千八百两。牛庄协领常宁、帮送银二千五百两。三共银一万零三百两。我并未见面。即令存交局内听用。俱经七十一等、就各处应用款项。分发领用。其银两出入。局内俱有帐本可查。我并未经手等语。此即非情理所有。办差设立总局。例仿各省常例。办事虽由派出各员。而总其大纲。无不以督抚为政。此次盛京总局。其银钱出入。即或将军不亲自经手。而某事应用若干。断无不禀知将军。核定给发。竟以各处所帮之万余金。率凭协领数人。随意分用。将军全不与闻之理。至其所存帐目。更不足信。办差之初。各项既未有定局。安能豫计某项应用若干。适敷分发。仅剩银十五两存局。设或不敷应用。又当如何。是所存帐目。显系闻此事已经败露。必有钦差查审。故另造帐本。以图掩饰。福隆安等、切不可信以为实。应将七十一等、严加究诘。务得实情。令其水落石出。方成信谳。至锦州协领富伸保等帮银之事。弘晌仅称因锦州、盖州、牛庄、三处缺好。传语令其各行帮办。至伊等之银。系何来历。从前并未查及等语。尤不足信。如锦州一处。派敛客船。为数不少。弘晌、岂得诿为毫无见闻。且锦州缺分虽好。而一协领旗员。岂能自出已赀。帮至六千两。弘晌全不向其訽问。显系弘晌欲思卸罪协领。不肯承忍。今富伸保、现已拘提到案。福隆安等、即当向其严诘。此事如系弘晌令其派敛。则弘晌之罪。愈不能轻。若实系出于富伸保之意。科派多赀。又未向将军禀及。则富伸保之罪。更当加重。一经严质。自不能更有遁情。福隆安等、务须悉心究诘得实。勿使稍有掩饰。其盖州、牛庄、二处。并一体彻底严讯。至于科敛一事。弘晌以为向未得知。而令三处协领、帮银一万余两。弘晌已经供认。何以朕屡次面询。弘晌于此项银两。亦未奏及。其意何居。著福隆安等、将此一节。问之弘晌。令其据实供明。先行覆奏。又据称、各处道路。例应旗员与地方官分办。而旗员向无开销之例。因令锦州等三处协领帮贴。其说更属荒唐。此次盛京道路。朕原降旨施恩。令照关内之例。一体开销。乃弘晌等会奏、以盛京旗人民夫。各愿自修道路。不领价银。朕尚以伊等所奏。自出于旗人民夫等诚心。朕二十余年临幸一次。且已屡次加恩。伊等欲效子来之义。尚可允行。因交部核议。现据工部议准。但弘晌等、既以办道藉口帮贴。则又何必代旗民等为此虚文。所有此项办道银两。仍著照朕前旨。令其一体开销。看伊等复将何事推诿。著将工部原摺。寄交福隆安等、令其遵旨另行核议。到日再降谕旨。至所称姜女庙工。须帮筑山基。而北镇庙亦须捐办。此两处。北镇庙修理。原应动官项。即姜女庙工。所费谅亦有限。且不另加葺治。又有何碍。即或必须办理。弘晌等何不将应需银数。豫行奏闻。朕无难酌量停止。或行赏办。乃于事后藉此为词。明系伊等欲借工程。为科敛冒销之地矣。总之弘晌、于此事实在有无染指。必须就以上各款。严加讯明实据。不得仅听其一面之词。率行结案。其总局承办之协领七十一、托恩多、噶尔瑸、经管银一万余两。悉行用完。仅存银十五两。其中必有侵蚀浮开之事。尤须切实严讯。不得信其帐本查对。致令饰混。其锦州协领富伸保、锦县知县雅尔善、亦须查明实在派收若干。除交六千两外。余存之银。作何动用。则伊等之藉端分肥。无难得实。又盖州、牛庄、二处协领。既已解任提讯。并须究其银两。向何处商民敛派。除交总局外。尚存若干。作何动用。逐一跟讯明确。则伊等之指派侵冒。亦不能支饰。福隆安审讯此案、及侵盗银库一事。若已将紧要关键。俱经审明。则福康安到后。福隆安、即可将此二案。交福康安、会同金简审讯。福隆安即起身回程。于本月二十六七到京。如案内关要情节。未能审得。则在盛京将各案审明。至新正起程回京。于正月十六七到此。亦不为迟。至锦县知县雅尔善、已经革讯。恐其余州县。亦有应解任质讯者。该处现无试用之人。已派员会同该部。拣选满汉知县各二员。即速带领引见发往。各员到后。福隆安等、即可酌量委用。将此由六百里加紧传谕知之。仍将审得实情。迅即加紧覆奏　　

○以故云南顺宁府属猛麻土巡检俸晋琦子维繁、袭职　　

○己未。命礼科给事中戴第元、提督安徽学政　　

○庚申。上幸瀛台　　

○谕、据高晋等奏、堵筑时和驿八堡漫口。于十一月二十九日。口门仅存三丈。随时兜缆镶填。合龙甚为稳固。金门水已断流。讵大河水势。畅达下注。仪封水势。陡长四丈。新埽工偶有蛰陷。俱经镶压平稳。不意二十九日。水复涌高。陡蛰一段入水。随经缕护。奈溜势湍激。竟塌宽十六七丈。现在赶紧裹护。不使冲塌过宽。惟念时和驿八堡。甫经合龙。而仪封新工。复有蛰陷之事。不能一律告成。负疚滋深。请交部严加议处等语。伊等实无可辞咎。已于摺内批示矣。时和驿、仪封、两处。本应同时合龙。前此高晋等、因时和驿水深沙活。施工稍难。而仪封溜势平缓。办理较易。即先将仪封堵闭。亦属乘便巧办。先完一工之意。如果经理得宜。俾无后患。未为不可。今新修埽工。复因溜势湍激。致有蛰塌之事。则工作原非稳固可知。高晋等督办何事。责无可辞。高晋、袁守侗、姚立德、郑大进、俱著交部严加议处。其在仪封董办之大员。不能实力妥办。其咎更无可逭。并著高晋等、查取职名。交部从重议处　　

○谕军机大臣等、据高晋等奏、时和驿八堡。已于二十九日合龙。仪封新工。复有蛰塌一摺。伊等实不能辞其咎。已于摺内批示。并明降谕旨。交部分别严加议处矣。仪封与时和驿。本应同时合龙。前此先将仪封合龙。原属权宜巧办。理应切实施工。俾无后患。其时高晋、因时和驿工程紧要。未能兼顾。仅派司员等、会同该道及备弁等、将口门堵闭。今不久复有蛰塌之事。其工程之草率可知。现在时和驿八堡。虽已合龙。而一切善后事宜。甚关紧要。据奏高晋等、尚在时和驿八堡。料理一二日。再行赶赴仪封督办等语。高晋、务将时和驿善后事宜。筹办妥协。务使所做之工。在在稳固。俾无后患。不可复顾彼忽此。至现在塌宽处所。至十六七丈。其水势半入引河东趋。半入缺口。由旧河形下注。是合龙又需时日。据称塌开之后。势尚平缓。与时和驿八堡之水深沙活者不同。堵筑较易等语。高晋等、务须督率将弁。上紧趱办。切实施工。务使一律稳固坚实。不可又蹈前辙。将此由六百里加紧传谕高晋等知之。仍将办理情形。先行覆奏。如已堵筑合龙。一面筹办坚实。永保无虞。一面由驿加紧具奏。以慰廑念　　

○又谕、据李奉尧奏、因查阅凤阳一带营伍。体察各州县所办赈务。怀远、盱眙、两县灾民。有以遗漏饥口。求吁马前者。至五河一带。本为积歉之区。小民辄以本年赈次。不及上届。老幼妇女。所至环集求增。查该县勘定成灾七八分。其极贫初赈。已经散讫。次贫一赈。例于十二月始行开放。灾民未免嗷嗷。当即商之该县。令其先行煮粥接济等语。所办颇好。已于摺内批示。地方遇有灾务。抚藩等自应实力查办。即或有不能周到之处。亦当以民食为重。俾皆得所。宁滥毋遗。方足副朕惠爱黎元之意。今闵鹗元等、查办赈务后。仍有数处灾民。向镇臣环吁。则原办之未能妥实可知。今幸俱已筹办安辑。可无他患。但闵鹗元之查办灾务。是否属实。即难深信矣。刁民藉灾控诉。其风固不可长。但灾黎以待哺情急。向巡阅营伍之镇臣吁诉。为民牧者闻之。能无愧乎。著将李奉尧摺。钞寄阅看。令其确查。勿使一人向隅。副朕廑念灾黎之至意。仍将查办情形。明白回奏。此旨著由四百里传谕闵鹗元、并谕李奉尧知之。寻闵鹗元奏、怀远、盱眙、等处灾民。现俱宁怗。年内尚有极贫二赈。次贫一赈。成灾九十分各属。普赈一月。报闻　　

○又谕曰、福隆安等奏、讯问弘晌供词一摺。恐所供尚非实情。如所称锦州、盖州、牛庄、三处协领。因其缺分较好。是以令其出力帮助。并不是教他们科派等语。协领虽管落地税务。其出息亦属无多。今锦州一处。帮至六千两。断非富伸保一人所能解囊。岂有弘晌竟置之不问之理。且锦州既讯有派累船只之事。则盖州、牛庄、两处之银。必不能免于勒派。前据供称、盖州帮银一千八百两。牛庄帮银二千五百两。数亦不少。均非一协领力所能办。其为派累无疑。福隆安等、已将该二处协领解任。提到时。即行严讯确情具奏。勿任丝毫遁饰。至弘晌所供、旗员与地方官分叚办理。系就办道而言。若锦州一处。因办道而派敛如此。其余各处办道。又出于何项。自不能不俱有派累矣。前因盛京道路。向无开销之例。特降恩旨。准其一体报销。而弘晌等、旋即会奏、以旗人民人。均系感恩报效。愿自出己力办道。不敢请领官项。朕尚以为出自伊等诚心。可以允行。昨工部奏覆时。适福隆安等、初次查讯之摺奏至。其锦州科敛。竟以办道为名。是盛京此次道路。俱由官办。旗民并无出赀自效之处。又岂可派累商船。而令旗人民户。居急公之虚名乎。是以谕将修道之项。仍照原旨开销。而以工部议摺。发交福隆安、另行核议具奏。又如所称、莲花套、噶布该、得各嘉邦等处道路。俱有上山下水之处。其意自以为此数处费用较多。故有帮贴之事。果尔、何不豫行奏明。朕无难谕令动帑修治。何必留此罅隙。为藉端科派之地乎。总之办道一项。竟应除出。不准其影射纬缠。至总局所有册籍。自系伊等于事后另造。不足为据。但所开各项用度。谅必有所指称。著福隆安等、查其原册内。开造某项用银若干。除去办道不算外。此外复有何项开销。是否应用。抑系混指浮开。无难立辨。但不得以伊等所造之册。竟为凭据。仍当逐一研讯确情。务令水落石出。即行覆奏。又如总局用银至一万余两。岂有仅诿之协领七十一等、专司出入。而弘晌全不与闻之理。即如各省办差。俱有总局。专派司道大员管理。经手银钱用度。至所入银两。得自何项。及办理何事。发银若干。其大端总要。断无不禀请督抚指示者。弘晌、岂得诿为不知。此不过欲避染指之罪耳。实不足信。著福隆安等、即就七十一等三员。严切问究。弘晌实系如何办理。则其有无入已。可以得实。毋使各协领狡供诡饰。代为弘晌隐瞒。方成信谳。看来此案、应行提讯之人尚多。而侵盗银库一案。并有自京解往之犯。未能即到。恐非岁内可能办完。计福康安接奉调任谕旨。驰赴新任。大约此月望后。可至盛京。福康安、系新将军。所有各案。俱与伊毫无干涉。即与派往之福隆安无异。现在年节已近。福隆安等、尚有后护、及承办之事。应在朕前祇候者。今查讯案情。已得端倪。著传谕福隆安、俟福康安到盛京后。即将案内紧要情节。及屡次所奉谕旨。交付福康安、令其会同金简查讯。福隆安即起程回京。务于封印后赶到。其所带司员姜晟等四人。著福隆安酌带一员随回。余俱留与福康安等、查办事件。俟两案全行审毕。再令其随金简回京。将此由六百里加紧传谕知之。仍将应行覆奏情节。及定于何日起程之处。先行覆奏　　

○辛酉。上诣大高殿行礼　　

○谕军机大臣曰、福隆安等奏、查讯七十一等供词。及核对存局帐本等因一摺。其帐本总不足信。又如协领富伸保、知县雅尔善、向各船敛凑银两。按船只之大小。定出银之多寡。其科派已属显然。岂得为借。况各商船来往靡常。今岁到锦州之船。明岁末必复到。岂有向行踪无定之船。零星借银之理。富伸保等、不过欲避派累之名。故妄称敛借。其实是派非借。毫无疑义。福隆安等讯供时。务当究其科派实情。勿使托言借用。妄希狡饰。至富伸保、雅尔善、二人。向各船敛派银一万余两。内六千两。据讯已经富伸保、交送总局。尚有四千余两。自系雅尔善收存。此项银两。作何动用。若云用之于民力之修道。则其余州县。又以何项动用。或系雅尔善藉端中饱。必须严切讯明。以定伊等罪名轻重。毋令稍有遁情。至于总局所存帐本。朕于福隆安等初奏到时。即以为必系七十一等、事后另造假帐。不足为据。今阅钞呈发银款项。其为谎开捏造。更属显然。如四处修理堤塌。本系一事。何以分作两项开销。且堤塌即在道路之内。前既奏称旗民各夫。均愿自效悃忱。不敢领价。安得复有此项用度。至修道什物器具。现系地方官备办。听旗员取用。开销官价。何以总局复有支发之款。此事以地方官备办之物。旗员取用开销。彼此纠缠。致令借名景射。办理本属不善。而伊等如此开造。其为浮冒。更无可辩矣。又如帮修北镇庙工银八百两。第就庙中油饰黏补而论。所费原属有限。若连新添之坐落房计之。则工料更觉不敷。如更兼观音阁一带工程核算。其费更甚。除此八百两外。余者又出于何项。至帮修姜女庙工银一千六百两。数亦相悬。此次弘晌、于庙旁贴筑地基。添盖房屋。约计施工费用。应在二三千金内外。乃止帮银一千六百两。尚缺大半。又动何项银两。以资工作。即此指出各款。失枝脱节处甚多。其余皆不足信矣。且局中既存帐本。自当有每日收发流水细帐。何以所开仅列总纲。不言细目。岂有如此糊涂帐簿。其为伪造。益无疑矣。著福隆安等、将以上情节。逐一严讯明确。勿任其再有饰混。又据称、支用款项。系转发协领防御官弁等、分头办公。现在提传经手领用银两各员弁。核其有无虚捏等语。自应如此办理。福隆安等、于各员提到时。即严加看守。隔别研讯。务令水落石出。勿使串供隐饰。至弘晌于此事。实在有无染指。尤须讯究确据。不可听弘晌诿过避罪。及其属员、代为担承开脱。福隆安等、即将此等紧要关键。先行讯得实情具奏。俟福康安到盛京时。将此案情节。及所奉谕旨。告之福康安。令其与金简、会同详悉审明定案。福隆安、仍遵昨日所降谕旨。即行起程。于封印后到京。此旨著由六百里加紧发往。仍将续行讯得实情。迅即覆奏　　

○又谕、昨据高晋等奏、时和驿八堡合龙。及仪封新工蛰塌一摺。已有旨令高晋、在时和驿。将善后事宜。详慎妥办。不可顾彼忽此。本日又据高晋等奏称、时和驿八堡合龙之后。尚有一二处渗水。此漫工合龙。一时未即闭气。亦向来常有之事等语。朕正为此廑念。惟当慎之又慎。以期巩固。已于摺内批示矣。高晋于堵筑河工事宜。最为谙习。是以派令董率熟练埽工之将弁等、赴豫督视。前此时和驿初漫时。既合复开。尚系高晋未到河南之事。至仪封漫口。既已合龙。又忽蛰塌。自系工作草率所致。高晋虽未在彼目睹。而既已堵成。即当期其巩固。高晋即不能亲往兼顾。亦宜遍示机宜。令其妥办。乃致有此闪失。不但咎无可辞。亦当引以为戒。今时和驿八堡。经久始得合龙。尤当压实填坚。俾无后患。且现在尚有渗水不能闭气之处。更关紧要。高晋切不可视为常有之事。稍生懈忽。务须督率兵弁。上紧加压戗镶。俾根脚层层巩固。不使丝毫渗漏。方为妥善。断不可存惜工省事之见。复滋贻误。罅隙稍未周到。或略有疏虞。非但不成事体。高晋岂尚得称为河防老手。以副朕之委任乎。至仪封蛰塌埽工。据称水势尚属平缓。赶紧堵筑。旬日内可期办竣等语。高晋等、务当督饬将弁等、加紧施工。倍为慎重。以期及早合龙。坚实稳固。永资利赖。将此由六百里加紧传谕知之。仍将时和驿善后事宜。及仪封堵筑情形。先行覆奏。如已合龙。即加紧驰奏。以慰廑念　　

○赈恤甘肃宁夏、宁朔、平罗、秦州、秦安、庄浪、安化、正宁、环县、抚彝、张掖、古浪、西宁、盐茶厅、礼县、山丹、永昌等十七厅州县。本年水旱雹霜灾贫民。并蠲缓额赋有差。　　

○壬戌。孝惠章皇后忌辰。遣官祭孝东陵　　

○谕、明年正月。恭值孝圣宪皇后再周忌辰。及四月释服。朕亲诣泰东陵、展谒致祭。所有应行豫备事宜。著各该衙门照例敬谨办理　　

○又谕、刑部等衙门题覆、云南文山县民申张保、殴死高应美、致伊父母先后服毒身死一案。将申张保、问拟绞决。固系按例议罪。而揆其情节。实未允协。凡子犯死罪。致令父母自尽。拟以立决者。原为其子违犯教令。及身犯不端之事。致累其亲忿恨自戕。此等孽种。断不可复留于人世。例意显然。今此案申张保、因高应美与其母胡氏。不避嫌疑。屡为其父申茂盛撞见。遂相反目。申张保曾经往劝数次。嗣其父郁结成疾。申张保往视。始将情由密行告知。及胡氏被夫责逐。即奔至申张保家居住。后高应美途遇申张保。复声言欲往伊家见其母。申张保用言阻止。高应美辄行嗔骂。拾石向掷。申张保情急。始用所携木棍。殴戳致死。后经事发。申茂盛、胡氏、忿激羞愧。先后服毒身死。是此案衅由伊母与高应美有奸。淫恶欺凌。实为为子者所宜恨。且申张保、始而劝解其父。继而接母同居。并无不合。迨后奸夫欲往其家。明系图奸其母。此而再不心生忿恨。任听其母与人苟且。则竟无复廉耻之心。且将置其父于何地乎。是申张保之殴死高应美。实出于义忿。殊堪矜悯。而申茂盛胡氏之死。由于奸情败露。忿愧轻生。并非申张保贻累。若亦予以立决。未得事理之平。但非于奸所杀死奸夫。自不能免罪。拟以绞候亦足矣。此本著交九卿会同该部。另行妥酌定例具奏。嗣后遇有此等案情。即照新例办理。朕综理庶狱。无论案情钜细。悉为反覆权衡。折衷至当。如其子自作罪恶。致亲忿激轻生。则当立正典刑。以申明刑弼教之义。若似此案之杀奸因雪耻而成。亲死非波累所致。则不宜即予缳首。致乖明慎用刑之文。内外问刑衙门。并当深体朕意。慎重听谳。并将此通谕知之。寻刑部会同九卿议奏、嗣后凡母犯奸淫。其子激于义忿。非奸所将奸夫杀死。父母因之羞忿自尽者。照罪人不拒捕而擅杀例。拟绞监候。从之　　

○谕军机大臣等、据国泰奏、筹议兵丁差费一摺。已交部议奏矣。此系今春之事。经军机大臣议、令各督抚通盘筹画。奏明办理者。各省俱已陆续奏到。即远至云贵。亦有筹议覆奏。山东距京最近。何以具奏转在各省之后。殊属迟延。国泰、著传旨申饬。至该抚另摺奏、查封陶易原籍赀财房产。备造细册。送部查核等语。向来此等物件。或解交内务府。或解交崇文门。从无交部者。国泰所奏。亦未妥合。除交部俟解到时。照例另办外。并将此谕令知之　　

○又谕、前此大兵进剿金川。所调各省绿营兵丁。颇有潜行逃窜者。曾经屡降谕旨。令四川及调兵各省督抚。实力查拏。初时各省、尚有陆续拏获。奏闻正法者。近来则鲜有弋获逃兵入告之事。必系各督抚、见大功久蒇。遂不复严行督缉。而地方文武。亦俱视为具文。任其远扬潜匿。不知兵丁受国家豢养有年。调至军营。正当夺勉图功。以思报效。乃敢相率潜逃。情罪实为可恶。若因日久疏怠。任其幸逃法网。何以申军律而儆将来。此等逃兵。见事隔多年。捕缉渐懈。自必潜回本籍。匿迹稽诛。如地方官实力稽查。无难就获。著传谕文绶、查明军营逃兵。某省实有若干。即行奏闻。并令原经派兵之各督抚、查明该省逃兵。已获若干。未获若干。先行具奏。一面设法、饬属上紧严拏。奏请正法。仍于岁底。将一年所获逃兵多少。具摺汇奏。毋得仅以虚文塞责。致干咎戾　　

○又谕、从前四川木果木溃兵之事。实由绿营懦卒。罔顾军律。相率奔逃。置将军于不顾。以致失事。其罪本不容诛。第因人数过多。不忍悉行骈戮。是以谕令查明。发遣云、贵、两广、甘肃、湖广等省安插。如有脱逃者。即行缉获正法。仍令该督抚等。查明有无脱逃。于年终具奏。今其事已隔六年。各省按例。每年陈奏。竟成故套。亦不成事体。著传谕安插溃兵之各督抚、查明尚存溃兵若干。详悉具奏。俟奏齐之日。交军机大臣请旨　　

○又谕、据章嘉呼图克图奏称、班禅额尔德尼、情愿来京入觐等语。即照所请。著传谕留保住、协同堪布诺们汗阿旺簇勒提木、赍旨前往后藏扎什伦布。允其前来。至四十五年。班禅额尔德尼起程时。即令留保住照料随行。沿途一切事宜。仍会同阿旺簇勒提木、妥协办理　　

○旌表守正被戕湖北枣阳县民蒋去妻王氏　　

○癸亥。上幸瀛台。翼日如之　　

○四川总督文绶疏报、犍为县开淘盐井二十四眼。徵课如例　　

○乙丑。谕、据福隆安等奏、查审锦州敛派商船银两。及盖州、牛庄、帮银一案。请将锦州协领富伸保、盖州协领乌占图、明保、牛庄协领常宁、锦县知县雅尔善、革职。经管总局之协领七十一、托恩多、噶尔瑸、暂行解任。以便严行审讯等语。富伸保、乌占图、明保、常宁、雅尔善、俱著革职。七十一、托恩多、噶尔瑸、俱著解任。交福隆安等、严审定拟具奏　　

○谕军机大臣曰、福隆安等奏、续经审明情节一摺。览奏已悉。据弘晌供称、总局银钱出入。我虽未亲自经手。至某事应用若干。应发若干。俱系办事官员开单。向我告知。方始收发。此项帮银。送到总局后。原核算各处需用款项。尽数牵匀酌拨。并令撙节办理。即稍有不敷。亦属无多等语。此项银两。收存分发。以及请领承办。既各有人。弘晌自不能从中染指。所供或非捏卸。至七十一等三员。专司总避出入。而七十一专办车辆。托恩多修理教场。又均有领银承办之事。实难信其一无浮冒。况朕今年至盛京。并不阅兵。昨岁即谕知弘晌。是教场并无应修之工。众所共知。且伊等按例操演。常至教场。即有损旧之处。原当随时黏补。不应至此时藉词修饰。费至四百余两之多。则此项之浮冒开销。已可概见。著福隆安等、即行严切讯究。毋任丝毫狡赖。又据弘晌供称、富伸保所帮之银。实不知有敛收情事。如果知道。必不肯听其如此办理。至盖州、牛庄、二处。该协领等、坚称实系自出已赀。并无科派等语。其情节均不足信。尚须逐一研讯。使其水落石出。至弘晌、于各协领帮银来历。或果不知情。但办理差务。因三处缺分较好。授意帮贴。及朕再三询问。又不据实奏明。此一节、弘晌之罪。实无可诿。应俟审明后。通核案情。定拟具奏。又据盖州正任协领乌占图、署任协领明保供称、实止帮银八百两。俱系自出已赀。其银数。既较弘晌原供、计少一千两。则所称自出已赀。亦不足据。又牛庄协领常宁供称、春间将军谕令帮贴差费。五月回家。先将现银五百两送局。后闻锦州帮银较多。将住房两所。暂向四处钱店、押借银一千六百两。契载八厘行息。又将已银四百两。凑成二千两。续送总局等语。其说甚属荒唐。弘晌因此数处缺分较好。令其帮银。该协领等、止须自度囊资。多为帮助。何至指房押借。凑银如许之多。伊等既非总办大员。帮后又不能列名入告。即系诚心急公。岂肯于暗中独累。况协领所住之屋。自系官房。即与廨署无异。各钱店、如何敢允其指押借银。种种供词。皆非情理所应有。据福隆安等奏称、盖州、牛庄、均有海口店户。安知非向客船派敛。故为掩饰。现提该二处店户、及钱店人等、到案质审等语。自应如此办理。但钱店近在一城。尚防其串供开脱。而店户各分海口专管。如果协领等、亦有似锦州科敛之事。断难掩饰。著福隆安等、即行严讯确实。勿使稍有遁情。并将此二事。明察暗访。务得实据。以成信谳。兹复据福康安本月初二日具奏。俟副都统克星额至吉林。即起程驰赴新任。约计本月望前。可至盛京。福隆安仍遵前旨。俟福康安到盛京。即将案内紧要关键。告知福康安、令其同金简、详悉审讯结案。福隆安即起身回京。于封印后赶到为妥。不但后护诸事。需其料理。昨据章嘉呼图克图奏称、班禅额尔德尼。因庚子年为大皇帝七十万寿。欲来称祝。朕本欲见班禅额尔德尼。因道路遥远。或身子尚生。不便令其远涉。今既出于本愿。实属吉祥之事。已允所请。是年朕万寿月。即驻热河。外藩毕集。班禅额尔德尼。若于彼时到热河。最为便益。已谕令于热河度地建庙。备其居住。至沿途应办事宜尚多。均系理藩院承办。虽为日尚宽。而早为部署。更觉从容妥当。福隆安因此事。更宜早来。著将前日所发清字谕旨。钞寄阅看。此旨著由六百里加紧发往。仍令将续讯紧要情节。迅速覆奏　　

○又谕、据国泰奏、派按察使于易简等、前赴冠县。严拏义和拳邪教杨姓一案。拏获杨四海。据供、伊父在日会拳。借此防夜。伊自小未学。张九锡、并元城童姓、都不认得等语。杨四海之父。既经会拳。其人必非安分之徒。或曾经招人学习。以致有义和拳名色。亦未可定。伊子亦断无不随同学习之理。所供未必可信。恐系畏罪支饰。即所称并不认得张九锡之语。亦难凭信。如果该犯与张九锡、素未谋面。则张九锡又何所见闻。遽行控告。种种情节。殊属支离。著传谕国泰、即提集该犯。严加确究。务得实情。毋使遁饰。今张九锡已解赴豫省。著传谕胡季堂等、即将张九锡详悉研讯。与杨四海何时相识。曾否至其家。因何得知其传习义和拳邪教。一面飞咨国泰查讯。一面据实奏闻。其元城童姓。据供亦不认得。并著周元理、质讯童姓。供词是否相符。一并移咨国泰办理。所有国泰原摺。著钞寄胡季堂等、及周元理阅看　　

○又谕、前据高晋奏缴违碍书籍内。有九十九筹一书。计四本。系明人颜季亨所撰。其中诋斥之处甚多。较寻常违禁各书。更为狂悖不法。随即销毁外。但此书既已流传。必不止此一部。著传谕萨载、杨魁、于江省再行切实搜查。如有续行查出者。即封固送京。不必俟汇齐他书奏缴。并应查此书有无刊刻板片。一并起出解京。并恐各省。亦有传布收藏者。著传谕各督抚、一体严查。尽数解京销毁。毋使片纸只字存留。各督抚不得视为具文。漫不经意。致干重戾　　

○又谕、本日郝硕奏到摺内。一系民数谷数。一系常平义仓实存谷数。此等汇奏事件。理应于摺由内。先将款项标识明晰。朕披阅之下。方可一目了然。今郝硕两摺。均未将款项声明。竟似一事两奏。殊欠明晰。郝硕新任巡抚。于汇奏各事件。款项式样。尚未熟悉。著传谕郝硕、嗣后奏摺。务将所奏事由声明。勿再似此含混　　

○丁卯。谕、据陆燿奏、亲母陈氏、现年七十九岁。久患痰症。入冬以来。病势转剧。非臣亲身调护。则昼夜不宁。而以此牵怀。必至公私两负。恳恩解任侍养等语。所奏自属实情。伊母生长南方。水土相习。若回籍调治。或可就痊。陆燿、著准其解任。俾侍伊母南归。以遂其侍疾奉养之情。所有山东布政使员缺。著徐恕调补。其浙江布政使员缺。著国栋补授　　

○谕军机大臣等、据高晋等奏、仪封蛰塌坝工十七丈。已将两头裹护。镶成数丈。口门只剩九丈。数日内即可合龙。但该处引河。日渐平缓。下三段均有淤垫二三尺。已多拨人夫。上紧挑挖。所幸天气晴暖。地土未冻。易于施工。十日内可以办竣。现在一面将漫口切实施工。一面催挑引河。一俟挑成开放。掣动溜势。即将坝工合龙。星驰奏报等语。自应如此速办。但日甚一日。盼望弥殷。已于摺内批示矣。挑浚引河。虽不能咄嗟而就。但为期十日。不为不多。务饬承办之员。董率夫役。上紧挑治。如期而就。一俟挑成。即可开放掣溜。迅将坝工合龙。方为妥善。否则转瞬立春。凌汛将动。又恐经理不易。高晋等、不可不豫为计及也。将此由六百里加紧传谕知之。仍将现办情形。先行覆奏。如已堵筑合龙。即由驿回紧驰奏。以慰廑念　　

○又谕、据高晋等奏、本年豫省。因两处漫口。所需工料较多。已分派通省不被灾之各州县承办。但该省尚有额办明岁秸料。共七千七百万斤。际此办运大工之后。民间存料有限。若再照例发办。民力恐有不继。请于直隶之大名府。江南之徐州府。各办秸一千六百万斤。山东之兖、曹、二府。及济宁州。办秸二千五百万斤。令该督抚饬属照数采办。运豫备用等语。所奏是。已于摺内批示矣。今年豫省堵筑漫口。所用工料已多。本省自不敷采办。所有明年额料。自当于邻省筹办。著传谕周元理、萨载、杨魁、国泰等、按照指定各地方。如数上紧购办。并即派委干员。迅速解往。交河南附近各厅工次接收。以备来岁修防之用。所有采办料价。俱著照例动支公项给发。毋使丝毫派累闾阎。将此由六百里各传谕知之。高晋等原摺、钞寄阅看。仍各将办理情形。迅速覆奏。并谕令高晋等知之　　

○又谕曰、福隆安等奏、审办亏短库银一案。已得其大端。至其中详细情节。尚须逐一严讯等语。库丁官吏等、胆敢将库贮银两。零窃锭件。甚至提出三口袋。且有节规节礼等项。实出情理之外。自应严切鞫讯。彻底根求。令其弊端毕露。监守自盗。情罪甚重。一经审实。即应按律定拟具奏。至锦州敛派银两一案。现在设法严究。务得科敛侵肥各实情。不使稍有纵漏。其牛庄、盖州、二处之海口铺户。及在局领银之阿精阿等二人。一俟提到。即可质讯。如再茹供不吐。即加刑讯等语。自应如此办理。福隆安等、即将节次谕旨内。指示情节。严行勘讯。则协领等之如何浮冒开销。及弘晌之有无分肥染指。均可水落石出。无难审结。但恐各处提人。未能一时全到。福隆安、亦不必在盛京久待。况此事大局已定。福康安与金简、均能就其中紧要关键。讯问得实。与福隆安在彼同审无异。福隆安、俟福康安到后。止须将两案情节。及所奉谕旨。交付福康安、详悉告知。令其同金简、查审明确定案。福隆安即遵前旨、起程回京。务于封印后赶到。将此由六百里加紧发往。仍将应奏之事。迅即由驿具奏　　

○以署浙江提督李奉尧、为江南提督。湖北黄州协副将陈大绂。为云南临元镇总兵　　

○旌表守正被戕山东滕县民白兴文女白氏　　

○戊辰。广西巡抚吴虎炳奏、粤西宝桂钱局。设炉十六座。现应采办己亥铜觔。据滇抚咨称、本年截数后。无铜可拨。将来移咨赴买。约四十五年夏季方到。局铜不敷配铸。请暂减三炉。以十三炉鼓铸。滇铜充裕后。再行奏复。下部知之　　

○命刑部侍郎钱汝诚、在南书房行走。　　

○己巳。上御乾清门听政　　

○谕、八旗中孤女无依者。嗣后著照孤子例。一体给与钱粮。以资养赡　　
</div>
    <div class="pagination">
<a href="清实录乾隆朝实录_page1408.html">上一页</a><span>...</span><a href="清实录乾隆朝实录_page1404.html">1404</a><a href="清实录乾隆朝实录_page1405.html">1405</a><a href="清实录乾隆朝实录_page1406.html">1406</a><a href="清实录乾隆朝实录_page1407.html">1407</a><a href="清实录乾隆朝实录_page1408.html">1408</a><span class="current-page">1409</span><a href="清实录乾隆朝实录_page1410.html">1410</a><a href="清实录乾隆朝实录_page1411.html">1411</a><a href="清实录乾隆朝实录_page1412.html">1412</a><a href="清实录乾隆朝实录_page1413.html">1413</a><a href="清实录乾隆朝实录_page1414.html">1414</a><span>...</span><a href="清实录乾隆朝实录_page1410.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
