<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 584 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 584 页/共 681 页</h1>
    <div class="content">○丁酉。户部题原任西安巡骁骑校正蓝旗巴布叩阍言伊兄萨尔布善、曾抚养和硕安亲王之子塞冷额。田产家人等、俱为塞冷额占踞、入在包衣佐领下。审问皆虚。应将巴布枷责。以年老折赎。上谕大学士等曰、此事所议不明。世祖皇帝时、将裕亲王、恭亲王、付与殷实官员抚养。及至分封、宗人府议将抚养官员产业、给与二王、朕未允行大阿哥曾付与内务府总管噶禄、三阿哥曾付与内大臣绰尔济抚养。分封时、亦议将伊等产业给与。朕俱不准行盖凡将子孙付与属下人员抚养者、并非欲得其产业也。抚养之人能自。孩提时、兢兢业业、侍奉抚养、即其功也。及至长成、又得其产业籍其人口、不但于理不合、即为所抚养之人、亦于心不安。五旗多有此事。此风断不可长。凡事但以理断之、始合大体。前下嫁阿禄科尔沁巴特麻之县君、曾奏献伊三佐领。朕谕云、朕乃天下大君、在彼在此、俱为朕之臣庶。若取至京师反减损其旗分。故不准行蒙古王等闻之、无不感激流涕。土默特有七佐领该台吉无后者、至今朕恩养闲居彼处。前曾奏请编在察哈尔旗下、朕未允行后又奏请陪送公主、朕亦未允。此皆朕至公无私之意今萨尔布善将宗室塞冷额抚养成人反将其产业占踞、人口入在包衣佐领下为奴可乎。此处并未明白陈奏原本著发还。　　

○科尔沁和硕端敏公主、来请安。　　

○科尔沁和硕达尔汉亲王罗卜臧滚布、来朝。　　

○己亥。蒿齐忒多罗厄尔德尼郡王阿噶尼斯达、来朝。　　

○癸卯。喀尔喀土谢图汗汪扎尔多尔济、辅国公车林昆尔、多罗贝勒丹津多、尔济、巴林固山贝子鄂齐尔桑等、来朝。　　

○丙午。升浙江驿盐道吕犹龙、为浙江按察使司按察使。命湖北粮储道新升浙江按察使张文灿、带升衔、留原任。　　

○丁未。谕内阁、皇四子之女、前授郡君。今著授为郡主。可传谕该部。　　

○赐四川提督康泰、鞍马一匹、白金一千两。　　

○己酉。喀尔喀多罗贝勒宗对、来朝。　　

○予故四川提督加增右都督马际伯祭葬。谥襄毅。　　

八月。壬子朔。科尔沁多罗冰图郡王宜希班第、来朝。　　

○癸丑上行围。命皇太子允礽、皇五子和硕恒亲王允祺、皇八子多罗贝勒允禩、皇十二子固山贝子允祹、皇十五子允禑、皇十六子允禄、随驾。是日、自热河启行。驻跸中关。　　

○喀尔喀辅国公汪札尔、车木楚克纳木札尔、厄鲁特多罗贝勒和硕额驸阿宝等、来朝。　　

○甲寅。上驻跸汤泉。　　

○乙卯。礼部题、皇四子和硕雍亲王之女。先授为郡君。额驸性德、授为多罗额驸。今奉特上□日、授郡君为郡主。额驸性德、应授为和硕额驸。从之。　　

○丙辰。上驻跸中关。　　

○丁巳。遣大学士王掞、祭先师孔子。　　

○上驻跸博洛和屯。　　

○巴林固伦荣宪公主、来请安。　　

○翁牛特多罗杜楞郡王和硕额驸苍津、来朝。　　

○戊午。祭大社大稷。遣礼部尚书黑硕咨行礼。　　

○喀尔喀和硕恪靖公主、来请安。　　

○喀尔喀多罗郡王和硕额驸敦多布多尔济、青海多罗贝勒塞布藤扎尔、多罗贝勒罗卜臧察罕、贝子车臣戴青罗卜臧达尔渣等、来朝。　　

○己未。上驻跸张三营。　　

○科尔沁和硕纯禧公主、来请安。　　

○以故鄂尔多斯固山贝子色冷喇锡子鲁木布、袭爵。　　

○庚申。太宗文皇帝忌辰。遣官祭昭陵。　　

○辛酉。上驻跸穆禄喀喇沁昂阿地方。　　

○巴林固山贝子扎锡那木塔尔、来朝。　　

○壬戌。太祖高皇帝忌辰。遣官祭福陵。　　

○上驻跸汗特木尔达巴汉地方。　　

○喀尔喀多罗厄尔德尼济农郡王纳木扎尔、来朝。　　

○癸亥。上驻跸爱里昂阿地方。　　

○甲子。上驻跸克勒乌里雅苏台。　　

○乙丑。喀尔喀和硕亲王达西敦多卜、来朝。　　

○丁卯。上驻跸哈达鄂佛罗地方。　　

○戊辰。上驻跸西拉诺海地方。　　

○己巳。上驻跸噶海图昂阿地方。　　

○喀尔喀和硕亲王多罗额驸策汪札卜、辅国公索诺木伊斯札卜、敖汉多罗郡王垂穆普尔科尔沁多罗扎萨克图郡王鄂齐尔等、来朝。　　

○庚午。上驻跸布呼图和洛。　　

○辛未。上驻跸乌喇岱昂阿地方。　　

○升贵州威宁游击陆臣扬、为广东碣石总兵官。　　

○旌表山东烈妇邵氏、拒奸被戮、给银建坊如例。　　

○癸酉。上驻跸纳尔苏台达巴汉地方。　　

○科尔沁和硕卓礼克图亲王巴特麻、土默特多罗贝勒罗卜臧、哈密达尔汉伯克额敏等、来朝。　　

○甲戌。秋分。夕月于西郊。遣刑部尚书哈山行礼。　　

○上驻跸额尔滚皋地方。　　

○乌朱穆秦和硕车臣亲王色登敦多卜、札鲁特多罗贝勒毕鲁瓦等、来朝。　　

○乙亥。上驻跸乌里雅苏台布尔哈苏台交界地方。　　

○阿禄科尔沁多罗贝勒旺扎尔、来朝。　　

</div>
    <div class="pagination">
<a href="清实录康熙朝实录_page583.html">上一页</a><span>...</span><a href="清实录康熙朝实录_page579.html">579</a><a href="清实录康熙朝实录_page580.html">580</a><a href="清实录康熙朝实录_page581.html">581</a><a href="清实录康熙朝实录_page582.html">582</a><a href="清实录康熙朝实录_page583.html">583</a><span class="current-page">584</span><a href="清实录康熙朝实录_page585.html">585</a><a href="清实录康熙朝实录_page586.html">586</a><a href="清实录康熙朝实录_page587.html">587</a><a href="清实录康熙朝实录_page588.html">588</a><a href="清实录康熙朝实录_page589.html">589</a><span>...</span><a href="清实录康熙朝实录_page585.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
