<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 326 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 326 页/共 502 页</h1>
    <div class="content">○予湖北黄梅等处阵亡佐领富勒胡善、富明阿、守备张宏升、周德昌、千总余开太、曾玉龙、何良玉、把总周华堂、周玉隆、谭永发、欧得魁、熊得胜、胡金盖等、祭葬世职。武举张鹄等、优恤如例。　　

○予江西吉安阵亡都司易普照、千总陈续远、廖正翼、杨岐林、段照贵、把总张广生、外委龚桂林等、祭葬世职。　　

○予广西柳州殉难知府孙蒙、通判志曾、知县倪诏书、孔庆荣、州判方思训、游击汤遇珍、贵升、都司常兴、守备袁开胜、从九品孟如峰、巡检徐殿英、千总袁正朝、把总吴启元、张永升、廖志荣、曾承恩、平乐殉难知县华元超、教授廖体忠、守备杨焕东、外委易忠裕、祭葬世职。　　

○壬子。谕内阁、舒兴阿、奏参厂员运铜迟误、请摘顶勒交一摺。云南署路南州知州冯祖绳、接管铜厂。应办正加京局铜斤。短运二十余万之多。节经该抚札催。该员藉词延宕。显有亏短情弊。冯祖绳、著先行摘去顶带。勒限四个月。饬令运交清款。傥逾限不交。或查有亏那情弊。即著从严参办。　　

○又谕、舒兴阿奏、云南省需饷孔亟。请饬催各省赶解一摺。著户部迅速查明。欠解云南饷需省分。分别严催解往。　　

○云南巡抚舒兴阿、因病乞假。命来京以内阁学士候补。以云南布政使桑春荣、为巡抚。湖南按察使刘源灏、为云南布政使。前任湖北按察使徐之铭、为湖南按察使。　　

○癸丑。谕内阁、王懿德奏、官军克复邵武府城一摺。福建汀洲、光泽等城池克复以后。经王懿德、饬令代理臬司赵印川、保升参将毕定邦等、统率官军。进攻邵武。师次麻沙地方。逆众数千人。由沙溪黄塘等处来拒。官军会合西乡团练。奋勇进剿。歼毙贼匪无数。城内之贼。闻风胆落。纷纷逃窜。经毕定邦等、分投截剿。歼毙数百名。城外贼巢。悉行焚毁。即于闰五月初九日。将邵武府城收复。零匪□□穴□又□捕净尽。所有在事文武员弁绅勇。实属奋勉出力。著王懿德。查明保奏。　　

○又谕、袁甲三奏、连营进偪邓圩、并分剿援贼、叠获胜仗一摺。五月二十五六等日。我军连营分布。相度地势。抢筑营垒。该逆等百计抵拒。均即击退。二十八日。该逆纠约姚圩马步贼匪千余。乘虚扑扰营后。邓圩之贼。同时亦出五六百人。扰我新营。袁甲三飞派各营兜击。匪众不支。绕道窜回。我兵追杀无算。二十九日。复派马步兵勇。径扑姚圩。毙贼二百余名。并截杀伏贼数百名。夺获枪械旗帜多件。初二日。捻首刘老渊等、率众三四百人。接应邓圩贼匪。我军抄裹。生捦捻首刘闹等四名。并将贼众庄房一律焚毁。邓圩出拒之贼。闻风遁回。我军乘胜追杀。尸横遍野。二十二日。乘夜进攻。抢进外濠。抛掷火器。烧毙贼匪无数。匪势甚为穷蹙。著袁甲三督率员弁兵勇。严密堵截。迅捣贼巢。务将姚邓两圩。次第廓清。毋稍松懈。　　

○谕军机大臣等、奕山等奏、防务吃紧。请拨盛京火药十万斤等语。黑龙江地方。时有俄罗斯人船下驶。并于海兰泡、盖房安炮。情形叵测。经奕山等、添派兵丁。办理巡防。惟火药不敷应用。自应豫为筹拨。著承志、将盛京现有火药。即行搭配烘药铅丸。解交奕山收存备用。如不足十万斤之数。著将现存火药若干。先行尽数拨往。再由盛京制造。并著派委妥员。克日起解。毋稍迟误。将此谕令知之。　　

○又谕、前因御史吴焯奏、黑龙江呼兰城迤北蒙古尔山地方。有荒原百余万晌。可以开垦。当降旨、交奕山将有无窒碍情形。检查从前原案。据实具奏。兹据该将军派员前往踏勘明确。绘图贴说。奏称自绰罗河起。至通肯河止。核计卡伦内外。共有可垦地亩。一百二十万三千余晌等语。蒙古尔山等处。向系吉林采薓捕珠之地。现据查明可开地亩、既有一百二十万余晌之多。何以历年经久。并未查办。从前或另有深意。该将军请将吉林采薓捕珠之地。一并开垦。毋庸封禁。有无窒碍之处。著景淳、会同奕山、各派妥员。按照可垦地方。再行详晰查勘。悉心妥议。据实覆奏。将此各谕令知之。寻奏、蒙古尔山一带。向有产生薓珠之名。惟自绰罗河至通肯河。以及呼兰河等处。水浅山微。薓苗甚稀。蚌蛤不殖。卡伦荒原。地僻人稀。从未议及开垦。此外并无深意。拘泥封禁。殊为可惜。下户部议。寻奏、该处既有荒地一百二十万余晌之多。自于度支有裨。但弛禁开垦。必期有利无弊。应请饬下该将军等、详细妥筹。若于薓务、珠务、屯务、边务、一有妨碍。仍请严行封禁。从之。　　

○又谕、前据乐斌奏、喀英二城贼匪滋事。请饬山陕等省。筹解饷需。当经谕令王庆云、曾望颜、各先筹措银十万两。并谕吴廷栋、英桂、将山东、河南、欠解甘饷项下。各先筹解银一二十万两。一并迅解甘肃。分拨应用。本日据扎拉芬泰奏、已调伊犁、及喀喇沙尔、官兵四千五百名。前往援应各城。库储告罄。所需盐菜口粮。及行营一切支放。万分支绌。喀英二城。现当大兵云集。需饷浩繁。若待他处拨解。辗转需时。深恐缓不济急。著乐斌于该省无论何项。先行筹拨银两若干。就近星速解往。以济要需。其部拨各省解款。行抵甘境。即著起解前进。俾得源源接济。勿误事机。另据保恒、德通奏、现在乌什调兵防堵。经费支绌。请饬陕甘赶紧筹拨等语。乌什尚属安静。惟饷需本已缺乏。现需防堵边卡。望饷尤殷。著乐斌于筹拨喀英二城兵饷之中。酌量均匀分给。毋令向隅。将此由五百里谕令知之。　　

○又谕、谭廷襄奏、请拣派通晓俄夷言语文字人员赴津一摺。此次特派文谦、钱炘和、前往天津。曾经谕知谭廷襄、作为该员本系在津。并非特派前往。原欲使俄夷知天津非其应到之地。无人入奏。冀其废然而返。若豫派通晓人员。该夷必知其由京派来。转觉难于措辞。即文谦等、与夷官接见。不过告以天津。非该夷所应到。令其折回库伦。该夷如果前来。自必带有通事。但就其所述之语。据理剖析。得其大意而止。不必多生枝节。此项人员。尽可无须。况理藩院通晓该夷语言文字之人。必与该国学生相识。若派令前往。难保无暗通消息之事。转相传述。焉能知其诚伪。恐转启淆惑颠倒之弊。著谭廷襄、传知文谦等、严密防范。应如何设法开导之处。随时相机应对可也。将此密谕知之。　　

○命云南普洱镇总兵官文英来京。以永昌协副将伊昌阿、为普洱镇总兵官。　　

○命贵州威甯镇总兵官常山来京。以河南归德营参将怀塔布、为贵州威甯镇总兵官。　　

○以剿办安徽王家圩贼匪出力。赏侍卫梁畏三、佐领贡嘎德里克、知府张学醇、参将牛浩然、游击王庆长、守备陈武魁、胡建功、孙三友等、花翎。县丞张汝梅等、蓝翎。总管约逊、以副都统用。并各升擢有差。　　

○以办理安徽粮台出力。予知府陈鼎雯等、升擢有差。　　

○以收复福建大田县城。革前任疏防知县杨应斗职。　　

○举行本年军政。侍卫处、銮仪卫、满洲、蒙古、汉军、各旗营。卓异官一百二十员。罢软官一员。才力不及官七员。年老官二十六员。有疾官十员。分别议叙处分如例。　　

○甲寅。调贵州安义镇总兵官饶廷选、为浙江衢州镇总兵官。以湖北竹山协副将王国才、为贵州安义镇总兵官。　　

○乙卯。谕军机大臣等、和春奏、官军克复句容县城一摺。该大臣等、奋勇可嘉。将士用命。现在句容县城、防守及善后事宜。布置想已妥协。著即乘此声威。移兵镇江。迅图克复。本日已谕令德兴阿等、督率各营兵勇。攻剿瓜州。并飞调水师。进偪金山等处。杜贼匪往来援应之路。南北夹攻。更易得手。镇江克后。再图金陵。该大臣等、迅奏肤功。同膺懋赏。朕不胜殷盼。江南大营。勇将林立。惟文职大员。可与商酌机宜者较少。何桂清于江浙地方情形。甚为熟悉。前次攻剿徽甯贼匪。调度有方。近日筹给饷糈。接济大营。不遗余力。嗣后该大臣等进兵机宜。可与该督就近函商。以期集思广益。悉臻妥善。张国梁已升任湖南提督。叠荷恩施。谅能益加奋勉。与和春协力同心。统筹营务。仰答朕恩也。将此由六百里谕令知之。　　

○又谕、据和春、何桂清、先后驰奏、官军克复句容各一摺。览奏甚慰。此次句容克复。即应迅攻镇江。扼断江路。以次进取金陵。惟镇江瓜州为江南镇钥。金山屹峙中流。必须两岸官军。及江南水师。同时并举。已谕知德兴阿等、迅速进攻。据德兴阿等前奏、军饷缺乏。甚形拮据。业经谕令江苏督抚。速拨银五六万两。解赴扬营。该大臣等、所请派员赴上海收捐。既已降旨停止。该督抚自应力筹兼顾。毋误事机。至和春军营所需犒赏。何桂清既遍谕将士。此时尤应迅速发给。以励军心。和春、张国梁、均能奋勇图功。营中健将。亦复不少。惟少文职大员。随时商搉军情。何桂清、向能实心任事。朕已谕令和春、与该督就近函商。庶可集思广益。现在文武和衷。已有明效。何桂清、必能与和春等、同心协力。迅奏肤功。以慰朕望。所有句容善后事宜。著该督即派妥员办理。至石逆有窜犯徽州之信。虽经击退。仍恐匪党踵至。繁昌、青阳等处、并形吃重。江西浮梁、景德、偪近婺源、虽经晏端书、派去兵勇三千名。而隘口纷歧。能否兼顾。从前徽甯有警。皆由向荣军营。抽拨兵勇赴援。何桂清在浙时。与张芾、邓绍良等、会商调度。均合机宜。今既兼辖两江。如徽郡等处、应须调兵往援。即著与和春妥商筹派。金陵贼情涣散。有隙可乘。邓绍良一军。能否先行攻打。以为牵制之计。想该督已筹画具奏在途矣。再有人奏、江苏候补知州段洪恩、前因讳盗参革。于克复嘉定案内开复。嗣因查有亏空。复行革职。六年九月完缴开复。其自参革至开复、九年之闲。不缴亏项。现在省城差委。于寓所设立刑具。擅拏民人问案。勒令捐输。匿不详报。种种声名狼籍等语。著何桂清、按照所参情节。确实查明。从严参办。以肃官常。原片著钞给阅看。将此由六百里谕令知之。　　

○又谕、本日据和春等奏、克复句容县城。现筹进取镇江后。即可专攻金陵等语。江南军营。将士用命得以连克坚城。日有起色。惟镇江瓜州。势成掎角。非南北岸并力进攻。则贼众互为应援。官军难于得手。现在和春等、既移重兵围剿镇江。著德兴阿、翁同书、激励将士。约期攻剿瓜州。不得再有宕延。至上游水师。本归德兴阿等节制。著即饬令叶常春等、各率弁兵。同时并举。下游焦山师船。一并檄令援应。届时陆兵攻剿镇江。水师即可乘机将金山、银山、蒜山等贼营歼尽。俟克复镇江。即于金山安设水师。以为大江锁钥。使金陵贼匪。不能复行下窜。该大臣等督师日久。亟应乘此事机顺利。迅速奏功。瓜州蕞尔之区。非县城可比。经年累月。糜饷劳师。毫无把握。德兴阿等、尚复何颜对朕耶。至该营饷需。前曾谕何桂清等、于江南关税等款内。分拨接济。谅必陆续解到。本日复谕令迅速酌拨。以资散放矣。将此由六百里谕令知之。　　

○实授何桂清两江总督。　　

○以克复江南句容县城。赏钦差大臣和春、太子少保。帮办军务张国梁、黄马褂。　　

○以江南陈家集地方追获捻首李月出力。赏侍卫伊兴额、巴图鲁名号。漕运总督邵灿、花翎。河道总督庚长、优叙。　　

○丙辰。谕内阁、御史陈庆松奏、米粮来源阻滞、请饬直隶总督、晓谕商贩接济一摺。京师人烟稠密。民闲粮食。全赖近京一带。源源贩运。以资接济。本年春夏以来。雨泽应时。直隶各属产粮处所。麦收亦属中稔。乃近日粮价。逐渐加增。显有商贩把持。居奇牟利。或地方官强分畛域。不令米粮出境。于京师民食。殊有妨碍。著谭廷襄严查各属。如有禁遏米石出境者。即行参办。并出示晓谕商贩人等、源源运京。傥敢囤积把持。即由地方官严拏惩办。以广招徕而裕民食。　　

○又谕、户部奏、遵议广筹赈济一摺。京师五城饭厂。前经降旨、展放两月。现值粮价昂贵。贫民生计维艰。自应加恩量为调剂。著顺天府府尹、于内城六门外。各择地段。添设粥厂六处。俾城内旗民就近领食。每厂每日给粟米二石。并著放至年终为止。再由该府尹察看情形办理。该府尹迅即遴委妥员。会同五城。认真稽查。傥有不肖官吏。私易米色。侵蚀虚糜。即著严参。其五城饭厂。已展放至六七两月。著再加恩添放八九两月。至十月照例开厂。仍展至来年四月初五日止。并著五城御史、督率司坊各员、随时稽查。勿令胥吏舞弊。以资接济而恤民艰。　　

○谕军机大臣等、户部奏、请饬江苏、浙江、招商买米一摺。本年进仓新漕。为数无几。粳米一项。急应宽为筹备。江浙两省。素称产米之区。上海甯波各口。又为台米可通之地。著何桂清、赵德辙、晏端书、查照成案。招商认办粳米二三十万石。运赴天津。官为收买。其米价若干。即由该督抚秉公议定。并将承办商人姓名、米数、先行奏报。此外应加水脚。及载货免税。均有成案可循。务即查照定章。奏明办理。将此各谕令知之。　　

○户部议覆伊犁将军扎拉芬泰奏、防剿喀什噶尔等城回匪。需饷孔亟。请饬陕甘总督、先筹拨银十余万两。并山西、陕西、山东等省。于欠解甘饷项内。各按原奏数目。尽先筹解。以资接济。允之。　　

○丁巳。上御同乐园。赐王以下、文武大臣、蒙古王、贝勒、贝子等食。　　

○戊午。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。遣官祭孝德皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。王以下、文武大臣官员、蒙古王、贝勒、贝子等、行庆贺礼。　　

○御同乐园。赐王、公、大臣、蒙古王、贝勒、贝子等食。　　

○己未。谕内阁、前据耆龄奏、湖南援军、进剿吉安援贼、大获胜仗。当降旨、将王鑫一军出力员弁。令耆龄择尤保奏。兹据骆秉章奏、王鑫驰剿吉安获胜情形。与耆龄前奏、大略相同。王鑫攻破水东贼垒后。拟回师潜袭乐安之贼。忽甯都贼首胡寿阶、由沙溪来援。闰五月初十日。王鑫分队迎击。贼大败奔逃阵斩贼首胡寿阶、及大小贼目六七十名。生捦二百余名。约毙贼五千名。复追至严坊、沿途毙贼八九百名。以寡击众。歼除巨憝。实属奋勇可嘉。此次出力员弁兵勇。仍著耆龄就近查明保奏。候朕施恩。　　

○谕军机大臣等、寄谕伊犁将军扎拉芬泰等。前因乌尔清阿、将库车回子斩枭多名。谕令扎拉芬泰、派员前往密查。兹据庆英。固庆奏称、访闻起衅根由。系乌尔清阿家丁。串通回子通事。滥行摊派。以致酿成事端。乌尔清阿、任听家丁陈泰、李十、与通事玉素皮串通。滥派差徭。致回犯迈买铁里等、聚众滋事。并不秉公办理。辄将回犯斩枭三十名之多。迨固庆路过库车。仍不肯将情节告知。幸庆英业已派员前往。访明起衅根由。若不迅速严办。何以服回众之心。乌尔清阿、任信家丁。淩虐回民。糊涂已极。特克慎、到任尚需时日。库车办事大臣。著固庆前往署理。到任后、即传旨将乌尔清阿、革职拏问。解赴叶尔羌、交庆英严讯确情。从重惩处。并将该家丁陈泰、李十、通事玉素皮、一并锁拏。归案审办。其应讯之回妇二名。并应行传质之章京回犯等、均著照所请办理。此案情节。扎拉芬泰、谅已派员访查明确。如有别项情弊。著一面具奏。一面知照庆英讯办。将此各谕令知之。　　

○伊犁将军扎拉芬泰、奏报调赴喀什噶尔之伊犁官兵启程。并陈徵兵远戍。不若近募民勇协防得力。得旨。所筹俱属妥协。遣勇一项。若打仗奋勇。实在出力者。作何安置。可查成案奏闻。　　

○叶尔羌参赞大臣庆英奏、访获喀什噶尔、安集延、呼岱达弟苏赖、满库里等三名。其有无句结情弊。俟军务竣后审办。得旨。何不一面讯究。岂能无暇。若系良夷。仍应妥为安置。若果通逆。即行正法。免生他变。　　

○以宗人府右宗人奕兴、署正蓝旗蒙古都统。　　

○以翰林院编修杨泗孙、为湖南乡试正考官。山西道御史钱桂森、为副考官。　　

○以楚军援剿吉安贼匪出力。赏道员王鑫、巴图鲁名号。予阵亡把总汤见美、李德厚、彭大喜、外委文迎胜、余先才、彭名亮、祭葬世职。　　

○辛酉。谕内阁、惇郡王奕誴等、奏参接班迟误一摺。本月十一日。奕誴在紫禁城内值班。轮应贝子载钧、于辰刻接替。乃该贝子辄因私事。意欲迟到。遣人请奕誴先散。毋庸面行交替。经奕誴力言不可。复称患病。倩人代班。已逾定例时刻。载钧、著交宗人府议处。　　

○命山东按察使昇福来京。以济东泰武临道叶圭书、为按察使。　　

○以江苏扬州军营出力。免已革漕运总督杨殿邦罪。留营遣委。　　

○壬戌。谕内阁、惠亲王等奏、蒙古王、贝勒、台吉、喇嘛等、呈请捐输马匹、代奏请旨一摺。蒙古王、贝勒、台吉、喇嘛等、因军营需用马匹。情愿共捐马六千七百匹。洵属出于至诚。深堪嘉尚。所捐马匹。著即赏收。此项马匹。著察哈尔都统、于七八月闲。照数验收。咨报该部后。再由理藩院、将该王贝勒等奏请奖叙。　　

○以御前侍卫玉明、署镶黄旗蒙古副都统。　　

○癸亥。上幸静明园。诣龙神庙拈香。　　

○谕军机大臣等、福兴奏、筹剿饶属贼匪、兼筹广信防务一摺。江西瑞州等处。大兵云集。惟东路兵力较单。抚建两城。急难收复。兹据福兴奏、欲剿抚建。必先将饶属贼匪歼除。以固饶防。庶皖鄂等处援贼。无由假道等语。所筹系为严绝贼援起见。著福兴即饬总兵李定太、赴省请兵。并由福兴所带兵勇内、酌拨若干。统归李定太管带。即由万年乐平一路。统兵进剿。务将饶属踞匪。悉数歼灭。毋任贼匪来往自如。至该将军、于李定太进兵后。著即由贵溪、弋阳、移营前进。以为后路声援。福兴移营以后。广信不免空虚。所请饬令饶廷选就近兼顾之处。著晏端书、斟酌情形。或将现驻常山之兵。移赴玉山。或分拨一队。进驻广信。以重防务而顾全局。将此由五百里各谕令知之。　　

</div>
    <div class="pagination">
<a href="清实录咸丰朝实录_page325.html">上一页</a><span>...</span><a href="清实录咸丰朝实录_page321.html">321</a><a href="清实录咸丰朝实录_page322.html">322</a><a href="清实录咸丰朝实录_page323.html">323</a><a href="清实录咸丰朝实录_page324.html">324</a><a href="清实录咸丰朝实录_page325.html">325</a><span class="current-page">326</span><a href="清实录咸丰朝实录_page327.html">327</a><a href="清实录咸丰朝实录_page328.html">328</a><a href="清实录咸丰朝实录_page329.html">329</a><a href="清实录咸丰朝实录_page330.html">330</a><a href="清实录咸丰朝实录_page331.html">331</a><span>...</span><a href="清实录咸丰朝实录_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
