<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 363 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 363 页/共 505 页</h1>
    <div class="content">
○丁丑。谕内阁、文盛奏、废员由配脱逃请旨拏办一摺。已革佐领里善、已革千总王得胜、已革骁骑校富昌、已革千总李明晳已革外委张九围、均因案发往军台效力赎罪。竟敢私自脱逃实属玩法。著顺天府五城一体严拏。务获究办。　　

○戊寅。谕内阁、荣颐等奏、司员擅行回京请仍饬核算交代一摺昌陵礼部郎中桂薰、现在调补工部郎中自应将经手事件交代清楚再行赴部。乃该员呈递款目。内多牵混重复。不候核算。遽行回京。显有情弊。著该旗即饬桂薰迅回承办事务衙门。会同核算交代以清款项。　　

○以刑部平反狱讼。予郎中伊勒通阿等将叙有差。　　

○己卯。谕内阁、丁宝桢奏请将庸劣不职各员分别惩处等语。山东邱县知县程德昌遇事敷衍。声名平常。馆陶县知县鲍瑞骏、作事乖谬。众议沸腾。均著勒令休致。肥城县知县朱相基、年轻识浅不谙治体。著以府经历县丞降补。临淄县知县齐世澄、办案延玩才质平庸。著先行撤省察看。　　

○又谕、郑敦谨奏查明失守城池各员弁。分别定拟一摺。同治六年十一月间。捻匪由陕西窜扰山西。吉州乡甯垣曲等州县相继失守。该文武员弁。虽无闻警先逃及事后捏饰情弊。惟守御不力失陷城池。均属咎有应得。已革署吉州知州余澐、既不入城救援又未随同克复。著发往新疆效力赎罪。已革乡甯县知县陈鲁、于城陷后督团入城。随同官兵克复。情稍可原。业经革职著免其治罪。吉州城守营把总汤得胜、署乡甯城守营把总贾吉龄、垣曲县城守营外委刘士升、均有守城之责。虽先期奉调外出。究属失陷城池。汤得胜、贾吉龄、刘士升均著即行革职。署吉州营守备贾腾蛟、奉调赴防。曾经击退贼匪。嗣复带兵赴援随同官兵克复州城。著免其置议。仍回本任。吉州吏目黄晋恩、乡甯县典史刘抡英、各有疏失监犯之咎。除黄晋恩业经病故外。刘抡英著革职免其治罪。余著照所议办理另片奏请将出力之文武各员量予恩施等语。平阳府知府龚嘉俊、绛州直隶知州沈钟、力保府州各城。功过尚足相抵。该员等应得所属失守处分。均著加恩宽免。已革总兵阎文忠、办理河防。尚能得力。著准其开复原官。以示鼓励。至已革太原镇总兵陈必友、防守所辖吉州河岸。不能实力堵御。致贼匪由此抢渡。蹂躏地方。厥咎甚重。所请开复原官之处。著不准行。　　

○又谕、郑敦谨奏、请饬催大员赴营带队等语。满洲镶白旗记名副都统保英、向在提督张曜军营统带勇队。该员于本年三月间赴部引见。迄今尚未回营。现在该提督军营。带队需员。著该旗饬令保英迅赴张曜军营毋稍迟延。　　

○谕军机大臣等、前因富明阿奏、挑选马队赴甘。筹办军装战马。恳请速拨银两。当经谕令户部议奏。兹据该部酌议覆陈。著照所请。所有此次赴甘马队应需整装各项。即著曾国藩于直隶旗租积欠东三省俸饷银内。提银一万五千两丁宝桢于山东地丁积欠东三省俸饷银内。提银一万五千两遴派妥员。赶紧如数解往。毋稍延误其前次调赴金顺军营官兵二百五十名所需整装等银。已由吉林铺商借垫。著富明阿于解款到后。一并归还。至吉林马价昂贵著准其援照黑龙江成案每匹给银八两。仍在各官兵应得军装项下。照数扣抵。富明阿务当严饬购买各员一律挑选膘壮俾资适用。不得以疲羸充数。一俟马价平减。即照该省旧章办理此次抽拨官马。并著富明阿迅速购买归补原额。以重边防。将此由四百里各谕令知之。　　

○又谕、前因德英奏、黑龙江调赴金顺军营马队请饬拨整装银两。当令户部速议具奏。兹据奏称、此项官兵需用整装银五千七百九十七两二钱八分零即在山东己巳年应徵地丁银内照数拨给著丁宝桢迅将前项银两。解交奉天。由该省转发黑龙江应用。其拨款未解到以前著都兴阿清安、即于盛京部库存项内先行如数筹垫。一面知照德英派员领回归还铺商借款一俟拨款解到。即行抵还。所有此次核借银两仍著该将军于各该官兵凯撤之日。在应领俸饷内按名扣还。以符旧制。将此由四百里各谕令知之。　　

○又谕、前因御史郭从矩等先后陈奏、山西直隶有匪徒聚众抢劫。并有二字会匪名目叠经谕令曾国藩等饬属严拏。业据曾国藩李鹤年。将查办情形覆奏。本日复据郑敦谨奏称、乐平乡与直隶毗连。时有赞皇等县民人来村乞食。村人呼为二子。又有匪类夜间乘便偷窃。辽平谓之二子直隶谓之黑骽。亦谓之黑骽棍。强乞巧偷。在所不免等语。山西劫案叠出。并任令匪类沿村强索强借。其平日之捕务废弛已可概见览郑敦谨覆奏各情。仅据属员一禀塞责并不实力查拏似此粉饰养痈。必至酿成巨患。著郑敦谨督饬所属。上紧缉拏。毋令匪徒溷迹傥存五日京兆之见。贻误地方。恐该署抚不能当此重咎也。至约期会哨。尤须实力奉行著曾国藩、郑敦谨、李鹤年懔遵前旨妥议章程。认真筹办。将此各谕令知之　　

○庚辰。谕内阁、刘典奏请将领获粮价延不买补之署任知县革职监追一摺。陕西署洛川县知县州判周贵庠、于应行买补仓粮。业已由营领价。延不采买经刘典委员确查。复将报买小米价值浮开列抵实属胆玩。周贵庠著先行革职监追。勒限一个月。将应赔食粮。暨采买浮冒价值追缴。该员另有领银一万四千两采买浮报粮价。一并严追。傥逾限不完。即著严参治罪。洛川县知县王浩、领银采买军粮。并著查明有无浮冒情事。勒限完缴。如敢延宕即行严参惩办。寻奏、查明周贵庠领银买粮。恐碍民食。未即采办迟延尚属有因。惟那用仓粮支发募勇口食。并未先事禀明。殊属不合。现将银粮如数完缴。应请开复原官仍交部议处。王浩查无浮冒情事。惟驿务废弛应请交部议处从之。　　

○又谕、锦丕勒多尔济奏、请将擅戴花翎办事枝梧诿卸之员。交部严议一摺郎中恒庆、于上年伊勒屯请奖管解马匹出力人员案内。所保四品顶带花翎。业经该部议驳。乃该员并不遵照。仍行擅戴花翎且于交办事件。枝梧诿卸。实属咎有应得道衔候选知府乌里雅苏台承办兵部事务郎中恒庆。著交部严加议处。饬回本旗。听候部议。所遗员缺。著该部另行拣员充补。以重职守。　　

○谕军机大臣等、传谕署安徽巡抚吴坤修。安徽凤颍道刘毓楠、著吴坤修悉心察看如竟不能胜任。即行据实参奏前据吴坤修奏称刘毓楠承办宿州等处淤塞河道工程有蒙混草率情事。并著该署抚仍遵前旨。详细查明。从严参办。不准稍涉徇隐。　　

○又谕、刘昆奏、援军克复施秉。荡平各寨进规黄平新州。遇伏失利现在固守镇施两城。再筹进取一摺。楚军既克施秉。复乘胜埽荡白洗各苗寨。乃因黄飘险要。黄润昌等分队进攻。逆首包大肚纠集悍党数万。先伏山谷。待我军入险。突起阻截。以致黄润昌等血战捐躯。丧我良将。披览刘昆所奏各情。曷胜悼惜。现在席宝田等固守镇施两城。虽大局尚无妨碍。而逆贼狓猖至此敌忾同仇。谅各营倍深忠愤。即著刘昆饬令席宝田。激励诸将。力振军威。断不可因一挫之后。稍形颓丧。必当设法规取。将包大肚等首夥各匪悉数埽荡。以快人心。其各营更换病卒。及阵亡缺额各勇。并著刘昆饬令迅速募足。以资进剿。将此由六百里谕令知之。　　

○以甘肃防守省城出力。予提督彭楚汉、前布政使林之望等优叙赏总兵官雷震云巴图鲁名号。游击袁有光同知景春等花翎。守备毛发祥等蓝翎。余加衔升叙有差。　　

○以约束勇丁不严。革湖南总兵官罗章才、副将李作松、都司邓奇望职。帮办营务增生胡昌俞斥革。均遣戍黑龙江并革都司黄益试、唐得胜、邓奇乡、守备李振锡、把总朱玉清职。　　

○予贵州黄飘寨阵亡按察使黄润昌祭葬世职如巡抚例。谥忠壮。道员邓子垣祭葬世职如布政使例谥壮毅。提督刘长槐祭葬世职加等。谥果壮。均交国史馆立传。并于死事地方暨原籍建立专祠。知府罗萱等十九员祭葬世职加等。　　

○予湖南故户部尚书何淩汉入祀乡贤祠。从巡抚刘昆请也。　　

○以上夏至祭地于方泽。自是日始、斋戒三日。　　

○辛巳。谕内阁、户部奏、请撙节库款缓发各项工程杂款等语。现在部库款项支绌。除应放正项。并紧要工程照常支放外。其余各项工程。及一切杂款。均著暂缓发给。俟库款充裕。再由该部斟酌缓急。奏明办理。　　

○谕军机大臣等、前因户部奏、请饬滨临江海各省。解钱筹铜叠经湖广等省将钱文解存天津。听候拨用兹据该部奏称、库款不敷周转。请停止天津练饷钱文。无庸在京饷内划抵。仍将所拨银两解京等语。现在库款支绌。自应斟酌缓急。妥筹办理。所有湖广等省未经报解钱文即著照该部所议。一律停止。各该省应解八年分京饷。著李鸿章、马新贻、英桂、瑞麟、郭柏荫、刘昆、刘坤一、丁日昌、李瀚章、李福泰、张兆栋、文辉、按照该部原拨数目批解银两。其七年分欠解钱二十万串。并著李鸿章、马新贻、丁日昌、刘昆、张兆栋、各按以钱合银数目。赶筹银两。委员解部。不准藉词迁延至各该省已解未到钱文。著崇厚于解到时。认真验收。同上年已收钱文。截清数目。照旧存储该大臣即将练饷局委员薪水等项。归并裁减。咨部核办。原摺均著钞给阅看将此由五百里谕知李鸿章、马新贻、英桂、瑞麟、郭柏荫、刘昆、刘坤一、丁日昌、李瀚章、李福泰、崇厚、并传谕张兆栋、文辉知之。　　

○又谕、户部奏、援案请饬各省续拨京饷一摺。据称各省解款。除截留抵拨不计外。截至四月底止连已解未到并计仅止一百余万两。而部库实存无多。每月放款甚钜。现复库款支绌。必须豫为筹备。著照该部所请。添拨山东地丁银十万两。河南地丁银十万两。驿站存賸银六万两。河浙盐课盐厘银五万两。福建厘捐银五万两。浙江茶课银五万两。两淮盐厘银二十万两。四川盐厘银五万两。按粮津贴银十万两九江关常洋两税银二十万两。赣关税银四万两。共凑拨银一百万两。即著马新贻、英桂、吴棠、丁宝桢、李鹤年、卞宝第、李瀚章、刘坤一、文辉督饬各该藩司等。将续拨京饷赶紧设法筹措。即原指款项无存。亦应另行筹款源源报解。以济要需。傥敢藉词推诿。即由该部指名严参。原摺均著钞给阅看。将此由五百里谕知马新贻、英桂、吴棠、丁宝桢、李鹤年、卞宝第、李瀚章、刘坤一并传谕文辉知之。　　

○追予江南江甯殉难前任广西巡抚邹鸣鹤祭葬世职加等。谥壮节。　　

○旌表守正捐躯山东平度州民女李满嫚。　　

○壬午。谕军机大臣等、袁保恒奏粮台饷需支绌。请旨饬催一摺。陕甘军饷紧要。前经户部先后奏拨各省关新旧协拨银八百一十万两兹据袁保恒奏称、各处应协饷银。屡经咨催或全未报解或解不足数。现在实解到台之饷。不及一半。且出款陆续加增至百余万两皆刻不容缓。而又不在左宗棠穆图善刘典原请饷数之内无论如何腾那。万难敷衍。开单请饬迅解等语。西陲粮饷奇绌兵丁困苦情形。不堪言状亟应源源接济。方免哗溃之虞。著李鸿章、文煜、马新贻、瑞麟、英桂、郑敦谨、刘坤一、李瀚章、郭柏荫、丁日昌、卞宝第、李鹤年、丁宝桢、刘昆、李福泰、张兆栋、吴坤修、文辉饬令各该藩司监督。无论何款。迅将新旧欠解之饷。赶紧筹拨并著师曾崇礼按照单开欠解之数。迅速设法筹解各该将军督抚监督等。务当力顾大局克日派员解往。以应急需。不得稍有迟误。原单均著分别钞给阅看。将此由五百里谕知李鸿章、文煜、马新贻、瑞麟、英桂、郑敦谨、刘坤一、李瀚章、郭柏荫、丁日昌、卞宝第、李鹤年、丁宝桢、刘昆、李福泰、并传谕吴坤修、张兆栋、文辉师曾崇礼知之。　　

○又谕、岑毓英奏、贼匪袭踞澂江府城一摺。澂江回匪上年业经投诚。乃复句结嵩寻逆匪。由杨林绕越山路。袭踞府城。现在附省贼垒。既未攻拔。寻甸之贼。又分窜长坡小偏桥等处。馆驿＜?浦女＞兮竹园各回寨。复与澂江相联。势必句合上窜省城愈形吃重。岑毓英虽已令马忠等扼守归化等处但恐兵力单弱难资捍御。著该抚迅即督饬将士。先将小偏桥等处股匪克期埽荡再行酌量情形分兵援剿寻甸踞匪。既经倾巢窜出。曲靖防务较松。著刘岳昭移缓就急。即行带兵进扎宜良。遥为省城声援。俾粮道不至梗阻毋得株守一万。迁延不进。致误大局。唐友耕所部川军。已抵大关。著刘岳昭、岑毓英、催令星速遄行。由东川一带。相机援剿。毋稍延缓。将此由六百里各谕令知之。　　

○以云南澂江府城被贼窜陷。巡抚岑毓英下部议处。署总兵官马忠革职留任。予阵亡游击崔万象、署知府同知杨保恒、祭葬世职加等。　　

○癸未。夏至。祭地于方泽。遣怡亲王载敦恭代行礼　　

○上以祈雨祭社稷坛。自是日始。斋戒三日甲申。遣官祭关帝庙。　　

○谕军机大臣等、定安等奏、官兵截剿河西股匪大获胜仗。并防该匪东窜各摺片。回匪窜踞磴口。分作两股。一乘船东下现泊缠金河口。一窜近阿拉善旗乌兰木头。另股于四月初闲。窜入杭锦旗属。经定安等派兵会同蒙兵截剿。该逆拌命抵敌。官兵从后抄袭。贼势不支。一齐败退。追杀五六十里。捦斩甚多。著定安等仍咨会杜嘎尔分饬达尔济、扎那格尔第等督率所部随时防剿。务将萧海两逆设法兜捦。杭锦败匪殄灭净尽。其缠金河口水路回匪。与窜近乌兰木头陆路回匪势甚猖獗并著定安等迅饬成山、乌尔图那逊、分途进剿。以防东窜磴口路通晋疆。若该匪自缠金东下。黄河两岸绵长数百里。防不胜防。前谕金顺由达拉节剿而西张曜为金顺后路接应著该署将军即率同张曜赶紧拔队。由西山觜进兵沿河截剿一面迅将磴口攻复。毋任该匪东扰张曜带勇前进古城一带空虚。著金顺仍遵前旨知照宋庆迅赴古城。并相度情形。与张曜暨达尔济扎那格尔第各营。联络声势。以壮军威。金顺行抵何处。现在剿办情形若何。前奏渡河径赴达拉进剿达拉是否即达拉忒旗该处距缠金磴口。远近何如一面迅速具奏。郑敦谨亦当飞饬防河员弁。严密戒备。杜贼伺隙窜扰。左宗棠何以日久未有奏报。该逆归并金积堡后。分踞磴口。应如何拨兵截剿。免贼东窜。又金顺、张曜、宋庆陆续前进。花靖一带。是否有兵扼扎。榆林刘厚基兵勇是否足敷分布。何以均未筹及。著该大臣等统筹全局。严饬各路将弁。迅图剿办。并确探贼情。随时驰奏。将此由六百里各谕令知之。　　

○乙酉。贵州巡抚曾璧光奏、提督张文德德规八寨获胜。得旨著曾璧光咨商张文德统带所部。联络川楚各军。节节埽荡。迅将八寨攻克。毋稍延缓。　　

○以四川盐源击退滇匪出力。予总兵官刘宝国以提督简放。赏副将文升等花翎。知县柳宗芳等蓝翎。余加衔升叙有差。　　

○丙戌。以祈雨祭大社。大稷。遣恭亲王奕?恭代行礼。　　

○上诣大高殿祈雨坛行礼。　　

○谕内阁、苏凤文奏、遵查藩司未能胜任据实覆奏等语。藩司事务繁多。责任綦重。兹既据该抚奏称江忠浚人尚明白。惟才具未优精神亦难周到。不能措置裕如。广西布政使江忠浚著开缺来京。另候简用。　　

○广西巡抚苏凤文奏军务未竣。请缓陛见。得旨、著俟太平稍松即行来见。惟该抚前既奉有来京陛见之旨。现虽军务吃紧。亦应请旨遵行乃擅自奏缓殊属非是。著传旨申饬。　　


大清穆宗继天开运受中居正保大定功圣智诚孝信敏恭宽毅皇帝实录卷之二百五十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。巳巳。五月。丁亥。谕军机大臣等、传谕步军统领衙门五城御史。御史王书瑞奏、请饬严缉窃犯各摺片。京师内外城设立官厅堆拨。原以稽查奸宄。若如该御史所奏。匪徒白昼肆窃。该地面官兵任意推诿。废弛怠玩。实属不成事体。著步军统领严饬各该弁兵。于所管地面实力巡缉。毋稍疏纵。并著五城御史饬令司坊各官一体严缉。以靖地方。　　

○以福建按察使康国器为广西布政使。山东盐运使潘霨为福建按察使。　　

○戊子。补铸广东永安县儒学条记。从兼署巡抚瑞麟请也。　　

○己丑。谕军机大臣等、景廉奏、密陈关外军务情形一摺。所称回酋索焕漳遣人乞抚多不可恃各情。朝廷早已筹及。业经谕知文麟等妥慎办理。仍著文麟、景廉、懔遵前旨。会同成禄悉心筹办。万不可将就目前。堕其奸计。关外情形孔棘。文麟。景廉。所部止数千人。成禄现究行抵何处。著即克期出关。与文麟等联络声势。相机剿办。如再藉词迁延。是该提督自干罪戾。景廉亦当迅赴哈密。会商防务。不得任意逗遛。至所称肃州现已收复。能否将甘凉肃三属应解肃军之粮。移作出关兵食。或提用正粮。或设法捐办。多派车驼运送。并于安西玉门两城内酌设粮台。派员转运各节。著左宗棠、穆图善、彼此熟商。应如何源源接济。俾关外诸军弗形困乏之处。即行妥筹具奏。前有旨令左宗棠前赴泾州接受督篆。久未接该大臣奏报。谅已部署起程。刻下陕省军务已松。即著遵奉前谕。率旅西行。将甘事妥筹办理。以靖边陲。将此由六百里各谕令知之。　　

○庚寅。旌表守正捐躯河南上蔡县民张聚城妻徐氏。唐县民王玉安妻刘氏。　　

○辛卯。以神灵显佑。颁江苏常熟县城隍庙扁额。曰琴河昭佑。昭文县城隍庙扁额。曰海虞保障。　　

○谕军机大臣等、有人奏、四川总督吴棠荒谬贪污。物议沸腾等语。据称吴棠眷属抵川时。需用夫轿甚多。到任后收受属员规礼。不下十余万金。其余卖缺卖差。甚至索及夷人。并因需索不遂。将提督胡中和驻防一军撤散。而以所带副将张祖云另募之勇为边防。名为节省。实则过之。用以调剂私人。又数月以来。云南巡抚岑毓英差官入川。计七八次。每次必有馈遗。为数甚钜。贪谬情形。不一而足。案关大员婪赃。并边防要务。亟应彻底根究。著李鸿章驰驿前往川省。按照原参各款。秉公确查。据实具奏。该督与吴棠虽系同乡。不准稍有徇隐。原片著摘钞阅看。将此由四百里密谕知之。　　

○又谕、前因曾璧光奏、请饬催各省协饷。并添拨实款。谕令户部速议具奏。兹据奏称、贵州每月协饷。经户部酌定每月四川五万两。湖南二万两。湖北二万两。广东一万两。又于江苏酌拨每月协黔饷银一二万两。或数千两。自同治六年十月至八年三月。仅据各省解到银十五万两。请旨饬催等语。黔省军务。正当吃紧。若饷需缺乏。必至贻误戎机。著各该省督抚等查照户部奏拨数目。源源批解。并著该督抚等将按年指拨协饷。陆续筹拨。仍由黔省委员赴各省守提。该督抚等无论如何为难。务当竭力筹措。以济要需。江浙等省厘金。业经拨给陕甘军饷。曾璧光所请于厘金较多省分添拨实银之处。著毋庸议。将此由五百里谕知李鸿章、马新贻、瑞麟、吴棠、丁日昌、郭柏荫、刘昆、李福泰、曾璧光、并传谕张兆栋知之。　　

○又谕、定安等奏、截剿窜匪获胜。并布置张曜等军各摺片。回逆由石觜子地方分股窜扰。一由陆路攻扑乌兰木头。经参领德昌等击败。窜向西南。乌尔图那逊跟踪追剿。毙贼多名。余匪由上中滩渡河。窜入杭锦旗。仍由石觜子窜回边内。其水路贼匪。扰至缠金河口。亦经参领成山等击沈贼船多只。匪众舍舟登岸。窜入鄂尔多斯旗境。乌尔图那逊所部。已扎乌兰木头地方。后套缠金一带。现无贼踪。仍著定安等饬令达尔济等。探踪进剿。务绝根株。毋令再行纷窜。磴口地方紧要。即著定安等会商金顺。派兵驻扎。以资镇抚。该处丑类。多系董志原散匪。左宗棠、刘典、亦当拨队摉剿。不得以驱逐出境为了事也。至灵州一带。均有大股回匪盘踞。左宗棠自应督兵节节进剿。尤当防其铤走。方可聚而歼旃。定安等已调宋庆后队。移扎皇甫川。截贼东窜。而令张曜酌带数营。前往缠金磴口。其余队伍。仍驻古城等处。杜贼北窜之路。布置均为周妥。傥有贼股窜近。即著分投堵截。力遏狂氛。仍随时饬令该员等和衷共济。以期声势联络。陕甘边境。多与晋疆毗连。郑敦谨当会同定安随时防范。毋令匪踪阑入。将此由六百里各谕令知之。　　

○又谕、刘岳昭奏、进攻寻甸贼巢。并分兵宜良。援救普安各情形一摺。前据岑毓英奏、寻甸踞匪。倾巢窜出。澂江复被贼踞。省城情形吃重。当经谕令刘岳昭进扎宜良。遥为省城声援。兹据奏称、该督所部各军。进规寻甸。势难撤回。已派柳明德一军。拔赴宜良。并调全祖凯带带兵继进。著刘岳昭、岑毓英、饬令该员等实力堵击。毋任澂江之贼再行东窜。以保省城粮路。寻甸踞匪。大股既经出窜。该处现在究竟有无贼匪。刘岳昭所派各军。分扎马龙王家庄等处。何以尚未进兵攻拔。该督所部各军。一隅株守。日久无功。实属不知振作。著即督饬各营。奋勉进剿。迅埽逆氛。并著催令川军克期前进。援应省垣。小偏桥等处贼巢。著岑毓英懔遵前旨。迅速进攻。力图埽荡。该督抚等均受朝廷厚恩。总当以国事为重。和衷商搉。共济时艰。不得各怀成见。致误大局。新城大股贼匪。围偪普安厅城。刘岳昭已派刘官礼等带兵驰援。著曾璧光迅即派兵前往。与滇军会合夹击。迅解城围。刘岳昭现在暂驻曲靖。著即酌度情形。何路吃紧。即行亲往何路督剿。不可坐失事机。将此由六百里各谕令知之。　　

○又谕、现在云南军务紧急。省城围尚未解。刘岳昭一军。亟须由寻甸等处进攻。以资援救。惟该督所部楚军。向由川省接济饷需。若不敷支应。难保无停兵待饷之虞。著吴棠将刘岳昭所部楚军及果后军月饷。竭力筹措。源源报解。其从前所欠饷银。亦著一并按月搭解。协济滇军。即以保卫蜀境。毋得稍有迟误。将此由五百里谕令知之。　　

</div>
    <div class="pagination">
<a href="清实录同治朝实录_page362.html">上一页</a><span>...</span><a href="清实录同治朝实录_page358.html">358</a><a href="清实录同治朝实录_page359.html">359</a><a href="清实录同治朝实录_page360.html">360</a><a href="清实录同治朝实录_page361.html">361</a><a href="清实录同治朝实录_page362.html">362</a><span class="current-page">363</span><a href="清实录同治朝实录_page364.html">364</a><a href="清实录同治朝实录_page365.html">365</a><a href="清实录同治朝实录_page366.html">366</a><a href="清实录同治朝实录_page367.html">367</a><a href="清实录同治朝实录_page368.html">368</a><span>...</span><a href="清实录同治朝实录_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
