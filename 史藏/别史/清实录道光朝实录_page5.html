<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 5 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 5 页/共 848 页</h1>
    <div class="content">
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

嘉庆二十五年。庚辰。九月。甲寅朔。上诣弘德殿问皇太后安。　　

○谕内阁、前派散秩大臣瑞龄为正使。内阁学士松福为副使。恭赍大行皇帝遗诏。颁给朝鲜国。此时尚未起程。著将登极恩诏。即交该正副使。一并恭赍前往颁发。俾该国可省两次供应之烦。用示朕体恤藩封之意。　　

○大学士托津等、遵旨谨拟恭上皇太后徽号、曰恭慈皇太后。得旨、是。　　

○热河总管祥绍奏、查嘉庆四年至六年、均停止年班入京。得旨、三年之内。仍著停止年班。　　

○河南巡抚姚祖同奏、仪封兴办大工。遵调南阳镇带兵巡查工次。报闻。　　

○以关帝后裔培先、袭五经博士。　　

○乙卯。上诣弘德殿问皇太后安。　　

○谕内阁、军机大臣会同户部刑部议覆御史袁铣条奏、赋课刑罚教化三款。所议俱是。国家惠爱黎元。惟恐一夫失所。地方偶遇偏灾。无不立沛恩施。而应蠲应缓。则视其成灾分数以为区别。成灾有轻重之分。故赋课有蠲缓之异。若如该御史所奏。谓积欠之弊。多在缓徵。灾重则全行蠲免。灾轻则照常徵收。无论国课常蠲。难以为继。当旱涝为患之时。即薄有所收。仍复比户追呼。小民其何以糊口乎。是弊未去而所伤实多矣。嗣后遇有缓徵之处。责成地方官实力办理。务使小民得沾实惠。其各省盐课正杂款项。积压繁多。年年展缓。实属不成事体。著各该盐政力加整顿。删除浮费。所务者、惟将国课按额完缴。并将旧欠依限清厘。不得藉一报效之名。即开一乞恩之路。务虚文而亏实课也。至各省命案。罪名出入攸关。州县初审。最宜详慎。该上司覆审提审。尤当虚衷推勘。不可意为准驳。著该督抚留心查察。务期明允。以重民命。若夫教化为安民之急务。州县为布化之初基。惟循良之吏。乃能教民。而民亦服其教。是在督抚大员。察吏以实不以文。择牧令之清廉慈惠、通达政体者。荐举扰擢。以为众倡。罢贪污巧黠、寡廉鲜耻者。以挽颓风。劝惩明而吏治清。教化行而风俗美。朕实有厚望焉。　　

○户部议准、广西巡抚赵慎畛疏报、天保、归顺、二州县。开垦水田二十九＜?土韦＞一伯一伍。旱田二顷二十一亩有奇。照例升科。从之。　　

○丙辰。上诣弘德殿问皇太后安。　　

○丁巳。上诣弘德殿问皇太后安。　　

○谕内阁、恭择于九月十七日午时起。漆饰大行皇帝梓宫、著派内务府阿克当阿、福森。外椁、著派工部穆彰阿、陆以庄。各选带明白司员一二人。常川亲诣。敬谨办理。其余内务府及工部各堂官。并著随时敬谨照料。　　

○巴里坤领队大臣伊丰额、因病解任。命俟病愈时。仍在头等侍卫续办事章京上行走。赏降补主事前任盛京工部侍郎多山、二等侍卫、为巴里坤领队大臣。　　

○戊午。上诣弘德殿问皇太后安。　　

○遣官告祭历代帝王陵寝。孔子阙里。暨长白山。松花江。五岳。四渎。四镇。四海之神。　　

○谕内阁、苏楞额等奏、太平峪陵寝工程。有应修饰之处。恭择于本月初四日辰时兴工。著苏楞额等。即详细相度。敬谨办理。所请由户部豫领银十万两。准其如数动支。其守护人员。应给居住房屋。并著及时购料。以便建盖。其查看建盖处所。著绘图贴说呈览。明春二月、豫期告竣。　　

○命叶尔羌帮办大臣福勒洪阿、伊犁领队大臣金保、阿勒罕保、回京。以头等侍卫庆通、为叶尔羌帮办大臣。赏降补蓝翎侍卫前任护军统领阿兰保、三等侍卫。二等侍卫舒伦保、头等侍卫。为伊犁领队大臣。　　

○己未。上诣弘德殿问皇太后安。　　

○谕内阁、清字经馆。现在并无应办事件。著即行裁撤。所贮经卷板片。交武英殿存弆。所供佛教。移于雍和宫供奉。其誊录及记名誊录并供事等、应如何分班改拨。著交吏部酌议。内务府誊录、著该衙门自行酌议。分别派给差使。　　

○谕军机大臣等、据吴璥等奏、豫筹仪封大工、购料挑河事宜。并勘定坝基、及挑水坝各情形一摺。仪封漫口。东西两坝裹头。经伏秋大汛。叠次摉刷。较原塌尺丈。并未加宽。兼之豫省本年秋收丰稔。产料颇多。易于购备。此皆仰赖皇考在天仁德所感。览奏、以手加额。钦感弥深。大工挑穵引河。为全局最要关键。既据张文浩、姚祖同、勘明现定坝基。切近南岸。上年所挑河头。偏于北向。地远势背。且近经雨水刷坍。滩岸积沙。淤垫更厚。其旧引河以南。本系黄河故道。西高东下。势颇建瓴。拟从此改挑引河。吴璥等、亲往履勘。亦以为甚合机宜。自应就此时所勘之处。照估兴挑。叶观潮、素于河务谙悉。所有应挑各段引河。著吴璥等、即饬令叶观潮、专司其事。督同派出员弁。赶紧挑穵。务期宽深如式。所出之土。即照张文浩等所议。于定例丈尺外。各加远十丈。以距河四十丈为度。毋得稍有偷减草率。其所勘西坝裹头。向北移筑二十余丈。并将距河较近之南堤。加帮高厚。酌做挑坝之处。俱著照所议办理。吴璥等、当实心实力。勿为纸上空谈。督饬在工员弁。奋勉集事。务于迅速之中。倍加慎重。以期早蒇大工。保卫民生。将此谕知吴璥、那彦宝、并谕张文浩、姚祖同、知之。　　

○定仁宗睿皇帝山陵名曰昌陵。　　

○庚申。上诣弘德殿问皇太后安。　　

○遣官祭都城隍之神。　　

○谕内阁、七月二十五日。恸遭皇考大行皇帝大故。彼时军机大臣、敬拟遗诏。朕在谅闇之中。哀恸迫切。未经看出错误之处。朕亦不能辞咎。但思军机大臣。多年承旨。所拟自不至有误。及昨内阁缮呈遗诏副本。以备宫中时阅。朕恭读之下。末有皇祖降生避暑山庄之语。因请皇祖实录跪读。始知皇祖于康熙辛卯八月十三日子时。诞生于雍和宫邸。复遍阅皇祖御制诗集。凡言降生于雍和宫者。三见集中。因命大学士曹振镛、协办大学士尚书伯麟、尚书英和、黄钺、传旨令军机大臣明白回奏。据称恭查大行皇帝御制诗初集。第十四卷。万万寿节。率王公大臣行庆贺礼恭纪。诗注恭载高宗纯皇帝、以辛卯岁诞生于山庄都福之庭。又第六卷。万万寿节。率王公大臣等行庆贺礼恭纪。诗注相同。至实录未经恭阅。不能深悉等语。朕敬绎皇考诗内语意。系泛言山庄为都福之庭。并无诞降山庄之句。当日拟注臣工。误会诗意。兹据军机大臣等。称实录未经恭阅。尚属有辞。至皇祖御制诗集。久经颁行天下。不得诿为未读。实属巧辩。除托津、戴均元、俱已年老。毋庸在军机处行走。并不必恭理丧仪。与卢荫溥、文孚、一并交部严加议处。卢荫溥、文孚、年力尚强。与托津、戴均元、行走班次在前者有间。仍留军机大臣。遗诏布告天下。为万世徵信。岂容稍有舛错。故不得不将原委明白宣示中外。著将此旨通谕知之。　　

○谕军机大臣等、据庆祥奏、伊犁河节年北徙。逼近城垣。急需疏筑。以资保护一摺。伊犁河本距惠远城南数里之遥。因北岸土性沙松。近年河流北徙。逼近城垣。自应及时修筑。以资捍卫。据庆祥委员逐细查勘。请将已淤之察哈尔河二道。展宽挑深。并将南北坐湾之处。多挑引河。建筑各坝。偪溜南趋。复于城西南角。顺筑长堤。以卫城垣。著即照所请办理。所有估需银一万三四千两。先借款给发。另行筹款生息。分年归还。至温承惠、屡经办过大工。于河务素所谙悉。此项工程。即责成温承惠、妥协经理。务令将河渠挑穵深通。堤坝修筑坚固。俾边徼城垣。永资保护。将此谕令知之。　　

○又谕、据斌静等奏、图舒克塔什卡伦外之冲巴噶什爱曼布噜特比苏兰奇。串通萨木萨克之子张格尔、滋事。贼众约有三百余人。业将图舒克塔什卡伦官兵杀伤。并将伊斯里克卡伦马匹抢去。其呈报公文之马兵二名。已被贼匪杀害。色普徵额、带同官兵追捕。杀贼五十余名。生捦贼八十余名。贼即纷纷逃窜出卡。现调叶尔羌官兵三百名。乌什官兵三百名。伊犁豫派兵二千名。俟官兵到来。即带兵进剿等语。此事恐斌静不能办理。色普徵额、亦仅能带兵。未能筹画全局。调度得宜。著庆祥接奉此旨。即日选派得力将备兵丁。星夜兼程。驰赴该处。将为首滋事贼匪。奋力捦捕。讯明谋叛情由。按律严办。其余胁从之犯。不可株连。妄加杀戮。致令各回众相率惶惧。别滋事端。是为至要。再此次苏兰奇等滋事。究因何起衅。是否系内地官兵。因事激变。并著庆祥到彼后。详细察访。如有激变情事。据实参奏。勿得稍有瞻徇。其伊犁将军事务。著庆祥于领队大臣内。择一老成晓事者。令其暂行代办。将此由六百里谕令知之。　　

○命恭纂仁宗睿皇帝实录。以大学士托津、为监修总裁官。大学士戴均元、协办大学士兵部尚书伯麟、吏部尚书英和、都察院左都御史汪廷珍、为总裁官。吏部左侍郎恩铭、右侍郎王引之、户部左侍郎文孚、右侍郎王鼎、刑部左侍郎廉善、内阁学士杜堮、为副总裁官。理藩院侍郎博启图、为蒙古副总裁官。　　

○命大学士曹振镛、吏部尚书英和、礼部尚书黄钺、在军机大臣上行走。　　

○添派大学士曹振镛、礼部尚书黄钺、恭理丧仪。　　

○辛酉。上诣弘德殿问皇太后安。　　

○谕内阁、托津所管咸安宫蒙古学、托忒学、唐古特学。著赛冲阿管理。宗人府银库、著和瑛管理。御药房、太医院、著和世泰管理。其管理户部事务。著暂停简派。　　

○又谕、英和现在军机大臣上行走。管理事务较繁。所有清漪园等处事务。及稽察会同四译馆。著晋昌管理。武英殿御书处事务。著禧恩管理。咸安宫官学。和孝公主家务。著阿克当阿管理。　　

○叶尔羌办事大臣长庆、帮办大臣福勒洪阿奏、八月十三日。接准喀什噶尔参赞大臣斌静等咨称、该处卡伦以外。布噜特、安集延、回子变乱。调取官兵。当即拣选绿营精壮兵三百名。派游击马金魁、都司姜邦治等、管带。于次日起行。饬令迅速前往。臣等督率副将曾受、防御伯岁等。镇静操防。现在叶尔羌城乡回众。乐业如常。边境均极静谧。得旨、小心镇静防守。毋稍疏懈。　　

○命大学士曹振镛、为实录馆监修总裁官。　　

○以庄亲王绵课、为正白旗领侍卫内大臣。命正黄旗领侍卫内大臣晋昌、管圆明园八旗、内务府三旗军。　　

○调镶白旗汉军都统定亲王绵恩、为镶白旗满洲都统。以都统衔总管内务府大臣和世泰、为镶白旗汉军都统。　　

○准山东泰安等三十八州县上年截漕十万三千六百六十余石、分限买补。　　

○壬戌。上以奉移大行皇帝梓宫日期。祗告几筵前。行启奠礼。　　

○诣弘德殿问皇太后安。　　

○谕内阁、托津等于敬缮皇考大行皇帝遗诏、内有错误之处。非寻常错误可比。吏部议以革职。实属咎所应得。第念皇考梓宫在殡。而两大学士同时罢斥。朕心实有不忍。托津、戴均元、业已退出军机处。著各降四级留任。六年无过。方准开复。卢荫溥、文孚、仍留军机处行走。著各降五级留任。六年无过。方准开复。　　

○又谕、昌陵工程。著添派阿克当阿。前往恭修。常福、著以三品顶带。补授总管内务府大臣。常川赴观德殿。敬谨办理漆饰梓宫事宜。　　

○谕军机大臣等、皇考大行皇帝遗诏。前经颁发直省外藩。昨内阁缮呈遗诏副本。朕恭读之下。末有皇祖降生避暑山庄之语。系军机大臣拟缮错误。当经降旨宣示中外。所有颁发琉球、暹罗、越南、缅甸、四国遗诏。应由福建、广东、广西、云南、四省转发。计算程期。此时尚未行抵该省。著谕知各该督抚。暂将颁往四国遗诏。敬谨存留该省。俟更正发往后。再由该督抚转发。仍将原奉遗诏缴回。将此由六百里各谕令知之。　　

○添派礼部尚书穆克登额、恭理丧仪。　　

○命领侍卫内大臣理藩院尚书赛冲阿、管院事。以仓场侍郎那彦成、为理藩院尚书。调礼部右侍郎和桂、为仓场侍郎。工部右侍郎善庆、为礼部左侍郎。户部左侍郎文孚、为工部右侍郎。转户部右侍郎禧恩、为左侍郎。调刑部左侍郎廉善、为户部右侍郎。礼部左侍郎那清安、为刑部左侍郎。盛京兵部侍郎书敏、为礼部右侍郎。以都察院左副都御史润德、为盛京兵部侍郎。　　

○命吏部尚书吴璥、以协办大学士、督办仪封大工。调兵部尚书刘镮之、为吏部尚书。工部尚书茹棻、为兵部尚书。户部尚书卢荫溥、为工部尚书。礼部尚书黄钺、为户部尚书。以都察院左都御史汪廷珍、为礼部尚书。吏部左侍郎顾德庆、为都察院左都御史。　　

○调礼部右侍郎汤金钊、为吏部左侍郎。以翰林院侍讲学士吴烜、为礼部右侍郎。　　

○以吏部尚书英和、为阅兵大臣。　　

○以总管内务府大臣和世泰、兼总理行营事务大臣。　　
</div>
    <div class="pagination">
<a href="清实录道光朝实录_page4.html">上一页</a><a href="清实录道光朝实录.html">1</a><a href="清实录道光朝实录_page2.html">2</a><a href="清实录道光朝实录_page3.html">3</a><a href="清实录道光朝实录_page4.html">4</a><span class="current-page">5</span><a href="清实录道光朝实录_page6.html">6</a><a href="清实录道光朝实录_page7.html">7</a><a href="清实录道光朝实录_page8.html">8</a><a href="清实录道光朝实录_page9.html">9</a><a href="清实录道光朝实录_page10.html">10</a><span>...</span><a href="清实录道光朝实录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
