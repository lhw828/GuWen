<!DOCTYPE html>
<html>
<head>
    <meta charset="UTF-8">
    <title>钦定续通志 - 第 9 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 9 页/共 284 页</h1>
    <div class="content">



　　钦定续通志卷十八
<史部,别史类,钦定续通志>
　　钦定四库全书
　　钦定续通志卷十九
　　梁纪
　　太祖　　　　末帝
　　太祖皇帝姓朱氏讳晃宋州砀山午沟里人也本名温其父诚以五经教授乡里生三子曰全昱曰存曰温诚卒三子贫不能为生与其母佣食萧县人刘崇家全昱无他材能然为人颇长者存温勇有力而温尤凶悍唐僖宗干符中黄巢起曹濮存温亾入贼中存从巢攻岭南战死而温以功补队长巢陷京师以温为东南面行营先锋使温攻南阳防之巢以温为同州防御使遂攻陷同州是时天子在蜀诸节镇会兵讨贼而王重荣屯河中与温相持重荣屡攻温温辄败温惧数请益兵于巢巢中尉孟楷抑而不通温客谢瞳説温曰黄家起于草莽幸唐衰乱直投其隙而取之尔非有功徳兴王之业也今天子在蜀诸镇之兵日集以谋兴复是唐徳未厌于天下也且将军力战于外而庸人制之于内此章邯所以背秦而归楚也温以为然乃杀其监军严实自归于河中因王重荣以降都统王铎承制拜温左金吾卫大将军河中行营招讨副使天子赐温名全忠中和三年三月拜全忠汴州刺史宣武军节度使四月诸镇兵破巢复京师巢走蓝田七月丁夘全忠归于宣武是嵗黄巢出蓝田闗陷蔡州节度使秦宗权叛附于巢遂围陈州武宁军节度使时溥为东南面行营兵马都统会东诸镇兵以救陈陈州刺史赵犨亦乞兵于全忠溥虽为都统而不亲兵四年全忠乃自将救犨率诸镇兵击败巢将黄邺尚让等犨以全忠为徳始附属焉是时河东李克用下兵太行渡河出洛阳与东兵会击巢巢已败去全忠及克用追败之于郾城巢走中牟又败之于王满巢走封丘又大败之巢挺身东走至泰山狼虎谷为时溥追兵所杀九月天子以全忠为检校司徒同中书门下平章事封沛郡侯光啓二年三月进爵王义成军乱逐其节度使安师儒推牙将张骁为留后师儒来奔杀之遣朱珍李唐賔陷滑州以胡真为留后十二月封吴兴郡王【此条新旧史同若新旧唐书及通鉴则皆无其文疑有悮】自黄巢死秦宗权称帝陷陜洛怀孟唐许汝郑诸州遣其将秦贤卢瑭张晊攻汴贤军板桥晊军北郊瑭军万胜环汴为三十六栅王顾兵少不敢出【始称名既而称爵称帝渐也爵至王而后称着其逼者】乃遣朱珍募兵于东方而求救于兖郓三年春珍得兵万人马数百匹以归乃击贤板桥防其四栅又击瑭万胜瑭败投水死宗权闻瑭等败乃自将精兵数千栅于北郊五月泰寜军节度使朱瑾天平军节度使朱宣以兵来援王置酒军中中席王阳起如厠以轻兵出北门袭晊而乐声不辍晊不意兵之至也兖郓之兵又从而合击遂大败之斩首二万余级宗权与晊夜走过郑屠其城而去宗权至蔡复遣张晊攻汴王闻晊复来登封禅寺后冈望晊兵过遣朱珍蹑之戒曰晊见吾兵必止望其止当速返毋与之鬬也已而晊见珍在后果止珍即驰还王令珍引兵蔽大林而自率精骑出其东伏大冡间晊止而食食毕防旗帜驰击珍珍兵小却王引伏兵横出断晊军为三而击之晊大败脱身走宗权怒斩晊而河阳陜洛之兵为宗权守者闻蔡精兵皆已殱于汴因各溃去故诸葛爽将李罕之取河阳张全义取洛阳以来附十月天子使来赐王纪功碑朱宣朱瑾以兵助汴已破宗权东归王移檄兖郓诬其诱汴亾卒以东乃发兵攻之取其曹州濮州遂遣朱珍攻郓州大败而还朱宣复取曹州【此条新旧史俱无之考下昭宗大顺二年有曹州来降之文则知朱宣当有复取曹州之事兹据新唐书朱宣传及通鉴辑】十二月天子使来赐王鐡劵及德政碑淮南节度使高骈死杨行宻入扬州天子以王兼淮南节度使王乃表行密为副使以行军司马李璠为留后璠之扬州时溥于道袭之不克进而还【新史作璠之扬州行密不纳据旧史云至淮上为徐戎所托是李璠未尝得至扬州也】文德元年正月王如淮南至宋州而还是时秦宗权陷襄州以赵德諲为节度使德諲叛于宗权以来附【徳諲防梁旧史及新旧唐书皆在五月此因宗权陷襄州而终言之】天子因以王为蔡州四面行营都统以徳諲为副三月僖宗崩天雄军乱囚其节度使乐彦贞其子相州刺史从训攻魏使来乞兵遣朱珍以兵往助从训攻魏而魏军杀彦贞从训亦战死魏人立罗信珍乃还张全义取河阳逐李罕之罕之奔于河东李克用遣兵围河阳全义来求救遣丁会牛存节救之击败河东兵于沇河五月行营讨蔡州围之百余日不克是时时溥已为东南面都统又以王统行营而犹称都统王乃上书论溥讨蔡无功而不落都统且欲激怒溥以起兵端初高骈死淮南乱楚州刺史刘瓉来奔纳之及王兵攻蔡不克还欲攻徐乃遣朱珍将兵数千以东声言送瓉还楚州溥怒论已又闻珍以兵来果出兵拒之珍与战于吴康大败之取其丰萧二县遂攻宿州下之珍屯萧县别遣厐师古攻徐州龙纪元年正月师古败溥于吕梁淮西牙将申丛执秦宗权折其足将槛送京师别将郭璠杀丛篡宗权以来献王遣行军司马李璠献俘于京师表郭璠淮西留后三月天子封王为东平王七月朱珍杀李唐賔王如萧县执珍杀之遂攻徐州冬大雨水不能屯军而旋初秦宗权遣其弟宗衡掠地淮南是嵗宗衡为其将孙儒所杀儒攻杨行密于扬州淮南大乱行宻走宣州儒入扬州大顺元年春遣厐师古攻孙儒于淮南大败而还四月宿州将张筠以宿州复归于时溥王自将攻之不克初李克用败黄巢追之于寃朐旋军过汴王邀克用置酒上源驿夜以兵攻之克用仅免讼其事于京师天子知曲在汴而和解之至是宰相张濬私与汴交王厚之以赂濬为汴力请伐河东五月以濬为太原四面行营都统王为东南面招讨使然王不亲兵以兵三千属濬而已濬屯于隂地河东叛将冯霸杀潞州守将李克防来降遣葛从周入潞州李克用遣康君立攻之从周走河阳九月王如河阳十月天子以王兼宣义军节度使遂如滑州假道于魏以攻河东且责其军须亦所以怒魏为兵端也魏人果以谓非兵所当出而辞以粮乏皆不许于是攻魏十一月张濬之师大败于隂地二年正月王及魏人战于内黄大败之屠故元城罗信来送欵十月克宿州十一月曹州将郭绍賔杀其刺史郭饶来降【新唐书郭绍賔作郭铢郭饶作郭词】十二月丁会败朱瑾于金乡景福元年二月攻郓州朱友裕败于斗门王军后至又败而还冬友裕取濮州【按纪前于光启三年十月言取濮州以后不言复失徧考新旧唐书及通鉴皆无其文惟旧五代纪于景福元年二月云时朱宣尚在濮州新史朱友裕传亦有是语知朱宣于斗门再胜之时当复取濮州而传畧之也】遂攻徐州二年四月厐师古克徐州杀时溥王如徐州以师古为留后遂攻兖郓干寜元年二月王及朱宣战于渔山大败之二年八月又败宣于梁山十一月又败之于钜野兖郓求救于河东李克用发兵救之假道于魏既而魏人击之克用怒大举攻魏罗信来求救遣葛从周救魏是嵗李克用封晋王三年五月战于洹水擒克用子落落送于魏杀之七月鳯翔李茂贞犯京师天子出居于华州王请以兵赴难天子优诏止之又请迁都洛阳不许四年正月厐师古克郓州王如郓州以朱友裕为留后遂攻兖州朱瑾奔于淮南以葛从周为兖州留后九月大举攻淮南十月厐师古出清口葛从周出安丰王军屯于宿州十一月杨行宻遣朱瑾击师古师古败死从周亟返兵至于渒河瑾又败之王惧驰归光化元年三月天子以王兼天平军节度使四月遣葛从周攻晋之山东取邢洺磁三州襄州赵匡凝自其父徳諲时来附匡凝又与杨行宻李克用通而其事泄七月遣氏叔琮康怀英攻匡凝取其唐随邓三州匡凝请和乃止十二月李罕之以潞州来降二年卢龙节度使刘仁防攻魏魏博节度使罗绍威来求救王赴之败仁防于内黄四月遣氏叔琮攻晋太原不克七月李克用取泽潞十一月保义军乱杀其节度使王珙推其牙将李璠为留后其将朱简杀璠来降【新史朱友谦传作璠得逃去与纪不同葢新史纪传俱本旧史而旧史纪传故自异也】以简为保义军节度使三年四月遣葛从周攻刘仁防之沧州取其德州及仁防战于老鵶堤大败之八月晋取洺州王如洺州复取之是时镇定皆附于晋遂攻镇州破临城王镕来送欵进攻定州王郜奔于晋其将王处直以定州降唐宦者刘季述作乱天子幽于东宫天复元年正月防驾都头孙德昭诛季述天子复立封王为梁王王遣张存敬攻王珂于河中出含山下晋绛二州王珂援絶请降三月大举攻晋氏叔琮出太行取泽潞葛从周张存敬侯言张归厚及镇定之兵皆会于太原围之不克遇雨而还五月天子以王兼河中尹防国军节度使六月晋取慈隰自刘季述等已诛宰相崔外与梁交欲假梁兵尽诛宦者而鳯翔李茂贞邠寜王行瑜等各有挟天子以令诸侯之意皆遣子弟以精兵宿卫天子中尉韩全诲等亦因恃以为助天子与计诛宦者全诲等颇侦得之大惧日夜谋所以去之术知谋泄事急即矫称被宻诏令王以兵入诛宦者十月王以宣武宣义天平防国兵七万至于河中取同州遂攻华州镇国军节度使韩建出降全诲等闻王且至即以岐邠宿卫兵刧天子奔鳯翔王乃上书言所以召之之意天子怒罢相诏梁兵还镇王引兵去攻邠州屯于三原静难军节度使杨崇本以邠寕庆衍四州降崔奔于华州二年春王还军河中晋攻晋绛遣朱友宁击之于蒲县败之取汾慈隰三州遂进围太原不克而还汾慈隰复入于晋四月友宁引兵西至兴平及李茂贞战于武功大败之六月王兵犯鳯翔茂贞数出战辄败遂围之王朝服向城而泣曰臣但欲奉迎车驾还宫耳不与岐王角胜也十一月保大军节度使李周彛以兵救鳯翔王遣孔勍袭鄜州虏周彛之族徙于河中周彛乃降是时岐兵屡败而围乆城中食尽自天子至后宫皆冻馁三年正月茂贞杀韩全诲等二十余人囊其首示梁军约出天子以相和解天子乃出幸梁军遣使者驰召崔托疾不至王使人戏曰吾未识天子惧其非是子来为我辨之天子还至兴平率百官奉迎王自为天子执辔且泣且行行十余里辞之乃止见者咸以为忠天子至自鳯翔王与崔杀宦者七百余人二月天子赐王囘天再造竭忠守正功臣以辉王为诸道兵马元帅王为副元帅王乃留兄子友伦为护驾指挥使以为天子卫王引兵东归天子饯于延喜楼赐杨栁枝五曲初梁兵已西平卢军节度使王师范遣其将刘鄩袭兖州据之王已还梁四月如郓州遣朱友宁攻青州师范败之于石楼友宁死九月杨师厚克棣州师范以青州降而鄩亦降友伦击鞠堕马死王怒谓崔杀之遣兄子友谅杀于京师【新纪友谅作友谦今据家人传】其与友伦击鞠者皆杀之更以友谅代典宿卫自天子奔华州王请迁都洛阳天子虽不许而王命河南尹张全义修治洛阳宫以待天祐元年正月王引兵屯河中遣牙将寇彦卿如京师请迁都洛阳并徙长安居人以东天子行至陜州王朝于行在先如东都是时六军诸卫兵已散亾其从以东者惟小黄门十数人打毬供奉内园小儿等二百余人行至谷水王悉杀而代之以谋乱闻由是天子左右皆梁人矣四月甲辰天子至自西都是时晋王李克用岐王李茂贞楚王赵匡凝蜀王王建吴王杨行宻闻梁刧天子迁洛阳皆欲举兵讨梁王患之而杨崇本复附于岐六月王乃以兵如河中声言攻崇本遣朱友恭氏叔琮蒋晖等弑昭宗矫诏以辉王为嗣十月王朝于京师杀朱友恭氏叔琮十一月攻淮南取其光州攻夀州不克而旋二年二月遣蒋晖杀徳王裕等九王于九曲池六月杀司空裴贽等百余人七月天子复使来赐王迎銮纪功碑王遣武宁节度使杨师厚攻襄州取其唐邓复郢随均房七州王如襄州军于汉北九月师厚破襄州山南东道节度使赵匡凝奔于淮南荆南留后赵匡明奔于蜀师厚取荆南遂出光州以攻夀州不克天子卜祀天于南郊王怒以为蒋晖等欲祈天以延唐天子惧改卜郊十一月辛巳天子封王为魏王相国总百揆以宣武宣义天平防国天雄武顺佑国河阳义武昭义武宁保义忠义戎昭武定泰宁平卢匡国镇国荆南忠武二十一军为魏国【新旧史戎昭俱作武昭考当时无此军额兹据通鉴】备九锡王怒不受十二月天子以王为天下兵马元帅王益怒遣人告枢宻使蒋晖与何太后有私杀晖而焚之遂弑太后于积善宫又杀宰相栁璨太常卿张廷范天子下诏以太后故停郊三年春魏愽罗绍威谋杀其牙军来假兵以虞变王为发兵北攻刘仁恭之沧州兵过魏而绍威已杀牙军其兵之在外者果皆叛据贝卫澶博诸州王以兵悉讨平之遂攻沧州军于长芦刘仁防求救于晋晋人取潞州王乃旋军开平元年春正月壬寅天子使御史大夫薛贻矩来劳军宰相张文蔚率百官劝进夏四月壬戌更名晃甲子王即皇帝位于汴州国号梁戊辰大赦【帝曾祖讳茂琳旧纪是年六月司天监上言请改日辰内戊字为武字避讳也今纪凡日辰俱仍作戊字此正如唐纪日辰之丙字俱不作景字也若洪迈谓温父名诚以戊成字故司天谄之者误矣】改唐天祐四年为开平元年封唐主为济隂王迁置曹州以兵锢之升汴州为开封府建为东都以唐东都为西都废京兆府为雍州赐东都酺一日契丹阿保机遣使者来五月丁丑朔以唐相张文蔚杨涉为门下侍郎御史大夫薛贻矩为中书侍郎同中书门下平章事乙酉封兄全昱为广王子友文愽王友珪郢王友璋福王友贞均王友徽建王兄子友谅衡王友能惠王友诲邵王甲午改枢密院为崇政院太府卿敬翔为使是月潞州行营都指挥使李思安及晋人战败绩六月甲寅以平卢节度使韩建守司徒同中书门下年章事秋七月己亥追尊祖考为皇帝妣为皇后皇高祖黯諡曰宣元庙号肃祖祖妣范氏諡曰宣僖曾祖茂琳諡曰光献庙号敬祖祖妣杨氏諡曰光孝祖信諡曰昭武庙号宪祖祖妣刘氏諡曰昭懿考诚諡曰文穆庙号烈祖妣王氏諡曰文惠九月括马冬十月己未讲武于繁台十一月壬寅赦亾命背军髠黥刑徒二年春正月癸酉朔引见诸道贡举人己亥卜郊于西都二月癸亥弑济隂王【新史此事在正月己亥之下而不系日考旧唐书哀帝纪作二月二十二日新唐书纪亦作二月通鉴作二月癸亥癸亥即二月二十二日也今从之】辛未契丹遣使者来三月壬申朔如西都丙子如怀州丁丑如泽州戊寅封鸿胪卿李崧介国公为二王后壬午匡国军节度使刘知俊为潞州行营招讨使癸巳改卜郊张文蔚薨夏四月癸卯杨渉罢吏部侍郎于竞为中书侍郎翰林学士奉防工部侍郎张防为刑部侍郎并同中书门下平章事【新纪作翰林学士承旨礼部侍郎张防考梁以讳改承旨为奉旨而六臣传礼部作工部今改辑】壬子至泽州五月己丑潞州行营都虞候康怀英及晋人战于夹城败绩戊戌立唐三庙契丹遣使者来六月壬寅以忠武军节度使刘知俊为西路行营招讨使以伐岐【是年五月改同州匡国军为忠武军此刘知俊仍为同州节度使而非自同州迁许州也】己酉杀金吾卫上将军王师范灭其族丙辰刘知俊及岐人战汉谷败之秋九月丁丑如陜州以博王友文留守东都冬十月丁未至自陜州十一月癸巳张防罢左仆射杨渉同中书门下平章事十二月己亥以介国公为三恪酅国公莱国公为二王后
　　三年春正月甲戌如西都【按世多以梁为都汴州其实不然考通鉴于开平二年云是嵗帝将迁都洛阳三年春正月己巳迁太庙主于洛阳甲戌帝发大梁己邜至洛阳是梁此时实自东都迁于西都也且不特此也旧史开平元年其建东都制云兴王之帝受命之邦丰沛着启祚之美穰邓有建都之荣用壮鸿基且旌故里云云又干化元年二月壬戌诏曰东京旧邦乆不巡幸宜以今月九日幸东都似是梁固乎唐本以洛阳为都特此袭位伊始未遽议迁且制置东方利于便近故并建汴都而郊禋大礼仍就西都行事厥后均王定乱赵岩赍传国寳至东都请王即位于洛阳而王报之曰大梁国家创业之地何必洛阳可知洛阳自为上都而东都则止是唐东都之比故晋张昭逺所奏亦仅云汴州在朱氏称制之年有京都之号则知此下干化二年所书四月己巳至自魏州戊寅如西都其内开府而外洛阳者语皆不合也】命燃灯以祈福庚寅享于太庙辛邜有事于南郊大赦丙申羣臣上尊号曰睿文圣武广孝皇帝二月壬戌讲武于西杏园甲子延州高万兴叛于岐来降三月以万兴检校司徒为丹延等州安抚招讨等使甲戌如河中山南东道节度使杨师厚为潞州四面行营招讨使刘知俊取丹州夏四月丙午知俊克延鄜坊三州五月己夘至自河中杀佑国军节度使王重师六月庚戌刘知俊执佑国军节度使刘捍叛附于岐辛亥如陜州己夘以冀王朱友谦为同州东面行营招讨使刘知俊奔于岐丹州军乱逐其刺史宋知诲秋七月商州军乱逐其刺史李稠乙丑克丹州乙亥至自陜州甲申襄州军乱杀其留后王班房州刺史杨防叛附于蜀八月辛亥降死罪囚辛酉均州刺史张敬方克房州闰月癸酉契丹遣使者来己夘阅稼于西苑九月壬寅行营招讨使左卫上将军陈晖克襄州丁未以保义军节度使王檀为潞州东面行营招讨使辛亥韩建杨涉罢以太常卿赵光逢为中书侍郎翰林学士奉旨工部侍郎杜晓为户部侍郎并同中书门下平章事辛酉李洪杨防伏诛冬十一月甲午日南至告谢于南郊己酉捜访贤良镇国军节度使康怀英伐岐十二月怀英克宁庆衍三州及刘知俊战于升平败绩
　　四年春正月壬辰朔始用乐丁未讲武于榆林二月己丑阅稼于谷水秋八月丙寅如陜州河南尹张宗奭留守西都辛未以镇国军节度使杨师厚为西路行营招讨使以伐岐【新纪镇国作防国考杨师厚无镇河中事此时镇河中者为朱友谦而师厚则陜州节度也兹据通鉴】九月己丑至自陜州辛亥捜访贤良冬十一月己丑以宁国军节度使王景仁为北面行营招讨使以伐赵赵王王镕北平王王处直叛附于晋晋人救赵十二月癸酉颁律令格式
　　干化元年春正月丙戌朔日有食之丁亥王景仁及晋人战于栢乡败绩庚寅赦流罪以下求危言正谏癸巳宣义军节度使杨师厚为北面行营招讨使【新纪宣义作天雄考杨师厚于干化元年二月始以宣义节度屯魏州其时天雄留后则罗周翰也兹据通鉴正之】夏四月壬申契丹遣使者来五月甲申朔大赦改元癸巳如张宗奭第秋八月甲子契丹陷平州戊辰阅稼于榆林戊寅大阅于兴安鞠场九月辛巳朔御文明殿入閤庚子如魏州张宗奭留守西都冬十月以郢王友珪为控鹤指挥使丙子大阅于魏东郊十一月高万兴取盐州壬辰至自魏州
　　二年春二月丁巳光禄卿卢玭使于蜀甲子如魏州张宗奭留守西都次白马杀左散骑常侍孙隲右谏议大夫张衍兵部郎中张防戊寅如贝州三月丙戌克枣彊屠之丁未复如魏州夏四月己巳至自魏州【下书如西都则此至东都可知】戊寅如西都五月丁亥降死罪已下囚罢役徒禁屠及捕生是月薛贻矩薨帝不豫六月戊寅郢王友珪反皇帝崩于寝殿年六十一諡曰神武元圣孝皇帝庙号太祖陵曰宣陵
　　太祖开平四年【其元年即唐天祐四年】干化二年凡六年
　　末帝讳瑱太祖第三子也母曰元贞皇后张氏初名友贞为人美容貌沈厚寡言雅好儒士太祖即位封均王为左天兴军使检校司空东京马步军都指挥使干化二年六月太祖遇弑友珪自立矫诏杀博王友文于东都以弑帝之罪归之以王为东京留守开封尹敬翔为中书侍郎同中书门下平章事户部尚书李振为崇政院使明年春正月友珪改元曰鳯厯二月驸马都尉赵岩至东都王私与之谋诛友珪遣马慎交之魏州见杨师厚计事师厚遣使至洛阳告左龙虎綂军袁象先使讨贼是时怀州龙骧屯兵叛方捕索之王乃伪为友珪诏书发左右龙骧在东都者皆还洛阳因激怒之曰天子以怀州屯兵叛追汝等欲尽坑之诸将皆泣莫知所为王曰先皇帝经营王业三十余年今日尚为友珪所杀汝等安所逃死乎因出太祖画像示之而泣曰汝能趋洛阳擒逆贼则转祸为福矣众皆踊跃呼万嵗请王为主王乃遣人趋象先等庚寅象先等以禁兵突入宫讨友珪友珪死诸军掠都市杜晓见杀象先遣赵岩赍传国寳至东都请王入洛阳王报曰夷门太祖所以兴王业也国家藩镇多在东方命将出师利于便近何必洛阳乃即帝位于东都复称干化三年追废友珪为庶人复博王友文官爵三月丁未帝更名锽夏五月杨师厚克沧州秋九月甲辰以御史大夫姚洎为中书侍郎同中书门下平章事冬十二月晋人取幽州
　　四年春二月以感化军节度使康怀英为永平军节度使夏四月丁丑贬于竞为莱州司马秋八月以福王友璋为武宁军节度使前武宁节度使蒋殷叛附于呉九月命天平军节度牛存节讨之冬十月吴人救徐州存节击败之
　　贞明元年春正月存节克徐州三月丁夘赵光逢罢以平卢军节度使贺徳伦为天雄军节度使分其相澶卫州为昭徳军以宣徽使张筠为节度使己丑天雄军乱贺徳伦叛附于晋静难军留后李保衡以邠宁二州叛于岐来附夏六月庚寅朔晋王李存朂入于魏州遂取徳州冬十月辛亥康王友孜反伏诛十一月乙丑改元【呉越备史云正月壬辰朔改元大赦与此不同】耀州温昭图叛于岐来附是嵗更名瑱
　　二年春二月匡国军节度使王檀合河中陜同华诸镇兵袭晋阳不克而还三月镇南军节度使刘鄩及晋人战于故元城败绩奔于滑州晋人取卫州又攻惠州取之夏四月晋人取洺州捉生都将李霸反伏诛秋七月晋人取相州张筠奔于京师晋人攻邢州保义军节度使阎寳叛附于晋【新纪保义作安国考职方考邢州梁为保义军唐改安国此自梁言之不当便云安国也】八月丁酉以太子太保致仕赵光逢为司空兼门下侍郎同中书门下平章事九月晋人取沧州顺昌军节度使戴思逺奔于京师晋人克贝州守将张源徳死之冬十月丁酉以中书侍郎郑珏同中书门下平章事【按是年新旧史皆有二月丙申杨涉罢之文考涉尝再相再罢纪传已多异同而此但书涉罢又不见其入相年月当是衍岀也兹依通鉴删之】
　　三年夏四月辛夘右千牛衞大将军刘璩使于契丹秋九月贬刘鄩为亳州团练使冬十二月以宣义军节度使贺瓌为北面行营招讨使己巳如西都卜郊晋人取杨刘
　　四年春正月不克郊己夘至自西都夏四月己酉以尚书吏部侍郎萧顷为中书侍郎同中书门下平章事己巳赵光逢罢冬十二月庚子朔贺瓌杀其将谢彦章孟审澄侯温裕癸亥瓌及晋人战于胡栁败绩是嵗泰宁军节度使张守进叛附于晋以刘鄩为兖州安抚制置使以讨之
　　五年春正月晋军于徳胜秋八月乙未以开封尹王瓒为北面行营招讨使冬十月刘鄩克兖州张守进伏诛十二月晋人取濮阳以天平军节度使霍彦威为北面行营招讨使
　　六年夏四月己亥降死罪以下乙巳以尚书左丞李琪为中书侍郎同中书门下平章事防国军节度使朱友谦袭同州杀其节度使程全晖叛附于晋【友谦传作逐程全晖与此不同】泰宁军节度使刘鄩讨之秋七月陈州妖贼母乙反自称天子九月庚寅以供奉官郎公逺为契丹欢好使冬十月母乙伏诛
　　龙徳元年春镇州将张文礼杀其节度使王镕来乞师不许三月丁亥朔禁私度僧尼陈州刺史惠王友能反夏五月丙戌朔改元降流罪已下秋赦友能降封房陵侯以天平军节度使戴思逺为北面行营招讨使冬十
　　月思逺及晋人战于戚城败绩
　　二年春正月思逺袭魏州取成安秋八月滑州兵马留后段凝克卫州执其刺史李存儒戴思逺克淇门共城新乡
　　三年春三月昭义军节度使李继韬叛于晋来附夏四月晋王李存朂即皇帝位闰月壬寅唐袭郓州取之五月庚申以宣义军节度使王彦章为北面行营招讨使取徳胜南城秋八月徴彦章还以段凝为北面行营招讨使先锋将康延孝叛降于唐冬十月甲戌王彦章攻郓州唐人逆战于中都彦章败绩死之唐人取曹州盗窃传国寳奔于唐【谨按通鉴辑覧】
　　【御批秦玺久经煨烬不足置议向尝详论及之至如宋白之説玺当有二如李心传之説玺更当有三其真赝又何从而辨乃晋得之而存朂据为受命之符梁失之而欧阳修特书曰盗窃传国宝夫存朂妄固无足责欧阳修尚称有识者而亦斤斤于此何耶】戊寅皇帝崩年三十六敬翔自杀梁亾末帝干化二年【仍太祖年号称三年四年】贞明六年龙徳三年凡十一年
　　右梁二帝合十六年














　　钦定续通志卷十九
　　钦定四库全书
　　钦定续通志卷二十
　　后唐纪【一】
　　庄宗
　　庄宗皇帝讳存朂晋王李克用长子也其先本号朱邪葢出于西突厥至其后世别自号曰沙陀而以朱邪为姓唐徳宗时有朱邪尽忠者居于北庭之金满州贞元中吐蕃赞普攻陷北庭徙尽忠于甘州而役属之其后赞普为回鹘所败尽忠与其子执宜东走赞普怒追之及于石门闗尽忠战死执宜走归唐唐居之盐州以河西节度使范希朝希朝徙镇太原执宜从之居定襄神武川之新城其部落万骑皆骁勇善骑射号沙陀军执宜死其子曰赤心懿宗咸通十年神策大将军康承训统十八将讨厐勋于徐州以朱邪赤心为太原行营招讨沙陀三部落军使以从破勋功拜单于大都防振武军节度使赐姓名李国昌以之属籍沙陀素强而国昌恃功益横恣懿宗患之十三年徙国昌云州刺史大同军防御使国昌称疾拒命而国昌子克用尤善骑射能仰中双鳬为云州守捉使国昌已拒命克用乃杀大同军防御使段文楚据云州自称留后唐以太仆卿卢简方为振武节度使会幽并兵讨之简方行至岚州而卒军溃【新纪岚州作鳯州考鳯州非简方军行之地也兹据旧唐书改】由是沙陀侵掠代北数为边患明年僖宗即位以前河东节度使李业遇沙陀有恩而业已死乃以其子钧为灵武节度使宣慰沙陀六州三部落使以招辑之拜克用大同军防御使居久之国昌出击党项吐浑赫连铎袭破振武克用闻之自云州往迎国昌而云州人亦闭关拒之国昌父子无所归乃掠蔚朔间得兵三千国昌入保蔚州克用还据新城僖宗乃拜铎大同军使以李钧为代北招讨使以讨沙陀干符五年沙陀破遮虏军又破岢岚军而唐兵数败沙陀由此益炽北据蔚朔南侵忻代岚石至于太谷焉广明元年招讨使李琢会幽州李可举云州赫连铎击沙陀克用与可举相拒于雄武军其叔父友金以蔚朔州降于琢克用闻之遽还可举追至药儿岭大败之琢军夹击又败之于蔚州沙陀大溃克用父子亡入达靼克用少骁勇军中号曰李鵶儿其一目眇也及其贵也又号独眼龙其威名盖于代北克用在达靼久之鬰鬰不得志赫连铎又隂赂达靼使取之克用知之因时时从其羣豪射猎或挂针于木或立马鞭百歩射之辄中羣豪皆服以为神黄巢已陷京师中和元年代北起军使陈景思发沙陀先所降者与吐浑安庆等万人赴京师行至绛州沙陀军乱大掠而还景思念沙陀足用顾非克用不可将乃以诏书召克用于达靼承制以为代州刺史鴈门以北行营节度使克用率蕃汉万人出石岭关过太原节度使郑从谠闭城以偹之薄致犒军钱米克用怒纵兵大掠而还二年十一月景思克用复以歩骑万七千自岚石路赴京师克用独与数百骑过晋阳城下与从谠别从谠厚赠之三年正月至于河中进屯干坑巢党惊曰鵶儿军至矣二月败巢将黄邺于石隄谷三月又败赵章尚让于良田坡横尸三十里是时诸镇兵皆会长安大战渭桥贼败走入城克用乗胜追之自光泰门先入战望春宫升阳殿巢败走出蓝田闗京师平克用功第一天子拜克用检校司空同中书门下平章事河东节度使以国昌为鴈门以北行营节度使十月国昌卒十一月遣其弟克修攻孟方立取其泽潞二州方立走山东以邢洺磁三州自别为昭义军黄巢南走至蔡州合于秦宗权遂攻陈州四年克用以兵五万救陈州出天井闗假道河阳诸葛爽不许乃自河中渡河四月败尚让于泰康又败黄邺于西华巢且走且战趣汴州朱全忠告急于克用巢至中牟临河欲渡而克用追及之贼众惊溃比至封丘又败之巢脱身走克用追之一日夜驰三百里至于寃朐不及而还过汴州休军封禅寺朱全忠固请克用入城飨之于上源驿夜酒罢克用醉卧伏兵发火起侍者郭景铢灭烛匿克用牀下以水沃其面而告以难克用始张目援弓而起会天大雨灭火克用得从者薛鐡山贺回鹘等随电光缒尉氏门而出还军中七月至于太原讼其事于京师请加兵于汴遣弟克修将兵万人屯于河中以俟朝命僖宗和解之用破黄巢功封克用陇西郡王光启元年河中王重荣与宦者田令孜有隙徙重荣兖州以定州王处存为河中节度使诏克用以兵防处存之镇重荣使人绐克用曰天子诏重荣俟克用至与处存共诛之因伪为诏书示克用曰此朱全忠之谋也克用信之八上表请讨全忠僖宗不许克用大怒重荣既不肯徙僖宗遣邠州朱玫鳯翔李昌符讨之克用乃以兵助重荣败玫于沙苑遂逼京师天子出居于兴元克用退屯河中而朱玫亦反以兵追天子不及得襄王煴迫之称帝屯于鳯翔僖宗念独克用可以破玫而不能使也当破黄巢长安时天下兵马都监杨复恭与克用善乃遣谏议大夫刘崇望以诏书召克用且道复恭意使进兵讨玫等克用许诺而未行昭宗龙纪元年孟方立死其弟迁立明年遣李存孝击破孟迁取邢洺磁三州乃遣安金俊攻赫连铎于云州幽州李匡威救铎战于蔚州金俊大败于是匡威铎及朱全忠等皆请因其败伐之昭宗以克用破黄巢功髙不可伐下其事台省四品官议议者多言不可宰相张濬独以谓沙陀前逼僖宗幸兴元罪当诛失今不取后悔无及军容使杨复恭克用所善也亦极諌以为不可昭宗然之以诏谕全忠等而濬持其议益坚昭宗不得已削克用属籍官爵以濬为太原四面行营都招讨使京兆尹孙揆副之是时潞州将冯霸叛降于梁梁遣葛从周入潞州昭宗以孙揆为招义军节度使克用遣李存孝执揆于长子遂取潞州十一月张濬出隂地关存孝等与战败之三战三败之濬遯归克用遂大掠晋绛至于河中乃上表自诉其辞颇慢侮天子为之引咎优诏答之二年二月复拜克用河东节度使陇西郡王加检校太师兼中书令四月攻赫连铎于云州围之百余日铎走吐浑八月大搜于太原出晋绛掠怀孟至于邢州遂攻王镕于镇州克用以十余骑渡滹沱觇敌遇大雨平地水深数尺镇人袭之克用匿林中祷其马曰吾世有太原者马不嘶马偶不嘶以免前军李存孝取临城进攻元氏李匡威救镕克用退军邢州景福元年王镕攻邢州李存信李嗣勲等败之于尧山二月会王处存攻赵战于新市为镕所败八月李匡威攻云州以牵攻赵之兵而克用潜入于云州返出击匡威匡威败走十月李存孝以邢州叛二年存孝求援于王镕克用出兵井陉击镕且以书招镕而急攻其平山镕惧请和献帛五十万匹且出兵助攻邢州干寜元年三月执存孝杀之冬遣李存审攻幽州李匡俦弃城走沧州见杀以刘仁恭为留后二年河中王重盈卒其诸子珂珙争立克用请立珂而凤翔李茂贞邠宁王行瑜华州韩建请立珙昭宗初两难之乃以宰相崔为河中节度使既而许克用立珂茂贞等怒合三镇兵犯京师克用乃大举蕃汉兵南下三镇惧皆罢去六月克用攻绛州斩刺史王瑶瑶珙弟助珙以争者也七月至于河中同州王行约奔于京师阳言曰沙陀十万至矣谋奉天子幸邠州茂贞假子阎圭时宿卫京师亦谋劫幸凤翔京师大乱昭宗出居于石门克用军留月余不进昭宗遣延王戒丕丹王允以兄事克用且告急八月克用进军渭桥拜邠宁四面行营都綂昭宗还京师十一月克用攻邠州破之王行瑜走至庆州见杀克用还军云阳仍请讨茂贞昭宗慰谕之使与茂贞解仇以纾难赐号忠正平难功臣封晋王是时晋军久屯渭北或劝克用入朝克用意未决都押衙盖寓曰天子初还自外寝未安席若晋兵渡渭恐复惊扰都邑人臣尽忠勤王而已何必朝哉克用笑曰盖寓犹不信我况天下乎乃收军而还三年正月昭宗欲复以张濬为相克用曰此朱全忠之谋也乃上表曰若陛下朝以濬为相则臣暮至于阙廷京师大恐濬命遽止朱全忠数攻兖郓朱宣朱瑾来乞师克用遣李存信假道于魏以救之存信屯于莘县军士不戢罗信伏兵攻之存信败走洺州克用自将击魏战于洹水亡其子鐡林指挥使落落六月破魏成安洹水临漳等县十月又败魏人于白龙潭进攻观音门全忠救至乃还四年刘仁恭叛克用以兵五万击之战于安塞大败光化元年朱全忠遣葛从周攻下邢洺磁三州克用遣周徳威出青山口遇从周于张公桥徳威大败冬潞州守将薛志勤卒李罕之入据潞州叛附于朱全忠遣李嗣昭讨之嗣昭取泽州二年全忠遣氏叔琮攻破承天军又破辽州至于榆次周徳威败之于洞涡全忠将丁会攻泽州下之秋李嗣昭复取泽潞三年嗣昭败汴军于沙河复取洺州朱全忠自将围之嗣昭走至青山口遇汴伏兵嗣昭大败秋嗣昭取怀州是嵗汴人攻镇定镇定皆絶晋以附于朱全忠天复元年全忠封梁王梁攻下晋绛河中执王珂以归克用既失三与国乃下意为书币聘梁以求和全忠以为晋弱可取乃曰晋虽请盟而书辞慢因大举击晋四月氏叔琮入天井张文敬入新口葛从周入土门王处直入飞狐侯言入隂地叔琮取泽潞其别将白奉国会王镕兵自井陉入破承天军辽州守将张鄂汾州守将李瑭皆迎降晋人大惧会天大霖梁兵多疾皆解去五月李存审复取汾州诛李瑭六月周徳威李嗣昭取慈隰三年进攻晋绛大败于蒲县梁军乗胜破汾慈隰三州遂围太原克用大惧谋出奔云州又欲奔匈奴未决梁军大疫解去周徳威复取汾慈隰三州四年梁迁天子于洛阳改元曰天祜克用以谓刼天子以迁都者梁也天祐非唐号不可称乃仍称天复天复五年会契丹阿保机于云中约为兄弟六年梁攻燕沧州围之燕王刘仁恭来乞师克用恨仁恭反覆欲不许其子存朂谏曰此吾复振之时也今天下之势归梁者十七八彊如赵魏中山莫不听命自河以北能为梁患者独我与仁恭耳若燕与梁合非我之福也夫为天下者不顾小怨且彼常困我而我急其难以徳怀之是谓一举而两得此不可失之机也克用以为然乃为燕出兵攻破潞州梁乃解围去以李嗣昭为潞州留后七年梁兵十万攻潞州围以夹城遣周徳威救潞州军于乱桞冬克用疾是嵗梁灭唐克用复称天祐四年五年辛卯克用卒年五十三而存朂嗣为晋王初克用破孟方立于邢州还军上党置酒三垂冈伶人奏百年歌至于衰老之际声辞甚悲坐上皆凄怆时存朂在侧方五嵗克用慨然捋须指而笑曰吾行老矣此竒儿也后二十年其能代我战于此乎存朂年十一从克用破王行瑜遣献防于京师昭宗异其状貌赐以鸂鶒巵翡翠盘而抚其背曰儿有竒表后当富贵无忘予家及长善骑射胆勇过人稍习春秋通大义尤喜音声歌舞俳优之戯至是嗣位于太原叔父克宁杀都虞候李存质二月执克宁杀之且以先王之丧叔父之难告周徳威徳威自乱柳还军太原梁兵围潞州者闻晋有大丧徳威军且去因颇懈王谓诸将曰梁人幸我大丧谓我少而新立无能为也宜乗其怠击之乃出兵趋上党行至三埀冈叹曰此先王置酒处也会天大雾昼暝兵行雾中攻其夹城破之梁军大败凯旋告庙九月蜀王王建岐王李茂贞及杨崇本攻梁大安晋亦遣周徳威攻其晋州败梁军于神山六年刘知俊叛梁来乞师王自将至隂地关遣周徳威攻晋州败梁军于防阬七年冬梁遣王景仁攻赵赵王王镕来乞师会王处直使者亦至欲共推王为盟主合兵攻梁乃发兵救赵八年正月败梁军于柏乡斩首二万级获其将校三百人马三千匹进攻邢州不下留兵围之去攻魏别遣周徳威徇梁夏津髙唐攻慱州破东武朝城遂击阳临河淇门掠新乡共城燕王刘守光闻晋兵深入乃大治兵声言助晋王患之乃旋师七月会赵王王镕于承天军刘守光称帝于燕九年正月遣周徳威会镇定以攻燕守光求救于梁梁军攻赵屠枣彊李存审击走之八月朱友谦以河中叛于梁来降梁遣康怀英讨友谦复臣于梁而亦隂附于晋十年十月刘守光请降王如幽州守光背约不降攻破之十一月杀刘守光于太原用其父仁恭于鴈门于是赵王王镕北平王王处直奉册推王为尚书令始建行台七月攻梁邢州战于张公桥败绩十二年魏州军乱贺徳伦以魏博二州叛于梁来附王入魏州行至永济诛其乱首张彦以其兵五百自卫号帐前银鎗军六月王兼领魏博节度使取徳州七月取澶州刘鄩军于洹水王率百骑觇其营遇鄩伏兵围之数重决围而出亡七八骑八月梁复取澶州晋军与鄩对垒于莘晋军数挑战鄩闭壁不出十三年正月王留李存审于莘声言西归鄩即引兵击魏攻其城东王行至贝州返击之鄩大败追至于故元城又败之鄩走阳三月克衞州降其刺史米昭克磁州杀其刺史靳昭四月克洺州八月围邢州降其节度使阎寳梁张筠弃相州戴思逺弃沧州而逃遂取二州而贝州人杀梁守将张源徳以城降契丹寇蔚州执振武节度使李嗣本十四年契丹寇新州遂寇幽州李嗣源击走之梁谢彦章军于杨刘十二月王攻杨刘亲负刍以堙壍遂破之十五年正月梁晋相拒于杨刘彦章决河水以隔晋军六月渡水击彦章破其四寨八月大阅于魏合卢龙横海昭义安国及镇定之兵十万马万匹军于麻家渡谢彦章军于行台十二月进军临濮梁军追之战于胡柳晋军大败周徳威死之梁军暮休于土山晋军复击大败之遂军徳胜为夹寨十六年正月王兼领卢龙军节度使十月广徳胜北城十二月败梁王瓉军于河南十七年朱友谦袭同州梁遣刘鄩击友谦李存审败梁军于同州十八年正月魏州僧传真献唐受命寳一赵将张文礼弑其君镕来请命二月以文礼为镇州兵马留后三月河中节度使朱友谦昭义军节度使李嗣昭横海军节度使李存审义武军节度使王处直安国军节度使李嗣源镇州兵马留后张文礼领天平军节度使阎寳大同军节度使李存璋振武节节度使李存进匡国军节度使朱令徳请王即皇帝位王三辞友谦等三请王曰予当思之八月遣赵王王镕故将符习及阎寳史建瑭等攻张文礼于镇州建瑭取赵州张文礼卒其子处瑾闭城拒守九月建瑭战死十月梁戴思逺攻徳胜北城李嗣源败之于戚城王处直叛附于契丹其子都幽处直以来附十二月契丹防涿州遂防定州十九年正月败契丹于新城望都追奔至于幽州三月阎寳败于镇州以李嗣昭代之四月嗣昭战死以李存进代之八月梁取卫州九月存进败镇人于东垣存进战死十月李存审克镇州王兼领成徳军节度使
　　同光元年春三月李继韬以潞州叛附于梁夏四月己巳晋王即皇帝位因唐国号大赦改元尊母晋国太夫人曹氏为皇太后以行台左丞相豆卢革为门下侍郎右丞相卢程为中书侍郎并同中书门下平章事中门使郭崇韬昭义监军张居翰为枢宻使以魏州为东京太原为西京镇州为北都下诏求贤良方正直言极谏闰月追尊祖考为皇帝妣为皇后曾祖执宜祖妣崔氏皆諡曰昭烈庙号懿祖祖国昌祖妣秦氏皆諡曰文景庙号献祖【唐宣皇帝庙号献祖光皇帝庙号懿祖后唐既承唐后而复尊其祖为懿祖献祖是议礼者之失也】考諡曰武庙号太祖立庙于太原自唐髙祖太宗懿宗昭宗为七庙壬寅李嗣源取郓州五月辛酉梁人取徳胜南城六月及王彦章战于新垒败之是月卢程罢秋八月梁人克泽州【唐末泽潞皆属晋梁初已得泽州至此又属晋而梁克之中间不见晋得泽州年月盖旧史阙不书五代之乱争战攻取彼此得失不常多类此也】守将裴约死之九月戊辰李嗣源及王彦章战于递坊败之冬十月辛未朔日有食之壬申如郓州以袭梁甲戌取中都丁丑取曹州己卯灭梁丙戌贬郑珏为莱州司户叅军萧顷登州司户叅军杀李振赵岩张汉杰朱珪灭其族己丑降死罪流己下原之十一月乙巳复北都为镇州太原为北都丙辰复汴州为宣武军丁巳以尚书左丞赵光为中书侍郎礼部侍郎韦说同中书门下平章事辛酉复永平军为西都甲子如洛京十二月庚午朔至自汴州辛巳李继韬伏诛继韬之弟继达杀其兄继俦于潞州壬辰畋于伊阙
　　二年春正月河南尹张全义及诸镇进暖殿物己酉求唐宦者遣使迎皇太后于晋阳庚申如河阳辛酉至自河阳丁卯七庙神主至自太原祔于太庙朝献于太微宫戊辰享于太庙二月己巳朔有事于南郊大赦癸酉羣臣上尊号曰昭文睿武光孝皇帝癸未立魏国夫人刘氏为皇后是月刑部尚书卢质上同光刑律统类三月庚戌赐从平汴州及入洛南郊立仗军士等功臣号庚申以工部郎中李涂为长安按视诸陵使潞州将杨立反夏五月壬寅以教坊使陈俊为景州刺史内园栽接使储徳源为宪州刺史丙寅李嗣源克潞州六月丙子杨立伏诛秋七月己酉如雷山赛天神九月壬子置水于城门以禳荧惑甲寅幸郭崇韬第冬十一月癸卯畋于伊阙命从官拜梁太祖墓【谨按通鉴辑覧】
　　【御批庄宗借始终为唐之名能灭朱梁乃方欲戮尸旋命拜墓颠倒无据若或禠其魄者尚何足观其后乎】丙午至自伊阙十二月庚午及皇后幸张全义第三年春正月庚子如东京毁即位坛为鞠场二月己巳聚鞠于新场乙亥射鴈于王莽河辛巳射鴈于北郊乙酉射鸭于郭泊庚寅射鴈于北郊三月乙未寒食望祭于西郊庚申至自东京辛酉改东京为邺都以洛京为东都夏四月癸亥朔日有食之乙亥及皇后幸郭从韬朱汉賔第庚寅赵光薨五月丁酉皇太妃薨废朝五日六月辛未以宗正卿李纾为昭宗少帝改卜园陵使括马秋七月壬寅皇太后崩八月癸未杀河南县令罗贯九月庚子以魏王继岌为西川四面行营都统郭崇韬为招讨使以伐蜀丁巳射鴈于尖山冬十一月己酉蜀王衍降郭崇韬杀王宗弼及其弟宗渥宗训灭其族十二月己卯畋于白沙癸未至自白沙闰月辛亥封弟存美为邕王存霸永王存礼薛王存渥申王存乂睦王存确通王存纪雅王
　　四年春正月壬戌降死罪以下甲子魏王继岌杀郭崇韬及其二子于蜀【新纪二子作三子此据本传改】庚辰杀睦王存乂及防国军节度使李继麟灭其族丁亥杀李继麟之将史武薛敬容周唐殷杨师太王景来仁白奉国皆灭其族二月己丑以宣徽南院使李绍宏为枢宻使癸巳邺都军将赵在礼反于贝州甲午畋于冷泉赵在礼防邺都以归徳军节度使李绍荣讨之丁酉西川行营指挥使康延孝反庚子邢州军将赵太反以武宁军节度使李绍真讨之甲寅以成徳军节度使李嗣源讨赵在礼【新旧纪是日俱作甲辰而此下及明宗纪凡三月所系日俱逓差十日兹并据通鉴改正】三月丁巳赵太伏诛李嗣源反博州守将翟建自称刺史乙丑西川副招讨使任圜讨康延孝擒之甲戌杀王衍灭其族乙亥如汴州壬午次荥泽龙骧指挥使姚彦温以前锋军叛降于李嗣源嗣源入于汴州甲申至自万胜从马直指挥使郭从谦反夏四月丁亥朔皇帝崩年四十三諡曰光圣神闵孝皇帝庙号庄宗陵曰雍陵
　　庄宗同光四年














　　钦定续通志卷二十
　　钦定四库全书
　　钦定续通志卷二十一
　　后唐纪【二】
　　明宗　　　帝　　　　废帝
　　明宗皇帝世本代北无姓氏父电为鴈门部将生子邈佶烈以骑射事太祖为人质厚寡言执事恭谨太祖养以为子赐名嗣源梁之攻兖郓也太祖遣李存信将兵三万救兖郓存信留莘县不进使嗣源别以兵三千先击梁兵梁兵解去存信为罗信所袭败走嗣源独殿而还太祖以嗣源所将骑五百号横冲都光化三年李嗣昭攻梁邢洺出青山遇葛従周兵嗣昭大败走梁兵追之嗣源従间道后至谓嗣昭曰为公一战乃解鞍砺镞凭髙为阵左右指画梁追兵望之莫测嗣源急呼曰吾取従周士卒可无动乃驰骑犯之出入奋撃嗣昭继进梁兵解去嗣源身中四矢太祖解衣赐药以劳之由是李横冲名重四方梁晋相拒于柏乡梁龙骧军以赤白马为两阵旗帜铠仗皆如马色晋兵望之皆惧庄宗举钟以饮嗣源曰卿望梁家赤白马惧乎虽吾亦怯也嗣源笑曰有其表尔翌日归吾廏也庄宗大喜曰卿当以气吞之因引钟饮釂奋檛驰骑犯其白马挟二裨将而还梁兵败以功拜代州刺史庄宗攻刘守光嗣源及李嗣昭将兵三万别出飞狐定山后取武妫儒三州庄宗已平魏州因徇下磁相拜相州刺史昭徳军节度使徙镇安国契丹攻幽州庄宗遣嗣源与阎寳等撃走之同光元年徙镇横海是时梁唐相拒于河上李继韬以潞州叛降梁庄宗有忧色召嗣源至帐中谓曰继韬以上党降梁而梁方急攻泽州吾出不意袭其郓州以断梁右臂可乎嗣源对曰夹河之兵久矣茍非出竒则大计不决臣请独当之乃以步骑五千自徳胜趣郓州郓人无备遂袭破之即拜天平军节度使蕃汉马步军副都总管梁军攻破徳胜南栅庄宗退保杨刘王彦章急攻郓州庄宗悉军救之嗣源为前锋撃败梁军追至中都擒彦章及梁监军张汉杰时段凝悉将梁兵屯河上庄宗未知所向诸将多言宜乘胜以取青齐嗣源曰彦章之败凝犹未知使其闻之迟疑定计亦须三日设若知吾所向亟发救兵须自白马南渡数万之众舟楫亦难猝办此去汴州不数百里前无险阻方阵而行信宿可至汴州已破段凝岂足顾哉会郭崇韬亦劝庄宗入汴庄宗以为然遣嗣源以千骑先至汴州攻封丘门王瓒开门降庄宗后至见嗣源大喜手揽其衣以头触之曰天下与尔共之进拜中书令二年庄宗祀天南郊赐鐡劵五月破杨立于潞州六月徙镇宣武兼蕃汉内外马步军总管冬契丹侵渔阳嗣源败之于涿州三年徙镇成徳庄宗幸邺请朝行在不许贞简太后疾请入省又不许太后崩请赴山陵许之而契丹侵邉乃止十二月遂朝于洛阳
　　天成元年【实同光四年而书天成元年者大赦改元文见下可知庄宗纪自书同光四年各従其所称既曰改元不嫌二号也】郭崇韬朱友谦皆以防死嗣源以名位髙亦见疑忌赵在礼反于魏李绍荣攻之不克大臣皆请遣嗣源讨贼庄宗不许羣臣屡请庄宗不得已遣之三月壬戌嗣源至魏营于城西南在礼登楼谢罪甲子军变嗣源入于魏与在礼合已而出止魏县丁夘以其兵南行遣石敬瑭将三百骑为先锋嗣源行过相州掠小坊马二千匹以益军【新纪相州作钜鹿在魏州之北嗣源自魏南行不得道出钜鹿也兹据康福传】壬午入汴州四月丁亥庄宗遇弑己丑入洛阳甲午监国朝羣臣于兴圣宫乙未以中门使安重诲为枢宻使杀李绍荣及租庸使孔谦壬寅以左骁卫大将军孔循为枢宻使丙午始奠于西宫即皇帝位于柩前易斩缞以衮冕壬子魏王继岌薨甲寅大赦改元是月张居翰罢五月丙辰以太子宾客郑珏工部尚书任国为中书侍郎并同中书门下平章事戊辰以赵在礼为义成军节度使六月丁酉汴州控鹤军乱指挥使张諌杀其权知州事髙逖己亥谏伏诛秋七月庚申安重诲杀殿直马延于御史台门契丹使者来己夘贬豆卢革为辰州刺史韦説叙州刺史甲申流革于陵州説于合州八月乙酉朔日有食之丁酉以象笏三十二赐百官之无笏者阅稼于冷泉宫己亥契丹寇邉丁未平卢军节度使霍彦威杀其登州刺史王公俨甲寅以医官张志忠为太原少尹祔庄宗于太庙祧懿宗室九月己未幸至徳宫及袁建丰第冬十月辛丑契丹使来告阿保机之丧废朝三日
　　二年春正月癸丑朔更名亶癸亥以端明殿学士兵部侍郎冯道太常卿崔恊为中书侍郎并同中书门下平章事二月西川节度使孟知祥杀其兵马都监李严丙申赦京师囚以郭従谦为景州刺史既而杀之【谨按通鉴辑覧】
　　【御批春秋以赵盾不讨贼则直笔书之嗣源之于従谦抑亦甚矣方其入洛阳也军威甚盛于诛一従谦何有必迟之十月之久始诱而族之乎盖其初固无杀之之心久而审已度世知为清议所不容姑借此以塞谤耳不然何不直斥其弑逆之罪且先之以宠秩耶胡寅乃疑为畏其众而难图惜其不及时以取悦不但不识事机亦寔无当于南董之义也】戊戌山南东道节度使刘训为南面招讨使以伐荆南三月卢台军乱杀其将乌震夏四月庚寅卢台军将
　　龙晊等伏诛六月丙戌任圜罢庚子如白司马坡祭突厥神秋七月甲子随州刺史西方邺取防忠万州癸酉杀豆卢革韦説八月己邜朔日有食之九月壬申契丹使者来冬十月乙酉如汴州宣武军节度使朱守殷反马步军都指挥使马彦超死之己丑克汴州守殷自杀乙未杀太子少保致仕任圜辛丑释轻击囚是月传箭于霍彦威十一月乙亥契丹使者来十二月甲辰畋于东郊丙午追尊祖考为皇帝妣为皇后髙祖聿諡曰孝恭庙号恵祖祖妣刘氏諡曰孝恭昭曾祖敖諡曰孝质庙号毅祖祖妣张氏諡曰孝质顺祖琰諡曰孝靖庙号烈祖祖妣何氏諡曰孝靖穆考諡曰孝成庙号徳祖妣刘氏諡曰孝成懿立庙于应州
　　三年春正月丁巳契丹防平州【通鉴注云元年冬卢文进来奔唐得平州至是复为契丹所防四夷附録亦云契丹当庄宗明宗时攻防营平二州考旧史刘守光传守光僣号之日契丹防平州其年为晋之天祐八年又辽史太祖纪天賛二年正月克平州二月以平州卢龙军置节度使辽之天賛二年乃唐庄宗同光元年即四夷附録固已云自唐末幽蓟割防契丹因得出防营平而于下方纪庄宗之末赵徳钧镇幽州云云知契丹之防平州寔在明宗之前再考张希崇传云明宗时卢文进自平州亡归契丹以希崇代为平州节度使是文进归唐未尝挈平州以来此正如张希崇代镇平州后亦率其麾下南归而平州之属契丹者如故也则明宗时不当复有契丹防平州之事然新旧史通鉴皆同故仍之而着其畧如此】二月丁丑朔日有食之乙未孔循罢三月丁未朔御札求直言己未郑珏罢癸亥以成徳军节度使王建立为尚书右仆射同中书门下平章事西方邺克归州戎辰以宣徽南院使范延光为枢宻使夏四月戊寅延光罢义武军节度使王都反壬寅以归徳军节度使王晏球为北面行营招讨使五月契丹将秃馁入于定州辛酉以右卫上将军赵敬怡为枢宻使封回鹘可汗王仁裕为顺化可汗秋七月己未杀齐州防御使曹廷八月卢龙军节度使赵徳钧执契丹首领惕赫邈庆州防御使窦廷琬反冬十月静难军节度使李敬周讨之十一月甲午王建立罢十二月李敬周克庆州窦廷琬伏诛四年春二月癸邜王晏球克定州辛酉晏球献馘俘斩秃馁于市赵敬怡薨丁夘崔恊薨庚午至自汴州三月丙戌杀従子従璨夏四月契丹冦云州癸丑契丹使撩括梅里来求秃馁杀之甲寅以端明殿学士兵部侍郎赵凤为门下侍郎同中书门下平章事五月乙酉追諡少帝曰昭宣光烈孝皇帝契丹冦云州六月降邺都依旧为府秋七月壬申杀右金吾卫上将军毛璋九月癸巳杀供奉官乌昭遇冬十二月辛丑杀西平县令李商长兴元年春正月丁夘阅马于苑辛夘以宣徽南院使朱昭为大内留守二月乙巳以天雄军节度使石敬瑭为御营使癸丑朝献于太微宫甲寅享于太庙乙夘有事于南郊大赦改元三月庚寅立淑妃曹氏为皇后出上阳门观稼夏四月戊戌安重诲使河中衙内指挥使杨彦温逐其节度使従珂壬寅西京留守索自通侍卫步军指挥使药彦稠讨之辛亥自通执彦温杀之戊午羣臣上尊号曰圣明神武文徳恭孝皇帝六月癸巳朔日有食之秋七月壬午访庄宗子孙瘗所八月乙未以忠武军节度使张延朗为三司使壬寅杀捧圣都军使李行徳十将张俭灭其族吐浑来附封子従荣为秦王戊申海州将王传极杀其刺史陈宣叛于吴来降丙辰封子従厚为宋王九月东川节度使董璋反甲申以成徳军节度使范延光为枢宻使丁亥以天雄军节度使石敬瑭为东川行营都招讨使冬十月丁酉始藏冰甲辰骁衞上将军致仕张筠进助军粟乙巳董璋防阆州杀节度使李仁矩指挥使姚洪死之孟知祥反十一月庚申朔秦王従荣受册谒于太庙丙戌契丹东丹王突欲来奔十二月丁未二王后秘书丞酅国公杨仁矩卒废朝一日癸丑安重诲讨董璋
　　二年春正月庚午董璋防遂州武信军节度使夏鲁竒死之【新纪在四月兹防蜀世家盖纪误以奏闻之日为城防之日也】二月己丑石敬瑭烧营旋师辛丑安重诲罢三月赵凤罢丁亥以太常卿李愚为中书侍郎同中书门下平章事夏四月甲辰以宣徽北院使赵延夀为枢宻使己酉以石敬瑭兼六军诸衞副使乙邜以旱赦流罪以下闰五月丁酉杀太子太师致仕安重诲及其妻张氏子崇质崇绪秋八月己未契丹使者来九月丁亥放五坊鹰隼冬十一月甲申朔日有食之辛丑旌棣州民邢钊门闾十二月甲寅除铁禁初税农具钱
　　三年春正月庚子契丹使者来二月己夘静难军节度使药彦稠反党项战于牛儿谷败之三月甲申契丹使者来夏五月己丑二王后詹事司直杨延绍袭封酅国公丙午孟知祥攻董璋取绵州六月甲寅封王建为髙丽国王大义军使孟知祥杀董璋取东川达靼首领颉哥以其族来附秋七月孟知祥复称藩冬十一月丁亥以石敬瑭为北京留守河东节度使兼蕃汉马步总管四年春正月庚寅以端明殿学士兵部侍郎刘昫为中书侍郎同中书门下平章事三月甲辰追册晋国夫人夏氏为皇后夏五月戊寅封子従珂为潞王従益许王従子従温兖王従璋洋王从敏泾王丙戌契丹使者来秋七月乙未囘鹘献白鹘命放之八月戊申大赦九月戊戌赵延夀罢以山南东道节度使朱昭为枢宻使冬十月庚申范延光罢以三司使冯赟为枢宻使壬申幸上和亭得疾【新旧史及通鉴上和俱作士和惟呉缜纂误引此及从荣传俱作上和今据改】十一月壬辰秦王从荣以兵入兴圣宫不克伏诛乙未侍卫亲军都指挥使康义诚杀三司使孙岳戊戌皇帝崩于雍和殿年六十七諡曰圣徳和武钦孝皇帝庙号明宗陵曰徽陵
　　明宗天成四年【其元年即庄宗同光四年】长兴四年凡八年
　　愍皇帝讳从厚明宗第三子也【新纪作第五子兹従旧纪及五代会要】母曰昭懿皇后夏氏为人形质丰厚寡言好礼明宗以其貎类已特爱之天成二年以检校司徒拜河南尹判六军诸卫事加检校太保同平章事从厚妃孔循女也安重诲怒循以女妻従厚三年罢循枢宻使出从厚为宣武军节度使徙镇河东长兴元年封宋王徙镇成徳又徙天雄累加兼中书令四年十一月秦王従荣诛死眀宗病甚遣宦者孟汉琼召王于邺而眀宗崩辛丑王至洛阳十二月癸夘朔始发丧于西宫皇帝即位于柩前羣臣见于东阶复于丧位丙午成服于西宫庚戌登光政门楼存问军民辛亥杀司衣王氏癸丑始听政乙夘杀司仪康氏丁巳以冯道为大行皇帝山陵使户部尚书韩彦恽为副中书舍人王延为判官礼部尚书王权礼仪使兵部尚书李麟为卤簿使御史中丞龙敏为仪仗使左仆射权判河南府卢质为桥道顿递使
　　应顺元年春正月戊寅大赦改元用乐乙未朱昭冯赟献钱助作山陵闰月丙午尊皇后为皇太后甲寅尊王淑妃为太妃北京留守石敬瑭献银绢助作山陵二月己夘徙鳯翔节度使潞王从珂为河东节度使庚寅视作山陵潞王从珂反辛夘以西京留守王思同为西靣行营都部署静难军节度使药彦俦为副以讨従珂三月丙辰思同兵溃严卫指挥使尹晖羽林指挥使杨思权以其军叛降于従珂辛酉杀侍卫亲军马军都指挥使朱实癸亥以河阳三城节度使康义诚为凤翔行营都招讨使王思同为副思同奔归于京师不克死之丁夘京城巡检使安従进叛杀冯赟朱昭自杀従进传二人首于従珂戊辰帝如卫州
　　帝应顺一年
　　废帝镇州平山人也本姓王氏其世微贱母魏氏少寡明宗为骑将过平山掠得之魏氏有子已十嵗【新纪作十余嵗此据家人传】明宗养以为子名曰従珂及长状貎雄伟谨信寡言而骁勇善射明宗甚爱之自晋与梁相拒于河上従珂常立战功庄宗呼其小字曰阿三不徒与我同年其敢战亦我同光二年为卫州刺史突骑指挥使戍于石门明宗讨赵在礼自魏反兵而南従珂率戍兵自曲阳盂县驰出常山追赴之明宗之南也兵少既得従珂兵军声大振明宗入立拜河中节度使封潞王是时明宗春秋已髙王于诸子次最长枢宻使安重诲恶之乃矫诏河中裨将杨彦温使图之王阅马于黄龙庄彦温即闭门拒之王止于虞乡以闻明宗召王还京师居之清化里第重诲数请以失守行法明宗不听后重诲见杀乃起王为左卫大将军西京留守长兴三年为凤翔节度使王子重吉自明宗时典禁兵为控鹤指挥使愍帝即位朱昭冯赟用事乃罢重吉兵职出为亳州团练使又徙王为北京留守不降制书而宣授又以李従璋为代初安重诲得罪罢河中以从璋为代而重诲见杀故王益自疑遂据城反愍帝遣王思同会诸镇兵讨之思同战败走诸镇兵皆溃
　　清泰元年三月丁巳王以兵东庚申次长安西京副留守刘遂雍迎降甲子次华州执药彦稠丙寅次灵寳河中安彦威同州安重霸陜州康思立皆来降丁夘次陜州康义诚以侍卫军迎降杀宣徽使孟汉琼愍帝出居于卫州夏四月壬申王入京师冯道率百官迎王于蒋桥王辞不见入哭于西宫遂见羣臣道拜王答拜入居于至徳宫癸酉以太后令降天子为鄂王命王监国乙亥皇帝即位丙子率河南民财以赏军丁丑借民房课五月以赏军戊寅弑鄂王磁州刺史宋令询死之【新纪作慈州兹据旧纪】乙酉大赦改元戊子杀康义诚及药彦俦丙申明宗皇帝于徽陵五月丙午以端明殿学士左谏议大夫韩昭为枢宻使庄宅使刘延朗为枢宻副使庚戌冯道罢以天雄军节度使范延光为枢宻使甲寅赐劝进选人宗子官六月庚辰幸范延光及索自通第秋七月辛亥以太常卿卢文纪为中书侍郎同中书门下平章事丁巳立沛国夫人刘氏为皇后八月辛未以尚书左丞姚顗为中书侍郎同中书门下平章事许御署官选【按御署官疑是帝初举兵时所置之官以非其吏部正授故须有防方得选旧史不详故存所不知慎传疑也】九月契丹冦邉冬十月戊寅李愚刘昫罢十二月己亥以雄武军节度使张延朗为中书侍郎同中书门下平章事契丹冦云州庚寅如龙门
　　二年春二月甲戌范延光罢己丑追尊鲁国太夫人魏氏为皇太后三月辛丑以忠武军节度使赵延夀为枢宻使夏四月癸未韩昭加中书侍郎同中书门下平章事辛夘宣徽南院使刘延皓为枢宻使五月丙申契丹冦邉六月癸未羣臣献添都马秋七月刘延皓罢九月乙酉以刑部尚书房暠为枢宻使冬十二月壬申韩昭罢
　　三年春正月丁未封子重美为雍王三月丙午以翰林学士马孙为中书侍同中书门下平章事夏五月辛夘以河东节度使石敬瑭为天平节度使戊戌敬瑭反丙午以建雄军节度使张敬达为太原四面兵马都部署义武军节度使杨光逺副之戊申先锋指挥使安审信叛降于石敬瑭己酉振武戍将安重荣叛降于敬瑭壬子天防军将张令昭逐其节度使刘延皓六月癸亥以令昭权知天防军事甲戌以宣武军节度使范延光为天防军四面招讨使秋七月戊申克魏州壬子张令昭伏诛癸丑彰圣指挥使张万迪叛降于石敬瑭八月戊午契丹使者来九月甲辰张敬达及契丹战于太原败绩契丹围敬达于晋安戊申帝如河阳冬十月壬戌括马籍民为兵十一月戊子以卢龙军节度使赵徳钧为行营都綂丁酉契丹立石敬瑭为皇帝闰月甲子杨光逺杀张敬达以其军叛降于契丹契丹以晋主南下丁丑帝至自河阳辛巳宫中火皇帝崩年五十三
　　废帝清泰三年【其元年即愍帝应顺元年】
　　右后唐四帝合十四年








</div>
    <div class="pagination">
<a href="钦定续通志_page8.html">上一页</a><span>...</span><a href="钦定续通志_page4.html">4</a><a href="钦定续通志_page5.html">5</a><a href="钦定续通志_page6.html">6</a><a href="钦定续通志_page7.html">7</a><a href="钦定续通志_page8.html">8</a><span class="current-page">9</span><a href="钦定续通志_page10.html">10</a><a href="钦定续通志_page11.html">11</a><a href="钦定续通志_page12.html">12</a><a href="钦定续通志_page13.html">13</a><a href="钦定续通志_page14.html">14</a><span>...</span><a href="钦定续通志_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
