<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 325 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 325 页/共 502 页
  </h1>
  <div class="content">
   ○又谕、前据扎拉芬泰奏、库车回子滋事。经乌尔清阿、拏获斩枭。该犯等既经具有供招。何以不咨送伊犁将军。辄即枭示。难保不另有重情。当经批令该将军、速委妥慎章京、往查起衅缘由。据实具奏。本日据乌尔清阿奏、该城回匪滋事情形一摺。据称胡那斯等三庄回子、抗粮不交。该大臣派伯克往拏。该庄回子即聚众滋事。所奏情节。未尽确实。且不特取供之犯。斩枭至十五名。尚有未经取供之犯十五名。先已斩决枭示。并以库车回汉同城。又无监狱为词。该大臣复称办理疏忽。请交部议。显系意在避就。难保非因催粮激变。事后无可弥缝。遂将该犯等致死灭口。著扎拉芬泰、即遵前旨。速行派员前往密查。傥访有前项情弊。即行据实参奏。毋许稍涉回护。将此谕令知之。　　

○以筹办湖北襄郧团练协剿。赏游击乌龄阿、花翎。千总王佐等、蓝翎。守备余际昌等、加衔升叙有差。　　

○以剿捕贵州松桃苗匪出力。赏同知张载型等、花翎。外委朱万成等、蓝翎。余加衔升补有差。　　

○予浙江青阳等处阵亡都司张崇礼、县丞黄伯垣、把总王占喜、外委吴世锟等、祭葬世职。　　

○丁未。谕内阁、载华等奏、请援案暂借库银、接济兵食一摺。据称入春以来。粮价日形昂贵。兵役人等、倍形苦累。自应设法接济。著准其在于永济库备存项下。暂借实银二千两。各按户口均匀散放。以济兵食。仍俟夏秋两季饷银解到时。分季扣归原款。　　

○又谕、御史何桂芬奏、敬陈管见四条一摺。三载考绩。国家大典。非破除瞻徇积习。不足以昭慎重。本年京察届期。各该衙门堂官。于所属司员。办事勤奋者。自宜据实保举。其衰庸不职之员。亦应从严参劾。务期扬清激浊。悉秉至公。不得瞻顾情面。致开幸进之门。至门生故旧。详细声明一节。所见未免太小。各部大臣。皆由朕＜闲＞用。若事事相疑。岂能期其宣力。况向例所无。著毋庸议。其所称近闻刑部有过事刑求。几于锻炼成狱之弊。执法务在持平。固不得失之过宽。亦岂容操之过蹙。惟并未指出何案。断不可豫存成见。致蹈水懦民玩之渐。著该部堂官。随时查察。司员中有不能虚心研鞫。出入人罪者。即行指名参奏。至所请犯非徒罪以上。不准滥行收禁。向例固然。尤为热审之时所应矜恤者。至京城地面。时有窃盗案件。业经叠降谕旨。整顿捕务。近亦时有破获之案。仍著步军统领等、严督营坊各员。实力缉捕。毋稍疏纵。其五城门牌保甲事宜。自应认真经理。著顺天府、五城、逐细编查。不得视为具文。五城饭厂。曾经降旨展限。现值青黄不接之际。贫民生计维艰。著加恩再行筹放两月。以资接济。户部即遵谕行。　　

○又谕、前因载容等奏。接奉谕旨迟延。降旨交各该部查明具奏。兹据吏部奏称、向来各部院衙门、一切先行及专题事件。限五日内行文。汇题事件。于一月内行文。此次载容等遵保出力人员一摺。该部于钞出后行文咨送兵部。核计尚在一月限内等语。惟该部既有五日行文之例。此项加恩谕旨。自应赶紧咨行。不应比照汇题事件。归入一月限期办理。所有承办司员。著查取职名。交都察院议处。嗣后凡有加恩谕旨。均著于五日内行文。毋得迟延。　　

○又谕、庆祺奏、铺商呈请捐输、助铸铁制钱。如蒙允准。即由该商等、普行劝谕京城各铺一摺。近来京城物价昂贵。小民生计艰难。朕以当十铁钱。渐形壅滞。特命铁钱局、及户工二部。添铸铁制钱。以便民用。虽一时尚未充裕。而以后源源搭放。闾阎得资周转。物价自可渐平。此项经费。部臣业已筹及。何至苛派小民。该商等如果情殷报效。现有捐铜局、火器营、皆可仰邀奖叙。正不必以铺捐为名。托词报效。况京师大小铺户。不下数十万家。岂能凭此数十人呈词。遂谓商情悉协。据单内所开铺商任大卿等、既非部院官员。又非绅士。岂可委令劝捐。致开抑勒包庇诸弊。当此物力支绌之时。朕方期设法调剂。以恤民艰。若令大小铺户。逐日摊捐。物价必因此更昂。尤非体恤兵民之道。国家理财。自有经权。何得任听市井细民。妄行干渎。所奏著不准行。　　

○谕军机大臣等、本日据西淩阿、庆昀奏、热河丰甯县所属大阁儿地方。聚有匪徒约一二千人。焚毁衙署。抢掠铺户居民。现经热河道带兵前往查拏。并由西淩阿等、派兵往多伦诺尔地方。择要堵截各等语。此股匪徒。何以忽然聚集至一二千人之多。其有无地方官激变、及讳盗贻患各情。著英隆迅即查明启衅根由。据实具奏。其热河道带兵若干。是否足敷剿办。并著酌量办理。总期一鼓歼捦。毋致蔓延为患。至多伦诺尔地方。与大阁儿毗连。该匪徒业经热河官兵查拏。即须防其窜入。既据西淩阿等、派委总管特克慎等、带兵四百名前往。著即饬令该总管等、认真堵截。与热河官军。会合兜拏。毋任窜逸。将此由四百里各谕令知之。　　

○又谕、叶名琛奏、查办溢坦变价银两。俟催缴到日。即将欠解湖南、湖北、江西、贵州、庐州、各省军饷。分别筹拨。惟解往贵州饷银。应取道湖南。庐州饷银。亦须由湖南、湖北、行走。恐中途截留等语。现值帑项支绌。各省拨解银两。自应酌量缓急。次第筹解。嗣后广东省拨解饷银。除本系湖南湖北应收款项。准由该督抚收用外。其解往江南、贵州、庐州、等处饷银。著官文等、于到境时。即行饬属妥为护送。毋得截留。致误邻省要需。将此各谕令知之。　　

○命刑部尚书麟魁、驰往东陵。查办事件。　　

○以湖北罗田县绅团出力。永增文武学额各二名。　　

○以湖北罗田等处剿贼出力。赏同知廖新、花翎。外委徐兆达等、蓝翎。余升叙有差。　　

○以办理西藏番案出力。予知县张嗣成、以知州用。　　

○戊申。谕内阁、恒春奏、分剿回夷获胜情形一摺。云南宾居贼匪。叠剿未靖。官寨匪徒。窜入阿那邑。纠聚回夷败匪。负嵎抗拒。五月初一等日。经游击孙钰等、带兵攻剿。节次共毙匪三百五十余名。又四川守备王占荣等、于四月十三等日。进攻阿那邑、打磨山、曰者乡等处。共毙匪一千数百名。生捦十七名。并伤红衣贼首二名。焚毁贼营四座。夺获枪炮牛马甚多。剿办尚属得手。仍著恒春、激励将弁。将宾居、及曰者乡、逆匪歼除净尽。毋留余孽。其红岩地方。自三月中攻克。经该督屡催代理鹤丽镇总兵福兆、督兵进攻。该员久未与贼接仗。实属玩延。著先行摘去顶带。以示惩儆。仍暂留本任。责令进剿。傥再不知奋勉。即著严参治罪。阵亡兵练。著查明汇案请恤。　　

○谕军机大臣等、前据庆英奏、喀什噶尔贼匪。延及英吉沙尔。当谕令扎拉芬泰、调伊犁官兵一千五百名。派领队大臣一员。驰往剿办。兹据该将军奏称、由伊犁派兵。有需时日。不若在南路各城。就近酌调。已函嘱新任伊犁参赞大臣法福礼、暂缓赴任。即驻行抵处所。就近调度。防剿兼筹。并据裕瑞奏、庆英咨调蒙古兵三千名。俟奎栋到任。即管带启程各一摺。喀什噶尔贼匪。仓猝起事。人数本不甚多。该城有官兵二千名。何以不能堵御。且恐乌勒欣泰、畏葸张皇。致滋延蔓。该将军以南路各城官兵。足资剿捕。已嘱法福礼、就近调度。筹画尚属妥协。仍当侦探情形。如贼势猖獗。必须伊犁官兵往剿。再行酌调。总期克日翦除。以安边圉。法福礼甫由叶尔羌启程。著即会同庆英、妥筹剿办。无误事机。傥情形紧急。即飞咨扎拉芬泰、酌调官兵。星夜驰往援应。至土尔扈特、霍硕特、蒙古兵三千名。据裕瑞奏称、该蒙古兵进山度夏。距城窎远。恐一时未能凑集。兼恐饷需不继。著扎拉芬泰、传谕裕瑞、可将此项蒙古兵丁。酌调二千名。俟奎栋到任。裕瑞即带兵星速驰赴喀什噶尔援应。所需盐菜口粮。即咨由乌噜木齐、如数运送。再据扎拉芬泰奏、遵查阿尔噶依图金厂一摺。该处金厂。虽经明谊咨覆。自上年申明禁约后。现在尚无民人偷往穵金。惟愚民趋利若骛。自应随时查办。毋令俄夷借端启衅。明谊已派奇车布哲伦等、往卡外查勘。著扎拉芬泰、与明谊、严饬所派员弁。认真巡查。如有流民偷穵情事。务令悉数勒回。以息争端。将此由五百里谕知扎拉芬泰、法福礼、庆英、并传谕裕瑞知之。　　

○又谕、乐斌奏、喀什噶尔等处贼匪滋事。请饬山陕等省、筹解饷需一摺。喀什噶尔、突有浩罕贼匪。纠众滋事。延及英吉沙尔。占据回城。现经伊犁将军扎拉芬泰等、调派官兵。前往剿办。饷需刻难缓待。经乐斌将河东解到协饷。分拨叶尔羌、伊犁、阿克苏、三处暂济急需。此后甘省无项可拨。著王庆云、曾望颜、各饬该藩司。设措银十万两。即日派员解至甘肃。分拨应用。其该二省欠解协饷。并著源源报解。俾资接济。至山东河南积欠甘饷。为数甚钜。前曾谕令山东尽先筹拨七十万两。河南尽先筹拨四十万两。现仍未据解往。著吴廷栋、英桂、各先行筹解银一二十万两。下欠之数。亦著陆续措解。勿再延宕。将此由五百里各谕令知之。　　

○以故辅国将军绵亨子奕火□几、降袭奉国将军。　　

○以户部右侍郎基溥、署左翼前锋统领。正黄旗蒙古副都统明庆、署正蓝旗护军统领。　　

○以浙江捐输军饷。永广乡试中额一名。仁和县学额八名。萧山县三名。乌程县二名。海甯、归安、鄞、镇海、余姚、长兴、海盐、七州县各一名。　　

○予云南宾居阵亡把总苏贵、祭葬世职。　　

○己酉。谕军机大臣等、前据德兴阿等奏、请于上海劝捐抽厘。当经谕令仍归该督抚办理。并谕何桂清等、不分畛域。酌拨饷银。接济江北。该督等谅必遵旨筹拨矣。本日据德兴阿等奏、扬营饷绌。请饬江海淮宿等关、于部拨欠解之饷。迅速筹解。并请饬催山东等省欠解各款等语。各省拨款。解到尚需时日。著何桂清等、于江海关税银、及捐输项下。速拨银五六万两。务于六月内。解赴扬州军营。俾资支放。其淮宿等关、本有欠款。并著查明催提赶解。毋误军需。该署督前派王有龄、前赴上海办理税务。现在有无把握。苏松常太等属、捐项有无起色。著何桂清等、悉心筹画。随时挹注。以济江北军营。将此由五百里谕令知之。　　

○又谕、德兴阿、翁同书奏、扬营饷绌、请饬山东、河南、陕西等省、迅解拨款一摺。扬州军营。前因饷需不足。裁汰兵勇。现在兵减而食仍不继。减放停支。艰窘万状。各省部拨之项。自应迅筹起解。以维大局。所有山东欠解扬营银两。著吴廷栋、迅速拨解。河南省虽现办军务。亦应酌量筹拨。至陕西省按月协济扬营之饷。虽经该抚于五月间、奏请由部改拨。惟据德兴阿等奏称、此项饷银。业已半年未解。所有前欠银两。仍著曾望颜、即饬藩司筹款。陆续补解。以资接济。毋误军需。将此由五百里各谕令知之。　　

○又谕、德兴阿等奏、请饬山东等省、拨款接济。并德兴阿清字摺所陈饷缺情形。览奏均悉。扬州军粮缺乏。前已谕何桂清等、整顿江海关税务。俟有起色。即可兼顾扬营。兹复谕令何桂清等、速拨银五六万两。以资接济。其山东、河南、陕西、三省欠解之项。亦已谕令各该抚陆续拨解矣。现在粮台告匮。众兵待哺嗷嗷。该大臣等、惟当加意拊循。不使藉端鼓噪。常州仅隔一江。何桂清又素能不分畛域。谅必先其所急。陆续接济。近日金陵内讧。溧水已克。机会大有可乘。著德兴阿、激励各军。攻复瓜州。破其掎角之势。庶几镇江孤立。亦易得手。毋因暂时缺饷。贻误事机。将此由五百里谕令知之。　　

○河南巡抚英桂奏、扑捕蝻孽。请酌给经费。分别劝惩。以收实效。得旨。务期扑捕净尽。勿致有名无实。　　

○以江苏沭阳、宿迁、等处剿匪出力。赏知府恒廉、同知江绶麟、知州李会文、副将恩霈、守备郑永林等、花翎。通判章仪林等、蓝翎。余加衔升叙有差。予阵亡守备周恒义、祭葬世职。廪贡生徐春森、生员徐方焱、练长何承瑞、优恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。六月。庚戌朔。谕内阁、谭廷襄奏、请撤回患病防兵一摺。驻劄直隶开州之察哈尔官兵。现在患病者、一百七十一员名。著先行撤回察哈尔原营。至其余官兵。为数无多。现在地方静谧。无须防堵。并著一并撤令归伍。以示体恤。　　

○又谕、和春奏、陈奏事件。久未接奉谕旨。请饬部查明等语。据称自上年十二月起。至本年三月止。该大臣陈奏摺件。所奉明发谕旨。均未接到部文。著该部迅即补钞、飞咨该大臣钦遵办理。并著查明是否发递迟延。抑系沿途贵失。专摺参办。嗣后各路军营奏报、所奉谕旨。该部即迅速钞录。由驿驰递。不准稍有积压。如再迟误。以致各该省纷纷奏请补发者。著该部堂官、查明系何处迟延积压。即行参处。以肃邮政。　　

○又谕、裕诚等奏、遵旨核议蒙古汗王等捐输奖叙、开单呈览一摺。扎萨克图汗职衔多罗郡王车林敦多布、著加恩在乾清门行走。其辅国公哈斯车林等、所捐俸银。著赏收三年。照议给予奖叙。　　

○谕军机大臣等、前据西淩阿、庆昀奏、热河丰甯县大阁儿地方。聚有匪徒约一二千人。焚毁衙署。抢掠铺户居民。业经热河道带兵前往剿办。并饬总管特克慎等、堵拏。复据英隆奏、大阁儿地方。有匪徒聚集抢掠。经巡检盛祖培等往捕。将首先纠抢滋扰之刘幅汰等格毙。余匪旋各四散。本日据谭廷襄奏、滦平县宝山寺地方。又有矿匪与民人互斗。现令护理提督、及口北道等、分别督办等语。此股滦平县匪徒。是否即系丰甯县匪徒。仰系另股滋事。著谭廷襄确切查明。并因何起衅根由。据实具奏。即饬该护理提督等、认真剿办。迅速扑灭。毋任蔓延。进口难民。尤应认真稽查。勿令奸宄溷迹。将此谕令知之。　　

○又谕、福济、郑魁士奏、李孟群一军。需饷甚迫。请饬豫省就近分拨。并庐州待饷、请饬各省速解一摺。安徽藩司李孟群、由湖北赴援庐州。需饷甚亟。庐州至罗田、英山、道途梗阻。不能绕运。且无可分运之款。河南欠解皖饷九万七千两。李孟群行营。距豫较近。著英桂先拨银数万两。迅速解赴罗英一带。李孟群军营。以资接济。至庐州兵饷。山东闲断报拨。每次不过数千。为数太少。著该抚宽为筹备。按月如数报解。毋稍延误。山西、陕西、每月应解皖饷五万两。现在解银二万。该二省、协济各处军饷较多。惟庐州待饷甚急。仍著各该抚设法筹拨。源源接济。将此由五百里各谕令知之。　　

○以收复湖北宜昌等城。并防守荆州出力。赏领催那逊达赉、巴图鲁名号。佐领楚梁长顺、倭克精图、防御宝连、员外郎松林、同知牟嗣龙等、花翎。笔帖式恩瑞等、蓝翎。协领功额讷、二品顶带。副将安贵、以总兵官用。道员庄受祺等、开复升擢有差。　　

○以湖北襄阳剿贼出力。赏已革知县伍继勋职。　　

○以江西赣州防剿出力。赏都司金国梁、花翎。巴图鲁名号。游击伊淩阿、守备赵济川、孔庆林等、花翎。千总方玉云等、蓝翎。同知周炎等、升擢有差。　　

○予江南句容阵亡外委黄金胜、韦友亮、祭葬世职。　　

○予江西万安阵亡府照磨张文治、外委邱得标、祭葬世职。　　

○予江西靖安阵亡训导曾献谟、从九品黄鹄翱、祭葬世职。廪生陈梦松、生员罗凤喈、暨殉难男妇等、旌恤如例。并准建立专祠。　　

○减江苏横浦、浦东、袁浦、青村、下沙头、下沙二三、六场被灾灶课十分之二。　　

○辛亥。谕内阁、户部奏、请停止仓场米捐一摺。前据仓场衙门、奏准设局捐米。数月以来。收数无多。而米价日见昂贵。恐妨民食。所有该衙门设立捐局。著即停止。至京畿一带。雨泽并未愆期。麦收尚属中稔。何以粮价日增。必有奸商居奇射利。以致兵民食用维艰。著步军统领衙门、顺天府、五城、一体出示。剀切晓谕各该粮店、公平粜卖。傥有任意居奇者。即著严拏惩办。以平市价而裕民食。　　

○又谕、李钧奏、请续颁宝钞一摺。现在节交伏汛。所有东河修防事宜。应添物料钱粮。自应宽为筹备。著户部即行颁给宝钞二十四万串。以济工需。　　

○又谕、都察院奏、河南童生王协一、以知县乘灾浮收。委员鍜炼捏详等词。遣伊弟王锡三、赴该衙门呈控。此案前经步军统领衙门、咨由刑部递交本省审办。何以委员前后。讯断两歧。是否该县捏详。以为浮收勒折地步。至加价银两。前已降旨豁免。据控仍复照旧徵收。如果属实。大干法纪。亟应彻底根究。著英桂、督同臬司、亲提人证卷宗、秉公研讯确情。按律定拟具奏。抱告民人王锡三、该部照例解往备质。　　

○又谕、官文、胡林翼奏、黄梅蕲州官军、分路剿贼获胜、毁平贼垒一摺。湖北黄梅蕲州之贼。由安徽宿松等处窥窜。其踞黄梅大河铺者。连营二三十里。并分窜十里铺等处。五月十四等日。将军都兴阿等、连破大河铺等贼七垒。二十二日。又破十里铺贼垒。分军进劄。贼之来扑、及分扰黄梅县城、广济县境者。均经各路兵勇、分投击走。捦斩甚多。东北路贼十余营。悉行遁走。其窜踞蕲州张家塝一带者。分扑胡家凉亭、鸭公觜等军营。官军连战。斩获千数百名不等。贼踞望天畈。并于黄土冈等处结垒。二十七八等日。官军连次进击。并合蕲州绅勇、抄破范家湾、及张家塝贼垒。毙贼二千余名。官军乘势进剿。闰五月初二等日。先烧汪家坝、夫子岭、贼营三座。连次毙贼一二千名。或数百余名。黄土冈等处贼垒。亦悉毁平。张家塝、黄土冈贼、窜至望天畈等处、伏匿不出。官军连日进攻。均有斩捦。知府邢高魁、朱启仁、率勇至青石岭。将山冈下贼巢数十闲焚毁。复毙贼千余名。安徽逆匪大股伺窜。叠经剿洗。仍著官文等、饬令带兵文武。悉力扼剿。务将全股肃清。　　

○又谕、耆龄奏、吉安一军、剿贼获胜一摺。吉安贼匪屡次出扑。均经我兵击退。五月十六、至二十四等日。贼众分扑各营。我军连日大战。毙贼二千数百名。记名道王鑫、由吉水进剿水东、甫抵周家岭、逆匪分三路来扑。王鑫俟该逆偪近。亲率弁兵。鏖战一时。亲兵李绳武等、连杀悍贼数名。贼队大乱。伏兵齐起。纵横截击。斩首七八百。落河者千余人。踏贼五营。统计毙匪数千。剿办尚属得手。所有王鑫一军。著耆龄择尤保奏。以示奖励。　　

○又谕、英桂奏、特参捕蝻不力之州县、请摘顶勒捕一摺。河南署郑州知州袁诜、延津县知县徐保兴、于境内蝻孽。未能及早扑除。著摘去顶带。勒限十日。将各该境内蝗蝻、扑捕净尽。傥敢仍前玩泄。即著严参惩办。　　

○谕军机大臣等、劳崇光奏、需饷急迫。请饬川广等省、速筹接济等语。广西省地处边远。连年用兵。罗掘已空。现在柳浔二府。尚稽克复。更须剿办灵兴股匪。兵丁索欠。甚或结队追呼。亟须他省筹济。方可藉资支持。今年仅据叶名琛、拨银一万两。骆秉章、拨银二万两。杯水车薪。实属艰窘。湖南省、尚有部拨未解银三万两。劳崇光已移咨该抚筹解。著即设法拨付。四川有协济广西经费银十万两。未经报解。著吴振棫、迅即如数拨往。广西应用。此外广东已拨未解银十七万七千余两。浙江已拨未解银四万两。并著叶名琛、晏端书、移缓就急。克期措拨。勿再迟误。惟广西情形紧迫。川省道途窎远。解到需时。骆秉章、素能不分畛域。协济邻疆。著再行筹拨银两。陆续解赴广西。俟川省解款行抵湖南境界。划扣归抵。如此就近那移。当可接济要需。将此由五百里各谕令知之。　　

○以湖北黄梅蕲州剿贼出力。赏都司黄胜日、守备张松林、杨朝林等、花翎。六品军功梁美材、蓝翎。游击石清吉等、升擢有差。　　

○以广西平乐府城被贼窜陷。革知府招敬常、游击双福职。
  </div>
  <div class="pagination">
   <a href="清实录咸丰朝实录_page324.html">
    上一页
   </a>
   <span>
    ...
   </span>
   <a href="清实录咸丰朝实录_page320.html">
    320
   </a>
   <a href="清实录咸丰朝实录_page321.html">
    321
   </a>
   <a href="清实录咸丰朝实录_page322.html">
    322
   </a>
   <a href="清实录咸丰朝实录_page323.html">
    323
   </a>
   <a href="清实录咸丰朝实录_page324.html">
    324
   </a>
   <span class="current-page">
    325
   </span>
   <a href="清实录咸丰朝实录_page326.html">
    326
   </a>
   <a href="清实录咸丰朝实录_page327.html">
    327
   </a>
   <a href="清实录咸丰朝实录_page328.html">
    328
   </a>
   <a href="清实录咸丰朝实录_page329.html">
    329
   </a>
   <a href="清实录咸丰朝实录_page330.html">
    330
   </a>
   <span>
    ...
   </span>
   <a href="清实录咸丰朝实录_page326.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
