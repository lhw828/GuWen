<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 231 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 231 页/共 681 页</h1>
    <div class="content">
○予故内大臣一等公噶布喇、祭葬、加祭三次、谥恪僖　　

○厄鲁特噶尔丹博硕克图汗、遣使进贡。赏赉如例　　

○免山东蒙阴县、本年分水灾额赋十之三　　

○乙酉。抚远大将军都统大学士公图海还朝。上召见乾清门。嘉劳之　　

○丙戌。谕户部、今岁漕船守冻。运船旗丁、悉系南人。既贫苦可念。北地寒冷、又非其所习。应作何处置、不致有饥寒之累。著即议奏　　

○丁亥。户部议覆、工科给事中雅齐纳疏言、今岁漕船甚迟。若候入仓回空、必致守冻、有误次年新运。请将粮船未经入仓之米、即拨给官兵、于河干支领。应如所请。从之　　

○赈济宁古塔地方、雹灾兵丁　　

○戊子。叙招抚遵义难民功、加湖广岳州左镇总兵官李师膺、为都督同知。余员俱加等授职有差　　

○己丑。上诣太皇太后皇太后宫、问安　　

○庚寅。吐鲁番阿奔木匝法尔苏耳覃马哈麻特额敏巴哈笃尔汉、遣亦思喇木和者进贡。并疏言、前遣使进贡、曾奉上谕、五年一次进贡。因臣国地方、遭逢荒乱、以故未得如期进贡。今幸安宁。遣亦思喇木和者、前往进贡。但天朝建都极东。臣地居极西。以后应否照旧进贡、请赐裁夺。下部议　　

○壬辰。宗人府以和硕纯亲王、应否袭爵、请上□日。得上

□日、王以冲年薨逝。其子已经袭爵、旋复薨逝。朕心深切轸悼。但既无继嗣、不必再议袭封　　

○谕议政王大臣等、今逆贼殄灭、疆宇以次平定。耿精忠、尚之信、属下旗员、俱应撤还京师、量行安插。除将军马九玉、并随伊出征官员外。其在福建、及移驻杭州、耿精忠属下官员、在广东、尚之信属下官员、悉令来京。启行之时。该将军大臣、拨满洲官、每翼各一员。并酌发绿旗官兵、护行。沿途勿使生事　　

○喀尔喀扎萨克图汗、遣使进九白年贡。宴赉如例　　

○癸巳。上诣太皇太后皇太后宫、问安　　

○议政王大臣等议奏、固山贝子准达、率蒙古兵前赴荆州、不即与顺承郡王勒尔锦、详议渡江讨贼、失误机会。又贼犯镇荆山、不能攻击。致镇荆山为贼所据、遗弃阵亡兵丁尸骸。副都统苏虎济、遣人请援、不即遣兵往助。屡命进剿逆贼谭弘、彭时亨等、托故逗留、不行前进。准达宜解宗人府左宗正任。降固山贝子为镇国公。从之　　

○甲午。上诣太皇太后宫、问安　　

○上御太和门视朝。文武升转各官谢恩、次喀尔喀、厄鲁特、吐鲁番、使臣等行礼　　

○丁酉。上诣太皇太后宫、问安　　

○定远平寇大将军固山贝子章泰疏言、署副都统郗佛、率每佐领兵一人、自四川来至云南。今云南粮饷甚艰。且满汉官兵、亦已足用。大渡河与云南相去甚远。恐后来劳惫之兵、难以全至、不可不预为筹画。上谕、云南见在粮饷未充、兵已足用。其自蜀赴滇之兵、已渡大渡河者。副都统席卜率之、驻建昌、仍听大将军贝子章泰等调遣。未渡河者。令席卜委一人为首领、还驻成都、听总督哈占统辖　　

○以翰林院侍读学士董讷、为顺天武乡试正考官。编修王顼龄、为副考官　　

○喀尔喀彭楚克台吉等、遣使进九白年贡。宴赉如例　　

○戊戌。上幸芦沟桥。阅放红衣大礟。回宫　　

○叙恢复海澄厦门功。加福宁总兵官黄大来、为右都督。漳州总兵官吴三畏、为都督同知。余员俱加等授职有差　　

○己亥。喀尔喀车臣汗、遣使察罕衣忒黑尔图等进贡。上命理藩院尚书阿穆瑚琅等、传谕曰、朕闻边地之人、与尔边人、互相窃夺。念尔汗每年进贡不绝。朕即戒饬我边地之人。尔亦须加慎钤束。又巴尔虎、纳木渣尔、喀木济汉人等、于我边地、每行窃盗。此皆尔之所属。因念尔恭顺、不加处分、已行文尔处往察。如果尔之所属、尔即拘齐照例治罪。若非尔所属、即回文报明　　

○叙投诚杀贼恢复铁索桥功。加土司总兵官龙天祜、为左都督　　

○庚子。上诣太皇太后宫、问安　　

○以理藩院差遣事烦。令每旗添设员外郎各一员　　

○以固山贝子章泰、为宗人府左宗正　　

○辛丑。上诣太皇太后宫、问安　　

○壬寅。以乌朱穆秦故多罗额尔德尼贝勒莫利海子鄂齐尔图、袭爵　　

○予故内大臣二等阿思哈尼哈番塞尔格克、祭葬、谥勤敏　　

○癸卯。上诣太皇太后皇太后宫、问安　　

○礼部议覆、吐鲁番贡物、请照康熙十二年例进贡。得上□日、吐鲁番地处僻远。犬马等物、嗣后免其进贡　　

○殉难四川提督王之鼎丧至。遣内大臣塔达、公福善、赍茶酒、往郊外迎奠　　

○予故散秩大臣佐领巴特玛、祭葬如例　　

○甲辰。谕礼部、朕恭奉圣祖母太皇太后慈谕。自古帝王、慎简淑德、备秩宫闱、以襄内政。历稽往制、典礼攸隆。贵妃佟氏、温惠端良。壸仪懋著。今进封为皇贵妃。钮祜卢氏、恭和淑慧、令范克昭。今册封为贵妃。惠嫔纳喇氏、宜嫔郭罗洛氏、德嫔吴雅氏、荣嫔马隹氏、秉质柔嘉。恪勤内职。今进封惠嫔为惠妃。宜嫔为宜妃。德嫔为德妃。荣嫔为荣妃。尔部即选择吉期。开列仪注。具奏　　

○议政王大臣等议奏、云南大兵、供亿浩繁。将军总督赵良栋、自狭西率领进剿官兵、宜暂留五千于云南。余俱令发还狭西。俟云南省城既复、所留之兵、亦即发回。上谕、将军总督赵良栋、宜设督标经制官兵。可取前任云贵总督标下随征之兵补入。如不足、更以云南投诚支粮之兵补入。其管兵官员、听赵良栋选才能拟补具题。既设此兵。其原统进征云南绿旗官兵、劳苦日久、俱令发回狭西、固守各汛。狭西为边疆重地、关系甚要。赵良栋进剿时、曾留官兵于四川、防守要隘。总督哈占、可拨四川官兵、更代防守。此狭西官兵、亦速发回原汛、固守疆圉　　

○调吏部右侍郎管刑部左侍郎事陈一炳、为兵部右侍郎　　

○乙巳。上幸南苑行围。回宫　　

○赠狭西阵亡副将李弘鉴、都督佥事。守备米之顺、都司佥书。予祭葬。各荫一子、以卫守备用　　

○丙午。理藩院题、盗马罪犯阿毕大等五人、应立决、家产妻子、请给失马之人。上曰、朕念人命关系重大。每于无可宽贷之中、示以法外得生之路。书所谓罪疑惟轻也。阿毕大等、家产妻子、既给失马之人。若本犯免死、给与为奴。则失马者、得人役使、于法未为不当。嗣后著为定例　　

○福建水师提督施琅疏言、督抚均有封疆重寄。今姚启圣、吴兴祚、俱决意进兵。臣职领水师、征剿事宜、理当独任。但二臣词意恳切、非臣所能禁止。且未奉有督抚同进之上□日。相应奏闻。得上□日、总督姚启圣、统辖福建全省兵马、同提督施琅、进取彭湖、台湾。巡抚吴兴祚、有刑名钱粮诸务。不必进剿　　

○丁未。上诣太皇太后宫、问安　　

○升左通政张可前、为太仆寺卿　　

○湖广提督徐治都疏言、臣所领在重庆夔州绿旗官兵、多患病疫。得上□日、徐治都标下官兵、进剿四川、效力日久。今哈占已经回川、将徐治都所属官兵、著令速回湖广　　

○谕兵部、凡驰递军机、转输兵饷、所关綦重、刻不容缓。今修造铁索桥、恐稽迟时日。闻盘江可造浮桥。贵州巡抚杨雍建、速行监造浮桥。其铁索桥、俟钱粮充足之日、该督抚题明、动支正项钱粮修造　　

○戊申。上诣太皇太后宫、问安　　

○苏尼特多罗杜楞郡王阿毓锡等、来朝进贡。上命内大臣奇塔特等、传谕曰、去岁因尔国饥荒、朕心悯念。近状如何。阿毓锡奏曰、去岁甚苦、今岁蒙皇上赈济、米粟牲畜、已得苏息。又谕曰、观尔属下众台吉、服用甚是不堪。尔为部落之主。所属人等、当矜恤抚养、岂可不抚恤下人、独自享用乎。且尔国之人、与喀尔喀不和、互相侵扰偷盗、亦为非宜。理应各加严禁。视尔等所属相宜地方、饲牧牲畜、令得遂生。朕为尔外藩人等、每常留意、是以凡事尽知。朕所以再三教诲者、无非欲俾天下人民、各得其所、安生乐业耳。尔其切识朕谕、善养尔民　　

○己酉。免直隶保定县、本年分水灾额赋十之三　　
</div>
    <div class="pagination">
<a href="清实录康熙朝实录_page230.html">上一页</a><span>...</span><a href="清实录康熙朝实录_page226.html">226</a><a href="清实录康熙朝实录_page227.html">227</a><a href="清实录康熙朝实录_page228.html">228</a><a href="清实录康熙朝实录_page229.html">229</a><a href="清实录康熙朝实录_page230.html">230</a><span class="current-page">231</span><a href="清实录康熙朝实录_page232.html">232</a><a href="清实录康熙朝实录_page233.html">233</a><a href="清实录康熙朝实录_page234.html">234</a><a href="清实录康熙朝实录_page235.html">235</a><a href="清实录康熙朝实录_page236.html">236</a><span>...</span><a href="清实录康熙朝实录_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
