<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 170 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 170 页/共 523 页
  </h1>
  <div class="content">
   嘉庆九年。甲子。三月。庚寅朔。驻跸隆福寺行宫。　　

○辛卯。上恭谒昭西陵。孝陵。孝东陵。景陵。裕陵俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○是日。回銮驻跸桃花寺行宫。　　

○壬辰。以豫工东坝蛰塌。革留工帮办之云南布政使策丹等顶带。　　

○遣散秩大臣衮布扎布、往奠故阿拉善亲王旺沁班巴尔、茶酒。并赏银五百两治丧。　　

○是日。驻跸盘山行宫。至丁酉皆如之。　　

○癸巳。祭先蚕之神。遣妃恭代行礼。　　

○赐扈从王公大臣等食于静寄山庄。并赏赉有差。　　

○甲午。以前任云南布政使阿礼布、署云南布政使。　　

○乙未。旌表守正被戕乌噜木齐驻防闲散图瓦谦本妻成氏。　　

○丙申。伊犁将军松筠奏、察哈尔额鲁特兵丁。每年应交羊只请每只折银三钱交纳。从之。　　

○实授兴长、为直隶马兰镇总兵官。　　

○赏额鲁特被灾部落孳生牛马有差。并展驼匹纳生之限。　　

○丁酉。旌表守正捐躯河南扶沟县民胡大本妻梁氏。　　

○戊戌。拨山西粮三万石。解往陕西以备兵糈。是日。驻跸白涧行宫。　　

○己亥。谕内阁、昨据御史郑敏行参奏此次京察、都察院保送一等人员内有给事中宋澍上年陈奏日食不及七分、曾奉旨交部议处系谬妄不职之员、又御史费锡章、于嘉庆七年春闱监试、适主考熊枚奉旨出闱署理直隶总督该御史在至公堂向熊枚恳求随带出差、及带往直隶后、熊枚又因费锡章声名不好欲将该御史彻回费锡章尚在逗遛、即经砥柱指名参奏、是费锡章为人卑鄙不堪、今都察院将该二员首列一等、不特中外传为笑柄、亦无以清群吏而儆官邪等语。科道职司纠劾。如各部院堂官、果有不公不法瞻徇情面之事。自当据实陈奏。况京察为激扬大典。傥各衙门所保人员。实有奔竞营私情敝□大。科道等得有确据。尤应直言无隐。此次该御史参奏。若系六部及各衙门保送人员。或该御史亦在一等之列。则其言尚属因公。今郑敏行系参劾本衙门保送之员。而该御史又并未得列一等。是其居心即已涉私。但既有此奏。岂可不加详察。宋澍前年妄奏日食一事。业经交部议处。原不应保送一等今该御史目以谬妄不职。是否宋澍平素尚别有谬妄实迹。即费锡章、据称在至公堂众人属目之地。向熊枚恳求。该御史自系在闱目睹。何以不即时弹劾。直至今日保列一等。始行举发。究竟费锡章如何向熊枚恳求。其时至公堂众人属目。又系何人在旁一同闻见。其带往直隶后。如何声名不好。亦必实有劣迹可指。如该科道果系谬妄卑鄙。则岂特不可滥厕一等。直不应玷居官职何况台谏清要之秩耶。著郑敏行即将指出情节。一一据实回奏。毋得一字稍涉含混。至京察保送人员。三载考绩自应就数年中奉职无过之员。遴选荐举。今宋澍甫于前岁以言事议处。何以此次即将该员保送一等。或竟系瞻徇请托。伊近日办事有何出色之处。费锡章才具声名究竟如何。何以列入荐牍。并著都察院堂官据实覆奏。至熊枚在至公堂时。费锡章曾否向伊恳求。其在直隶时声名如何不好。熊枚是否因此令其回京。亦著熊枚据实具奏。勿稍徇隐。朕于用人行政。一秉至公即科道有所参劾必令据事指实。断不肯采听空言。轻为措置。今郑敏行所奏二事。不独有关人品。且京察为黜陟大典所系。都察院为风纪之司。若本人因不入上考。即摭拾他人瑕疵以快私意。势必倾轧成风。互相攻讦。成何政体。此事俟伊等回奏明确。再行降旨。　　

○是日。驻跸大新庄行宫。　　

○庚子。孝贤纯皇后忌辰。遣官祭裕陵。　　

○谕军机大臣等、那彦宝等奏报、连日河流形势、及趱办进占缘由一摺。据称东坝蛰塌之三十丈、埽段尚存水底、昨经补进八丈、近又接做十余丈、两坝相距共剩二十余丈、现仍按日施工等语。所奏不足为喜。堵筑漫工。全赖引河通畅。掣溜直趋。方能合龙。此次引河初开时。据称即祇掣溜四分。迨东坝蛰埽之后。溜势减至三分今又称初二日以后。溜势分为两股。一由东首仍归引河。其势较小。阅图内黏签称引河现行溜二分。殊深忧虑引河掣溜日形减少。而中洪十数丈之水。并无归宿。即将坝工勉强进占数丈。所谓不揣本而齐末。于事何益。况进占之后。急溜奔腾或水势稍长。或风力激撞。必致别有冲蛰。隳弃前功。岂不徒糜帑项。二十七日东坝蛰塌。受病全在引河不畅。岂可不治真病、妄投药石耶。前已降旨谕令将引河水势情形据实具奏。今据称引河下游、或有浅阻处所、已派员前往设法随时疏刷等语。仍未将引河实在形势。详悉声叙。朕风闻引河至第三十六段处所即形阻滞。阅所奏图内亦未将逐段工程地方。签贴明晰。而于二堡迤东旧河身抽沟一带。并未绘有溜行形迹。可见引河之水。尚不能流至下游。自系开挖未能得势。即使设法疏刷。而去路不畅。安能掣动全溜。且水行既已纾缓。沙停淤积尤所必然。目前急务。总以筹办引河为第一紧要。那彦宝等、不妨将进占工程暂行缓办。先当详勘引河形势。如何设法补救。俾资畅注。或原办实未妥协。此时必须另行办理。亦应上紧相度。奏明筹办。那彦宝等此次应得之咎。业已加恩宽贷。更不可回护前非。陈奏稍有不尽也。朕阅图内。引河头迤西淤出滩嘴一处。将大溜逼向西北。以致西坝顶冲。看来即将挑水坝往前迈进。亦恐不能得力。莫若将此滩嘴切去。则水势自可东移。又据称南首水势、现在坐湾折向北注等语。阅所奏旧图内。该处向未坐湾。此次自因迤北迎水坝前淤出新滩一片是以挑溜向南。势成坐湾。以致折回北注之水。愈形驶急。自应将此滩一并切去。至引河头分溜。势甚微弱。现于图内用朱笔画出可否于此处、将引河头设法改移。再行挑溜东趋似为、得势。然皆纸上谈兵。不可迎合。总宜相度地势高下引水归引河为急务。著那彦宝等详细斟酌。是否可以如此办理。悉心速奏。将此谕令知之。　　

○是日。驻跸三家店行宫。　　

○辛丑。赏跸路经过看守各行宫弁兵半月钱粮。　　

○是日。驻跸汤山行宫。　　

○壬寅。上谒明长陵。　　

○谕内阁、本日朕亲至明成祖长陵酹奠。并遣大臣分诣诸陵行礼。凭眺山陵。弥深殷鉴。敬念皇考高宗纯皇帝特谕重修明帝诸陵。明楼享殿。规制焕然。严禁樵苏。松楸无恙。兹朕銮辂经临。再申禁例。著该地方官、以时饬令守陵人户敬司洒埽。并严禁砍伐树木。永远遵奉。无得懈弛。以副朕恪守前谟、培护胜国陵寝至意。御制谒明陵纪事曰。明十三陵。在昌平天寿山。我朝定鼎后代为保护申禁樵采。恩礼之隆。自古未有。皇考特发帑金。一律修葺。朕缵承遗志。亲来叩奠。遍瞻榱桷式焕。松柏舒荣。益钦圣德之高深。弥凛守成之不易。殷鉴不远。天命靡常惟日孜孜犹恐有失。勤政实为君之大本。怠荒实亡国之病源。可不慎其几与。夫明代诸君。洪武、永乐、皆大有为之主。中叶以后。荒淫失德者鲜。亦无暴虐放恣诸敝□大。然其大病。则在于不勤政。耽宴安。夫不勤则上不敬天。下不爱民。人君为天之子。不敬则不孝。不孝之子。天必降罚人君为民之父。不爱则不慈不慈之父。民必偝之。天罚民偝。国事尚有为乎前明亡于宦官。固不待言。然深信宦官之故。亦由于怠惰偷安。不亲朝政。使此辈乘机弄权。而外廷臣工。君门万里。抱忠者徒上弹章。憸壬者竞图富贵。上下不交。遂成倾否不可救药矣。呜呼。明之亡。不亡于崇祯之失德。而亡于神宗之怠惰。天启之愚騃。虽系流贼作乱。而亡于宦寺之蒙蔽。蒙蔽之来。总由于君心不正。耽逸厌劳之君始则明知蒙蔽而甘受。继则入其术中而不觉矣。欲免臣下之蒙蔽。必先克勤政事。不自暇逸。宵小乌能施其伎俩哉。丹书曰。敬胜怠者吉。周公曰。君子所其无逸。古圣先贤。孰不以是为亟。敬怠之几。系于治乱。勤惰之别。验于安危。兹谒明陵。思及明亡之由。由于君心之怠忽。以致群小乘机。内外蒙蔽。遂沦于败。予敬守慈训。曷敢稍忽万几之繁。宵旰治理。庶几常承天眷。永保天命以巩固我大清亿万年丕丕基。时以怠忽之戒为戒。勤敬之心为心。则政无阙失。民隐上达予深信此理之不爽。书之自警。永绥我皇祚。可期郅隆之世。无疆之庥敢不勉诸。　　

○以前明后裔延恩侯朱毓瑞、为散秩大臣。　　

○赏看守明陵人银。　　

○是日。驻跸工部厂御营。　　

○癸卯。谕内阁、本日都察院堂官覆奏、御史郑敏行参奏宋澍、费锡章不应列入京察一等、并尚书熊枚、御史郑敏行、各将前日降旨询问之处、据实回奏三摺。都察院堂官摺内称、宋澍久任京畿道、上届两次京察、俱列一等、前岁论奏日食一事、部议降级、业蒙恩准抵销、是以此次京察将伊仍列一等、费锡章声名并无不好、实未闻费锡章在至公堂有恳求熊枚带往直隶之事、因其在本衙门办事勤慎、是以列入一等等语。该堂官保奏宋澍、尚非违例。其费锡章保列一等。系因其办公勤慎。并未闻声名不好之处。该堂官均无不合。惟宋澍本系时路人。朕所素悉。且究曾缘事议处。著改列二等。至熊枚覆奏摺内称、前年奉旨出闱署理直隶总督、因素知费锡章谙习奏摺、于开启龙门时、面与商酌、欲其前往帮办、费锡章因向无此例力辞不允、有知贡举瑚素通阿等在闱目击可证、及奏明带往后、费锡章到彼、从不与闻地方事件、亦未与官员等接见何从得有不好声名等语费锡章不但无恳求熊枚带往直隶之事。而当熊枚欲伊随往时。方且力辞不允即有营私钻竞情事。必有昏夜乞怜之状。岂肯于众耳众目之地。率意径行。毫无避忌。郑敏行所云费锡章在至公堂向熊枚恳托之言。本非情理。且当熊枚带同费锡章前往时。本曾奏明该员不愿随往。今郑敏行覆奏摺内。尚称砥柱系当时同在闱监试之人、伊出闱后即指名参奏、是费锡章向熊枚恳求出差凭证确凿等语。伊与熊枚所奏。各执一词。情节迥异若不确切查明。设费锡章事有左证。岂可任其滥膺上考傥郑敏行所言无据。是饬躬自爱者。无端蒙奔竞之名。而居心妒忌者。转得肆污蔑之计。不独有关人品心术。而于政体所系。亦复不小。既据熊枚郑敏行奏称、所言皆有证据。即传令熊枚、瑚素通阿、砥柱、费锡章、郑敏行五人、于本月十六日、同至圆明园交军机大臣详悉询问。并令当面质证明确据实具奏。再降谕旨。　　

○德楞泰等奏报、歼毙贼目苟文华等。得旨奖赉。赏还提督杨遇春花翎。副将吴廷刚顶带。　　

○旌表守正捐躯山西丰镇厅民高恒荣妻刘氏。　　

○是日。驻跸汤山行宫。　　

○甲辰。上还圆明园。　　

○谕军机大臣等、费淳铁保奏、粮船近日行走情形一摺。据称衡工信息、虽有转机、恐变迁无定合龙之说、尚不足恃等语。昨据那彦宝等奏、全河形势迁改。与费淳等探听情形相同。费淳等总不可豫存即日合龙之见。于东境一切应办事宜。惟当有备无患。其漫水中间接纤递缆提溜绞关。需人甚多。现雇长夫三四百名分派纤挽。并酌拨划船护送。自应如此办理。所有重运粮艘。费淳等拟于盛涨以前、赶紧挽渡可免涉险之虞。所见甚是。总当于趱运之中、倍加持重为要。但阅所奏。皆系筹办帮船事宜。于地方事务。尚未提及。东省各州县。自去冬被水后低洼地亩。此时谅未全行涸出。如合龙之期有待。小民口食维艰。或应量加抚恤。且将来盛涨经临。设下游未曾被水州县、闲有漫溢之处。更不可不豫为筹备。此皆地方大吏专责。铁保系该省巡抚。非如费淳祇系差派前往督办运务者可比。著铁保将前此被灾处所。或应再行展赈。或量予蠲缓。其滨河各州县。如何豫为防护。俾民人等不致流离失所。方为不负委任。将此谕令知之。　　

○旌表守正捐躯河南叶县民孙海松妻宋氏。　　

○乙巳。谕内阁、前因御史郑敏行参奏、宋澍、费锡章、不应列入京察一等。业据熊枚覆奏、实无费锡章求伊带往直隶之事。而郑敏行覆奏、则称确有凭据。复降旨令熊枚、瑚素通阿砥柱费锡章、及郑敏行、交军机大臣详悉询问。本日召见熊枚瑚素通阿二人。经朕面询熊枚称、前年在闱时。得闻署理直隶总督之信。欲将费锡章带往。费锡章以御史衙门向无随带之例。力辞不允。伊曾经面奏恳求恩准。带至任所。仅止四五日。细思未便久留。仍令其回京供职。费锡章实无声名不好之处。询之瑚素通阿、据称伊知贡举时。在至公堂亲见熊枚向费锡章口称欲带伊同赴直隶。费锡章当以体制不符。再三致辞。迨奉旨准令随往。费锡章因系奉有谕旨。未敢故违。出闱时仍复踌躇。不得已而随往。并据砥柱称在闱监试。实未见费锡章向熊枚面求带往。即郑敏行亦已自认冒昧陈奏、无可置辩并请治罪等语。可见费锡章实无营私钻竞情事。现有熊枚瑚素通阿等确证可凭。即从前砥柱参奏。亦以熊枚违例奏带御史。并未劾及费锡章声名。是郑敏行特因伊未列一等。妒忌同僚。摭拾浮词欲图污蔑。竟至加以卑鄙不堪之语。实属挟私怀诈。希冀朕嘉其敢言给伊一等。可升外任。即宋澍前此陈奏不实。亦何至遽指为谬妄不职。试思若果系卑鄙不堪。谬妄不职。岂止不应列入上考。尚可滥厕班联乎。似此妄行陈奏。本应革职治罪。但念其究属言官。若将郑敏行斥革。恐科道等官因此又相率缄默。然郑敏行以同与京察之人。不得一等。即饰词渎奏。有心淆乱是非。其居心嫉妒。岂可复膺台谏之任。著改为员外郎。遇有礼兵二部缺出。铨选补用。至给事中宋澍、朕素知其系时路人。即将来引见时。亦必将伊改列二等。并非因有郑敏行之奏也。御史费锡章既查讯明确。毫无不合。著准其列入一等以示朕持平核实至意。　　

○又谕、前闻张承勋年老有疾。当经降旨将明俊补放杭州将军。令张承勋来京。授为散秩大臣。本日张承勋到京。即奏称途次感受风寒。不能见面。乞假数月。在家调养。可见张承勋老病属实。若无调回之旨。仍在杭州观望逗遛。必致误事而后已。从前如提督珠隆阿、藩司姜开阳等、俱经朕访知年力衰迈。谕令开缺来京。珠隆阿果属龙钟。姜开阳旋即病故。岂此等衰老之员。必待朕一一访闻、酌量更换耶。各省督抚将军都统提镇及藩臬大员。俱有地方营伍专责。安可容衰病人员。日久恋栈致有贻误。朦混君上。市恩僚佐。不顾公事惟博私恩。若本人自揣精力不能胜任。即应具摺陈明。而同城官员、见闻更确。尤当随时奏闻。乃近日相率姑容。即经朕降旨询问。仍复含混其词。不肯遽行劾奏。试思大员衰老多病。众所共见。犹复曲为容隐。其官阶较小各员、老病恋职及年虽强壮、不能任事声名平常者。更不知姑容几许。于吏治官方。大有关系。嗣后各督抚将军都统提镇等、各发天良于所属各员、留心查察外。其同城文武大员。遇有年老多病、及官声平常者。俱著据实具奏。傥仍前徇隐袒护。经朕访闻确切。必当一并究治。决不宽贷。将此通谕知之。　　

○赏山东捐给灾民棉衣之绅士李瀚等、顶带加级有差。　　

○予广东出洋淹毙把总王瑞凤、祭葬世职如例。　　

○丙午谕军机大臣等那彦宝等奏、连日抢镶补进埽段、并水势情形一摺。该处东坝。经那彦宝等竭力补镶。已得二十一丈。其未补埽段六丈。合之原未做坝工七丈余尺。共祇十余丈。口门渐次收窄。而大河形势。南首坐湾北注西坝溜趋金门。引河水势。较前稍减。此皆由河心两处新滩梗阻所致。自应即行挑切。俾溜势直趋引河。西坝亦可不致吃重。全河转机。实在于此。那彦宝等、务须一面挑切淤滩。一面保护西坝。勿令稍有走失。仍由东坝进占。相机镶筑。尽人事以待天眷。我君臣得尽一分之力。减一分之咎。勿为邪言所惑为要。将此谕令知之。　　

○丁未。上诣安佑宫行礼。　　

○礼部议准、四川总督勒保咨称、雅州府属番民。呈请援例捐监。应责成各该土司、查明身家清白。取具族邻甘结。加具土司印结。申送附近所属州县再行加结。由该督汇齐送部查核。以昭慎重而杜冒滥。至所请乡试之年、与汉民生监一并凭文去取、卷面不必分别汉番、取额不必加增之处。均应如该督所咨办理。惟查番民子弟读书。既准其捐监乡试。其愿应童试者。并请照雍正八年议准之例。准其于附近州县报名。地方官查明。甚卷面亦不必分别汉番。仍照原额取中。如汉民有肆行阻挠者。照例办理。再查湖广之苗、猺。广东之黎、峒。广西之土官土目子弟。云南威远之彝人。四川茂州之羌民等。向俱准应童试。如有情愿捐监者。照番民例办理。从之。　　

○陕西巡抚方维甸奏、搜捕零匪出力各员。擢候补知府陈祁、为道员。赏还通判雒昂、顶带花翎知县盖方泌、蓝翎同知严如煜等、升擢有差。　　

○以搜防出力。赏还陕西总兵官杨芳、顶带花翎。　　

○戊申。赏阿克苏赛哩木贫回、地五千三百亩。以资养赡。从办事大臣富色铿额请也。　　

○己酉。谕内阁、京察为考绩大典。各部院衙门堂官、就所属中数年以来供职勤慎者。保列一等。经吏部带领引见。奉旨准其一等加一级。所以奖劳示劝。并非专为＜闲＞用外任而设也。至其中有经朕察看材堪任使者。特行圈出。交该堂官再出具切实考语。覆行引见。以备＜闲＞擢外任。各该堂官、于所属人员、或素悉其才具优长。或深信其居官廉谨。原可分别注考。朕因材器使。于＜闲＞用时繁＜闲＞先后。自有权衡。其家有老亲、或身非独子、而侍养情殷者。即现任外官。尚得援例终养。此次京察记名后。此项人员、仍准其声明留京供职外。其余概不得以不胜外任。呈请内用。试思该员在京供职。既系出色之员。经该堂官遴注上考。岂有畀以外任。转藉口才不称职之理。且该堂官既已举才荐能。列名上达。亦不得复以本衙门办事需人。奏请仍留本任。现在京察引见届期。著先将此谕令各衙门知之。　　

○庚戌。谕内阁、昨据刑部奏、湖广等省缓决三次以上酌拟减等人犯一摺。朕详阅案由清单。内湖广省绞犯刘东成一起、因川匪窜入。该犯挈眷搭棚栖避。适石五走近棚侧出恭。该犯携刀向问。听系外路口音。认为教匪。用刀向砍致毙。该犯系属平民避贼栖止。非若团寨义勇、及在官人役、奉派拏卡、有缉捕之责者可比。且石五并无逞凶抗拒情节。乃辄用刀砍毙。若递行减流。恐开藉词仇杀之渐。刘东成、著改发边远充军。又安徽省绞犯丁西明一起、因妻武氏于未嫁时、与其表兄蔡顺通奸有孕。嗣该犯迎娶过门。查知气忿。起意将蔡顺致死。潜怀小石碓头。寻见蔡顺将伊殴跌。取刀连扎致毙。复回家逼令武氏自尽。凡本夫杀奸之案。例应于奸所亲获。登时杀死。此案武氏系于未嫁时与蔡顺通奸。丁西明既经查知。尽可鸣官究办。或将武氏休回。乃起意将蔡顺致死。且于扎毙蔡顺后。回家逼令武氏自尽。设凶诈之徒。有因他故致毙人命。复行逼杀其妻。思以杀奸为名、图卸重罪者。亦不可不防。今拟以减流。殊属过轻。丁西明、著改为近边充军。又江西省绞犯邹卓甫一起、因无服族兄邹松龄、先曾殴毙伊父。遇赦累减递籍。嗣该犯遇见。即以尔回来之言向问。邹松龄声言该犯从前言其不得回家、今已归来之语回答。该犯向斥。被其掌殴腮脥。随用拳回殴致毙。此案邹松龄、本系该犯父仇。且因被殴回拳致毙。情尚可悯。邹卓甫、著改为杖责发落。余依议。　　

○谕军机大臣等、据英善福宁奏、廓尔喀老王子喇特纳巴都尔、现在回至阳布。与伊子同住。有噶箕乃尔兴差人来至边界告知。意欲携家逃入唐古忒境内。已飞饬该处番营官明白宣谕。不准收留等语。所办甚是。其令营官等宣谕之言。亦属得体。廓尔喀臣服天朝。颇称恭顺。从前老王子因病传给伊子承袭。伊子年甫数岁。今老王子既回阳布。原可率同办事该噶箕等乃伊臣属。辄思背主潜逃。岂有天朝容纳叛臣之理。若准其入境。何以抚驭外藩。乃尔兴如不内投则已。若再差人渎请。英善等并当谕知来人、以乃尔兴背弃国王。即属天朝所恶。若逃至境上。不但不应收留。并当缚交该国王、听其自行办理如此严切示谕。则乃尔兴及其余噶箕、自必皆知凛惕。即或本国不能存留。逃往他处。听其自便。若潜来至唐古忒地方滋生事端。即行缚交该国。边界自可永臻宁谧。将此谕令知之。　　

○给山东菏泽县、被水灾民一月口粮。展赈阳谷、郓城二县、续淹灾民。贷寿张、东阿、平阴、东平、曹、定陶、城武、钜野、八州县、暨各卫所、并盐河下游各州县、耔种口粮有差。缓徵本年额赋。　　

○辛亥。上御勤政殿听政。　　

○广东按察使邱庭漋、以母老。请回京侍养。允之。以浙江杭嘉湖道秦瀛、为广东按察使。
  </div>
  <div class="pagination">
   <a href="清实录嘉庆朝实录_page169.html">
    上一页
   </a>
   <span>
    ...
   </span>
   <a href="清实录嘉庆朝实录_page165.html">
    165
   </a>
   <a href="清实录嘉庆朝实录_page166.html">
    166
   </a>
   <a href="清实录嘉庆朝实录_page167.html">
    167
   </a>
   <a href="清实录嘉庆朝实录_page168.html">
    168
   </a>
   <a href="清实录嘉庆朝实录_page169.html">
    169
   </a>
   <span class="current-page">
    170
   </span>
   <a href="清实录嘉庆朝实录_page171.html">
    171
   </a>
   <a href="清实录嘉庆朝实录_page172.html">
    172
   </a>
   <a href="清实录嘉庆朝实录_page173.html">
    173
   </a>
   <a href="清实录嘉庆朝实录_page174.html">
    174
   </a>
   <a href="清实录嘉庆朝实录_page175.html">
    175
   </a>
   <span>
    ...
   </span>
   <a href="清实录嘉庆朝实录_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
