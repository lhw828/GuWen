<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 505 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 505 页/共 505 页</h1>
    <div class="content">
○乙亥。未刻。大殓毕。奉安梓宫于乾清宫。　　

○庚寅。奉移梓宫于观德殿。　　

○光绪元年。二月。戊子。寅刻。皇后阿鲁特氏崩。　　

○庚寅。定万年福地于双山峪。修建山陵。　　

○甲午。奉移大行皇后梓宫于永思殿。　　

○三月。己亥。恭上大行皇帝尊谥曰继天开运受中居正保大定功圣智诚孝信敏恭宽毅皇帝。庙号穆宗。　　

○五月。戊申。恭上大行皇后尊谥曰孝哲嘉顺淑慎贤明宪天彰圣毅皇后。　　

○九月。辛亥。奉移穆宗毅皇帝梓宫。暨孝哲毅皇后梓宫。暂安隆福寺行宫。派王大臣轮班敬谨守护。　　

○光绪五年。三月。庚午。卯时。葬惠陵。　　

○上在位十三年。圣寿十有九。上诞膺宝命。临御万邦。荷昊穹眷佑之隆。嗣列圣诒谋之远。冲龄践阼。蒙两宫皇太后垂帘听政。时四方多事。上祗承慈诲。垂拱无为。而天与人归。不数年闲。削平大憝。亲政后宵衣旰食。纲举目张。庶事用康。八方厎定。懿欤盛哉。洵天生敦毓徇齐之主。上符元会。下济烝民。用是海宇荡平。中外慑服。迩安远至。万国输诚。骏列鸿猷。为千古罕觏之隆轨也。臣等职司剬辑。自辛酉七月。迄甲戌十二月。厘为书三百七十四卷。敬举数端。附识＜??闲＞未。虽未足揄扬于万一。亦以宣上德而抒下情云尔。一曰敬天。惟天祚圣。惟圣宪天。上兢业为心。默孚苍縡。故能斡旋气运。感召祥和。每逢春祈夏雩圜丘方泽诸大祀。深宫斋戒。必敬必诚。癸酉冬至。亲诣南郊。特摅宸翰。有钦承慈训光前烈。重荷仔肩惕藐躬之句。仰见宸衷寅畏。顾諟时深。其或旸雨偶愆。祷祈维谨。祥霙甘澍。有感斯通。惟念切民依。故德动天鉴也。当捷奏频传。潢池永靖。敬告天地。观洽神人。聿昭笃祐之庥。弥抱持盈之惧。他若荐馨方社。望秩山川。肸响丰融。幽明一贯。凡群祀百灵之助顺者。靡不锡题赐号。崇德报功。则皆本旦明昭事之忱。推而广之者也。一曰法祖。我朝显庸创制。垂三百年。圣谟洋洋。规为大备。上奉任姒之教。事事恪循祖训。率由旧章。御极之初。虽未躬揽几务。而太庙祭享。必于前期亲诣。内外宫殿供奉神御之所。岁时展拜。备极敬恭。若夫讲学亲师。则同符圣祖。戡乱致治。则克迪前光。继业延洪。遹追先德已。岁在癸甲。祗谒东西陵。瞻弓剑于桥山。观鞸琫于汭水。忾闻僾见。凄怆瞻依。盖笃永思。缵丕绪也。由是懿亲可大任。而倚畀必专。尊行则不名。而跽拜胥免。分府则厚赉。而谊重亲亲。赐奠则躬临。而礼隆长长。赏延于世。不以子孙之罪掩功。罚及其身。不以宗室之情废法。至于训骑射。重国书。又皆堂构克承。勿替引之者也。且夫万几之纷。一勤胥理。上六龄嗣服。仰赖思齐之化。俯听谠议之陈。舜知益宏。尧聪日扩。闻水旱盗贼之警。则宴逸常惩。视经营规画之方。则机宜洞悉。洎乎亲裁大政。批答章奏。引对臣工。剖决如流。先劳罔倦。固由天行之不息。实法地道之永贞。综计十三年中。训饬疆圻。勉励将士。延揽耆硕。宠摺循良。教养兼筹。恩威并布。四维既举。百度咸贞。于是勤转漕以实京仓。筹度支以裕国用。广屯垦以开榛棘。严法令以靖萑符。诛宦寺之行私。则宫掖不干朝政。奖远人之慕义。则藩部悉被恩膏。牧令则甄别时行。而官邪必斥。舆台则名器弗假。而流品必分。至若立界牌。议条约。制机器。兴船政。通商西域。遣使重洋。或创或因。经权悉协。要皆黼座之精神。所弥纶而周浃也。上之勤政有如此者。政在养民。民先足食。减东南之额赋。永沐皇仁。拯兵燹之遗黎。必周实惠。近而京畿设厂。煮糜频施。远而各省蠲租。捍灾是亟。建元之始。免天下钱粮以千万计。暨造舟亲迎之岁。彩衣介寿之年。三沛恩纶。悉除逋赋。普天率土。稽首胪欢。然犹虑被扰之区。无以生聚也。为之筑城堡以卫身家。浚湖河以备旱潦。裁厘卡以畅行旋。免米捐以恤商农。发内帑截岁漕以赈饥。而生者蒙福。瘗枯骨禁火葬以厚俗。而殁者衔恩。决囚每予矜全。减死者无虑千百。断狱必求详审。覆谳者至于再三。凡兹惠闿之施。悉禀徽柔之德。上之爱民有如此者。上胜衣就传。颖悟轶伦。嗣奉懿旨读书弘德殿。选择儒臣。讲解大学衍义。淹贯历代诸书。稽治法于唐虞。接心源于孔孟。以古为鉴。与日俱新。天藻辉煌。裒然成集。其发明经义。与评伦史事诸作。词严义正。精确不磨。用能嘉惠士林。昌明正学。修曲阜文庙而圣道尊。葺各省黉宫而儒术重。加广学额中额而士气振。增祀先贤先儒而潜德彰。勖实学于词林。登优行于廷试。整太学课士之规。申教职旷官之戒。兴廉举孝。旌节褎忠。炳炳麟麟。同风三代矣。犹复严磨勘以绝徼幸。添号舍以广摉罗。益边徼之泮林。复驻防之乡试。设镌书局于直省。创同文馆于上都。恩榜一开。正科四举。人才荟萃。多士奋兴。则文德之诞敷者宏也。国家承平日久。奸宄潜萌。会匪起于粤西。捻氛扰及河朔。先后二十年。蔓延十余省。文宗显皇帝屡兴赫怒之师。未竟观成之志。上矩循坤厚。运际乾元。挞伐大张。威棱远播。灌金陵之窟穴。埽中土之烽烟。克江浙而势如破竹。平颍亳而焰熄顽苗。歼渠魁于豫蜀之闲。殄余孽于晋秦之界。皖鄂之干戈既戢。闽瓯之氛祲俱销。遂乃饮至策勋。论功行赏。称觞璇室而文母多欣。荐斝珠邱而先灵大慰。既而黔滇静谧。关陇廓清。缅甸之象遥来。越南之使踵至。然且图治未乱。保邦未危。命重臣周视水师。饬疆吏严申军令。防河防海。叠布谕辞。旗营绿营。一新壁垒。肄武南苑。训士卒以知方。遣帅新疆。复版图以辟宇。自非神谋烛远。天策扬威。安能雷动风行若是乎。海外诸国。启衅则易。服教为难。上宏施覆帱之仁。务协羁縻之义。彼狡焉思逞者。亦皆化其枭桀。就我范围。瞻觐天威。且至股票也。则武功之震叠者远也。夫钦天道。绳祖武。茂典也。饬庶政。諴万民。丰规也。经文纬武。卓哉煌煌神明之式也。而仰窥纯孝之性。恭俭之德。与夫用人谋治之方。则又?绎之而莫能尽焉。粤自谅阴即位。孺慕益深。居戚倚庐。竭哀尽敬。遂遵懿教。奉灵轝。归自滦阳。重光大业。厥后定陵敷土。展礼将虔。诚孝之思。达乎幽漠。以天下养。悦慈母心。侍膳问安。寒暑无闲。良辰上寿。则娱志于宫闱。跸路随行。则承欢于行殿。婚礼成而后妃奉斝。喜洽一堂。庆典举而圣母延厘。恩覃九土。徽称三上。懿范永昭。洵帝者之上仪。皇家之景福已。至于封先朝之嫔御。晋懿戚以公侯。敦本睦姻。推仁锡类。夫是以孝治懋而天下咸知有尊亲也。移俗易风。敦崇节俭。斥祁言之骚扰。儆内府之繁奢。宗室治游。惩其偭错。藩臣宴乐。罚其怠荒。大婚为典礼攸关。命无糜费。陪都为根本所系。谕戒浮华。方物宜贡而暂停。钜工虽兴而复辍。不献俘以夸功烈。不加赋以益度支。不矜禾麦之祥。丰年为宝。不侈日星之瑞。实事是求。盖澹定本性生。朴素承家法。不仅以饷糈支绌。时事艰难而为是表撝谦戒逸豫也。进退臣工。知人则哲。跋扈者明正典刑。阿附者立予罢斥。丧师失律者必诛。捏功讳败者毋赦。然而严以戮罪。未尝不宽以用才。观夫涤前愆。宥小过。拔勇士。擢谋臣。予投诚以自新。释胁从而罔治。外则命元老以专节钺。内则任亲臣以统神机。勋高者置之台衡。绩懋者加以世职。颁爵重元戎之赏。易名隆异数之恩。宣史馆以著忠勤。给勇号以昭果锐。录战功而封其先世。妥毅魄而官其后人。所以鼓舞贤才。恢复疆宇者。胥是道也。军务方殷。庙谟尽善。或饬募勇以助兵。或奖练团以拒寇。戎机所系。刍荛亦许敷陈。军饷虽繁。州县仍惩荷派。逮乎韬戈解甲。善后尤难。撤营勇则防其驿骚。摉余党则虑其潜匿。裁协饷以纾其筹措。行保甲以密其逻巡。劝农桑。行补助。所以敦本也。袪奇衺。遏僭侈。所以节流也。举闇修。勉绩学。所以尚德也。赏平反。禁私押。所以省刑也。河运与海运兼行。而利还防弊。回民与汉民一视。而莠亦为良。报垦升科。治行边塞。读书入监。化及外臣。亿万年之方略长垂。六七作之声灵丕绍。方且扇巍显翼。甄殷陶周。驾两汉而上之。视三唐而蔑如矣。宜乎大德必得寿。无逸则永年。远符耄期之圣人。上媲古稀之天子。而乃天花甫谢。圣体违和。遽弃臣民。莫攀龙驭。一时垓埏赤子。陬澨苍生。衢谣壤击之伦。栈嶂航瀛之侣。莫不痛失怙恃。奔走号呼。于此见人心之感戴者深。而至仁大孝俊德丰功之震方区而沦肌髓者非一日也。继自今金匮石室。式焕宏谟。方策留贻。永永无极。大哉圣乎。传所谓博厚配地。高明配天。悠久无疆者。意在斯乎。意在斯乎。　　
</div>
    <div class="pagination">
<a href="清实录同治朝实录_page504.html">上一页</a><span>...</span><a href="清实录同治朝实录_page500.html">500</a><a href="清实录同治朝实录_page501.html">501</a><a href="清实录同治朝实录_page502.html">502</a><a href="清实录同治朝实录_page503.html">503</a><a href="清实录同治朝实录_page504.html">504</a><span class="current-page">505</span>
    </div>
    <div class="pagination"><a href="index.html">返回目录</a></div>
</body>
</html>
