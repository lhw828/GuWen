<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1621 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1621 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。十二月。庚子朔。上诣大高殿行礼。　　

○谕军机大臣等、据琅玕奏、查勘海塘工程一摺。内称、章家庵以西。接筑柴工一千五丈。塘外涨沙日渐坍卸。现俱临水。其中段回溜。更为冲激。应即遵旨于朱笔圈记处。添筑挑水大石坝一座等语。该处形势兠湾。塘外涨沙。既日渐坍刷。回溜逼近塘根。恐致著重。自应遵照前旨、于朱笔圈记处所。添筑挑水大石坝一座。俾潮水至北、分溜南行。于塘工倍资保护。并将原定急工。依限上紧赶办完竣。毋致迟逾。再阅图内、所绘头围迤西一带。前此原因该处溜势渐开。沙涂宽广。且据阿桂奏、曾询之该处老民。俱称潮水从未至此。是以将原定石塘缓工二千九百余丈。暂行停止。今该抚摺内、虽亦奏称范公塘外沙涂。仍属宽广。石工可缓。但思沙性坍涨无常。现在接连头围章家庵迤西一带。涨沙坍刷。大溜渐有趋近之势。恐头围处所沙涂。亦不免刷动。所有停筑石工二千九百余丈。著传谕该抚、随时覆勘。详加体察。如水势渐近土塘。难资捍卫。即当奏明。仍行接筑。永期保障。若该处沙涂。如前宽阔。溜势不至逼近。则当仍照前议停止。惟在该抚酌量情形。相机妥办。不必稍存拘泥之见也。寻奏、范公塘外头围缓工。现无溜逼。尚可停办。倘水势渐近。随时奏请兴工。得旨。若有此情形。即当速奏。一面备料请旨。　　

○辛丑。上御乾清门听政。　　

○谕军机大臣等、据任承恩奏、漳州所属。南靖县狮头山。与龙溪、平和、两县连界。有匪徒陈荐等、纠夥聚集山中。屡出行劫伤人。随委镇、道、亲率兵役。上山拏获贼匪二十余名。搜获器械多件。又游击马应璧等、在平和县琯溪地方。拏获首犯陈荐等七名。连日又搜获贼匪欧敢等十余名。现在严究确情。录供、连犯解省审办等语。所办好。已于摺内批示矣。漳泉一带。民俗素称刁悍。今匪犯陈荐等、竟敢纠集夥党。藏匿山中。且有藔洞器械。屡次行劫伤人。出没无定。其行踪诡秘。恐有蓄谋为匪、聚众不法之事。非寻常劫盗可比。现在首夥各犯。已拏获多人。著传谕常青等、即提集各犯。严切审讯。究明聚众滋事、实在情节。从严办理。尽法惩治。并将在逃未获各犯。速饬文武员弁。上紧查拏。按名弋获。毋使稍留余孽。以儆刁悍而靖地方。将此由五百里各谕令知之。仍将现在审办情形。迅速由驿覆奏。　　

○又谕、据伊龄阿等奏、审拟寿光县民赵济、控告齐元、买嘱顶凶一案。已批交该部议奏矣。惟初阅奏到之摺。首称审拟□□□□尔□奏。似赵济所控、已有番案之事。续阅齐珊一犯。又经勾决。竟似此案失入人死罪已决。为之诧异。及细加阅看。赵士玉、实系齐珊殴毙。与齐元无涉。赵济所控。皆属虚诬。业经该侍郎等。将该犯从重问拟极边充军。并非将无辜之人正法。是此案与从前审断。并无翻异之处。即该县褚廷琛详报时。未将赵济诬控情节。一并通报。亦止系摺尾附□□□□尔□。何必于摺首特称□□□□尔□奏字样。该侍郎等。于审拟具奏事件。何亦不识轻重。牵混声叙若此。伊龄阿、明兴、俱著饬行。　　

○壬寅。谕、据常青等奏、匪徒陈荐等、纠夥行劫。该镇道等、一经访闻。即率领文武兵役。四路截拏。将首夥各犯。尽数擒获。尚属能事可嘉。所有漳州镇总兵常泰、汀漳龙道朱芫会、著交部议叙。其余在事出力文武员弁。并著常青等查明咨部。分别议叙。　　

○谕军机大臣等、漳泉一带。民俗刁悍。匪犯陈荐等、行踪诡秘、必有蓄谋为匪、聚众不法之事。非寻常劫盗可比。此案已拏获首夥四十余犯。监禁候质。若因案犯供吐赃证不实。辗转行查。稽延时日。恐致别滋事端。著传谕常青等、即速提犯严审。将聚众不法各情节。究讯明确。一面定拟具奏。一面先请王命。即将首要各犯正法。毋稍延缓稽诛。仍查明在逃未获各犯。速饬文武员弁。上紧查拏。按名弋获归案审办。　　

○又谕、本日据李侍尧等覆奏、署孝感县知县秦朴、于梅调元活埋多命之案。并未审办。又捏写批禀。移交后任一摺。当令军机大臣提讯秦朴等。据供、我于闰七月初五日。据差役刘胜、张恩、禀称。拏获刘成列等十一名。我因初六日卸事。随于原差禀内。亲批移送新任审讯是实。今李总督说我是捏造的。我移交时。如无人犯。祇有空禀。高为济如何肯收。祇求将原差刑书等、提来质讯等语。此案秦朴、始终并未通禀查办。自有应得之罪。但所供拏获刘成烈等十一犯一节。于闰七月初五日拏到。初六日卸事移交。似毋庸捏写批禀。或刑书朱士珩等、扶同高为济。见秦朴业已解京。遂将从前秦朴任内批禀。供称捏写。亦未可定。若不将案卷人证、提集质对。无以成信谳而服秦朴之心。著传谕李侍尧等、即将原差刘胜、张恩、刑书朱士珩、张明玉、并传讯高为济、录取确供。及全案卷宗。一并委员、迅速解京。以凭质讯。　　

○癸卯。上幸瀛台。　　

○命整饬苗地边防。谕军机大臣等、朕恭阅皇考朱批谕旨。雍正十年。普洱镇属思茅地方。有苦葱、聚众不法。并勾通犭□罢夷。煽动滋事。经高其倬、调兵筹剿。分路扑灭。其贵州古州苗民。亦经鄂尔泰戡定。目今承平日久。边境极为宁谧。但普洱、思茅、古州等处。为苗民错处之所。不可不于平时、豫为留心防范。现在滇省铜盐诸务。俱已遵循办有章程。地方无事。富纲不过谨饬之人。祇能循分办事。于军旅非其所长。若因该省地方无事。遂心存疎懈。竟至文恬武嬉。设猝有似雍正年间梗化滋事之处。办理必形支诎。所关甚重。富纲、务须平时会同该提镇等。留心讲求。训练士卒。整饬营伍。于边防事务。时刻加意。以期苗疆永靖。即或无知蠢类。偶有不逞。亦无难随时惩办。不致临事周章。所谓兵可百年不用。不可一日不备者此也。富纲接奉此旨、惟当督率文武。实心查察。先事豫防。仍须不动声色。抚缓镇静。无得稍涉张皇。转致苗民惊惧。则获戾滋重也。　　

○甲辰。上御太和殿视朝。文武升转各官谢恩。　　

○铸给新设四川南充县李渡场主簿关防。从总督保宁请也。　　

○乙己。孝惠章皇后忌辰。遣官祭孝东陵。　　

○谕、据永保奏、陕省拏获伊阳首犯秦国栋之商州州同李景莲、游击张濯二员。应遵旨送部引见。惟查伊阳一案。尚有夥犯王进城等三名未获。并大名首犯段文经等、亦尚稽诛。拟将该二员暂缓送部。仍责令督率兵役。上紧查拏。并应行议叙各员。暂缓开送等语。所办过当。已于摺内批示矣。秦国栋、系豫省滋事首犯。若系本省地方官盘获。功过仅足相抵。原不得滥邀录叙。至邻省派委协缉之员。若能将要犯拏获。固属有功。即未能拏获。亦无大过。今李景莲等、既将秦国栋父子盘获。实属能事可嘉。是以降旨准令引见。乃永保因大名案犯段文经、及伊阳夥犯王进城等。尚未就获。奏请停其送部。未免失之过刻。所有该二员、仍令遵照前旨。即行送部引见。其应行议叙之商州知州杜锜等职名。并著咨部照例议叙。朕办理庶务。准情酌理。务得其平。固不肯失之不及。亦不肯稍有过当。各督抚等、当善体朕意也。　　

○又谕、据镶白旗满洲都统奏、前经在逃革职云骑尉莽喀、今复投回本旗。呈称伊叔祖。并伊父。均经阵亡。伊因患疯疾。躲避在外游荡。今渐觉明白痊愈。念及伊祖父祭祀。是以复行投回。请将莽喀、仍为满洲世仆。交该佐领严行约束等因。莽喀身系旗员。殊属无赖。混行逃窜。久经游荡。以致艰窘。毫无生计。始自行投回。今复胆敢捏造缘由。妄称因念伊祖父祭祀。复行投回。尤难凭信。如果有人心。于逃窜之时。何不念及伊之祖父耶。此不过因思家属。希冀世职。纵使本身不能得官。而伊之子孙。犹有可望。显系希图侥幸。向例逃旗自行投回者。充发黑龙江。今若将莽喀昭例充发。反似将伊入于旗人之例矣。从前既经销去旗档。仅可听其自便。将此传谕八旗。凡满洲世仆。俱当以莽喀为戒。　　

○丙午。谕军机大臣等、前据明兴奏、派委道员齐克慎等。带领兵役。飞赴南阳、照阳等湖。查拏段文经、迄今已将半月。并未据该抚、将该员等前往搜拏、有无踪迹。及查缉情形。续行奏报。现在东省秋审。早已办竣。省城亦无应办紧要事件。明兴于查缉要犯。并不能实力督办。克期就获。岂尚思安坐省垣。养尊处优。雍容度□山戊不□耶。著传谕明兴、即速亲往南阳等湖一带。于湖泊处所。查明巽卦邪教人等、逐细根究。务得段文经、刘勤、及该省越狱逸犯七名。实在下落。跟踪躧缉。以期弋获。毋得稍存疎懈。致干重戾。　　

○丁未。上幸瀛台。　　

○戊申。谕、喀什噶尔、地方紧要。而事务亦属殷繁。应将□□□□尔□赞大臣、驻劄喀什噶尔。即令明亮、雅德、移驻。协同办理。所有应行移驻人员事宜。著明亮等、议定具奏。特成额、著加恩赏给副都统职衔。充领队大臣。驻劄乌什。著德勒格楞贵、协同办理。保成、将一应事务交代明白。即行回京。　　

○又谕曰、永庆、王廷燮、福森泰。缘事犯罪。虽应发往伊犁、效力赎罪。但伊等到新疆。亦属无用。而永庆、现已有目疾。王廷燮、又系汉人。著施恩将永庆、王廷燮、遣往浙江。交与琅玕、留于海塘工程、效力当差。听候委用。福森泰、为人拘谨。而于道员任内未久。著加恩仍以户部员外郎补用。以观后效。其革职之处。带于新任。俟八年无过。再行开复。　　

○谕军机大臣等、据李世杰在京面奏。江南亏空。尚属无多。伊到任后。不动声色。不久即可弥补完竣等语。该督抵任已半载。通省仓库。自已逐细查明。亏缺究有逾若干。现在弥补若干。未据该督奏及。李世杰、病已全愈。现由淮扬一带。查勘营伍赈务。顺道回至江宁省城。其各属亏缺实在数目。作何设法筹办。并何时可以弥补全完之处。著传谕该督。即行详悉查明。据实覆奏。　　

○旌表守正捐躯直隶武邑县民单二聘妻李氏。　　

○己酉。谕、前经降旨、直隶解到旗租银两。足敷普赏八旗兵丁一月钱粮。即行普赏一次。现在直隶解到租银。已足敷赏赉之用。著加恩、普赏八旗兵丁一月钱粮。以示加惠旗人。俾生计益资充裕。该部即遵谕行。　　

○以故贵州铜仁府属省溪司副土官戴世祥子应贵、西宁管辖洞巴族百长索诺木吹札子卓特巴色布腾、多伦尼托克典巴族百长迁奔孙恭噶拉素隆、各袭职。　　

○庚戌。谕曰、特成额、已赏给副都统听衔。令其前往乌什。效力赎罪。伊尚有何彦面见朕。著不必请训。即行束装。作速前往。向来发往新疆效力赎罪人员。均系自备资斧。苐念路途遥远。著加恩令其驰驿。　　

○予故四川威远县知县赠太仆寺卿李南晖、入祀昭忠祠。　　

○辛亥。谕军机大臣等、据永保奏、查附天保踪迹。该犯曾于狄道州地方。向流犯张享成就医。自称李潜斌。系直隶完县人等语。该犯既籍系直隶完县。在甘省招摇诓骗。为日已久。或该犯闻知甘肃各属。查拏紧急。潜回原籍。著传谕刘峨、遴委干员。即速前往完县。查明该处。有无李潜斌其人。及平日居乡。有无招摇生事款迹。如该犯业已潜回。即行拏获解京审讯。并此外有无夥同出外诓骗之犯。一并彻底根究。又据永保奏、查有岷州民人杨应强、曾被附天保、诓骗马匹钱物。令其寄送书信之事。经该州访拏。现在迎提解省审究等语。杨应强、被附天保诓骗。赴京寄送书信。行至山西。访无乔天成下落。知系被骗。即行回家。其人较廖珂尚为明白。若向其严切根究。或可得附天保实在下落。且附天保、既在岷州一带诓骗。受其愚哄者。必不止杨应强一人。或该犯此时尚在洮岷等处。逗留滋事。著传谕永保、严饬所属。仍于洮岷一带。设法侦缉。以期速获。毋任远扬漏网。　　

○礼部奏。查繙译乡会试。已届三年之期。应否举行。恭候钦定。得旨、准其照例举行。　　

○命修撰汪如洋、提督云南学政。　　

○壬子。谕、据毕沅奏、豫省漕船。行抵浚县。冻阻不能前进。现在檄饬该道等、加意稽查防守。即日交春。一俟冰融。即行加紧严催。依限趱运等语。上年豫省漕粮。因灾蠲免。未经出运。本年新漕。一交冬令。自可及早兑运开行。且秋间遇闰。节气较早。河路冰冻。该抚亦早应计及。豫为筹办。督饬漕务各员。迅速受兑。催趱前进。何得仍照往年之例开行。今该省漕船。既在途冻阻。若俟冰融冻解。始行趱运行走。已属稽延。将来经过临清一带。必至与东省、及南粮各帮。拥挤拦阻。殊属不成事体。此皆由该省承办漕务各员。不能豫为筹画。上紧兑运。以至中途阻滞。著该抚即行查明。据实□□□□尔□奏。　　

○大学士梁国治遗疎闻。谕曰、大学士梁国治、学品端醇。小心勤慎。扬历中外。简直内廷。襄理机务。洊擢纶扉。方资倚畀。前以感患痰喘。屡遣御医诊视。并派御前侍卫丰绅济伦、前往传旨存问。令其安心调理。以冀速痊。兹闻溘逝。深为轸惜。著晋赠太子太保。派皇十七子、带领散秩大臣一员。侍卫十员。前往奠醊。仍赏给银一千两。俾治丧事。其任内降革罚俸处分。均予开复。所有应得恤典。该部察例具奏。　　

○又谕、据刑部覆拟贵州省苏万卷。夥窃衣物败露。戳死伊妻李氏一案。因苏万卷供内。有恐被拏解。起意戳伤其女。希图抵吓。误伤伊妻殒命之语。如所供属实。自有误伤之条。未便照故杀律问拟。驳令再审。固属照例办理。但夫殴妻至死者。故杀与误杀。均应问拟绞候。即使驳交覆审。于罪名并无增减。且该犯因夥窃败露。恐事主前往起赃拏送。明系有意戳死伊妻。以便挟制图赖。情节自难宽纵。贵州距京较远。若复往返驳查。明年办理秋审时。此案即不能列入。转使凶匪、得以稽延时日。亦不足以示惩。所有苏万卷一犯。即著照原拟应绞监候。秋后处决。谕军机大臣曰、李侍尧奏、据盐道张廷化禀称、接徵瑞札知。闻段文经已上盐船逃匿之语。当即降旨、令李世杰、徵瑞、查明此信。究竟得自何人。据实覆奏。兹据徵瑞奏、段文经由江南上盐船逃匿之语。系十一月初十日。接准李世杰咨会。称系河南汝宁府。札知安徽凤阳通判转禀之信。一面派员查拏。一面飞咨湖广等省。按船稽查等语。前因徐克展供称、段文经在颍州藏匿。节经谕令李世杰等、于上下两江地方。严密查拏。今李世杰、既据河南札知安徽。段文经有上盐船逃匿之语。自应一面奏闻。一面饬属查缉。何以李世杰、祗札知徵瑞、并未专摺具奏。且徵瑞今已回奏。而李世杰尚未奏到。明系该督、祗视为海捕具文。并不上紧设法躧缉。李世杰、非如此不经心之人也。著传谕李世杰、即将因何不先行具奏之处。据实奏闻。并将段文经、现在有无实在下落。跟踪躧缉。以期弋获。毋得稍存疎懈。致干咎戾。　　

○又谕、据毕沅奏、豫省漕船。在浚县途次冻阻一摺。已明降谕旨、令将办理迟缓各员。查明□□□□尔□奏矣。该省漕船。既在途冻阻。约计化冻开行。尚需时日。行走自不免迟滞。恐将来经过临清一带时。正值各省漕船。络绎前进。或致拦阻难行。更属不成事体。著传谕毕沅、豫饬督运文武员弁。设法办理。一俟春融冻解。即上紧督催。迅速开行。或能由黄河行走。免致临清拥滞。亦不得已之一策。并著该抚悉心筹画。相机妥办。仍将如何筹办情形。先行覆奏。寻奏、查现在守冻处、距出豫境之张儿庄。止百二三十里。剥运虽难。为程尚近。自张儿庄。至山东临清。河宽可以顺流遄进。交春令。冰凌澌薄。严催员弁打冰。设法趱行。正月内可全过临清。按日计程。南粮帮到临清时。豫粮业将抵通。向例粮道押运。出境即回。现饬送至临清。大员催趱。较为得力。报闻。　　

○又谕、从前诸罗县奸民杨光勋等兄弟。结会树党。劫囚滋事一案。业据常青等将首要各犯。陆续拏获正法。其案内逸犯张烈列。赖荣叶省蔡福、张员等五名。现据柴大纪等奏、尚未就获。张烈等系帮助杨光勋等、劫囚害官重犯。恐因台地查拏紧急。自必潜逃至漳泉一带。内地藏匿。著传谕常青等。严饬所属。将张烈等五犯。严密侦缉。务期迅速弋获。以正刑章。毋任远扬漏网。　　

○云南巡抚谭尚忠奏。云南徒犯。专发有驿地方。积多群聚为匪。请照军流例、于通省州县。均拨安插约束。其发多罗松林等十二驿。并情重者、分别迤东。迤西。发井厂煎盐熬铅之例。均请停止。庶徒犯散处通省。既易防范。井厂等处停其分拨。于公事亦免贻误。并请饬他省画一查办。下刑部议。　　

○命兵部尚书王杰、在军机处行走。　　

○癸丑。谕曰、紫禁城内。领侍卫内大臣值宿之职。亦属紧要。不可无一阅历老练之人。今伍弥泰所遗员缺。著派绰克托。俟再有缺出时。著派阿扬阿。　　

○谕军机大臣等前李侍尧奏。据盐道张廷化禀称、接徵瑞札知、段文经已上盐船逃匿之语。当即降旨。令李世杰等查明此信。究竟得自何人。据实覆奏。兹据李世杰覆奏、段文经由江南上盐船逃走之语。系河南汝宁府札知安徽凤阳通判转禀等语。段文经至今尚未就获。朕心深为愤懑。节次谕令该督抚等。上紧严密查拏。今汝宁府致凤阳通判札内、既有段文经同教之人。供出该犯已在江南上盐船逃走之语。该府自必禀知本省上司。毕沅即应究明段文经同教。系属何人。此语是否确实有据。一面奏闻。一面飞咨李世杰、徵瑞等。一体查缉。乃该抚并未专摺具奏。毕沅平日办事。尚属认真。何以于此等逆恶首犯。祗视为海捕具文。漫不经心若此。著传谕毕沅、即切实根讯。此信究竟得自何人。是否确实有据。并因何不即奏闻之处。据实覆奏。　　

○又谕、据工部奏、直隶省修垫桥道等项。本年未经报销。逾限六月以上者。共十五案。应令该督将迟延各职名。开送吏部查议一摺。此等按例报销事件。无难随时核办。依限造册送部。乃逾限六月以上者。至十五案之多。经部屡次行催。迄今未据造报。可见该督于地方诸务。任意延缓。尚不认真办理。安望其能实力缉捕要犯耶。刘峨、著传旨申饬。其承办迟延各员。该督即将职名开送吏部查议。勿再延缓。　　

○又谕、本日明兴奏到各摺。俱系年终汇奏之件。朕逐加披阅。内甄别教职等官一摺。于俸满教职、则总列为十四员。复将循分供职、及老病勒休员数。分晰声叙。至佐杂又属一例叙入。并未提叙。总之眉目不清。可见该抚平日于地方要犯。尚不能认真缉捕。况此等刻板文章。更不过照例缮写。并未经心。共所称革职陋习。岂尚可信耶。明兴、著再传旨申饬。增甘肃宜禾县学廪增生各二名。从陕甘总督福康安请也。　　

○甲寅。谕、据琅玕奏、浙省本年乡试。诸生中有年逾八十之章宸卫等四名。俱三场完卷。未经中式等语。该生等年臻耄耋。踊跃观光。宜沛殊恩。以广作人雅化。章宸卫、张启潚、任际泰、周岸登、俱著加恩。赏给举人。准其一体会试。俾胶庠耆耇。得遂穷经夙志。用昭朕嘉惠耆龄至意。　　

○又谕、据勒保奏、查审孟木成、扎死张光裕一案。检明尸骨。并非刀伤。请将原审之州县、革职严审。并请敕部、拣派贤能司员。带领仵作。来晋覆检一摺。此案原因孟鹏程指证确凿。是以将孟木成拟抵。今孟鹏程既以指伊作证之处。系畏刑诬认。代为呈辩伸冤。而检验尸骨。又系跌伤。并非刀扎身死。其中必有别情。不可不彻底究讯。以成信谳。著派侍郎姜晟、拣带明干司员。并谙练仵作。驰驿前往。会同详悉覆检。秉公查审。定拟具奏。其所□□□□尔

□相验不实之崞县知县高虞祥。承审错误之原任告病代州知州吴重光、均著革职。交该侍郎会同该抚。一并严审究办。　　

○又谕、伊龄阿。仍著管理圆明园八旗、及包衣三旗官兵。兼管造办处事务。　　

○谕军机大臣等、据御史莫瞻菉奏、段文经未经就获。必系沿途官弁兵役。于关隘通衢。稽查严密。而僻远地方。转或疎脱。以致该犯等得以窜迹。请饬令各该督抚、转饬所属。于一切僻远之处。尤须访缉周匝等语。段文经等、在逃未获。屡经降旨。饬令各督抚、实力购缉。并代为筹画指示。无微不至。想该督抚、及地方文武员弁。亦自必严密查拏。不敢以僻远之区。心存疎懈。但大名首犯段文经、刘勤、至今未就弋获。即山东越狱。河南庄官案内逸犯。亦尚有多名在逃。朕为此事。殊深愤懑。今莫瞻菉既有此奏。或该地方官等、于穷乡僻壤。搜捕尚有未周。以致要犯未能就获。现届年终题奏之期。为日已迫。该督抚等、宁尚不知惶遽悚惕。以期自赎罪愆耶。著再传谕刘峨等、务再通饬所属。于僻壤处所。加意留心。并多方设法躧捕。将各要犯、按名速获。勿得仍有疎懈。致干重戾。　　

○又谕、据巴延三奏、陕省宝陕局鼓铸钱文。需用铜觔。请敕下滇省督抚、查照向例。赶办酌拨。以便委员赴领等语。此项铜觔。向系滇省豫为拨定。咨陕赴领。道路遥远。亟须鼓铸。未便稽迟。著传谕富纲等、即将陕省应买第十五运铜觔。查照向额数目。于近省各厂拨定。迅即咨会陕省。一俟委员到日。即行兑领运回。以资鼓铸。　　

○兵部议准、广西巡抚孙永清奏、武乡试步箭。向例十人一班。各轮射一矢。易于藏拙。应改每人连射六矢。再抚臣带武巡捕入闱。恐滋弊端。请禁止。文闱一体办理。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十
</div>
    <div class="pagination">
<a href="清实录乾隆朝实录_page1620.html">上一页</a><span>...</span><a href="清实录乾隆朝实录_page1616.html">1616</a><a href="清实录乾隆朝实录_page1617.html">1617</a><a href="清实录乾隆朝实录_page1618.html">1618</a><a href="清实录乾隆朝实录_page1619.html">1619</a><a href="清实录乾隆朝实录_page1620.html">1620</a><span class="current-page">1621</span><a href="清实录乾隆朝实录_page1622.html">1622</a><a href="清实录乾隆朝实录_page1623.html">1623</a><a href="清实录乾隆朝实录_page1624.html">1624</a><a href="清实录乾隆朝实录_page1625.html">1625</a><a href="清实录乾隆朝实录_page1626.html">1626</a><span>...</span><a href="清实录乾隆朝实录_page1622.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
