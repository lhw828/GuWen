<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 56 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 56 页/共 216 页</h1>
    <div class="content">○又谕。归化城土默特地方、年来五谷丰登。米价甚贱。查黄河自陕西黄甫川界入口。河之两岸、一属山西。一属陕西。应自归化城、购买米石。从黄甫川界黄河、运至内地。到土拉库处、修建仓廒收贮。其归化城、大青山、黄河岸口、亦建一仓。买米存贮。以便由黄甫川界运至土拉库处。再修造船只运至陕西潼关地方。其修仓、修船、往来挽运、所费钱粮、谅亦无多。刑部员外郎觉罗明寿、系朕深知之人。再著理藩院、遴选谨慎笃实贤能司官一员。同伊驰驿速往。会同山西巡抚伊都立、归化城都统丹晋等、将查仓、修船、挽运水手、及需用等项。详议具奏。若此事易办、则外而蒙古。内而百姓。大有裨益　　

○谕理藩院。青海和硕亲王察罕丹津、疏请来京。意甚恳切。今年郡王额尔得尼厄尔克托克托柰、与察罕丹津、应轮班来京。来时、著侍郎鄂赖、各赏银一千两。明年郡王色卜腾扎尔、贝勒盆苏克汪扎尔、贝子索诺木达什、俱应轮班来京。来时、王、赏银一千两。贝勒、赏银八百两。贝子、赏银六百两　　

○谕八旗大臣等。朕前降上□日、发库银八万两、赏给八旗。按各佐领以内、均匀定其数目。该旗酌量赏给。尔等惟矢诚秉正。查其实系贫乏之人、量其实有裨益之处给与。将此可晓谕众人　　

○谕直隶总督李维钧。闻近京各处地方、桥梁道路、多被潦水淹没。行旅维艰。诸物腾贵。朕心甚为轸念。尔可转饬各地方官、悉心筹画。其大路中积水之处。作何疏洩。洼圮之处、作何修垫。通州一路、可交与副将赛都、通永道高矿。古北口一路、可交与总兵何祥书、及该管州县官。宣府一路、可交与总兵许国桂、及该管州县官。至近京一带、可交与大兴、宛平、良乡、涿州等州县。俱速令其相度地势、设法修理。使行旅之人、通行无阻。不可借端差派。以便民之政、反致累民　　

○山西巡抚伊都立参奏、贝子允禟、护卫乌雅图等。在平定州地方、擅行殴打生员。应请按律治罪。得上□日、此事从前诺岷隐匿未奏。经朕闻知、降上□日询问。诺岷始行题参。内有太监李大成、乃允禟家下为首紧要太监。伊岂有不知此事之理。诺岷讯审时、以李大成患病、不知此事、竟为脱卸。遽行发回。诺岷、系满都护属下之人。满都护、允禟、比邻而居。伊等原属同党。似此互相瞻徇、强为掩饰。将置国典于何地耶。诺岷大负朕恩。伊都立到彼、理应详究。乃止据诺岷所审具奏。疎忽殊甚。此事仍著伊都立、将太监李大成、提往晋省。明白对质。将实情审出具奏。至于允禟、自来结纳党援。不守本分。且品行庸劣。居心妄自尊大。圣祖皇考。稍加训诫。辄云不过革去此微末贝子已耳。偶遇劳瘁。动称若如大阿哥、二阿哥、一例拘禁。我倒安逸。此等狂悖之谈、时出诸口。朕与诸阿哥所共知者。及遭皇考大事。并未见有点滴悲泪。朕御极后。允禟昂然恣肆。抗违谕上□日。狂悖之形、种种不一。朕因发往西宁居住。稍示警诫。伊又寄书允＜礻我＞、语多悖乱。且纵容属下、骚扰地方。殴打民人。罔顾国纪。朕特遣都统楚宗、前往约束。及楚宗到彼宣上□日。伊并未迎接跪听。安居卧室。毫无悔惧之容。信口妄言。有出家离世等狂悖之语。且伊携带数万金、前往西宁、滥行糜费。买结人心。地方人等、俱称九王爷。伊不过一贝子耳。尚未及贝勒职分。又安得漫称王。洵属不识臣子大义。悖乱之极。允禟、著革去贝子。撤其佐领属下。并行文陕西督抚、嗣后仍有擅称允禟为九王爷者、从重治罪　　

○乙丑。调贵州巡抚毛文铨、为福建巡抚　　

○调湖南按察使迟维台来京。以湖南驿盐粮储道谢旻、署理湖南按察使司按察使　　

○镶白旗蒙古副都统吴广、年老休致。升正蓝旗护军参领武格、为镶白旗蒙古副都统。兼署正蓝旗满洲副都统　　

○户部议覆、山东巡抚陈世倌疏奏。山东通省丁银、请摊入地亩之内徵收。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之三十四




大清世宗敬天昌运建中表正文武英明宽仁信毅大孝至诚宪皇帝实录卷之三十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正三年。乙巳。八月。丙寅朔。谕户部侍郎蒋廷锡、内务府总管来保。今年六七月间。京师雨水较多。闻京城八仓内。颇有积水停滞。支领甲米。车辆来往甚艰。其城外万安仓。附近城垣。城上泻水流下。仓内道路。亦复泥泞。如何令各仓积水通洩。低洼处、加土修垫。俾收放粮米之所。高燥洁净。既便于车辆行走。亦不致米粮狼籍。又各仓廒底。或应铺垫石灰。或应支架平板。尔等至各仓。详悉查看具奏　　

○以吏部右侍郎福敏、署理浙江巡抚　　

○吏部议覆。条奏内称、各省题奏命盗案件。及刑部咨稿。俱系汉文。满洲司官、如不识汉字。必被猾吏欺隐。以致误事。嗣后刑部满洲司官缺出。请拣选通晓汉文人员补授。庶案件易于料理。满洲学习汉字者。愈加勉励矣。应如所请。从之　　

○丁卯。遣大学士马齐、祭先师孔子　　

○顺天府府尹张令璜疏报、耤田所产嘉谷。自一茎双穗、至八穗九穗者甚多。实为奇瑞。下部知之　　

○戊辰。祭大社大稷、上亲诣行礼　　

○谕仓场侍郎。今岁雨多。道路泥泞。民商客货。车辆难行。其五闸运河内载货民船。既无碍漕运。不必禁止　　

○命截留漕粮二十万石、贮天津新仓　　

○己巳。升右翼前锋统领雍吉纳、为镶红旗蒙古都统。仍兼右翼前锋统领　　

○增江南省各学取进文童额数。江苏所属之上元、江宁、句容、溧阳、太仓、长洲、吴县、吴江、常熟、昆山、嘉定、华亭、娄县、上海、青浦、武进、无锡、江阴、宜兴、丹徒、丹阳、金坛、邳州、山阳、盐城、高邮、通州、泰州、江都、仪徵、泰兴、兴化等三十二州县。向系大学。照府学额。各取进二十五名。溧水、高淳、崇明、海州、清河、桃源、安东、宿迁、睢宁、沭阳、宝应、如皋等十二州县、并金山一卫。向系中学。升为大学。各取进二十名。江浦、六合、赣榆等三县。向系小学。升为中学。各取进十六名。通州之海门乡。旧例另取六名。今增为十名。安徽属之怀宁、桐城、宣城、泾县、凤阳、广德等六州县。向系大学。照府学额。各取进二十五名。潜山、太湖、宿松、黟县、宁国、旌德、太平、贵池、青阳、建德、当涂、芜湖、无为、六安、泗州、合肥、宿州、亳州、含山、建平等二十州县。向系中学。升为大学。各取进二十名。望江、东流、繁昌、舒城、庐江、临淮、定远、蒙城、怀远等九县。向系小学。升为中学。各取进十六名　　

○庚午。上御太和殿视朝。文武升转各官谢恩　　

○颁发孔子、及颜曾思孟闵子仲子庙、御书匾额。孔子庙。曰生民未有。颜子庙。曰德冠四科。曾子庙。曰道传一贯。子思子庙。曰性天述祖。孟子庙。曰守先待后。闵子庙。曰躬行至孝。仲子庙。曰圣道干城。又赐衍圣公孔传铎、及六贤后裔、御书匾额。圣裔。曰钦承圣绪。颜子裔。曰四箴常凛。曾子裔。曰省身念祖。子思子裔。曰六艺世家。孟子裔。曰七篇贻矩。闵子裔。曰门宗孝行。仲子裔。曰勇行贻范　　

○大学士等、奏请御书生民未有四字、敕下礼部钩摹。颁发直省。悬榜孔子庙。昭垂永久。从之　　

○调四川川北总兵官张元佐、为松潘总兵官　　

○辛未。谕大学士等、年羹尧从前窃弄权柄。擅作威福。所有胁从謟附者。原不足深责。今年羹尧之奸邪僭逆。种种败露。朕已洞悉。屡颁谕上□日。频敕内外诸臣、令各洗涤已往。戒警将来。共期改过。若仍党恶不悛。则断不姑恕。谕上□日甚明。乃直隶总督李维钧、居心险谲。竟敢阳顺阴违。如保定府城内、现有年羹尧私置之家产。藏留之财物。彼并不参奏。迨朕降上

□日令查。尚具摺故作犹豫之状。希图延挨。俾得隐匿。此等情景。必有缘由。著马尔赛蔡珽、同往保定府。详细询察。若果得奸欺党恶实情。即将李维钧拏问请上□日　　

○以原任浙江巡抚法海、署兵部尚书。镶红旗汉军副都统唐喀、署吏部右侍郎。镶白旗蒙古副都统武格、署刑部左侍郎　　

○命江南江苏布政使鄂尔泰、来京陛见。升山东盐运使漆绍文、为江苏布政使司布政使　　

○吏部等衙门议覆。吏部尚书朱轼条奏、四品以下官员。情愿将本身妻室诰封。移封祖父母、及本生祖父母者。应准其移封。又八九品官、向例止封本身。不封妻室。是以移封止及其父。嗣后应准其父母并封。又教授、官止九品。学正、教谕、训导、并无品级。应将教授照知县例、封文林郎。学正、教谕、照县丞例、封修职郎。训导、照主簿例、封登仕郎。其有情愿将本身应得封典。移封父母者。亦准其父母并封。又定例、封赠止封嫡母。嗣后生母继母。应准并给封典。其八九品之母。照七品官例、封为八九品孺人。俱应如所请。从之　　

○壬申。调镶红旗满洲副都统明全、为镶蓝旗汉军副都统。镶蓝旗汉军副都统布达时、为镶红旗满洲副都统　　

○癸酉。谕内阁九卿等。古有讳名之礼。所以昭诚敬、致尊崇也。朕临御以来。恐臣民过于拘谨。屡降谕上□日。凡与御名声音相同字样。不必回避。近见各省地名。以音同而改易者颇多。朕为天下主。而四海臣民、竭诚尽敬如此。况孔子德高千古。道冠百王。正彝伦。端风化。为往圣继绝学。为万世开太平。自天子以至于庶人。皆受师资之益。而直省郡邑之名。有圣讳字在内者。古今相沿未改。朕心深为不安。尔等会议。凡直省地名。有同圣讳者。或改读某音。或另易他字。至于常用之际。于此字作何回避。一并详议具奏　　

○宗人府府丞须洲、缘事降调。升太仆寺卿唐执玉、为宗人府府丞　　

○都察院遵上□日察议、吏部尚书隆科多、于议叙银库郎中等员一案。并不从公商酌。擅嘱司官、将熟练人员。一时概议升转。必致接任办事、不能得人。沽恩市惠。甚属溺职。应革去世袭公爵。得上□日。隆科多、著从宽免革公爵。止革去恩赐之一等阿达哈哈番　　

○甲戌。太宗文皇帝忌辰。遣官祭昭陵　　

○升安徽巡抚李成龙、为湖广总督。以盛京工部侍郎魏廷珍、为安徽巡抚。擢署光禄寺少卿增寿、为盛京工部侍郎　　

○户部议覆。广西巡抚李绂疏言、柳州一府所辖二州十县。东西八百里。南北九百里。地广事繁。其宾州、上林等州县。猺獞顽劣。察治尤难。请以宾州改为直隶州。管辖附近之上林、来宾、迁江、武宣四县。其与柳州相近之七州县。仍归府辖。再、梧州府治。设在东偏。其西南至郁林州。已三百余里。请以郁林州、亦改为直隶州。管辖北流、博白、陆川、兴业四县。其与梧州相近之五县。仍归府辖。庶各得就近综理。应如所请。从之　　

○乙亥。吏部议覆。鸿胪寺少卿单畴书疏参、年羹尧树党营私。任用委署宁夏同知常玺等。滥窃名器。倚势殃民。实非寻常徇庇可比。请将年羹尧所有三等公、降为一等精奇尼哈番。从之　　

○兵部等衙门遵上□日议奏、皇上轸念功加外委兵丁。匮乏可悯。令臣等确议如何录用给俸之法。谨将清查录用条款。开列奏闻。一、康熙三十年以前功加人员。历年久远。多系假冒。无庸送部推用。其近年以来、克取打箭炉。恢复西藏、台湾。及平定逆番各案。合计共有四五千人。应令督抚提镇转行营协州县。将该员三代履历、年貌籍贯。开载明白。各加印结。造册分送部科存案。以杜顶替之弊。一、从前议叙功加册内。多有徇私冒滥者。应令督抚提镇、著领兵将弁、及同事现任各官。出具功绩实在有无印结。造册送部。以杜冒滥之弊。一、功加之游击都司、现照旧例、归于双月推用。其功加守备一班。向已裁去。现在功加守备、几至二千余人。请于双月单月、增设功加守备一班。一、各省把总缺出。于三缺内、将功加人员补用一员。其二缺、仍归于现在兵丁拔补。一、功加人员。从前授劄之后。悉令开除名粮。因无别项生理。以致困穷失所。嗣后未得补用之功加人员。俱令督抚提镇、收入标下差操。各给目兵粮饷。勤慎者、给与外委把总职衔。老病者、题明给与半饷。养赡终身。一、实在立功人员。同在一案、同加一衔者。再令督抚提镇、会同考验。分为三等。送部引见。分别补用。以杜钻营奔竞之弊。如此、则查验既清。录用有日。功加人员、共沐皇仁矣。从之　　

○太子太傅武英殿大学士兼工部尚书王顼龄故。辍朝一日。赐祭葬。加祭二次。谥文恭。赠少傅　　

○吴喇忒扎萨克镇国公达尔玛西礼、缘事革退。以其子达尔玛机里第、袭爵　　

○丙子。太祖高皇帝忌辰。遣官祭福陵　　

○谕内阁。满洲兵丁。于技勇武艺、俱已精练。惟向来未习水师。今欲于天津地方、设立水师营。分拨八旗满洲。前往驻防操演。似属有益。其应于何处驻劄。设立几营。派兵若干。用船若干。并如何制造船只。如何演习兵丁之处。著怡亲王会同朱轼、张廷玉、蒋廷锡、拉锡、详议具奏　　

○以镶白旗汉军副都统石文焻、正蓝旗汉军副都统顾俨、俱署理正白旗汉军都统　　

○丁丑。以理藩院侍郎本锡、署理镶黄旗蒙古都统　　

○西洋教化王伯纳地哆、遣使噶哒都易德丰进表。贡献方物。宴赉如例　　
</div>
    <div class="pagination">
<a href="清实录雍正朝实录_page55.html">上一页</a><span>...</span><a href="清实录雍正朝实录_page51.html">51</a><a href="清实录雍正朝实录_page52.html">52</a><a href="清实录雍正朝实录_page53.html">53</a><a href="清实录雍正朝实录_page54.html">54</a><a href="清实录雍正朝实录_page55.html">55</a><span class="current-page">56</span><a href="清实录雍正朝实录_page57.html">57</a><a href="清实录雍正朝实录_page58.html">58</a><a href="清实录雍正朝实录_page59.html">59</a><a href="清实录雍正朝实录_page60.html">60</a><a href="清实录雍正朝实录_page61.html">61</a><span>...</span><a href="清实录雍正朝实录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
