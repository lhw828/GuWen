<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 410 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 410 页/共 848 页</h1>
    <div class="content">
○以镶黄旗蒙古副都统忠山、为正白旗护军统领。　　

○己酉。上御勤政殿听政。　　

○谕军机大臣等、前因直隶地方。粮价腾贵。降旨令裕泰等拨项采买。并动碾仓谷。运京协济。兹据查明奉天各海口积存粮石内。高粱最多。粟米仅有二万余石。未便采买。现在各厅州县仓贮粟米。实存十二万六千八百余石。除酌留备用外。筹拨米六万石。派员运赴灾区接济等语。直隶所属地方。曾否得雨一律深透。著琦善体察情形。如现在尚需协济。即一面奏明。一面循照成案。派委妥员。雇备船只。前赴奉天海口。将该处筹拨米石。装载拨运。以期迅速济用。傥已得透雨。粮价渐平。小民无虞食贵。著即据实具奏。并飞速行文该省。停其动碾拨运。以重仓储。将此谕令知之。　　

○又谕、那彦宝奏、连次焚剿贼巢。捦获要犯。清溪全境肃清。并移兵剿办越巂大树堡一摺。览奏均悉。此次滋事地方。界连三厅县。除分拨官兵越巂峨边两路堵御外。又因清溪大股贼匪。尚未歼除。不能同时并举。经该将军饬将贼匪巢穴。逐处摉捦。其悔罪来投者。量予招抚。并饬将首逆马林、罗木则、二犯务获。又饬各夷部落。如缚献给予重赏。傥敢窝留。移兵剿办。旋据副将马光宇。于三月初六日。分兵三路。该副将由中路。直抵所角老林。贼众先将道路穵塞。该副将等站住山包。用枪炮轰击。时将昏黑。贼众竟敢拥扑署游击李德溥营盘。势颇猖獗。经署守备马登祥、率励汉屯官兵。奋不顾身。用连环枪炮。向贼丛众处轰击。三路官兵乘势并进。一日一夜。击毙甚多。初七日五更后。我兵奋勇争先。乘胜追压。三处歼毙贼匪。及窝石河赴水扑岩者约一千余人。该逆罗木则、阿耳基等出投。叩求免死。缚送大营。解省审讯。副将马光宇、又于十一日分带汉屯土兵。进捣上下板牙溪等处。将四堡之贼。分股焚剿。贼众望风奔窜。共毙二百余名。又于十二十三等日。游击王进忠等。带兵分剿凹岭等处。署游击马庆封等、连日分投截剿。已将马林、罗木则、二犯所属夷堡十一处。悉行烧毁。捦获活贼数十名。讯明正法。所办尚妥。署游击李德溥带伤。守备马登祥受伤较重。现俱在营调养。日内当已全愈。其伤亡屯兵二名。及受伤汉土官兵。著杨芳查明分别办理。其出力员弁。著杨芳择其尤为出力者保奏。候朕施恩。毋许冒滥。马林系此案要犯。于官兵未到之前。逃窜过河。潜往黑吗溪、及窝石河等处。著即跟踪追捕。严拏务获。以伸国法而快人心。现在那彦宝已派副将马光宇带兵一千五百名。摉捕零匪。那彦宝已移营大树堡。分剿越巂夷匪。杨芳此时想已赶到。昨已降旨令那彦宝来京陛见。杨芳务须克日进兵。一鼓歼除。汛速蒇事。其峨边一路续调官兵八百名。足敷堵御。越巂办竣后。即分兵两路前往夹击。愈速愈妙。切勿稍留余孽。以副委任。将此由四百里谕知杨芳、并谕那彦宝知之。　　

○命吏部尚书潘世恩、为大学士。管户部事。调工部尚书朱士彦、为吏部尚书。以都察院左都御史白镕、为工部尚书。户部左侍郎汤金钊、为都察院左都御史。调吏部右侍郎何淩汉、为户部左侍郎。户部右侍郎李宗昉、为吏部右侍郎。兵部左侍郎张鳞、为户部右侍郎。兼管钱法堂事务。仍留福建学政任。以都察院左副都御史朱为弼、为兵部左侍郎。　　

○调镶蓝旗护军统领裕诚、为正白旗护军统领。正白旗护军统领忠山、为镶蓝旗护军统领。　　

○以右翼翼尉伊拉清阿、为镶白旗蒙古副都统。散秩大臣绵岫、为镶白旗汉军副都统。　　

○以詹事府少詹事受庆、为詹事。　　

○庚戌。以恭修永陵启运殿。先期遣官告祭永陵。及后土之神。　　

○上奉皇太后幸慎德堂。进膳。　　

○谕内阁、给事中郭泰成奏、州县官赴任。不准私债纠缠。并请严定章程一摺。所奏非是。州县为亲民之官。洁已爱民。方为称职。近来不肖州县。在京需次。即任意挥霍。从而称贷。到任后非亏短仓库。即朘削闾阎。所在多有。总在督抚大吏。正己率属。破除情面。有犯必惩。自不至为害地方。若如该给事中所奏。州县验看之先。令其呈递并无重累甘结。领凭到省时。督抚令其具结。方准赴任。试思劣员有累。何肯自认。一经出结。即可惟所欲为。岂非徒增具文。甘结不可取信。必有隐饰。自不待言矣。出仕之始。先论一利字。国家有此政体乎。郭泰成太不晓事。所奏烦琐无益。徒滋案牍。断不可行。著毋庸议。　　

○谕军机大臣等、前因直隶地方粮价昂贵。降旨令奉天府府尹、山理河南巡抚、拨项采买。并动碾仓谷。运赴灾区接济。昨据裕泰等奏、筹拨米石备运。已谕令琦善酌筹办理矣。兹据杨国桢奏称、筹拨彰德卫辉怀庆三府属、并开封河南许州三府州属、仓谷二十万石。计共碾米十万石。于该省楚旺水次。设厂候兑。先由豫省派员赴山东一带雇船起运五万石。余俟直隶委员。顾备船只前往领运。又前据钟祥奏称、在沿河州县。及附近水次各属。酌碾仓谷十四万石。雇船运赴天津北仓存贮各等语。直隶所属地方。得雨是否一律深透。著该督体察情形。如现在尚需协济。即一面奏明。一面派委妥员。雇备船只。前赴该处。将筹拨米石装运。以期迅速济用。傥已得透雨。粮价渐平。小民无虞食贵。著即据实具奏。并飞速行文各该省。停其碾运。以重仓储。将此谕令知之。　　

○以都察院左副都御史德春、为繙译会试知贡举。大学士长龄、为满洲繙译会试正考官。兵部右侍郎奕纪、为副考官。工部左侍郎松筠、为蒙古繙译考官。　　

○以工部左侍郎松筠、署正黄旗蒙古都统。　　

○以前任直隶古北口提督齐慎、为甘肃提督。　　

○以捐办城垣书院河渠出力。予安徽知州徐青照等升叙有差。　　

○辛亥。展缓直隶通、三河、武清、宁河、固安、东安、大兴、宛平、昌平、顺义、天津、遵化、涞水、香河、良乡、房山、怀柔、密云、平谷、定兴、蓟、坝、永清、怀来、唐、容城、完、安、沧、安肃、新城、延庆、赤城、涿、保定、文安、广昌、易、新河、蔚、清苑、交河、雄、津军、四十四厅州县被旱村庄新旧额赋。　　

○壬子。谕军机大臣等、据孟魁奏、查阅关门。有大车一辆。车夫二名。男女六名口。于三月十一日行抵山海关。因有嵩惠画押名单。次日查验放行。东三省官员之眷属仆妇车辆落后。留单验放出关。向来事所常有。惟嵩惠究竟有无落后车辆。所留画押名单一纸。著孟魁即行封咨嵩惠辨认。是否系其亲笔。单内开载男女名口姓氏。是否系伊眷属仆妇。因何行走落后。其中有无别情。著嵩惠据实明白覆奏。毋稍含混。将此各谕令知之。　　

○又谕、昨据署山海关副都统孟魁奏、发往黑龙江之宗室全煜、于三月十二日未刻出关。是日辰刻。有大车一辆。车夫二名。男女六名口。称系嵩惠落后仆妇车辆。有嵩惠画押名单一纸。传问原解官骁骑校色楞额、据称解送全煜至关外边墙马家店内。见有家眷车一辆。次早先后起程。讯之开店马姓。结称全煜曾与眷属接谈。查阅单内仆妇四名。宗轧氏、沈宗氏、张宗氏三名。不惟与全煜家人轧得安姓氏相似。且出关后同宿旅店接谈。显系煜眷属。诡计朦混出关等语。当交宗人府确查。兹据奕绍等奏、查讯全煜家内。竟有携带妇女。私往配所情事。是否佣雇。抑系典买。伊妻并不知情。全煜系发往黑龙江交该将军严加管束之犯。未经起解以前。叠向宗人府呈请携带眷属。驳斥后复敢私带妇女。朦混出关。似此胆大妄为。怙恶不悛。必应彻底查明惩办。著宝兴亲提全煜、严切根究。务期水落石出。毋任狡饰。讯明后即行据实具奏。将此谕令知之。　　

○以大学士潘世恩、为国史馆总裁官。　　

○以理藩院左侍郎联顺、署镶白旗护军统领。　　

○缓徵山西朔、岢岚、五台崞、定襄、五州县歉收村庄新旧额赋。　　

○癸丑。谕内阁、陶澍奏、军政被劾游击。列款禀讦该管总兵。请分别革职解任提讯一摺。江西南赣镇中营游击黄廷荣、上年补行军政。参劾降调。兹列款禀讦该镇总兵张佑溪、演戏乘轿。十一十二两年。并未校阅官兵。徒领操赏银两。该游击屡次规劝。以致获咎等情。事关属弁禀讦该管总兵。虚实均应彻底根究。惟该游击不禀揭于未劾以前。至参劾后始行具禀。此风亦不可长。黄廷荣著革职。张佑溪著解任。交陶澍提至江宁省城。将所禀各情。秉公逐一研讯明确。据实具奏。毋稍徇纵。　　

○以捐办淮南灾赈出力。予盐大使钱同谟等优叙。　　

○以挑浚江宁内河出力。予候补知州冯思澄等先补升叙有差。　　

○甲寅。上诣绮春园问皇太后安。　　

○谕内阁、户部奏、江苏省驿站余賸银两。延未解清报拨。屡催罔应。查该抚送到前任江苏藩司桂良交代册内。苏州所属。欠解各年驿站余賸银两。竟积至十九万六千九百十二两零之多。似此应行报拨银款。积存属库。并不实力催提。珠非慎重钱粮之道。著陶澍、林则徐、即饬江苏藩司。将所属未解各年余賸驿站银两。勒限一个月。按数提解报部。傥该州县仍不解清。即查明据实照例参办。其江宁欠解驿站余賸银两。亦著一体严催。提解司库。仍先行查明确数造册报部。以备查核。毋许再有延宕。　　

○旌表守正捐躯山西五台县民周泰来妻刘氏。广西平南县民卢观淙妻黄氏。　　

○浚山东恩县等境四女寺支河。并修坝座。从巡抚钟祥请也。　　

○乙卯。谕内阁、奕颢等奏、敬谨保护清宁宫情形一摺。盛京清宁宫。前经勘估修理。据奏挑换柁梁未经采获。现在情形较重各处所。自应用木妥为保护。惟清宁宫供奉神柜。攸关綦重。著奕颢等敬谨恭移崇政殿内存贮。俟工竣后再行移请安奉。以昭慎重。　　

○又谕、卢坤奏、潮桥商力疲敝。恳请展限奏销一摺。广东潮桥盐务。日就敝坏。兹据该督查明道光十一年分引饷。应于本年六月奏销。惟积引之内。仍有商垫未经收回饷款。兼之该年额引。甫经开拆。数月之间。断难拆办全年之引。且现在筹办疲悬埠务。条目繁冗。自应稍宽期限。以纾商力。加恩著照所请、所有潮桥十一年分引饷奏销。准展限六个月。该督即督饬所属。照例造报。毋稍贻误。仍著按照展限成案。以后每年提前一月奏报。以复原限而符定制。该部知道。　　

○又谕、成格奏、请筹拨军需尾案垫办银两一摺。乌噜木齐军需尾案。所有供支凯撤官兵各项银两。据奏均于镇迪道、迪化州、二库满洲饷经费项下。共借垫过银十二万一千两。此项借垫银两。俱系急应支发之款。著杨遇春迅将前项垫办银两。如数筹拨。以备归款支发。毋得久悬。　　

○又谕、成格奏、营员自戕。请将捏报之游击等分别审办一摺。托克逊军台陕安镇属孝义营把总史学显、自戕身死。据吐鲁番同知保忠、验系因伤殒命。该游击王洪谟等、何以于史学显扎伤后。迟至二十二日久。始行捏报病故。其中显有情弊。必须彻底查办。以成信谳。游击王洪谟、都司王玉成、俱著先行解任。委笔帖式德清额、经制外委马重、俱著斥革。即交成格亲提全案人证卷宗。秉公研讯确情。按律定拟具奏。该领队大臣。如有瞻徇回护别情。著即据实严参。毋得稍有容隐。寻奏、史学显委因岁暮用项无出。酒醉自戕。王洪谟不即转报本城大臣委员查验。始则意图消弭。继复心存回护。咎无可辞。吐鲁番领队大臣赓音岱、并不驳查参办。应一并交部严议。寻议、游击王洪谟、都司王玉成、革职。领队大臣赓音岱、降三级调用。从之。　　

○又谕、长清奏、更换喀什噶尔驻防官兵。并支发盐粮一摺。此项换防官兵。系由伊犁派赴喀什噶尔应援征兵。拣留防所。扣至本年三月。已阅二年有半。应即另派更换。该官兵等、本系以征留防。兹换撤归伍。所需路行盐菜口粮等项。著加恩仍照征兵分例支给。归于该城常年造销册内。作正开销。以示体恤。该部知道。　　

○又谕、长清等奏、叶尔羌等处换防官兵。请照例按年分次等语。叶尔羌乌什新增满洲营官兵。著即照伊犁换防喀什噶尔满洲营之例。定为二年班满。分作两次更换。以符旧制。　　

○谕军机大臣等、长清等奏、查询霍罕遣使求立商头。抽收货税情形一摺。览奏俱悉。此次霍罕伯克、遣额尔沁、密尔杂阿依普进卡。照料贸易。并求在叶尔羌等城。自派妥靠夷目。充当商头。抽取行用费钱。自可俯顺其情。准令仍旧设立。至请别部落夷人入卡贸易。由该商头抽收货税。自不当允其所请。该参赞等所见极是。惟措词总宜得体。当谕以大皇帝抚绥藩服。大公至正。一视同仁。并无偏向。所有外夷货税。一律恩免。尔霍罕既已免税。其别部落货税。亦在应免之列。办理断不能两歧。本参赞、本大臣、何敢冒昧陈奏。令尔等抽收别部落货税。尔等当告知尔伯克。务当照常贸易。可以长受大皇帝厚恩。如此明白晓谕。该夷使自不能妄生希冀。总期令霍罕夷使。心悦诚服。毋庸剖晰利害。怵以天威。张大其词。俟夷情帖然。即照例筵宴赏赉。再令护送出卡可也。将此谕令知之。　　

○免喀什噶尔、叶尔羌、年班伯克应进道光十一十二年分额贡。　　

○以广东潮州镇总兵官张大鹏、操守平常。降为都司。留粤差委。以江西南昌城守营副将李廷钰、为潮州镇总兵官。　　

○修广东巡洋师船。从总督卢坤请也。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百三十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。四月。丙辰。谕内阁、嗣后凡遇各项考试。派出阅卷大臣。试卷内如有违式错误等处。俱著黏签注明进呈。　　

○谕军机大臣等、本日召见新授潮州府知府诚善、见其人尚老实。惟潮州府系广东冲繁难兼三要缺。伊虽曾任福建汀州府知府。能否胜海疆繁缺之任。尚须试看。著卢坤、朱桂桢、于该员到省后。留心察看是否胜任。据实具奏。将此谕令知之。寻奏、诚善朴实醇谨。先委护惠潮嘉道篆。办理无误。嗣饬赴本任。黾勉从公。操守谨饬。报闻。　　

○礼部尚书崇文门监督耆英等奏、直隶古北口牛贩赴京。并无官设税局。难保无绕道偷漏等弊。请于密云县所属穆家峪地方。添设税局。以资查核。从之。　　

○丁巳。孝端文皇后忌辰。遣官祭昭陵。　　

○补行道光十二年军政。山东卓异官四员、年老官一员、才力不及官三员、分别议叙处分如例。　　

○戊午。礼部以繙译会试中额请。得旨、满洲取中三名。蒙古一名。　　

○修伊犁惠远城。并浚护城河道。从将军特依顺保等请也。　　
</div>
    <div class="pagination">
<a href="清实录道光朝实录_page409.html">上一页</a><span>...</span><a href="清实录道光朝实录_page405.html">405</a><a href="清实录道光朝实录_page406.html">406</a><a href="清实录道光朝实录_page407.html">407</a><a href="清实录道光朝实录_page408.html">408</a><a href="清实录道光朝实录_page409.html">409</a><span class="current-page">410</span><a href="清实录道光朝实录_page411.html">411</a><a href="清实录道光朝实录_page412.html">412</a><a href="清实录道光朝实录_page413.html">413</a><a href="清实录道光朝实录_page414.html">414</a><a href="清实录道光朝实录_page415.html">415</a><span>...</span><a href="清实录道光朝实录_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
