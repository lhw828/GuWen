<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 11 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 11 页/共 128 页</h1>
    <div class="content">　　○甲申命武靖伯赵承庆领神机营五千下管操都督佥事张海领右掖营管操
　　○辽东都指挥佥事王远三万卫指挥佥事李荣守备开原坐虏入寇失亡人畜数多罪当充军  上以情轻律重免充军各降一级巡守都指挥等官高启等逮问如律分守太监蓝莹戴罪杀贼○乙酉巡按浙江监察御史畅亨奉例考察请黜老疾罢软等官知府蔡敞等一百五十八员吏部覆奏从之
　　○丁亥建平伯高远卒远洪熙元年袭父爵久之掌前军都督府调南京左府成化中言者劾其年老无为微还带俸至是卒辍朝一日赐祭葬如例
　　○戊子赐晋府永和王第六子名曰表桁镇国将军钟铭庶第二子曰奇洄庶第三子曰奇泝蜀府镇国将军申锤嫡第二子曰宾浿靖江王府辅国将军规祄嫡次子曰约耒□会辅国中尉规则嫡长子曰约屏规峻嫡次子曰约趣韩府奉国将军偕浓嫡子曰旭杲宁府庶人磐熚第三子曰奠坳
　　○南京刑科给事中罗鉴丁忧服阕复除南京户科
　　○升户科右给事中王珦为广西布政司右参议
　　○巡按云南监察御史何悌言  陛下即位以来节冗费去珍玩又诏天下毋得违例贡献天下臣民无不仰戴今镇守太监王举欲贡金厢宝石帽顶不宜受之以玷新政  上曰进贡事已禁止举又何得妄为礼部即谕止之并通行各镇守官毋得违犯
　　○命湖广都司都指挥佥事夏仕麒充左参将分守靖州升锦衣卫带俸指挥佥事刘祥为署都指挥佥事充右参将分守开原
　　○是日晓刻金星犯灵台中星
　　○己丑命户部左侍郎李嗣刑部右侍郎彭韶俱兼都察院左佥都御史清理盐法嗣两淮韶两浙俱赐之敕曰近闻运司盐课递年亏欠客商往往不肯报中原其所以皆因始则买窝中纳多费资本及到支盐之处又被官赏官卖长芦夹带及官豪势要有力之家挨撑一时无盐支给守候年久只得借债买盐抵充官课照引发卖盘费又加数倍此客商受亏之毙也其盐课亏欠亦由各场灶丁多缺有司不即佥补山场草荡多被豪势占据仓敖锅盘年久损坏不能修治灶丁艰窘无所赈恤而又总催人等倚恃豪猾客商到场勒要财物不然任其自买全不为理灶丁所煎盐课又强收私家潜卖与人或答应势要比较之际不过虚出通关申缴上司此盐课不完之弊也由是官盐不足私盐盛行加以运司姑息逢迎御史因循不理盐法既坏边储欲充难矣今特命尔督同巡盐御史并运司官亲历各场查盘清理禁革奸毙除官赏官渎长芦夹带己有诏条禁止外其余但有官豪势要顶名报中嘱托有司多买私盐装载大包强掣搀卖等毙悉照近日奏行事理逐一查出人拏问罪盐没入官不许容情纵放亏欠盐课务将总催人等责限杖并追完总催中间有递年豪猾不惧法度虐害灶丁侵欺盐课者正身连当房家属牢固角□羊京问发充军家下房产并直钱物件悉准折易盐补课灶丁有缺督令有司佥补山场草荡踏勘不许占据仓敖锅盘损坏措置物料修理灶丁艰窘设法账济客商应给盐者即便给与不许所司刁蹬各该行盐地方有别省盐越界来卖及盐徒兴贩私盐者行令所在有司严加缉补一应割剩并还官盐斤悉作正课挨次给与守支客商每年所收盐课务查见实数完足毋令似前虚出通关申缴此外有该载不尽之事听尔便宜处置军民职官有犯并运司各场官吏人等有贪婪作毙者除三品奏请其余就便拏问如律运司场官果有廉能守法公道行事者亦量加奖劝尔为朝廷大臣受兹委托必须尽心竭力使盐法兴举奸毙革除商贾＜锍-釒＞通边储给足斯为称任如或纤毫怠慢公道妨废事窳名隳责亦难辞尔其钦之故谕
　　○命湖广都司都指挥佥事潘椿之子勋袭辰州卫指挥使
　　○大理寺右寺丞杨澄言近来缉访送问强盗有追无赃仗及斗殴等项人命无尸可检或乡贯不明姓音相近虽有赃而非原物者请通行内外问刑衙门推情审鞠有如此类比照情可矜疑事例免死充军刑部覆奏以为此非常例不敢擅议  上是其言命疑狱仍开详奏请定夺
　　○改发充军人萧崇玉于狭西镇夷千户所仍杖之百而遣之崇玉江西庐陵人寄籍襄阳县以符水术居武当山太监陈喜荐之官至太常寺丞  先帝数召见献方书赐白金先后数百两宝剑一图书印二曰至真玄妙曰丹霞岁月与李孜省等声势相倚惑乱朝市交结近侍成化末丁忧还襄阳服除北上会孜省等败有诏逐捕发榆林充军崇玉仍挟妓妾潜避南京至是捕获送南京刑部论罪故改发之
　　○命给宜春王奠坫修造府第价银八百四十两以本府房屋年远朽坏而王乞盖造故也
　　○庚寅周府遂平王同鐎薨王荣靖王嫡子母妃万氏正统九年生天顺二年封为长子成化七年册封遂平王至是薨年四十五讣闻辍朝一日赐祭葬如制谥曰恭安
　　○辛卯兵部郎中陆容言近御马监太监李良等乞升都指挥王钦梁宏为都督佥事臣曾论其不可未蒙俞允续因科道论谏将钦等乞升职事革去大小臣僚无不称快然不立法以为善后之计设使异日小人之贪冒干进者又有王钦梁宏其人近臣之招权窃柄者又有李良其人则乞升转升之途又将有甚于今者矣乞将臣先次所言著为定令凡贤才之屈在下位者照旧荐举群小之营求乞升者如法禁革所司不能奉公守法致有滥进者听言官指实纠之以尊国体以正百官下吏兵二部覆奏今后文武大小官员有缺须从本部铨选推举果有大材屈在下僚听在廷大臣及在外抚按等官荐用更不许营求升职其内外书办等官有缺亦不许奏乞量升违者参送法司不分原官有无俱发为民并坐举者以罪若本部容情不参听言官纠劾  上是其言命今后一应人员不许营求内外权要冒滥升职违者重罪之
　　大明孝宗敬皇帝实录卷之十六终
明孝宗敬皇帝实录卷之十七
　　弘治元年八月壬辰朔唐世子弥鍗乞敕词臣为其父庄王撰墓铭礼部言各王府旧无词臣撰铭事例不可从  上贻书世子知之
　　○罢五军营左掖坐营广平侯袁辂右掖坐营都督同知白＜王巳＞先是二营缺官英国公张懋襄城侯李瑾＜锍-釒＞举辂＜王巳＞二人堪任至是兵科都给事中夏祚浙江道监察御史魏璋等劾奏辂＜王巳＞谋勇未闻奸贪素著广平侯光年革爵辂寅缘太监梁芳献其第宅为护国永昌寺遂得复爵＜王巳＞经科道官交劾幸不即罢归仍以旧职带俸督府二人不自量度复事请托懋瑾不以将官为重惟以亲戚为私请各罢黜  上于是罢辂＜王巳＞仍命吏部查辂应否袭爵＜王巳＞令带俸差操懋瑾释不问
　　○癸巳礼部奉旨会考太医院医士请留吴绶等二十人御药房供事李宗周等十五人退回本院应役  上命于退回数内再留朱佐等五人
　　○命泰宁侯陈桓挂征西将军印充总兵官镇守宁夏
　　○甲午管领牧马把总指挥王钦纵所部军士带马私回原卫兵部劾其罪命逮治如律总管怀宁侯孙泰以钤束不严亦停俸两月
　　○后军都督府带俸都督佥事宋澄乞致仕许之
　　○兵部覆大理寺右寺丞杨澄所奏阅边备一事谓  皇上即位以来各边将官有自陈去者考察去者劾奏去者所留者颇皆得人今欲再遣大臣巡视考察不无烦扰宜姑置之余所奏如广屯田召义勇蓄粮草与革利弊之类乞下各巡抚官及时处置从之
　　○乙未命大理寺卿冯贯之子绘为国子监生从其请也
　　○丁酉释奠先师孔子遣礼部右侍郎兼翰林院学士刘徤行礼
　　○岁增伊王諟锊食盐十引从其请也
　　○南京左军都督府佥事高俊卒俊以世职为指挥佥事正统末以守御功累升指挥使后以福建等处功累升都督佥事提督南京教场至是卒赐祭葬如例
　　○戊戌祭  太社  太稷○降江西都指挥佥事张泰奏为赣州卫指挥使以失于防御流贼故也
　　○己亥赐阳曲王府崞县县主并仪宾汪洋诰命冠服如制
　　○巡抚甘肃右副都御史罗明言甘肃镇守分守内外官因近有传奉不次之擢竞尚贡献各遣人于所属边卫派取方物名以采办其实扣除军士月粮马价或巧取番人犬马珍奇等物以充又起膳乳等房佥派厨役造辨酥油等物及起军之时沿途骚扰不可胜言自  皇上嗣登大宝已有停免之诏奈何守臣不体  圣心仍蹈旧輙兼年例进贡未蒙停免乞一切罢之以苏边困  上曰甘肃边地艰难进贡事俱遵诏书例停免礼部移文使知之○初广西杨峒苗贼二千余越兴安全州劫掠州县指挥佥事杨观知府罗珦督军兵于宅尾黄沙等处击败之斩首一百八十七级生擒一人追还被虏男妇六十五人余党奔窜事闻下所司知之
　　○是日晓刻老人星见丙位色赤黄
　　○庚子命守  祖庶人子女年及婚嫁者准辽庶人子女例人给表里四匹首饰银二十两猪羊各四只行礼从礼部覆宿州知州万本所奏也
　　○降狭西守备都指挥佥事康永官一级坐虏入河州卫境杀掠人畜不能防御故也
　　○辛丑  孝慈高皇后忌辰  上祭  奉先殿魏国公徐俌承命祭  孝陵
　　○壬寅虏数寇宣府独石万全等处兵部劾巡抚左佥都御史李介守备指挥孙良等不能备御之罪  上特宥之
　　○晚刻东方流星如鸡子色赤尾有光起东南行丈余发光如盌至西北渐散
　　○四川汉茂二州也震仆黄头等六寨碉房三十七户人口有压死者
　　○四川德阳石泉二县地震
　　○癸卯遣户部侍郎吴原祭大仓之神
　　○遣顺天府官祭宋丞相文天祥
　　○黜国子监监生顾缙李鼎陈宏为民鸿胪寺少卿李燧言缙父玒鼎父纶宏父敩在成化中皆以传奉升用近因李孜省事败各伏其罪缙等不宜尚冒荫叙之典从之○礼科给事中张九功言文庙从祀世教所关不可不慎如兰陵伯荀况扶风伯马融偃师伯王弼成都伯杨雄俱得罪名教宜黜之本朝文清公薛瑄笃志好学于道有见宜进之从祀之列詹事府少詹事兼翰林院侍讲学士程敏政亦言马融刘向贾逵王弼何休戴圣王肃杜预八人虽有训诂其行不足称宜褫爵罢祀郑众卢植郑玄服虔范甯五人虽若无过而所著未能发明圣学止宜各祀于其乡申枨申党其实一人位号宜存其一公伯寮秦冉颜何蘧瑗林放五人家语不载亦宜罢祀如以瑗放为不可无祀则祀瑗于卫祀放于鲁或各附祭于乡贤祠又后苍有功于礼记宜与王通胡瑗二人俱加爵从祀又颜子曾子子思配享在庙而其父颜无繇曾点孔鲤列坐庑下于义未安请令各处庙学如乡贤祠之制别立一祠中祀启圣王叔梁纥而以无繇点鲤及孟子父邾国公孟孙氏配享程子父永年伯程珦朱子父献靖公朱松从祀则重道之典明伦之义两得之俱下礼部会官议于是礼部等衙门尚书周洪谟等言杨雄洪武中因行人杨砥之请己罢从祀薛瑄在成化初亦议其于明道著书尚未若黄干辅广之亲承微言金履祥许谦之推衍绪说若后苍虽能明高堂生之礼然汉以二戴庆普三家立于学官而苍之礼不与焉王通汾之师道虽存而于圣人之经固不免吴楚僣王之罪胡瑷苏湖之教虽立而于圣人之道亦安望覃怀迓续之功若遽欲跻之从祀俱未敢以为然也至若启圣王及泗水侯各为庙以祀于阙里久矣今欲通祀于天下而遂升孟子程朱之父以配之则于礼为太过置无繇点鲤于别庙而遂不得预享孔子万世之祀则于义为不及况朱子在当时尝因释奠状申礼部考正两庑诸贤位次亦未尝有一言谓荀况马融王弼戴圣刘向贾逵何休王肃杜预郑众卢植郑玄服虔范甯等非所当祀者此非慎于阙疑则必志于从厚者也又况南京国子监庙庭之祀尝经我  太祖神谋圣断之所祥定今百有余年矣臣等何敢复致议于其间哉谨佥议曰仍旧  上是之
　　○石泉县地复震
　　○甲辰吏部右侍郎杨守陈乞致仕不允
　　○南京兵部侍郎白昂等修理凤阳  皇陵功成因言今后  皇陵及白塔寿春诸王冡墓殿宇凡有倾圯宜令所司随加修葺庶工力易举而劳费不多  上命小有损坏者可即修理若工程浩大仍具＜锍-釒＞以闻
　　○亥刻狭西山丹卫地震有声  乙巳命岷府尚渭王音□□里岁禄之忻色者改五十石为本色从其请也
　　○国子监生张时泰进所撰续资治通鉴纲目广义十七卷
　　○虏寇甘肃山丹永昌镇守总兵官右都督周玉等劾奏指挥王瑾等并副总兵张宽太监张睿失于防御之罪事下兵部覆奏宜令巡按御史查究因言总兵官周玉巡抚右副都御史罗明不知引咎自责亦宜论之以法  上从其言玉与明姑宥之
　　○丙午吏部＜锍-釒＞广平侯袁辂袭封事谓辂之祖驸马都尉容以靖难功封候长子贞继之无嗣祯庶弟瑄请袭  英庙以容因公主而侯祯公主子固当袭瑄庶出止授长陵卫指挥佥事后瑄以诏书例仍袭侯瑄卒弟琇及辂俱袭指挥佥事  宪庙时辂乃援诏例袭候  上曰辂既系容孙准依诏书例令袭侯一世以后子孙仍止袭指挥佥事
　　○南京监察御史陈嵩等言近左春坊庶子张昇论列大学士刘吉数事升下于吉固加优容而于昇亦无贬辞及科道官韩重魏璋等劾昇挟私陈言而  陛下始加降调有以见  陛下重大臣容言者信给舍之盛德但其事未下廷议天下之人不能无疑而臣等亦未敢释然也昇所论及给舍所言其间或是或非臣等不敢轻议但吉入阁十有余年备员苟禄而昇与之同处且久必有以得其素行之悉一旦因私忿而发之公议固亦有之然给舍徒见昇之论为挟私而不知吉之行亦有可言  升下惟知给舍之论为是而不知昇之论亦有可采今置吉于不问且慰留之弃昇于不听又加降点是非不白举措失宜恐天下之人皆将箝口结舌讳言大臣之过脱有大奸误国谁肯为  陛下言者昔宋唐介以劾文彦慱贬英州而彦慱亦罢我朝罗伦以论李贤降提举后复其官乞以昇言付廷臣慱议是非而去留之或准罗伦故事仍复其官或准唐介故事两为黜罢  上曰张昇挟私害人已从公处置何为复来奏扰不允
　　○丁未赐楚府辅国将军荣洺嫡长子名曰显木□毕韩府韩王庶第三子曰旭本奉国将军偕淞嫡长子曰旭杶代府镇国将军仕埍庶第四子曰成金□卒庶第五子曰成＜釒危＞庶第六子曰成＜釒危＞仕堁第七子曰成鋐秦府镇国将军诚波庶第二子曰秉柜庶人公铫嫡长子曰诚澹
　　○巡抚宁夏都察院右佥都御史崔让乞归餋疾从之命疾愈起用
　　○刑部尚书何乔新左侍郎程宗误于斋戒日奏刑名事有旨令陈状皆自引罪  上宥之郎中赵琮等停俸两月主事丁哲胡荣下锦衣狱鞠之赎杖还职
　　○戊申宣府葛峪堡地陷深三尺长一百五十步阔一丈沟下沙河内地涌疄高一尺长七十步
　　○是日巳刻南方流星如盏色青白自南行丈余发光如盌西南至近浊尾化白云气曲曲如蛇形良久散
　　○庚戌遣官祭太岁风云雷雨岳镇海渎山川等神
　　○遣旗手卫官祭旗纛之神○右军都督府都督同知王玺卒玺原袭父职为山西太原左卫指挥同知用荐升署都指挥佥事守御黄河七堡成化六年充游击将军延绥东路截杀九年充副总兵镇守宁夏十二年佩平羌将军印充总兵官镇守甘肃二十年佩征西将军印镇守大同至是卒讣闻赐祭葬如例并斋粮麻布玺习韬略亦通文事在边二十余年颇有威望胡虏闻而畏之且尝条上边备事宜及请防御哈密诸部落多见采纳
　　○夜月掩昴宿
　　○辛亥虏犯独石马营等处杀伤戍卒镇守宣府太监孙振奏其事命逮问提调指挥徐宣王麒守备都指挥高钺杜荣分守参将绳律杨彪俱俟贼情宁日议罪分守赤城太监杨聦及分守张家口堡太监张刚俱降右监丞
　　○迁狭西河西驿于瓦舍峪山西官菜园渡口巡检司于后河底从巡抚都御史黄绂奏也
　　○壬子调监察御史汪宗礼为浙江寿昌县知县李复贞为湖广醴陵县知县以祀  太社  太稷监礼违误也
　　○都察院左都御史马文升以社稷监宰御史张强误事并责都事邓概概怒因奏文升不贵忠贞而喜趋谄装虚势而不明实理要近名而不恤大体乞下法司勘问  上曰邓概不服堂上官责罚逞私捏奏本当重治姑宥之送吏部调外任
　　○停礼部及钦天监堂上官俸各一月祠祭司及钦天监经该官俸各两月以钦天监选择册封日期与  孝恭章皇后忌辰相碍礼部误从奏请故并罪之○礼部奉旨会考钦天监天文生及阴阳人等请存留供事者二百六十一人黜退者一百八人其以事故未经考选者从本监陆续考选闻奏从之
　　○癸丑  宪宗纯皇帝小祥  上祭  几筵遣驸马都尉周景祭  茂陵文武衙门各分官陪祭各王府所遣官亦赴  茂陵行礼
　　○是日  上浅淡色服视事于西角门
　　○夜月犯井宿东扇北第一星
　　○甲寅赐代府辅国将军成锷成金□牒成与□金成铅聦氵□边聪瀊聪将辽府奉国中尉恩镘诰命冠服如制
　　○乙卯旧例大同各边军每岁七八月间人采草六十束输之于官今岁当采草时以北虏入贡拨遣各军守卫有误采输巡抚都御史许进请蠲之户部议蠲其半其当输之半仍每草一束折银二分五厘从之
　　○晓刻月犯鬼宿东南星
　　○丙辰升刑部左侍郎程宗为南京工部尚书
　　○减云南银矿岁课二万两
　　○丁巳升狭西布政司左布政使张玮为都察院右副都御史巡抚宁夏
　　○南京守备太监蒋琮奏扬州仪真地方罗肆桥旧有通江港可开闸放船成化间巡河工部郎中郭昇奏浚通河面置二闸潮满则开潮退则闭船只经过无复盘费损伤之患时有奸豪侵占牵路于沿河水次起盖浮铺为买卖者恐斯闸一开必致拆改往往以河水易洩为辞欲隳其成昇因力辩浮议条陈五利冀以行之久远而司漕运者误听奸词擅行筑塞致令往来舡艘仍前受害近坝居民谓为得计就于临河牵路起盖文天祥祠宇欲使后来不敢轻易改拆而守备指挥亦于闸上擅自盖亭索取财物乞依前修浚开放及将奸豪侵占牵路所盖铺店祠宇俱为拆改则奸弊可革便利可兴工部覆奏命巡抚官会同总兵官从公勘议以闻
　　○戊午巡抚甘肃都御史罗明言甘州左等五卫逃军未纳草七万二千余束倒死马价七千六百八十两皆累见军陪补而甘州城北草湖百顷采草卖银岁可得二千余两俱镇守等官私擅其利请令归之于官募人采草以补前数余以卖银给军买马下户部覆奏从之
　　○南京兵部尚书耿裕乞致仕  上曰卿老成勤慎特隆委任毋以人言自疑不允休致
　　○南京守备太子太传成国公朱议以老乞休  上曰卿久居守备行事慎重委任方隆不允所辞
　　○南京协同守备兼管右军都督府事南宁伯毛文乞休致不允
　　○命锦衣卫带俸达官都指挥使吴玉之子琦袭原职指挥使
　　○命广东都司都指挥同知李祐之子经袭广州右卫指挥使
　　○己未命羽林前卫左所带俸都指挥佥事王玺之子礼袭原职指挥使
　　○迤北伯颜猛可王遣使臣知院桶哈等来朝贡方物赐宴并狐裘金织衣彩叚及回赐伯颜猛可王彩叚等物正使桶哈既被赐其副使满脱千未得大通事杨铭为之乞恩  上复以狐裘全织衣各一事与之
　　○命后军都督府带俸都督佥事马昇李澄于五军营坐营昇领左掖澄右掖
　　○南京守备太监蒋琮奏臣近过德州间怨叹之声满路皆言都御史张鼎创为新法于真定河间等陆路十有余里筑长垣掘壕堑欲以御盗不知旷野沙洼高下不一一经风雨立就坍塌况两墙夹路中间狭隘若遇强贼数十为群则前行者先受其害不惟妄费人力抑且贻患将来当此农月不当兴不急之务兵部覆奏  上曰官得其人盗贼自息筑墙掘堑徒尔劳民所司可即移文谕鼎止之
　　○庚申命镇守宣府右府都督佥事神英挂征西将军印镇守大同
　　○是日晓刻火星犯积薪星
明孝宗敬皇帝实录卷之十八
　　弘治元年九月辛酉朔翰林院检讨杨时畅丁忧眼阕复除原职
　　○壬戌总督漕运兼巡按凤阳等处左副都御史秦纮奉例考察请黜老疾等官凤阳府知事王英等八十四员吏部覆奏从之
　　○降狭西都指挥佥事康永为西安卫指挥使不得管军管事坐守备河州虏入境失于防御也
　　○癸亥四川布政司右参政吴禋言人臣之中有居官年久清誉著闻者虽老不宜放回致仕其居官未久清誉无闻者虽少不宜留之如致仕尚书胡拱辰布政袁恺俱宜起用以励后进吏部覆请  上曰拱辰恺既以老疾去已之
　　○朝鲜国王李娎遣陪臣成伣等奉表并方物谢恩赐宴并衣服彩叚等物有差先是朝鲜人有覆舟于登莱者所司以闻命具舟楫资送还本国至是其国王乃遣使入谢
　　○增设四川安岳县道会司
　　○升大同东路左参将都指挥使李泉为署都督佥事挂镇朔将军印充总兵官镇守宣府
　　○命甘州左副总兵朱瑾领甘肃游兵
　　○命广西浔州卫带俸都指挥佥事廖杰之子福袭原职指挥使
　　○民有吕景山等四人坐窃盗拒捕杀人罪死以遇赦下法司议都御史马文升等奏诏书强盗不宥所以戒凶强而律窃盗拒捕杀人与强盗等景山等情犯颇重而幸遇霈恩释之则失于太轻诛之则似乎太重请宥其死而遣之戍边  上曰宥过无大刑故无小律所以惩奸诏书所以赦过景山等窃盗罪虽可原而拒捕杀人实出于故与过误不同不当以诏例免其依律诛之
　　○甲子  孝恭章皇后忌辰  上祭  奉先殿遣驸马都尉杨伟祭  景陵
　　○命沈府宿迁王诠鎀禄米岁支一千石
　　○太傅兼太子太师保国公朱永以病在告谕四月奏乞如例停禄  上曰卿有疾宜加调理禄米不必住支
</div>
    <div class="pagination">
<a href="明实录孝宗实录_page10.html">上一页</a><span>...</span><a href="明实录孝宗实录_page6.html">6</a><a href="明实录孝宗实录_page7.html">7</a><a href="明实录孝宗实录_page8.html">8</a><a href="明实录孝宗实录_page9.html">9</a><a href="明实录孝宗实录_page10.html">10</a><span class="current-page">11</span><a href="明实录孝宗实录_page12.html">12</a><a href="明实录孝宗实录_page13.html">13</a><a href="明实录孝宗实录_page14.html">14</a><a href="明实录孝宗实录_page15.html">15</a><a href="明实录孝宗实录_page16.html">16</a><span>...</span><a href="明实录孝宗实录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
