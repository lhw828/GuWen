<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1646 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1646 页/共 1860 页
  </h1>
  <div class="content">
   ○谕军机大臣等、据阿桂等奏查勘堤工一摺。内称高堰等厅。临湖砖石工程。因本年湖水盛涨。连遇西北风暴。多被撞损。俱系择要修补。实无影射浮冒情弊。至三沟闸迤下添建西堤一事。李世杰等之意。原为此两年连值盛涨。攩护东堤起见。但盛涨非常有之事。且湖水蓄高。亦足为虑。应将创建西堤之处。竟行停止等语。高堰等处堤工。既经阿桂勘明。俱系择要修补。自应照李世杰等原奏、即行派员分段承办。限于明春桃汛以前。一律报竣。以资抵御。至三沟闸迤下添建西堤一事。前据李世杰等奏到、朕即以该处从前本无堤岸。凡遇水涨年分。民田庐舍。亦俱保护无虞。此项堤工。似可无庸添建。当经降旨令阿桂详悉查勘。今据阿桂勘明具奏。以该处若添建西堤。横加拦截。盛涨时必至湖水蓄高。口愈窄则力愈猛。西堤一有疎虞。东堤亦复难保。恐溃决尚不止此等语。是添建西堤。实属无庸办理之事。看来竟系李奉翰轻信属员之言。遽议添建。为藉端冒销地步。此等情节。不能逃朕洞鉴也。再昨据海禄参奏奎林各款。已有旨谕知阿桂、现在传询伊犁换班来京之官员等、海禄所参各款。其得受银两等事。系暗中过付。自不使该处官员闻知。而溺佛纵酒、及酷刑等事。已据各官员佥称属实。奎林似此情性乖张。岂可复膺伊犁将军重任。业已降旨革职拏问。其伊犁将军。即以保宁补放矣。但奎林与阿桂、同在金川一处有年。今如此行为。实出意料之外。将来如果质讯得实。朕亦不能以其曾经出力。稍存宽纵。阿桂意以为何如。据实奏闻。勿得稍存回护。　　

○又谕、前因伊犁释回之遣犯于时和、并一同回籍之遣犯高姓、现有应行质讯事件。已降旨令沿途各督抚截拏。并令闵鹗元、于该犯等原籍查拏解京矣。于时和等释回之后。闻其于九月内尚在西安。或此时仍在该省。及在中途逗留。俱未可定。著再行传谕巴延三、及沿途各督抚。饬属严密访察。如遇该犯到境。即行截留。委员迅速解京。倘于时和已回江苏。即著闵鹗元于该犯原籍查拏。并根究高姓一犯踪迹。一并拏获。遴委妥员。迅速解京。以备审讯。毋得迟延。　　

○又谕、据柴大纪奏、县城断粮已久。花生地瓜俱尽。现取油籸舂末。与蕉根同煮作食。兵民藉以充腹。是县城兵民口食。竟似乏绝。前据徐嗣曾奏、诸罗胁从之贼。贪得钱文。私将米粮卖给百姓。而近县庄民。惧贼不敢明助。闻用袋装米。埋于空旷处所。遗字与营中。令其自行往取。今李侍尧又奏庄民贪利。乘夜运米入诸罗城粜卖。米价较前月稍减。若果如此。则县城米粮。似尚有接济。未必如柴大纪所奏。竟至匮乏。而柴大纪所称将油籸作食。或过甚其词。亦未可定。然朕但怜其固守。并不以此怪彼也。著福康安到彼、密行留心察访。柴大纪力捍围城。已经数月。激励兵民。竭力固守。实为勤苦出力。即使李侍尧、徐嗣曾、所奏属实。亦不过零星贩助。为数自属有限。兵民岂能果腹。不必因柴大纪所言过甚。稍露端倪。使之疑惧。特朕向来办事。不肯颟顸。欲求明白近理。是以谕福康安查奏明晰。以释疑耳。福康安一面统兵援应县城。一面即将鹿仔港后路所存米粮。随同大兵之后。接续运送入城。俾城中军势既振。兵民口食有资。或竟资粮于贼。则更美善。并著李侍尧将内地粮米。迅速陆续运送鹿仔港军营。俾得源源接济。不致缺误。　　

○己丑。谕、据保泰奏、拏获盗马贼犯。审讯明确。请将首犯萨木坦立绞。从犯旺扎勒拟绞。入于明年秋审缓决案内等语。所奏谬甚。喀尔喀等、俱系旧属。原与内扎萨克一体。但旺扎勒系盗扎哈沁之马。不得仍照喀尔喀等互相盗马之例办理。如有偷盗土尔扈特等部落马匹牲畜。或至俄罗斯界内盗马。亦岂可拘泥内扎萨克之例办理耶。旺扎勒虽系从犯。不至立绞。亦当拟绞。入于明年秋审情实。著饬保泰遵行。其该旗署理盟长事务之副盟长索诺穆多尔济、遇有此等窃盗。即能上紧拏获正犯。尚属奋勉。著加恩于该处存贮缎匹内。赏给大缎一匹。以示鼓励。　　

○闽浙总督李侍尧奏、遵查闽省各府县、及海口。俱系崇祀天妃庙。而厦门海口。尤昭灵应。自宜量加修葺。恭请御书扁额。以昭圣敬而迓神庥。得旨、览。御书福建兴化府天后宫扁曰、翊灵绥佑。厦门天后宫扁曰、恬澜贻贶。　　

○旌表守正被戕。甘肃皋兰县民良国连妻梁氏。　　

○庚寅。上幸瀛台。　　

○谕军机大臣等、前据李世杰、李奉翰、奏请于三沟闸迤下添建西堤一事。朕即以该处从前本无堤岸。凡遇水涨年分。民田庐舍。亦俱保护无虞。且一经添。建堤工。每年即须有岁修等事。尤易启工员冒滥支销之渐。似可无庸添建。是以特谕阿桂前往查勘。今据阿桂勘明具奏。亦以该处若添建西堤。横加拦截。盛涨时必致湖水蓄高。口愈窄则力愈猛。西堤一有疏虞。东堤亦复难保。恐溃决尚不止此。应将创建西堤之处。竟行停止等语。可见添筑西堤。实属无庸办理之事。看来竟系李奉翰轻听属员之言。率行陈奏。为属员冒销地步。从来办理河工事务。虽情形难以悬揣。但事理之当否。自有一定。原属显而易见。今李世杰等所请建堤之处。一面临湖。一面系属运河。若于该处建堤。是在水中施工。岂能经久稳固。即如高家堰海塘等处兴修工段。皆系就该处堤岸施工建筑。自可久资捍卫。今于水中轻议建堤。岂非有名无实。况该处向无堤岸。日久相安。并未闻有创议添筑者。李世杰等乃欲为此无益之举。殊属非是。俟李奉翰到京日。再行询问外。至李世杰、历任督抚有年。于此等事务。岂竟不能见及。亦随同率奏。殊属疏忽。前因李世杰在四川总督任内、办理地方事务。尚能妥协。是以调任两江。乃伊自到任后。并未见实力整顿。遇事每有错误。前于查办硝磺一事。既轻听人言。巧词支饰。又曾奏江南各属亏空。于一二年内可尽行补足。今皆完否。亦未行奏闻。今于添建堤工。又不权衡事理。被工员怂恿率为此奏。是其办事。竟不如前。现因川省地方。亦属紧要。李世杰在彼有年。谙悉该处情形。是以将伊调往。以期驾轻就熟。该省番地新疆、及西藏各事宜。最关紧要。务须悉心经理妥协。以副委任。况李世杰受恩深重。年逾七旬。正应及时勉力自效。倘以四川省分。视两江较简。今将伊调任。遂心存懈怠。不肯实心任事。于地方诸务。又如在两江之因循错误。朕必重治其罪。至书麟现已擢用两江总督。地方河务。皆伊专责。尤应随事实心办理。效法伊叔祖高斌、及伊父高晋、以期不坠家声。承受恩眷。不可稍存自满。又复遇事颟顸。方为不负任使。然李世杰、李奉翰、非竟不谙河务之人。乃创议于湖中添筑长堤。或系伊等强作解事。欲藉此为名。以便将来恳请南巡。亲临阅视。此则所见尤谬。从前康熙年间。该省督抚曾欲于高家坝内添筑一堤。以为重门保障。奏请圣祖临视。驾幸江南。阅看议建之堤。办理错谬。即降旨驳饬。并将该督抚等治罪。今伊等不可踵其故辙。复为此举。况朕临御以来。业经六巡江浙。省方问俗。于民生吏治。俱已洞晰无遗。自可无庸复行亲莅。该督等尤宜仰体朕意。不必妄存臆度之见。以为取巧地步也。将此传谕李世杰、书麟、并谕阿桂知之。　　

○辛卯。谕军机大臣等、据刘峨奏、伊犁释回之遣犯于时和、已于十一月二十六日。在保定府盘获。当即委员解京。并讯据于时和供称。前在陕西省城。遇见遣犯高三、亦从伊犁回来。高三系常州府人。要往山东济宁州搭粮船回南等语。遣犯高三、系现应审讯之犯。既据于时和供、该犯由山东附搭粮船。回至原籍常州之语。著传谕书麟、飞饬济宁一带地方严密查拏。并著毓奇、于回空各帮内、逐一挨查。有无高三搭船回南。即速严拏务获解京。如高三业已回籍。著再传谕闵鹗元、即饬常州府属。严行查缉。一经访获。星即派委妥员。迅速解京。归案审办。该督抚等务须严饬该解员。沿途小心管押。毋致稍有疏虞。　　

○壬辰。上幸瀛台。　　

○谕、据孙士毅奏、接据碣石镇总兵唐述先呈报、本年十一月初四日。有闽省兵船一只。被风飘泊来粤。讯系福建水师提标拨兵赴台湾剿匪。于十月二十五日、在洋遭风。兵丁黄国生一名。落水身死。翁知礼、郑连生、二名。被舵打伤。其军装器械。俱无损失。业经委员护送赴闽等语。兵丁赴台湾剿匪。在洋遭风。落水身死。并被舵打伤。殊堪悯恻。所有淹毙兵丁黄国生一名。著照阵亡例议恤。其被舵打伤翁知礼、郑连生二名。亦著照例赏给。　　

○又谕曰、孙士毅等奏、据洋商潘文严等呈称、现在台湾剿捕逆匪。粤省招募新兵。巡防海口。商船往来。藉此兵威。得免惊扰。该商等情愿捐银三十万两。以充军需。又据盐商李念德等、呈称粤省运盐。多经洋面。今添兵巡防。盐务益增严密。愿备饷银二十万两。用展蚁忱各等语。该洋商盐商等请捐饷银。系因添兵巡防海口。与伊等生计有益起见。自应俯准所请。以遂其报效之诚。但各商等于地方公务。踊跃捐输。尚属急公。并著该督等查明咨送吏部。照例议叙。以示奖励。　　

○谕军机大臣等、直隶永定河堤工。朕于庚午、乙亥年间。曾经亲临阅视。明春巡幸天津。亦当顺道经临。但该处堤岸工程。逐年以来。是否稳固之处。著刘峨详悉查明具奏。并将该处堤工情形。开具略节。绘图呈览。所有庚午乙亥御制诗。并著钞寄阅看。寻奏、永定河工。上自石景山。下至沙家淀。历年遵例修防。连庆安澜。堤工实为稳固。谨绘图贴说以进。报闻。　　

○癸巳。户部等部议覆、湖北巡抚姜晟奏称、定例尾欠额徵南粮。照地丁钱粮例题参。查南粮关系兵食未便照一年限满例办理。请立限三月。应如所请。行令各该督抚。如有次年奏销。尚未交仓掣收。即照湖北奏定例。分别议处。载入律例。从之。　　

○旌表守正被戕湖南溆浦县民某人妻瞿氏。　　

○是月。直隶总督刘峨奏、保定省城得雪情形。得旨、欣慰览之。京师觉欠些。亦自佳。又奏、初三日得雪四寸后。二十四日又得雪三寸。得旨、京师亦如之。庆慰之余。益深敬谨。　　

○两江总督李世杰奏、会同抚臣闵鹗元、将川省米石。分为九运。委员管押。由上海赴闽。并同浙江抚臣琅玕、督属帮雇船只。不致有误。得旨、好。尔等皆勉力可嘉。又奏、恭谢调补四川总督恩。得旨、汝此任不满朕意处颇多。改之慎之。　　

○福建学政陆锡熊奏、岁试各府州县情形。得旨、学政之事。自汝优为。四库全书之误。汝不能辞其责。即代人受过。亦汝未查出之咎也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十三



大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。十二月。甲午朔。上诣大高殿行礼。　　

○幸瀛台。　　

○乙未。谕、据吏部奏、降调祭酒韦谦恒、系由议叙升授之员。若以五品京堂降补。未免尚优。请降等以六品中允等官补用一摺。已依议行矣。此等办书人员。从前幸邀优叙。今查出错误。分别降调。自属咎所应得。但职分较大者。降调后尚得降补。而职分较小之翰詹等官。一经降调。无官可补。遂至废弃终身。未足以昭平允。所有此案办书错误降调之翰林等官内、王燕绪、准其捐复员外郎。吴裕德、许烺、彭元珫、准其捐复中书。仍准办书处行走。俾得及时自效。以示弃瑕甄录至意。　　

○又谕、本日召见彭元瑞、据奏、近来科场。有传卷联号、及彼此换卷、誊录对读私改文字等弊。乡会两试。关系抡才大典。理应肃清弊窦。遴拔真才。经朕屡颁谕旨。加意整饬。近年以来。虽风闻科场诸弊。未能尽绝。而作奸犯科者。尚未见有败露之案。但自明岁戊申以后。乡会两试正科恩科。连年叠举。若科场条例。日久玩生。致不肖之徒。骩法舞弊。夤缘钻剌。侥幸弋获。使白腹者滥窃科名。而怀才者无由登进。非朕旁求俊乂。鉴拔真才之意。不可不严申禁例。豫绝弊源。著交大学士九卿、将彭元瑞所奏各弊。及此外尚有何项弊窦。应如何杜渐防微。设法厘剔之处。悉心妥议具奏。务使功令申严。弊端禁绝。以副朕核实取才之至意。　　

○谕军机大臣等、据巴延三奏、特参衰老有病之汉阴通判邓瑛、勒令休致一摺。措词殊为失当。邓瑛系因衰老患病。不能办理地方事务。此外并无别项劣迹。通判又非正印官。巴延三祗须奏明。将该员勒令休致。此等丞倅微员。亦不值用特参字样。该抚于地方公务。不能实力整顿。而于此等事件。辄小题大做。欲以见其风厉。殊属无谓。巴延三、著传旨申饬。　　

○丙申。上幸瀛台。　　

○谕、户部议驳徵瑞奏、请将淮南引盐戊申纲额课。分作十年带完。并将丁未纲奏销。展至次年五月造报一摺。所驳甚是。两淮引盐课项。例应按年奏报。以清年款。从前全德在两淮盐政任内、曾请将乙巳纲奏销展限半年。原因湖广江西等省。偶被偏灾。引盐行销。不无壅滞。其事尚属有因。是以加恩允准。且所请展限。不过半年。不久可复归原限。至近年以来。两淮及附近行销之引盐。湖广、江西等省。雨泽调匀。收成丰稔。并非灾歉滞销者可比。徵瑞何得藉口历年有未销积引。复请提引、展限至十年之久。徵瑞前在长芦盐政任内、办事尚属细致认真。是以将伊调任两淮。乃徵瑞自到任后。办理诸务。渐不如前。春间于查办硝磺一案。并不亲身速往。一味养尊处优。意存自满。今于奏请提引展限一事。又复有意沽名。为取悦商人之举。岂可复胜两淮繁剧之任。现据李奉翰奏、淮关监督福海、业经病故。所有淮关监督。即著徵瑞调补。其两淮盐政。仍著全德去。全德、著速即来京。至徵瑞所奏、历年有未销积引。其应如何筹酌调剂之处。俟全德到京请训时。再行交令到任妥办。　　

○又谕、据兰第锡等奏、回空漕船。俱于十一月中旬。陆续催过济宁南下。其在后之台州等九帮。在阳谷、东阿等处地方。因连日北风时作。冰雪冻阻。不能前进。请俟明年正月开坝时。尽数催行。一面飞咨浙江抚臣、各备拨船赶兑漕粮。沿途迎受。仍可无误新漕等语。浙省台州九帮回空漕船。既经冻阻。不能如期趱赴水次。受兑新漕。若令将明岁应兑漕粮。由浙省用拨船赶兑。迎赴沿途装载。挽运仍不免往返之劳。前此因台湾逆匪滋事。闽省米粮短缺。曾谕令江浙、湖广、江西、四川等省。拨运米石百余万。现今源源运到。该省粮石已为充裕。此时大功将次告竣。固无需再行接济军糈。但交春后。即届青黄不接之时。自不妨宽为筹备。所有浙省台州九帮。明年应兑漕粮。竟无庸拨船运送来京。著琅玕、将此项新漕。于徵收齐全后。即由海道运往闽省。交李侍尧、徐嗣曾收贮。遇应行平粜时。即可动用。即日台湾逆匪荡平。该处产米。自可照旧运入内地。复得此项漕粮接济。闽省储积充盈。军民口食所需。倍当宽裕。更为一举两得。该部遵谕速行。　　

○谕军机大臣等、据舒常等覆奏、察看臧荣青堪胜道员一摺。臧荣青、现因安徽太湖县民人。指告该地方官藉差派累。刑毙人命一案。已降旨将臧荣青解任。解赴清江。交阿桂质讯。如果属实。该员自有应得之罪。倘讯属虚诬。再留原任。于舒常等所奏。两不相涉也。将此谕令知之。　　

○丁酉。刑部议、请定私窃农田蓄水之例。查民田藉水源为养。凡私筑沟塘。蓄水灌田。原以备不时之需。被人窃取。较窃财物。尤为切肤。各省办理此等窃水起衅、殴毙人命之案。向系照斗杀本罪定拟。并未明立专条。请嗣后凡窃邻塘蓄水。以灌己田者。按照所灌田禾亩数。照侵占他人田一亩以下例。每五亩加一等罪。有拒捕者。依罪人拒捕科断。有被应捕之人、追捕杀伤者。依擅杀伤罪人问拟。载入律例。从之。　　

○豁除江苏上海县建塘占废地三顷二十八亩有奇额赋。　　

○戊戌。谕、前经定拟公主门上官员额数。固伦公主门上八员、和硕公主门上六员。但思公主门上。出入前引随行。在在需人。不敷轮派。著加恩固伦公主、添给护军校等官各四员。和硕公主、添给护军校等官各二员。　　

○谕军机大臣等、据书麟奏、接奉谕旨升补两江总督。但查总督统辖三省。事务繁重。自揣材力断难胜任。恳恩另行简员补放等语。已于摺内批示矣。书麟在巡抚中。资格本浅。因两江总督。一时不得其人。其叔祖伊父。俱久任江南。书麟自简任安徽巡抚以来。办理地方灾赈。帮办河务。俱极奋勉。是以将伊擢用。而李世杰前任四川总督有年。于该处地方。较为熟悉。是以仍调四川总督。以资驾轻就熟之益。书麟现在清江。即著阿桂谕知书麟、伊向来办事颇属谨饬有余。现今擢授两江总督。管辖三省。兼理河务。责任綦重。尤宜经理妥协。实力整顿。书麟不可惟知斤斤自守。务须扩充见识。开展才具。庶地方事务。料理裕如。以期不陨家声。副朕委任之意。将此传谕阿桂、并谕书麟知之。　　

○又谕、据阿桂奏秉公核议奎林一摺。海禄所参奎林各款。以奎林酒醉肆行。尚属事之所有。至受贿入己一节。稍有疑似。奎林果系婪赃入己。海禄业经将奎林参劾。岂有不乘势刻查。以实其前奏。今许久未见续参。看来自属疑似。但奎林究属性躁。醉后肆行。毁弃佛像。并索取罪人银两修工。并未具奏。此即伊之罪也。伊犁系新疆总汇。且通外藩部落。凡蒙古部落。敬重佛法。如此性情。岂可复任将军。倘奎林尚无婪赃入己等弊。当从宽以家法示惩。作为蓝翎侍卫。令其效力赎罪。并非尊重佛教。将伊办理过甚也。著传谕阿桂知之。　　

○己亥。孝惠章皇后忌辰。遣官祭孝东陵。　　

○谕、旧制坤宁宫每日祀神祭肉。理应洁净熟暖。给散秩大臣、及侍卫等分食。乃近来该首领太监等、每将整块好肉。私行偷用。以冷肉及瘦瘠残剩皮骨。分给充数。以致散秩大臣侍卫等、进内食肉者渐少。满洲旧制。祭祀敬神祭肉。晚间背灯者。例交膳房散给各处。其早间所供者。例不准出殿门。原承不留神惠之意。乃风俗不古。散秩大臣侍卫等、或竟不以此为荣。反以为辱。固属非是。但太监等、私藏好肉。以平常之肉给食。尤不可不严行查禁。嗣后祀神祭肉。著派总管太监刘成专管。每日吃肉之时。仍著派御前侍卫一员、乾清门侍卫二员、同吃肉之侍卫等、进宫一体分食。并遍加查看。如有仍前弊端。即据实具奏。务将总管太监。全行治罪外。其派出专管之总管太监刘成、加倍治罪。如刘成遇有疾病等事。即著该总管太监等、奏请另派。仍著总管内务府大臣。于宫廷内外。随时稽查。倘有私行偷出售卖者。即行严拏究办。再膳房办给大臣、阿哥师傅、侍卫等项官饭。近来亦多偷减平常。有名无实。并著该管大臣。一体查察。毋得仍前草率偷减。倘经查出。一并从重治罪。　　

○举行本年八旗军政。卓异官九十三员。罢软官二员。年老官十六员。有疾官十五员。才力不及官二员。分别议叙处分如例。　　

○庚子。谕、喀剌沁扎萨克多罗杜棱郡王。著满珠巴咱尔承袭。并赏戴三眼花翎。在御前行走。　　

○谕军机大臣等、据徵瑞奏请陛见一摺。前已有旨。将徵瑞调任淮关监督。该处现在正值米豆船只、络绎贩运之际。需人经理。徵瑞此时且不必来京。著将盐政印务。交运使仓圣裔暂行护理。即前赴淮关新任。将该关应办事宜。料理妥协后。再行来京陛见。　　

○辛丑。上幸瀛台。　　

○壬寅。谕、嗣后满汉科道应升缺出。该部开列具题、及带领引见时。著将各科道有无条奏。其所奏事件。部议或准或驳。并奉特旨允准。或当经驳饬之处。均于各科道名下、及绿头签上注明。以便较其优劣。著为令。　　

○谕军机大臣曰、穆腾额奏、明春巡幸天津时、豫备御舟、及阿哥坐船。开单进呈一摺。明春巡幸天津。阿哥等并不随往。何必豫备船只。著传谕该盐政、祗须将御舟等项船只。照例妥为豫备。所有阿哥等应坐船只。均毋庸备办。　　

○赈恤甘肃皋兰、金县、河州、狄道、靖远、沙泥州判、安定、会宁、八州厅县、本年被旱灾民。　　

○癸卯。谕、据都尔嘉、特成额等、照例年终汇奏各该管处并无私造鸟枪。亦无隐匿一摺。所繙造字。竟讹为铸。如系镕铸炮子。应用铸字。若鸟枪只可用造字。何以用铸字。都尔嘉、特成额、身为管辖兵丁之将军副都统。不但不晓满文。且兵器如何造作。全然不知。都尔嘉、特成额、著饬行。　　

○甲辰。谕曰、宁夏将军积福、年力衰迈。著留京。所遗员缺。著旺沁班巴尔补授。达明阿、调补宁夏副都统。所遗镶黄旗蒙古副都统员缺。著富昌补授。令其协同鄂勒哲特穆尔额尔克巴拜办理事务。　　

○谕军机大臣等、据工部奏、核覆李奉翰等、题报黄运两河各处漫工堵筑。用过工料钱粮内、司家庄等处漫工。例外多用银七万七千二十一两零、并未豫行奏明。率援照该省从前张家马路之案。于册内声明开报。殊属不合。请著落该督等、及承办各员名下。将例外多用银两。照数赔缴。并称豫省节年办理漫工。有例外需用、并加价等项银两。俱经阿桂等先行奏明办理。请嗣后各项工程。所用料物价值。如有必须逾例加用之处。务须先行专摺奏明。以杜浮冒等语。前此豫省堵筑漫口。原因工程较大。需用物料甚多。为期紧急。且因该省连岁荒歉。经阿桂等据实奏明。于例价外复有加价。是以格外加恩准行。而所加之价。比照例价多至数倍。他省原不援以为例。此次南河司家庄等工。本非若豫省堵筑漫口大工可比。即漫口工程。水势湍迅。需用物料紧急。较之寻常岁修抢修。似未免稍有加增。亦当定有限制。今该部以豫省所用例外加价。系豫行专摺奏明。而司家庄等工。并未将应行加价之处。先行陈奏。不准报销。虽若慎重钱粮起见。但将来该省如遇此等工程。若因此奏。辄援豫省之例。豫行奏明。亦以藉口物料昂贵。请于例外加价。该部于豫省既办有成例。则于南河工程。势不能不准其报销。是以此次司家庄等工。例外加价银两。虽令其照数赔缴。而将来转得援照豫省之例。多加价值。豫行奏明。以为加倍浮销地步。是名为严之。实所以宽之。况此案自乾隆十八年以来。成案可循。似非创见。该部所奏。殊觉止知其一。未知其二。著将工部原摺。发交阿桂阅看。即将所驳情节、详晰查明。有无浮冒等弊。据实具奏。再行交部核办。如查无弊端。嗣后南河如有堵筑工程。所用物料。设有加价。总当以历年办过成案。核定数目为准。不得再有加增。以杜浮冒。亦属可行。将此谕令知之。
  </div>
  <div class="pagination">
   <a href="清实录乾隆朝实录_page1645.html">
    上一页
   </a>
   <span>
    ...
   </span>
   <a href="清实录乾隆朝实录_page1641.html">
    1641
   </a>
   <a href="清实录乾隆朝实录_page1642.html">
    1642
   </a>
   <a href="清实录乾隆朝实录_page1643.html">
    1643
   </a>
   <a href="清实录乾隆朝实录_page1644.html">
    1644
   </a>
   <a href="清实录乾隆朝实录_page1645.html">
    1645
   </a>
   <span class="current-page">
    1646
   </span>
   <a href="清实录乾隆朝实录_page1647.html">
    1647
   </a>
   <a href="清实录乾隆朝实录_page1648.html">
    1648
   </a>
   <a href="清实录乾隆朝实录_page1649.html">
    1649
   </a>
   <a href="清实录乾隆朝实录_page1650.html">
    1650
   </a>
   <a href="清实录乾隆朝实录_page1651.html">
    1651
   </a>
   <span>
    ...
   </span>
   <a href="清实录乾隆朝实录_page1647.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
