<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 191 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 191 页/共 284 页
  </h1>
  <div class="content">
   钦定续通志卷三百二十一
　　列
　　宋【二十五】
　　李沆【维】　　　王旦　　　　向敏中
　　李沆字太初洺州肥乡人少好学器度宏逺父炳尝语人曰此儿异日必至公辅太平兴国五年举进士甲科为作监丞通判潭州迁右赞善大夫转著作郎相府召试约束边将诏书既奏御太宗甚恱命直史馆雍熙三年右拾遗王化基上书自荐太宗谓宰相曰李沆宋湜皆嘉士也即命中书并化基召试并除右补阙知制诰沆位最下特升于上各赐钱百万又以沆素贫多负人钱别赐三十万偿之四年与翰林学士宋白同知贡举谤议虽众而不归咎于沆迁职方员外郎召入翰林为学士淳化二年判吏部铨尝侍曲宴太宗目送之曰李沆风度端凝真贵人也三年拜给事中参知政事四年以本官罢奉朝请未防丁内艰起复遂出知升州未行改知河南府真宗升储迁礼部侍郎兼太子宾客诏东宫待以师傅礼真宗即位迁户部侍郎参知政事咸平初以本官平章事监修国史改中书侍郎防契丹侵边真宗北幸命沆留守京师肃然真宗还沆迎于郊命坐置酒慰劳久之累加门下侍郎尚书右仆射真宗问治道所宜先沆曰不用浮薄新进喜事之人此最为先问其人曰如梅询曾致尧等是矣后致尧副温仲舒安抚陕西疏言仲舒不足与共事轻锐之党无不称快沆不喜也因用他人副仲舒罢致尧帝尝语及唐人树党难制遂使王室防弱葢奸邪难辨尔沆对曰佞言似忠奸言似信至如卢蒙蔽徳宗李勉以为真奸邪是也真宗曰奸邪之迹虽曰难辨久之自败一夕遣使持手诏欲以刘氏为贵妃沆对使者引烛焚诏附奏曰但道臣沆以为不可其议遂寝防马都尉石保吉求为使相复问沆沆曰赏典之行须有所自保吉因縁戚里无攻战之劳台席之拜恐腾物议他日再三问之执议如初遂止帝以沆无宻奏谓之曰人皆有宻啓卿独无何也对曰臣待罪宰相公事则公言之何用宻啓夫人臣有宻啓者非谗即佞臣常恶之岂可效尤时李继迁久叛兵众日盛有图取朔方之意朝廷困于飞挽中外咸以为灵州乃必争之地茍失之则縁边诸郡皆不可保帝颇惑之因访于沆沆曰继迁不死灵州非朝廷有也莫若遣使宻召州将使部分军民空垒而归如此则闗右之民息肩矣方众议各异未即从沆言未防而灵州陷帝由是益重之沆为相王旦参政事以西北用兵或至旰食旦叹曰我軰安能坐致太平得优防无事耶沆曰少有忧勤足为警戒他日四方寜谧朝廷未必无事后契丹讲和旦问何如沆曰善则善矣然边患既息恐人主渐生侈心耳旦未以为然沆又日取四方水旱盗贼奏之旦以为细事不足烦圣聴沆曰人主少年当使知四方艰难不然血气方刚不留意声色犬马则土木甲兵祷祠之事作矣吾老不及见此此参政他日之忧也沆没后真宗以契丹既和西夏纳遂封岱祠汾大营宫观搜讲坠典靡有暇日旦亲见王钦若丁谓等所为欲谏则业已同之欲去则上遇之厚乃以沆先识之逺叹曰李文靖真圣人也当时遂谓之圣相防准与丁谓善屡以谓才荐于沆不用准问之沆曰顾其为人可使之在人上乎准曰如谓者相公终能抑之使在人下乎沆笑曰他日后悔当思吾言也准后为谓所倾始伏沆言沆为相接宾客常寡言马亮与沆同年生又与其弟维善语维曰外议以大兄为无口匏维乗间达亮语沆曰吾非不知也然今之朝士得升殿言事上封论奏了无壅蔽多下有司皆见之矣若邦国大事北有契丹西有夏人日旰条议所以备御之防非不详究荐绅如李宗谔赵安仁皆时之英秀与之谈犹不能啓发吾意自余通籍之子坐起拜揖尚周章失次即席必自论功最以希宠奨此有何防而与之接语哉苟屈意妄言即世所谓笼罩笼罩之事仆病未能也沆又尝言居重位实无补惟中外所陈利事【宋史本作中外所阵利害按东都事畧及长编倛作四方言利事者未尝一施行今据改】一切报罢之此少以报国尔朝廷防制纎悉备具或徇所陈请施行一事即所伤多矣陆象先曰庸人扰之是已憸人茍一时之进岂念厉民耶沆为相常读论语或问之沆曰沆为宰相如论语中节用而爱人使民以时尚未能行圣人之言终身诵之可也景徳元年沆待漏将朝疾作而归诏太医诊视抚问之使相望于道明日驾往临问赐白金五千两方还宫而沆卒年五十八帝闻之惊叹趣驾再往临哭之恸谓左右曰沆为大臣忠良纯厚终始如一岂意不享遐夀言终又泣下赠太尉中书令諡文靖録其弟国子博士贽为虞部员外郎光禄寺丞源为太子中舍屯田员外郎直集贤院维为户部员外郎子宗简为大理评事甥苏昻妻兄之子朱涛并同进士出身干兴元年仁宗即位诏配享真宗庙庭沆性直谅内行修谨言无枝叶识大体居位慎宻不求声誉动遵条制人莫能干以私公退终日危坐未尝跛倚治第封邱门内防事前仅容旋马或言其太隘沆笑曰居第当子孙此为宰相防事诚隘为太祝奉礼防事已寛矣至于垣頽壁损不以屑虑堂前药阑壊妻戒守舍者勿葺以试沆沆朝夕见之经月终不言妻以语沆沆曰岂可以此动吾一念哉家人劝治居第未尝答弟维因语次及之沆曰身食厚禄时有横赐计囊装亦可以治第但念市新宅须一年缮完人生朝暮不可保又岂能久居巢林一枝聊自足耳安事丰屋哉沆与诸弟友爱尤器重维暇日相对宴饮清言未尝及朝政亦未尝问家事沆没后或荐梅询可用真宗曰李沆尝言其非君子其为信倚如此维第进士歴官尚书左丞兼侍读学士预修真宗实録迁工部尚书博学少以文章知名至老不废书景徳以后廵幸四方典章名物多维所参定尝预定七经正义修续通典册府元景祐元年赠尚书左仆射【按宋史此下有沆弟维今节附沆后】
　　王旦字子明大名莘人曾祖言黎阳令祖彻左拾遗父祜尚书兵部侍郎以文章显于汉周之际事太祖太宗为名臣【按欧阳修撰王文正公全徳元老碑载曾祖追封许国公祖追封鲁国公考追封晋国公皆累赠太师尚书令兼中书令】尝手植三槐于庭曰吾之后世必有为三公者此其所以志也旦防沈黙好学有文祜器之曰此儿当至公相太平兴国五年进士及第为大理评事知平江县就改将作监丞赵昌言为转运使以威望自任属吏屏畏入旦境称其善政以女妻之代还命监潭州银场何承矩典郡荐入为著作佐郎预编文苑英华诗类迁殿中丞通判郑州表请天下建常平仓以塞兼并之路徙濠州淳化初王禹偁荐其才任转运使驿召至京旦不乐吏职献文召试命直史馆二年拜右正言知制诰初祜以宿名久掌书命旦不十年继其任时论美之钱若水有人伦鉴见旦曰真宰相器也与之同列每曰王君凌霄耸壑栋梁之材贵不可涯非吾所及李沆以同年生亦推重为逺大之器明年与苏易简同知贡举加虞部员外郎同判吏部流内铨知考课院赵昌言参机务旦避嫌引唐独孤郁权徳舆故事辞职太宗嘉其识体改礼部郎中集贤殿修撰昌言出知凤翔即日以旦知制诰仍兼修撰判院事又令冠西阁至道元年知理检院二年进兵部郎中真宗即位拜中书舍人数月为翰林学士兼知审官院通进银台封駮司帝素贤旦尝奏事退目送之曰为朕致太平者必斯人也钱若水罢枢务得对苑中访近臣之可用者若水言旦有徳望堪任大事帝曰此固朕心所属也咸平三年又知贡举锁宿廵日拜给事中同知枢宻院事逾年以工部侍郎参知政事契丹侵边从幸澶州雍王元份留守东京遇暴疾命旦驰还权留守事旦曰愿宣防准臣有所陈准至旦奏曰十日之间未有防报时当如何帝黙然良久曰立皇太子旦既至京直入禁中下令甚严使人不得播及驾还旦子弟及家人皆迎于郊忽闻后有驺诃声惊视之乃旦也景徳二年【按宋史本载咸平三年同知枢宻院事逾年参知政事下又云二年加尚书左丞考宋史真宗本纪及东都事畧旦加左丞在景徳二年拜相在三年二年上脱景德二字今据増】加尚书左丞三年拜工部尚书同中书门下平章事集贤殿大学士监修两朝国史王钦若以天书封禅等事倾动帝意帝心惮旦曰王旦得无不可乎钦若曰臣得以圣意喻之宜无不可乗间为旦言旦黾勉而从帝犹尤豫莫与筹之者防幸秘阁骤问杜镐曰古所谓河出图洛出书果何事耶镐老儒不测其防漫应之曰此圣人以神道设教尔帝繇此意决复召旦欢饮赐以尊酒曰此酒极佳归与妻孥共之既归发之皆珠也由是凡天书封禅等事旦不复异议【谨按通鉴辑览】
　　【御批王旦于天书封禅之事称贺力请甚至身充大礼使于谄防逢迎之术无所不至则其过更不止于不能谏阻而已也至后遗令披缁为敛以表不谏之失尤为欲葢弥彰或者以为美珠固结则殊不然耶即如所云诡为尊酒颁赐其事甚秘谁复为之漏实系史家傅防之词】大中祥符初为天书仪仗使从封泰山为大礼使进中书侍郎兼刑部尚书受诏撰封祀坛颂加兵部尚书四年祀汾阴又为大礼使迁右仆射昭文馆大学士仍撰词坛颂将复进秩恳辞得免止
　　加功臣俄兼门下侍郎玉清昭应宫使【按石林燕语云大中祥符五年玉清昭应宫成王魏公为首相始命充使宫观置使自此始然毎为现任宰相兼职天圣元年吕申公为相时朝廷崇奉之意稍缓因是罢使名】五年为玉清奉圣像大礼使景灵宫建又为朝修使七年刻天书兼刻玉使选御廏三马赐之玉清昭应宫成拜司空国史成迁司徒旦为天书使毎有大礼辄奉天书以行恒邑邑不乐凡柄用十八年为相仅一纪防契丹修和西夏誓守故地二边兵罢不用真宗以无事治天下旦谓祖宗之法具在务行故事慎所变改帝益信之言无不听凡大臣有所请必曰王旦以为如何天下大蝗使人于野得死蝗帝以示大臣明日执政遂袖死蝗进曰蝗实死矣请示于朝率百官贺旦独不可后数日方奏事飞蝗蔽天帝顾旦曰使百官方贺而蝗如此岂不为天下笑耶宫禁灾旦驰入帝方以两朝所积为可惜旦对曰陛下富有天下财帛不足忧所虑者政令赏罚之不当臣备位宰府天灾如此臣当罢免继上表待罪帝乃降诏罪已许中外封事言得失后有言荣王宫火所延非天灾请置狱劾当坐死者百余人旦独请曰始火时陛下已降诏罪已臣等皆上章待罪今反归咎于人何以示信且火虽有迹寜知非天谴耶当坐者皆免日者上书言宫禁事坐诛籍其家得朝士所与往还占问吉防之说帝怒欲付御史问状旦曰此人之常情且语不及朝廷不足罪帝犹怒旦因自取尝所占问之书进曰臣少贱时不免为此必以为罪愿并臣付狱臣为宰相执国法岂可自为之幸于不发而以罪人帝意解旦至中书悉焚所得书既而复悔驰取之而已焚之矣繇是皆免契丹奏请嵗给外别假钱币旦曰东封甚近车驾将出彼以此探朝廷之意耳帝曰何以答之旦曰止当以防物轻之乃以嵗给三十万物内各借三万仍谕次年额内除之契丹得之大慙次年复下有司契丹所借金币六万事属防末今仍以常数与之后不为比西夏赵徳明言民饥求粮百万斛大臣皆曰徳明新纳誓而敢违请以诏责之帝以问旦旦请敇有司具粟百万于京师而诏徳明来取之徳明得诏惭且拜曰朝廷有人宼准数短旦旦専称准帝谓旦曰卿虽称其美彼専谈卿恶旦曰理固当然臣在相位久政事阙失必多准对陛下无所隠益见其忠直此臣所以重准也帝以是愈贤旦中书有事送宻院违诏格准在宻院以闻旦被责堂吏皆罚不逾月宻院有事送中书亦违诏格堂吏欣然呈旦旦令送还宻院准大惭宼准罢枢宻使托人私求为使相旦惊曰将相之任岂可求耶吾不受私请准深憾之已而除准武胜军节度使同中书门下平章事准入谢曰非陛下知臣安能至此帝具道旦所荐者准愧叹以为不可及帝欲相王钦若旦曰钦若遭逢陛下恩礼已隆且乞留之枢宻两府亦均臣见祖宗朝未尝有南人当国者虽古称立贤无方然须贤士乃可臣为宰相不敢阻抑人此亦公议也真宗遂止旦没后钦若始大用语人曰为王公迟我十年作宰相钦若与陈尧叟马知节同在枢宻府因奏事忿争帝召旦至钦若犹哗不已帝大怒命付狱旦从容请来日取防明日召旦前之旦曰钦若等当黜未知坐以何罪帝曰坐忿争无礼旦曰陛下奄有天下使大臣坐忿争无礼之罪或闻外国恐无以威逺愿至中书召钦若等宣示陛下含容之意且戒约之俟少间罢之未晚也帝曰非卿之言朕固难忍后月余钦若等皆罢旦尝与杨亿评品人物亿曰丁谓久逺当何如旦曰才则才矣语道则未他日在上位使有徳者助之庶得终吉若独当权必为身累尔后谓果如言旦为兖州景灵宫朝修使内臣周懐政偕行或乗间请见旦必俟从者尽至冠带出见于堂白事而退后懐政以事败方知旦逺虑内臣刘承规以忠谨得幸病且死求为节度使帝语旦曰承规待此以瞑目旦执不可曰他日将有求为枢宻使者奈何遂止自是内臣官不过留后旦为相宾客满堂无敢以私请察可与言及素知名者数月后召与语询访四方利病或使疏其言献之观才之所长宻籍其名其人复来不见也每有差除先宻疏三四人姓名以请所用者帝以笔防之同列不知争有所用惟旦所用奏入无不可丁谓以是数毁旦帝益厚之故参政李穆子行简以将作监丞家居有贤行迁太子中允使者不知其宅真宗命就中书问旦人始知行简为旦所荐旦凡所荐皆人未尝知旦没后史官修真宗实録得内出奏章始知朝士多旦所荐云谏议大夫张师徳两诣旦门不得见意为人所毁以告向敏中为从容明之及议知制诰旦曰可惜张师徳敏中问之旦曰累于帝前言师徳名家子有士行不意两及吾门状元及第荣进素定但当静以待之若复奔竞使无阶而入者当如何也敏中啓以师徳之意固称适有阙望公弗遗旦曰苐缓之使师徳知聊以戒贪进激薄俗也石普知许州不法朝议欲就劾旦曰普武人不明典宪恐恃薄效妄有生事必须重行乞召归置狱乃下御史按之一日而狱具议者以为不屈国法而保全武臣真国体也薛奎为江淮发运使辞旦旦无他语但云东南民力竭矣奎退而叹曰真宰相之言也张士逊为江西转运使辞旦求教旦曰朝廷利至矣士逊迭更是职思旦之言未尝求利张咏知成都召还以任中正代之言者以为不可帝问旦对曰非中正不能守咏之规他人往妄有变更矣旦任事久人有谤之者辄引咎不辨至人有过失虽人主盛怒可辨者辨之必得而后已天禧初进位太保【按三公并除双员自旦始】为兖州太极观奉上寳册使复加太尉兼侍中五日一赴起居入中书遇军国重事不以时参决旦愈畏避上疏恳辞一日独对滋福殿帝曰朕方以大事托卿而卿疾如此因命皇太子出拜旦惶恐走避太子随而拜之旦言太子盛徳必任陛下事因荐可为大臣者十余人其后不至宰相惟李及凌防二人亦为名臣先是太子谕徳见旦称太子学书有法旦曰谕徳之职止于是耶张士逊又称太子书旦曰太子不在应举选学士不在学书旦复以疾恳辞帝悯其形瘁许之诏以太尉领玉清昭应宫使给宰相半奉初旦以宰相兼使今罢相使犹领之其専置使自旦始寻又命肩舆入禁扶见于延和殿帝曰卿今疾亟万一有不讳使朕以天下事付之谁乎旦曰知臣莫若君惟明主择之再三问不对时张咏马亮皆为尚书帝歴问二人亦不对因曰试以卿意言之旦强起举笏曰以臣之愚莫如宼准帝曰准性刚褊卿更思其次旦曰他人臣所不知也遂辞退后旦没嵗余竟用准为相旦与杨亿素厚延至卧内请撰遗表表上帝遂幸其第赐白金五千两旦作奏辞之藁末自益四句云益惧多藏况无所用见欲散施以息咎殃即舁至内闼诏不许还至门旦已卒年六十一赠太师尚书令魏国公諡文正録其子弟侄外孙门客常从授官者十数人诸子服除又各进一官干兴初诏配享真宗庙庭及建碑仁宗篆其首曰全徳元老之碑旦事寡嫂有礼与弟旭友爱甚笃婚姻不求门阀被服质素家人未尝见其怒饮食不精洁但不食而已不置田宅曰子孙当各念自立何必田宅徒使争财为不义尔真宗以其所居陋欲治之旦辞以先人旧庐乃止三子雍国子博士冲左賛善大夫素别有向敏中字常之开封人父瑀仕汉为符离令性严毅惟敏中一子躬自教督不假顔色尝谓其母曰大吾门者此儿也敏中及冠继丁内外忧能刻厉自立有大志太平兴国五年进士解褐将作监丞通判吉州就改右赞善大夫转运使张齐贤荐其材代还为著作郎召见便殿占对明畅太宗善之命为户部推官出为淮南转运副使时领外计者皆以权宠自尊所至畏惮敏中不尚威察待僚属有礼勤于劝朂职务修举或荐其有武干者召入将授诸司副使敏中恳辞仍献所着文加直史馆遣还任以耕籍恩超左司谏入为户部判官知制诰未防权判大理寺时没入祖吉赃钱分赐法吏敏中引钟离意委珠事独不受妖尼道安搆狱事连开封判官张法华敏中妻父也以故得请不预决谳既而法官皆贬犹以亲累落职出知广州入辞面叙其事太宗为之感动翌日迁职方员外郎遣之是州兼掌市舶前守多涉机议敏中至荆南预市药物以往在任无所须以清亷闻就擢广南东路转运使召为工部郎中太宗飞白书敏中洎张咏二名付中书曰此二人名臣也朕将用之并命为枢宻直学士时通进银台司主出纳书奏领于枢宻院颇壅遏或至漏失敏中具奏其事恐逺方有失事机请别置局命官専莅校其簿籍诏命敏中与咏领其局太宗欲大任敏中当涂者忌之防有言敏中在法寺时皇甫侃监无为军务以贿败发书歴诣朝贵求为末减敏中亦受之事下御史按实俄捕得侃私僮诘之云尝有书及门敏中不啓封书今瘗临江舍驰驿掘得封题如故太宗大惊异召见慰谕赏激遂决于登用拜右谏议大夫同知枢宻院事自郎中至是百余日超擢如此时西北用兵枢机之任専主谋议敏中明辨有才畧遇事敏速凡二边道路斥堠走集之所莫不周知至道初迁给事中真宗即位敏中适在疾告力起见于东序即遣视事进户部侍郎防曹彬为枢宻使改为枢宻副使咸平初拜兵部侍郎参知政事从幸大名属宋湜病代兼知枢宻院事时大兵之后议遣重臣慰抚边郡命为河北河东安抚大使以陈尧叟冯拯为副发禁兵万人翼从所至访民疾苦四年以本官同平章事充集贤殿大学士故相薛居正居第有诏无得贸易敏中违诏质之既而闻其欲娶王承衍女弟宻约已定而未纳采询于王氏得其实罢为户部侍郎出知永兴军景徳初复兵部侍郎夏州李继迁卒其子徳明纳就命敏中为鄜延路縁边安抚使俄还京兆是冬帝幸澶渊赐敏中宻诏尽付西鄙许便宜从事敏中得诏不泄视政如常日防大傩有告禁卒欲倚傩为乱者敏中宻使麾兵被甲伏庑下募中明日尽召宾僚兵官置酒纵阅无一人预知者命傩入先驰骋中门外后召至阶敏中振袂一呼伏出尽擒之果各懐短刄即席斩焉既屏其尸以灰沙扫庭仍张乐宴饮坐客皆股栗边藩遂安时旧相出镇不以军事为意帝闻之称敏中曰大臣出临四方惟敏中尽心民事尔于是有复用之意二年又以徳明誓约未定徙敏中为鄜延路都部署兼知延州委以经畧改知河南府兼西京留守大中祥符初议封泰山以敏中旧徳有人望召入权东京留守礼成拜尚书右丞时吏部选人多稽滞者命敏中与温仲舒领其事俄兼秘书监又领工部尚书充资政殿大学士祀汾阴复为留守敏中以厚重镇静人情帖然拜刑部尚书五年复拜同平章事充集贤殿大学士加中书侍郎七年除景灵宫使【按宋宰辅编年録云时初置使以敏中为之】宫成进兵部尚书天禧初加吏部尚书进右仆射兼门下侍郎监修国史是日翰林学士李宗谔当对帝曰朕自即位未尝除仆射今命敏中此殊命也【按真宗即位之年夏四月癸邜宰相吕端加右仆射自后张齐贤李沆王旦陈尧叟皆除右仆射天禧元年二月王钦若又先敏中六月拜除不得谓未尝除仆射命敏中为殊命也又考李宗谔卒于祥符五年距敏中除仆射已六载矣安有李宗谔当对事东都事畧宋名臣言行録所载俱同姑仍其旧】敏中应甚喜贺客必多卿往观之勿言朕意也宗谔既至敏中谢客门阑寂然明日具以所见对帝曰向敏中大耐官职徙玉清昭应宫使以年老累请致政优诏不许三年郊祀毕进左仆射昭文馆大学士奉表恳让又表求解皆不许明年卒年七十二赠太尉中书令諡文简五子诸壻并迁官亲校又官数人敏中姿表瓌硕有仪矩性端厚岂弟多智晓民政善处繁剧慎于采拔居大任三十年时以重徳目之为人主所优礼故虽衰疾终不得谢及追命制入帝特批曰敏中淳谨温良宜益此意其恩顾如此子正国子博士式龙图阁直学士亮驾部员外郎师殿中丞范娶南阳郡王惟吉女安福县主为宻州观察使諡恵节亮子经定国军留后諡康懿经女即钦圣宪肃皇后也以后族赠敏中燕王亮周王经吴王敏中余孙绎绛并官太子中书
　　钦定续通志卷三百二十一
&lt;史部,别史类,钦定续通志&gt;
　　钦定四库全书
　　钦定续通志卷三百二十二
　　列
　　宋【二十六】
　　王钦若　　　丁谓　　　　夏竦
　　王钦若字定国临江军新喻人父仲华祖郁钦若早孤郁爱之太宗伐太原时钦若才十八作平晋赋论献行在郁为濠州判官将死告家人曰吾歴官逾五十年慎于用刑活人多矣后必有兴者其在吾孙乎淳化三年钦若擢进士甲科为亳州防御推官迁秘书省秘书郎监庐州税改太常丞判三司理欠慿由司时毋宾古为度支判官尝言曰天下逋负自五代迄今理督未巳民病几不能胜仆将启蠲之钦若一夕命吏勾校成数翌日上之真宗大惊曰先帝顾不知邪钦若徐曰先帝固知之殆留与陛下收人心尔即日放逋负一千余万释系囚三千余人帝益器重钦若召试学士院拜右正言知制诰召为翰林学士蜀冦王均始平为西川安抚使所至问系囚自死罪以下第降之凡列便宜多所施行还授左谏议大夫防知政事以郊祀恩加给事中河隂民常徳方讼临津县尉任懿赂钦若得中第事下御史台劾治初钦若咸平中尝知贡举懿举诸科寓僧仁雅舎仁雅识僧恵秦者与钦若厚懿与恵秦约以银赂钦若书其数于纸令惠秦持去防钦若已入院属钦若客纳所书令奴祁睿书懿名于臂并以所约银告钦若懿再入试第五塲睿复持汤饮至贡院钦若宻令奴索取银懿未即与而登科去仁雅驰书河阴始归之徳方得其书以告御史中丞赵昌言昌言以闻既捕祁睿等亦请逮钦若蜀吏祁睿本亳小吏虽従钦若久而名犹亳州钦若乃言向未有祁睿恵秦亦不及门帝方顾钦若厚命邢昺阎承翰等于太常寺别鞫之懿更云妻兄张驾识知举官洪湛尝俱造湛门始但以银属二僧不知达主司为谁昺等遂诬湛受懿银湛适使陜西还而狱已具时驾且死睿又悉遁去钦若因得固执祁睿休役后始佣于家它奴使多新募不识恵秦故皆无证騐湛坐削籍流儋州而钦若遂免方湛代王旦入知贡举懿已试第三塲及官收湛赃家无有也乃以湛假梁颢白金器输官湛遂死贬所人知其寃而钦若恃势人莫敢言者景徳初契丹入侵帝将幸澶渊钦若自请北行【按宋通鉴载帝问冦准曰天雄军重镇孰可为守准以王钦若荐钦若至未及有言准遽曰主上亲征非臣子辞难之日参政为国柄臣当体此意钦若惊惧不敢辞本乃云自请北行盖曲笔也】以工部侍郎防知政事判天雄军提举河北转运使真宗亲宴以遣之素与冦准不协及还累表愿解政事罢为刑部侍郎资政殿学士寻判尚书都省修册府元龟或褒赞所及钦若自名表首以谢或缪误有所谴问戒书吏但云杨亿以下其所为多此类也嵗中改兵部加大学士知通进银台司兼门下封駮事初钦若罢为置资政殿学士以宠之准定其班在翰林学士下钦若诉于帝复加大字班承防上【按宋宰辅编年録云置资政殿学士大学士自钦若始】以尚书左丞知枢宻院事修国史大中祥符初为封襌经度制置使兼判兖州为天书仪衞副使先是真宗尝梦神人言赐天书于泰山即密谕钦若钦若因言六月甲午木工董祚于醴泉亭北见黄素曳草上有字不能识皇城吏王居正见其上有御名以告钦若既得之具威仪奉导至社首跪授中使持奉以进真宗至含芳园奉迎出所上天书再降祥瑞图示百僚钦若又言至岳下雨梦神人愿增建庙庭及至威雄将军庙其神像如梦中所见因请构亭庙中封襌礼成迁礼部尚书命作社首颂迁户部尚书従祀汾隂复为天书仪衞副使迁吏部尚书明年为枢密使检校太同中书门下平章事圣祖降加检校太尉七年为同天书刻玉使马知节同在枢密素恶钦若议论不相下会泸州都巡检王怀信等上平蛮功钦若久不决知节因面诋其短争于帝前及趣论赏钦若遂擅除懐信等官坐是罢枢密使奉朝请改刻玉副使知通进银台司俄复拜枢密使同平章事上玉皇尊号迁尚书右仆射判礼仪院为防灵观使有蛇见拱圣营因其地建祥源观命钦若总领之寻拜左仆射兼中书侍郎同平章事明年为景灵使阅道藏得赵氏神仙事迹四十人绘于廊庑又明年啇州捕得道士谯文易【隆平集东都事畧并作谯之易】畜禁书能以术使六丁六甲神自言尝出入钦若家得钦若所遗诗帝以问钦若谢不省遂以太子太保出判杭州仁宗为皇太子自以东宫师保请归朝复为资政大学士诏日赴资善堂侍讲皇太子防辅臣兼领三少钦若以品髙求换秩拜司空寻除山南东道节度使同平章事判河南府【按宋宰辅编年録载钦若晏见帝问曰卿何故不之中书对曰臣不为宰相安敢之中书帝顾都知送钦若诣中书视事令设馔以待之谓曰帝命中书设馔尔钦若既出使都知入以无白麻不敢奉诏因归私第有诏学士院降麻谓乃除钦若使相为西京留守帝但问宣制亦不之悟也】与宰相丁谓不协以疾请就医京师不报令其子従益移文河南府舆疾而归谓言钦若擅去官守命御史中丞薛映就第按问钦若惶恐伏罪降司农卿分司南京夺従益一官仁宗即位改秘书监起为太常卿知濠州以刑部尚书知江宁府仁宗尝为飞白书适钦若有奏至因大书王钦若字是时冯拯病太后有再相钦若意即取字缄置汤药合遣中人赍以赐且口宣召之至国门而人未有知者既朝复拜司空门下侍郎同平章事玉清昭应宫使昭文馆大学士监修国史帝初临政钦若谓平时百官叙进皆有常法为迁叙图以献真宗实録成进司徒以郊祀恩封冀国兼译经使始赴传法院感疾亟归帝临问赐白金五千两卒赠太师中书令諡文穆録亲属及所亲信二十余人国朝以来宰相防恩未有钦若比者钦若尝言少时过圃田夜起视天中赤文成紫防字后使蜀至褒城道中遇异人告以他日位至宰相既去视其刺字则唐相裴度也及贵遂好神仙之事常用道家科仪建坛场以礼神朱书紫防二字陈于坛上表修裴度祠于圃田官其裔孙自撰文以纪其事真宗封泰山祀汾隂而天下争言符瑞皆钦若与丁谓倡之钦若状貎短小项有附疣时人目为瘿相然智数过人每朝廷有所兴造委曲迁就以中帝意又性倾巧敢为矫诞马知节尝斥其奸状帝亦不之罪其后仁宗尝谓辅臣曰钦若久在政府观其所为真奸邪也王曾对曰钦若与丁谓林特陈彭年刘承珪时谓之五奸邪险伪诚如圣谕钦若子従益终赞善大夫追赐进士及第后无子以叔之子为后【按宋史此下有林特附传无事迹足録今従删】
　　丁谓字谓之后更字公言苏州长洲人少与孙何友善同袖文谒王禹偁禹偁大惊重之以为自唐韩愈栁宗元后三百年始有此作世谓之孙丁淳化三年登进士甲科为大理评事通判饶州逾年直史馆峡路蛮扰边命徃体量还奏称防领峡路转运使累迁尚书工部员外郎防分川峡为四路改夔州路转运使初王均叛朝廷调施黔髙溪州蛮子弟以捍贼既而反为冦谓至召其种酋开论之且言有诏赦不杀酋感泣愿世奉贡乃作誓刻石柱立境上蛮地饶粟而常乏盐谓聴以粟易盐蛮人大悦其后溪蛮别种有入寇者谓即遣髙溪酋帅其徒讨击出兵援之复上言黔南蛮族多善马请致馆犒给缗帛嵗收市之其后徙置夔州城砦皆谓所经画也居五年不得代乃诏举自代者于是入权三司盐铁副使未几擢知制诰判吏部流内铨景徳元年契丹侵河北帝幸澶渊以谓知郓州兼齐濮等州安抚使提举转运兵马巡检事契丹深入民惊扰争趣杨刘渡舟人邀利不时济谓取死罪囚绐为舟人斩河上舟人惧民得悉渡遂立部分使并河执旗帜击刁斗呼声闻百余里契丹遂引去明年召为右谏议大夫权三司使寻加枢宻直学士大中祥符初议封襌未决帝问以经费谓对大计有余议乃决因诏谓为计度泰山路粮草使初议即宫城干地营玉清昭应宫左右有谏者帝召问谓对曰陛下有天下之富建一宫奉上帝且所以祈皇嗣也羣臣有沮陛下者愿以此谕之王旦宻疏谏帝如谓所对告之旦不复敢言乃以谓为修玉清昭应宫使复为天书扶侍使迁给事中真拜三司使祀汾阴为行在三司使建防灵观谓复总领之迁尚书礼部侍郎进户部防知政事建安军铸玉皇像为迎奉使朝谒太清宫为奉祀经度制置使判亳州谓献白鹿并灵芝九万五千本还判礼仪院又为修景灵宫使摹写天书刻玉笈玉清昭应宫副使歴工刑兵三部尚书再为天书仪衞副使拜平江军节度使知升州天禧初徙保信军节度使三年以吏部尚书复参知政事【按长编云政事节度使除拜当降度翰林学士盛度以为防知政事当属外制遂命知制诰宋绶草词谓甚恨焉】是嵗祀南郊辅臣俱进官故事尝为宰相而除枢密使始得迁仆射乃以谓检校太尉兼本官为枢密使时冦准为相尤恶谓谓媒蘖其过遂罢准相既而拜谓同中书门下平章事昭文馆大学士监修国史玉清昭应宫使【按长编载召钱惟演入对曰冯极故防知政事今除拜枢宻使当矣但中书不当止用李迪一人盍迁曹利用或丁谓过中书帝曰谁可惟演曰丁谓文臣过中书为便又言玉清昭应宫未有使谓首议建宫即令领此又言曹利用忠赤有功国家亦宜与平章事帝曰诺以枢宻使吏部尚书丁谓平章事枢密使并检校太尉曹利用加同平章事皆用惟演所言】周怀政事败议再贬准帝意欲谪准江淮间谓退除道州司马同列不敢言独王曾以帝语质之谓顾曰居停主人勿复言盖指曾以第舍假准也其后诏皇太子聴政皇后裁制于内以二府兼东宫官遂加谓门下侍郎兼太子少傅而李迪先兼少傅乃加中书侍郎兼尚书左丞故事左右丞非两省侍郎所兼而谓意特以抑迪也谓所善林特自賔客改事谓欲引为枢宻副使兼宾客迪执不可因大诟之既入对斥谓奸邪不法事愿与俱付御史杂治语在迪帝因格前制不下乃罢谓为户部尚书迪为户部侍郎寻以谓知河南府迪知郓州明日入谢帝诘所争状谓对曰非臣敢争乃迪忿詈臣尔愿复留遂赐坐左右欲设墩谓顾曰有防复平章事乃更以杌进郎入中书视事如故仍进尚书左仆射门下侍郎平章事【按长编载谓始传诏召刘筠草复相制筠不奉诏乃更召晏殊龙川别志洓水记闻皆以为草制者钱惟演也御史台记及宋绶譔刘筠墓志则隐其名曰卒命他学士为之东都事畧同此事宋史本不载然于当日大有闗系不第为知制诰诸人分守正与党恶也因考诸书而备录之】兼太子少师天尊阁成拜司空干兴元年封晋国公仁宗即位进司徒兼侍郎【隆平集作侍中】为山陵使冦准李迪再贬谓取制草改曰当丑徒干纪之际属先皇违豫之初罹此震惊遂至沈剧【按冦准贬雷州司户知制诰宋绶当直草责辞谓嫌其不切即用己意改定制词中有曰始其告变之辰适当违豫之际阽危将发震骇斯多四语即谓所改稍换其词】凡与准善者尽逐之是时二府定议太后与帝五日一御便殿聴政既得防而谓潜结内侍雷允恭令密请太后降手书军国事进入印画学士草制辞允恭先持示谓阅讫乃进盖谓欲独任允恭传达中防而不欲同列与闻机政也允恭倚谓势益横无所惮允恭方为山陵都监与判司天监邢中和擅易皇堂地夏守恩领工徒数万穿地土石相半众议日喧惧不能成功中作而罢奏请待命谓庇允恭依违不决内侍毛昌逹自陵下还以其事奏诏问谓谓始请遣使按视既而咸谓复用旧地乃诏冯拯曹利用等就谓第议遣王曾覆视遂诛允恭后数日太后与帝坐承明殿召拯利用等谕曰丁谓为宰辅乃与宦官交通因出谓尝托允恭不法等事因曰谓前附允恭奏事皆言已与卿等议定故皆可其奏且营奉先帝陵寝而擅有迁易几误大事等奏曰自先帝登遐政事皆谓与允恭同议称得防禁中臣等莫辨虗实赖圣神察其奸此宗社之福也乃降谓太子少保分司西京故事黜宰相皆降制时欲亟行止令等即殿庐召舍人草词仍榜朝堂布谕天下追其子珙珝玘珷一官落珙馆职先是女道士刘徳妙者尝以巫师出入谓家谓败逮系徳妙内侍鞫之徳妙通欵谓尝教言若所为不过巫事不若托言老君言祸福足以动人于是即谓家设神像夜醮于园中允恭数至请祷及帝崩引入禁中又因穿地得龟蛇令徳妙持入内绐言出其家山洞中仍复教云帝即问若所事何知为老君帝云相公非凡人当知之谓又作颂题曰混元皇帝赐徳妙语涉妖诞遂贬崖州司户防军诸子并勒停玘又坐与徳妙奸除名配隶复州籍其家得四方赂遗不可胜纪其弟诵説諌悉降黜坐谓罢者自参知政事任中正而下十数人在崖州逾三年徙雷州又五年徙道州明道中授秘书监致仕居光州卒年七十二【据东都事畧增】谓机敏有智谋憸狡过人在三司案牍繁委吏久难解者一言判之众皆释然真宗朝营造宫观奏祥异之事多谓与王钦若发之初议营昭应宫料功须二十五年谓令以夜继昼毎绘一壁给二烛七年乃成真宗崩议草遗制军国事兼取皇太后处分谓乃増以权字及太后称制又议月进钱充宫掖之用由是太后深恶之因雷允恭遂并録谓前后欺罔事窜之在贬所专事浮屠因果之説家寓洛阳尝为书自克责叙国厚恩戒家人毋辄怨望遣人致于洛守刘祈付其家戒使者伺防众僚时逹之得书不敢私即以闻帝见感恻遂徙雷州亦出于揣摩也
　　夏竦字子乔江州徳安人父承皓太平兴国初上平晋策补右侍【东都事畧作右侍禁】大名府契丹入侵承皓繇间道发兵夜与契丹遇力战死之赠崇仪使録竦为润州丹阳县主簿竦资性明敏好学自经史百家无不通晓为文章典雅藻丽举贤良方正擢光禄寺丞通判台州召直集贤院为国史编修官累迁右正言帝幸亳州为东京留守推官仁宗初封庆国公王旦数言竦材命教书资善堂未几同修起居注为玉清昭应宫判官兼领景灵宫防真观事迁尚书礼部员外郎知制诰史成迁户部景灵宫成迁礼部郎中竦娶杨氏杨亦工笔扎有钩距及竦显多内宠寖与杨不谐杨疏竦隂事讼之开封府府以事闻下御史台置劾左迁职方员外郎知黄州后二年徙邓州又徙防州属嵗饥大发公廪不足竦又劝率州大姓使出粟得二万斛用全活者四十余万人仁宗即位迁戸部郎中徙夀安洪三州洪俗尚多巫觋竦索部中得千余家敕还农业毁其滛祠以闻诏江浙以南悉禁絶之竦材术过人急于进取喜交结任数术倾侧反覆世以为奸邪当太后临朝尝上疏乞与修真宗实録不报既而丁母忧潜至京师依中人张懐徳为内助宰相王钦若雅善竦因左右之遂起复知制诰为景灵判官判集贤院以左司郎中为翰林学士勾当三班院兼侍读学士龙图阁学士又兼译经润文官迁右谏议大夫枢密副使修国史迁给事中初武臣赏罚无法吏得髙下为奸竦为集前比着为定例事皆按比而行改防知政事祥源观使増设贤良等六科复百官转对置理检使皆竦所发与宰相吕夷简不相能复为枢宻副使迁刑部侍郎史成进兵部寻进尚书左丞章献太后崩罢为礼部尚书知襄州改颍州京东荐饥徙青州兼安抚使逾年罢安抚迁刑部尚书徙应天府寳元初以户部尚书入为三司使赵元昊反拜奉宁军节度使知永兴军聴便宜行事徙镇忠武知泾州还判永兴军兼陜西经畧安抚招讨进宣徽南院使与陈执中论兵事不合诏徙屯鄜州【东都事畧作邓州】初竦在泾州朝廷遣厐籍就计事竦因条上十事时边臣多议征讨朝廷乡之而竦言出师非便既而诏以泾原鄜延两路兵进讨防元昊稍求纳款范仲淹请留鄜延兵繇是泾原兵亦不行竦上十事一教习彊弩以为竒兵二羁縻属羌以为藩篱三诏嘉勒斯赉父子并力破贼四度地形险易逺近砦栅多少军士勇怯而增减屯兵五诏诸路互相应援六募土人为兵州各一二千人以代东兵七增置弓手壮丁猎戸以备城守八竝边小砦毋积刍粮贼攻急则弃小砦入保大砦以完兵力九闗中民坐累若过误者许人入粟赎罪铜一斤为粟五斗以赡边计十损竝边冗兵冗官及减骑军以舒馈运当时颇采用之其募土人为兵令下杨偕力非其説与偕交章论奏竦议终屈竦雅意在朝廷及任以西事颇依违顾避又数请解兵柄改判河中府徙蔡州庆厯中召为枢密使谏官御史交章论竦在陜西畏懦不肯尽力毎论边事但列众人之言至遣敕使临督始陈十策尝出巡边置侍婢中军帐下几致军变元昊尝募得竦首者与钱三千为贼轻侮如此今复用之边将体解矣且竦挟诈任数奸邪倾险夷简畏其为人不肯引为同列既退乃荐之以释宿憾陛下孜孜政事首用怀诈不忠之臣何以求治防竦已至国门言者论不已请不令入见諌官余靖又言竦累表引疾及闻召用即兼驿而驰若不早决竦必坚求面对叙恩感泣复有左右为之地则圣聴惑矣章累上即日诏竦归镇竦亦自请还节徙之亳州改授吏部尚书【按长编云竦又自请纳节还文资仍不帯职乃陟吏部尚书】嵗中加资政殿学士竦之及国门也帝封弹疏示之既至亳州上书万言自辩复拜宣徽南院使河阳三城节度使判并州明年拜同中书门下平章事判大名府又明年召入为宰相【按宋宰辅编年録载故事大臣自使相除枢相必纳节还旧官惟竦独依前官夏竦枢相制曰是用断自朕志召登机衡遏流议于风波定成契于金石仍中军之旄钺兼上宰之印章】制下谏官御史复言大臣和则政事修竦前在闗中与执中论议不合不可使共事遂改枢宻使封英国公【按宋宰辅编年録载是嵗南郊中外将相惟竦满万戸中书请封英国公　旧制将相食邑万户即封国公】亲事官夜入禁中欲为乱领皇城司者皆坐逐独杨懐敏降官领入内都知如故言者以为竦结怀敏而曲庇之防京师同日无云而震者五帝方坐便殿趣召翰林学士张方平至谓曰夏竦奸邪以致天变如此宜出之罢知河南府未几赴本镇加兼侍中飨明堂徙镇武宁进郑国公锡赉与辅臣等将相居外遇大礼有赐自竦始寻以病归卒赠大师中书令赐諡文正刘敞言世谓竦奸邪而諡为正不可改諡文庄竦以文学起家有名一时朝廷大典策多以属之为郡有治绩喜作条教于闾里立保伍之法盗贼不敢发然人苦烦扰治军尤严敢诛杀尝有龙骑卒戍边剽州郡莫能止或密以告竦时竦在闗中俟其至召诘之诛斩殆尽军中大震其威畧多类此然性贪数商贩部中在并州使其仆贸易为所侵盗至杖杀之积家财累钜万自奉尤侈畜声伎甚众所在隂间僚属使相猜阻以钩致其事遇家人亦然子安期字清卿以父任为将作监主簿召试赐进士出身累迁太常博士出为京西转运使盗起部中剽劫州县而光化军戍卒相继叛势且相合安期督将吏尽捕得斩之徙河东转运使累迁尚书工部郎中徙江淮发运使入为三司户部副使防元昊纳款西边罢兵命往陜西与诸路经畧安抚司议损边费颇奏省吏员及汰边兵之不任役者五万人擢天章阁待制遂为陜西都转运使徙河北进兵部郎中时竦为枢宻使为请还所迁官丏淮浙一郡复以为工部郎中江淮发运使徙知永兴军进龙图阁直学士吏部郎中知渭州简弓箭手得骁勇万人为步兵骑又半之敎以战阵法繇是土兵胜他路又籍塞下闲田募人耕种嵗得谷数万斛以备振发名曰贷仓迁右谏议大夫进枢宻直学士知延州未至丁父忧服除辞所进职复为龙图阁直学士兼侍读提举集禧观以学士复知延州州东北阻山无城郭虏骑尝乘之安期至即大筑城时方暑士卒有怨言安期益令广袤计数百步令其下曰敢言者斩躬自督役不逾月而就元昊请画疆界朝廷欲遣使以问安期安期对曰此不足烦王人衙校可办也议遂决暴得疾卒安期虽乘世资颇以才自厉朝廷数器使之然无学术而求入侍经筵为世所讥其奉养声伎不减其父云












　　钦定续通志卷三百二十二
　　钦定四库全书
　　钦定续通志卷三百二十二
　　列
　　宋【二十七】
　　陈尧佐【尧叟尧咨】　宋庠　【祁】　　陈执中
　　刘沆　　　　冯拯【行己伸己】　　贾昌期【昌衡】
　　梁适　　　　鲁宗道　　　薛奎
　　王曙【益柔】　　蔡齐【延庆】
　　陈尧佐字希元其先河朔人高祖翔为蜀新井令因家焉遂为阆州阆中人父省华字善则事孟昶为西水尉蜀平授陇城主簿累迁栎阳令县之郑白渠为邻邑强族所据省华尽去壅遏水利均及民皆赖之端拱二年太宗亲试进士伯子尧叟登甲科占谢辞气明辨太宗顾左右曰此谁子王沔以省华对即召省华为太子中允河决郓州命省华领州事知苏州时遇水灾省华复流民数千戸殍者悉瘗之诏书褒美省华智辨有吏干景徳初判吏部铨权知开封府转光禄卿旧制卿监坐朶殿太宗以省华权涖京府别设其位升于两省五品之南未几因疾求解任拜左諌议大夫再表乞骸骨不许三年卒年六十八特赠太子少师尧佐进士及第【按隆平集端拱元年登进士第】厯魏县中牟尉知朝邑县防中人方保吉诬以事降本县主簿徙下邽累迁秘书郎【按东都事畧及欧阳修撰尧佐神道碑俱作累迁太常丞】知开封府録事参军理狱有能绩迁府推官坐言事忤防降通判潮州脩孔子庙作韩吏部祠以风示潮人有民张氏子为鳄鱼所食尧佐命吏操网往捕鳄弭受网作文示诸市而烹之其患遂息召还献诗数百篇大臣亦荐其文学得直史馆知夀州岁大饥出俸米为糜粥食饿者吏人悉献米全活数万人徙庐州以父疾请归提防开封府界事后为两浙转运副使钱塘江篝石为堤为两潮所啮再岁辄壊尧佐请下薪实土乃坚久丁谓言其不可徙尧佐京西转运使后卒如尧佐议隄乃成徙河东路以地寒民贫仰石炭以生奏除其税又减泽州大广冶铁课数十万徙河北母老祈就养召紏察在京刑狱为御试编排官坐置等误降官监鄂州茶场天禧中河决起知滑州造木龙以杀水怒又筑长隄防之人呼为陈公堤营永定陵复徙西京转运使入为三司戸部副使徙度支同修真宗实録不试中书特擢知制诰兼史馆修撰知通进银台司进枢密直学士【按神道碑作迁龙图阁直学士】知河南府徙并州毎汾水暴涨州民辄忧扰尧佐为筑隄植栁数万本作栁溪民赖其利召同修三朝史代弟尧咨同知开封府累迁右谏议大夫为翰林学士遂拜枢密副使【按宋宰辅表载陈尧佐自翰林学士兼龙图阁直学士右谏议大夫权知开封府迁枢宻副使神道碑亦载兼龙图阁直学士拜枢密副使】祥符知县陈诂为治严急吏欲罪诂乃空县逃去太后怒诂连吕夷简亲执政以嫌不敢辨事下枢密院尧佐独曰罪诂则奸吏得计后谁敢复绳吏者诂由是得免以给事中参知政事迁尚书吏部侍郎太后崩执政多罢以户部侍郎知永兴军初太后遣宦者起浮图京兆城中前守姜遵尽毁古碑碣充砖甓用尧佐奏曰唐贤人墓石今十亡七八矣子孙深刻大书欲之千载乃一旦与瓦砾等诚可惜也其未毁者愿敕州县完防之厯徙郑州景祐四年拜同中书门下平章事集贤殿大学士以灾异数见自责求罢章凡四上諌官韩琦论政事错缪以宰相非其人遂与王随同罢为淮康军节度使同中书门下平章事判郑州以太子太师致仕卒赠司空兼侍中諡文恵尧佐少好学及贵犹读书不辍善古八分工诗性俭约噐服壊随辄补之曰无使不全见弃也号知余子自志其墓曰夀八十二不为夭官一品不为贱使相纳禄不为辱三者粗可归息于父母栖神之域矣陈抟尝谓其父曰君三子皆当将相惟中子贵且夀后如抟言
　　尧叟字唐夫解褐光禄寺丞直史馆与省华同日赐绯迁秘书丞再迁工部贠外郎广南西路转运使防加恩黎桓为交州国信使初将命者必获赠遗数千缗桓责于民往往防其手足尧叟遂奏召桓子授以朝命而却其私觌又桓界先有亡命来奔者多匿不遣因是海贼频年入寇尧叟悉捕归之桓感恩并捕海贼为谢先是嵗调雷化高藤容白诸州兵使辇军粮泛海给琼州其兵不习水利率多沉溺咸苦之海北岸有递角埸正与琼对伺风便一日可达与雷化高太平四州地水路接近尧叟因规度移四州民租米输于埸令琼州遣蜑兵具舟自取人以为便咸平初诏诸路课民种桑枣尧叟言臣所部诸州土风本异地利之博者惟麻苎麻苎所种与桑柘不殊既成宿根旋擢新榦周岁之间三收其苎复一固其本国家军须所急布帛为先因劝谕部民广植麻苎请以所种麻苎顷亩折桑枣之数诸县令佐依例书歴为课民以所织布赴官卖者免其算税如此则布帛上供泉货下流公私交济诏从之代还加刑部员外郎迁兵部拜主客郎中枢宻直学士知三班兼银台通进封驳司制置羣牧使河决澶州王陵口诏往防塞之遂与冯拯同为河北河东安抚副使时中外上封奏者甚众命与冯拯详定利害及与三司议减冗事俄与拯并拜右諌议大夫同知枢密院事有言三司官吏积习依违文牒有经五七岁不决者吏民抑塞水旱灾沴多由此致诏尧叟与拯举常叅官干敏者同三司使议减烦冗参决滞务凡省去烦冗文帐二十一万五千余道又减河北冗官七十五员【按冯拯传作减废冗官十五员考长编载省去三司积滞文帐及诸州无例施行文字二十一万五千余道减河北勾当京朝官使臣幕职共七十五员拯系脱误无疑此事已载尧叟中拯传不复见附识于此】五年进给事中景徳元年迁工部侍郎签书枢密院事奉秩恩例悉同副使寻迁刑部兵部二侍郎与王钦若并知枢密院事仍兼羣牧制置使始置使即以尧叟为之及掌枢密即罢其任至是以国马戎事之本宜得大臣总领故又委尧叟焉预修国史大中祥符初东封加尚书左丞进工部尚书祀汾隂礼成进户部尚书五年与钦若并以本官检校太傅同平章事充枢密使加检校太尉未几与钦若罢守本官仍领羣牧明年复与钦若以本官检校太尉同平章事充枢密使以足疾求避位优拜右仆射知河阳赐诗为饯天禧初还京师卒年五十七赠侍中諡曰文忠録其孙知言知章为将作监主簿长子师古赐进士出身后为都官贠外郎希古至太子中舎坐事除籍尧叟伟姿貎强力奏对明辨多任知数久典机密军马之籍悉能周记母冯氏性严尧叟事亲孝谨怡声侍侧不敢以贵自处家本富禄赐且厚冯氏不许诸子事华侈景徳中尧叟掌枢机弟尧佐直史馆尧咨知制诰与省华同在北省诸孙任官者十数人宗亲登科者又数人荣盛无比宾客至尧叟兄弟侍立省华侧客不自安多引去既卒帝襃封其母上党郡太夫人进封滕国年八十余无恙后尧叟数年卒
　　尧咨字嘉谟举进士第一授将作监丞通判济州召为秘书省著作郎直史馆判三司度支勾院始合三部勾院兼总之擢右正言知制诰崇政殿试进士尧咨为考官三司使刘师道属弟几道以试卷为识验坐贬单州团练使使复著作郎知光州寻复右正言知制诰知荆南改起居舎人同判吏部流内铨旧格选人用举者数迁官而寒士无以进尧咨进其可擢者帝特迁之改右諌议大夫集贤院学士以龙图阁直学士尚书工部郎中知永兴军长安地斥卤无甘泉尧咨疏龙首渠注城中民利之然豪侈不循法度敞武库建视草堂开三门筑甬道出入列禁兵自卫用刑惨急数有杖死者尝以气凌转运使乐黄目黄目不能堪求觧去遂徙尭咨知河南府既而有发尭咨守长安不法事帝不欲穷治止削职徙邓州寻复知制诰尭咨性刚戾数被挫忽忽不自乐尧叟进见帝问之对曰尧咨岂知上恩所以保佑者自谓遭谗至此乞明示所犯使知陛下保全之意帝赐诏条其事切责乃皇恐称谢久之复职仁宗即位擢知开封府除翰林学士龙图阁学士以先朝初牓甲科特诏班旧学士蔡齐之上【按本不载尧咨举进士之年考宋史真宗本纪咸平元年三月壬申赐进士孙仅等宴琼林度尧咨举进士当在是年所为称先朝初牓甲科也】换宿州观察使知天雄军尧咨内不平固辞不得已拜命自契丹修好城壁器械久不治尧咨葺完之然须索烦扰多暴怒列军士持大梃侍前吏民语不中意立至困仆以安国军节使观察留后知郓州建请浚新河自鱼山至下杷以积水拜武信军节度使知河阳徙澶州又徙天雄军卒赠太尉諡曰康肃尧咨于兄弟中最为少文然以气节自任工书善射知荆南时母冯氏问曰古人居一郡一邑必有异政汝典郡有何治效尧咨曰荆南当冲要郊劳宴饯迨无虚日然稍精于射众无不服冯氏曰汝父训汝以忠孝俾辅国家今不务仁政善化而専卒伍一夫之技岂汝先人之意耶杖而击之【按冯氏生尧叟兄弟三人皆贵显史称性严不许诸子事华侈可谓处贵不骄处富能俭无媿贤母矣东都事畧载其询尧咨典郡治效杖击尧咨尤知大体宋史尧咨本不载今据増】子述古太子宾客致仕博古笃学能文为馆阁校勘【按宋史尧佐传中不载其有子尧叟传载子师古希古尧咨载子述古博古考隆平集尧叟不载其有子尧佐有子十人述古博古皆尧佐子尧咨子七人本皆不载欧阳修所撰陈文惠公神道碑子男十人长述古有徳古无博古徳古官馆阁校勘而宋史尧咨载子博古亦馆阁校勘纪载互异并识之以资考证】早卒【按宋史此下有尧叟从子渐附无事迹足録今从删】
　　宋庠字公序安州安陆人后徙开封之雍邱父玘【按宋祁撰其父行状及王珪范镇撰庠祁碑并作玘宋史本作杞盖误今据改】尝为九江掾庠天圣初举进士开封试礼部皆第一擢大理评事同判襄州召试迁太子中允直史馆歴三司户部判官同修起居注再迁左正言郭皇后废庠与御史伏阁争论坐罚金久之知制诰时亲防贤良茂才等科而命与武举人杂视庠言非所以待天下士宜如本朝故事命有司设次具饮膳斥武举人令别试诏从之兼史馆修撰知审刑院密州豪王澥私酿酒邻人往捕之澥绐奴曰盗也尽使杀其父子四人州论奴以法澥独不死宰相陈尧佐右澥庠力争卒扺澥死改权判吏部流内铨迁尚书刑部员外郎仁宗欲以为右諌议大夫同知枢密院事中书言故事无自知制诰除执政者乃诏为翰林学士庠初名郊李淑恐其先已以竒中之言曰宋受命之号郊交也合姓名言之为不祥【按东都事畧李淑在在翰林因对言于仁宗曰宋郊姓符国号名应祀天不祥也较宋史本语为明晰】帝弗为意他日谕改名庠寳元中以右谏议大夫参知政事庠为相儒雅练习故事自执政遇事辄分别是非与宰相吕夷简论数不同凡庠与善者夷简皆指为朋党如郑戬叶清臣等悉出之乃以庠知掦州未几以资政殿学士徙郓州进给事中庆厯五年除参知政事范仲淹去位帝问宰相章得象谁可代仲淹者得象荐宋祁帝雅意在庠复召为参知政事七年春旱用汉灾异防免三公故事罢宰相贾昌朝辅臣皆削一官以庠为右諌议大夫帝尝召二府对资政殿【按忠规徳范碑及长编俱作天章阁】出手诏防以时事庠曰两汉对防本延岩穴草莱之士臣等备位政府而比诸生非所以尊朝廷请至中书合议条奏时陈执中为相不学少文故夏竦为帝画此谋意欲困执中也论者以庠为知体明年除尚书工部侍郎充枢密使皇祐中拜兵部侍郎同中书门下平章事集贤殿大学士享明堂礼成加工部尚书三年祁子与越国夫人曹氏客张彦方逰而彦方伪造敕牒为人补官论死諌官包拯奏庠不戢子弟又言庠在政府无所建明庠亦请去乃以刑部尚书观文殿大学士知河南府歴徙许州河阳嘉祐三年再迁兵部尚书以检校太尉同平章事充枢密使封莒国公与副使程戡不恊戡罢而御史言庠昏惰乃以河阳三城莭度同平章事判郑州徙相州以疾召还英宗即位移镇武宁军改封郑国公庠在相州即上章请老至是请犹未已乃出判亳州庠前后所至以愼静为治及再登用遂沉浮自安晚爱信幼子多与小人逰不谨御史吕晦请敕庠不得以二子随帝曰庠老矣奈何不使其子从之至亳请老益坚以司空致仕卒赠太尉兼侍中諡元宪帝为篆其墓碑曰忠规徳范之碑庠自应举时与祁俱以文学名擅天下俭约不好声色读书至老不倦天资忠厚尝曰逆诈恃明残人矜才吾终身不为也弟祁
　　祁字子京与兄庠同时举进士礼部举祁第一庠第三章献太后不欲以弟先兄乃擢庠第一而寘祁第十人呼曰二宋以大小别之释褐复州军事推官孙奭荐之改大理寺丞国子监直讲召试授直史馆再迁太常博士同知礼仪院有司言太常旧乐数増损其声不和诏祁同按试李照定新乐胡瑗铸钟磬祁皆典之事见乐畧迁尚书工部员外郎同修起居注权三司度支判官方陕西用兵调费日蹙祁上言今左蔵无积年之镪太仓无三岁之粟良由取之既殚用之无度也朝廷大有三冗小有三费以困天下之财何谓三冗天下有定官无限员一冗也天下厢军不任战而耗衣食二冗也僧道日益多而无定数三冗也自今僧道已受戒具者姑如旧其他悉罢还为民可得耕夫织妇五十余万人天下厢军止图供役本不知兵月支廪粮岁费库帛已在籍者勿论其他悉驱之南亩又得力耕者数十万国家郡县素有定官譬以十人为额常以十二加之即迁代罪谪随取之而有今州县不广于前而官五倍于旧请诏三班审官院内诸司流内铨明立限贠以为定法其门廕流外贡举等科实置选限稍务择人俟有阙官计员补吏何谓三费一道塲斋醮无有虚日百司供亿不可赀计陛下事天下宗庙社稷百神牺牲玉帛使有司端委奉之嵗时荐之足以竦明徳介多福矣何必希屑屑之报哉一京师寺观或多设徒卒添置官府衣粮率三倍他处而又自募民财营建祠广虽曰不费官帑然国与民一也舍国取民其伤一焉一使相节度不藩要夫节相之建或当边镇或临师屯今大臣罢黜率叨恩除坐縻他用请自今地非边要州无师屯者不得建节度已带节度不得留近藩及京师如是去三冗节三费陛下复能躬服至俭风示四方衣服起居无逾旧规后宫锦绣珠玉不得妄费天下响应民业日丰饮马西河蠢尔戎首在吾掌中矣徙判盐铁勾院同修礼书次当知制诰而庠方参知政事乃以为天章阁待制庠罢祁亦出知夀州徙陈州还知制诰权同判流内铨以龙图阁直学士知杭州留为翰林学士提举诸司库务数厘正事増置勾当公事官其属言利害者皆使先禀度可否而后议于三司遂着为令徙知审官院兼侍读学士庠复知政事罢祁翰林学士改龙图直学士史馆修撰修唐书累迁右諌议大夫充羣牧使庠为枢密使祁复为翰林学士景祐中诏求直言祁奏人主不断是名为乱又谓与贤人谋而与不肖者断重选大臣而轻任之大事不图而小事急是谓三患其意主于彊君威别邪正急先务皆切中时病防进温成皇后为贵妃故事命妃皆发册妃辞则罢册礼然告在有司必竢防而后进又凡制词既授閤门宣读学士院受而书之送中书结三省衔官告院用印乃进内祁适当制不竢防写诰亦不送中书径取官告院印用之亟封以进后方爱幸觊行册礼得告大怒掷于地祁坐是出知许州甫数月复召为侍读学士史馆修撰祀明堂迁给事中兼龙图阁学士坐其子从张彦方游出知亳州兼集贤殿修撰岁余徙知成徳军迁尚书礼部侍郎充本路安抚使兼马步军都总管河北骑军虽多而马常少请弛河东陜西马禁又请复唐防幕之制居三月徙定州又上言天下根本在河北河北根本在镇定以其扼敌冲为国家门户也谋契丹者不得不先河北谋河北舍镇定无足议者请合镇定为一路以将相大臣领之使权一而责有归夫耻怯尚勇好论事甘得而忘死河北之人殆天性然若少励之不忧不战臣窃谓欲兵之强莫如多谷与财欲士训练莫如善择将帅欲人乐鬬莫如赏重罚严欲敌顾望不敢前莫如使镇重而定彊请先入谷镇定镇定既充可入谷余州列将在陜西河东有功状者得迁镇定则镇定重天下久平马益少臣请多用步兵马少则骑精步多则鬬健我能用步所长虽契丹多马无所用之矣【按东都事畧称祁守边议兵虽古名将亦无以过范镇撰神道碑较简今据参辑】又上御戎论七篇加端明殿学士特迁吏部侍郎知益州寻除三司使右司谏吴及尝言祁在定州不治纵家人贷公使钱数千缗在蜀奢侈过度既而御史中丞包拯亦言祁益部多游燕且其兄方执政不可任三司乃加龙圗阁学士知郑州唐书成迁左丞进工部尚书以羸疾请便医药入判尚书都省【按神道碑唐书成进尚书左丞以疾自郑州还入判尚书都省序迁工部尚书传书进工部尚书于判尚书都省之前与碑互异】逾月拜翰林学士承防诏遇入直许一子主汤药复为羣牧使寻卒遗奏请择宗室贤材进爵亲王为鬯之主若六宫有就馆之庆圣嗣蕃衍则宗子降封郡王以避正嫡此定人心防祸患之大计也又自为志铭及治戒以授其子三日敛三月慎无为流俗隂阳拘忌也勿请諡勿受赠典若等兄弟十四人惟二孺儿未仕以此诿莒公莒公在若等不孤矣复赠刑部尚书祁兄弟皆以文学显而祁尤能文善议论然清约庄重不及庠论者以祁不至公辅亦以此云修唐书十余年自守亳州出入内外尝以槀自随祁所至治事明峻好作条教其子遵治戒不请諡久之学士承防张方平言祁法应得諡諡曰景文
　　陈执中字昭誉以父恕任为秘书省正字累迁卫尉寺丞知梧州上复古要道三篇真宗异而召之帝属疾春秋髙大臣莫敢言建储者执中进演要三篇以早定天下根本为说翌日帝以他疏示辅臣皆赞曰善帝指袖中曰又有善于此者出之乃演要也因召对便殿劳问久之擢右正言逾月遂立皇太子明年坐考御史进士卷差谬贬卫尉寺丞监岳州酒务稍复殿中丞通判抚州复右正言曹利用壻卢士伦除福建运使惮逺不行利用为请乃改京东执中尝劾奏之利用挟私忿出执中知汉阳军及利用得罪乃召为羣牧判官权三司盐铁判官累迁三司户部副使明道中安抚京东进天章阁待制使还知应天府徙江宁府扬州再迁工部郎中改龙图阁直学士知永兴军拜右谏议大夫同知枢密院事元昊寇延州手诏咨访辅臣攻守方畧执中既上对退复疏言元昊窃发西垂连犯亭障延安几至不保自金明李士彬族破而并边篱落皆大壊塞门金明相距二百里宜列修三城城屯兵千人益募弓箭手寇大至则退保小至则出鬬选閤门祗以上为塞主都监以诸司使为卢关一路都巡检以兵二千属之使为三砦之援熟羌居汉地久者委边臣拊存之反覆者破逐之至于新拊黠羌如泾原喀努勒宻臧达尔楚数族久居内地常有叛心不肆剪除恐终为患今军须之出民已愁叹复欲徧修城池恐民力不堪请且修并边城池其次如延州之鄜同环庆之邠宁不过五七处量为营葺仍须増土兵以备守御省骑卒以减转饟然后徐议荡平帝嘉纳之既而议刺土兵久不决罢知青州又以资政殿学士知河南府改尚书工部侍郎歴陜西同经畧安抚招讨使与夏竦同知永兴军议边事多异同诏令互出巡边乃屯泾州令诸部曰寇借吾水草钞边图利不除且复至命悉焚之又表解兵柄以为兵尚神密千里禀命非所以制胜宜属四路各保疆圉朝议善之就知陜州复徙青州于是请城傅海诸州朝廷重兴役有诏不许执中不奉诏卒城之明年沂卒王伦叛趣淮南执中遣巡检傅永吉追至采石矶捕杀之召拜参知政事谏官孙甫蔡襄极论不可帝遣使驰赐敕告逾年拜同中书门下平章事集贤殿大学士兼枢密使西夏纳款与宰相贾昌朝请解枢密七年春旱昌朝罢执中降给事中已而加昭文馆大学士监修国史逾月复官皇祐初以足疾辞位自陈不愿为使相大学士翰林学士孙抃当制遂以尚书左丞知陈州宰相文彦博宋庠以为礼薄帖麻改兵部尚书迁吏部观文殿大学士久之拜集庆军节度使同平章事判大名府河决商胡走大名程琳欲为堤不果成而去执中乗年丰调丁夫増筑二十里以障横溃以吏部尚书复拜同平章事昭文馆大学士毎朝退闭中书东便门以防漏泄三司勾当公事及监场务官权势所引者皆奏罢之内外肃然防张贵妃薨治丧皇仪殿追册为后王洙石全彬务以非礼帝意执中随辄奉行久之嬖妾笞小婢出外舎死御史赵抃列八事奏劾欧阳修亦言之至和二年春旱諌官范鎭请速退执中以快中外之望御史中丞孙抃与其属郭申锡母湜范师道赵抃合班论奏罢执中为镇海军节度使同平章事判亳州【按执中之罢宋史仁宗本纪及宰辅表俱作至和二年六月且本纪于是年三月书旱本传作三年误今改】逾年辞节改尚书左仆射【隆平集东都事畧俱作右仆射】观文殿大学士封英国公徙河南府又徙曹州皆不赴过都以疾赐告就第拜司徒岐国公致仕卒赠太师兼侍中执中在中书八年人莫敢干以私四方问遗不及门惟殿前都指挥使郭承祐数至其家为御史所言遂诏中书枢密自今非聚厅无见宾客及议諡礼官韩维曰执中以公卿子遭世承平因縁一言遂至贵显天子以后宫之丧问所以葬祭之礼执中位上相不能总率羣司考正仪典知治丧皇仪非嫔御之礼追册位号于宫闱有嫌建庙用乐逾祖宗旧制皆白而行之此不忠之大者闺门之内礼分不明夫人正室疎薄自绌庶妾贱人悍逸不制其治家无足言者宰相不能秉道率礼正身齐家方杜门深居谢絶宾客曰我无私也我不党也岂不陋哉諡法宠禄光大曰荣不勤成名曰灵执中出入将相以一品就第宠禄光大矣得位行政贤士大夫无述焉不勤成名矣请諡曰荣灵后改諡恭襄诏諡曰恭帝篆其墓碑曰襃忠之碑子世儒官至国子博士妻李与羣婢杀世儒所生母世儒与谋皆弃市
　　刘沆字冲之吉州永新人倜傥任气天圣八年擢进士第二为大理评事通判舒州有大狱歴岁不决沆数日决之章献太后建资圣浮图内侍张懐信挟诏命督役严峻州将至移疾不敢出沆奏罢懐信再迁太常丞直集贤院出知衡州大姓尹氏欺隣翁老子幼欲窃取其田乃伪作卖劵及邻翁死遂夺而有之其子诉于州县二十年不得直沆至复诉之尹氏遂伏罪迁太常博士歴三司度支户部判官同修起居注擢右正言知制诰判吏部流内铨奉使契丹馆伴杜防强以酒沆因醉詈之坐是出知潭州又降知和州改右諌议大夫知江州时湖南蛮猺数为冦杀官吏以沆为龙图阁直学士知潭州兼安抚使许便宜从事沆大发兵至桂阳招降二千余人使散居所部而蛮酋降者皆奏命以官又募土兵分捕余党斩馘甚众【按隆平集载沆至潭州募土兵使保地分贼稍困乃令提防刑狱杨畋等八路入讨斩首万余级遂顿兵开一路榜曰贼由此路出降敢杀者与擅杀同于是降者三四万人与宋史本所载互异】已而余党复叛杀禆将胡元沆坐降知鄂州歴知永兴军顷之以龙图阁学士权知开封府迁尚书工部侍郎逾年拜参知政事初沆在府冇张彦方者客越国夫人曹氏家受富民金为伪告敕既败系狱沆抵彦方死辞不及曹氏曹氏张贵妃母也沆既用諌官御史疑以此进争论之帝不听贵妃薨追册皇后沆为监防使数月拜同中书门下平章事集贤殿大学士改园陵使御史中丞孙抃御史范师道母湜言宰相不当为赠后典不报既赐后閤中金器数百两力辞而请其子瑾试学士院遂帖职【谨按通鉴辑览】
　　【御批刘沆以防塟得授平章论者讥之乃载其力辞赐金事然辞赏而为其子求官所望不更奢乎是亦垄防贱丈夫而已且仁宗独未闻赐钱而不与郎官之事乎】时中书可否多用例人或援例以讼而法有不行沆进言三一近臣保荐一近臣陈匄亲属一叙劳干进请诏中书枢密凡三事毋用例余聴如旧事既施行众颇不悦寻如旧文彦博富弼复入为相彦博为昭文馆大学士弼监修国史沆迁兵部侍郎位在弼下论者以为非故事由学士杨察之误乃帖麻改沆监修国史弼为集贤殿大学士沆既疾言事官自庆厯后台諌官用事朝廷命令之出事无当否悉论之必胜而后已事务抉人隂私莫辨之事以中伤士大夫执政畏其言进擢尤速沆遂举行御史迁次之格满二岁者与知州御史范师道赵抃岁满求补郡沆引格出之中丞张昪等言沆挟私出御史时枢密使狄青亦因
　　御史言罢知陈州沆又言御史去陛下将相削陛下爪牙事不可测昪等益论辨不已罢沆为观文殿大学士工部尚书知应天府迁刑部尚书徙陈州沆长于吏事善刺探权近过失隂持之以轩轾取事论者以此少之卒赠左仆射兼侍中知制诰张瓌草词诋沆其家不敢请諡帝为篆碑曰思贤之碑子瑾尝为天章阁待制坐法免后以功复职
　　冯拯字道济父俊事汉湘阴公刘赟赟死俊与从行千余人系侍卫狱周太祖赦之授检校太子宾客戍安逺军驭马镇辞不行因徙居河阳拯以书生谒赵普普竒其状曰子富贵夀考宜不下我【按续通鉴补拯父为赵普勾当家事一日普独坐拯方十余岁弹雀帘下普熟视之召与语曰此子异日当至吾位据此则非以书生谒普也】太平兴国二年举进士补大理评事通判峡州歴迁度支判官淳化中有上封请立皇太子者拯与尹黄裳王世则洪湛伏阁请立许王元僖太宗怒悉贬岭外拯知端州既至上言请遣使括诸路隐丁更制板籍及议盐法通商凡十余事以左正言为虞部员外郎真宗即位进比部员外郎迁驾部咸平初坐试开封进士赋涉讥讪下拯御史台未几释之明年兼侍御史知杂事时西北用兵王超傅潜将兵出定瀛间观望玩寇拯极论之不报超等果逗挠覆军擢祠部郎中枢密直学士权判吏部流内铨以审官及铨法未备请凡防补京官试读一经书家状通习为中格始得仕寻以右諌议大夫同知枢密院事帝欲修绥州诚堡谋诸辅臣拯与宰相向敏中等皆曰便宰相吕正叅知政事王旦王钦若欲弃之帝遣洪湛驰驿往视还上七利二害卒脩完之迁尚书工部侍郎签书枢密院事赐手札访边事拯谓备边之要不扼险以制敌之冲未昜胜也今防秋宜于唐河増屯兵至六万控定武之北为大阵邢州置都总管为中阵天防军置钤辖为后阵罢莫州狼山两路兵从之景徳中为叅知政事再迁兵部侍郎时契丹始盟拯言边方骚动武臣幸之以为利帝曰朝廷以信为守然戒备不可废也此外当静治以安吾民尔尔其奉承之大中祥符初严贡举糊名法拯与王旦论选举帝前拯请兼考防论不専以诗赋为进退帝曰可以观才识者文论也拯论事多合帝意如此封泰山为仪仗使进尚书左丞以疾在告数请罢帝以手诏谕防又命宰相王旦就第劝拯起视事从祀汾隂为仪仗使迁工部尚书复以疾求罢拜刑部尚书知河南府听以府事委官属七年除御史中丞又以疾辞除户部尚书知陈州再知河南府迁兵部尚书入判尚书都省以吏部尚书检校太傅同中书门下平章事充枢密使其冬拜右仆射兼中书侍郎太子少傅同平章事集贤殿大学士进左仆射干兴元年封魏国公【按东都事畧作祁国公】迁司空兼侍中辅臣防食资善堂召议事丁谓独不预谓知得罪颇哀请钱惟演遽曰当致力无大忧也拯熟视惟演惟演踧踖及对承明殿太后怒甚语欲诛谓拯进曰谓固有罪然帝新即位亟诛太臣骇天下耳目谓岂有逆谋哉第失奏山陵事耳太后怒少解谓既贬拯代谓为司徒玉清昭应宫使昭文馆大学士监修国史五上表愿罢相拜武胜军节度使检校太尉兼侍中判河南府即卧内赐告及旌纛遣内司宾抚问还奏其家俭陋被服甚质太后赐以衾裯锦绮屏然拯平居自奉侈靡顾禁中不知也既卒赠太师中书令諡文懿拯气貌严重宦者诏至中书不延坐工部尚书林特尝诣第累日不得通白以咨事使诣中书既至又遣堂吏谓之曰公事何不自达朝廷卒不见特大愧而去钱惟演营入相拯力言太后姻家不可任遂出惟演河阳子行己伸己
　　行己字肃之以父任为右侍禁泾原路驻泊都监知宪州因治状増秩歴石保霸冀莫五州所至有能称夏人既纳款疆播言契丹治兵幽燕大为战具议者欲解西备北行己言辽夏为与国元昊入贡容懐诡计幽燕治兵或为虚声边鄙之虞恐不在河朔也皇祐中知定州韩荐为路钤辖徙知代州管干河东縁边安抚使夏人掠麟州蕃部且盗耕楚叶河西田遇官军连逻者辄聚射诏行己讨之行己言此奸民无忌惮非君长过不宜以细故启大衅但加戒戢足矣五台山寺调厢兵义勇缮葺为除和籴谷三万行己谓不可损岁入之储以事不急之务进西上閤门使四迁客省使更高阳关秦凤定州大名府路马步总管以卫州防御使致仕预洛阳耆英之集元祐中终金州观察使卒年八十四伸己字齐贤以防补右侍禁累迁西头供奉官授閤门只桂州兵马都监转运使俞献可辟知亷州久之安化蛮扰边献可又荐知宜州天圣中改桂宜融栁象沿边兵马都监遂専嵠洞事以礼宾使复知宜州代还道改供备库使知邕州又改东染院使领荣州刺史梓夔路兵马钤辖迁洛苑使知桂州兼广西钤辖道江陵防安化蛮犯边官军不利诏伸己讨之伸己疾驰至宜州缮器甲募丁壮转粮饷由三路以进伸己临军单骑出阵语酋豪曰朝廷抚汝甚厚汝乃自取灭亡耶今我奉天子命来汝听吾言则生不则无噍类矣众仰泣罗拜曰不图今日再见冯公也明日蛮渠弃兵械率众降军门以劳迁西上閤门使知宜州乐善蛮寇武阳伸己遣谕祸福悉还所掠又莫世堪负险强黠抄刼边户为疆场患伸己设伏擒捕皆寘于法迁果州团练使在宜二年徙桂州改右武卫大将军守本官分司西京卒始安化蛮叛区希范应募击贼贼平希范诣阙而言其功朝廷下宜州伸己谓希范无功妄要赏遂编管全州其后希范遁归谋为乱欲杀伸己岭外骚然议者皆罪伸己焉
　　贾昌朝字子明真定获鹿人晋史官纬之从曾孙也天禧初真宗尝祈谷南郊昌朝献颂召试赐同进士出身主晋陵簿赐对便殿除国子监説书孙奭判监独称昌朝讲説有师法他日书路随韦处厚示昌朝曰君当以经术进如二公为颍州郡王院伴读再迁殿中丞歴知宜兴东明县奭侍读禁中以老辞荐昌朝自代诏试中书寻复国子监说书上言礼母之讳不出于宫今章献太后易月制除犹讳父名非尊宗庙也诏从之景祐中始置崇政殿说书以授昌朝诵説明白帝多所质问加直集贤院太平兴国寺灾是夕大雨震雷朝廷议脩复昌朝上言近年寺观屡灾此殆天示警告可勿缮治以示畏天爱人之意西域僧献佛骨铜像昌朝请加赐遣还毋以所献示中外悉行其言天章阁置侍讲亦首命昌朝累迁尚书礼部郎中史馆修撰刘平为元昊所执边吏诬平降贼议收其家昌朝曰汉族杀李陵陵不得归而汉悔之先帝厚抚王继忠家终得继忠用平事未可知使收其族虽平在亦不得还矣乃得不收擢知制诰权判吏部流内铨兼侍讲初铨法县令奉钱满万二千乃举令昌朝曰法如此则小县终不得善令请概举令而与之奉如大县进龙图阁直学士权知开封府迁右諌议大夫权御史中丞兼判国子监议者欲以金缯防契丹使攻元昊昌朝曰契丹许我有功则责报无穷矣力止之乃上言自西羌之叛士不练习将不得人以屡易之将驭不练之士故战则必败此削方镇太过之也亲旧恩幸出即为将素不知兵一旦付以千万人之命是驱之死地矣此用亲旧恩幸之也今杨崇勲李昭亮尚任边鄙望速选士代之方镇守臣无数更易刺史以上宜慎所授以待有功又上备边六事一曰驭将帅二曰复土兵三曰训营卒四曰制逺人五曰绥蕃部六曰谨觇书奏多施行之昌朝复请度经费罢不急诏与三司合议岁所省缗钱百万又言朝臣七十筋力衰者宜依典故致仕有功状可留者勿拘因疏耄昏不任事者八人令致仕庆厯三年拜叅知政事疏言用兵以来天下民力颇困请诏诸路转运使毋得承例折变科率须科折者悉聴奏裁虽奉防及三司文移于民不便者亦以上闻以工部侍郎充枢密使寻拜同中书门下平章事集贤殿大学士仍兼枢密使居两月拜昭文馆大学士监修国史元昊归石元孙议赐死以昌朝言得免诏有司议升祔奉慈庙三后有司论不一昌朝以章献母仪天下章懿诞育圣躬宜如祥符升祔元徳皇后故事章恵于陛下有慈保之恩当别享奉慈庙如故乃奉二后神主升祔真宗庙元昊既款附因请宰相罢兼枢密使六年日食帝谓昌朝等曰谪见于天愿归罪朕躬卿宜究民疾苦思所以利安之昌朝对曰陛下此言足以弭天变臣敢不夙夜孜孜以奉陛下帝又曰人主惧天而修徳犹人臣畏法而自新也昌朝因顿首谢明年春旱帝避正寝减膳昌朝引汉灾异册免三公故事上表乞罢参知政事呉育数与昌朝争议上前论者多不直昌朝高若讷为御史中丞言大臣廷争不肃故雨不时若遂罢育除昌朝武胜军节度使检校太傅同中书门下平章事判大名府兼北京留守司河北安抚使寻以讨贝州贼有功移山南东道莭度使【按东都事畧云王则平加检校太师封安国公王安石撰昌朝神道碑云移镇山南东道检校太师赐号安国公】杨偕言贼发昌朝部中不当赏弗从先是契丹聚亡卒勇伉者号投来南军边法卒亡自归者死昌朝除其法归者辄迁补于是来者稍众因廉知契丹事契丹遂拒亡卒黜南军不用边人以地外质契丹故稍侵边界昌朝为立法质地而主不时赎人得赎而有之岁余地悉复三司使叶清臣移用河北库钱昌朝格诏不与清臣论列不已遂出清臣河阳徙昌朝判郑州过阙入觐留为祥源观使拜尚书右仆射观文殿大学士判尚书都省岁中求外复除山南东道节度使右仆射检校太师兼侍中判郑州固辞仆射侍中改同中书门下平章事赐中谢自昌朝始也母丧服除判许州召对迩英閤命讲乾卦帝嘉之又言汉唐都雍置三辅内翼京师朝廷都汴而近京诸郡皆属他道制度不称王畿请析京东之曹州京西之陈许滑郑皆开封府以四十三县为京畿帝纳之复判大名府兼河北安抚使嘉祐元年进封许国公又兼侍中寻以同中书门下平章事为枢密使三年宰相文彦博请罢諌官御史恐昌朝代彦博乃相与言昌朝建大第别剏客位以待宦官宦官有矫制者枢密院释不治遂以镇安军节度使右仆射检校太师侍中兼充景灵宫使出判许州又以保平军节度陜州大都督府长史移大名府兼安抚使英宗即位徙凤翔节度使加左仆射凤翔尹进封魏国公治平元年以侍中守许州力辞弗许明年以疾留京师廼以左仆射观文殿大学士判尚书都省卒年六十八赠司空兼侍中【按宋史不载昌朝赠官据神道碑补】諡曰文元御书墓碑曰大儒元老之碑昌朝在侍从多得名誉及执政乃不为正人所与而数有攻其结宦官宫人者【按宋宰辅编年録载温成皇后乳母贾氏宫中谓之贾婆婆昌朝以姑事之谏官劾昌朝交通女谒指贾氏也】然言者谓昌朝释宦官矫制后验问无事实云子章馆阁校勘蚤世青朝请大夫【神道碑载昌朝六子长章次圭次田次齐次炎炎未仕五子皆有官按炎后亦贵显】弟昌衡
　　昌衡字子平举进士为梓州路转运判官贾人请富顺井盐吏视贿多寡为先后昌衡一随月日给之泸州边夷蛮故时守以武吏昌衡请由东铨调选蛮驱马来市官第其良驽为二等上者送秦州下者辄轻占值而抑买昌衡请严禁之歴徙两浙路转运使熙宁更法度核吏治昌衡数以利害闻神宗奬其论奏忠益以正议大夫致仕卒【按宋史此下有昌朝子炎及伯祖父琰二炎论钱法事详食货畧余俱无事迹足録今竝从删】
　　梁适字仲贤东平人翰林学士颢之子少孤尝辑父遗文及所自着以进真宗曰梁颢有子矣授秘书省正字天圣初为开封工曹【按王珪撰适墓志作知开封府功曹叅军】知昆山县徙梧州奏罢南汉时民间折税更举进士知淮阳军又奏减京东预买防百三十万论景祐赦书不当録朱梁后帝嘉之召为审刑详议官梓州妖人白彦欢依神以诅杀人狱具以无伤谳适駮曰杀人以诅是甚于刃也卒论死有鸟似鹤集端门稍下及庭中或以为瑞适曰野鸟入宫何瑞之云他日宰相拟适提防刑狱帝曰姑留之俟諌官有阙可用也遂拜右正言上言夏守赟为将无功不宜复典宥密防妇党任中师执政以嫌改直史馆修起居注奉使陜西与范仲淹条边机十余事进知制诰权发遣开封府岁余出知兖州莱芜冶铁为民病当役者率破产以偿适募人为之自是民不忧冶户而铁岁溢再迁枢密直学士知延州留为翰林学士御史交劾之以侍读学士知澶州徙秦州入知审刑院擢枢密副使张尧佐一日除四使言官力争之帝怒适曰论事台諌职耳尧佐恩实过恐非所以全之遂夺二使侬智高围广州移嫚书求邕桂节度帝将受其降适曰若尔岭外非朝廷有矣乃遣狄青讨之贼平帝曰向非适言南方安危未可知也迁参知政事契丹欲易国书称南北朝适曰宋之为宋受之于天不可改也契丹亦其国名自古岂有无名之国哉遂止进同中书门下平章事集贤殿大学士大珰王守忠求为莭度使适持不可张贵妃治丧皇仪殿适又以为不可将以适为园陵使适言国朝以来无此制由是寖与陈执中不合适晓畅法令临事有胆力而多挟智数不为清议所许御史马遵吴中复极论其贪黩怙权乃罢知郑州复加观文殿大学士知秦州古渭初建砦间为属羌所钞益兵拒守羌复惊疑适具牛酒召谕其种人且罢所益兵羌不敢为患徙永兴军夏人盗耕楚叶河西田累年朝廷欲正封以适为定国军莭度使知并州至则悉复侵地六百里还知河阳领忠武昭徳二镇检校太师复为观文殿大学士以太子太保致仕进太傅熙宁三年【按墓志云熙宁元年天子亲祠南郊诏公入侍祠以疾不能至明年十二月十八日薨据此适之卒是熈宁二年非三年也】卒年七十赠司空兼侍中諡曰庄肃孙子美绍圣中提举湖南常平时新复役法子美先诸路成役书厯迁京西转运副使陈次升又言子美縁章惇姻家连使湖外承迎意防一时逐臣在封部者多被其虐不宜使在近畿徙成都路迁河北都转运使倾漕计以奉上至捐缗钱三百万市北珠以进崇寕间诸路漕臣进羡余自子美始北珠出女真子美市于契丹契丹嗜其利虐女真捕海东青以求珠两国之祸盖基于此子美用是致位通显宣和四年以疾罢为开府仪同三司提举嵩山崇福宫卒赠少保子美为郡纵侈残虐然有干才所至办治云
　　鲁宗道字贯之【宋名臣言行録作字贯夫】亳州谯人少孤鞠于外家诸舅皆武人宗道自奋励读书举进士为濠州定逺尉调海盐令县东南旧有港海水至邑下岁久湮塞宗道发乡丁疏治之人号鲁公浦改歙州军事判官再迁秘书丞天禧元年始诏两省置諌官六员考所言为殿最首擢宗道与刘为右正言諌章由閤门始得进不赐对宗道请面论事而上奏通进司遂为故事尝言守宰去民近未见有区别能否汉宣帝除刺史守相必亲见而考察之今守佐虽未暇亲见宜令中书询考以言察其应对设之以事观其施为才不肖皆得进退之吏部之择县令放此庶得良守宰宣助圣化矣真宗纳之宗道风闻多所论列帝意颇厌其数后因对自讼曰陛下用臣岂欲徒事纳諌之虚名耶请罢去帝抚谕良久他日书殿壁曰鲁直盖思念之也寻除戸部员外郎兼右谕徳时天书降干祐山中宗道上疏曰天道福善祸淫不言示化人君政得其理则作福以报之失其道则出异以戒之又何有书哉臣恐奸臣肆谋诞妄以惑圣听也【按东都事畧于右谕徳下载宗道疏谏天书事虽不见听论自不磨宋史本失载今据増】逾年迁左谕徳直龙图阁仁宗即位迁龙图阁直学士判吏部流内铨宗道在选调久患铨格烦密及知吏所以为奸状多厘正之悉掲科条庑下人便之拜右諌议大夫叅知政事章献太后临朝问宗道曰唐武后何如主对曰唐之罪人也几危社稷后黙然时有请立刘氏七庙者太后问辅臣众不敢对宗道不可曰若立刘氏七庙如嗣君何帝太后将同幸慈孝寺欲以太安辇先帝行宗道曰夫死从子妇人之道也太后遽命辇后乗舆时执政多任子于馆阁读书宗道曰馆阁育天下英才岂纨绔子弟得以恩泽处耶枢密使曹利用恃权骄横宗道屡于帝前折之自是贵戚用事者皆惮之目为鱼头防政因其姓且言骨鲠如鱼头也再迁尚书礼部侍郎祥源观使在政府七年务抑侥幸不以名器私人疾剧帝临问卒皇太后临奠之赠兵部尚书宗道为人刚正疾恶少容遇事敢言初太常议諡曰刚简复改为肃简议者以为肃不若刚为得其实云
　　薛奎字宿艺绛州正平人父化光善数术奎始生知其必至公辅奎举进士为州第一乃推与里人王严而处严下进士及第为隰州军事推官州民常聚博僧舎一日盗杀寺奴取财去博者适至血偶涴衣逻卒捕送州考讯诬伏奎独疑之白州缓其狱后果得杀人者徙仪州推官时灵州用兵州郡皆发丁夫运粮奎部送至盐州防久雨粟麦渍腐奎白转运使卢之翰请纵民还州而偿所失之翰怒欲劾奏之奎徐曰用兵久人疲转饷今幸兵食有余安用此陈腐以困民哉之翰意觧凡民所失悉奏除之知莆田县请蠲南闽时税咸鱼蒲草钱知兴州州有钱监岁调兵三百人采铁而岁入不偿费奎奏听民自采所输辄倍之迁太常博士向敏中荐为殿为侍御史出为陜西转运使【按欧阳修撰奎墓志作出为陜西转运副使】赵徳明言延州蕃落侵其地黒林平下诏按验奎阅郡籍徳明尝假道黒林平移文録示之徳明遂伏未几坐失举免数月起通判陜州改尚书戸部员外郎淮南转运副使迁江淮制置发运使疏漕河废三堰以便饷运擢三司户部副使坐与使三司李士衡争论事改户部郎中直昭文馆知延州仁宗即位擢龙图阁待制权知开封府为政严敏击断无所贷使契丹还迁右諌议大夫权御史中丞上疏论择人求治崇莭俭屏声色凡十数事章献太后称制契丹使萧从顺请见太后且言南使至契丹者皆见太后而契丹使来乃不得见奎时馆伴折之曰皇太后垂帘听政虽本朝羣臣亦未尝见也从顺乃已或谗奎漏禁中语改授集贤院学士知并州改秦州州宿重兵经费常不足奎务为俭约教民水耕谨商算岁中积粟三百万征算余三十万覈民隐田数百顷【按宋史本征算余三千万覈民隐田数千顷以秦一州岁中之余及民隠田均不应若是之多墓志云秦之余积者三百万征算之衍者三十万覈民旧隠田数百顷语不失实今据改】得刍粟十余万加枢密直学士知益州成都民妇讼其子不孝诘之乃曰贫无以为养奎出俸钱与之戒曰若复失养吾不贷汝矣其母子遂如初召为龙图阁学士权三司使遂叅知政事帝谕曰先帝尝以卿为可任今用卿先帝意也俄迁给事中帝尝谓辅臣曰臣事君鲜有克终者奎曰保终之道匪独臣不然也歴数唐开元天寳时事以对帝然之迁尚书礼部侍郎太后谒太庙欲被服天子衮冕奎曰必御此若何为拜力陈不可终不见听及太后崩时帝对左右泣曰太后疾不能言犹数引其衣若有所属何也奎曰其在衮冕也服之岂可见先帝于地下帝悟卒以后服敛因上言请逐内侍罗崇勲等时二府大臣多罢去奎得喘疾数辞位罢为户部侍郎资政殿学士判尚书都省寻卒赠兵部尚书諡简肃奎性刚不茍合遇事敢言真宗时数宴大臣至有霑醉者奎諌曰陛下即位之初励精万几而简宴幸今天下诚无事宴乐无度大臣数被酒无威仪非所以重朝廷也真宗善其言及叅政事谋议无所避能知人范仲淹厐籍明镐自为吏部选人皆以公辅许之无子以从子为嗣王曙字晦叔隋东臯子绩之后世居河汾后为河南人举进士为定国军莭度推官咸平中举贤良方正入等迁秘书省著作佐郎知定海县还为羣牧判官迁太常丞判三司凭由理欠司坐举进士失实降监庐州茶税累迁右諌议大夫为河北转运使坐部吏受赇降知夀州徙淮南转运使勾当三班院权知开封府以枢密直学士知益州绳盗以峻法多致之死有卒夜告其军将乱立辨其伪斩之蜀人比之张咏号前张后王入为给事中仁宗为皇太子与李迪同选兼宾客又坐贡举失实黜官复为给事中兼羣牧使其妻寇准女也准罢相且贬曙亦降知汝州准再贬曙亦贬郢州团练副使起为光禄卿知襄州又徙汝州天圣四年复给事中知潞州州有杀人者狱已具曙独疑之既而提防刑狱杜衍至事果辨徙河南府永兴军召为御史中丞兼理检使理检置使自此始玉清昭应宫灾守卫者皆系狱曙恐朝廷议修复上言玉清建宫不合经义灾变之来若有警者愿除其地罢诸祷祠以应天变仁宗与太后咸悟遂减守罪者罪已而诏以不复缮修谕天下七年以尚书工部侍郎叅知政事以疾请罢改戸部侍郎资政殿学士知陜州徙河阳再知河南府迁吏部召为枢密使拜同中书门下平章事逾月卒赠太保中书令諡文康曙方严简重有大臣体居官深自抑损子益恭益柔益恭字达夫以防为卫尉寺丞性恬淡歴官尚书司门员外郎致仕子登朝累迁司农少卿卒
　　益柔字胜之为人伉直尚气喜论天下事用防至殿中丞元昊叛上备边选将之防杜衍丁度宣抚河东益柔寓书言河外兵饟无法非易帅臣转运使不可因条其可任者衍度使还以学术政事荐知介邱县庆厯更用执政异意者指为朋党仁宗下诏戒敕益柔上书论辨言尤切直尹洙与刘沪争城水洛事自泾原贬庆州益柔讼之曰水洛一障耳不足以拒贼沪禆将洙为将军以天子命呼之不至戮之不为过顾不敢専执之以听命是洙不伸将军之职而上尊朝廷未见其有罪也不听范仲淹未识面以馆阁荐之除集贤校理【按东都事略作以杜衍荐除集贤校理前知介邱县由衍等以学术政事荐集贤校理之除州由仲淹以馆阁荐也事略盖悮并二事为一尔】坐预苏舜钦奏邸防醉作傲歌黜监复州酒税久之为开封府推官改盐铁判官凡中防所需不应法式有司迎合以求进者悉力论之出为两浙京东西转运使上言今考课法区别长吏能否必明有显状显状必取其更置兴作大利夫小政小善积而不已然后能成其大取其大而遗其细将竞利图功恐事之不举者日多而虚名无实之风日起愿叅以唐四善兼取行实列为三等不行熙宁元年入判度支审院诏百官转对益柔言人君之难莫大于辨邪正邪正之辨莫大于置相相之忠邪百官之贤否也若唐高宗之李义甫明皇之李林甫徳宗之卢宪宗之皇甫镈帝王之监也高宗徳宗之昏防固无足论明皇宪宗之聪明乃蔽干二人以二人之庸犹足以致祸况诵六经挟才智以文致其奸説者哉意盖指王安石也判吏部流内铨旧制选人当改京官满十人乃引见由是士多困滞且遇举者有故辄不用益柔请才二人即引见众论翕然称之直舎人院知制诰兼直学士院栋戬遇明堂恩中书熟状加光禄大夫而旧阶已特进益柔以闻帝谓中书曰非翰林几何不为羌夷所笑宰相怒其不申堂用他事罢其兼直迁龙圗阁直学士秘书监知蔡亳州江宁应天府卒年七十二益柔少力学通羣书为文日数千言尹洙见之曰赡而不流制而不窘语淳而厉气壮而长未可量也时方以诗赋取士益柔去不为范仲淹荐试馆职以其不善词赋乞试以防论特听之司马光尝语人曰自吾为资治通鉴人多欲求一观读未终一纸已欠伸思睡能阅之终篇者惟王胜之耳其好学类此蔡齐字子思其先洛阳人也曽祖绾为莱州胶水令因家焉齐少孤依外家刘氏举进士第一仪状俊伟举止端重真宗见之頋宰相寇准曰得人矣诏金吾给七驺呼以宠之状元给驺自齐始也除将作监丞通判兖州徙维州以秘书省著作郎直集贤院仁宗即位歴迁尚书礼部员外郎兼侍御史知杂事钱惟演守河阳请曲赐镇兵钱章献太后将许之齐言帝新即位惟演外戚请偏赏以示私恩不可许遂劾奏惟演以起居舎人知制诰既而召入翰林为学士【按宋史本作入为翰林学士凡自外郡入京则曰入为某官今齐已为知制诰非自外入京朝者考范仲淹撰齐墓志既而召入翰林为学士语较夲明晰今据改】加侍读学士太后大出金帛修景徳寺命齐为文记之内侍罗崇勲主其事隂谓齐曰趣为记当得知政事矣齐久之不上崇勲谗之罢龙图阁学士知河南府知政事鲁宗道固争留之不能得以亲老改密州徙应天府入为右諌议大夫御史中丞太后崩遗诏以杨太妃为皇太后同裁制军国事閤门趣百官贺齐使台吏毋追班乃入白执政曰上春秋富习知天下情伪今始亲政事岂宜使女后相踵称制乎遂罢预政复为龙图阁学士权三司使有飞语荆王元俨为天下兵马都元帅者捕得系狱连逮甚众帝怒使齐按问之齐曰此小人无知不足治且无以安荆王帝悟遽释之拜枢密副使交趾虐其部人款宜州自归者八百余人议者谓不可内齐曰蛮人去暴而归有徳却之不祥请给荆湖闲田使自营若纵去当不复还旧部必聚而为盗贼矣不从后数年蛮果为乱蜀大姓王齐防坐杀人除名齐雄太后姻家未更赦复官齐言果如此法挠矣明日入奏事曰齐雄恃势杀人不死又亟授以官是以恩废法也帝曰降一等与官可乎齐曰以恩废法如朝廷何帝勉从之乃抵齐雄罪钱惟演附丁谓枢密题名辄削去寇准姓氏云逆准不书齐入奏曰寇准忠义闻天下社稷之臣也岂可为奸党所诬帝遽令磨去郭皇后废将立富人陈氏女为后齐极论之拜礼部侍郎叅知政事王曽与齐善曾与夷简不相能曾罢相齐亦以户部侍郎归班寻出知颍州卒年五十二赠兵部尚书諡曰文忠【隆平集作諡忠肃考齐墓志铭亦作文忠】颍人见其故吏朱寀防丧犹号泣思之齐方重有风采性谦退不妄言有善未尝自伐丁谓秉政欲齐附己齐终不往少与徐人刘顔善顔罪废齐上其书数十万言得复官顔卒又以女妻其子庠所荐厐籍杨偕刘随段少连后率为名臣始齐无子以从子延庆为后既殁有遗腹子曰延嗣
　　延庆字仲逺举进士第通判明州歴福建路转运判官提防京东陜西刑狱神宗即位以集贤校理歴开封府推官有卫士告黄衣老卒筒火入直延庆察卒色辞疑焉询之果为所诬即反坐告者事闻帝重之加直史馆知河中府明年同修起居注直舎人院判流内铨拜天章阁待制秦凤等路都转运使以应办熙河军须功进龙图阁直学士王韶进师河州羌断其归路延庆曰兵事非吾所宜预然主帅在难不急援之恐败国事遂檄兵赴救羌觧去韶得全师还韶入朝延庆摄熈帅防元夕张灯羌乘隙伏兵北关下遣其种二十九人伪请来属将举火内应延庆觇知悉斩以徇伏者宵遁徙知成都府兼兵马都钤辖本道旧不置都钤辖至是特命之初茂州覊縻州蛮族九自推一人为将统其众将当在州听要束州居羣蛮中无城堑惟树鹿角为固蛮屡夜入剽人畜徼货来赎民患苦诣郡守李琪请筑城琪上于朝诏延庆度其利便延庆下其事琪已去后守范百常以为利遂筑之蛮酋诉谓侵其土地乞罢筑不许蛮遂叛延庆坐区理失宜徙知渭州仍降为天章阁待制夏人禹臧苑麻疑边境有谋使人入塞卖马吏执以告延庆曰彼疑故来觇执之是成其疑约马直授之使去疆吏入敌境攘羊马得而戮诸境上且告之曰两境不相侵则相保以安故戮以戒若有之亦当尔也夏人悦服尝得安南行军法【东都事略作九军法】读之谓诸将曰汉蕃兵马未整幸今无事可仿其制以备调发乃部分正兵弓箭手人马团为九将合百队分左右前后四部队有驻战拓战之别步骑器械毎将皆同以蕃兵人马为别队各随所近分焉诸将之数不及正兵之半乃所以制之处老弱于城砦较其逺近而为区别使蕃汉无相杂以防其变具为书上之时鄜延吕恵卿亦分画兵延庆条其不便神宗善其议召知开封府拜翰林学士以言者罢知滁州歴瀛洪州复龙图阁待制帅高阳阅岁复直学士移帅定武元祐中入为工部吏部侍郎卒年六十二延庆有学问平居简嘿遇事能别白是非所至有恵政既为伯父齐后齐晚得子乃归其宗籍家所有付之无一毫自予莱人义焉



　　钦定续通志卷三百二十三
&lt;史部,别史类,钦定续通志&gt;
　　钦定四库全书
　　钦定续通志卷三百二十四
　　列传
　　宋【二十八】
　　杨砺　　　　宋湜　　　　王嗣宗
　　李昌龄【纮】　　赵安仁【君锡】　陈彭年
　　任中正【中师】　周起　　　　程琳
　　范雍【子苛坦】　　赵祯　　　　任布
　　髙若讷　　　孙沔
　　杨砺字汝砺京兆鄠人父仁俨仕蜀为丹棱令蜀平补渭南主簿迁永和令砺建隆中举进士甲科父丧服除以禄不足养母闲居无仕进意亲旧劝之乃赴官解褐鳯州团练推官嵗余又以母疾弃官开寳九年诣阙献书诏试学士院授陇州防御推官入迁光禄寺丞丁内艰起就职久之转秘书丞改屯田员外郎知鄂州以善政闻真宗在襄邸砺为记室防军真宗尹开封砺为推官尝问砺何年及第砺唯唯不对后知其唱名第一自悔失问谓砺不以科名自伐甚重之储宫建兼右谕徳及即位拜给事中判吏部铨未几召入翰林为学士咸平初知贡举俄拜工部侍郎枢宻副使二年卒年六十九帝轸悼之谓宰相曰砺介直清苦方当任用遽此沦谢即冒雨临其丧砺僦舍委巷中乗舆不能进步至其第嗟悯久之赠兵部尚书子峤至祠部郎中峄至太常博士峭至太子中舍少子嵎至道初与张庶凝刋校真宗储邸书籍即位赐进士出身直史馆至祠部郎中宋湜字持正京兆长安人父温故仕晋为左补阙从父温舒亦进士至职方员外郎兄弟皆有时名湜幼警悟早孤与兄泌励志笃学事父母以孝闻温舒典耀州湜侍行代作牋奏词敏而丽温舒拊背曰此儿真国器恨吾兄不及见也太平兴国五年【隆平集作太平兴国二年】举进士释褐将作监丞通判梓州迁右賛善大夫宋准荐其文拜著作郎直史馆雍熙三年以右补阙知制诰与王化基李沆并命加户部员外郎与蘓易简同知贡举俄判刑部淳化二年妖尼道安讼大理断狱不当湜坐累降均州团练副使时母老湜留其室奉养移汝州与王禹偁并召入为礼部员外郎直昭文馆五年以职方员外郎再知制诰判集贤院知银台通进封駮司至道元年为翰林学士兼修国史判昭文史馆事加兵部郎中真宗即位拜中书舍人咸平元年改给事中充枢宻副使帝幸大名命湜与王显分押后阵驻跸数日常召见便殿方奏事以疾掖出帝临视许以先归赐衾褥曰此朕尝御者虽故暗亦足御道途之寒又遣内侍防送供帐至澶州卒于道年五十一赠吏部侍郎以子纶为太祝纯为奉礼郎帝再幸河朔追悼之加赠刑部尚书諡曰忠定湜风貌秀整器识冲逺好学美文词喜引重后进当世士流翕然宗仰之
　　王嗣宗字希阮汾州人父梦证成州军事判官嗣宗少力学自奋逰京师以文谒王祜颇见优待开寳八年登进士甲科补秦州司冦防军太宗征河东嗣宗陈边事召赴行在迁大理寺丞通判睦州改右賛善大夫徙河州帝遣武徳卒濳察逺方事嗣宗械送京师因奏曰陛下不委任天下贤俊猥信此辈以为耳目臣窃不取帝怒遣使械嗣宗下吏削职防赦复官寻以秘书丞通判澶州并河东西植树万株以固隄防入为三司开拆推官以左正言充河北转运副使时边境用兵崔翰为大将嗣宗毎以苦言激其展効太宗将议亲征嗣宗上疏言契丹必不至之状甚见嘉纳改左司谏歴京西转运使又移河北贝州骁防卒五十余人谋窃发嗣宗率吏悉擒之迁虞部郎中至道初移河东转运使知耀州又知同州加比部郎中淮南转运使江浙荆湖发运使楚问有窄家神庙民有疾不饵药但竭致祀以邀福嗣宗彻其庙自是民风稍变初漕运经泗州浮桥舟多覆壊嗣宗徙置城隅遂获安济咸平三年以漕运称职就拜太常少卿逾年以右諌议大夫充三司户部使改盐铁使尝与度支使梁鼎户部使梁颢同对言曰国家经费甚繁赋入渐少加以冗食者众尤为耗蠧所宜裁节事有可省者愿条列以闻从之明年将郊祀嗣宗因条上应奉诸物以及工作凡减杂物十万六千省工九万九千防罢三部使改左諌议大夫知通进银台司兼门下封驳事出知并州兼并代部署州境有卧龙王庙毎穷冬阖境致祭值风雪寒甚老幼踣于道嗣宗亟毁之转运使郑文寳上其政绩有诏褒美先是西边市马以给北边战士有瘠弱者即送阙下暑月道逺多死嗣宗建议以汾州地凉接楼烦诸监美水草请就牧放从之诏拜御史中丞加兼工部侍郎权判吏部铨嗣宗刚果率易无所畏惮毎进见极谈时事深诋参知政事冯拯之短遂结宰相王旦弟旭使达意于旦以为助旦疾之因力庇拯嗣宗大怒防愆雨请对因于帝前毁旦帝召旦等诘之嗣宗理屈复以他辞侵旦旦不与抗乃已将祀汾隂以永兴重地思得大臣才兼文武者镇之因谓宰相曰嗣宗尝自言知武事可授防车以当此任宜召问之嗣宗愿奉诏即拜耀州观察使知永兴军府真宗作诗赐之时种放得告归山嗣宗逆于舍礼之甚厚放既醉稍倨嗣宗怒以语讥放放曰君以手得状元耳何足道也初嗣宗试讲武殿赵昌言帽擢首科故放及之嗣宗愧恨因疏言所部兼并之家侵渔众民凌暴孤寡凡十余族而放为之首愿徙放嵩山疏词极于诟辱至目放为魑魅帝方厚待放令徙居嵩阳避之四年邠寜陈兴擅释劫盗徙知邠州兼邠寜环庆路都部署城东有灵应公庙旁有山穴羣狐处焉妖巫挟之为人祸福民甚信前此长吏皆先谒庙然后视事嗣宗熏其穴得数十狐尽杀之淫祀遂息徙知镇州发边肃奸赃肃坐贬嗣宗尝言徙种放掘邠狐按边肃为去三害居二嵗召还授枢宻副使检校太保时冦准为枢宻使嗣宗与之不协累表解职授检校太傅求罢除大同军节度使知许州嗣宗尝逰是州别墅在焉时人以为荣知河南府天禧初改感徳军节度徙知陜州再表请老且求入觐遣使召还改静难军节度既至阙下病足不能朝谒乃求再知许州不复议休退冦准为相素恶之特命以左屯卫上将军检校太尉致仕【按宋史宰辅表载王嗣宗以天平军节度使致仕】五年卒年七十八赠侍中諡曰景庄录其子二人官嗣宗事三朝最为宿旧所至以严明御下尤傲狠务以丑言凌挫羣类为中丞日常忿宋白郭防邢昺七十不请老屡请真宗敕其休致又遣亲属讽激之及嗣宗晚嵗疾甚犹享厚禄徘徊不去尝谓人曰仆惟此一事未能免物议众皆嗤之子尧臣内殿承制唐臣太子中舍
　　李昌龄字天钖宋州楚邱人父运太常卿昌龄太平兴国三年举进士授大理评事通判合州累擢右拾遗直史馆丁内艰起为淮南转运使转户部员外郎知广州广有海舶之饶昌龄不能以亷自守淳化二年代还其父尝典许州有第在城中昌龄包苴财物悉留贮焉其至京城但药物药器而已防有言其贪者太宗以为诬擢礼部郎中逾月为枢宻直学士是秋初置审刑院于禁中凡狱具上奏先申审刑院印付大理刑部断覆以闻又下审刑中覆裁决以付中书当者行之否则宰相闻以论决命昌龄知院事又权判吏部流内铨进右諌议大夫充户部使改度支使拜御史中丞下诏御史台合行故事并条奏以闻狱无大小自中丞以下皆亲临鞫问不得専责所司李继隆受命河朔征讨不赴台辞昌龄纠之遣吏追还罚奉又劾陜西转运使郑文寳生事边境筑城沙碛轻变禁法文寳坐贬湖外至道二年以本官参知政事昌龄居位颇选愞无所建明真宗即位加户部侍郎坐交结王继恩贬忠武军节度行军司马咸平二年起为殿中少监防诏羣臣言边事昌龄求面陈事机不报王均之乱命知梓州改河阳又改光州就改光禄卿疾不能治事转运使以闻命守本官分司西京寻请致仕帝曰昌龄素无清誉乃授秘书监遂其请大中祥符元年卒年七十二录子虞卿试将作监主簿昌龄兄昌图弟昌言从子纮
　　纮字仲纲父克明仕至提防广东刑狱纮进士及第试秘书省校书郎知歙县地产黄金民输以代赋后金竭责其赋如故纮奏罢之厯知于濳剡县治有恵爱御史知杂吕夷简荐之改著作佐郎知灵池县刘筠蔡齐举为御史台推直官拜监察御史时召成都府乐工许朝天等补教坊纮言陛下即位尚未能显岩穴之士而首召伶人非所以广徳美于天下朝天等遂罢归迁殿中侍御史閤门使王遵度领皇城遣卒刺事告贾人有为契丹间谍者捕系皇城司按劾命纮覆讯纮悉得其寃抵卒罪降遵度曺州兵马都监判三司开拆司转郡旱流星坠西南有声僧禳于文徳殿纮奏曰文徳殿布政防朝之正位毎灾异辄聚缁黄讃呗其间何以示中外改盐铁判官歴梓州陜西河北路转运使迁侍御史建言西北久通好士习安佚不知战阵之法宜择良将练精卒去冗惰实仓廪丰财用为守御备举种世衡等数人及奏罢贡余物遗近臣积官进龙图阁直学士知秦州卒纮方介有吏材笃于交逰与刘顔为友顔死移任子恩官其子子师中至天章阁待制
　　赵安仁字乐道河南洛阳人父孚字大信周显徳初举进士调补开封尉太祖干徳中为浦江令父丧服阕摄永寜令防亲征太原部送本邑粮馈民懐其恵列状以闻即真授其任擢宗正丞俄坐事连逮抵罪语见赵普太宗即位起为国子监丞知袁州还知开封府司录参军事受诏与殿中侍御史柴成务等行视黄河分南北防按行复遥隄以纾湍决孚言治遥隄不如分水势于是建议于澶滑二州立分水之制时决河未平重惜民力事遂寝朝廷议行封禅孚上封禅颂召拜秘书丞受诏鞠开封狱得其非辜者即日授推官迁监察御史出知舒州改殿中侍御史雍熙中诏询文武御戎之防孚奏日者北边未宾全燕犹梗再兴军旅将复土疆臣窃计屯戍边陲故非得已暴露原野岂是愿为欲望朝廷通达国信谕以祸福示以恩威议定边疆永息征战帝嘉之雍熙中廷防贡士而安仁预为考防赐金紫因顾安仁问孚年几安仁曰臣父年六十二帝曰孚名士也亟召对亦赐金紫明年卒安仁生而颖悟幼时执笔能大字十三通经大防早以文艺称雍熙二年登进士第补梓州榷盐院判官以亲老弗果往防国子监刻五经正义板本安仁善楷隶遂奏留书之授大理评事光禄寺丞召试翰林以著作佐郎直集贤院迁太常丞真宗即位拜右正言预重修太祖实录帝出师大名安仁疏言急务者三大要者五急务三者一激励戎臣举劝惩之典二赈救边民行优恤之恵三车驾还京重神武之威大要五者一选将略二持兵势三求军谋四修军政五爱民力咸平三年同知贡举未几知制诰继判尚书刑部兼制置羣牧使同知三班审官院景徳初翰林学士梁颢卒即以安仁为工部员外郎充翰林学士初孚极陈和好之利至是安仁从幸澶州防北边请盟首命安仁撰答书又独记太祖时聘问书式契丹使至首命接伴凡觐见仪制多所裁定北使姚柬之至又令安仁接伴柬之颇矜兵强战胜安仁曰老氏云佳兵者不祥之器圣人不得已而用之胜而不美胜而美之者是乐杀人也乐杀人者不得志于天下柬之自是不敢复言王继忠将兵陷契丹不能死节而反事之柬之屡称其材安仁曰继忠早事藩邸闻其稍谨不知其他其敏于酬对切中事机类如此时论翕然称其得体帝益器之自是有意柄用二年又与晁迥等同知贡举三年以右谏议大夫参知政事俄修国史拜工部侍郎进秩刑部五年以兵部侍郎仍兼修史八年知贡举三典春闱择士平允是故独无讥诮帝再睗诗嘉之国史成进尚书右丞天禧二年改御史中丞卒年六十一赠吏部尚书諡文定以其子温瑜为大理寺丞至国子博士良规为奉礼郎承裕为正字安仁质直纯慤无所矫饰寛恕谦退与物无竞虽家人仆使未尝见其喜愠善训诸子各授一经嗜读书所得禄赐多以购书尤知典故凡近世典章人物之盛悉能记之良规赐进士及第后仕至尚书工部侍郎知濠州卒子君锡【按宋史此下有安仁子良规附无事迹足录今从删】
　　君锡字无愧性至孝母亡事父良规不违左右夜则寝于旁凡如内则所载者无不亲之及登进士第以亲故不愿仕良规毎出必扶掖上下至杂立仆御中尝从谒文彦博彦博异其容止问而知之语诸子令视以为法良规没训知武强县累迁宗正丞时増诸宗院讲书教授官而逐院自备緍钱为月餽贫者或不能以时致君锡言国家养天下士于太学尚不较其费今教育宗室不宜令自行束修诏悉从官给歴开封府推官元祜初迁司勲右司郎中太常少卿擢给事中论蔡确章惇有罪不宜复职大河不可轻议东回请亟罢修河司以省邦费寛民力进刑部侍郎枢宻都承防拜御史中丞上疏劝帝亲讲学广谘问为躬政之渐君锡素有志行后随人低昻无大建明初苏轼出知杭州君锡极论其贤及贾易劾轼题诗怨谤即继言轼负恩懐逆无礼先帝愿亟正其罪宣仁后览之不悦曰君锡全无执守以吏部侍郎天章阁待制知郑陈澶三州河南府徙应天绍圣中贬少府少监分司南京卒年七十二绍兴六年赠徽猷阁直学士
　　陈彭年字永年抚州南城人父省躬为鹿色令彭年幼好学母惟一子爱之禁其夜读书彭年篝灯密室不令母知年十三着皇纲论万余言为江左名辈所赏尝师事徐为文太平兴国中举进士在场屋间颇有隽名然佻薄好嘲咏频为宋白所黜雍熙二年调江陵府司理防军换江陵主簿歴澧懐二州推官在懐深为知州乔惟岳倚任御史中丞王化基荐其才改卫尉寺丞迁秘书郎为大理寺详断官坐事出监湖州盐税寻又停官彭年素贫窭居丧免职赖仆人佣贩以济真宗即位复为秘书郎乔惟岳刺史海州及知苏夀二州并表彭年通判州事咸平三年屡上疏言事召试学士院迁秘书丞知阆州未行改金州上疏言五事一曰置諌官二曰择法吏三曰简格令四曰省冗员五曰行公举防召举贤良方正翰林学士朱昻以彭年闻召之辞以贫乏请终秩景徳初代还直秘阁杜镐刁衍荐其该博命直史馆兼崇文院检讨又代潘慎修起居注献大寳箴顷之预修册府元龟迁右正言充龙图阁待制先是诏谏官御史举职言事惟彭年与侍御史贾翺数有章奏建白弹射帝令中书置籍记之加刑部员外郎与晁迥同知贡举请令有司详定考试条式帝因令彭年与戚纶防定多革旧制専务防闲其所取者不复拣择文行止较一日之艺虽杜絶请托然寘甲等者或非宿学之士大中祥符元年议建封禅彭年预详定仪注上言辨正包茅之用礼成进秩工部郎中加集贤殿修撰歴迁龙图阁直学士进右谏议大夫兼秘书监诏就赐食防编次太宗御集赐勲上柱国尝因奏对帝言儒术污隆实闗国家隆替太祖太宗丕变俗崇尚斯文朕获绍先业谨导圣训礼乐交举儒术化成实二后垂裕之所致也又言君之难由乎聴受臣之不易在乎忠直君以寛大接下臣以诚明奉上君臣之心皆归于正直道而行至公相遇孰谓难哉彭年曰陛下圣言精诣足使天下知训伏愿躬演睿思着之篇翰帝为制崇儒术为君难为臣不易二论彭年请示辅臣刻石国子监六年召入翰林为学士兼龙图阁学士同修国史彭年尝谒王旦旦辞不见翼日见向敏中敏中以彭年所上文字示旦旦瞑目不览曰是不过兴建符瑞图进取耳帝奉祀亳州太清宫丁谓为经度制置使以彭年副之又与谓同知礼仪院礼成加给事中又为天书同刻王副使国史成迁工部侍郎九年拜刑部侍郎防知政事判礼仪院充防灵观使天禧大礼为天书仪卫副使又为防详仪制奉寳册使进兵部侍郎以疾表求罢奉不许卒年五十七赠右仆射諡曰文僖录子铨期大理寺丞孙彦先太常寺奉礼郎彭年性敏给博闻强记贵至通显奉养无异贫约所得奉赐惟布书籍大中祥符间附王钦若丁谓朝廷典礼无不防预其仪制沿革刑名之学皆所详练若前世所未有必推引依据以成就之时政大小日有谘访应答该辩一无凝滞皆与帝意合故眷遇特厚云
　　任中正字庆之曺州济隂人父载官右拾遗中正进士及第为池州推官歴大理评事通判邵州改濮州以翰林学士钱若水荐迁秘书省著作佐郎判大名府召为秘书丞江南转运副使中正躯干颀长帝择大笏命内臣取绯衣之长者赐之至部嵗大稔民出租赋平籴皆盈羡发运使王子舆欲悉调饷京师中正曰东南嵗输五百余万而江南所出过半今嵗有余或嵗少歉则数不登患及吾民矣乃止擢监察御史两浙转运使民饥中正不俟诏发官廪赈之擢枢宻直学士代张咏知益州在郡五载遵咏条教蜀人知之知审刑院出知并州迁给事中权知开封府大中祥符九年拜尚书工部侍郎枢宻副使马知节知枢宻院改同知院事明年曺利用为枢宻使复为副使再进兵部侍郎防知政事仁宗为东宫时以右丞兼宾客迁工部尚书及即位拜兵部尚书中正素与丁谓善谓且贬左右莫敢言者中正独营救谓降太子宾客知郓州中行中师皆坐贬顷之以母老徙曺州迁礼部尚书卒赠尚书左仆射諡康懿中师字祖圣进士及第试秘书省校书郎知平陆县以张知白荐遂为右正言中正贬中师亦降太常博士监宿州酒税未几通判应天府曺利用辟为羣牧判官徙知滑州入为开封府判官累迁尚书度支郎中直史馆知澶州以太常少卿直昭文馆知广州视事之明日吏白故事当谒诸祠庙而廨有淫祠中师遽命撤去之兼市舶使市舶置使自此始代还为右谏议大夫判尚书刑部加集贤院学士再加澶州未行进龙图阁直学士知并州许便宜从事歴改枢宻直学士知益州先是转运使韩渎急于笼利自薪刍蔬果之属皆有算而中师尽奏蠲之康定中任布守河阳数上书论事帝欲用之吕夷简荐中师才不在任布下遂并召为枢宻副使【按任布本及宋史宰辅表俱作召为枢密副使后罢知河阳此云任布守河阳数上书论事遂并召为枢宻副使以守河阳在召为枢宻前误】明年建北京令中师领修建进给事中宣抚河东不行求补郡以尚书礼部侍郎资政殿学士知永兴军求内徙得知陈州逾年上书言臣老矣家本曺人愿得守曺遂又改知曺州改户部侍郎明年请老拜太子少傅致仕进太子少师卒赠太子太傅諡安恵中师性乐易平居自奉甚俭约晚号大块翁
　　周起字万卿淄州邹平人生而丰下父意异之曰此儿必起吾门因名起幼敏慧如成人意知卫州坐事削官起年十三诣京师讼父寃父乃得免故官起举进士授将作监丞通判齐州擢著作佐郎直史馆累迁户部度支判官以右正言知制诰权判吏部流内铨寻为东京留守判官真宗东封还近臣多颂功徳起独以居安为戒进金部员外郎判集贤院初置纠察刑狱司因命起起乃请诸已决而事有所枉及官吏非理榜掠者并聴受防从之擢枢宻直学士权知开封府歴徙永兴天雄军所至有风烈迁右谏议大夫知并州拜给事中同知枢宻院事进礼部侍郎为枢宻副使起素喜冦准准且贬起亦罢为户部郎中【按宋史宰辅表天禧四年九月乙未周起自礼部侍郎枢宻副使以户部侍郎知青州王安石撰起神道碑亦作户部侍郎】知青州又降太常少卿歴知应天府丁谓既贬复为礼部侍郎以疾请知颖州徙陈州汝州卒赠礼部尚书諡安恵起性周宻凡奏事及答禁中语随輙焚草故其言外人无知者子延荷以孝友闻官殿中丞延隽颇雅厚官太常少卿
　　程琳字天球永寜军博野人举服勤辞学科补泰寜军节度推官改秘书省著作佐郎天禧中召试置集贤院仁宗即位改太常博士权三司户部判官契丹使至琳为馆伴使契丹使言先皇帝尝通使承天太后独无使何也琳曰南北兄弟也先皇帝视承天犹从母故无嫌今皇太后乃嫂也礼不通问使者语屈时修真宗实录而大中祥符以来起居注阙琳追述上之遂修起居注擢知制诰判吏部流内铨权三司使范雍使契丹命琳发遣三司使太仓赡军粟陈腐不可食嵗且饥琳尽发以贷民凡六十万斛饥民赖以全活而军得善粟契丹遣萧蕴杜防来蕴出坐位图示琳曰中国使者坐殿上位次髙今我位乃下请升之琳曰此真宗所定不可易防曰大国之卿可当小国之君琳曰南北虽两朝安有大小卿尝坐我殿上我顾小国耶防无以对宰相将许之琳曰许其小必啓其大乃止以右谏议大夫权御史中丞时嵗饥上疏请罢诸土木营造蠲被灾郡县租赋改枢宻直学士知益州迁给事中权知开封府王蒙正子齐雄捶老卒死货妻子使以病告琳察其色辞异令有司验得状蒙正连婣章献太后家太后谓琳曰齐雄非杀人者乃其奴尝捶之琳曰奴无自専理且使令与已犯同太后嘿然卒论如法外戚吴氏离其夫而挈其女归夫诉于府琳为还女吴氏言已纳宫中琳请于帝曰臣恐天下人有窃议陛下夺人妻女者帝亟命出之笞而归其妻迁工部侍郎龙图阁学士复为御史中丞不拜寻以翰林侍读学士兼龙圗阁学士再知开封府改三司使出纳尤谨禁中有所取輙奏罢之内侍言琳専琳曰三司财赋皆朝廷有也臣为陛下惜于臣何有帝然之时议者患民税多目吏得为奸欲并其名合为一琳曰合而为一易于勾校可也后有兴利之臣复用旧名增之是重困民也议者莫能夺【按欧阳修撰琳神道碑载此事较为明晰今据防辑】再迁吏部侍郎景祐四年遂防知政事迁尚书左丞时元昊反犹遣使来朝众请按诛之琳曰遣使常事也杀之不祥后使者益骄横大臣患之琳曰始不杀无罪也今既骄横可暴其恶诛之国法也又何患耶议者欲重贿嘉勒斯赉使讨贼因以其地与之琳曰使嘉勒斯赉得地是复生一元昊矣不若用间使二羌势不相合中国利也故枢宻副使张逊曽孙偕才七嵗宗室女生也贫不自给乳媪擅出劵鬻其第琳欲得使开封府吏宻谕媪偕幼得御寳许鬻乃售乳媪以宗室女故入宫见章恵太后既得御寳琳乃市取之又令吏市材木买妇女已而吏以赃败御史按劾得状降光禄卿知颍州顷之为户部侍郎寻复吏部知天雄军又以左丞为资政殿学士及建天雄军为北京内侍皇甫继明方用事主营宫室欲侈大以要赏琳以为方事边陲又事土木以困民不可既而继明数有论奏帝遣御史鱼周询按视遂罢继明命琳独主之迁工部尚书加大学士河北安抚使改武昌军节度使知永兴军陜西安抚使以宣徽北院使判延州仍为陕西安抚使元昊死谅祚立方防三大将分治其国议者谓可因此时以节度使啖三将使各有所部分以弱其势琳曰幸人之丧非所以柔逺人不如因而抚之议者惜其失机尝获戎首不杀戒遣之夏人亦相告勿捕汉民久之夏人以五百户驱牛羊叩边请降且言契丹兵至衙头国中乱愿自归琳曰彼诈也契丹至帐下当举国取之岂容有来降者间闻夏人方捕叛者此其是耶不然诱我也拒不受已而贼果以骑三万临境上以捕降者为辞琳谍知之闭壁倒旗戒诸将勿动贼疑有备遂引去拜同中书门下平章事判大名府琳持重不扰前后守魏十年度要害缮壁垒增守备御植杂木数万曰异时楼橹之具可不出于民矣人徳之歴镇武胜镇安上书曰臣虽老尚能为国守边未报得疾卒赠中书令諡曰文简琳敏厉深严长于政事辨议一出不肯下人然性啬于财而厚自奉养章献太后时尝上武后临朝图人以此薄之【按宋史此下有姜遵无事迹足录今从删】
　　范雍字伯纯其先太原人后家河南中进士第为洛阳县主簿累迁尚书工部郎中为龙图阁待制【按范镇撰雍神道碑作天章阁待制】陜西都转运使还提举诸司库务勾当三班院环原州属羌扰边以雍为安抚使建言属羌因罪罚羊者旧输钱而比年责使出羊羌人颇以为患请输钱如旧罪轻者以汉法赎金从之迁右諌议大夫权三司使雍在京东时平滑州水患以劳加龙图阁直学士天圣六年拜枢宻副使丁母忧起复迁给事中玉清昭应宫灾惟一二小殿存章献太后有再葺之意雍抗言曰不若悉燔之也先朝以此竭天下之力遽为灰烬非出人意如又将葺之则民不堪命非所以畏天戒也时王曽亦諌阻乃止迁尚书礼部侍郎太后崩罢为户部侍郎知陜州改永兴军是嵗饥疫闗中为甚雍为赈恤以疾请近郡遂歴知河阳进吏部侍郎徙应天府又改河南府知资政殿学士陈安边六事【按范仲淹撰雍墓志铭河阳暇日念国家御戎之备率多弛废西羌狡狠必有窥边之心恩不克威岂久安之势乃感激上言而得入觐陈安边六防据此则雍之陈安边防在知河阳时非改知河南府后事也与宋史本传互异】又请于天雄军聚甲兵以备河北于永兴军河中府益募土兵以备陕西即泾原环庆有警河中得以援之既而元昊反拜振武军节度使知延州元昊先遣人通于雍雍信之不设备一日引兵数万破金明砦乗胜至城下防大将石元孙领兵出境守城者才数百人雍召刘平于庆州帅师来援合元孙兵与贼战三川口大败皆为贼所执雍闭门坚守防夜大雪贼解去城得不陷左迁户部侍郎知安州寻复吏部侍郎知河中府改知永兴军迁尚书左丞加资政殿大学士初完永兴城或言非其便诏止其役雍匿诏而趣成之明年贼犯定州邠岐之间皆恐惟永兴人心帖然复徙河南府迁礼部尚书卒赠太子太师諡忠献雍为治尚恕好谋而少成颇知人喜荐士位多至公卿者狄青为小校时坐法当斩雍贷之后果以功名显云子宗杰歴陕西转运使先雍卒宗杰子子竒子竒字中济以祖雍廕签书拜州判官歴迁湖南转运副使建言梅山蛮恃险为边患宜拓取之后章惇开五溪议由此起入判将作监使于辽导者改路回逺子竒谓曰此去云中有直道旬日可至何为出此导者又欲沮子竒下马馆门外子竒曰异时于中门下马今何以辄易导者计屈歴河东陕西河北京东四路转运使工部左司二郎中加直龙图阁使河北诸郡犹盐奏罢之元祐初为司农卿歴知河阳召权户部侍郎删酒户苛禁及奴婢告主给赏法未几出知庆州广储蓄缮城栅严守备羁黠羌推诚待下人乐为用入为吏部侍郎以待制致仕卒年六十三子坦
　　坦字伯履以父任为开封府推官金部员外郎大理少卿改左司员外郎押伴夏国使应对合防赐进士第权起居舍人使辽复命具语录以献徽宗览而善之付鸿胪令后奉使者视为式迁殿中监知开封府再命使辽时兴边议非时遣使以观衅坦以不宜始祸辞其行帝怒责舒州团练副使稍复集贤殿修撰知江寜府洪杨二州召为户部侍郎论当十及夹锡钱之以便亲请外知河阳入辞帝曰夹锡钱之害甚于当十宜速正之为一道率坦至即奏罢之政和初复为户部遂改当十钱为当三罢淮盐入东北鬻诸州公田以实常平又疏言户部嵗入有限用则无穷今节度使八十员留后至刺史数千员自非军功得之宜减其半奉及他工技未作一切裁损时以为当时张商英为相坦多与之合及商英去位言者论坦助为匮竭之説以摇众聴又言坦建议鬻田改常平法废元符令及罢夹锡钱之罪贬黄州团练副使安置韶州以赦复徽猷阁待制卒年六十二
　　赵祯字表微其先单父人后徙宣城为人诚质寛厚少好学擢进士第歴平定军判官累迁殿中侍御史益州路转运使数言部中事以平允称迁工部郎中召为侍御史知杂事改三司盐铁副使擢右諌议大夫集贤院学士知益州坐市锦不如数降知同州徙鳯翔京兆府三迁工部侍郎复纠察在京刑狱加枢宻直学士知并州代还迁刑部侍郎天圣八年擢枢宻副使迁吏部侍郎时权出宫掖祯厚结刘美人家婢以故致位政府命未出人驰告祯祯问曰东头西头葢意在中书也闻者皆以为笑章献太后崩罢为尚书左丞知河中府迁礼部尚书以太子少傅致仕卒赠太子太保諡僖质任布字应之河南人后唐宰相圜四世孙也力学家贫尝从人借书以读进士及第补安肃军判官辄刺问契丹中书上疏请饬边备仍奏河北利害后契丹至澶渊真宗识其名特改大理寺丞知安阳县通判嘉州歴判大名府领湖南路提防刑狱入权三司盐铁判官判度支勾院京城东南有泉涌出为筑祥源观男女徒跣奔走瞻拜布论之曰明朝不宜以神怪愚俗遂忤宰相意又与徐奭麻温共试开封府进士而奭濳发封卷视之降监邓州税徙知宿州时越州守阙冦准曰越州有职分田嵗入且厚今争者颇重非防士莫可予乃徙越州及准贬布亦徙建州累迁尚书职方员外郎丁谓既逐稍用为白波运使嵗余判三司开拆司出为梓州路转运使富顺监盐井嵗久卤簿而课存主者至破产或鬻子孙不能偿布奏除之迁祠部郎中擢江淮制置发运使前使者多聚山海珍异之物以饷权要布一切罢去召为三司度支副使奉使契丹还累拜右谏议大夫知真定府或欲省河北兵布言契丹西夏方窥伺中国备未可弛也又筑甬道属滹沱河跨絶泥潦徙知滑州改天雄军迁给事中集贤院学士知许州进龙图阁直学士歴知河南府未至召为枢密副使布纯约自守及秉政无所建明子逊尝上书诋大臣及布皆为不才御史鱼周询因疏奏布不才其子能知之乃以尚书工部侍郎罢知河阳议者以周询引逊语逐其父为不知体复改蔡州授太子少保致仕进少傅皇祐间赐一子进士出身迁少师卒赠太子太傅諡忠恵子达性亦恬逺歴官为司封郎中
　　髙若讷字敏之并州榆次人徙家卫州进士及第补彰徳军节度推官改秘书省著作佐郎再迁太常博士知商河县县有职分田而牛与种皆假于民若讷独废不耕人以为清入为监察御史里行歴迁知谏院时范仲淹坐言事夺职知睦州余靖尹洙论救仲淹相继贬斥欧阳修乃移书责若讷为谏官不能辨犹以面目见士大夫出入朝廷是不复知人间有羞耻事若讷忿以其书奏贬修夷陵令遂为时论所薄未几加直史馆以刑部员外郎兼侍御史知杂事王蒙正知蔡州若讷言蒙正起禆贩因縁戚里得官向徙郴州物论犹不平不可予以大州诏寝其命大庆殿设祈福道若讷奏大庆殿非行礼不御非法服不坐国之路寝也岂可聚老释为渎慢阎文应为入内都知若讷言其肆横不法请出之乃出文应为相州兵马钤辖又奏三公坐而论道今二府对才数刻何以尽万几宜赐坐从容如唐延英故事擢天章阁待制累迁右谏议大夫权御史中丞时宰相贾昌朝与防知政事吴育数争事帝前明年春大旱帝询所以若讷曰隂阳不和责在宰相遂引洪范以为大臣不肃则雨不时若于是昌朝及育皆罢若讷遂代育为枢宻副使王则反贝州讨之逾月未下或议招降若讷言河朔重兵所积今释不讨且啓乱阶议乃定以工部侍郎防知政事拜枢宻使凡内降恩若讷多覆奏不行入内都知王守忠欲得节度使固执以为不可皇祐五年罢为观文殿学士兼翰林侍读学士尚书左丞同羣牧制置使判尚书都省止命舍人草词卒赠右仆射諡文庄若讷强学善记尤喜申韩管子之书皇祐中诏累黍定尺以制钟律争论连年不决若讷以汉货泉度一寸依隋书定尺十五种上之并损益祠祭服器悉见施用
　　孙沔字元规越州防稽人中进士补赵州司理防军跌荡自放不守士节然材猛过人后以秘书丞为监察御史里行景祐元年礼院奏用冬至日册后沔奏丧未祥禫而行嘉礼非制也同安县尉李安世上书指切朝政被劾沔言若加罪安世恐杜天下言者请勿治黜知衡山县就道后上书言时事再贬永州监酒移通判潭州知处州迁监察御史又知楚州所在皆着能迹召为左正言论事益有直名迁尚书工部员外郎提举两浙刑狱遂以起居舍人歴陜西转运使时宰相吕夷简求罢帝优诏弗许沔上书言夷简当国黜忠言废直道及以使相出镇许昌召还秉政于兹三年不更一事以姑息为安以避谤为智黙黙而去无一言啓沃帝心别白贤不肖虽尽南山之竹不足书其罪也书闻帝不之罪议者喜其謇切未几以天章阁待制为都转运使又迁礼部郎中歴环庆路都总管安抚经畧使知庆州元昊死诸将欲乗其隙大举灭之沔言乗危伐丧非中国体歴知陜州河东都转运使又知庆州聚战亡遗骸葬祭之军中感泣凡三知庆州边人服其能歴迁龙图阁直学士又迁枢宻直学士知成都府未至以母丧罢服除为陜西都转运使求知明州防京东多盗乃知徐州明购赏严诛罚盗遂止徙秦州时侬智髙反沔入见帝以秦州事勉之对曰秦州不足烦圣虑陛下当以岭南为忧臣闻智髙掠邕广贼势方张官军朝夕当有败奏明日岭南以败闻帝谕执政曰诚如沔所料宰相厐籍奏遣沔行遂以为湖南江西路安抚使以便宜从事加广南东西路安抚使沔请益发骑兵【按宋史仁宗本纪皇祐四年八月命孙沔为湖南江西路安抚使沔请益骑兵行至鼎州始有加广南安抚之命与本载广南安抚在益发骑兵之前互异】且増选偏禆二十八人求武库精甲五千以备贼防知政事梁适诋其张皇沔曰前日惟亡备故至此今指期灭贼非可以徼幸胜乃欲示镇静耶夫实备不至而貌为镇静危亡之道也居二日促行才与兵七百沔忧贼渡岭而北乃檄湖南北曰大兵且至其缮治营垒多具宴犒贼疑不敢北冦寻加广南东西路安抚使防遣狄青为宣抚使沔副青宣抚贼平沔留治后事迁给事中及还知杭州至南京召为枢宻副使张贵妃薨追册为皇后命沔读册故事正后翰林学士读册沔既陈不可用宰相防葬且陛下若以臣沔读册则可以枢宻副使读册则不可遂求罢职以资政殿学士知杭州迁大学士徙知青州又迁观文殿学士知并州而谏官吴及御史沈起奏沔淫纵无检守杭及并所为不法乃徙夀州按騐得实责寜国军节度副使后复光禄卿分司南京防恩除知濠州以尚书礼部侍郎致仕英宗即位迁户部帝与执政议守边者难其人防知政事欧阳修奏沔向守环庆养练士卒招抚蕃夷恩信最着今虽七十精力不衰中间曽以罪废然宜弃瑕使过遂起为资政殿学士知河中府又为观文殿学士知庆州歴徙延州道卒赠兵部尚书諡曰威敏【按宋史本不载沔赠諡据东都事略补】沔居官有材力性强直少所惮然喜宴逰女色故中间坐废初陕西用兵朝廷多假边帅倚以集事近臣出帅或骄恣越法及沔废后真定路安抚使吕溱相继得罪自此守帅之权微矣



　　钦定续通志卷三百二十四
　　钦定四库全书
　　钦定续通志卷三百二十五
　　列传
　　宋【二十九】
　　髙琼【继勲继宣】　　范廷召　　　葛霸【懐敏】
　　曹利用【孙继邺】张耆【希一利一】　　杨崇勲
　　夏守赟【随】　　狄青【张玉孙节】　　郭逵
　　髙琼字寳臣【据王珪撰琼神道碑増】燕人祖霸父干【按神道碑曽祖冕赠中书令祖霸赠尚书令密国公父干赠尚书令冀国公】李景杀霸干徙居亳州之防城因土著焉琼少勇鸷无赖为盗事败将磔于市值暑雨创溃伺守者稍怠即掣钉而遁事王审太宗尹京邑知其才勇召置帐下太宗尝侍宴禁中甚醉及退太祖送至苑门时琼与载兴王超李斌桑賛从琼左手执靮右手执镫太宗乃能乘马太祖顾琼等壮之因赐以控鹤官衣带及器帛且朂令尽心焉太宗即位擢御龙直指挥使从征太原命押弓弩两班合围攻城及讨幽蓟属车驾倍道还琼与军中鼓吹殿后六班扈从不及惟琼首率所部见行在太宗大悦慰劳之太平兴国四年迁天武都指挥使领西州刺史明年改领本州团练使车驾廵师大名命琼与日骑右厢都指挥使朱守节分为京城内廵检坐事出为许州马歩军都指挥使【按神道碑防卢多逊遣吏私通秦王邱坐失徼廵降许州马步军都指挥使】防有龙骑亡命卒数十人因知州臧丙出郊谋刼其导从以叛琼闻即白丙趣还城因自率从卒数十人遂悉擒送于州丙上其事会将北伐召入授马步军都军头领蓟州刺史楼船战擢都指挥使部船千艘赴雄州又城益州师还为天武右厢都指挥使领本州团练使端拱初出为单州防御使改贝州部署二年迁朔易帅臣制授琼侍衞步军都指挥使领归义军节度出为并代马步军都部署戍兵有以廪食陈腐哗言者琼知之一日出廵诸营士卒方聚食因取其饭自啖之谓众曰今邉鄙无警尔等坐饱甘丰宜知幸也众言遂息改镇州都部署至道中就改保大军节度典军如故真宗即位加彰信军节度复为并代都部署咸平中契丹侵边其母车帐至狼山大夏帝亲廵河朔遣杨允恭驰徃召琼率所部出土门与石保吉防镇定既而潜以逗留得罪即召琼代之兵罢复还本任转运使言其政绩诏褒之三年代还以手创不任持笏诏执挺入谒授殿前都指挥使先是范廷召桑赞所将邉兵临敌退衂言者请罪之帝以问琼琼对曰兵违将令于法当诛然陛下去嵗已释其罪今复行之又方屯诸路非时代易臣恐众心疑惧乃止景徳初车驾北巡时前军已与敌接战帝欲亲临营垒或劝南还琼曰敌师已老陛下宜亲往以督其成帝悦即日进幸澶渊明年以罢兵料简兵卒诸班直十年者出补军校年老者退为本班剰员琼进曰此非激劝之道宿卫岂不劳乎自是八年者皆得叙补焉马军都校葛霸权步军司防以疾在告令琼兼领二司琼从容上言曰臣衰老傥又有犬马之疾则须一将总此二职臣事先朝时侍卫都虞以上常至十员职位相亚易于迁改且使军伍熟其名望边藩缓急亦可选用帝深然之未防以乆疾求解兵柄授检校太尉忠武军节度三年卒年七十二赠侍中嘉祐八年琼曽孙女进册为皇后累赠琼太师尚书令兼中书令秦国公治平四年为皇太后赠至卫王諡曰烈武神宗篆其碑曰决策定难显忠基庆之碑【按琼累赠官爵及谥号碑额宋史本不载据神道碑补】琼不识字晓逹军政然颇自任罕与诸将参议善训诸子继勲继宣继忠继密继和继隆继元继勲继宣最知名【按神道碑载琼子十四人俱有官身宋史本止载七人】
　　继勲字绍先初补右班殿直仪状颀伟太宗见而异之召问其家世以琼子对擢寄班只累迁内殿崇班咸平初王均据益州命为益州兵马都监提举西川诸州军巡检公事招安使雷有终以兵五百授继勲守东郭二门防贼攻弥牟砦继勲引兵转鬭至嘉州败之有终益以劲兵复进攻二门克之乃建帜城上诸将知城防有终乃引军薄天长门贼复来拒战防日暮有终欲少休继勲曰贼窘矣急撃之无失也率十数骑鏖战身被数创血濡甲马死更马以进防入内都知秦翰来援贼退保子城不敢出继勲潜知贼欲夜遁开围使得溃去均卒败灭以功迁崇义使贼余党保山薮中时出剽劫乃徙绵汉劒门路都巡检使继勲募恶少年侦贼动静穷蹑岩穴掩其不备悉擒杀之又徙峡路兵马钤辖还朝迁洛苑使并代州钤辖徙屯岢岚军契丹聚兵五万屯草城川继勲登髙望之谓军使贾宗曰敌虽众而阵不整将不才也我兵虽少可以竒取胜先设伏山下与之战至寒光岭伏契丹大败斩获甚众迁弓箭库使领荣州刺史徙麟府州钤辖时屯兵河外馈运不属继勲扼毛川援送军食师乃济徙知环州又徙瀛州奉使契丹还知定州徙鄜延路钤辖坐市马亏价失官已而复知瀛州仁宗即位真授陇州团练使歴知雄州其冬契丹猎燕蓟侯卒报有兵入钞邉州皆警继勲曰契丹歳赖汉金缯何敢捐盟好邪居自若已乃知渤海人叛契丹行剽两界也累擢泾原路副都总管兼知渭州入宿卫出为天雄军都总管愿复防邉既而留不遣后为真定府定州路都总管改威武军节度观察留后遂拜保顺军节度使马军副都指挥使恭谢礼成徙镇昭信以老病乞骸骨召见便殿许一子扶掖聴辞管军改镇建雄知滑州河水溢齧堤岸继勲虽老躬自督役露坐河上暮夜犹不辍水乃杀怒滑人徳之卒年七十八赠太尉继勲性谦谨有机略善抚御士卒临战辄胜在蜀有威名号神将子遵甫官至北作坊副使嘉祐八年遵甫女正位皇后神宗即位册皇太后累赠继勲太师尚书令兼中书令追封康王諡穆武熈宁九年诏宰相王珪为神道碑御篆碑首曰克勤敏功钟庆之碑遵甫亦赠太师尚书令兼中书令追封楚王【按东都事畧载继勲赠楚王遵甫赠鲁王王珪撰继勲神道碑载继勲赠康王遵甫赠武功郡王与宋史本传互异】
　　继宣字舜举防善骑射颇工笔札知读书以恩补西头供奉官迁閤门只邠州兵马都监曹玮守邠数与言兵荐其可用干兴初以内殿崇班为益州都监蜀人富侈元夕大张灯知府薛奎戒以备盗继宣籍恶少年饮犒之使夜中潜志盗背明日皆获歴益州路兵马钤辖还为西上閤门使泾原路钤辖兼安抚使知渭州迁四方馆使昭州刺史知雄州初元昊反声言侵闗陇继宣请备麟府未防羌兵果入防河外防丰州擢捧日天武四厢都指挥使恩州团练使知并州俄元昊防麟府继宣帅兵营陵并进屯府谷间遣勇士夜乱贼营又募黥配厢军得二千余人号清邉军命偏将王凯主之军次三松岭贼卒数万众围防清邉军奋起大败之筑宁逺砦相视地脉凿石出泉已而城五砦迁眉州防御使卒范廷召冀州枣强人父铎为里中恶少年所害廷召年十八手刃父讐剖取其心以祭父墓弱冠身长七尺余有膂力尝为盗以勇壮闻周广顺初应募为北面招収指挥使世宗即位入补卫士从征髙平力战迁殿前指挥使又从征淮南战紫金山流矢中左股太祖即位从平李筠李重进转本班都知又从征太原再转散都头都虞领费州刺史太平兴国中以日骑军都指挥使从平太原征范阳秦王廷美尝遣亲吏阎懐忠赵琼犒禁军列校廷召与焉坐出为唐州马步军都指挥使雍熈三年议北征召入为马步军都军头领平州刺史幽州道前军先锋都指挥使与贼遇固安南破其众三千斩首千余级克固安新城二县乗胜下涿州复与契丹战中流矢血渍甲缕神色自若督战益急师还迁日骑右厢都指挥使领本州团练使又迁左厢移领髙州端拱二年累授殿前都虞领凉州观察使镇州副都部署大破契丹三万众于徐河斩首数千级淳化二年为平虏桥砦都部署歴并代环庆两路副部署至道中遣将分五路讨李继迁命廷召副李继隆为环庆灵都部署廷召出延州诸将失期独廷召与王超大小数十战屡克防帝嘉之俄又为并代两路都部署三年迁侍卫马军都指挥使领河西军节度为定州行营都部署咸平二年契丹入塞车驾北巡廷召与战于瀛州西大败之逐北至莫州东三十里又斩获甚众契丹遁去师还録功加检校太傅益赋邑又改殿前都指挥使四年卒年七十五赠侍中廷召在军四十余年由显徳以来几亲征未尝不从善骑射尝出猎有羣乌飞过廷召矢并贯其三观者骇异子守均至散员都虞候演州刺史守信内殿承制閤门只候守宣内殿崇班守庆更名珪后为西京作坊副使淮南江浙荆湖制置发运副使葛霸真定人姿表雄毅善击刺骑射始事太宗于藩邸太宗即位补殿前指挥使累迁散员都虞雍熈中幽州之师失律大补军校以霸为骁骑军都指挥使领檀州刺史戍定州尝遇契丹于唐河与战败走之斩获甚众俄召为御前忠佐马步军都军头端拱初出为博州团练使歴潞代二州部署淳化元年擢殿前都虞领澶州观察使为髙阳闗副都部署进都部署凡七战召还制授保顺军节度典军如故出为镇州都部署徙镇天雄咸平中帝劳师于大名霸与石保吉同来觐时康保裔没于河间即日以霸为贝冀髙阳闗前军行营都部署就迁副都指挥使未几改邠宁泾原环庆三路都部署四年迁侍卫马军都指挥使领感德军节度景徳初河决澶州横垅埽命为修河都部署未行属契丹侵边帝议亲征副李继隆为驾前东面排阵使驻澶州明年召还以功特加封邑上言朝廷居明徳心防尚遏音乐请停迎授之制奏可是年以霸乆典兵年且老罢军职乃授昭徳军节度出为并代都部署时廷臣有麾下者颇扰军民霸昬耄为所罔真宗知之故有是召四年徙知耀州霸虽懦然能谨直自持卒年七十五赠太尉子懐信至如京副使懐煦内殿承制怀正博州团练使知沧莫二州
  </div>
  <div class="pagination">
   <a href="钦定续通志_page190.html">
    上一页
   </a>
   <span>
    ...
   </span>
   <a href="钦定续通志_page186.html">
    186
   </a>
   <a href="钦定续通志_page187.html">
    187
   </a>
   <a href="钦定续通志_page188.html">
    188
   </a>
   <a href="钦定续通志_page189.html">
    189
   </a>
   <a href="钦定续通志_page190.html">
    190
   </a>
   <span class="current-page">
    191
   </span>
   <a href="钦定续通志_page192.html">
    192
   </a>
   <a href="钦定续通志_page193.html">
    193
   </a>
   <a href="钦定续通志_page194.html">
    194
   </a>
   <a href="钦定续通志_page195.html">
    195
   </a>
   <a href="钦定续通志_page196.html">
    196
   </a>
   <span>
    ...
   </span>
   <a href="钦定续通志_page192.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
