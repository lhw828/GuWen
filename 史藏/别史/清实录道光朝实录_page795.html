<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 795 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 795 页/共 848 页</h1>
    <div class="content">
○谕内阁、李星沅奏、请严禁粮船回空。夹带芦私一摺。军船回空。例有食盐。若勾串售私。随帮贩运。不惟淮纲壅滞。即沿路辗转售卖。空运亦多迁延。于盐漕均有关系。著讷尔经额、沈拱辰、严禁各场店、于军船回空。例买食盐。无得额外运售。不特出示禁革。并著常川摉查。有犯即惩。以肃鹾政而利漕行。　　

○谕军机大臣等、朕思军营器械。惟擡枪最为利用。必须豫为筹办以备不虞。著布彦泰传旨饬令舒伦保、哈勒吉那、于每营制造擡枪一百杆。轻重必须得宜。每杆不得过二十四五斤之数。约计经费。每处需银二千两。著布彦泰、筹款分给。务须饬令如式制造。工料坚实。点放有准。切勿徒饰外观。不堪使用。造成之后。即由该督派委熟习枪炮之员、试放查验。分贮宁夏、西宁、两满洲营。以备调用。将此谕知布彦泰、并传谕舒伦保、哈勒吉那知之。　　

○又谕、寄谕伊犁将军萨迎阿、新授叶尔羌参赞大臣奕山。昨据吉明奏、安集延贼匪出扰。官兵前往剿捕。大获斩捦。余匪窜逸出卡。已饬令严守卡伦。不必穷追。并明降谕旨。将奕山补授叶尔羌参赞大臣矣。因思新疆重地。幅员辽阔。民回杂处。良莠不齐。各城相距。远近互异。在在均关紧要。无事之时。固当认真操练。以备不虞。偶遇不法匪徒。潜滋煽动。应酌量事之轻重。傥其势必需派兵前往。须臾不能稍缓。则不必拘泥奏明请旨。致误事机。该处领队协领等官。均可听该将军调遣。一面拨兵。一面奏闻。谅该将军等、必能酌量情形。缓急得宜也。奕山接奉前旨。自必驰赴新任。恐安集延布噜特贼匪。不时出没。尤宜严为防范。如贼匪业已安静。切不可轻举妄动。傥有必应调兵之处。即著飞咨萨迎阿、无得稍有耽延误事。将此由四百里谕令知之。　　

○宁古塔副都统乌尔德善、年老休致。以黑龙江协领班迪、为宁古塔副都统。　　

○辛亥。谕军机大臣等、前据耆英奏、续接＜?口英＞酋来文。仍请于西藏指明定界。已有夷目前往一摺。业谕琦善随时密探。酌量办理。兹据琦善奏称、差赴边外查访之人回称、披楞界连各部落。如常安静。并无备办兵马消息。唐古特地方。亦无披楞之人。惟据闻披楞现与读然部落打仗。又克什米尔与古浪森争战。此外毫无动静。至令噶布伦向喇嘛番民设法。开导。遇事早行内移。能否听从等情。尚未禀覆等语。琦善赴任。自应将从前所办各情节。告知斌良、穆腾额、俾心中了然。惟该夷诡谲多端。必宜豫为防范。该督虽已将番土各兵。教练熟悉。著仍遵前旨。沿途随时密探。夷目果否前往。夷情有无动静。上年代营官寄信库鲁部长。令其开导披楞。日后或有回信。斌良等接著后。飞咨琦善、商同核办具奏。至琦善将赴四川新任。所有藏内寻常事件。仍由斌良、穆腾额、自行照例妥办。如有关涉夷务、及应作主张之事。并须知照粤东等情。著迅速知照琦善。一面商同办理。一面具奏。毋得冒昧。将此各谕令知之。寻驻藏大臣斌良奏、于七月抵任后。边界安静。库鲁部长。亦无回信。仍遣人侦探。夷情有无浮动。即飞咨琦善商同核办。报闻。　　

○考试各衙门繙译进士举人出身、应用外班翰詹人员、于圆明园正大光明殿。　　

○壬子。上诣绮春园问皇太后安。　　

○谕军机大臣等、本日都察院奏、四川民人陈光玉、控告轮奸毙命。纵凶殃民一案。已明降谕旨。交廉敬亲提审办矣。此案控关差役为匪。轮奸妇女。拒伤事主殒命。如果属实。大干法纪。该州为民父母。亟应迅速拘拏要犯。验讯详办。乃据该民人控称、该州掷词不收转将事主锁押。难保无差役朋比为奸。朦混捺搁。该州有意玩纵。徇情回护情事。著廉敬提集全案人证。亲加研鞫。该犯等有无贿串州差仵作、及刘姓捏词禀饰等情。该州有除莠安良之责。何以历经总督臬司批饬究办。任听胥吏舞弊婪赃。延不拘拏。实属可恨。务须究出实情。严行定拟具奏。毋许稍有不实不尽。以惩积蠹而肃官常。将此谕令知之。　　

○除山东乐安、寿光、潍、海丰、利津、沾化、六县鹻废地亩额赋。并缓徵被淹村庄新旧正杂额赋。及永利、永阜、官台、王家冈、四场灶课。　　

○甲寅。上御同乐园。赐皇子内廷王大臣蒙古王公额驸等食。　　

○乙卯。太宗文皇帝忌辰。遣官祭昭陵。　　

○谕内阁、本日据给事中福珠隆阿、进呈荒政辑要一编。请发交河南巡抚。饬属遵办。本年豫省被灾甚广。前已降旨发帑速筹赈恤。复谆谕该抚严饬所属、认真核实办理。毋令一夫失所。惟救荒之策。务期简易可行。小民均沾实惠。不可空谈无补。且时势各异。亦应体察变通。所有该给事中进呈荒政辑要一书。著即发交鄂顺安、率同司道等加意讲求。择而行之。以副朕望。　　

○丙辰。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后。孝慎皇后。孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等、行庆贺礼。　　

○御同乐园。赐皇子及内廷王大臣蒙古王公额驸等食。　　

○命陕甘总督布彦泰、拨银七万六百两零、解赴乌噜木齐。一万九千九百两零、解赴阿克苏。五千两、解赴库车。备道光二十九年经费。　　

○丁巳。太祖高皇帝忌辰。遣官祭福陵。　　

○谕军机大臣等、前据吉明奏、赛什雅勒泰自戕出缺。派章京等前往确查。有无别情一摺。已览悉矣。赛什雅勒泰、身为大臣。并无迫急情事。何至无故轻生。原奏所称查询自戕情节。种种可疑。难保无另有别情。著奕山于前赴叶尔羌时。沿途明查暗访。俟行抵该处。如该故员家属尚未扶柩起程。并著会同吉明等、向其侍妾及仆妇家人详询颠末。多方驳诘。务得确情。傥该家属业已起程。亦著会同吉明等、传集该处员弁兵丁。逐一根究。该故员是否实系自戕。抑另有别故。必须访察确实。毋得稍有含混。并著查上年八月间。吉明所奏审拟防兵道以正、在赛什雅勒泰署中。持刀逞凶。揪扭伊子勒写字据一案。有无关涉。确切讯明。据实具奏。吉明上年奏摺一件。著钞给阅看。将此谕令知之。　　

○又谕、前据吉明奏、赛什雅勒泰自戕出缺一摺。已有旨令奕山会同吉明等、将该大臣无故轻生、有无别情之处。详查具奏矣。惟吉明原奏内、所叙赛什雅勒泰自戕情节。颇多疑窦。如所称侍妾李氏原供。主人自六月十八日起、至二十四日。每日晨出夜回。到上房来。时时长吁短叹。夜不成眠等语。该处公事无多。何以每日皆晨出夜回。不难逐日查考。该家属等亦岂毫无闻见。至二十四日早晨到签押房。于戌刻回到上房。此一日中。究竟所为何事。接见何人。未据供明。其手拏书信一节。系何人所给。内有何语。此信现存何处。亦应逐层查究。又所供打开印盒。询知本日系家丁李伏请印。随说明日不用他请。究系因何怀疑生怒。李伏平日是否为该故员所信任。前此有无劣迹。并须详细追究。又所供放下帘子。叫将笔砚拏来。既经送去。未写只字。迨赛什雅勒泰自戕之后。该侍妾等闻喊赶视。见胸前有血。如果衣襟开露。不难一望而知。即或隔衣戳伤。血迹淋漓。亦必赶紧解衣看视。何以概置不问。遽令请开明阿等前来验视。殊觉不合情理。其于褥枕上包袱旁边。找著带血小刀。究系在左在右。当自戕之时手力已软。小刀必随手弃掷。或远或近。何能安放枕上至开明阿等、既已到彼何以不即眼同查验。仅以该章京等禀报为凭。亦不可解。该章京等验得该故员心坎有刀戳伤一处。肚腹偏左。又有刀伤二处。深俱透内。试思用刀自戕。已觉负痛难忍。何以竟能连戳三伤。皆极深透其自戕之时。究系左手右手。是否能弯曲向内。比对伤痕果否符合摺内全未声叙。况伊子年已十四曾否随任有无见闻。亦未提及种种情节甚觉支离。因忆上年八月间。吉明所奏审拟防兵道以正、在赛什雅勒泰署中持刀逞凶。揪扭伊子勒写字据一案。究竟与此事有无关涉。布彦泰接奉此旨。著俟该故员眷属、经过甘肃时。按照以上所指各情节。即向家属人等。详细推求。明查暗访。务令尽得实情。无令死者含冤地下。谅该督谊关手足。必能悉心究诘。以期水落石出也。此次吉明原摺。并上年八月一摺。俱著钞给阅看。将此谕令知之。　　

○己未。上诣安佑宫行礼。　　

○遣官祭关帝庙。　　

○赏湖南丙午科乡试年老诸生瞿希泰等三名副榜。　　

○庚申。遣官祭昭忠祠。　　

○谕军机大臣等、给事中江鸿升奏、河南灾民买食维艰江苏年谷顺成。请饬该督抚迅即筹买粮石。由河船运豫一摺。据称访查本年江苏淮扬一带。秋收甚稔。新米一石。仅值制钱一千八九百文。若由该省督抚拣派干员。筹借库款。迅速买米二十万石。广雇河船。如西河牛等船。配运由大河溯流赴豫。可供河南北散赈煮赈之用等语。现在中州旱荒几及全省。必藉丰收邻省筹粮接济。庶免粮价增昂。因思安徽地界毗连。统归兼圻大吏所辖。移粟之举。畛域不分。著李星沅、陆建瀛、王植、接奉此旨。务即悉心体察。酌量情形。如果可行。亟应督饬迅办。一面由本省筹款购买解往。一面奏闻。无论多少。皆可有济。切勿稍缓须臾。是为至要。该给事中原奏。著钞给阅看。将此各谕令知之。寻李星沅奏、据江苏抚臣陆建瀛函开、先由江苏筹办米十万石。解豫接济。并将捐米案内部议未运之米。一并解豫。至安徽省应行协济米价已饬司筹动银十万两。委员星夜解往备用。报闻。　　

○辛酉。谕军机大臣等、昨据给事中江鸿升奏、河南灾民买食维艰。江苏年谷顺成。请饬该督抚迅即筹买粮石。由河船运豫一摺。已有旨交李星沅、陆建瀛、王植等、将果否可行之处。酌量迅办矣。惟豫省本年被灾甚广。非一郡一邑可比。岂能仿照偏灾成案。次第举行。朕以为旬日之内。必有章程入奏。以慰朕怀。乃至今尚未见奏到。朕岂能置亿万赤子于度外耶。因思小民转徙流离。不知凡几抚绥略缓。便填沟壑。前经发帑。并就近拨银共三十万两。计先后均应解到。若一切章程。必待拨项到后。始议赈恤。何以救眉急而解倒悬。该抚职领封圻。岂容坐视。务即筹款垫办。迅速分别赈济。无得迁延观望。贻误事机至办赈之方。不外睦邻招贩。傥北省商米价贱。应如何设法招徕。俾米商闻风踵至。尤在该抚悉心筹画。精诚所召。足以挽回天心。该抚接奉此旨。即将如何定立章程。及如何垫款办理。并灾民情形如何。一一详细具奏。以慰朕念。傥玩泄从事。饥溺漠不关怀。经朕重谴。何以对豫省士民耶。懔之。将此谕令知之。寻奏、贩运粮石。惟水路脚费较轻。现已由司拨银三万两。委员由河路分赴南阳光州等处、及山东直隶天津一带。遇粮价平减处。采买粮石以船运回。留为开封、彰德、卫辉、怀庆、等府属灾区。减价平粜之用。其所动采买银两。由平粜价银归款事竣报销。至收买章程。惟严饬官民按照市价交易不准稍有抑勒。俾各路商贩。咸知运粮到豫。即可畅销。又无丝毫之累。庶几闻风辏集。可广招徕。得旨、依议妥办。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百四十六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。八月。壬戌。月食。　　

○秋分。夕月于西郊。命礼亲王全龄、恭代行礼。　　

○上诣绮春园问皇太后安。　　

○癸亥。以户部右侍郎花沙纳、兼京营左翼总兵。　　

○以江西按察使温予巽、为直隶布政使。长芦盐运使陆元烺、为江西按察使。　　

○浙江按察使周祖植、因病解任。调直隶按察使周开麒、为浙江按察使。以直隶清河道龚裕、为按察使。　　

○马兰镇总兵官庆锡、因病解任。以礼部右侍郎倭什讷、为马兰镇总兵官。兼总管内务府大臣。　　

○甲子。谕内阁、布彦泰驰奏、喀什噶尔回匪滋事。现在拨饷调兵筹剿一摺。据称喀什噶尔卡外、安集延布噜特、纠约本地回子。屯聚城外。寻衅肆扰。该督现已咨会提督、先行带兵出关。一面督兵亲赴肃州。照料调度。并豫调官兵筹画等语。安集延等回众。性类犬羊。反覆靡定。胆敢煽结近城回众。困扰城垣。藐法已极。必应速伸天讨。以靖逆萌而安边徼。布彦泰著授为定西将军。军务一切悉听节制。奕山著作为参赞大臣。襄办军务。均著颁给关防。其所需军饷。即著由陕西甘肃两省藩库分贮项下。动用支发。该将军等务宜激励将弁。除暴安良。一切相机剿办。迅速蒇事。俾根株尽绝。边圉肃清。以副朕望。　　

○又谕、鄂顺安奏、查办赈务大概情形一摺。本年豫省雨泽愆期。被旱甚广。叠经谕令该抚将赈抚事宜。悉心筹议。惟办灾首在得人。该抚所派各员。务当饬令细心经理。俾灾黎均沾实惠。所有散放钱米。即严饬现委各员、会同各该地方官周历履勘。分别户口多寡。随处出示晓谕。俾众目共睹。以杜隐欺。傥有富户殷商。捐资煮赈实在好义者。在该殷户等原系力敦乡谊。克成善举。著该抚于事竣后酌量请奖。至穷黎愿往成熟地方。相依亲友。亦难强阻。但必须饬沿途地方官妥为照料。谕令本籍现在放赈。及早归来。不得强行驱逐。致滋流弊。以示朕抚绥安定至意。　　

○又谕、瑞元等奏、卡伦侍卫被控受贿。请解交库伦审办一摺。此案昌吉斯台侍卫金齐贤、于俄罗斯所属之特淩格特地界、不应干预之事。辄任意给予该处照票。致该处贼犯借端抢夺。情节已属可疑。并据供有受贿情事。虚实均应研究。著库伦办事大臣行知俄罗斯。将此案抢马贼犯哈斯泰等、解至交界地方。会同审讯。三等侍卫金齐贤、通事卓盖们都尔、并事主珠布泰、及应讯人证。一并解往质审。　　

○谕军机大臣等、本日据布彦泰驰奏、喀什噶尔被回匪围城。事甚紧急一摺。览奏均悉。安集延等回众。胆敢煽结近城回匪。围困喀什噶尔城垣。情形甚急。已明降谕旨。饬令杨以增暂署督篆。文庆前往接署。将该督授为定西将军。奕山作为参赞大臣。颁给关防。带兵前往剿办矣。该督现已咨会提督。带兵出关。一面亲赴肃州调度。并豫调官兵。筹办粮饷。自可一鼓歼捦。惟吉明所调阿克苏兵三百名。乌什兵三百名。各守地方。均关紧要。再土尔扈特地方。距该城较远。所调之兵。能否得力会剿。均著该将军酌度情形。或即行调动。或另行更换。傥贼势甚炽。如再须添调陕西甘肃官兵。著一面调取。一面奏闻。至后路粮台。最关紧要。陕甘两省库贮。尚足敷衍。现在先派臬司严良训、道员明谊、驰往办理。该将军等亦当劄谕办理之员。核实撙节。无得藉端虚糜。至附近各处。应有豫为准备者。即著随时飞咨。有备无患。务使官兵奋勇进剿。俾小丑速就殄灭。毋致滋蔓。是为至要。将此由六百里谕知布彦泰、奕山、并谕令杨以增知之。　　

○又谕、有人奏、江南漕赋不均。请旨饬查一摺。江苏上年办理均漕。裁去长价短价名目。原期湔除积习。以昭平允。兹据奏称常熟、昭文、南汇、三县。大户一律增加。小户则仍如旧。南汇尤甚等语。著李星沅、陆建瀛、密为访察。是否实有其事。严行查办。并饬有漕各州县。悉心经理。务使绅民一体输纳。毋得畸轻畸重。以归画一。原摺著钞给阅看。将此谕令知之。寻奏、查常昭等三县。并无各粮户控案。惟南汇县有已革举人严宗熙、编造歌谣一案。现已提证研讯。并一面谆饬有漕各州县。悉心经理。均必实均。减必实减。勿竭小民之膏脂。亦勿避大户之嫌怨。庶于国计民生。两有裨益。报闻。　　

○河南巡抚鄂顺安奏、省城现得透雨。得旨、稍苏我中州万姓。实深寅感。各属有续报者。到时据实奏来。　　

○以兵部尚书文庆、署陕甘总督。未到任前。以陕西巡抚杨以增署理。以布政使恒春、署巡抚。　　

○以户部左侍郎柏葰、兼镶红旗护军统领。　　

○调正白旗蒙古副都统华山泰、为镶白旗满洲副都统。以头等侍卫长清、为正白旗蒙古副都统。　　

</div>
    <div class="pagination">
<a href="清实录道光朝实录_page794.html">上一页</a><span>...</span><a href="清实录道光朝实录_page790.html">790</a><a href="清实录道光朝实录_page791.html">791</a><a href="清实录道光朝实录_page792.html">792</a><a href="清实录道光朝实录_page793.html">793</a><a href="清实录道光朝实录_page794.html">794</a><span class="current-page">795</span><a href="清实录道光朝实录_page796.html">796</a><a href="清实录道光朝实录_page797.html">797</a><a href="清实录道光朝实录_page798.html">798</a><a href="清实录道光朝实录_page799.html">799</a><a href="清实录道光朝实录_page800.html">800</a><span>...</span><a href="清实录道光朝实录_page796.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
