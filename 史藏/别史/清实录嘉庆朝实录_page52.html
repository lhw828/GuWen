<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 52 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 52 页/共 523 页</h1>
    <div class="content">○又谕、吏部议处左都御史吴省钦一摺。昨因吴省钦条奏摺内。语多不经。以伊平日学问而谕、尚不至如此迂诞。盖伊自揣系和珅私人。且在学政任内。声名甚属平常。恐被人列款弹劾。故尔避重就轻。先为此荒谬之奏、藉得罢官回籍。遂其田园之乐。其居心取巧。大率不出乎此。但此系诛心之论。吴省钦劣迹既未败露。朕亦不为已甚。姑免深究。即论其陈奏荒谬。已难胜台长之任。吴省钦、著即照部议革职回籍。　　

○礼部奏、大行太上皇帝梓宫奉移观德殿。一月后。请上间一日亲诣一次。二月后。闲二日亲诣一次。百日后。闲数日亲诣一次。得旨。百日后。闲三日亲诣一次。　　

○甲戌。申禁呈进贡物。谕内阁、朕恭阅皇考朱笔。有严禁内外大臣呈进贡物谕旨二道。圣训煌煌。垂诫至为明切。夫贡之为义。始于禹贡。原指任土作贡而言。并非崇尚珍奇。所谓不贵异物贱用物也。我皇考颁谕饬禁。至再至三。祇因和珅揽权纳贿。凡遇外省督抚等呈进物件。准递与否。必须先向和珅关白。伊即擅自准驳。明示有权。而督抚等所进贡物。在皇考不过赏收一二件。其余尽入和珅私宅。是以我皇考虽屡经禁止。仍未杜绝。试思外省备办玉铜瓷书画插屏挂屏等件。岂皆出自己资。必下而取之州县。而州县又必取之百姓。稍不足数。敲扑随之。以闾阎有限之脂膏。供官吏无穷之朘削。民何以堪。况此等古玩。饥不可食。寒不可衣。真粪土之不若。而以奇货视之可乎。国家百数十年来。昇平昌阜。财赋丰盈。内府所存陈设物件。充牣骈罗。现在几于无可收贮之处。且所贡之物。断不胜于大内所藏。即或较胜。朕视之直如粪土也。朕之所宝者。惟在时和年丰。民物康阜。得贤才以分理庶政。方为国家至宝耳。至应进土贡。原为日用所必需。如吉林黑龙江将军每年所进貂皮东珠人薓。系该处所产之物。其他如川广之药材。九江之瓷器。江浙之绸缎。及徽墨湖笔笺纸茶叶瓜果等项。原不外任土作贡之义。仍准按例呈进。所有如意玉。铜瓷书画挂屏插屏等物。嗣后概不许呈进。至在京王公大臣每年所得分例。尚不能敷当差之用。岂有余资。亦不许呈进贡物。若内廷翰林所录御制诗文册页。及自作书画等件。尚可呈进。断不许增入古玩。至各省盐政织造关差等、并无地方理民之责。其应交盈余银两。现令户部查明。方拟酌减。伊等办公更可裕如。应进贡物。准其照例呈进。再年节王公大臣督抚等所进如意。取兆吉祥。殊觉无谓。诸臣以为如意。而朕观之转不如意也。亦著一并禁止。经朕此次严谕之后。诸臣等有将所禁之物呈进者。即以违制论。决不稍贷。特此明白宣示。通谕中外知之。　　

○又谕、昨经降旨、将和珅罪状宣谕各督抚。令其议罪。兹据直隶总督胡季堂奏称。和珅丧尽天良。非复人类。种种悖逆不臣。蠹国病民。几同川楚贼匪。贪黩放荡。真一无耻小人。丧心病狂。目无君上。请依大逆律凌迟处死。并查出和珅蓟州坟茔僭妄违制。及附近州县置有当铺资财。现饬查办各等语。又据连日续行抄出和珅金银等物。特再行谕众知之。朕于乾隆六十年九月初三日。蒙皇考册封皇太子。尚未宣布谕旨。而和珅于初二日即在朕前先递如意。漏洩机密。居然以拥戴为功。其大罪一、上年正月。皇考在圆明园召见和珅。伊竟骑马直进左门。过正大光明殿。至寿山口。无父无君。莫此为甚。其大罪二。又因腿疾。乘坐椅轿台入大内。肩舆出入神武门。众目共睹。毫无忌惮。其大罪三。并将出宫女子娶为次妻。罔顾廉耻。其大罪四。自剿办教匪以来。皇考盼望军书。刻萦宵旰。乃和珅于各路军营递到奏报、任意延搁。有心欺蔽。以致军务日久未竣。其大罪五。皇考圣躬不豫时。和珅毫无忧戚。每进见后。出向外廷人员叙说。谈笑如常。丧心病狂。其大罪六。昨冬皇考力疾披章。批谕字画。闲有未真之处。和珅胆敢口称不如撕去。竟另行拟旨。其大罪七。前奉皇考谕旨。令伊管理吏部刑部事务。嗣因军需销算。伊系熟手。是以又谕令兼理户部题奏报销事件。伊竟将户部事务一人把持。变更成例。不许部臣参议一字。其大罪八。上年十二月内。奎舒奏报、循化。贵德。二厅贼番聚众千余。抢夺达赖喇嘛商人牛只。杀伤二命。在青海肆劫一案。和珅竟将原奏驳回。隐匿不办。全不以边务为事。其大罪九。皇考升遐后。朕谕令蒙古王公未出痘者。不必来京。和珅不遵谕旨。令已未出痘者。俱不必来京。全不顾国家抚绥外藩之意。其居心实不可问。其大罪十。大学士苏凌阿。两耳重听。衰迈难堪。因系伊弟和琳姻亲。竟隐匿不奏、侍郎吴省兰。李潢。太仆寺卿李光云。皆曾在伊家教读。并保列卿阶。兼任学政。其大罪十一、军机处记名人员。和珅任意彻去。种种专擅。不可枚举。其大罪十二。昨将和珅家产查抄。所盖楠木房屋。僭侈踰制。其多宝阁。及隔段式样。皆仿照宁寿宫制度。其园寓点缀。竟与圆明园蓬岛瑶台无异。不知是何肺肠。其大罪十三。蓟州坟茔。居然设立享殿。开置隧道。附近居民有和陵之称。其大罪十四。家内所藏珍宝。内珍珠手串。竟有二百余串。较之大内多至数倍。并有大珠。较御用冠顶尤大。其大罪十五。又宝石顶并非伊应戴之物。所藏真宝石顶有数十余个。而整块大宝石不计其数。且有内府所无者。其大罪十六。家内银两及衣服等件。数逾千万。其大罪十七。且有夹墙藏金二万六千余两。私库藏金六千余两。地窖内并有埋茂银两百余万。其大罪十八。附近通州蓟州地方。均有当铺钱店。查计资本。又不下十余万。以首辅大臣。下与小民争利。其大罪十九。伊家人刘全。不过下贱家奴。而查抄赀产。竟至二十余万。并有大珠及珍珠手串。若非纵令需索。何得如此丰饶。其大罪二十。其余贪纵狂妄之处。尚难悉数。实从来罕见罕闻者。著将胡季堂原摺。发交在京文武三品以上官员。并翰詹科道阅看。即著悉心妥议具奏、此内如有自抒所见者。不妨另摺封陈。若意见皆合。即连衔具奏、至福长安祖父督侄兄弟。世受厚恩。尤非他人可比。其在军机处行走。与和珅朝夕聚处。凡和珅贪黩营私。种种不法罪款。知之最悉。伊受皇考重恩。常有独对之时。若果将和珅纵恣藐玩各款。据实直陈。较之他人举劾。尤为确凿有据。皇考心早将和珅从重治罪正法。如从前办理讷亲之案。何尝稍有宽纵。岂尚任其贻误军国重务。一至于此。即谓皇考高年。不敢仰烦圣虑。亦应在朕前据实直陈。乃三年中并未将和珅罪迹奏及。是其扶同徇隐。情弊显然。如果福长安曾在朕前有一字提及。朕断不肯将伊一并革职拏问。现在查抄伊家资物。虽不及和珅之金银珠宝数逾千万。但已非伊家之所应有。其贪黩昧良。仅居和珅之次。并著一并议罪。　　

○又谕、本日召见刑部侍郎熊枚。谕以刑名事务。向来刑部引律断狱。于本律之外。多有不足蔽辜。无以示惩。及从重定拟等字样。所办实未允协。罪名大小。律有明条。自应勘核案情。援引确当。务使法足蔽辜。不致畸轻畸重。方为用法之平。今既引本律。又称不足蔽辜。从重定拟。并有加至数等者。是仍不按律办理。又安用律例为耶。即案情内有情节较重者。朕自可随案酌安。总之不足蔽辜之语。非执法之官所宜出。嗣后问刑衙门。俱应恪遵宪典。专引本律。不得于律外又称不足蔽辜及从重字样。即虽字但字抑扬文法。亦不准用。上谳后。经朕阅看案情。或有酌加增减者。亦不治以失出失入之咎。用副朕矜慎庶狱至意。　　

○以镶白旗满洲副都统绵标、为正蓝旗护军统领。参领那敏泰、为正蓝旗汉军副都统。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之三十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。正月。乙亥。谕内阁、军机处为机密要地。向来行走章京。未定额数。俱由军机大臣挑补。并不带领引见。因思各衙门各旗官员。即笔帖式、骁骑校、护军校等微员。无不由引见补授。军机章京。职事较重。岂有转不带领引见之理。嗣后满汉章京、各定为十六缺。由内阁、六部、理藩院堂官。于司员、中书、笔帖式等官内。择其人品端方。年力富强。字画端楷者。交军机大臣带领引见。候朕简用。其记名人员。遇有缺出。按次陆续充补。此次应挑之满汉章京。即照新例办理。　　

○总理丧仪王大臣、以上哀恸沉挚。天颜减瘦。奏恳节哀。得旨。朕受皇考深恩。逾于寻常。今猝遭大事。五内摧裂。实不能已。诸王大臣爱戴之诚。甚属真挚。应节哀之处。自当勉强抑制。　　

○以吏部侍郎刘权之、为都察院左都御史。调礼部侍郎周兴岱、为吏部侍郎。工部侍郎吴省兰、为礼部侍郎。刑部侍郎张若渟、为工部侍郎。仍兼管顺天府府尹事。以都察院左副都御史汪承霈、为刑部侍郎。　　

○以内阁学士曹城、署礼部侍郎。　　

○丙子。上诣几筵前。行殷奠礼。　　

○丁丑。谕内阁、大学士九卿文武大员翰詹科道等定拟和珅、福长安、罪名。请将和珅照大逆律凌迟处死。福长安照朋党律拟斩。请即行正法等因一摺。和珅种种悖妄专擅。罪大恶极。于法实无丝毫可贷。因思圣祖仁皇帝之诛鳌拜。世宗宪皇帝之诛年羹尧。皇考之诛讷亲。此三人分位与和珅相等。而和珅之罪。尤为过之。从前办理鳌拜、年羹尧、皆蒙恩赐令自尽。讷亲、则因贻误军机。于军前正法。今就和珅罪状而论。其压搁军报、有心欺隐。各路军营。听其意指。虚报首级。坐冒军粮。以致军务日久未竣。贻误军国。情罪尤为重大。即不照大逆律凌迟。亦应照讷亲之例。立正典刑。此事若于一二年后办理。断难宽其一线。惟现当皇考大事之时。即将和珅处决。在伊固为情真罪当。而朕心究有所不忍。且伊罪虽浮于讷亲。究未身在军营。与讷亲稍异。国家本有议亲议贵之条。以和珅之丧心昧良。不齿人类原难援八议量从末减。姑念其曾任首辅大臣。于万无可贷之中。免其肆市。和珅。著加恩赐令自尽。此朕为国体起见。非为和珅也。至福长安受皇考厚恩。即居和珅之次。且与和珅朝夕聚处。于和珅罪状。知之最悉。且常有独对之时。如果据实举劾。罪迹昭著。皇考必将和珅即正刑诛。断不肯偏护和珅。转坐福长安以讦发之罪。即谓皇考春秋已高。恐触圣怒。藉小忠小信为辞。不敢举发。自朕立为皇太子。及受宝后。已及四年。此数年中。伊常有在朝内直宿。不与和珅同直之时。何难自请独对。或将和珅罪状胪列。具密摺奏陈。如先前曾有片纸只字。则此时朕不但不肯将伊与和珅一同治罪。并不肯夺伊官爵。乃始终并无一语。是其有心扶同徇隐。百喙难辞。现在查抄伊家内财产。已非伊分内之所应有。若非平日肆意贪婪。何从得此饶裕。即照大学士等所请按例办理。实罪所应得。但科道中并未将福长安指款参劾。而所抄资产。究不及和珅十分之一二。和珅、现已从宽赐令自尽。福长安、亦著从宽改为应斩监候秋后处决。并著监提福长安。前往和珅监所。跪视和珅自尽后。再押回本狱监禁。至和琳本无功绩。祇因伊参奏福康安木植一案。得以屡邀擢用。此案并非和琳秉公劾参。实系听受和坤指使。为倾陷福康安之计。今和珅籍没家产。查出所盖楠木房屋。僭妄踰制。较之福康安托带木植之咎。孰重孰轻。且和琳同福康安剿办湖南苗匪。亦因和琳从中掣肘。以致福康安及身未能办竣。是和琳于苗匪一案。有罪无功。所有和琳公爵。自应照议革去。至配享太庙。尤为非常钜典。和琳何人。乃与开国功臣同列。著即照议彻出太庙。并将伊家所立专祠。一并拆毁。丰绅殷德。系固伦额驸。且公主平日最为皇考所钟爱。自应仰体恩慈。曲加体恤。若此时将丰绅殷德职衔斥革。齿于齐民。于体制亦觉未协。和珅公爵。系因拏获王三槐所得。应照议革去。著加恩仍留伊伯爵。即令丰绅殷德承袭。在家闲住。不许出外滋事。丰绅伊绵。亦著革去公爵。斥退侍卫。不准左乾清门行走。仍加恩赏给云骑尉。在本旗当闲散差使。锡麟。原系承袭傅灵安云骑尉世职。福长安获罪。侯爵自应斥革。与傅灵安无涉。著仍加恩准锡麟承袭云骑尉。亦斥退侍卫。不准在乾清门行走。回本旗当闲散差使。大学士苏凌阿。年老龙钟。和珅因系和琳姻亲。且利其昏愦充位。藉显己才。伊年逾八十。跪起维艰。岂能胜纶扉重任。苏凌阿、著即以原品休致。侍郎吴省兰、李潢、太仆寺卿李光云、皆系和珅引用之人。李光云、现患痰疾。著以原品休致。吴省兰季潢、虽无人列款参劾。但未便幸列卿贰。俱著降为编修。吴省兰、著彻回学政。不必在南书房行走。　　

○谕军机大臣等、今日长麟所奏之摺。另行抄录摺底。寄和珅阅看。固系和珅印文行取。而长麟亦不应如此迎合今和珅一切滥行之罪。已经讯明。令其自尽。军机大臣另行更换。此事亦不深究矣。著传谕长麟等、嗣后此等流毙。永远严禁。至策拔克所寄军机章京信内。探询同乐园之戏甚属非是。大内演戏。无干伊事。探询何为。亦系探听内事之恶习。此风断不可长。策拔克著严行申饬。　　

○实授曹城、为礼部侍郎。以通政使司通政使初彭龄、为兵部侍郎。　　

○命翰林院侍读学士刘镮之、提督浙江学政。　　

○戊寅。谕内阁、昨经降旨将和珅罪状明白宣示。据大学士九卿等会同定拟具奏。已将和珅赐令自尽矣。和珅任事日久。专擅蒙蔽。以致下情不能上达。若不立除元恶。无以肃清庶政。整饬官方。今已明正其罪。此案业经办结。因思和珅所管衙门本多。由其保举升擢者。自必不少。而外省官员。奔走和珅门下。逢迎馈赂。皆所不免。若一一根究。连及多人。亦非罚不及众之义。且近来弊端百出。事难悉数。现在宣示和珅罪状。其最重各款。俱已晓然众著。傥臣工误会朕意。过事搜求。尚复攻击阴私。摘发细故。或指一二人一二事以实其言。则举之不胜其举。并恐启告讦报复之渐。是除一巨蠹。又不免流为党援门户陋习。殊非朕之本意也。朕所以重治和珅之罪者。实为其贻误军国重务。而种种贪黩营私。犹其罪之小者。是以立即办理。刻不容贷。此外初不肯别有株连。惟在儆戒将来。不复追咎既往。凡大小臣工。无庸心存疑惧。况臣工内中材居多。若能迁善改过。皆可为国家出力之人。即有从前热中躁进。一时失足。但能洗心涤虑。痛改前非。仍可勉为端士。不至终身误陷匪人。特此再行明白宣谕、各宜凛遵砥砺。以副朕咸与维新之治。傥经此番训饬之后。尚不知改悔。勉立修名。则是自甘暴弃。不齿士类。必当严加惩治。毋谓教诫之不豫也。将此通谕知之。　　

○谕军机大臣等、从前和珅意图专擅。用印文传知各省抄送摺藳。因此带有投递军机处另封事件。业经降旨饬禁。并随摺批谕、今和珅业经伏法。所有随带文书。当永远停止。傥经此番饬禁之后。尚有仍蹈前辙者。必当重治其罪。决不姑贷。将此各传谕知之。　　

○又谕、上年十二月闲。都尔嘉将由叶尔羌采解大块玉石运送艰难之处。寄知和珅。和珅匿不陈奏、现经军机大臣查出具奏、叶尔羌离京路途甚远。运送玉石。倍觉费力。彼时和珅据情陈奏、断无因此劳役回众之理。今阅都尔嘉原书。得知回众劳苦情状。朕心甚为怜悯。将此速谕所经各城大臣。接奉此旨。所解玉石。行至何处。即行抛弃。不必前解。惟是由叶尔羌采取递送之回子伯克、以及众回人费力良多。著寄谕奇丰额。并所过各城大臣。酌定赏赐伯克头目缎匹。众回人银两。一面具奏。一面赏给。以示朕矜恤回奴之意。　　

○又谕、明亮等剿办张汉潮。总未将贼首擒获。虽将分夥奔窜之陈掌柜一股剿杀数百名。亦恐皆懦弱良民。未必实系真贼。至张汉潮系老弱无能之贼。有何难办。岂有贼能奔窜。而我兵独不能追剿之理。明亮等所带官兵。皆系满洲精锐。乃不能督率奋击。致我满洲及东省劲旅。渐成疲乏。看来明亮等竟有意耽延。希图坐享供给。节经降旨饬谕、若再不知愧奋。趁贼匪穷窜之时。直前截击。克日擒渠。惟有执法严惩。上报皇考高厚之恩。下救小民流离之苦。断不稍从宽贷。将此传谕知之。　　

○己卯。大学士九卿等、恭拟上大行太上皇帝尊谥徽称。曰法天隆运至诚先觉体元立极敷文奋武孝慈神圣纯皇帝。天下万世称曰高宗纯皇帝。奏入。上宣谕曰。前谕大学士九卿等、钦遵皇考遗训称宗。敬上庙号曰高宗。为百世不祧之庙。兹据诸王大臣等、合词议上尊谥曰纯皇帝。于我皇考圣德神功。实相符合。此乃天下万世公论非朕一人孺慕显扬之私悃。亦非世下尊崇称颂之私情也。我皇考至诚无息。久道化成。健运以法天。体元以育物。巍巍荡荡至德难名。今据所奏敬拟上尊谥徽称。详慎公允。足以昭垂万世。甚惬朕心。所有应行典礼。该部敬稽成例具奏。　　

○谕内阁、据总理丧仪王大臣等奏、本月二十三日。奉移梓宫。请朕步送至东华门外。即乘轿出神武门先至观德殿。恭候梓宫到时。再至景山东门外跪迎等语。在王大臣等爱君之忱。当出乎此。但朕敬查大礼记注。圣祖仁皇帝梓宫奉移之日。皇祖即步行送至寿皇殿。且有允许管道官兵举哀之旨。维时皇祖春秋已四十五岁矣。今朕年甫四旬。精力正强。且有御前侍卫扶掖而行。道路亦不为甚远。尽可躬自恭送。以求得朕心之安。至于随时节哀。朕亦自有为国自重。仰承付托之道。所有王大臣等吁恳之奏、著不必行。亦毋得再行渎陈。　　

○又谕、前因伊江阿由驿递到奏摺。有寄和珅书信。业经闻知大行太上皇帝龙驭上宾。信内惟谆劝和珅节哀办事。而于朕遭罹大故。并无一字提及。负恩昧良。因降旨将伊江阿交部严议。并令明白回奏、兹据伊江阿覆奏、犹以诏书未到为辞。已属巧办。并称望和珅为国家出力。向与和珅从无交涉等语。尤不成话。现在和珅罪状已著。业经伏法。其平日之种种贪黩营私。尚得为国家出力大臣乎。如果伊江阿与和珅素无交结。则该抚之浮收漕粮。现被人参奏、不知又将何用耶。伊江阿既经颠倒错乱于前。又复饰辞巧辩于后。实非寻常谬误可比。著即照部议革职。来京候旨。所有山东巡抚员缺。著陈大文调补。速赴新任。陈大文未到之前。著宜兴暂署山东巡抚。其仓场侍郎事务。著傅森署理。至广东本系督抚同城。所有巡抚印务。即著吉庆兼署。俟简放有人。再降谕旨。　　

○又谕、教匪滋事以来。今已三载。尚未荡平。揆厥所由。总因和珅压搁军报、诸事擅专。于军务每多掣肘。以致各路军营。不敢以实入奏、观望迁延。日久不能蒇事。今和珅业经伏法。此后断无从中牵制之人。朕可力保。带兵大臣等、自当咸知奋励。勉赎前愆。但恐势不相下。无所统属。各怀自私自利之心。易启争功诿过之弊。勒保初到川省时。尚能振作。近来号令不行。惟以专剿冷添禄一股为词。稽延数月。迄未擒渠。具余各路军营。更难兼顾。此即事权不一之明证。今特申明军纪。勒保、著授为经略大臣。赐以印信。所有各路带兵大臣。及总督宜绵、景安、巡抚倭什布、秦承恩、高杞等、悉受节制。明亮、额勒登保、素谙军旅。且办理川楚邪匪以来。明亮剿平孝感贼匪。额勒登保擒获首逆覃加耀。均曾著有劳绩。俱著实授副都统。授为参赞大臣。伊二人应否与勒保同在一路。抑或别领一军。分布要路之处。著勒保酌量情形办理。其余将领。俱著勒保酌派具奏、同知刘清。闻其平日官声尚好。著勒保奏明量予升擢。以从民望。勒保接奉此旨。不得以专剿冷添禄藉口。应将此股贼匪。交提镇大员督兵剿办。伊即带领重兵。或于川省。或于陕省。择扼要适中之地。居中调度。统摄各路。其有不遵军令者。好行指名参奏、若贻误重大军情。准其一面拏究。一面具奏。以重事权。勒保身当重任。尤应倍加感奋。迅勉成功。若能歼厥渠魁。扫除余孽。必当加之懋赏。优奖勋劳。傥或仍前怠玩。则受任专者受罚亦重。军律具在。勒保恐不能当此重戾也。永保、前在军营获咎。业经释放。著加恩赏给蓝翎侍卫。赍送经略印信。前往军营。在领队侍卫上行走。至近日臣工等多有条奏军务者。若仅悬揣核议。不过纸上谈兵。无裨实用。著将各摺发交勒保阅看。可行则行。可止则止。毋庸一一议奏。　　

○又谕、教匪聚众滋事。皆以官逼民反为词。昨冬贼首王三槐解到审讯时。供词内亦有此语。朕闻之殊为恻然。是以暂停正法。我国家百数十年来。厚泽深仁。周洽寰宇。皇考临御六十年。无时不廑念民生。痌瘝在抱。普免天下钱粮漕粮。以及蠲缓赈贷。不啻亿万万。凡所以惠爱闾阎者。至优极渥。朕仰承付托之重。夙夜兢兢。视民如伤。一夫不获。宵旰殷怀。岂忍令数省苍生。罹于锋镝哉。百姓幸际昌期。安土乐业。若非迫于万不得已。焉肯不顾身家。铤而走险。总缘亲民之吏。不能奉宣朝廷德意。多方婪索。竭其脂膏。因而激变至此。然州县之所以剥削小民者。不尽自肥己槖。大半趋奉上司。而督抚大吏之所以勒索属员者。不尽安心贪黩。无非交结和珅。是层层朘削。皆为和珅一人。而无穷之苦累。则我百姓当之。言念及此。能不痛心。是以将和珅立正典刑。以申国法而快人心。现在大憝已去。纲纪肃清。下情无不上达。各省官吏。自当大法小廉。湔除积习。民间无所扰累。亦可各遂其生。且教匪起事之初。丑类原属无多。到处迫胁良民。供其役使。及贼势方张之际。突入村庄。任意焚掠。不从则立加残害。从之则冀缓须臾。愚氓畏死贪生。被其裹掠。此小民不得已之苦情。朕知之详而闻之熟矣。夫教匪起于楚北。沿及河南川陕地方。往来奔窜。肆其荼毒。村落为墟。吾民遭其蹂躏者。不知凡几。而贼匪每遇宫兵。又使裹胁之人在前抗拒。经官兵歼戮者。又不知凡几。或父兄叔侄被其戕杀。或妻妾子女被其掳掠。苟有人心。能无切齿。不过畏贼凶焰。莫敢先发。此时军纪整肃。鼓行而前。著名首恶。即日成擒。所可悯者。胁从之人。皆朕赤子。不忍骈诛耳。从来命将出师。祇有征讨不庭。断无用兵诛戮良民之理。特此剀切宣谕、各路贼队中之良民。如有能缚献贼首。悔罪立功者。不但宥其前罪。尚可如前年湖南投出之苗匪吴陇登等、恪外邀恩。否则或潜行散去。或临阵投降。亦必释回乡里。俾安生业。傥执迷不悟。军行所至。玉石俱焚。悔将何及。著勒保将此旨遍行晓谕川陕楚豫各地方。咸知朕意。　　

○命吏部尚书朱圭、户部尚书沈初、礼部尚书德明、兵部尚书金士松、在紫禁城内骑马。　　

○以刑部尚书庆桂、兼署兵部尚书。　　

○庚辰。上以奉移大行太上皇帝梓宫日期。祗告几筵前。行启奠礼。　　

○谕内阁、朕维崇孝为致治之原。徽称重易名之典。健顺功均覆载。帝后体备尊亲。钦惟孝贤皇后作配皇考。懋著坤仪。孝仪皇后诞育朕躬。亲承顾复。仁惠久孚于壸掖。孝德并洽于宫闱。兹恭上皇考太上皇帝尊谥。宜并追崇恭上尊谥。以展孝思。以昭万世。该衙门详查典礼具奏。　　

○命户部尚书驻藏大臣松筠、来京供职。以兵部侍郎英善、为驻藏大臣。　　

○以户部左侍郎那彦成、为工部尚书。转户部右侍郎布彦达赉、为左侍郎。调兵部左侍郎丰绅济伦、为户部右侍郎。转兵部右侍郎英善、为左侍郎。调礼部右侍郎书敬、为兵部右侍郎。以内阁学士恒杰、为礼部右侍郎。　　

○以定亲王绵恩、正蓝旗护军统领永臶、右宗人晋昌、乌里雅苏台将军永琨、礼部尚书德明、为内大臣。　　

○辛巳。谕内阁、八旗都统、副都统、前锋统领、护军统领、及管理各营大臣等、俱有跟班之亲随。原为办理公务。代该大臣传事传话而设。非同家丁之供应趋使。自应于兵丁内各选二人跟班。现在皆由骁骑校护军校内挑取。作为亲随。殊属不合。伊等职虽微末俱系职任之员。各有应办事件。若令舍其公事。跟随大臣。成何体制。嗣后都统。副都统等、著由马甲内挑取。前锋统领。护军统领。及管理各营大臣。皆由前锋护军内挑取。每人只准挑选二名。作为亲随跟班。其挑选骁骑校护军校之例。永远禁止。著为令。　　

○谕军机大臣等、勒保奏、剿贼情形。仍未能将冷添禄截住。又任其奔窜梁山忠州交界地方。而王光祖一股匪众。又与徐添德合夥。其所称分路杀贼一千五六百名。想仍系被胁难民。必非邪教真贼。但额勒登保星夜兼驰。往来截击。披阅之下。亦觉可怜。现在勒保知会额勒登保等、由垫江一路兜截徐添德。又令百祥等、从忠州一路紧追冷添禄。而勒保由梁山中路进发。分投布置。尚合机宜。当趁此各路大兵会合之时。迅缚渠魁。不得以贼匪逃逸并无定向为词。稍有迁延。至称贼匪卜三聘等、尚在奉节巫山一带游奕。窥伺夔州郡城。勒保令观成带兵前往堵截一节。所办亦是。夔州为川楚门户。自当认真堵御。勿令贼匪阑入楚境为要。将此传谕知之。　　

○命嗣后各部院堂官跟班。不准用觉罗笔帖式。　　

○以户部右侍郎丰绅济伦、署兵部右侍郎。礼部左侍郎阮元、署兵部右侍郎。　　

○调正黄旗汉军副都统恒杰、为镶白旗满洲副都统。镶黄旗蒙古副都统富成、为正黄旗汉军副都统。起已革副都统齐哩克齐、为镶黄旗蒙古副都统。　　

○以库伦办事大臣普福、年老。命回京。以内阁学士佛尔卿额、为库伦办事大臣。　　

○壬午。孝圣宪皇后忌辰。遣官祭泰东陵。　　

○恭移大行太上皇帝梓宫安奉观德殿。上先于几筵前奠酒。恸哭尽哀。届时。灵驾启行。上前导由景运门出。梓宫升大昇轝。上西向跪哭。奠酒。梓宫出东华门。上步行偏左。哭不停声。梓宫至殡宫大门外。降大轝。升小轝。上东侧跪哭。皇贵妃率妃嫔豫俟于观德殿后。随安奉梓宫于观德殿。上号泣行奠祭礼。王以下大臣官员。俱举哀行礼。上哀号瞻恋。不忍暂离。王大臣等奏请节哀。得旨。朕承皇考付托之重。天下臣民钜任。岂不知节哀爱身。但人子之情。实不能已。　　

○是日始。一居咸福宫苫次。　　

○癸未。上诣观德殿几筵前供奠。　　

○谕军机大臣等、樊人杰等、不过内地乱民。宜绵等督抚提镇多人。不能擒获一贼。能无羞愧。而惠龄又以陕界贼匪。已有宜绵等在彼截剿。不复兼顾。此等互相推诿恶习。相沿日久。竟属牢不可破。今惠龄等、因接勒保札称川东情形紧要。即就近移师梁山垫江等处剿捕。但惠龄既至川东以后。若又不能擒获徐添德、冷添禄等、则又将以何辞塞责耶。朕素闻各处情形。湖北则教匪多而胁从少。川陕则教匪少而胁从多。此等匪徒。诛之不可胜诛。除著名各首逆。自当悉数歼擒。断难宽宥外。其余逼迫附和之众。若有临阵投降。悔罪乞命者。不妨剿抚兼施。以期解散贼党。前因惠龄等拏获贼首罗其清。冉文俦。著有微劳。叠经加恩。岂竟全无良心。不知激发。且以各路军营带兵打仗而论。众人已不出力。而惠龄在众人中。尤为不出力之人。惟专以擒一贼首。希藉邀功。即有另股贼匪经过。伊亦置之不顾。此等情形。朕知之甚悉。今勒保已授为经略。惠龄等俱受其节制。所有冷添禄、徐添德、王光祖等、各股窜匪。应如何率领官兵。相机截击。皆系惠龄分内之事。傥遇有檄调。或藉口稽迟。或从中制肘。则是有心玩误。必当按律治罪。将此传谕知之。　　

○以太常寺卿童凤三、为内阁学士。兼礼部侍郎衔。　　

○以陕西布政使陆有仁、为广东巡抚。调山西布政使马慧裕、为陕西布政使。山东布政使陈文纬、为山西布政使。　　

○以病痊前任江西布政使岳起、为山东布政使。　　

○是日。上居永思殿苫次。　　

○甲申。上诣观德殿几筵前。行初祭礼。　　

</div>
    <div class="pagination">
<a href="清实录嘉庆朝实录_page51.html">上一页</a><span>...</span><a href="清实录嘉庆朝实录_page47.html">47</a><a href="清实录嘉庆朝实录_page48.html">48</a><a href="清实录嘉庆朝实录_page49.html">49</a><a href="清实录嘉庆朝实录_page50.html">50</a><a href="清实录嘉庆朝实录_page51.html">51</a><span class="current-page">52</span><a href="清实录嘉庆朝实录_page53.html">53</a><a href="清实录嘉庆朝实录_page54.html">54</a><a href="清实录嘉庆朝实录_page55.html">55</a><a href="清实录嘉庆朝实录_page56.html">56</a><a href="清实录嘉庆朝实录_page57.html">57</a><span>...</span><a href="清实录嘉庆朝实录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
