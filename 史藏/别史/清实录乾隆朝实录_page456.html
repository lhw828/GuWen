<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 456 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 456 页/共 1860 页
  </h1>
  <div class="content">
   ○谕军机大臣等。据讷亲奏称、十月初六日、奉到会商岳钟琪、愿以三万五千人、由党坝一路进攻情形、详悉定议之旨。旋于初七日札知岳钟琪。令至美诺面议。并知会傅尔丹、班第等。讷亲于初二日至党坝。初四日即回。其于彼处情形。何能周悉。且伊既与岳钟琪面谈。何岳钟琪所云三万五千人进攻之说。竟全未述及。而必调至美诺。往返经旬。旷废时日。且正当乘机进剿之时。而主将离营他出。何以督率调度。此在讷亲昏愦糊涂。已不待言。计此时岳钟琪、傅尔丹、当已各还原驻营次。可即速传谕伊等不必前往党坝、与岳钟琪商议。即遵照近日屡次所降谕旨。努力进兵。相机攻剿。毋得怠日玩时。老师坐守。其良尔吉、王秋、二人。前降旨令张广泗亲带来京。今据讷亲摺中、有遵旨明正其罪之语。而于何时何地正法。并未奏明。可传谕傅尔丹、岳钟琪等。如二人已经正法。或张广泗已经亲带来京。著查明奏闻。如尚未办理。著俟经略大学士傅恒到日查办。　　

○又谕、前据喀尔吉善等具奏、漳、泉、二府。被旱失收。豫筹接济。朕曾降旨、截留江、浙、漕米共十五万石。令各该督抚会商拨运。以资海疆民食。今复据喀尔吉善等奏称、台湾府属之凤山、台湾、彰化、三县。秋雨缺少。收成歉薄。米价昂贵。謮将兵粮、及平粜应补谷石、停买。核计各厅县积储数目。除拨运内地谷十万石外。通台存谷二十五万石。但恐有借拨悬宕之项等语。台地米谷。向来接济漳泉。若台郡失收。则海外民食。较之内地。尤为紧要。今通台存谷既止二十余万石。原不为多。而泉、漳、二郡。已有截漕之十五万石。虽该督抚目下尚未接到此旨。而将来可资粜济。则喀尔吉善等前奏拨运内地之十万石。自应仍留台郡。以为有备无患之计。可传谕该督抚。如此项谷石、已经起运及半、或二三万石。其余即行停止。不必再运。如尚未配船搭运。即全行停止。并酌看泉、漳、情形。倘所拨漕米、尚有不敷。应速行奏明。候朕于江、浙、漕粮内、再为酌量动拨运济。本年各省秋成。均属丰稔。纵加拨数万石。亦无妨碍。总期泉、漳、及台湾、两处各有储备。来年青黄不接之时。粜赈充裕。民无艰食。以副朕轸念海疆之意。　　

○福建建宁镇总兵官袁政故。以浙江杭州副将傅禄、为建宁镇总兵官。　　

○缓徵安徽贵池、青阳、石埭、怀远、阜阳、颍上、霍邱、泗州、盱贻、太平、十州县、并泗州卫、夏麦水雹成灾地新旧钱粮。贷贫民口粮耔种。　　

○甲辰。谕、乾隆八年、江、浙、二省截漕二十万石运闽备用。经崇明总兵胡贵、亲诣上海。陆续雇备海船。分作六帮押运前往。今所有江苏、浙江截漕十五万石、由海道运闽之处。著派崇明镇总兵王澄押运。令其与该省督抚会商。雇觅船只。衔尾扬帆。分帮前进。该镇沿途留心稽查照看。约束弁丁。催趱督率。毋令米色霉变。船户偷漏。迟延时日。致滋弊端。务期办理妥协。直达闽疆。以裕储积。　　

○乙已。上诣雍和宫行礼。　　

○刑部议奏。湖南巡抚杨锡绂奏称、民人陆有山、砍死胞弟陆启凤等四命一案。拟斩决。查律、当凌迟处死。妻子流二千里。应令再议。得旨。此案、陆有山砍死胞弟陆启凤等四命。该抚照例定拟斩决。刑部以该犯杀死胞弟。罪止绞候。其杀死张氏母子三命。俱系凡人。当依律磔刑。驳令再行妥议。虽由轻入重。例应题驳。但罪犯原拟不至于死。而驳入大辟。自当俟覆到定案。以昭郑重。此案陆有山之凶恶残忍。允宜寸磔。在该抚已拟立斩。固系决不待时之人。该部即应按律改正。请旨完结。若仍循常例驳令再拟。不惟往返迁延。凶犯转得偷生苟活。且恐该犯或畏罪自尽。或瘐毙囹圄。不获明正典刑。何以惩凶徒而彰国法。陆有山、著照部议、即凌迟处死。嗣后有似此者。该部于本内声明。遵照办理。余依议。　　

○又议奏。原署江苏巡抚安宁奏称、西洋路西亚国人王安多尼、意大利亚国人谭方济各、在江苏昭文县行教。往来江苏、安徽、浙江、三省各属。煽惑男妇。事发拏获。将王安多尼、谭方济各、照化外人犯罪律、拟绞。窝顿之昭文县民唐德光、常熟县民妇沈陶氏、照左道惑人为从律、发边外为民。听从入教、混称会长之尤元长等、照违制律、杖枷。附教载送之唐兴周等、杖笞有差。失察之地方官、参处。除王安多尼、谭方济各、及从犯唐德光、俱在监病故。毋庸议外。沈陶氏系妇人。照例收赎。余俱如所拟。从之。　　

○蠲免江苏泰州、及铜山县、夏麦被水雹成灾地、本年额徵钱粮有差。　　

○赈恤陕西耀州、富平、三原、咸阳、高陵、临潼、渭南、兴平、醴泉、泾阳、咸宁、长安、同官、扶风、岐山、大荔蒲城、白水、韩城、朝邑、澄城、郃阳、华阴、乾州、武功、二十五州县旱灾贫民。　　

○旌表守正捐躯之山西太原县民郝林女郝氏。　　

○丙午。上至静安庄孝贤皇后梓宫前奠酒。　　

○御太和殿传胪。赐中式武举一甲张兆璠、温有哲、孙仪汤三人、武进士及第。二甲刘纡青等、武进士出身。三甲叶信等、同武进士出身。　　

○谕曰。讷亲办理金川军务。畏缩乖张。种种舛谬。朕前降旨。令其明白回奏。今据奏至。更复浮混无耻。且皆诿过于张广泗。讷亲以经略重臣。军中调度。皆听指挥。功过无可旁贷。乃一切推卸。在张广泗此番罪谴。本无可宽。但出之他人。尚为有辞。讷亲则无可诿过。如摺内所称各情节。讷亲身为经略。果实见其非。何难据实参奏。即一面参奏。一面提问。亦无不可。观其迟回不断。并非伊见不及此。盖以一参张广泗。则军中之事。皆伊所仔肩。其责愈重。惟留以为卸过之地。将来即或无功而归。亦尚藉张广泗为之代任其责。居心若此。是岂受恩深重、实心任事之大臣所为乎。况伊摺内所称、自任举失事。即顿兵二十余日。不敢前进。是其怯懦委靡。全无愧愤激励之意。咎无可辞。至所询伊并不亲身督战、惟在帐中。坐观诸事。亦据一一俯认不讳。因奏请将伊交部严加议处。夫迟误军机。畏缩观望。设令讷亲处分他人罪状。有不问以斩决者乎。而自乃仅请交部议处。此岂降革所能了局者耶。且伊兄策楞、昨奏称、讷亲于国家军旅大事。如此负恩。为国法所不容。请拏交刑部严加治罪等语。是伊兄尚知其获罪重大。国法难容。而伊乃如此陈奏。则是伊全不以军务之轻重介意。非天夺其魄。丧心病狂。则目无国法。不畏三尺。辜恩负国。莫此为甚。此摺著交部存记。尚有续降谕旨究问之事。俟伊覆奏到日。并案请旨。该部知道。　　

○经略大学士傅恒奏。臣等原议。京兵一千七百名。船厂、黑龙江兵三千名。分为十六起起程。每起兵三百名。今遵旨酌量。每起兵五百名。应将京兵一千七百名。分为四起。头起兵五百名。余俱四百名。船厂、黑龙江兵、每起俱五百名。应行文直隶、河南、西安、四川、各督抚将军等。令将驿站所需车马。作速添备。得旨。依议速行。　　

○丁未。上诣皇太后宫问安。　　

○谕军机大臣等。总督喀尔吉善、巡抚潘思榘、奏称、有已故罗教邪党姚焕一之徒严友辉、黄永乔。因江西石城县关拏。黄永乔已经就获。严友辉住宁化县龙上里地方。知县周天福、带领民壮往缉。业经擒获。并于该犯家内搜出经像符印。乃伊同教严玉等。纠众百余人。持械围房放火。拒捕抢犯。现委候补守备康信、千总王轩、驰往督缉等语。闽省建宁府老官斋邪教党与。焚掠村庄。拒敌官兵。甫经该督抚等弋获首犯。分别正法完结。而严友辉仍敢怙恶党邪。严玉等复拒捕抢犯。闽省民风、固属刁悍。亦由地方官于此等案件、办理草率。根株不净所致。著传谕喀尔吉善等。此案首从各犯。皆系愍不畏法之徒。应照魏现一案。速行严拏务获。从重案拟。以警刁风。且宁化乃汀郡第一犷悍之区。民间恶习。目无法纪。必须极力振刷。始得渐为悛改。况此案人犯众多。该督等所遣。仅守备千总微员。恐不足资弹压。自宜选差干练大员、前往督办。庶官役不至懈弛。刁徒克期就获。固不可株累良善。滋扰地方。亦断不可因循姑纵。虚应故事。俾邪党漏网。贻害将来。　　

○户部议准。护四川巡抚宋厚奏称、办理粮务之员。应每年给养廉银二千两。随带员外、主事。每月四十两。纸张笔墨银。每月六两。书吏。每月口粮银四两。经略。每月养廉银一千两。赏需银一万两。书吏。每名盘费银四两。纸张笔墨银。每月十二两。内大臣、护军统领等。每月行装银三百两。每日盐菜银五钱。二三等侍卫。行装银一百二十两。盐菜银一钱四分。蓝翎侍卫。盐菜银八分。又、被掳逃回、及投诚番民。日支口粮米八合三勺。或炒面一升。俟荡平另议安插住支。再、西路加调官兵。增运粮饷。应购买骡马三百头。平坦处所。安设驮运。每匹价银八两。从之。　　

○赈恤安徽阜阳、颍上、霍邱、三县秋禾被水、凤阳、怀远、泗州、盱眙、来安、五州县、并凤中、长淮、泗州、滁州、四卫、秋禾被旱、各成灾贫民。　　

○旌表守正捐躯之河南西平县民王见士妻戴氏。　　

○戊申。上御太和殿。赐经略大学士傅恒敕书。　　

○谕曰。蒋麟经、不称总兵之任。著发往福建。现在杭州城守副将员缺。著喀尔吉善、于所属副将内拣选一员调补。所遗员缺。即以蒋麟经补授。　　

○谕军机大臣等。前曾传谕吉庆。查明塞楞额、安宁、周学健、与两淮商人有无交结寄顿之处。令其据实查奏。原因塞楞额等、罪犯重大。家产应行入官。而伊等久历外任。淮商实为利薮。恐平日有交结寄顿等弊。不可令其隐匿遗漏。吉庆惟应遵旨查办。如果毫无寄顿。何妨据实奏明。乃奏称、塞楞额等并无交结寄顿。惟商人吴裕大、江广达、程观泰等。与周学健往来交结。愿出银十万两赎罪等语。该商等既无寄顿周学健赀财。其素相往来。又无关说干请。何罪可治。而横加重罚。国家有此政体乎。吉庆所奏。殊属乖谬。观其如此居心。实不可问。将来必不能长承朕恩矣。从前淮商、遇地方公事。捐赀报效。出自情所乐从。自属踊跃急公之义。尚无不可。至以无辜坐谴。令其出赀。有是理乎。吉庆若非查奏不实。巧于避重就轻。则其卑鄙糊涂。谬妄已极。非寻常错误可比。著传旨严行申饬。　　

○又谕曰。总督新柱、因新任安陆府知府王文裕、不能胜任。请与郧阳知府张世芳对调。摺内声叙、有另摺具奏在案字样。似属先曾奏过之事。朕因批咨部知之。及阅后一摺。又系会奏改调。则前摺内所云具奏在案之语。殊未明晰。至新柱又奏称、湖南宝庆府属之城步县、永州府属之道州、江华县、靖州属之通道、绥宁、二县。因本年春夏之间。阴湿凝滞。至七八月。发为疫气。居民传染。颇有伤损。晚禾无人收割。营兵亦多患病等语。民间染患时疾。虽因寒暑失调之故。但至有所伤损。且误农功。深堪悯恻。朕日以生民为念。既有此事。该督应即早为入告。何以至今始为奏闻。殊属延缓。新柱为人拘谨。且初任总督。诸事尚未谙练。而于汉文又非素习。是以应奏事件。缓急不能合宜。而立言亦有欠妥之处。嗣后当诸事留心。毋得稍有疎忽。著传谕知之。清字摺二件。朕已览悉。留中。　　

○兵部奏。戊辰科武进士、补授侍卫。得旨。一甲一名张兆璠、授为头等侍卫。二名温有哲、三名孙仪汤、授为二等侍卫。二甲刘纡青等十名、授为三等侍卫。三甲叶信等十五名、授为蓝翎侍卫。　　

○己酉。谕。打牲索伦达呼尔总管鄂布希、著留京。俟黑龙江后派之一千兵到京。令其带往军营。所有应得行装银两。照侍卫参领之例给与。　　

○命户部尚书尹继善、协办大学士。　　

○是日起上以冬至祀天于圜丘。斋戒三日。　　

○是月。户部奏、各省秋拨银两。得旨。知道了。湖北、湖南、江西、俱与四川邻近。著将此三省实存银一百一万一千一百余两。解往四川。存贮藩库。以备军需之用。该部即传谕各该抚。遵旨速办。　　

○直隶总督那苏图奏。满兵进剿金川。经由直隶。商民聚集。用钱必多。钱价未免高昂。查司库现存宝直局鼓铸余钱二万六千六百余串。今酌于良乡、清苑、正定、临洺关、分站处所。每处发制钱八百串。委员经理。以平市价。使纹银一两。易制钱八百文。再、清苑附在省会。人居稠密。官兵经过。粮价不无滋长。查保定府新建仓内、贮漕米易谷四万石。今酌动碾米。豫备平粜。得旨。甚妥。知道了。　　

○又奏。满兵赴川。原议分十六起。每起三百名。隔五日一次启行。臣已令各站豫备车马应付。今军机处咨、以五百名为一起。令料理添备。伏思军机处所议。以五百名为一起。隔五日一次启行。自十一月初五、至二十日。京兵俱可起程。以臣愚见。若仍以三百名为一起。隔三日一次起行。计算自十一月初五、至二十日。京兵亦可全数起程。得旨。军行迅速。则成功亦速。汝不可为此奏也。即多费些须。何妨。速行办理。莫误军机。　　

○又奏。直隶驿站。原照部文、备马五百二十匹。今于二十八日接准部文。大学士傅恒、随带官兵、于十一月初三日起身。共需马七百二十余匹。初四日起身之官兵。又需马三百余匹。查十一月初五日。即系京兵第一起启行之期。今初三、初四、连日每站需马至一千余匹之多。为时孔亟。途远者亦难调到。臣悉心熟筹。惟有将现在调拨马。尽供经略大学士随带官兵初三初四两日之需。其初五日第一起京兵。四大站共需马三千二百匹。再于附近营驿马内、全数尽调。更将保定城守尉驻防营马凑足。俟第一起京兵过后。各回营驿。其第二起至十六起京兵需用马。仍将原续调之营驿马、分班轮应。报闻。　　

○又奏。静海县蒲港洼地方。有正红旗马厂地一百五十四顷七十七亩。在子牙河东岸。向有西堤一道、以障河水。康熙三十八年。复筑东堤。将此地夹入两堤之中。久无浑水灌润。渐致不毛。乾隆三年。东堤决三十余丈。引入浑水。逐渐受淤可垦。乾隆四年。有天津县武生杨普成等。朋捏诡名。认垦地三十顷。以为霸占之由。经臣饬审勒退。此地原系马厂官地。未便报垦升科。应照河淀淤地之例。分给附近贫民认种。上等地、每亩租银六分。次等、三分。每年徵解道库。为河工添补岁修之用。如遇大水被淹。勘明豁免。不得请赈。报闻。　　

○署两江总督策楞奏。臣弟讷亲、退缩乖张。辜恩误国。请交刑部严加治罪。得旨。朕自有处分。岂因人言而定耶。　　

○漕运总督宗室蕴著奏。东海营、切近东北洋面。南有凤凰城。北有墟沟城。距八十余里。雍正元年。将海州守备移驻墟沟城。雍正十年。改为都司。仍驻北城。乾隆十一年。因南城地面辽阔。烟户稠密。前署漕臣刘统勋、令该都司水陆游巡。臣勘地形。南城防范固要。然酌选干员巡守。可免疎虞。北城地处海滨。居民稀少。逼近莺游门开海大洋。为海防重地。必得大员驻劄北城旧有衙署、仓廒药局。臣饬令该都司、率额兵移驻。专力镇守巡逻。其南城地方。即令该营派勤干千把、加意防范。并饬该都司不时亲巡查察。报闻。　　

○安徽巡抚纳敏、奏请效力军营。得旨。此奏殊不可解。以汝老迈。有何用处。而请出兵耶。且汝非八旗亲军等比。何必如此。　　

○又奏。安省凤、颍、泗、一带。民俗好转徙。农佃每毕秋收。扶老携幼。四出觅食。名为逃荒。迨至次年二麦将熟始归。丰年率以为常。虽经劝导饬禁。锢习难返。向来邻省或未深悉。但闻凤、颍、泗等、系积歉之区。遇有流民过境。即行照例留养赀送。本年凤阳等州县、虽有偏灾。而通邑原属有收。农佃宜各安业。静候查明给赈。诚恐积惯外出者。仍有觊觎之心。请将安省偏灾各州县情形。密移邻省。留心查察。使游惰不得滥邀恩泽。而实在流民。得以全活。报闻。　　

○浙江布政使永贵、奏请效力军营。得旨。此奏可谓多事。若不出于诚。更不可。　　

○定海镇总兵陈鸣夏、奏出洋巡迅情形。得旨。此等奏报。惟应据实。而查察亦应实力。但云地方宁静。为粉饰之辞。何益乎。　　

○闽浙总督喀尔吉善、福建巡抚潘思榘、奏。台湾府属之台、凤、彰、三县。被旱田禾。虽止十分之一。第凤、台、两县。上年已经歉收。今岁又复被旱。彰邑本年七月被水。即继旱灾。民力俱未免拮据。请照例先行抚恤一月口粮。仍分别被灾轻重分数。按月加赈。其泉属之晋江、南安、惠安、同安、四县。漳属之龙溪、诏安、二县。潮旱偏灾。民情实无因灾乏食之状。现已借给耔种。至岁暮尚恐有贫乏灾户。应请于彼时确查。酌借给四口以上谷二石。三口以上一石五斗。二口一石。以资日食。统于明岁秋成后、免息还仓。得旨。览奏俱悉。一切抚恤事宜。督率所属、实心妥为之。　　

○福建巡抚潘思榘奏。漳、泉、两郡。民情犷悍。其习之最恶者。莫如纠众结会、与学习拳棒二事。臣严谕各州县、实力查拏。于长泰、漳浦、海澄、等县。访获父母会、比帝会、祖师教、等案。从重究惩。得旨。是。知道了。　　

○署湖广总督新柱奏。楚省督标三营、额马二百匹。仅存九十六匹。又多疲瘦不堪。其所缺一百零四匹。惟左营现存马价一百二两零。余俱难以查考。前督臣塞楞额、在任两年。不一察究。玩误已极。而各营将领。亦不能辞责。应即查参。其派赴川官兵数内、本标三营共马兵六十五名。请将衙门办理公事之武昌关口岸银两、借给买马。先尽出师兵带往。余陆续买补。于来年应领朋银内扣还。得旨。览奏俱悉。　　

○署湖南巡抚布政使温福、奏请效力军营。得旨。所奏冒昧。汝往何用。　　

○署河南巡抚鄂容安奏。十月十三日。雨雪普遍。麦田滋润。据农民云。岁内即无雨雪。麦亦可望丰收。得旨。此语即非诚。十三日之雪。不过一二寸许耳。正藉腊雪。何云可无。若如此存心。将来必致讳灾。戒之。　　

○山西巡抚阿里衮奏。臣兄讷亲、退缩乖张。负恩深重。臣请自备鞍马。随同经略大学士傅恒、前往军营。为士卒先。以补兄罪。得旨。更有何颜为此奏耶。但父子之罪。尚不相及。何况兄弟乎。此番处分。实出意料之外。竟如鬼使神差。朕既用自愧。亦复怜彼。而不肯为姑息优容之举者。则以天理人情国法王章之所在。不敢容其私焉。不妨将此旨与汝兄看也。　　

○甘肃巡抚黄廷桂奏报。初一初二日。平凉府固原州地动。压死四十余人。报闻。　　

○又奏报。乾隆十二十三两年。宝丰县续招民一百六十四户。垦地九十五顷余。报闻。　　

○甘肃提督海亮奏谢。并请陛见。得旨。不必来。汝在太原。尚属称职。今更宜加勉。肃州重任。瑚宝章程可守。更加之以实心实力。久而不懈。则善矣。　　

○安西提督永常奏。沙州营之巴颜布喇地方。现驻防兵。原为防御噶斯一路而设。其至噶之道里远近。营中并无知晓之人。臣前任安西。曾差弁兵、自巴颜布喇正西往探。行及千里有余。多系戈壁。以水尽、未得至噶斯而回。臣今选千总二员。带外委二员。兵四十名。给骑牵马驼。多裹口粮水浆。于八月二十五日起程。指令自巴颜布喇、由黑打坂之西南往探。沿途即于所带兵中、留安卡拨。以通声息。于十月初八日回称、自巴颜布喇西行。约七百余里。至黑打坂。向西南行。一路多山僻。水草极少。行及六百余里。到一古墩。有水有草。更有筑下台坎基址。细看创造工程。乃系我朝驻过人马形像。从此四下踏勘。至南一百余里。乱山上。望见南有一带雪山。所带外委潘有仁。曾在青海出兵。到过噶斯。据说、这雪山下、似噶斯大路。又南一百余里。到雪山下。见有东西来往大路。是马驼走下旧踪。多被风吹雨湮。据潘有仁言。此路、前征罗卜藏丹津时走过。地名花海子。即噶斯大路。臣伏思自巴颜布喇往西南一千四五百里之外。并无别夷部落。所有旧踪、应系准夷两次进藏熬茶经过之踪无疑。今得探明。于巴颜布喇防御哨探有裨。报闻。　　

○护川陕总督傅尔丹、署四川巡抚班第奏。抽调官兵分防安卡情形。得旨。看汝等之志。总重于自守。而无进剿之心。非所望也。
  </div>
  <div class="pagination">
   <a href="清实录乾隆朝实录_page455.html">
    上一页
   </a>
   <span>
    ...
   </span>
   <a href="清实录乾隆朝实录_page451.html">
    451
   </a>
   <a href="清实录乾隆朝实录_page452.html">
    452
   </a>
   <a href="清实录乾隆朝实录_page453.html">
    453
   </a>
   <a href="清实录乾隆朝实录_page454.html">
    454
   </a>
   <a href="清实录乾隆朝实录_page455.html">
    455
   </a>
   <span class="current-page">
    456
   </span>
   <a href="清实录乾隆朝实录_page457.html">
    457
   </a>
   <a href="清实录乾隆朝实录_page458.html">
    458
   </a>
   <a href="清实录乾隆朝实录_page459.html">
    459
   </a>
   <a href="清实录乾隆朝实录_page460.html">
    460
   </a>
   <a href="清实录乾隆朝实录_page461.html">
    461
   </a>
   <span>
    ...
   </span>
   <a href="清实录乾隆朝实录_page457.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
