<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 330 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 330 页/共 518 页</h1>
    <div class="content">　　○乙未太常寺卿管国子监祭酒事许诰＜锍-釒＞乞终养不允
　　○以旱灾诏免应天苏州松江等府秋粮有差
　　○以都指挥佥事刘麟为右参将协守贵州兼提督清浪等处地方
　　○以都指挥使都勋为听征左参将都指挥佥事袁继勋为听征右参将
　　○戊戌升湖广永州府知府黄焯为湖广布政使司右参政山东按察司佥事王舜渔为本司副使江西赣州府知府王世芳为广东按察司副使
　　○庚子升贵州按察司佥事朱佩为湖广按察司副使直隶扬州府同知陶俨为河南按察司副使
　　○荫吏部右侍郎徐缙子玄度为国子生
　　○巡抚狭西都御史刘天和言顷者平番无功不宜与诸臣滥给银币俸级请容辞免  上听其辞俸仍赉以银币
　　○初南京兵部奉旨裁省诸司进贡快船南京守备太监赖义复以船不足运具疏请益诏下南京兵部尚书王廷相等覆奏言南京各卫马快船只乃国初置备水军征进辎重之用大小黄船乃永乐以来供奉乘舆北驻及进贡方物而设自  太宗都燕遂以二船专运  宗庙荐新及上供品物然物有定品船有定数是以上无废事下不疲民今则法久毙生管运内臣乃有假进贡以＜矢见＞利者拨船之际虚张品物务求多船以济己私盖缘未辨其轻重多寡故不能尽发其欺隐而折其伪辞今臣等查议先论其物之轻重次计其扛之多寡后定其船只之数目虽有奸贪欲求多拨不可得矣尝闻  宗庙荐新品物惟太常寺所进为  太祖高皇帝旧额其南京司礼监制帛  孝陵神宫监苗姜香稻等物南京内织染局龙衣南京印绶监诰敕轴皆永乐以来上供之数旧额之不可省者其余若守备诸司所进则皆宣德正统天顺成化以来传旨取用可减者多如枇杷非南京所产青梅酸涩不堪用天鹅鹚＜老鸟＞鹑鴈诸禽石榴柿子秋梨诸果又北方有之通属可省龙衣彩锦纱罗绫叚诸物既有织染局之岁办则当省南京供应之机房且一次所造必备数年之需一袭龙衣安得经年即坏若是尚衣有余似亦织造当省此则可以会计停止者也南京内官监竹器论造作则所值无几计运送则所费不赀亦宜会计所存可备几年之用量为停止云龙膳卓朱漆器皿及铜铁诸器皆坚久可用亦宜会计量省不必每年供造者也即此一事之行  圣恩所及甚广伏望  皇上独断而必行之  上以所奏下该部礼部尚书李时等言荐新品物除枇杷非北土所产梧桐子风鲫鱼并入水木樨鸡鹅弹俱宜如旧进贡用船装进其青梅石榴柿子天鹅鹚＜老鸟＞活鴈鹌鹑俱可省共停减船五只工部尚书章拯等言南京工部每年造运供应器皿虽额数三千六百件节年免造减造其数亦多原拟用船十五只亦宜临时酌减织造龙衣并竹器彩漆卓盒铜铁器物俱如所议减免  上曰此疏所言专在省并以纾民力俱依拟行著为定例自后敢有假托增用害人者科道官指名参奏
　　○吏部尚书兼翰林院学士方献夫以疾乞归  上曰卿有疾宜善调理部事暂令董圮代理痊可即出供职
　　○辛丑设山西平虏卫儒学
　　○壬寅升巡抚保定右副都御史钱如京为工部右侍郎
　　○裁革广西布政司按察司照磨所检校各一员太平府清军同知一员梧州府南宁府思明府照磨所检校各一员桂林府临桂灵川兴安灌阳阳朔永福义宁古田八县梧州府及苍梧藤容岑溪怀集博白北流兴业陆川九县平乐府恭城富川贺县三县南宁府宣化县浔州府平南贵县二县柳州府武宣马平罗城融县四县庆远府宜山县各儒学训导一员南宁府宣化武缘二县河泊所官各一员
　　○赐靖江王邦薴书经集注四书大全各一部从其请也
　　○命署都督佥事张輗佥书左军都督府事丰润伯曹松掌南京右军都督府事
　　○乙巳巡抚甘肃都御史唐泽以病乞休准回籍调理命督理粮储都御史赵载代之
　　○赐左军都督府署都督佥事郤永母夫人陈氏祭从永请也
　　○丙午锦衣卫千户刘深有事于安陆乞给驿以行＜锍-釒＞中称  恭睿献皇帝兵科都给事中张润身等言  皇考尊号本  恭穆献皇帝深乃称为  恭睿宜下法司治其妄诞之罪  上曰  皇考尊谥已于七年加上为  恭睿渊仁宽穆纯圣献皇帝深奏所称正为遵奉诏旨润身等职居言路何乃颠倒是非妄行参驳其各对状于是润身等上疏伏罪诏夺俸五月
　　○戊申大学士张璁等言昨蒙  皇上发下  圣母章圣皇太后所著女训一卷首冠以  恭睿献皇帝御制序次之以  圣母自序之文为目凡十有二臣等逐一捧诵仰见  圣母真女中尧舜我  皇上今日所以成二南之风化者端有所自谨遵奉钦命与礼官李时讲读诸臣顾鼎臣等重加捧诵钦仰无极所宜刊布昭示中外臣等切惟古礼有内则篇宋吕祖谦论之曰首言后王命冡宰降德于众兆民盖三代所以教天下者皆以是道自秦汉以来外风俗而论政事不复以人家事为问矣  皇上躬行仁义务节俭以成外治又彰明圣母女训以成内治三代以来所未之见诗大雅曰思齐大任文王之母思媚周姜京室之妇大姒嗣徽音则百斯男此臣等之至颂至祷者也更乞  皇上亲洒宸翰序之卷末以垂永久  上从之已复以  高皇后传  文皇后内训令璁等与礼部议欲同  圣母女训颁布璁等复言我国家自  祖宗以来正身教家以严内治其先后轨范皆出一道是二书诚宜与  圣母女训并为刊布  圣母女训臣等已请  圣明御制后序兹二书亦望  皇上御制后跋以纪岁月以见二书颁布皆我  皇上继述大孝所存其内训注文或  文皇后自注或当时女史所注皆未可知其训释俱各纯正可使天下后世女子易晓  上遂谕璁等以三书付部臣一体刊布以广内教复谕云桂萼尝言欲令翰林官撮诗书之关内教者撰为诗言使诵咏之斯亦为助多矣可谕诸臣速为分撰成而集之以助传训之布使易为感发且卿等三臣及方献夫李时董圯徐缙四臣俱当撰进可即转示知之朕惟今也时俗大不古若况女子最为难教欲立其本当自朕中宫始凡当行事宜卿等其与时会议以闻朕又命书者缮写女训三册一进  慈览一朕备观一奉  圣母授教皇后然授书宜有仪卿等即同礼官议进以重其始今方季秋犹是行阴之时如至十一月便不可此事矣
○总制三边兵部尚书王琼奏言宁夏墩台烽火西接庄浪往年未尝通一虏骑今年五月虏自西海由庄浪循广武营至贺兰山赤木口南宁夏地界拆墙入境骑以四五万计飞尘数十里略无畏忌向后北虏或畏大王子势众移营西入庄浪住牧与西海达子连和东西侵犯则不惟宁夏孤悬河北难守而甘肃地方又为断我右臂矣此今日西北第一大事乞早为议处设备毋使临事有误诏下兵部于是尚书李承勋覆奏曰宁夏一镇前以黄河为据后枕贺兰之险自镇远关以至大沙沟旧有台堡相接以断北虏西行之路昔人所谓断匈奴右臂者此也数十年来边军贫困镇巡姑息皆以修边为讳遂致墩台废弃耳目闭塞屯堡不能自立黑山诸营遂议内徙矣屯堡徙则藩屏撤而屯田不敢耕种自此镇城遂为虏通行途矣今欲保河西无虞必先固夏镇欲固夏镇必预修旧边琼所谓西北第一大事诚不易之论也成大事者不惜小费请发官银十万于夏宁责令镇巡守备诸臣乘时修复墩堡边墙庶乎西北之防可固得旨如议行
○巡按山西御史赵镗劾上八年十一月及九年正月虏犯山西游击曹安副总兵李瑾刘玉兵备副使陈伯安镇守太监周缙巡抚都御史张翰各失事罪状得旨李瑾降级用曹安陈伯安各夺俸三月刘玉准以功续罪张翰回籍听勘周缙还京仍令吏部速举堪任巡抚者代翰
　　○庚戌升翰林院编修张星为国子监司业升四川按察使胡东皋为都察院右佥都御史巡抚宁夏
　　○辛亥升大理寺右少卿林有孚为都察院右佥都御史巡抚保定等处兼提督紫荆诸关
　　○癸丑升都指挥同知周尚文为署都督佥事充总兵官镇守宁夏地方
　　○甲寅大学士张璁有疾  上遣太医院判许绅御医林凤往视之谕令稍愈即出供职
○原任少师兼太子太师吏部尚书华盖殿大学士杨一清卒一清云南安宁州人徙居丹徒幼以奇童荐为翰林院秀才成化八年登进士授中书舍人历按察佥事提学山狭入为太常少卿提督四夷馆南太常卿升左副都御史督理狭西茶马会虏警急复改巡抚狭西升右都御史总制三边军务以事忤逆瑾逮诏狱罢归寘鐇反诏复原职讨贼因留镇狭瑾诛召入为户部尚书加太子太保改吏部加少保寻加少傅兼太子太傅武英殿大学士入阁办事俄致仕嘉靖初虏大入塞掠关陇起为兵部尚书兼右都御史少傅兼太子太傅如故提督狭西军务未几召还内阁加少师改华盖殿久之致仕寻削秩至是卒一清识量宏远有文武长才沉几先物果毅好谋投之艰大绰有余裕其功烈在狭最著尝创修花马池边墙图复河套及拟剿逐西海逋虏皆画有戒算事多未竟张永之奏诛刘瑾也谋出一清故以永荐入内阁为言者所诋嘉靖初大礼议起一清见张璁大礼或问而是之于是张桂力加荐引已而  上顾遇一清渐隆委以心膂一清亦尽心赞翊一时庙议殊有可称是时张桂既柄用一时新锐喜事之人争趋附之多所更建一清每引故事稍示裁抑其党积不能平比张桂去位詹事霍韬遂谓一清陷之乃极力攻一清诬以赃罪一清既去复兴告讦狱证成其事诏革职疽发背而殁殁之前数日犹为＜锍-釒＞自解言身被污蔑死不瞑目  上闻而悼之令法司释赃罪勿复问十二年以恩诏例复其官至二十七年始赐谥文襄赠太保
　　○乙卯升浙江右布政使顾璘为都察院右副都御史提督鴈门等关兼巡抚山西
○太子太保吏部尚书兼翰林院学士方献夫以病甚再疏乞归  上察其诚恳许之给驿以行仍令抚按官俟其痊可奏闻召用
　　○初礼部以  上厘正郊典谓当考定雅乐＜锍-釒＞请令吏部及科道求精晓音律如宋之胡瑗李照者吏科都给事中夏言遂以致仕甘肃行太仆寺丞张鹗应诏  上令吏部趣召之鹗至即请定元声复古乐谓大乐之正必先定元声元声起自冥罔既觉之时亥子相承之际积丝成毫积毫成厘积厘成分一时三十分一日十二时故声生于日律起于辰气在声先声从气后若拘于器以求气则气不能致器而反受制于器何以定黄钟起历元故莫若用蔡元定多截竹以拟黄钟之律长短每差一分冬至日按历而候依法而取如众管中先飞灰者即得元气验其时刻如在子初二刻即子初一刻移于初二刻矣如在正二刻即子正一刻移于正二刻矣愿命钦天监知历官一人同臣参考元声庶几可得又言编钟十六古人非徒示观羙盖为旋钟而设其下八钟黄钟大吕太簇夹钟姑洗仲吕蕤宾林钟是已其上八钟夷则南吕无射应钟黄钟大吕太簇夹钟是已近世止用黄钟一均而不遍其十六钟则古人立乐之方已夫况太常止以五凡工尺上一四六勾合字眼谱之去古益远且两律兼一字如黄钟为黄合似矣又以大吕为下四太簇为高四夹钟为下一姑洗为高一夷则为下工南吕为高工之类何以旋钟取律所以止于黄钟一均而已且黄钟大吕太簇夹钟为上四清声何也盖黄钟为君尊上无比黄钟为宫则十一律皆受制焉臣民事物无敢凌越也至于夹钟为宫则下生无射为徵无射上生仲吕为□仲吕下生黄钟为羽然黄钟正律之声长非仲吕为□三分去一之次所以用黄钟为羽也子声即上黄六之清声正为不敢用黄钟全声而用其半耳姑洗以下之均率若此四清声之所由立也编钟十六其理亦然宋胡瑗知此故以四清声皆小其围径以就之黄钟太簇二声虽合大吕夹钟二声又非遂使十二律五声皆不得正李照范镇止用十二律不用四清声其合于三分损益者则和矣至于夷则以降其臣民事物又何能尊卑有辨不相凌犯耶臣又考周礼圜钟函钟黄钟天地人三宫之说有荐神之乐有降神之乐所谓荐神之乐乃奏黄钟歌大吕子丑合也舞云门以祀天神乃奏太簇歌应钟寅亥合也舞咸池以祀地祇乃奏姑洗歌南吕辰酉合也舞大韶以祭四望乃奏蕤宾歌林钟午未合也舞大夏以祭山川乃奏夷则歌小吕己申合也舞大武以享先祖舞大濩以享先妣所谓降神之乐冬至祀天南郊之圜丘则以圜钟为宫黄钟为角太簇为徵姑洗为羽是三者阳律之相继相继者天之道也夏至祭地于泽之方丘则以亟钟为宫夹钟为角姑洗为徵南宫为羽是三者阴吕之相生相生者地之功也祭宗庙以黄钟为宫大吕为角太簇为徵夹钟为羽是三者律吕之相合相合者人之情也且圜钟夹钟也生于房心之气为天地之明堂祀天从此起宫在琴中角弦第十徽卯位也函钟林钟也生于坤位之气在东井舆鬼之外主地祇祭地从此起宫在琴中徵弦第五徽未位也黄钟生于虚危之气为宗庙祭人鬼从此起宫在琴中宫弦第三徽子位也至若六变而天神降八变而地祇格九变而人鬼享非有难易之分盖阳数起子而终于少阴之中阴数起午而终于少阳之寅圜钟在卯自卯至申六数故六变而天神降函钟在未自未至寅八数故八变而地祗格黄钟在子自子至申九数故九变而人鬼享此皆以本元之声召本位之神故感通之理速也或者乃谓自汉以来天地鬼神闻新声习矣何必改作殊不知自人观天地则由汉迄今诚千七百年矣自天地观人亦顷刻间耳自今正之犹可及也并进所着乐书二部其一曰大成乐舞图谱自琴瑟以下诸乐逐字作谱其一曰古雅心谈列十二图以象十二律图各有说又以琴为正声乐之宗系凡  郊庙大乐分注琴弦定徽各有归旨且自诡心所独契斲轮之妙有非口所能言者疏下礼部议覆谓音律久废即今太常协律等官不过循习工尺等字谱不复知有黄钟等调臣等近奉诏演习新定  郊祀乐章间举古人遗制为问茫无以对今鹗奏谓四清声所以为旋宫谓取琴声不当按徽盖以深识近乐之弊至欲取钦天监知历者以互相参考尤为探本穷源之论似非目前司乐诸官所及  上乃授鹗太常寺寺丞令诣太和殿校定乐舞鹗遂上言臣尝阅周礼有郊祀之乐有宗祀之乐尊亲分殊声律自别臣伏听  世庙乐章律起林钟均殊  太庙臣窃异之盖  世庙与  太庙同礼而林钟与黄钟异乐函钟主地祇也位寓坤方星分井鬼乐奏八变以报资生之功故用林钟起调林钟毕调也黄钟主宗庙也位分子野星隶虚危乐奏九成以报本源之德故用黄钟起调黄钟毕调也理义各有归旨声数默相感通况天地者父母之象大君者宗子之称今以祀母之乐奏以祀子恐  世庙在天之灵必不能安且享矣不知谱是乐者何所见也臣观旧谱乐章字用黄钟声同  太庙但审听七声中少一律今更补正暂依奏格则祖孙一气相为流通函黄二宫不失均调尊亲之分两得神人之心胥悦矣乞敕礼部速改正之诏下礼部尚书李时等覆奏曰鹗所言与臣等所闻于律吕诸书者深有所合盖黄钟一调以黄钟为宫太簇为□姑洗为角蕤宾为变徵林钟为徵南吕为羽应钟为变宫旧乐章用合用四用一用尺用工去蕤宾之勾而越次用再生黄钟之六此旧乐章之失也若林钟一调则以林钟为宫南吕为□应钟为角大吕之半声为变徵太簇之半声为徵姑洗之半声为羽蕤宾之半声为变宫迩者沈居敬更协乐章用尺用合用四用一用工用六夫合黄钟也四太簇之正声也一姑洗之正声也六黄钟之子声也以林钟为宫而所用为角徵羽者皆非其一均之声则谬甚矣况林钟一调不宜用于  宗庙而  太庙与  世庙不宜异调所见尤真自今宜用旧协音律惟加以蕤宾勾声去再生黄钟之六改用应钟之凡以成黄钟一均庶于我  皇上感格之诚深有所补  上曰乐音即为更定勿误  庙享之用沈居敬辈令法司逮问
　　大明世宗肃皇帝实录卷之一百十七
明世宗肃皇帝实录卷之一百十八
　　嘉靖九年十月丁巳朔时享
　　太庙  世庙
　　○戊午木邦军民宣慰使司宣慰使罕烈法遣陶猛怕落等来朝贡方物给赏如例
　　○己未礼部上进呈玉牒仪注前期一日设玉牒案于奉天殿丹墀中设宝舆香亭于史馆前教坊司设中和韶乐设大乐如常仪是日早锦衣卫设卤簿驾修玉牒官具朝服捧玉牒置宝舆中  上御华盖殿具皮弁服鸿胪寺官导迎宝舆用鼓乐伞盖修玉牒官后随由二桥行至奉天门由左门入至丹墀案前捧玉牒置于案乐止宝舆香亭退鸿胪寺官奏执事官行礼讫奏请升殿导驾官前导乐作  上御奉天殿文武百官各具朝服侍班乐止鸣鞭修玉牒官入班乐作鸿胪寺官赞鞠躬四拜兴平身乐止赞进玉牒乐作序班举玉牒案由中道升班首官由左阶升序班以玉牒案置于殿中乐止班首官由殿东门入至案前赞跪修玉牒官皆跪乐作赞俯伏兴平身乐止班首官复位乐作赞鞠躬四拜兴平身乐止序班举玉牒案置于殿内稍东进玉牒官退于东班侍立文武百官入班行礼如常仪
　　○礼部奏宫中应行事宜并授女训仪注一  圣谕欲令翰林院撮诸书关女教者撰为诗言进呈以备宫中诵咏合行翰林院作速撰造仍令明白易晓一  仁孝文皇后内训  圣母章圣慈仁皇太后女训合行翰林院讲读官每月撰成直角□羊各三章仍引经传及  高皇后传内事实引证每章不淂过百余字以便女官记诵初六日  皇后率妃夫人诣  圣母前听讲十六日二十六日  皇后率妃夫人于坤宁宫令女官进讲仍起立拱听讲毕女官仍歌翰林院新撰诗一章臣等又惟宫壸邃密前项讲章陆续进呈或至误事况内训女训辞语有限讲读易尽合令内阁预先类编二训章旨令讲读官通撰直解总成一集进呈女官按期以次讲角□羊一古礼弦歌周南召南之诗不用钟磬乃房中之乐后夫人之所讽诵以事其君子者宜令宫中女官将二南之诗被之管弦以备宫中宴乐斥去一应俗乐其于阃德宫仪尤有禆益授书仪注一行钦天监选择吉日前一日女官设  圣母宝座于宫中设授女训案于宝座傍是日清晨女官侍卫如常仪  皇后具礼服女官引  皇后诣  圣母前赞四拜讫女官赞授训举案女官举授女训案于  御座前赞跪  皇后跪赞恭听训命随旨意训谕  皇后听受讫赞兴赞四拜礼毕举案女官举案  皇后随案还宫次日  皇后诣  圣母前谢恩
　　○庚申升福建按察使朱裳为浙江左布政使山东按察司副使刘淑相为四川按察使
　　○辛酉太子太保兵部尚书李承勋以足疾乞休不允
　　○给事中王希文言东广地控夷邦而暹罗占城琉球爪哇浡泥五国贡献道经东筦我  祖宗立法来有定期舟有定数比对符验相同乃为伴送附搭货物官给钞买载在  祖训可考也洪武闻以其多带行商阴行诡诈绝不许贡至正德年间佛郎机匿名混进流毒省城副使汪鋐并力驱逐仅乃绝之今未踰数年抚按以折俸缺货遂议开复  祖宗数年难沮之虏幸尔扫除守臣百战克成之功一朝尽弃不无可惜即无论为害地方但以堂堂天朝受此轻渎之贡治之不武不治损威无一可者也又雷廉珠池昔在  祖宗虽设官监守不过防民争夺而已正德年间逆竖用事传奉采取流毒海滨我  皇上御极即将珠池少监裁革海滨之民不胜忻幸今革者已复采者取盈驱无辜之民而蹈不测之险求不可必淂之物而责以难足之数非  圣政所宜＜锍-釒＞下都察院覆请自今诸国进贡宜令依期而至比对勘合验放其番货抽分交易如旧罢珠池监守请以镇守太监兼摄仍严禁民间不许僣用珠饰淂旨如议行
　　○壬戌大学士桂萼奏臣昨蒙发示  圣母章圣慈仁皇太后御制女训一册臣拜观详味有以知天启中兴将再造宇宙使圣贤继出实胚胎于此矣臣闻之古者天子立六官以听天下之外治以明章男教后立六宫以听天下之内治以明章妇顺是故阳事不淂适见于天日为之食天子素服而修六官之职荡天下之阳事阴事不淂适见于天月为之食则后素服而修六官之职荡天下之阴事今治历之官亦推步天度预逆日月之食请令天下有司咸救护之然所谓荡天下之阳事荡天下之阴事者曾不知为何物盖青史氏之记不行者数千百祀此贤人君子所以方之治古终不逮也夫事有缓而实切言有要而近迂者  皇后修阴教以启天下之贤圣是也伏望  陛下立行之务以表章我  圣母章圣慈仁皇太后御制女训一书为事其推行之序臣切以为当自中宫始以达之天下其修之中宫者三事一胎教之仪谓妊子及月辰特为一室处之即令东宫官属将二南诗古诗演歌法将历代女德兴废之事编成简明说词选收蒙瞽妇女十有余人以备轮直且传称妊子之时必谨所感凡中宫图画花草禽鸟一切寓目之物尤当一一拣择一择诸母诸母者慈母保母乳母也慈者知其嗜欲保者安其居处乳者以乳食子者也然必与其可者所谓可者乃其质清性美体无疡秽与所生每事相宜者耳一慎子师子师者于慈保乳诸母之中尤求其宽裕慈惠温良恭敬慎而寡言者则动静语默师法系焉所以尤当慎择行之天下者三事一女训之学礼部刊刻既成之后即当令两京各府州县各修官女学设庙奉先代女师之神傍有廊为习女工之所中一堂为听教之堂有司选有行义父老掌其公廨每岁十月开学十二月中止其大家有宗子之宫者其教法亦如之一教蒙瞽蒙瞽之人善听审音心不外慕善记善诵当以女训一书教令讲角□羊背诵亦令兼诵古诗及通今古典故亦量与俸给提学官岁考阅之一正媒氏臣按周礼有媒氏掌万民之判合者其责甚重今流俗率以民间无行之人为之宜令两京及在外各布政司府州县痛加禁治特选贵家大族有家法之人充之凡女自七岁以上入学习女训者皆书其年月日名于籍付之收掌谓之媒氏然后媒氏始正国有大嘉礼即按而取之此所以为荡天下之阴事成天下之美俗至大至精至切者也自是太子生必淂天下之圣女以为之配诸王以下及士大夫之家亦必皆有士行之女为配矣＜锍-釒＞入  上嘉纳其言令礼部看议以闻萼复奏臣按周礼以冠婚之礼亲成男女必男及冠女及笄而后婚氏始行礼焉我  太祖令男必十五以上女必十四以上而后行礼严禁指腹结襟意至深远近者士大夫之族鲜则古制亦不复讲求  祖宗之意男女方在襁褓苟且狥情先行聘礼至成婚之后多以匹配不宜自相戕贼宜申明  太祖之令敕天下自后男不及十四五以上女不及十三四以上不许先期过聘有不遵者媒氏及主婚之人以违制论若婚姻尚未完聚有果系匹配不宜者准其告官改聘则阴阳郁抑为之畅达此为荡天下之阴事俱下部议于是礼部覆奏萼所陈胎教之仪诸母之择子师之慎所以为天下根本之虑为  圣子神孙修德餋身之助其关系甚大宜书之御屏或训诸宫壸以为先事之备其女训之学蒙瞽之教又所以推其教于天下者但恐聚女子而教于一学恐有群居之忧宜令有司劝谕大家巨族务崇阴教以敦女习其蒙瞽之人不许记诵淫辞以簧惑人心止许记诵古诗二南国风及  圣母女训等书以劝诱风俗婚姻遵  祖制严禁指腹结襟之毙又必有司善体朝廷之意不劳民伤财而可以阴助政化之成若不论地方所宜人情所欲一概取必则驱迫条约必非妇人女子所便或反戾于风俗淂旨卿等再会翰林院逐条开议关宫闱者宫中行关在下者令其遵行明悉具奏
　　○少傅兼太子太傅吏部尚书张璁奏古者天子立后并建六宫三夫人九嫔二十七世妇八十一御妻所以广储嗣也伏惟  中宫皇后正位有年前星未耀嗣续未蕃臣愿  皇上当此春秋鼎盛之年广为储嗣兆祥之计宜敕礼部举慎选之典惟贞淑之求以充妃嫔以备侍御或当内教礼仪之行亦各淂以相摄佐也＜锍-釒＞入  上曰览卿所奏具悉忠爱诚切至意朕大婚将十年元配又失嗣承久虗深用忧惧每廑  圣母之念礼部速拟应行事宜以闻于是礼部覆请遣本部官二员司礼监官二员前往直隶南京凤阳等处选求淂旨朕思此举专为广嗣续止遣司属官四员以往勿淂因而骚扰百姓以称朕为  宗祀至意内官不必遣遂命礼部员外郎李瑜主事屠应埈王汝孝吴龙分往南北两直隶河南山东选取
　　○南京兵部主事林文华上言四事一省造舡以节财用南京各卫快舡见在七百七十三只江淮济川马舡之数称是嘉靖七年以前守备等衙门进贡舡岁七八百只或千只以故舡不敷用本部议请岁造快舡四十只计费银六千两盖不淂已为救毙之计也今屡奉明例省并岁拨快舡不过二百只计见在之舡可拨五年其岁造快舡宜即停省以节浪费一严禁官舡附搭内臣进贡止许半月以前行文南京兵部拨舡验装之后止许五日以内起程如有无籍之徒立为旱舡前站名色拨置招商附搭人货者问发如例内臣知情受财一体参究一禁军官私役额设马舡夫甲隶在卫所食粮应役与营军运军相同凡指挥千百户官役占者宜与役占营军运军同罪一均派各营马匹南京各营马数多寡不一而罚治事例致有脱免今宜敕南京守备参赞衙门将四营马匹均派把总官所辖多不过千匹少不下五百匹管队官所辖多不过百匹少不下五十匹其瘦损倒失各以分数受罪事下兵部议覆可行但均派马匹遽难议处宜令南京兵部议奏从之
　　○甲子以水灾免沧州青州所属利民等盐场本年分盐课仍发贮库赎罪米纸银一千一百两有奇赈济贫丁
○乙丑升狭西布政使司右参政范辂为福建按察使
○丁卯初巡按山西御史赵镗与巡抚张翰争礼生隙翰奏镗狂穉不谙宪体军马钱粮皆巡抚之职而调遣出纳镗每事皆行搀越镗亦奏翰坐视失机朦胧隐蔽及假以公事窃取余银诸不法事都察院以事情俱重必须核状明寔然后可行处分  上是之命礼科给事中董进第往山西体勘是时翰先已奉旨角□羊任并令镗回籍听候
　　○戊辰监察御史胡效才以父琏任都御史奏当回避吏部议请且谓科道无改翰林事例改自耿裕许诰始  上曰大臣子弟任科道官者以回避改授翰林皆近年阴厚私毙效才准于在京别衙门相应职事改授以后俱炤此例行
　　○己巳运太仓银十万两于宁夏镇备修边粮饷及紧急调兵支用
○庚午南京兵部尚书王廷相言南京龙江大胜新江口浦子口江淮五关内外守备各差官盘诘抽分需索为害百端商旅甚苦之又承委江淮浦子口内臣四员岁支廪给银一百四十四两又每年春秋二季差官于安庆九江等处点闸官军作威纳贿无所不至深为扰害并宜禁革兵部覆议从之
　　○辛未初  上以更定郊制欲纂辑成书以垂永久谕大学士张璁命与礼部尚书李时议定体例璁等议录礼文规制器数敕诰为书不必杂以臣下之奏  上谓此事廷议再三若不书臣下议论无以示将来今当分作三册首卷载神位礼器坛制祝辞乐舞仪注之类中卷至终卷备书敕谕诏令大小官员会章自＜锍-釒＞告成并各王之奏始末毕书然后可以昭示于后名曰祀仪成典书成朕当亲序之作敕俟十月吉行至是乃降敕曰朕惟祭祀国之大事矧今  郊祀已遵复我  皇祖初制其中事宜不可无记以垂将来今大工告竣祀期在迩兹先降敕特命知建造事总督工程官卿勋同知建造事督视规制官卿时监视巡察工程官卿鋐为监修官知建造事总督工程官卿璁为总裁官内阁辅臣大学士卿萼卿鸾为副总裁官首倡正议监视巡察工程官吏科都给事中夏言升翰林院侍读学士仍兼吏科都给事中不妨照旧掌科事及中允廖道南编修张衮徐阶程文德为纂修官卿勋暨卿璁等官各殚忠盖精思力究遵照朕谕卿璁凡例条目纂辑成书名曰祀仪成典务要明白正大以称朕法  祖敬  天礼神至意于以为万世法程守而勿替者斯为卿等竭忠致力之道凡敕中未载应行并朕前谕卿璁条目逐一开具奏请区处钦等其钦哉钦哉
○先是翰林院学士顾鼎臣为春坊谕德时条上钱粮积毙四事一暂议差官综理厘革钱粮积毙必专官综理方克有济往岁修举东南水利有工部郎中今升抚州府知府林文沛奉命赞理致有成效乞敕吏部将文沛量加宪职遵奉诏旨清查苏松钱粮假以岁月责其成功庶乎事体专一国计有补一查理田粮旧额请令抚按并议差前项官员督委各该州县正官于农隙之时责令各属里甲田甲业户公同将本管轻重田地涂荡照洪武正统年间鱼鳞风旗式样攒造总撒图本细开原额田粮字圩则号条叚坍荒成熟步口数目府州县官重复查勘的确分别界址沿丘履亩检踏丈量申呈上司应开垦者开垦应改正者改正应除豁者除豁田数既明然后刊刻成书收贮官库印行给散各图永为稽察仍斟酌前巡抚周忱王恕简便可行事例立为定规将每年实徵起运存留加耗本色折色并处补暂徵带徵停徵等项数目会计已定明刻榜文张挂城市乡村通行晓谕庶吏书不淂售其奸欺小民免包陪科扰之患一催徵岁办钱粮成化弘治已前里甲催徵粮户上纳粮长收角□羊州县官监收粮长不敢多收斛面粮户不敢插和水谷糠秕兑粮官军不敢刁难多索公私两便近年有司不行比较经催里甲欠粮人户乃将粮长立限杖并顾令下乡追徵豪强者则大斛倍收多方索取所至鸡犬为空寡弱者被势家拖延刁顽欺赖未免变产赔纳至或旧役侵欠责偿新佥一人逋负株连亲属每年无辜死于监禁棰楚者几百人矣且往时每区粮长不过正副二名近年多至十名以上其实收掌官粮之数少而科歛打点使用年例之数多州县一年之间輙被中人百家之产地方之害莫大于此宜令户部议定事例转行所司今后审编粮长务遵旧规如州县官多佥粮长纵容下乡收粮及不委里甲催办輙酷刑限比粮长者各问应淂重罪致死人命数多者以故勘论一查复预备仓粮成化弘治间每年盘并存留余米于预备含以赈饥荒或于春夏给散下户秋成抵斗还官新陈相因缓急有备近年秋粮仅足兑运预备仓粮颗粒无存一遇灾伤赈发輙奏留别项钱粮劝借殷实大户以应故事枵腹菜色之民未沾一哺而贪官乘机侵盗筐筴已盈诚可哀痛请令户部转行抚按官今后每年存留余米务要差官查盘完足收贮不时稽考以为赈发补助之用其奉诏设法处置止许将在官无碍钱粮并赎罪折纸银两籴买不淂乘机生事科歛门摊架税肆行骚扰＜锍-釒＞下户部覆称所陈俱切时毙诏行抚按衙门督属举行至是且四年矣鼎臣复上＜锍-釒＞言今天下税粮军国经费大半出于东南苏松常镇杭嘉湖诸府各年起运存留不下百万而粮长书手奸胥豪右通同作毙影射侵分每年亦不下十余万臣以生长地方目击毙蠹故覼缕具奏仰荷  圣明允行而所司束之高阁漫不为理殊负  陛下惠餋元元励精政理之意乞敕今巡抚都御史毛思义督所司加意举行严限期日将检踏清查坍荒田粮的确数目并改正各项欺隐情毙具以籍报毋仍蹈故辙迁延慢令  上乃申诏巡抚官斟酌处置从实举行
　　○致仕兵部尚书兼都察院右都御史伍文定卒文定湖广松滋县人弘治二年进士初授常州府推官以事忤逆瑾已升成都府同知追逮诏狱为民瑾诛补嘉兴府同知平桃源贼有功都御史陶琰以异材荐于朝升河南府知府时江西吉安多盗乃调吉安至即擒永豊巨寇赖招寿等四百余人平桶冈輋贼二千余人淂渠魁谢志山等宸濠反诈称奉  太后密旨移檄远近人心惶惑文定曰此贼也即同都御史王守仁倡义讨之提兵攻南昌濠舟师还救迎战于王家渡文定立矢石中督战炮火燎其须不为动濠遂就擒升江西按察使都察院左副御都史提督操江久之以疾致仕寻起为兵部左侍郎升都察院右都御史属云南有安凤之乱升兵部尚书兼右都御史提督云贵川湖军务未入境贼平时芒部屡不靖文定欲乘兵力剿之以伸威百蛮乃四川按臣戴金力言其非  上遽降旨罢兵召文定还督团营文定因乞休许之至是卒诏赐葬祭如例文定孤忠自信遇事敢为而不能与时为俯仰故功名甚著乃以龃龉终其身为志士所深惜云
　　○新制  圜丘祭器成  上亲视于文华殿召辅臣璁同视
　　○礼部上大祀  圜丘仪注一前期十日太常寺题请视牲次请命大臣三员看牲四员分献一前期五日锦衣卫备随朝驾  上诣牺牲所视牲其前一日  上常服告于  庙一前期四日  上御奉天殿太常寺奏祭祀进铜人如常仪本寺博士捧告请  太祖祝版于文华殿候  上亲填御名讫捧出一前期三日  上具祭服以脯醢酒果诣  太庙请  太祖配  帝还易服御奉天殿百官具朝服听受誓戒一前期二日太常卿同光禄卿奏省牲如常仪牛九北羊三豕三鹿一兔六是日锦衣卫具  神舆香亭太常官具玉帛匣及香盒各设于奉天殿次日  上至奉天殿亲填祝版版以青楮朱书之置玉帛于匣太常卿捧安舆内  上三上香行一拜三叩头礼毕锦衣卫官校舁至  天坛太常卿奉安于神库一前期一日免朝锦衣卫备法驾设板舆于奉天门下正中  上常服告于  庙出乘舆诣  南郊由西天门入至昭亨门外降舆礼部太常官导  上由左门入至内壝太常卿导  上至  圜丘恭视坛位次至神库视笾豆至神厨视牲毕仍由左门出升舆至斋宫分献陪祀官叩头如常仪祭之日三鼓  上自斋宫乘舆至外壝外神路之西降舆导引官导  上至神路东大次礼部同太常寺捧  神位官复命讫退百官排班于神路之东西以候  上具祭服出导引官导  上由左灵星门入内赞对引官导  上行至内壝典仪唱乐舞生就位执事官各司其事  上至御拜位内赞奏就位  上就位典仪唱燔柴唱迎  帝神乐作内赞奏升坛导  上至  上帝金炉前奏跪搢圭司香官捧香跪进于  上左内赞奏上香  上三上香讫奏出圭导至  太祖金炉前仪同奏复位  上复位乐止内赞奏四拜传赞百官同典仪唱奠玉帛乐作内赞奏诣  神御前导  上至  神御前奏搢圭捧玉帛官以玉帛跪进于  上右  上受玉帛内赞奏献玉帛  上奠讫奏出圭导至  太祖前奏搢圭奏献帛奏出圭奏复位  上复位乐止典仪唱进俎乐作斋郎舁俎安讫内赞奏诣  神御前导  上至神御前奏搢圭奏进俎奏出圭导至  太祖前仪同奏复位  上复位乐止典仪唱行初献礼乐作内赞奏诣  神御前导  上至神御前奏搢圭捧爵官以爵跪进于  上右  上受爵内赞奏献爵  上献讫奏出圭奏诣读祝位导  上至读祝位奏跪传赞众官皆跪乐暂止内赞奏读祝读祝官跪读毕乐复作奏俯伏兴平身传赞百官同读祝官跪进祝版  上捧至御案篚内安讫内赞导至  太祖前奏搢圭捧爵官以爵跪进于  上右  上受爵奏献爵  上献讫奏出圭奏复位  上复位乐止典仪唱行亚献礼乐作仪同初献惟不读祝奏复位乐止典仪唱行终献礼乐作仪同亚献奏复位乐止太常卿进立于坛之二成东向唱赐福胙内赞奏诣饮福位导  上至饮福位光禄卿捧福酒跪进于  上左内赞奏跪奏搢圭奏饮福酒  上饮讫光禄卿捧福胙跪进于  上左内赞受奏胙  上受讫奏出圭俯伏兴平身奏复位  上复位奏四拜传赞百官同典仪唱彻馔乐作执事官彻馔讫乐止典仪唱送  帝神乐作内赞奏四拜传赞百官同乐止典仪唱读祝官捧祝进帛官捧帛掌祭官捧馔各恭诣泰坛  上退立于拜位之东典仪唱望燎乐作内赞奏诣望燎位内赞对引官导  上至望燎位燎半内赞奏礼毕乐止内赞对引官导  上至大次易服礼部太常官奉  神位安于  皇穹宇  上还斋宫少憩  驾还诣  庙参拜毕回宫一分献官仪注  上行初献礼读祝讫奏俯伏兴平身赞引分献官由东西陛诣  各神位香案前赞跪赞搢笏赞上香献帛赞献爵赞出笏赞复位亚终献仪同惟不上香献帛至典仪唱望燎各分诣燎炉前燎半赞礼毕诏如拟
　　○壬申贵州宣慰使安万铨宋储遣舍把安儒宋绘等进马来贺
　　万寿圣节柏林等族番人剌的肖等来朝贡马及方物各给赏如例
　　○癸酉升南京太仆寺少卿陈达为大理寺右少卿
　　○新制  圜丘龙床御案成  上亲视于文华殿仍召辅臣璁同视视毕进璁至后殿温谕至再复出  手扎示璁即今祁寒之候工役恐艰  圜丘大工想已告完宜令并力儧造朝日坛工程十一月朔始可暂止  方丘夕月坛二工待正月十六日即复举行计至五月可成今工惟令于申前辰后办料卿可思处称朕体  天恤民之意
　　○监察御史熊荣请修天下神庙祀典所载者  上曰应祀神庙令有司修理但近年以来奸民阿奉镇巡司府州县等官不问贤否暨立祠堂去思碑亭并私创庵院淫祠其令巡按御史逐一查毁即以所鬻价为修理神庙费不淂更为科扰
　　○南京兵科给事中秦鳌上言南京内外守备三毙一投托二役占三威虐并劾魏国公徐鹏举太监赖义奸利不法事  上以鹏举勋戚大臣姑宥之戒令改过自新义罢回京余皆如议
　　○升都察院右都御史汪鋐为兵部尚书仍兼右都御史提督团营军务
　　○命都督佥事卜云充左副总兵协守甘州地方
　　○甲戌  诚孝昭皇后忌辰遣英国公张仑祭  献陵
　　○升都指挥同知杨祐为分守肃州右参将
　　○刑部审录重囚且以霜降在迩请行刑  上曰命德讨罪皆人君奉  天以行刑赏但今岁首举大典各犯俱暂免行刑照旧监候
　　○乙亥命翰林院侍读学士兼吏科都给事中夏言充经筵日讲官
　　○令各王府将军中尉夫人淑人恭人宜人安人郡县主君乡君及仪宾冠服仪仗自嘉靖六年正月授封为始俱于本布政司支价自行造办
　　○戊寅户部议大学士桂萼所奏任民考曰清图曰清籍曰攒造曰军匠开户曰新增田地曰寺观田土曰编审徭役请  上裁淂旨新增田地寺观田土编审徭役如议余已之以免纷扰
　　○庚辰以灾伤免辽东各卫所屯粮有差
　　○以大同前卫署都指挥佥事赵镇为副总兵官分守保定地方
　　○命平江伯陈圭都指挥王钰各坐营管操圭神机钰扬威
　　○甲申总制三边尚书王琼奏臣先议于宁夏花马池延绥定边相接地方挑穵壕堑防护盐池以通盐利今已修完六十余里真如天险可资保障宜于花马池西北至横城堡通计一百六十里尽为挑穵庶无空隙事下兵部议其策甚善  上曰挑穵壕堑事宜诚防边至计琼尚悉心督理务收全功以副朕托
　　明世宗肃皇帝实录卷之一百十八
明世宗肃皇帝实录卷之一百十九
　　嘉靖九年十一月丁亥朔先是  上谕大学士张璁等曰朝著重地华夷毕会之所我  皇祖时内阁锦衣卫官侍立于座之东西盖在陛上也此可遵复朕惟王言不为不重群臣四夷瞻奉在此凡领敕者欲令翰林官一人捧侍内阁官后候承旨授与领敕官回本班之次卿等即会礼官议闻于是礼部尚书李时与璁等议以常朝毕内阁官于东陛锦衣卫官于西陛各以次升立于宝座之东西锦衣卫官在司礼监官之南捧敕用翰林官日轮一员立于内阁官后候承旨由左陛下至御道授与领敕官回至本班之次诏可璁等寻具＜锍-釒＞谢  上曰此  皇祖文皇帝之制夫阁臣职首文班位居辅弼所宜近侍卫官侍之座傍乃便于承旨岂得无谓亦岂朕之己意览陈谢足见祗慎
　　○命广宁伯刘泰提督操江
　　○瑞昌王府奉国将军拱榣奏臣闻古圣王之治天下勤学以基之务本以先之敬天以保之三者而已  皇上嗣登大宝以来日进讲官讲论经史退御便殿手不释卷躬耕南郊以劝农  皇后亲蚕北郊以劝桑正  天地分祀之礼建立春祈榖之典朝日夕月各致其敬至于钦明大狱有典寒暑恤囚有诏所以劝学务本敬天者至矣然而臣下之仰承德教者未尽臣愿  皇上推好学不倦之心则为宗室择教授之官令其讲论启沃过失必谏谏而不从许奏闻切责若学校育材论秀之法则必先德行后文艺其未成材者立小学以储养之推躬耕亲蚕之心则诏宗室各设坛场通行耕助蚕缫之礼有司巡行阡陌省耕省歛查复桑园植桑教蚕凡有徵税务重本抑末宽农观耕推敬天勤民之心则诏天下有司凡当祀之神必治坛壝洁粢盛丰牺牲肃礼仪至于用刑尤宜加恤罪可矜疑必肆赦宥则  皇上勤学务本敬天恤民之德可以及于无穷章下所司议覆惟宗室立坛场行耕蚕礼报罢余俱允行
　　○戊子  上诣南郊恭视  圜丘
　　○巡按直隶监察御史周＜礻睪＞＜锍-釒＞陈议处策应兵马行粮及边操舍余月粮谓边关有警诸营策应湏本军备办乾糇草束然后启行往往迟延不无惜费误事自今师行百里及虽不百里相持信宿未决者宜仍准给行粮刍豆若非调遣应援之兵不得一概混支又军舍余丁往边戍守名为边操者月给粮三斗自景泰以来皆然今俱停革臣谓既用其力于边操则与正军番戍无异宜复给之户部议覆谓官军必调遣百里之外舍余必选出操练者方支行粮口粮此令甲也请行各巡抚都御史如有声息调兵策应至百里外者造应支日期及地方久近文册赴管粮官关支廪给刍豆事毕则已仍以其数报抚按其舍余边操支粮事宜令镇巡等官会议以闻从之
　　○刑部奏上大辟囚有词者十六人法当再问乐工张仁钦天监冠带天文生马能与焉仁坐与逆濠通能以漏刻博士降用坐伪称复职冒旧衔者  上谓仁逆状甚着不得缓死命与能俱照旧候决余准再问因诘部臣徇私坏法切责而贳之
　　○御史詹宽言每岁临刑之日囚之家属皆诉鼓状该科连接封进先令校尉批手驰至法场留人必至日暮更深而应决应留得旨方定非惟无以儆众抑恐易以生奸请先期三日令囚家奏进鼓状候奉钦定应决人数午后即便行刑本日虽有鼓状不许复奏章下刑部覆如其言诏著为令
○己丑兵部给事中王玑条陈二事一体悉守令言今之守令趋迎卑屈请定其礼际凡跪拜供馈之节一遵宪纲不得为非礼之恭知府知州知县或免其朝觐或免其考满抑或朝觐不免而考满止于本省三年考称有抚按官保举者宜即与恩典如以贤能被留者一体赐给一教养生员言今之学校文词日盛德行风微请乘今颁敕沙汰之后责令各学教官定为考语注于三等簿提学据所注参之文字必素有德行者方许应举充贡如教官狥私则遵敕谕行罚仍将考优者登记牒付布政司三年大比公同参取岁贡亦然及贡举赴部书入公据咨送礼部转行吏部以备后日选官之据夫生员无行者既不可滥容于学又不得幸进于朝将士习丕变而真才辈出矣章下所司
○辛卯礼部奉旨采选淑女于京城内外得一千二百五十八人请行钦天监择日送赴诸王馆命司礼监官或皇亲夫人二三人先行选择然后引见  圣母得旨令礼部送赴馆俟内夫人女官选毕引诣  圣母前择用著为令
　　○御史陆琳劾奏太常寺卿陈道瀛奏祭祀咳嗽失仪  上曰道瀛奏事虽间有嗽声非故慢不敬者不必究近屡旨禁肃朝仪廷臣多故违吐唾者侍班御史却每狥私不举且如钱如京来见二次致辞脱落字样俱是违失不行紏奏自今有如此者直日序班通行紏举不得畏避
　　○庆阳伯夏臣援寿宁侯玉田伯例乞为其父墓盖造享堂碑亭许之
　　○癸巳初  上因纂祀仪成典谕大学士张璁凡云雨风雷之祀以及先圣先师祀典俱当以叙纂入璁因奏言云雷等祀及社稷配位俱蒙  圣明更正但先圣先师祀典尚有当更正者叔梁纥乃孔子之父颜路曾晢孔鲤乃颜曾子思之父三子配享孔子于庙庭而叔梁纥及诸父从祀两庑原圣贤之心岂安于是所当亟正臣请于大成殿后另立一堂祀叔梁纥而以颜路曾晢孔鲤配之请行礼部改正纂入祀典  上以为然因与圣人尊天与尊亲同今笾豆十二牲用犊全用祀天仪亦非正礼其谥号章服悉宜改正卿宜加体孔子之心为朕详之璁遂奏言孔子祀典自唐宋以来溷乱至今未有能正之者今宜称先圣先师而不称王祀宇宜称庙而不称殿祀宜用木主其塑像宜毁撤笾豆用十乐用六佾叔梁纥宜别庙以祀以三氏配公侯伯之号宜削只称先贤先儒其从祀申党公伯寮秦冉颜何荀况戴圣刘向贾逵马融何休王肃杜预吴澄宜罢祀林放蘧援卢植郑玄服虔范寗宜各祀于其乡后苍王通欧阳修胡瑗蔡元定宜增入  上命礼部会翰林诸臣议编修徐阶＜锍-釒＞陈不可  上怒谪阶福建延平府推官乃御制正孔子祀典说示礼部云朕惟孔子之道王者之道也德王者之德也功王者之功也事王者之事也特其位非王者之位焉昨辅臣张璁再＜锍-釒＞请正其称号章服等事已命礼官集翰林诸臣议正外惟称号与章服二事所关者重亦关于朕者不得不为言之孔子当周家衰时知其不能行王者之道乃切切以王道望于鲁卫二国二国之君竟不能行孔子之道孔子既逝后世至唐玄宗乃荐谥曰文宣加以王号至元又益谥为大成夫孔子之于当时诸侯有僣者削而诛之故曰孔子作春秋而乱臣贼子惧生既如是其死乃不体圣人之心漫加其号是何心哉自我  圣祖当首定天下之时命天下崇祀孔子于学不许祀于释老宫又除去塑像止令设主乐舞用六佾笾豆以十可谓尊崇孔子极其至矣无以加矣时存塑像盖不忍毁之也又至我  皇祖考用礼官之议增乐舞用八佾笾豆用十二牲用犊而上拟乎事天之礼略无忌焉夫孔子设或在今肯安享之乎昔不观鲁僣王之礼宁肯自僣祀天之礼乎果能体圣人之心决当正之也至于称王贼害圣人之甚夫王者以有是德宜居是位尧舜是也无是德而居是位皆乱世之君如桀纣幽厉是也若至于后世之为君而居王者之位者其德于孔子或二三肖之十百肖之未有能与之齐也由是观之王者之名非所以重称孔子也至于章服之加因其位耳孔子昔曰名不正则言不顺言不顺则事不成何其不幸身遭之哉夫既以王者之名而横加于孔子故使颜回曾参孔伋以子而并配于堂上颜路曾晢孔鲤以父而从列于下安有子坐堂上而父从食于下乎此所谓名不正者焉今也不可滋来世之非道除待该部集议施行外兹朕不得不辩亦不得不为辅臣辩璁也为名分也为义理也若朕所正者亦如是所以防闲于万世之下也设或有谓朕以位而凌先师实非原心之者是为说已复为正孔子祀典申记俱令礼部送史馆璁复为正孔庙祀典或问奏之  上嘉其论议详正并下礼部令速集议以闻
　　○诏太医院官诊验各称疾不赴朝参官员有无推诈情由彰武伯杨质不朝二年矣至是覆验无实诏夺禄四月
○兵科都给事中张润身等言旧例各卫百户不与考选以其位卑而权轻也然位虽卑而与军实亲权虽轻而所任最久惟其考选不及以致劝惩蔑如稔恶自肆宜同千户以上官一体考选有犯罪问革者不得管军管事兵部覆请从之百户之与考选自此始
　　○甲午兵部左侍郎蔡天祜以被劾待勘日久乞回籍听候不允令所司速勘具奏
　　○乙未翰林院侍读学士兼吏科都给中夏言奏昨两奉  圣制宣付史馆所论更正孔子祀典臣仰见  陛下以圣人之心推圣人之心辨析详明考究精当宸章奎画日星灿然使人皆圣贤其心则何复可议正缘人心不古天理难明数日以来群议沸腾以臣愚忠乞  陛下斋心静虑一意恬颐以致精禋之实勿以此事烦杂清明勿以人言乖阻和豫尚愿祀  天之后眚灾赐赦覃布恩泽使大化旁流湮郁宣畅庶慰天下之望其孔子祀典暂假时日少缓订议俟南郊大事已行人心自定施为欠第自当有渐  上览奏曰朕遵行大报重典敢不涤虑凝诚孔子祀典之议亦所以尊  天也朕为大君岂喋喋为事特怒今人用情纵欲逞逆肆意狥私背理甚非人为尔既知人心不古天理难明堂坚持定志尽去人欲勿谓暂止待之庶始终小大不失
　　○言又奏冡宰之位不宜久虚今事多妨阁人怀觊觎踪迹可鄙矧郊禋在迩宜备三公六官以相祀事亦足以将  陛下率见穹昊之诚伏乞遴选公忠以副厥任或出特恩或听廷臣会荐务在得人以端百官具瞻以慰天下想望  上报闻
　　○十三道御史黎贯等言臣等伏睹  御制正孔子祀典说谓孔子道王者之道也德王者之德也事功王者之事功也特以其位非王也而疑其僣臣等伏思之莫尊于  天地亦莫尊于父师  陛下举行敬  天尊  亲之礼可谓极盛无以加矣至于孔子则疑其王号为僣而欲去之昔太王王季未尝王也周公成文武之德追而王之天下未尝以为僣我  圣祖登极之初即进尊  德祖  懿祖  熙祖  仁祖为皇帝是亦周公推本之意而不以位论也至于臣子有大勋劳如魏国公徐达等身殁之后进爵为王亦或追封及其祖考是皆生未有王号没而追封之也  圣祖初正祀典天下岳渎诸神皆去其号惟先师孔子如故良有深意存焉  陛下又疑孔子之祀上拟事  天之礼夫孔子之不可及也犹天之不可阶而升虽拟诸天似不为过况实未尝拟诸天也今必欲去王号以极尊崇之实减笾豆乐舞以别郊祀之礼窃恐礼仪之未便情意之未安也何也有王号而后享王祀而王祀而后居王居三者备矣而后守祀之人得以膺衍圣公之封而传之世世今曰先师孔子而已则如汉毛公伏生之流如此非惟八佾十二笾豆为僣而六佾十笾豆亦僣矣不惟像设当毁而复屋重檐亦当毁矣天下止称曰先师而不曰王阙里之祭则当何称曰显祖鲁司寇可乎显祖不王而世嫡可封公乎臣等又考唐开元中封孔子为文宣王被衣衮冕乐用宫县是唐已用天子礼乐矣宋真宗尝欲封孔子为帝或言周止称王不当加以帝号罗从彦论曰唐既封先圣为王袭其旧号可也加之帝号而褒崇之亦可也是言宜隆不宜杀也梁适乞以厢兵代庙户范仲淹曰此朝廷崇奉先师羙事仁义可息则此人数可减当时朝论遂已周敦颐谓万世无穷王祀夫子邵雍谓仲尼以万世为土我朝祭酒周洪谟亦谓夏商周之称王犹唐虞之称帝谓孔子周人当用周制止称王可也谓夫子陪臣不当称帝非崇德报功之意此皆前人成论其辨孔子不当称王者止吴沉一人而已伏望博采群言务求至当上不失  圣祖之初意下不致天下之惊疑中不致礼意之轩轾斯传之万世无弊书之史册有光矣  上曰贯等意谓朕何等君也追尊  皇考而为皇帝号孔子岂反不可本意如此乃以  太祖追尊  四代为言奸巧恶逆甚矣君父有兼师之道师决不可拟君父之名孔子本臣于周与太公望无异所传之道本羲农之传但赖大明之耳否则不必言祖述尧舜朕此举与辅臣之建议非上下雷同实正纪纲之大贯等毁议君上法司其会官逮问以闻于是都御史汪鋐言言官论事每挟诈以率众挟众以陵人曰此天下公议也不知其始倡之者一人也贯等连名具＜锍-釒＞妄议祀典彼但知称王为尊孔子不知诸侯王不足以为尊适足以为渎耳今称曰先圣先师则视王之号固加尊数等夫曰先圣先师  皇上幸太学拜之可也若曰王则岂有天子而可以拜王者哉春秋之法罪首恶宜究问倡议之人明正其罪仍敕南北科道官自今建言毋得惑众欺罔  上以鋐言为然已而刑部尚书许赞等会讯言贯等轻率倡言引喻夫当各赎杖还职  上曰祀典改正实出朕尊师重道之意黎贯乃妄引追崇之典犹存诋毁大礼之情紏众署名肆意奏扰禠职为民已礼科都给事中王汝梅等亦上＜锍-釒＞极言孔子祀典不宜去王号以吴沉夏寅丘浚之言为非又言国学塑像  太宗尝令正其衣冠不如古制者我朝  列祖瞻祀而拜之百有三十余年孔子精爽在天之灵依附血食厥惟旧矣普天率土像设巍巍殆有千处一旦毁撤而易以木主宁不骇人之听闻哉臣等伏见  陛下励精图治亲蚕郊祀女训数事皆希阔盛典一岁举行敕书传帖不知凡几而诸臣奏＜锍-釒＞该部题请殆数百余道悉自  圣裁至于郊祀一事尤加经画仪文度数皆极精微一念敬天之笃无以加焉万几之外复留神殷礼已不胜劳瘁今大工未成而又及此窃恐生事之臣望风纷起今日献一议以为某制当改明日献一议以为某礼当复国家自兹多事  圣心焦思亦无宁日  陛下一身天下臣民之主今前星未耀凡在臣子计日望之苟有忠荩不宜日事纷更致劳  圣虑况我  祖宗成法  列圣世守百六十余年于兹矣总使少不如古循而行之亦不为过臣等愿  陛下颐养天和求绥安静之福毋为多事之臣所惑扰也＜锍-釒＞入  上斥其逆论令录前说记示之
　　○丙申  上谕礼部曰南郊之东坛名  天坛北郊之坛名  地坛东郊之坛名朝日坛西郊之坛名夕月坛南郊之西坛名神祇坛著载会典勿得混称
　　○丁酉  上谕太常曰大祀分献官须预定方可习仪宜命效劳工所并建议者充之太常以诸臣名上  上遂用大学士张璁于大明坛武定侯郭勋于夜明坛尚书李时于星辰坛侍读学士夏言于风云雷雨坛
　　○以恭视  帝坛及大报视牲给摆队官军衣鞋银人七钱
○以通惠河成令修河右通政可栋及验给轻赍银两参将陈璠回京别用以其事属收仓主事坐粮员外领之
　　○户部言知府吴仲奏欲般运通州仓粮御史戴金奏欲免般运惟随宜令军士预行兑支以制盈缩但通州密迩京师城郭完固加以五卫官兵军民安堵般运之说卒难议行其临船交兑实由漕运稽迟随时酌处亦难为例乞行提督官仍如旧例京通二仓收放万一河道浅阻粮船不能前进恐误来年大运听漕运官临时奏请定夺不得观望希图兑支以亏国计诏可
　　○兵部覆提督巡捕右都督桂勇所条兴革事宜一官军有巡逻严密地方无盗者虽无擒斩功次五年亦查核具奏行赏一官军年久老弱混杂宜听本官同该部委官审验更代一巡捕官有畏避操练投充者宜革退原营别简佥以充任使一凡把总员缺听于巡捕委官内选年深勤能者推用不许各指挥夤缘请托诏如议
　　○戊戌  上以将诣  圜丘预命兵部是日止用军士数队清道不必如故事尚书李承勋等言  皇上念禁旅之触寒免其侍卫推赤心以待下无事周防至仁至明蔑以加矣臣闻环卫之士国之爪牙今  圣主躬出在郊而六军即安于室揆之于义实所未安且安不忘危圣人至戒警跸而后出严办而后行非过为文饰也天地神人之主不可以不重义之当然也臣等职司兵政分当教士以忠而率之以义以杜骄隋之渐敢固以请  上纳之
　　○升顺天府府丞黄钟为南京光禄寺卿
　　○巡按直隶监察御史俞稷奏江洋巨寇有驾襄船携妻子装资与商艘为伍而行劫者其机隐而福深宜令操江巡视官于安庆芜湖上下盘诘之及禁吏受贿纵寇诈害平民者又沿江郡邑多容留流移之民致生奸盗请命所司凡有产业者附籍无产业者省令回乡违者重罪之户兵二部如拟奏覆  上报可
</div>
    <div class="pagination">
<a href="明实录世宗实录_page329.html">上一页</a><span>...</span><a href="明实录世宗实录_page325.html">325</a><a href="明实录世宗实录_page326.html">326</a><a href="明实录世宗实录_page327.html">327</a><a href="明实录世宗实录_page328.html">328</a><a href="明实录世宗实录_page329.html">329</a><span class="current-page">330</span><a href="明实录世宗实录_page331.html">331</a><a href="明实录世宗实录_page332.html">332</a><a href="明实录世宗实录_page333.html">333</a><a href="明实录世宗实录_page334.html">334</a><a href="明实录世宗实录_page335.html">335</a><span>...</span><a href="明实录世宗实录_page331.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
