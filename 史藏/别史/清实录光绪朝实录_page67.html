<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 67 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 67 页/共 1316 页</h1>
    <div class="content">○谕军机大臣等。崇实岐元奏。请饬拨东三省来年的饷。并请催解东省本年欠饷各摺片。东三省应需的饷。经户部于各省关指款分拨。各该督抚自应按期照数拨解。兹据崇实等奏称。各省应解奉天饷项。欠解尚多。现届冬令。该省应发要款。需饷孔殷岂容任意延宕。所有各省奉拨奉天省本年的饷除山东饷银已如数报解外。两淮尚欠解银五万两。河南欠解银七万五千两。扬州关欠解银五万两。著沈葆桢、吴元炳、李庆翱、督饬藩运各司。迅速筹拨。务于年前埽数一律解齐。俾济急需。至丁丑年东三省的饷七十万两。即著户部照数指拨。并令各该督抚严催各该司。按期如数批解。毋许仍前延欠并于报解之时。分晰奉天、吉林、黑龙江三省款目。以免牵混。将此谕知户部。并由五百里谕令沈葆桢、吴元炳、李庆翱、知之。现月　　

○庚戌。以兵部左侍郎崇厚、署盛京将军。兼管奉天府府尹。现月　　

○命奉天府府尹庆裕、来京另候＜闲＞用。以直隶大顺广道恩福为奉天府府尹。现月　　

○山海关副都统崇礼。因病乞休。调正红旗汉军副都统祥亨为山海关副都统。明发　　

○蠲缓直隶博野。蠡、雄祁安、高阳、河闲、任邱、东光、南皮、庆云、定、深泽、通、宝坻、蓟、吴桥、景、天津、青、静海、沧、盐山、元城、大名、遵化、丰润、安平、武清、甯河、霸、文安、大成、滦、清苑、安肃、阜城、肃甯、交河、无极、藁城、南河、平乡、任、永年、邯郸、曲周、广平、鸡泽、清河、磁、南乐、怀安、玉田、武邑、武强、饶阳、香河、五十八州县。被旱被水被雹被潮被霜被风地方。新旧粮租。并减免差徭有差。现月　　

○蠲缓直隶开州、东明、长垣、三州县被水村庄新旧粮赋。并减免差徭。现月　　

○辛亥。谕军机大臣等。太常寺卿陈兰彬奏。招商局轮船。关系大局。请饬疆臣认真经理一摺。据称洋人轮船之入中国。为害最甚。中国自创办招商局轮船以来。洋人不能尽估中国之利。办理已有成效。为中外大局一关键。惟宜昌等处。新添口岸。仍觉招商局船少力薄。宜及时厚集其势。以为富强之本。请饬南北洋大臣督饬局员。认真经理。并加拨江浙漕米。以资挽运等语。所奏不为无见。著李鸿章、沈葆桢、体察情形。悉心会商。妥筹办理。原摺均著钞给阅看。将此由四百里各密谕知之。现月　　

○以内阁学士全庆。为正红旗汉军副都统。现月　　

○安徽学政杨鸿吉因病出缺。以内阁学士龚自闳、提督安徽学政。现月　　

○予故荆州将军巴扬阿恤荫。寻赐祭葬。谥威勤。现月谥法　　

○壬子。太宗文皇帝诞辰。遣官祭奉先殿。　　

○调杭州将军希元为荆州将军。以广州副都统果勒敏为杭州将军。现月　　

○予故衍圣公孔祥珂恤典。寻赐谥庄悫。现月谥法　　

○癸丑。谕内阁。现值天气严寒。实录馆人员。朝夕恭纂书籍。著加恩于例支柴炭外。十一月、十二月、正月、每月赏银五十两。在广储司支领。

现月

　　

○又谕。给事中文明奏。乡试场规。亟应整顿一摺。据称近来每遇乡试。贡院门外舆马横行。各旗营支搭帐房。阻隔中路。顺天府供给车辆。运送太早。兼以执事官员。车马拥挤。以致士子听候点名。多被阻滞。考生接签后。仍行回寓。守门官疏于稽查。甎门地面。该管大臣辄委员代办。并不认真经理。请申明定例等语。科场重地。例禁綦严。若如所奏各情。实属不成事体。考试为抡才大典。务当确遵旧章。俾昭严肃。嗣后毋得仍前玩泄致干咎戾。至贡院门内。竟有士子归号后。仍复出号喧哗。乡会试第三场尤甚。亦宜实力禁止。并著监临。知贡举、严行弹压。毋稍姑容。如有不遵场规者。即行照例严办。另片奏、应送外帘各员。请不准托故回避等语。嗣后各该堂官于应送外帘各员。核实查明。不准临场告假。以杜规避。现月　　

○又谕。署盛京将军刑部尚书崇实。老成练达。才识俱优受先朝知遇之隆。由翰林洊升卿贰。旋由驻藏大臣。升授成都将军。署理四川总督。穆宗毅皇帝优加倚畀。内擢正卿。＜闲＞任部旗事务。勤慎恪恭。克尽厥职。上年命往奉天查办事件。尽心筹画。悉协机宜。昨因患病。奏请开缺。宽予假期。方冀调养就痊。长承恩眷。兹闻溘逝。悼惜殊深。著加恩追赠太子少保衔。照尚书例赐恤。任内一切处分。悉予开复。应得恤典。该衙门查例具奏。其灵柩回籍时。著沿途地方官。妥为照料。并准其入城治丧。伊孙景贤。著赏给举人。准其一体会试。用示眷念荩臣至意。寻予谥文勤。现月　　

○以盛京户部侍郎岐元。暂署盛京将军。现月　　

○命工部尚书李鸿藻。都察院左都御史景廉。在总理各国事务衙门行走。调正红旗满洲副都统吉和为广州汉军副都统。现月　　

○予兵丁应和本年十二月、明年正月、借支银两。展限两个月。现月　　

○甲寅。谕内阁。涂宗瀛奏、特参庸劣各员。广西候补知府况逢春。利心甚重。颇招物议试用同知刁秉钧。心地糊涂。办事荒谬补用知县朱炳。操守品行。均欠端谨王大钧。行为卑鄙。办事颟顸。何煟。嗜利任性。立身不谨。杨世任。才识昏庸。利心遇重。均著即行革职。候补知府孙为埻。嗜好太重。精神短少。著勒令休致。试用同知杨培芳。操守平常。声名甚劣。平乐府通判罗建威。操守平常。行为乖谬试用同知除光吁。居心凉薄。专事夤缘。平南县知县王朱艧。性情贪鄙。不洽舆情。均著革职。永不叙用。泗城府知府梁炳汉。褊心少容。难胜表率著以通判降补。补用州判姚体渥。行为不谨。试用县丞王汝鼎。行为荒谬。补用县丞萧逢泽。行止不端。固进墀。操守不洁。试用主簿王继青。贪婪夤缘。分缺先用巡检俞肇恒。行为卑鄙。补用巡检杨文焕。任性妄为候补从九品蔡赞尧。遇事招摇。均著革职。永甯州吏目张国柱。贪鄙谬妄。候补府经历吴煦。贪鄙钻营。补用县丞杨锡华。行止有亏。试用从九品王爵华。贪鄙无耻。均著革职。永不叙用。以肃官方。现月　　

○谕军机大臣等。都察院奏。浙江职员徐庚光等。遣抱以库书侵课朘民。屡控不究等词。赴该衙门呈诉。据称浙江诸暨县额徵钱粮。自同治十一年至光绪元年。叠经因灾缓徵。库书张葆庭等、浮勒重徵。隐匿飞漏。侵蚀报灾缓徵银两。及添捏荒蠲银两。数皆逾万又侵匿短额粮银。每年三千数百两。屡经控告。地方官延不查究等语。著杨昌浚确切查明。认真究办原呈著钞给阅看。将此谕令知之。现月　　

○又谕。鲍源深奏。承办铁片。请催协饷一摺。山西承办平好铁斤。系工程要需。该省叠次采办。经费支绌。自系实在情形。江苏、浙江、福建、广东、各省。欠解协晋饷银。为数甚多。著沈葆桢、吴元炳、杨昌浚、刘坤一、张兆栋、各先筹银十五万两。务于三个月内如数解到。福建本年被灾。著文煜、何璟、丁日昌、先筹银十万两。于来年四五月闲报解。毋稍延欠。致有贻误。将此由四百里谕令知之。现月　　

○出使英国大臣郭嵩焘奏。候选同知薛福成。刑部主事黄贻楫。充日本副使何如璋。兵部主事潘骏德。候选知府杨昉。皆可胜出使之任。请饬总理各国事务衙门存记。又奏、前任山东巡抚阎敬铭。前任浙江盐运使朱孙诒。前任福建延建邵道文吉湖南候补道裴荫森。皆有守有为请加录用。报闻。摺

包

　　

○调理藩院尚书皂保、为刑部尚书。以礼部左侍郎察杭阿、为理藩院尚书转礼部右侍郎绵宜、为左侍郎。以内阁学士全庆、为礼部右侍郎。调工部右侍郎桂清为仓场侍郎。理藩院左侍郎德椿、为工部右侍郎。兼管钱法堂事务。转理藩院右侍郎麟书、为左侍郎。内阁学士桂全、为理藩院右侍郎。现

月

　　

○以内阁学士长叙、署兵部左侍郎。镶白旗满洲副都统穆隆阿、署正白旗满洲副都统。现月　　

○以绥远城将军善庆、为镶白旗蒙古都统。未到任以前。以镶黄旗蒙古都统明庆署理。以察哈尔都统庆春、为绥远城将军。调热河都统瑞联、为察哈尔都统。仓场侍郎延煦、为热河都统。明发　　

○调镶蓝旗汉军副都统熙拉布、为正红旗满洲副都统。署正黄旗汉军副都统乌拉喜崇阿、为镶蓝旗汉军副都统。内阁学士铁祺、署正黄旗汉军副都统。明发　　

○以正白旗蒙古副都统恩全为镶蓝旗护军统领。明发　　

○乙卯。谕军机大臣等。古尼音布等奏。补立界牌。请派员会办等语。甯古塔等城所属之松河察河口等处。与俄国分立界牌。现据查明有被水火冲毁之处。古尼音布等已照会俄国。会同补立。著派甯古塔副都统双福。三姓副都统长麟。珲春协领讷穆锦。就近查照分界原案。俟该国派员到日。即带同原办之员。及通晓俄语之人。亲往该处。分别会同勘办。即著古尼音布知照该副都统等。认真办理。务臻妥善以重边疆。将此谕令知之。现月　　

○以辅国公奕佩为正黄旗蒙古副都统。明发　　

○命署伊犁将军荣全、来京当差。以乌鲁木齐都统金顺、为伊犁将军。革职前两广总督英翰赏给二品顶戴。署理乌鲁木齐都统。察哈尔副都统杜嘎尔赏给副都统衔。作为乌里雅苏台参赞大臣。前科布多参赞大臣奎昌为察哈尔副都统。明发　　

○以期满著有成效。予同文馆教习何金声、算学教习李善兰、升叙有差。摺包　　

○丁巳。世宗宪皇帝诞辰。遣官祭。奉先殿。　　

○以霜降安澜颁大藏香十枝交漕运总督文彬祗领。虔诣河神庙祀谢。现

月

　　

○谕军机大臣等。文彬奏江北饥民甚多。现筹赈济一摺。本年江北地方被旱。山东安徽等省、被灾尤广流民甚众。亟宜妥筹赈济。以拯灾黎。文彬现已商同沈葆桢等。设法筹款碾动仓谷。并派员采买米石。分路设厂。煮粥散放。俟来岁春融农作。再筹资遣。办理尚为周妥。即著饬令派出各员。认真经理。妥为布置。毋令滋生事端。惟流民甚众。良莠不齐。尤恐伏莽饥民。句结为患。巡防弹压。自不可稍涉疏虞。而一切经费。尤当宽为筹备。著沈葆桢、丁宝桢、吴元炳、李元华、各于江安山东粮道库存项下。无论何款。各提银五万两。解交文彬。归于抚恤灾民并军需项下。核实动用。毋稍虚糜。将此由四百里谕知沈葆桢、丁宝桢、文彬、吴元炳、并传谕李元华知之。现月　　

○又谕。文彬奏。运河水势情形。邳宿一带。堤缺河淤。闸座损坏。节蓄难以得力不特运漕运盐。关系紧要。且淮扬一带稻田。全赖河水灌溉。不得不择要兴修。藉资宣洩拟将清江下游高宝一带。商由沈葆桢等筹办。其清江以上、至邳宿等处。河堤闸座。拟即挑穵修整。所需工款。将各省历欠河饷。开单呈览。请饬催解以济急需等语。著照所请。即著文彬认真筹办。督饬在工人员。妥为料理务使工坚料实。俾期经久。应需工款。著文煜、沈葆桢、何璟、刘坤一、吴元炳、裕禄、丁日昌、杨昌浚、张兆栋、督饬藩运各司。无论何款。通融动支。即将欠解河饷。按照单开各数。于十一月先解一半。年底埽数解齐。其山东运库应解银两。并著丁宝桢、李元华、即饬该司将欠解银五万余两。迅速埽数起解。俾可早日兴工。毋稍延缓。原单均著钞给阅看。至高宝一带河工。即著文彬会商沈葆桢等。妥筹办理。将此由四百里谕知文煜、沈葆桢、何璟、刘坤一、丁宝桢、文彬、吴元炳、裕禄、杨昌浚、丁日昌、张兆栋、并传谕李元华知之。现月　　

○又谕。明春奏。嵩武各营。开拔西进。筹办哈密军务情形一摺。张曜现统所部嵩武军西进。哈密地方紧要。明春当督饬留防各营。扼要填扎。务臻周密。随时侦探防范。杜贼窜扰。毋得稍涉大意。玛纳斯南城。现在攻剿情形若何。已否攻拔。久未据左宗棠、金顺、奏到。殊深廑系。贼匪负嵎抗拒。亟宜激励将士。克期聚歼。以次肃清南路。不得旷日持久。致一隅之地。牵掣兵力。著左宗棠、金顺、督饬各军。迅将玛纳斯南城攻克。尽歼丑类。毋令贼众窜逸。致成滋蔓。前有旨令荣全来京当差。将金顺补授伊犁将军。并命英翰署理乌鲁木齐都统。现当攻剿吃紧之际。金顺能否接办伊犁将军事务。著该将军酌度机宜。以定进止。荣全当懔遵前旨。俟金顺接办后。再行来京英翰赴任时。道经肃州。左宗棠。当将乌鲁木齐近日情形。及应如何布置防守之处。悉心会商。妥筹办理。将此由六百里各谕令知之。剿捕　　

○以广州汉军副都统吉和、兼署广州满洲副都统。现月协修官谢绪璠恭纂　　

帮总纂官程棫林恭辑监修总裁世恭阅一签十月初八日正总裁那恭阅十一月初二日专司藳本陆恭覆阅辛亥十二月二十一日　　

徐恭阅二签正月初五日　　

荣恭阅正月二十八日副总裁唐恭阅一签四月初八日　　

宗室寿恭阅五月十六日

</div>
    <div class="pagination">
<a href="清实录光绪朝实录_page66.html">上一页</a><span>...</span><a href="清实录光绪朝实录_page62.html">62</a><a href="清实录光绪朝实录_page63.html">63</a><a href="清实录光绪朝实录_page64.html">64</a><a href="清实录光绪朝实录_page65.html">65</a><a href="清实录光绪朝实录_page66.html">66</a><span class="current-page">67</span><a href="清实录光绪朝实录_page68.html">68</a><a href="清实录光绪朝实录_page69.html">69</a><a href="清实录光绪朝实录_page70.html">70</a><a href="清实录光绪朝实录_page71.html">71</a><a href="清实录光绪朝实录_page72.html">72</a><span>...</span><a href="清实录光绪朝实录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
