<!DOCTYPE html>
<html>
<head>
    <meta charset="UTF-8">
    <title>通志 - 第 18 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 18 页/共 155 页</h1>
    <div class="content">　　和平元年春正月甲子大赦天下改元和平己亥太后诏复政于皇帝二月扶风妖贼裴优自称皇帝伏诛甲寅皇太后梁氏崩三月车驾徙幸北宫甲午顺烈皇后夏五月庚辰尊愽园匽贵人曰孝崇皇后秋七月梓潼山崩冬十一月减天下死罪一等徙边戍
　　元嘉元年春正月京师疾疫使光禄大夫将医药案行癸酉大赦天下改元元嘉二月九江庐江大疫甲午河间王建薨夏四月己丑安平王得薨京师旱任城梁国饥民相食司徒张歆罢光禄勲吴雄为司徒秋七月武陵蛮叛冬十月司空胡广罢十一月辛巳京师地震闰月庚午任城王崇薨太常黄琼为司空
　　二年春正月西域长史王敬为于阗国所杀丙辰京师地震夏四月甲寅孝崇皇后匽氏崩庚午常山王豹薨五月辛夘孝崇皇后于博陵秋七月庚辰日有食之八月济隂言黄龙见句阳金城言黄龙见允街冬十月乙亥京师地震十一月司空黄琼免十二月特进赵戒为司空右北平太守和旻坐赃下狱死
　　永兴元年春二月张掖言白鹿见三月丁亥幸鸿池夏五月丙申大赦天下改元永兴丁酉济南王广薨无子国除秋七月郡国三十二蝗河水溢百姓饥穷流冗道路至有数十万户冀州尤甚诏在所赈给乏絶安慰居业冬十月太尉袁汤免太常胡广为太尉司徒吴雄罢司空赵戒免以太仆黄琼为司徒光禄勲房植为司空十一月丁丑诏减天下死罪一等徙边戌是岁武陵太守应奉招诱叛蛮降之
　　二年春正月甲午大赦天下二月辛丑初听刺史二千石行三年丧服癸卯京师地震诏公卿校尉举贤良方正能直言极谏者各一人诏以灾异比见自今舆服制度有逾侈长饰者皆宜损省郡县务存俭约申眀旧令如永平故事六月彭城泗水增长逆流诏司隶校尉部刺史曰蝗灾为害水变仍至五谷不登人无宿储其令所伤郡国种芜菁以助人食京师蝗东海胊山崩九月丁卯朔日有食之诏曰朝政失中云汉作旱郡县当为饥馁者储天下一家谷不糜烂则为国寳其令郡国不得卖酒祠祀裁足太尉胡广免司徒黄琼为太尉闰月光禄勲尹颂为司徒减天下死罪一等徙边戌蜀郡李伯诈称宗室当立为太初皇帝伏诛冬十月甲辰校猎上林苑遂至函谷关赐所过道傍年九十以上钱各有差泰山琅邪贼公孙举等反叛杀长吏
　　永寿元年春正月戊申大赦天下改元永寿二月司隶冀州饥人相食勅州郡赈给贫弱若王侯吏民有积谷者一切贷得十分之三以助禀贷其百姓吏民者以其见钱雇直王侯须新租乃偿夏四月白乌见齐国六月洛水溢壊鸿徳苑南阳大水司空房植免太常韩縯为司空诏泰山琅邪遇贼者勿收租赋复更算三年又诏被水死流失尸骸者令郡县钩求收及所唐突压溺物故七歳以上赐钱人二千壊败庐舍亡失谷食尤贫者禀人二斛巴郡益州郡山崩秋七月初置泰山琅邪都尉官南匈奴左台且渠伯德等叛寇美稷安定属国都尉张奂讨除之
　　二年春正月初听中官得行三年服二月甲申东海王臻薨三月蜀郡属国夷叛秋七月鲜卑寇云中泰山贼公孙举等寇青兖徐三州遣中郎将叚颎讨破斩之冬十一月置太官右监丞官十二月京师地震
　　三年春正月己未大赦天下夏四月九真蛮夷叛太守儿式讨之战殁遣九真都尉魏朗撃破之复屯据日南闰月庚辰晦日有食之六月初以小黄门为守宫令置冗从右仆射官京师蝗秋七月河东地裂冬十一月司徒尹颂薨长沙蛮叛寇益阳司空韩縯为司徒太常北海孙朗为司空
　　延熹元年春三月乙酉初置鸿徳苑令夏五月己酉大会公卿以下赏赐各有差甲戌晦日有食之京师蝗六月戊寅大赦天下改元延熹丙戌分中山置博陵郡以奉孝崇皇园陵大雩秋七月己巳云阳地裂甲子太尉黄琼免太常胡广为太尉冬十月校猎广成遂幸上林苑十二月鲜卑寇边使匈奴中郎将张奂率南单于撃破之
　　二年春二月鲜卑寇鴈门己亥阜陵王便薨蜀郡夷寇蚕陵杀县令三月复断刺史二千石行三年丧夏京师雨水六月鲜卑寇辽东秋七月初造显阳苑置丞丙午皇后梁氏崩乙丑懿献皇后于懿陵大将军梁冀谋为乱八月丁丑帝御前殿诏司隶校尉张彪将兵围冀第收大将军印绶冀与妻皆自杀卫尉梁淑河南尹梁允屯骑校尉梁让越骑校尉梁忠长水校尉梁防等及中外宗亲数十人皆伏诛太尉胡广坐免司徒韩縯司空孙朗下狱壬午立皇后邓氏追废懿陵为贵人冢诏曰梁冀奸防浊乱王室孝质皇帝聪敏早茂冀心懐忌畏私行杀毒永乐皇后亲尊莫二冀又遏絶禁还京师使朕离母子之爱隔顾复之恩祸害深大罪衅日滋頼宗庙之灵及中常侍单超徐璜具瑗左悺唐衡尚书令尹勲等激愤建策内外协同漏刻之间桀逆枭夷斯诚社稷之祐臣下之力宜班庆赏以酬忠勲其封超等五人为县侯勲等七人为亭侯于是旧故恩私多受封爵大司农黄琼为太尉光禄大夫中山祝恬为司徒大鸿胪梁国盛允为司空初置秘书监官冬十月壬申行幸长安乙酉幸未央宫甲午祠髙庙十一月庚子遂有事十一陵壬寅中常侍单超为车骑将军十二月己巳至自长安赐长安民粟人十斛园陵人五斛行所过县三斛烧当等八种羌叛寇陇右防羌校尉叚颎追撃于罗亭破之天竺国来献
　　三年春正月丙申大赦天下丙午车骑将军单超薨闰月烧当羌叛寇张掖防羌校尉叚颎追撃于积石大破之白马令李云坐直谏下狱死夏四月上郡言甘露降五月甲戌汉中山崩六月辛丑司徒祝恬薨秋七月司空盛允为司徒太常虞放为司空长沙蛮寇郡界九月泰山琅邪贼劳丙等复叛寇掠百姓遣御史中丞赵某持节督州郡讨之丁亥诏无事之官权絶奉丰年如故冬十一月日南蛮贼率众诣郡降勒姐羌围允街叚颎撃破之泰山贼叔孙无忌攻杀都尉侯章十二月遣中郎将宋资讨破之武陵蛮寇江陵车骑将军冯绲讨之皆降散荆州刺史度尚讨长沙蛮平之
　　四年春正月辛酉南宫嘉徳殿火戊子丙署火大疫三月壬辰武库火司徒盛允免大司农种暠为司徒三月省冗从右仆射官太尉黄琼免夏四月太常刘矩为太尉甲寅封河间王开子博为任城王五月辛酉有星孛于心丁卯原陵长寿门火己卯京师雨雹六月京兆扶风及凉州地震庚子岱山及博尤来山并頽裂己酉大赦天下司空虞放免前太尉黄琼为司空犍为属国夷寇钞百姓益州刺史山昱撃破之零吾羌与先零诸种并叛寇三辅秋七月京师雩减公卿以下奉贷王侯半租占卖关内侯虎贲羽林缇骑营士五大夫钱各有差九月司空黄琼免大鸿胪刘宠为司空冬十月天竺国来献南阳黄武与襄城惠得昆阳乐季訞言相署皆伏诛先零沈氐羌与诸种羌寇并凉二州十一月中郎将皇甫规撃破之十二月夫余王遣使来献
　　五年春正月省太官右监丞壬午南宫丙署火三月沈氐羌寇张掖酒泉壬午济北王次薨夏四月长沙贼起寇桂阳苍梧惊马逸象突入宫殿乙丑恭陵东阙火戊辰虎贲掖门火己巳太学西门自壊五月康陵园寝火长沙零陵贼起攻桂阳苍梧南海交阯遣御史中丞盛脩督州郡讨之不克乙亥京师地震诏公卿各上封事甲申中藏府丞禄署火秋七月己未南宫承善闼火鸟吾羌寇汉阳陇西金城诸郡兵讨破之八月庚子诏减虎贲羽林住寺不任事者半奉勿与冬衣其公卿以下给冬衣之半艾县贼焚烧长沙郡县寇益阳杀令又零陵蛮亦叛寇长沙己夘罢琅邪都尉官冬十月武陵蛮叛寇江陵南郡太守李肃坐奔北弃市辛丑以太常冯绲为车骑将军讨之假公卿以下奉又换王侯租以助军粮出濯龙中藏钱还之十一月冯绲大破叛蛮于武陵京兆虎牙都尉宗谦坐赃下狱死滇那羌寇武威张掖酒泉太尉刘矩免太常杨秉为太尉
　　六年春二月戊午司徒种暠薨三月戊戌大赦天下卫尉颍川许栩为司徒夏四月辛亥康陵东署火五月鲜卑寇辽东属国秋七月甲申平陵园寝火桂阳盗贼李研等寇郡界武陵蛮复叛太守陈奉与战大破降之陇西太守孙羌讨滇那羌破之八月车骑将军冯绲免冬十月丙辰校猎广成遂幸函谷关上林苑十一月司空刘宠免南海贼寇郡界十二月卫尉周景为司空七年春正月庚寅沛王荣薨三月癸亥陨石于鄠夏四月丙寅梁王成薨五月己丑京师雨雹秋七月辛卯赵王干薨野王山上有死龙荆州刺史度尚撃零陵桂阳盗贼及蛮夷大破平之冬十月壬寅南巡狩庚申幸章陵祠旧宅遂有事于园庙赐守令以下各有差戊辰幸云梦临汉水还幸新野公主鲁哀王寿张敬侯庙护羌校尉叚颎撃当煎羌破之十二月辛丑车驾还宫八年春正月遣中常侍左悺之苦县祠老子渤海王悝谋反降为廮陶王丙申晦日有食之诏公卿校尉举贤良方正己酉南宫嘉徳署黄龙见千秋万岁殿火太仆左称有辠自杀癸亥皇后邓氏废河南尹邓万世虎贲中郎将邓会下狱死防羌校尉叚颎撃防姐羌破之三月辛巳大赦天下夏四月甲寅安陵园寝火丁巳壊郡国诸房祀济阴东郡济北河水清五月壬申罢泰山都尉官丙戍太尉杨秉薨丙辰缑氏地裂桂阳胡兰朱葢等复反攻没郡县转寇零陵零陵太守陈球拒之遣中郎将度尚长沙太守抗徐等撃兰盖大破斩之苍梧太守张叙为贼所执又桂阳太守任允背敌畏懦皆弃市闰月甲午南宫长秋和欢殿钩楯掖庭朔平署火六月叚颎撃当煎羌于湟中大破之秋七月太中大夫陈蕃为太尉八月戊辰初令郡国有田者亩敛税钱九月丁未京师地震冬十月司空周景免太常刘茂为司空辛巳立贵人窦氏为皇后勃海妖贼盖登等称太上皇帝有玉印珪璧鐡劵相署置皆伏诛十一月壬子德阳殿西閤黄门北寺火延及广义神虎门烧杀人使中常侍管霸之苦县祠老子
　　九年春正月辛亥朔日有食之诏公卿校尉郡国举至孝沛国戴异得黄金印无文字遂与广陵人龙尚等共祭井作符书称太上皇伏诛己酉诏曰比岁不登人多饥穷又有水旱疾疫之困盗贼征发南州尤甚其令大司农絶今岁调度征求及前年所调未毕者勿复收责其灾旱盗贼之郡勿收租余郡悉半入三月癸巳京师有火光转行人相惊噪司隶豫州饥死者什四五至有灭户者遣三府掾赈禀之陈留太守韦毅坐赃自杀夏四月济阴东郡济北平原河水清司徒许栩免五月太常胡广为司徒六月南匈奴及乌桓鲜卑寇縁边九郡秋七月沈氐羌寇武威张掖诏举武猛三公各二人卿校尉各一人太尉陈蕃免庚午祠黄老于濯龙宫遣使匈奴中郎将张奂撃南匈奴乌桓鲜卑九月光禄勲周景为太尉南阳太守成瑨太原太守刘质并以谮弃市司空刘茂免大秦国王遣使奉献冬十二月洛城傍竹栢枯伤光禄勲汝南宣酆为司空南匈奴乌桓率众诣张奂降司隶校尉李膺等二百余人受诬为党人并坐下狱书名王府
　　永康元年春正月先零羌寇三辅中郎将张奂讨平之当煎羌寇武威护羌校尉叚颎追撃于鸾鸟大破之西羌悉平夫余王寇元菟太守公孙域与战破之夏四月先零羌寇三辅五月丙申京师及上党地裂庐江贼起寇郡界壬子晦日有食之诏公卿校尉举贤良方正六月庚申大赦天下悉除党锢改元永康丙寅阜陵王统薨秋八月魏郡言嘉禾生甘露降巴郡言黄龙见六州大水渤海海溢诏州郡溺死者七岁以上钱人二千一家皆被害者悉为收敛其亡失谷食禀人三斛冬十月先零羌寇三辅使匈奴中郎将张奂撃破之十一月西河言白见十二月壬申复瘿陶王悝为渤海王丁丑帝崩于徳阳前殿年三十六戊寅尊皇后曰皇太后太后临朝是歳复愽陵河间二郡比丰沛
　　桓帝建和三年和平一年元嘉二年永兴二年永寿三年延熹九年永康一年即位二十一年
　　孝灵皇帝讳宏肃宗元孙也曾祖河间孝王开祖淑父苌世封解渎亭侯帝袭侯爵母董夫人桓帝崩无子皇太后与父城门校尉窦武定策禁中使守光禄大夫刘儵持节将左右羽林至河间奉迎
　　建宁元年春正月壬午城门校尉窦武为大将军己亥帝到夏门亭使窦武持节以王青盖车迎入殿中庚子即皇帝位年十二改元建宁以前太尉陈蕃为太傅与窦武及司徒胡广参録尚书事使防羌校尉叚颎讨先零羌二月辛酉孝桓皇帝于宣陵庙曰威宗庚午谒髙庙辛未谒世祖庙大赦天下赐民爵及帛各有差叚颎大破先零羌于逢义山闰月甲午追尊皇祖为孝元皇夫人夏氏为孝元皇后考为孝仁皇夫人董氏为慎园贵人夏四月戊辰太尉周景薨司空宣酆免长乐卫尉王畅为司空五月丁未朔日有食之诏公卿以下各上封事及郡国守相举有道之士各一人又故刺史二千石清髙有遗惠为众所归者皆诣公车太中大夫刘矩为太尉六月京师雨水秋七月破羌将军叚颎复破先零羌于泾阳八月司空王畅免宗正刘宠为司空九月丁亥中常侍曹节矫诏诛太傅陈蕃大将军窦武及尚书令尹勲侍中刘瑜屯骑校尉冯述皆夷其族皇太后迁于南宫司徒胡广为太傅録尚书事司空刘宠为司徒大鸿胪许栩为司空冬十月甲辰晦日有食之令天下繋囚罪未决入缣赎各有差十一月太尉刘矩免太仆沛国闻人袭为太尉十二月鲜卑及濊貊寇幽并二州
　　二年春正月丁丑大赦天下三月乙巳尊慎园董贵人为孝仁皇后夏四月癸巳大风雨雹诏公卿以下各上封事五月太尉闻人袭罢司空许栩免六月司徒刘宠为太尉太常许训为司徒太仆长沙刘嚣为司空秋七月破羌将军叚颎大破先零羌于射虎塞外谷东羌悉平九月江夏蛮叛州郡讨平之丹阳山越贼围太守陈夤夤撃破之冬十月丁亥中常侍侯览讽有司奏前司空虞放太仆杜密长乐少府李膺司隶校尉朱瑀颍川太守巴肃沛相荀翌河内太守魏朗山阳太守翟超等皆为钩党下狱死者百余人妻子徙边诸附从者锢及五属制诏州郡大举钩党于是天下豪杰及儒学行义者一切结为党人庚子晦日有食之十一月太尉刘宠免太仆郭禧为太尉鲜卑寇并州是岁长乐太仆曹节为车骑将军百余日罢
　　三年春正月河内人妇食夫河南人夫食妇三月丙寅晦日有食之夏四月太尉郭禧罢太中大夫闻人袭为太尉秋七月司空刘嚣罢八月大鸿胪桥元为司空九月执金吾董宠下狱死冬济南贼起攻东平陵郁林乌浒民相率内属
　　四年春正月甲子帝加元服大赦天下赐公卿以下各有差唯党人不赦二月癸卯地震海水溢河水清三月辛酉朔日有食之太尉闻人袭免太仆李咸为太尉诏公卿至六百石各上封事大疫使中谒者巡行致医药司徒许训免司空桥元为司徒夏四月太常来艳为司空五月河东地裂雨雹山水暴出秋七月司空来艳免癸丑立贵人宋氏为皇后司徒桥元免太常宗俱为司空前司空许栩为司徒冬鲜卑寇并州
　　熹平元年春三月壬戌太傅胡广薨夏五月己巳大赦天下改元熹平长乐太仆侯览有罪自杀六月京师雨水癸巳皇太后窦氏崩秋七月甲寅桓思皇后宦官讽司隶校尉叚颎捕繋太学诸生千余人冬十月渤海王悝被诬谋反丁亥悝及妻子皆自杀十一月会稽人许生自称越王寇郡县遣扬州刺史臧旻丹阳太守陈夤讨破之十二月司徒许栩罢大鸿胪袁隗为司徒鲜卑寇并州是岁甘陵王恢薨
　　二年春正月大疫使使者巡行致医药丁丑司空宗俱薨二月壬午大赦天下以光禄勲杨赐为司空三月太尉李咸免夏五月以司隶校尉叚颎为太尉沛相师迁坐诬罔国王下狱死六月北海地震东莱北海海水溢秋七月司空杨赐免太常颍川唐珍为司空冬十二月日南徼外国重译贡献太尉叚颎罢鲜卑寇幽并二州癸酉晦日有食之
　　三年春正月夫余国遣使贡献二月己巳大赦天下太常陈耽为太尉三月中山王畅薨无子国除夏六月封河间王利子康为济南王奉孝仁皇祀秋洛水溢冬十月癸丑令天下繋囚罪未决入缣赎十一月扬州刺史臧旻率丹阳太守陈夤大破许生于会稽斩之任城王博薨十二月鲜卑寇北地北地太守夏育追撃破之鲜卑又寇并州司空唐珍罢永乐少府许训为司空四年春三月诏诸儒正五经文字刻石立于太学门外封河间王建孙佗为任城王夏四月郡国七大水五月丁卯大赦天下延陵园灾遣使者持节告祠延陵鲜卑寇幽州六月农三辅螟遣守宫令之盐穿渠为民兴利令郡国遇灾者减田租之半其伤害什四以上勿收责冬十月丁巳令天下繋囚罪未决入缣赎拜冲帝母虞美人为宪园贵人质帝母陈夫人为渤海孝王妃改平准为中准使宦者为令列于内署自是诸署悉以阉人为丞令
　　五年夏四月癸亥大赦天下益州郡夷叛太守李颙讨平之复崇髙山名为嵩髙山大雩使侍御史行诏狱亭部理寃枉原轻繋休囚徒五月太尉陈耽罢司空许训为太尉闰月颍川太守曹鸾坐讼党人弃市诏党人门生故吏父兄子弟在位者皆免官禁锢六月壬戌太常南阳刘逸为司空秋七月许训罢光禄勲刘寛为太尉冬十月壬午御殿后槐树自防倒竖司徒袁隗罢十一月丙戌光禄大夫杨赐为司徒十二月甘陵王定薨试太学生年六十以上百余人除郎中太子舍人至王家郎郡国文学吏是岁鲜卑寇幽州沛国言黄龙见谯六年春正月辛巳大赦天下二月南宫平城门及武库东垣屋自壊夏四月大旱七州蝗鲜卑寇三边市贾民为宣陵孝子者数十人皆除太子舍人秋七月司空刘逸免卫尉陈球为司空八月遣破鲜卑中郎将田晏出云中使匈奴中郎将臧旻与南单于出鴈门护乌桓校尉夏育出髙柳并伐鲜卑晏等大败冬十月癸丑朔日有食之太尉刘寛免帝临辟雍辛丑京师地震辛亥令天下繋囚罪未决入缣赎十一月司空陈球免十二月甲寅太常河南孟戫为太尉庚辰司徒杨赐免太常陈耽为司空鲜卑寇辽西永安太仆王旻下狱死
　　光和元年春正月合浦交阯乌浒蛮叛招引九真日南民攻没郡县太尉孟戫罢二月辛亥朔日有食之癸丑光禄勲陈国袁滂为司徒己未地震始置鸿都门学生三月辛丑大赦天下改元光和太常常山张颢为太尉夏四月丙辰地震侍中寺雌鸡化为雄司空陈耽免太常来艳为司空五月壬午有白衣人入德阳殿门亡去不获六月丁丑有黑气堕所御温徳殿庭中秋七月壬子青虹见御坐玉堂后殿庭中八月有星孛于天市九月太尉张颢罢太常陈球为太尉司空来艳罢冬十月屯骑校尉袁逢为司空皇后宋氏废后父执金吾艳下狱死丙子晦日有食之十一月太尉陈球免十二月丁巳光禄大夫桥元为太尉是歳鲜卑寇酒泉京师马生人初开西邸卖官自关内侯虎贲羽林入钱各有差私令左右卖公卿公千万卿五百万
　　二年春大疫使常侍中谒者巡行致医药三月司徒袁滂免大鸿胪刘郃为司徒乙丑太尉桥元罢太中大夫叚颎为太尉京师地震司空袁逢罢太常张济为司空夏四月甲戌朔日有食之辛巳中常侍王甫及太尉叚颎并下狱死丁酉大赦天下诸党人禁锢小功以下皆除之东平王端薨五月卫尉刘寛为太尉秋七月使匈奴中郎将张脩有罪下狱死冬十月甲申司徒刘郃永乐少府陈球卫尉阳球步兵校尉刘纳谋诛宦者事泄皆下狱死巴郡板楯蛮叛遣御史中丞萧瑗督益州刺史讨之不克十二月光禄勲杨赐为司徒鲜卑寇幽并二州是歳河间王利薨洛阳女子生儿两头四臂三年春正月癸酉大赦天下二月公府驻驾庑自壊三月梁王元薨夏四月江夏蛮叛六月诏公卿举能通尚书毛诗左氏谷梁春秋各一人悉除议郎秋表是地震涌水出八月令繋囚罪未决入缣赎各有差冬闰月有星孛于狼弧鲜卑寇幽并二州十二月己巳立贵人何氏为皇后是岁作罼圭灵昆苑
　　四年春正月初置騄骥廐丞领受郡国调马豪右辜防马一匹至二百万二月郡国上芝英草夏四月庚子大赦天下交阯刺史朱隽讨交阯合浦乌浒蛮破之六月庚辰雨雹秋七月河南言鳯凰见新城羣鸟随之赐新城令及三老力田帛各有差九月庚寅朔日有食之太尉刘寛免卫尉许戫为太尉闰月辛酉北宫东掖庭永巷署灾司徒杨赐罢冬十月太常陈耽为司徒鲜卑寇幽并二州是岁帝作列肆于后宫使诸采女贩卖更相盗窃争鬭帝着商估服饮宴为乐又于西园弄狗着进贤冠帯绶又驾四驴帝躬自操辔驱驰周旋京师转相放效
　　五年春正月辛未大赦天下二月大疫三月司徒陈耽免夏四月旱太常袁隗为司徒五月庚申永乐宫署灾秋七月有星孛于太微巴郡板楯蛮诣太守曹谦降癸酉令繋囚罪未决入缣赎八月起四百尺观于阿亭道冬十月太尉许戫罢太常杨赐为太尉校猎上林苑歴函谷关遂巡狩于广成苑十二月还幸太学
　　六年春正月日南徼外国重译贡献二月复长陵县比丰沛三月辛未大赦天下夏大旱秋金城河水溢五原山岸崩始置圃囿署以宦者为令冬东海东莱琅邪井中冰厚尺余大有年
　　中平元年春二月钜鹿人张角自称黄天其部帅有三十六万皆着黄巾同日反叛安平甘陵人各执其王以应之三月戊申以河南尹何进为大将军将兵屯都亭置八关都尉官壬子大赦天下党人还诸徙者唯张角不赦诏公卿出马弩举列将子弟及吏民有明战阵之略者诣公车遣北中郎将卢植讨张角左中郎将皇甫嵩右中郎将朱隽讨颍川黄巾庚子南阳黄巾张曼成攻杀郡守褚贡夏四月太尉杨赐免太仆农邓盛为太尉司空张济罢大司农张温为司空朱隽为黄巾波才所败侍中向栩张钧坐言宦者下狱死汝南黄巾败太守赵谦于邵陵广阳黄巾杀幽州刺史郭勲及太守刘卫五月皇甫嵩朱隽复与波才等战于长社大破之六月南阳太守秦颉撃张曼成斩之交阯屯兵执刺史及合浦太守来达自称柱天将军遣交阯刺史贾琮讨平之皇甫嵩朱隽大破汝南黄巾于西华诏嵩讨东郡朱隽讨南阳卢植破黄巾围张角于广宗宦官诬奏植抵罪遣中郎将董卓攻张角不克洛阳女子生儿两头共身秋七月巴郡妖巫张脩反寇郡县河南尹徐灌下狱死八月皇甫嵩与黄巾战于仓亭获其帅乙巳诏皇甫嵩北讨张角九月安平王续有罪诛国除冬十月皇甫嵩与黄巾贼战于广宗获张角弟梁角先死乃戮其尸以皇甫嵩为左车骑将军十一月皇甫嵩又破黄巾于下曲阳斩张角弟寳湟中义从胡北宫伯玉与先零羌叛以金城人边章韩遂为军帅攻杀防羌都尉伶征金城太守陈懿癸巳朱隽防宛城斩黄巾别帅孙夏诏减太官珍羞御食一肉廐马非郊祭之用悉出给军十二月己巳大赦天下改元中平是岁下邽王意薨无子国除郡国生异草备龙虵鸟兽之形
　　二年春正月大疫琅邪王据薨二月己酉南宫大灾火半月乃灭己亥广阳门外屋自壊税天下田亩十钱黑山贼张牛角等十余辈并起所在寇钞司徒袁隗免三月廷尉崔烈为司徒北宫伯王等寇三辅遣左车骑将军皇甫嵩讨之不克夏四月庚戌大风雨雹五月太尉邓盛罢太仆河南张延为太尉秋七月三辅螟左车骑将军皇甫嵩免八月以司空张温为车骑将军讨北宫伯玉九月特进杨赐为司空冬十月庚寅司空杨赐薨光禄大夫许相为司空前司徒陈耽谏议大夫刘陶坐直言下狱死十一月张温破北宫伯玊于美阳因遣荡寇将军周慎追击之围榆中又遣中郎将董卓讨先零羗慎卓并不克鲜卑冦幽并二州是嵗造万金堂于西园洛阳民生儿两头四臂
　　三年春二月江夏兵赵慈反杀南阳太守秦颉庚戌大赦天下太尉张延罢车骑将军张温为太尉中常侍赵忠为车骑将军复脩玊堂殿铸铜人四黄钟四及天禄虾蟆又铸四出文钱五月壬辰晦日有食之六月荆州刺史王敏讨赵慈斩之车骑将军赵忠罢秋八月懐陵上有雀万数悲鸣因鬭相杀冬十月武陵蛮叛寇郡界郡兵讨破之前太尉张延为宦人所谮下狱死十二月鲜卑冦幽并二州
　　四年春正月己卯大赦天下二月荥阳贼杀中牟令己亥南宫内殿罘罳自壊三月河南尹何苗讨荥阳贼破之拜苗为车骑将军夏四月凉州刺史耿鄙讨金城贼韩遂鄙兵大败遂寇汉阳汉阳太守燮战没扶风人马腾汉阳人王国并叛寇三辅太尉张温免司徒崔烈为太尉五月司空许相为司徒光禄勲沛国丁宫为司空六月洛阳民生男两头共身渔阳人张纯与同郡张举举兵叛攻杀右北平大守刘政辽东太守杨终防乌桓校尉公綦稠防举兵自称天子冦幽冀二州秋九月丁酉令天下系囚罪未决入缣赎冬十月零陵人观鹄自称平天将军寇桂阳长沙大守孙坚击破之十一月太尉崔烈罢大司农曺嵩为太尉十二月休屠各胡叛是嵗卖闗内侯假金印紫绶传世入钱五百万
　　五年春正月休屠各胡寇西河杀郡守邢纪丁酉大赦天下二月有星孛于紫宫黄巾余贼郭大防起于西河白波谷寇太原河东三月休屠各胡攻杀并州刺史张懿遂与南匈奴左部胡合杀其单于夏四月汝南葛陂黄巾攻没郡县太尉曺嵩罢五月永乐少府樊陵为太尉六月丙寅大风太尉樊陵罢益州黄巾马相攻杀刺史郗俭自称天子又寇巴郡杀郡守赵部益州従事贾龙击相斩之郡国七大水秋七月射声校尉马日防为太尉八月初置西园八校尉司徒许相罢司空丁宫为司徒光禄勲南阳刘为司空卫尉董重为骠骑将军九月南单于叛与白波贼寇河东遣中郎将孟益率骑都尉公孙瓒讨渔阳贼张纯防冬十月壬午御殿后槐树自防倒竪青徐黄巾复起寇郡县甲子帝自称无上将军曜兵于平乐十一月凉州贼王国围陈仓右将军皇甫嵩救之遣下军校尉鲍鸿讨葛陂黄巾巴郡板楯蛮叛遣上军别部司马赵瑾讨平之公孙瓒与张纯战于石门大破之是嵗改刺史新置牧
　　六年春二月左将军皇甫嵩大破王国于陈仓三月幽州牧刘虞购斩渔阳贼张纯下军校尉鲍鸿下狱死夏四月丙午朔日有食之太尉马日防免幽州牧刘虞为大尉丙辰帝崩于南宫嘉徳殿年三十四戊辰皇子辩即皇帝位年十七尊皇后曰皇太后太后临朝大赦天下改元为光熹封皇弟协为渤海王后将军袁隗为太傅与大将军何进叅録尚书事上军校尉蹇硕下狱五月辛巳骠骑将军董重下狱死六月辛亥孝仁皇后董氏崩辛酉孝灵皇帝于文陵雨水秋七月甘陵王忠薨庚子孝仁皇后归河间慎陵徙渤海王协为陈留王司徒丁宫罢八月戊辰中常侍张譲段珪防杀大将军何进于是虎贲中郎将袁术烧东西宫攻宦者庚午张譲段珪防刼少帝及陈留王幸北宫徳阳殿何进部曲将吴匡与车骑将军何苖战于朱雀阙下苖败斩之辛未司隶校尉袁绍勒兵收伪司隶校尉樊陵河南尹许相及诸阉人无少长皆斩之让珪防复刼少帝陈留王走小平津尚书卢植追譲珪防斩数人其余投河而死帝与陈留王协夜歩逐萤光行数里得民家露车共乗之辛未还宫大赦天下改光熹为昭宁并州牧董卓杀执金吾丁原司空刘免董卓自为司空九月甲戌董卓废帝为农王六月雨至于是月
　　灵帝建宁四年熹平六年光和六年中平六年即位二十二年
　　孝献皇帝讳协灵帝中子也母王美人为何皇后所害中平六年四月少帝即位封帝为渤海王徙封陈留王九月甲戌即皇帝位年九嵗迁皇太后于永安宫大赦天下改昭宁为永汉丙子董卓杀皇太后何氏初令侍中给事黄门侍郎贠各六人赐公卿以下至黄门侍郎家一人为郎以补宦官所领诸署侍于殿上乙酉以太尉刘虞为大司马董卓自为太尉加鈇钺虎贲丙戍太中大夫杨彪为司空甲午豫州牧黄琬为司徒遣使吊祠故太傅陈蕃大将军窦武防冬十月乙巳灵思皇后白波贼寇河东董卓遣其将牛辅击之十一月癸酉董卓为相国十二月戊戍司徒黄琬为太尉司空杨彪为司徒光禄勲荀爽为司空省扶风都尉置汉安都防诏除光熹昭宁永汉三号还复中平六年
　　初平元年春正月山东州郡起兵以讨董卓辛亥大赦天下癸酉董卓杀农王白波贼寇东郡二月乙亥太尉黄琬司徒杨彪免庚辰董卓杀城门校尉伍琼督军校尉周珌以光禄勲赵谦为太尉太仆王允为司徒丁亥迁都长安董卓驱徙京师百姓悉西入闗自留屯毕圭苑壬辰白虹贯日三月乙巳车驾入长安幸未央宫己酉董卓焚洛阳宫庙及人家戊午董卓杀太傅袁隗太仆袁基夷其族夏五月司空荀爽薨六月辛丑光禄大夫种拂为司空大鸿胪韩融少府隂脩执金吾胡母班将作大匠吴脩越骑校尉王瓌安集闗东后将军袁术河内太守王匡各执而杀之唯韩融获免董卓壊五铢钱更铸小钱冬十一月庚戍镇星荧惑太白合于尾是嵗有司奏和安顺桓四帝无功徳不宜称宗又恭懐敬隠恭愍三皇后并非正嫡不合称后皆请除尊号制曰可孙坚杀州刺史王叡又杀南阳太守张咨二年春正月辛丑大赦天下二月丁丑董卓自为太师袁术遣将孙坚与董卓将胡轸战于阳人轸军大败董卓遂发掘洛阳诸帝陵夏四月董卓入长安六月丙戌地震秋七月司空种拂免光禄大夫济南淳于嘉为司空太尉赵谦罢太常马日防为太尉九月蚩尤旗见于角亢冬十月壬戌董卓杀卫尉张温十一月青州黄巾寇泰山泰山守应劭击破之黄巾转寇渤海公孙瓒与战于东光复大破之是嵗长沙有人死经月复活三年春正月丁丑大赦天下袁术遣将孙坚攻刘表于襄阳坚战殁袁绍及公孙瓒战于界桥瓒军大败夏四月辛巳诛董卓夷三族司徒王允録尚书事縂朝政遣使者张种抚慰山东青州黄巾击杀兖州刺史刘岱于东平东郡大守曺操大破黄巾于寿张降之五月丁酉大赦天下丁未征西将军皇甫嵩为车骑将军董卓部曲将李傕郭泛樊稠张济防反攻京师六月戊午陷长安城太常种拂太仆鲁旭大鸿胪周奂城门校尉崔烈越骑校尉王颀并战殁吏民死者万余人李傕防并自为将军己未大赦天下李傕杀司隶校尉黄琬甲子杀司徒王允皆灭其族丙子前将军赵谦为司徒秋七月庚子太尉马日防为太傅録尚书事八月遣日防及太仆赵岐持节慰抚天下车骑将军皇甫嵩为太尉司徒赵谦罢九月李傕自为车骑将军郭泛后将军樊稠右将军张济镇东将军济出屯农甲申司空淳于嘉为司徒光禄大夫杨彪为司空并録尚书事冬十二月太尉皇甫嵩免光禄大夫周忠为太尉防録尚书事四年春正月甲寅朔日有食之丁夘大赦天下三月袁术杀扬州刺史陈温据淮南长安宣平城门外屋自壊夏四月癸酉无云而雷六月扶风大雨雹华山崩裂太尉周忠免太仆朱隽为太尉録尚书事下邳贼闗宣自称天子雨水遣侍御史裴茂讯诏狱原轻系八月辛丑天狗西北行九月甲午试儒生四十余人上第赐位郎中次太子舍人下第者罢之诏曰孔子叹学之不讲不讲则所识日忘今耆儒年逾六十去离夲土营求粮资不得専业结童入学白首空归长委农野永絶荣望朕甚愍焉其依科罢者聼为太子舍人冬十月太学行礼车驾幸永福城门临观其仪赐博士以下各有差辛丑京师地震有星孛于天市司空杨彪免太常赵温为司空公孙瓒杀大司马刘仪十二月辛丑地震司空赵温免乙巳卫尉张喜为司空是嵗琅邪王容薨
　　兴平元年春正月辛酉大赦天下改元兴平甲子帝加元服二月壬午追尊諡皇妣王氏为灵懐皇后甲申改于文昭陵丁亥帝耕于借田三月韩遂马腾与郭汜樊稠战于长平观遂腾败绩左中郎将刘范前益州刺史种劭战殁夏六月丙子分凉州河西四郡为廱州丁丑地震戊寅又震乙巳晦日有食之帝避正殿寝兵不聼事五月大蝗秋七月壬子太尉朱隽免戊午太常杨彪为太尉録尚书事三辅大旱自四月至于是月帝避正殿请雨遣使者洗囚徒原轻系是嵗糓一斛五十万豆麦一斛二十万人相食啖白骨委积帝使侍御史侯汶出太仓米豆为饥人作糜粥经日而死者无限帝疑赋防有虚乃亲于御座前量试作糜乃知非实使侍中刘艾出让有司于是尚书令以下皆诣省閤谢奏収侯汶考实诏曰未忍置汶于理可杖五十自是之后多得全济八月冯翊寇属县郭泛樊稠击破之九月桑复生椹人得以食司徒淳于嘉罢冬十月长安市门自壊以卫尉赵温为司徒録尚书事十二月分安定扶风为新平郡是嵗扬州刺史刘繇与袁术将孙策战于曲阿繇军败绩孙策遂据山东太傅马日防薨于寿春
　　二年春正月癸丑大赦天下二月乙亥李傕杀樊稠而与郭汜相攻三月丙寅李傕胁帝幸其营防宫室夏四月甲午立贵人伏氏为皇后丁酉郭泛攻李傕矢及御前是日李傕移帝幸北宫大旱五月壬午李傕自为大司马六月庚午张济自陜来和傕泛秋七月甲子车驾东归郭泛自为车骑将军杨定为后将军杨奉为兴义将军董承为安集将军并侍送乗舆张济为骠骑将军还屯陜八月甲辰幸新丰冬十月戊戍郭泛使其将伍习夜烧所幸学舍逼胁乗舆杨定杨奉与郭泛战破之壬寅幸华隂露次道南是夜有赤气贯紫宫张济复反与李傕郭泛合十一月庚午李傕郭泛防追乗舆战于东涧王师败绩杀光禄勲邓泉卫尉士孙瑞廷尉宣播大长秋苖祀歩兵校尉魏桀侍中朱展射声校尉沮儁壬申幸曹阳露次田中杨奉董承引白波帅胡才李乐韩暹及匈奴左贤王土单率师奉迎与李傕防战破之十二月庚辰车驾乃进李傕防复来追战王师大败杀略宫人少府田芬大司农张义防皆战殁进幸陜夜度河乙亥幸安邑是嵗袁绍遣将麹义与公孙瓒战于鲍邱瓒军大败
　　建安元年春正月癸酉郊祀上帝于安邑大赦天下改元建安二月韩暹攻卫将军董承夏六月乙未幸闻喜秋七月甲子车驾至洛阳幸故中常侍赵忠宅丁丑郊祀上帝大赦天下己夘谒髙庙八月辛丑幸南宫杨安殿癸邜安国将军张杨为大司马韩暹为大将军杨奉为车骑将军是时宫室烧尽百官披荆棘依壁间州郡各拥彊兵而委输不至羣僚饥乏尚书郎以下自出采稆或饥死墙壁间或为兵士所杀辛亥镇东将军曹操自领司隶校尉録尚书事曹操杀侍中台崇尚书冯硕等封卫将军董承为辅国将军伏完等十三人为列侯赠沮儁为农太守庚申迁都许己巳幸曹操营九月太尉杨彪司空张喜罢冬十一月丙戍曹操自为司空行车骑将军事百官总已以听
　　二年春袁术自称天子三月袁绍自为大将军夏五月蝗秋九月汉水溢是歳饥江淮间民相食袁术杀陈王宠孙策遣使奉贡
　　三年夏四月遣谒者裴茂率中郎将叚煨讨李傕夷三族吕布叛冬十一月盗杀大司马张杨十二月癸酉曹操撃吕布于徐州斩之
　　四年春三月袁绍攻公孙瓒于易京获之卫将军董承为车骑将军夏六月袁术死是歳初置尚书左右仆射武陵女子死十四日复活
　　五年春正月车骑将军董承偏将军王服越骑校尉种辑受密诏诛曹操事泄壬午曹杀董承等夷三族秋七月立皇子冯为南阳王壬午南阳王冯薨九月庚午朔日有食之诏三公举至孝一人九卿校尉郡国守相各一人皆上封事靡有所讳曹操与袁绍战于官渡绍败走冬十月辛亥有星孛于大梁东海王祗薨是歳孙防死弟权袭其余业
　　六年春三月丁卯朔日有食之
　　七年夏五月庚戌袁绍薨于阗国献驯象是歳越嶲男子化为女子
　　八年冬十月己巳公卿初迎冬于北郊总章始复备八佾舞初置司直官督中都官
　　九年秋八月戊寅曹操大破袁尚平冀州自领冀州牧冬十月有星孛于东井十二月赐三公己下金帛各有差自是三年一赐以为常制
　　十年春正月曹操破袁谭于青州斩之夏四月黑山贼张燕率众降秋九月赐百官尤贫者金帛各有差十一年春正月有星孛于北斗三月曹操破髙干于并州获之秋七月武威太守张猛杀廱州刺史邯郸商是岁立故琅邪王容子熙为琅邪王济北北海阜陵下邳常山甘陵济隂平原八国皆除
　　十二年秋八月曹操大破乌桓于柳城斩其蹋顿冬十月辛卯有星孛于鹑尾己巳黄巾贼杀济南王赟十一月辽东太守公孙康杀袁尚袁熙
　　十三年春正月司徒赵温免夏六月罢三公官置丞相御史大夫癸巳曹操自为丞相秋七月曹操南征刘表八月丁未光禄勲郗虑为御史大夫壬子曹操杀太中大夫孔融夷其族是歳刘表卒少子琮立琮以荆州降操冬十月癸未朔日有食之曹操以舟师伐孙权权将周瑜败之于乌林赤壁
　　十四年冬十月荆州地震
　　十五年春二月乙巳朔日有食之
　　十六年秋九月庚戌曹操与韩遂马超战于渭南遂等大败关西平是歳赵王赦薨
　　十七年夏五月癸未诛卫尉马腾夷三族六月庚寅晦日有食之秋七月洧水颍水溢螟八月马超破凉州杀刺史韦康九月庚戌立皇子熙为济阴王懿为山阳王邈为济北王敦为东海王冬十二月星孛于五诸侯十八年春正月庚寅复禹贡九州夏五月丙申曹操自立为魏公加九锡大雨水徙赵王珪为博陵王是岁岁星镇星荧惑俱入太微彭城王和薨
　　十九年夏四月旱五月雨水刘备破刘璋据益州冬十月曹操遣将夏侯渊讨朱建于枹罕获之十一月丁卯曹操杀皇后伏氏灭其族及二皇子
　　二十年正月甲子立贵人曹氏为皇后赐天下男子爵人一级孝悌力田二级赐诸王侯公卿以下谷各有差秋七月曹操破汉中张鲁降
　　二十一年夏四月甲午曹操自进号魏王五月己亥朔日有食之秋七月匈奴南单于来朝是嵗曹操杀琅邪王熙国除
　　二十二年夏六月丞相军师华歆为御史大夫冬有星孛于东北是岁大疫
　　二十三年春正月甲子少府耿纪丞相司直韦晃起兵诛曹操不克夷三族三月有星孛于东方
　　二十四年春二月壬子晦日有食之夏五月刘备取汉中秋七月庚子刘备自称汉王八月汉水溢冬十一月孙权取荆州
　　二十五年春正月庚子魏王曹操薨子丕袭位二月丁未朔日有食之三月改元延康冬十月乙夘皇帝逊位魏王丕称天子奉帝为山阳公邑一万户位在诸侯王上奏事不称臣受诏不拜以天子车服郊祀天地宗庙祖腊皆如汉制都山阳之浊鹿城四皇子封王者皆降为列侯明年刘备称帝于蜀孙权亦自王于吴于是天下遂三分矣魏青龙二年三月庚寅山阳公薨自逊位至薨十有四年年五十四諡孝献皇帝八月壬申以汉天子礼仪于禅陵置园邑令丞太子早卒孙康立五十一年晋太康六年薨子瑾立四年太康十年薨子秋立二十年永嘉中为胡贼所杀国除
　　献帝初平四年兴平二年建安二十五年即位三十一年
　　右东汉自光武至献帝十二帝通更始二年合一百九十七年又按前后汉起髙祖尽献帝通王莽合四百二十六年






　　通志卷六下
<史部,别史类,通志>
　　钦定四库全书
　　通志卷七
　　宋　右　廸　功　郎　郑　樵　渔　仲　撰
　　魏纪第七
　　武帝　文帝　眀帝　齐王　髙贵乡公　陈留王
　　太祖武皇帝沛国谯人也姓曹讳操字孟徳汉相国参之后桓帝世曹腾为中常侍太长秋封费亭侯养子嵩嗣官至太尉莫能审其生出本末嵩生太祖太祖少机警有权数而任侠放荡不治行业故世人未之竒也唯梁国桥元南阳何颙异焉元谓太祖曰天下将乱非命世之才不能济也能安之者其在君乎年二十举孝廉为郎除洛阳北部尉迁顿邱令徴拜议郎光和末黄巾起拜骑都尉讨颍川贼迁为济南相国有十余县长吏多阿附贵戚赃汚狼籍于是奏免其八禁断滛祀奸宄逃窜郡国肃然乆之徴还为东郡太守不就称疾归乡里顷之冀州刺史王芬南阳许攸沛国周旌等连结豪杰谋废灵帝立合肥侯以告太祖太祖拒之芬等遂败金城邉章韩遂杀刺史郡守以叛众十余万天下骚动徴太祖为典军校尉防灵帝崩太子即位太后临朝大将军何进与袁绍谋诛宦官太后不听进乃召董卓欲以胁太后卓未至而进见杀卓到废帝为农王而立献帝京都大乱卓表太祖为骁骑校尉欲与计事太祖乃变易姓名间行东归出关过中牟为亭长所疑执诣县邑中或窃识之为请得觧卓遂杀太后及农王太祖至陈留散家财合义兵将以诛卓冬十二月始起兵于已吾是嵗中平六年也
　　初平元年春正月后将军袁术冀州牧韩馥豫州刺史孔伷兖州刺史刘岱河内太守王匡渤海太守袁绍陈留太守张邈东郡太守桥瑁山阳太守袁遗济北相鲍信同时俱起兵众各数万推绍为盟主太祖行奋武将军二月卓闻兵起乃徙天子都长安卓留屯洛阳遂焚宫室是时绍屯河内邈岱瑁遗屯酸枣术屯南阳伷屯颍川馥在邺卓兵彊绍等莫敢先进太祖曰举义兵以诛暴乱大众已合诸君何疑向使董卓闻山东兵起倚王室之重据二周之险东向以临天下虽以无道行之犹足为患今焚烧宫室刼迁天子海内震动不知所归此天亡之时也一战而天下定矣不可失也遂引兵西将据成臯邈遣将卫兹分兵随太祖到荥阳汴水遇卓将徐荣与战不利士卒死伤甚多太祖为流矢所中所乗马被创从弟洪以马与太祖得夜遁去荣见太祖所将兵少力战尽日谓酸枣未易攻也亦引兵还太祖到酸枣诸军兵十余万日置酒髙防不图进取太祖责让之因为谋曰诸君听吾计使渤海引河内之众临孟津酸枣诸将守成臯据敖仓塞轘辕太谷全制其险使袁将军率南阳之军军丹析入武关以震三辅皆髙垒深壁勿与战益为疑兵示天下形势以顺诛逆可立定也今兵以义动持疑而不进失天下之望窃为诸君耻之邈等不能用太祖兵少乃与夏侯惇等诣扬州募兵刺史陈温丹阳太守周昕与兵四千余人还到龙亢士卒多叛至铚建平复收兵得千余人进屯河内刘岱与桥瑁相恶岱杀瑁以王肱领东郡太守袁绍与韩馥谋立幽州牧刘虞为帝太祖拒之绍又尝得一玉印于太祖坐中举向其肘太祖由是笑而恶焉
　　二年春绍馥遂立虞为帝虞终不敢当夏四月卓还长安秋七月袁绍胁韩馥取冀州黑山贼于毒白绕眭固等十余万众畧魏郡东郡王肱不能御太祖引兵入东郡撃白绕于濮阳破之袁绍因表太祖为东郡太守治东武阳
　　三年春太祖军顿邱毒等攻东武阳太祖乃引兵西入山攻毒等本屯毒闻之弃武阳还太祖要撃眭固又撃匈奴扵夫罗于内黄皆大破之夏四月司徒王允与吕布共杀卓卓将李傕郭汜等杀允攻布布败东出武关傕等擅朝政青州黄巾众百万入兖州杀任城相郑遂转入东平刘岱欲撃之鲍信谏曰今贼众百万百姓皆震恐士卒无鬭志不可敌也观贼众羣辈相随军无辎重唯以钞畧为资今不若畜士众之力先为固守彼欲战不得攻又不能其势必离散后选精锐据其要害撃之可破也岱不从遂与战果为所杀信乃与州吏万潜等至东郡迎太祖领兖州牧遂进兵撃黄巾于夀张东信力战鬭死仅而破之购求信丧不得众乃刻木如信形状祭而哭焉追黄巾至济北乞降冬受降卒三十余万男女百余万口收其精锐者号为青州兵袁术与绍有隙术求援于公孙瓒瓒使刘备屯髙唐单经屯平原陶谦屯发干以逼绍太祖与绍会撃皆破之
　　四年春军鄄城荆州牧刘表断术粮道术引军入陈留屯封邱黒山余贼及于夫罗等佐之术使将刘详屯匡亭太祖撃详术救之与战大破之术退保封邱遂围之未合术走襄邑追到太夀决渠水灌城走寜陵又追之走九江夏太祖还军定陶下邳阙宣聚众数千人自称天子徐州牧陶谦与共举兵取泰山华费畧任城秋太祖征陶谦下十余城谦守城不敢出是嵗孙策受袁术使渡江数年间遂有江东
　　兴平元年春太祖自徐州还初太祖父嵩去官复还谯董卓之乱避难琅邪为陶谦所害故太祖志在复讐东伐夏使荀彧程昱守鄄城复征陶谦防五城遂畧地至东海还过郯谦将曹豹与刘备屯郯东要太祖太祖撃破之遂攻拔襄贲所过多所残戮防张邈与陈宫叛迎吕布郡县皆应荀彧程昱保鄄城范东阿二县固守太祖乃引军还布到攻鄄城不能下西屯濮阳太祖曰布一旦得一州不能据东平断亢父泰山之道乗险要我而乃屯濮阳吾知其无能为也遂进军攻之布出兵战先以骑犯青州兵青州兵奔太祖阵乱驰突火出坠马烧左手掌司马楼异扶太祖上马遂引去未至营止诸将未与太祖相见皆怖太祖乃自力劳军令军中促为攻具进复攻之与布相守百余日蝗虫起百姓大饿布粮食亦尽各引去秋九月太祖还鄄城布到乘氏为其县人李进所破东屯山阳于是绍使人说太祖欲连和太祖新失兖州军食尽将许之程昱止太祖太祖从之冬十月太祖至东阿是嵗谷一斛五十余万钱人相食乃罢吏兵新募者陶谦死刘备代之
　　二年春袭定陶济隂太守吴资保南城未拔防吕布至又撃破之夏布将薛兰李封屯钜野太祖攻之布救兰兰败布走遂斩兰等布复从东缗与陈宫将万余人来战时太祖兵少设伏纵竒兵撃大破之布夜走太祖复攻防定陶分兵平诸县布东奔刘备张邈从布使其弟超将家属保雍邱秋八月围雍邱冬十月天子拜太祖兖州牧十二月雍邱溃超自杀夷邈三族邈诣袁术请救为其众所杀兖州平遂东畧陈地是嵗长安乱天子东迁败于曹阳渡河幸安邑
　　建安元年春正月太祖军临武平袁术所置陈相袁嗣降太祖将迎天子诸将或疑荀彧程昱劝之乃遣曹洪将兵西迎卫将军董承与袁术将苌奴拒险洪不得进汝南颍川黄巾何仪刘辟黄邵何曼等众各数万初应袁术又附孙坚二月太祖进军讨破之斩辟邵等仪及其众皆降天子拜太祖建徳将军夏六月迁镇东将军封费亭侯秋七月杨奉韩暹以天子还洛阳奉别屯梁太祖遂至洛阳卫京都暹遁走天子假太祖节钺録尚书事洛阳残破董昭等劝太祖都许九月车驾出轘辕而东以太祖为大将军封武平侯自天子西迁朝廷日乱至是宗庙社稷制度始立天子之东也奉自梁欲要之不及冬十月太祖征奉奉南奔袁术遂攻其梁屯拔之于是以袁绍为太尉绍耻班在太祖下不肯受太祖乃固辞以大将军让绍天子拜太祖司空行车骑将军是嵗用枣祗韩浩等议始兴屯田吕布袭刘备取下邳备来奔程昱説太祖曰观备有雄才而甚得众心终不为人下不如早图之太祖曰方今收英雄时也杀一人而失天下之心不可张济自关中走南阳济死从子绣领其众
　　二年春正月太祖到宛张绣降旣而悔之复反太祖与战军败为流矢所中长子昻弟子安民遇害太祖乃引兵还舞隂绣将骑来钞太祖撃破之绣奔穰与刘表合太祖谓诸将曰吾降张绣等失不便取其质以至于此吾知所以败诸卿观之自今已后不复败矣遂还许袁术欲称帝于淮南使人告吕布布收其使上其书术怒攻布为布所破秋九月术侵陈太祖东征之术闻太祖自来弃军走留其将桥蕤李丰梁纲乐就太祖到撃破蕤等皆斩之术走渡淮太祖还许太祖之自舞隂还也南阳章陵诸县复叛为绣太祖遣曹洪撃之不利还屯叶数为绣表所侵冬十一月太祖自南征至宛表将邓济据湖阳攻拔之生禽济湖阳降攻舞隂下之
　　三年春正月太祖还许初置军师祭酒三月太祖围张绣于穰夏五月刘表遣兵救绣以絶军后太祖将引还绣兵来太祖军不得进连营稍前太祖与荀彧书曰贼来追吾虽日行数里吾策之到安众破绣必矣到安众绣与表兵合守险太祖军前后受敌太祖乃夜凿险为地道悉过辎重设竒兵防明贼谓太祖为遁也悉军来追乃纵竒兵歩骑夹攻大破之秋七月太祖还许荀彧问太祖前所以策贼必破何也太祖曰虏遏吾归师而与吾死地战吾是以知胜矣吕布复为袁术使髙顺攻刘备太祖遣夏侯惇救之不利备为顺所败九月太祖东征布冬十月屠彭城获其相侯谐进至下邳布自将骑逆撃大破之获其骁将成廉追至城下布恐欲降陈宫等沮其计求救于术劝布出战战又败乃还固守攻之不下时太祖连战士卒罢欲还用荀攸郭嘉计遂决泗沂水以灌城月余布将宋宪魏续等执陈宫举城降生禽布宫皆杀之太山臧覇孙观吴敦尹礼昌豨各率众布之破刘备也覇等悉从布布败获霸等太祖厚纳待遂割青徐二州附于海以委焉分琅邪东海北海为城阳利城昌虑郡初太祖为兖州以东平毕谌为别驾张邈之叛也邈刼谌母弟妻子太祖谢遣之曰卿老母在彼可去谌顿首无二心太祖嘉之为之流涕旣出遂亡归及布破谌生得众为谌惧太祖曰夫人孝于其亲者岂不亦忠于君乎吾所求也以为鲁相
　　四年春二月太祖还至昌邑张杨将张丑杀杨眭固又杀丑以其众属袁绍屯射犬夏四月进军临河使史涣曹仁渡河撃之固使杨故长史薛洪河内太守缪尚留守自将兵北迎绍求救与涣仁相遇犬城交战大破之斩固太祖遂济河围射犬洪尚率众降封为列侯还军敖仓以魏种为河内太守属以河北事初太祖举种孝廉兖州叛太祖曰唯魏种且不弃孤也及闻种走太祖怒曰种不南走越北走胡不置汝也旣下射犬生禽种太祖曰唯其才也释其缚而用之是时袁绍旣并公孙瓒兼四州之地众十余万将进军攻许诸将以为不可敌太祖曰吾知绍之为人志大而智小色厉而胆薄忌克而少威兵多而分画不明将骄而政令不一土地虽广粮食虽丰适足以为吾奉也秋八月太祖进军黎阳使臧霸等入青州破齐北海东安留于禁屯河上九月太祖还许分兵守官渡冬十一月张绣率众降封列侯十二月太祖军官渡袁术自败于陈稍困袁谭自青州遣迎之术欲从下邳北过太祖遣刘备朱灵要之防术病死程昱郭嘉闻太祖遣备言于公曰刘备不可纵太祖悔追之不及备之未东也隂与董承等谋反至下邳遂杀徐州刺史车胄举兵屯沛遣刘岱王忠撃之不克庐江太守刘勲率众降封为列侯
　　五年春正月董承等谋泄皆伏诛太祖将自东征备诸将皆曰与公争天下者袁绍也今绍方来而弃之东绍乘人后若何太祖曰夫刘备人杰也今不击必为后患袁绍虽有大志而见事迟必不动也郭嘉亦劝太祖遂东撃僃破之生禽其将夏侯愽备走奔绍获其妻子备将关羽屯下邳复进攻之羽降昌豨叛为备又攻破之太祖还官渡绍卒不出二月绍遣郭图淳于琼顔良攻东郡太守刘延于白马绍引兵至黎阳将渡河夏四月太祖北救延荀攸説太祖曰今兵少不敌分其势乃可太祖到延津若将渡兵向其后者绍必西应之然后轻兵袭白马掩其不备顔良可禽也太祖从之绍闻兵渡即分兵西应之太祖乃引军兼行趣白马未至十余里良大惊来逆战使张辽关羽前登击破斩良遂解白马围徙其民循河而西绍于是渡河追太祖军至延津南太祖勒兵驻营南阪下使登垒望之曰可五六百骑有顷复白骑稍多歩兵不可胜数太祖曰勿复白乃令骑解鞍放马是时白马辎重就道诸将以为敌骑多不如还保营荀攸曰此所以饵敌如何去之绍骑将文丑与刘备将五六千骑前后至诸将复白可上马太祖曰未也有顷骑至稍多或分趣辎重太祖曰可矣乃皆上马时骑不满六百遂纵兵击大破之斩丑良丑皆绍名将也再战而禽绍军大震太祖还军官渡绍进保阳武关羽亡归刘备八月绍连营稍前依沙塠为屯东西数十里太祖亦分营与相当合战不利时太祖兵不满万伤者十二三绍复进临官渡起土山地道太祖亦于内作之以相应绍射营中矢如雨下行者皆防楯众大惧时太祖粮少与荀彧书议欲还许彧以为绍悉众聚官渡欲与公决胜败公以至弱当至彊若不能制必为所乘是天下之大机也且绍布衣之雄耳能聚人而不能用夫以公之神武明哲而辅以大顺何向而不济太祖从之孙筞闻太祖与绍相持乃谋袭许未发为刺客所杀汝南降贼刘辟等叛应绍畧许下绍使刘备助辟太祖使曹仁撃破之备走遂破辟屯袁绍运谷车数千乗至太祖用荀攸计遣徐晃史涣邀撃大破之尽烧其车太祖与绍相拒连月虽比战斩将然众少粮尽士卒疲乏太祖谓运者曰却十五日为汝破绍不复劳汝矣冬十月绍遣车运谷使淳于琼等五人将兵万余人送之宿绍营北四十里绍谋臣许攸贪财绍不能足来奔因説太祖撃琼等左右疑之荀攸贾诩劝太祖太祖乃留曹洪守自将歩骑五千人夜往防明至琼等望见太祖兵少出阵门外太祖急撃之琼退保营遂攻之绍遣骑救琼左右或言贼骑稍近请分兵拒之太祖怒曰贼在背后乃白士卒皆殊死战大破琼等皆斩之绍初闻太祖之撃琼谓长子谭曰就彼攻琼等吾攻抜其营彼固无所归矣乃使髙郃髙览攻曹洪郃等闻琼破遂来降绍众大溃绍及谭弃车走渡河追之不及尽收其辎重图书珍寳虏其众太祖收绍书中得许下及军中人书皆焚之冀州诸郡多举城邑降者初桓帝时有黄星见于楚宋之分辽东殷馗善天文言后五十嵗当有真人起于梁沛之间其锋不可当至是凡五十年而太祖破绍天下莫敌矣
　　六年夏四月兵河上撃绍仓亭军破之绍归复收散卒攻定诸叛郡县九月太祖还许绍之未破也使刘备畧汝南贼共都等应之遣蔡击都不利为都所破太祖南征备备闻太祖自行走奔刘表都等皆散
　　七年春正月太祖军谯令曰吾起义兵为天下诛暴乱旧土人民死防畧尽国中终日行不见所识使吾凄怆伤懐其举义兵已来将士絶无后者求其亲戚以后之授土田官给耕牛置学师以教之为存者立庙使祀其先人魂而有灵吾百年之后何恨哉遂至浚仪治睢阳渠遣使以太牢祀桥元进军官渡绍自军破后发病呕血夏五月死小子尚代谭自号车骑将军屯黎阳秋九月太祖征之连战谭尚数败退固守
　　八年春三月攻其郭乃出战撃大破之谭尚夜遁夏四月进军邺五月还许留贾信屯黎阳己酉令曰司马法将军死绥故赵括之母乞不坐括是古之将者军破于外而家受罪于内也自命将征行但赏功而不罚罪非国典也其令诸将出征败军者抵罪失利者免官爵秋七月令曰防乱已来十有五年后生者不见仁义礼让之风吾甚伤之其令郡国各修文学县满五百户置校官选其乡之俊造而敎学之庻防先王之道不废而有益于天下八月太祖征刘表军西平太祖之去邺而南也谭尚争冀州谭为尚所败走保平原尚攻之急谭遣辛毗乞降请救诸将皆疑荀攸劝太祖许之乃引军还冬十月到黎阳为子整与谭结防尚闻太祖北乃释平原还邺东平吕旷吕详叛尚屯阳平率其众降封为列侯
　　九年春正月济河遏淇水入白沟以通粮道二月尚复攻谭留苏由审配守邺太祖进军到洹水由降既至攻邺为土山地道武安长尹楷屯毛城通上党粮道夏四月留曹洪攻邺太祖自将撃楷破之而还尚将沮鹄守邯郸又撃拔之易阳令韩范渉长梁岐举县降赐爵关内侯五月毁土山地道作围堑决漳水灌城城中饿死者过半秋七月尚还救邺诸将皆以为此归师人自为战不如避之太祖曰尚从大道来当避之若循西山来者此成禽耳尚果从西山来临滏水为营夜遣兵犯围太祖逆撃破走之遂围其营未合尚惧故豫州刺史隂防及陈琳乞降太祖不许为围益急尚夜遁保祁山追撃之其将马延张顗等临阵降众大溃尚走中山尽获其辎重得尚印绶节钺使尚降人示其家城中崩沮八月审配兄子荣夜开所守城东门内兵配逆战败生禽配斩之邺定太祖临祀绍墓哭之流涕慰劳绍妻还其家人寳物赐杂缯絮廪食之初绍与太祖共起兵绍问太祖曰若事不辑则方面何所可据太祖曰足下意以为何如绍曰吾南据河北阻燕代兼戎狄之众南向以争天下庻可以济乎太祖曰吾任天下之智力以道御之无所不可九月令曰河北罹袁氏之难其令无出今年租赋重豪彊兼并之法百姓喜恱天子以太祖领冀州牧太祖让还兖州太祖之围邺也谭畧取甘陵安平渤海河间尚败还中山谭攻之尚奔故安遂并其众太祖遗谭书责以负约与之絶防女还然后进军谭惧拔平原走保南皮十二月太祖入平原畧定诸县
　　十年春正月攻谭破之斩谭诛其妻子冀州平下令曰其与袁氏同恶者与之更始令民不得复私雠禁厚皆一之于法是月袁熈大将焦触张南等叛攻熈尚熈尚奔三郡乌丸触等举其县降封为列侯初讨谭时民亡椎冰令不得降顷之亡民有诣门首者太祖曰聴汝则违令杀汝则诛首归深自藏无为吏所获民垂泣而去后竟捕得夏四月黒山贼张燕率其众十余万降封为列侯故安赵犊霍奴等杀幽州刺史涿郡太守三郡乌丸攻鲜于辅于犷平秋八月太祖征之斩犊等乃渡潞河救犷平乌丸奔走出塞九月令曰阿党比周先圣所疾也闻冀州俗父子异部更相毁誉昔直不疑无兄人谓之盗嫂第五伯鱼三娶孤女人谓之挝妇翁王鳯擅权谷永比之申伯王商忠议张匡谓之左道此皆以白为黒欺天罔君者也吾欲整齐风俗四者不除吾以为羞冬十月太祖还邺初袁绍以甥髙干领并州牧太祖之拔邺干降以为刺史闻太祖讨乌桓以州叛执上党太守举兵守壶关口遣乐进李典撃之干还守壶关十一年春正月太祖征干干闻之乃留其别将守城走入匈奴求救于单于单于不受太祖围壶关三月防之干遂走荆州上洛都尉王琰捕斩之秋八月太祖东征海贼管承至淳于遣乐进李典撃破之承走入海岛割东海之襄贲郯戚以益琅邪省昌虑郡三郡乌丸承天下乱破幽州畧有汉民合十余万户袁绍皆立其酋豪为单于以家人子为己女妻焉辽西单于蹋顿尤彊为绍所厚故尚兄弟归之数入塞为害太祖将征之凿渠自呼沲入水名平虏渠又从泃河口凿入潞河名泉州渠以通海
　　十二年春正月太祖自淳于还邺丁酉令曰吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而专飨其劳吾何以安焉其促定功行封于是大封功臣二十余人皆为列侯其余各以次受封及复死事之孤轻重各有差将北征三郡乌丸诸将皆曰袁尚亡虏耳夷狄贪而无亲岂能为尚用今深入征之刘备必说刘表以袭许万一为变事不可悔惟郭嘉策表必不能任备劝太祖行夏五月至无终秋七月大水傍海道不通田畴请为乡导太祖从之引军出卢龙塞塞外道絶不通乃堑山堙谷五百余里经白檀歴平刚渉鲜卑庭东指栁城未至二百里虏乃知之尚熈与蹋顿辽西单于楼班右北平单于能臣抵之等将数万骑逆军八月登白狼山卒与虏遇众甚盛太祖车重在后被甲者少左右皆惧太祖登髙望虏阵不整乃纵兵撃之使张辽为先锋虏众大崩斩蹋顿及名王已下胡汉降者二十余万口辽东单于速仆丸及辽西北平诸豪弃其种人与尚熈奔辽东众尚有数千骑初辽东太守公孙康恃逺不服及太祖破乌丸或説太祖遂征之尚兄弟可禽也太祖曰吾方使康斩送尚熙首不烦兵矣九月太祖引兵自栁城还康即斩尚熈及速仆丸等其首诸将或问太祖还而康斩送尚熙何也太祖曰彼素畏尚等吾急之则并力缓之则自相图其势然也十一月至易水代郡乌丸行单于普富卢上郡乌丸行单于那楼将其名王来贺
　　十三年春正月太祖还邺作元武池以肄舟师汉罢三公官置丞相御史大夫夏六月以太祖为丞相秋七月太祖南征刘表八月表卒其子琮代屯襄阳刘备屯樊九月太祖到新野琮遂降备走夏口太祖进军江陵下令荆州吏民与之更始乃论荆州服从之功侯者十五人以刘表大将文聘为江夏太守使统本兵引用荆州名士韩嵩邓义等益州牧刘璋始受徴役遣兵给军十二月孙权为备攻合肥太祖自江陵征备至巴邱遣张憙救合肥权闻憙至乃走太祖至赤壁与备战不利于是大疫吏士多死者乃引军还备遂有荆州江南诸郡十四年春三月军至谯作轻舟治水军秋七月自涡入淮出肥水军合肥辛未令曰自顷已来军数征行或遇疫气吏士死亡不归家室怨旷百姓流离而仁者岂乐之哉不得已也其令死者家无基业不能自存者县官勿絶廪长吏存防抚循以称吾意置扬州郡县长吏开芍陂屯田十二月军还谯
　　十五年春下令曰自古受命及中兴之君曷尝不得贤人君子与之共治天下者乎及其得贤也曾不出闾巷岂幸相遇哉上之人不求之耳今天下尚未定此特求贤之急时也孟公绰为赵魏老则优不可以为滕薛大夫若必廉士而后可用则齐桓其何以霸世今天下得无有被褐懐玉而钓于渭濵者乎又得无盗嫂受金而未遇无知者乎二三子其佐我眀侧陋唯才是举吾得而用之冬作铜爵台
</div>
    <div class="pagination">
<a href="通志_page17.html">上一页</a><span>...</span><a href="通志_page13.html">13</a><a href="通志_page14.html">14</a><a href="通志_page15.html">15</a><a href="通志_page16.html">16</a><a href="通志_page17.html">17</a><span class="current-page">18</span><a href="通志_page19.html">19</a><a href="通志_page20.html">20</a><a href="通志_page21.html">21</a><a href="通志_page22.html">22</a><a href="通志_page23.html">23</a><span>...</span><a href="通志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
