<!DOCTYPE html>
<html>
 <head>
  <meta charset="utf-8"/>
  <title>
   古史 - 第 4 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古史 - 第 4 页/共 11 页
  </h1>
  <div class="content">
   古史卷十八
　　钦定四库全书
　　古史卷十九　　　　　　　宋　苏辙　撰越世家第十二
　　越王句践其先禹之苗裔夏后少康之庶子也封于会稽谓之越子断发文身披草莱而邑焉【或谓越祝融之后芉姓故史伯告郑桓公曰芉姓夔越不足命也史记以越为禹后姒姓未知孰是】其先二十余世不通于诸侯与吴为邻世相攻战至于允常吴王阖闾立五年始举兵伐之春秋谓之于越鲁史墨闻之曰越得嵗而吴伐之不及四十年吴将不免阖闾十年克楚入郢越间之入吴吴亦败于秦楚而归允常卒子句践立时阖闾之十九年也越王句践元年阖闾因其防伐之句践御之陈于槜李患吴之整也使死士再禽焉不动使罪人三行属劒于颈曰二君有治臣奸旗鼓不敢逃死遂自刭也师属之目因而伐之大败吴师阖闾伤指而卒其子夫差日夜勒兵且以报越三年越欲先吴未发徃伐之大夫范蠡谏曰不可臣闻兵者凶器也战者逆徳也争者事之末隂谋逆徳好用凶器试身于所末上帝禁之行者不利越王曰吾已决之矣遂兴师吴王悉发精兵击越败之夫椒遂入越越王以甲楯五千保于会稽谓范蠡曰以不听子故至此为之奈何范蠡对曰卑辞厚礼以遗之不许而身与之市越王许诺乃使大夫种因太宰嚭以行成于吴膝行顿首曰君王亡臣句践使陪臣种敢告下执事句践请为臣妻为妾吴王将许之伍员言于吴王曰天以越赐吴勿许也种还以报越王越王欲杀妻子燔宝器触战以死种止之曰吴太宰嚭可诱以利请间行言之于是越王乃以美女宝器令种间行献嚭嚭受之乃见种于吴王种顿首言曰愿大王赦句践之罪尽入其宝器不幸不赦句践将尽杀其妻子燔其宝器悉五千人触战必有当也嚭因説吴王越已服为臣若将舍之此国之利也吴王将许之伍员进谏曰今不灭越后必悔之句践贤君种蠡良臣若反国将为乱吴王弗听卒赦越罢兵而归越王之困会稽也喟然叹曰吾终于此乎种曰汤系夏台文王囚羑里齐小白奔莒晋重耳奔狄其卒王伯何遽不为福乎及其反乃苦身焦思置胆于坐坐卧即仰胆饮食亦尝胆也曰汝忘会稽之耻耶身自耕作夫人自织食不加肉衣不重采折节下贤厚遇賔客振贫吊死与百姓同其劳欲使范蠡治国政蠡曰兵甲之事种不如蠡镇抚国家亲附百姓蠡不如种于是举国政属大夫种而使范蠡与大夫拓稽为质于吴五年而吴归蠡九年越王自会稽归七年矣其士民皆欲用以报吴大夫逢同谏曰国新流亡今乃复殷给缮饰备利吴必惧惧则难必至且鸷鸟之击也必匿其形今夫吴兵加齐晋怨结楚越名髙天下实害周室徳少而功多必滛自矜为越计莫若结齐亲楚附晋以厚吴吴志广必轻战是我连其权三国伐之越承其弊可克也越王曰善十一年吴王伐齐十三年将复伐齐越王率其众朝焉王及列士皆有馈赂吴人皆喜唯伍员惧谏弗听遂伐齐败之而归杀伍员而任嚭以政越王召范蠡曰吴已杀子胥导防者众可乎对曰未可十四年吴会鲁橐臯十五年吴会晋黄池吴精兵从王惟老弱与太子守越王复问范蠡蠡曰可矣夏六月丙子伐吴为二隧畴无余讴阳自南方先及郊吴太子友王子地王孙弥庸夀于姚自上观之弥庸见姑蔑之旗曰吾父之旗也不可以见雠而弗杀也属徒五千王子地助之乙酉战弥庸获畴无余地获讴阳越王至王子地守丙戍复战大败获太子友弥庸夀于姚丁亥入吴吴王归自黄池使人厚赂以请成越自度亦未能灭吴乃与吴平十九年越复伐吴吴士民罢弊轻鋭死于齐晋遇于笠泽夹水而陈越为左右句卒使夜或左或右鼓噪而进吴师分以御之越以三军潜渉当吴中军而鼓之吴师大乱遂败之二十一年越围吴二十三年始聘于鲁二十四年夏纳邾隐公邾太子革来奔吴王夫差栖于姑苏之山使公孙雄请成于越肉袒膝行而前曰孤臣夫差敢布腹心异日尝得罪于会稽夫差不敢逆得与君王成以归今君王举玉趾而诛孤臣惟命是听意者亦如会稽之赦孤臣之罪乎越王不忍欲许之范蠡曰会稽之事天以越赐吴吴不取今天以吴赐越越其可逆天乎且夫君王蚤朝晏罢非为吴耶谋之二十二年一旦而弃之可乎天与弗取反受其殃伐柯者其则不逺君忘会稽之厄乎越王曰吾欲听子不忍其使者范蠡乃鼓进兵曰王已属政于执事使者去不者且得罪使者泣而去十一月遂灭吴夫差自杀越王葬之【史记越王葬吴王而诛太宰嚭嚭之罪诛之固当然左传哀公二十四年公如越得太子适郢将妻公而多与之地公孙有山告于季孙季孙惧使因太宰嚭而纳赂乃止灭吴后二年嚭尚在则越未尝诛嚭也】越王已平吴乃以兵北渡淮与诸侯会于徐州致贡于周周元王使人赐越王胙命为伯越乃以淮北地与楚归吴所侵宋地于宋与鲁泗东方百里当是时越兵横行于江淮东诸侯毕贺号称伯王范蠡遂去自齐遗大夫种书曰蜚鸟尽良弓藏狡兎死走狗烹越王为人长颈鸟喙可与共患难不可与共乐子何不去种见书称病不朝人或谗种且作乱越王乃赐种劔曰子教寡人伐吴七术寡人用其三而败吴其四在子子为我从先王试之种遂自杀二十五年秋鲁哀公使叔青来聘使诸鞅报聘于鲁二十六年鲁哀公来朝二十七年卫出公在城鉏使其祝史挥来请师以伐卫二十八年夏使臯如后庸帅师会宋鲁之师以纳卫侯取赂弗克纳而还卫侯来奔遂死于越二十九年春使后庸聘于鲁且言邾田封于骀上秋鲁哀公来奔王句践卒【左传史记皆不记句践之年然史记称越王元年阖闾闻允常死兴师伐越败于槜李今据此而求之春秋以次句践之年然卒不知其卒之年矣】子王鼫与立王鼫与卒子王不夀立王不夀卒子王翁立王翁卒子王医立王医卒子王之侯立王之侯卒子王无彊立无彊兴师北伐齐西伐楚与中国争彊当楚威王时越方伐齐齐宣王使人説越王曰越不伐楚大不王小不伯图越之所以不伐楚者为不得晋也韩魏固不攻楚韩之攻楚覆其军杀其将则叶阳翟危魏亦覆其军杀其将则陈上蔡不安故二晋之事越不至于覆军杀将汗马之力不效所重于得晋者何也越王曰所求于晋者不至于顿兵接刃而况攻城围邑乎愿魏以聚大梁之下愿齐之试兵南阳莒地以聚常郯之境则方城之外不南淮泗之间不东商于析郦宋胡之地夏路以左不足以备秦江南泗上不足以待越矣则齐秦韩魏得志于楚也是二晋不战而分地不耕而获之不此之为而顿刄于河山之间以为齐秦用所待者如此其失计奈何其以此王也齐使者曰幸也越之不亡也吾不贵其用智之如目见毫毛而不见其睫也今王知晋之失计而不自知越之过是目论也王所待于晋者非其马汗之力也又非可与合军连和也将待之以分楚众也今楚众已分何待于晋越王曰奈何曰楚三大夫张九军北围曲沃于中以至无假之闗者三千七百里景翠之军北聚齐鲁南阳分有大于此者乎且王之所求者鬬晋楚也晋楚不鬬越兵不起是知二五而不知十也此时不攻楚臣是以知越大不王小不伯复雠庞长沙楚之粟也【索隐复犹言况复也雠当作犫犫厐长沙三邑也】竟泽陵楚之材也越窥兵通无假之闗此四邑者不上贡事于郢矣臣闻之图王不成其弊可以伯而不伯者王道失也故愿大王之转攻楚也于是越遂释齐而伐楚楚威王兴兵而伐之大败越杀王无彊尽取故吴地至浙江北破齐于徐州而越以此散诸族子争立或为王或为君濵于江南海上服朝于楚后七世至闽君揺佐诸侯平秦汉高帝复以揺为越王以奉越后东越闽君皆其后也
　　苏子曰吴以蛮夷争盟上国陵蔑齐晋结怨楚越再世而亡何者地逺而民劳势不顺也越王句践既克夫差虽号伯王而实敛兵自守无大征伐分吴故土以畀楚宋鲁遂以保国传世彼亲见其害知所以自监矣哉至王无彊无阖闾之知而有夫差之愚其残国宜矣昔楚庄王克陈宋郑力能取之而不有诸侯安之而楚遂以兴灵王大城陈蔡不羮经营中夏贪而不止则身受其咎葢东南之常势于是可见矣自东晋以来至于陈皆国于吴越之墟成败之迹无不然者虽桓温刘裕善用兵或能一胜而民以罢弊讫于无成至殷浩庾亮葢不足数也如谢安之贤犹勉彊北征失防而死亦于其名而未安其实故耶嗟夫谋国如蔡谟吾有取焉










　　古史卷十九
　　钦定四库全书
　　古史卷二十　　　　　　　宋　苏辙　撰赵世家第十三
　　赵氏之先与秦共祖至中衍为帝大戊御其后世蜚廉有子二人其一曰恶来事纣为周所杀其后为秦其二曰季胜其后为赵季胜生孟增孟增幸于周成王是为宅臯狼臯狼生衡父衡父生造父造父幸于周穆王得八骏马献之穆王穆王使造父御欲周行天下将皆必有车辙马迹【史记言造父取骥之乗匹与桃林盗骊骅骝騄耳献之穆王为穆王御以见西王母事近于诞故不录而取郑丹言穆王事足之】而徐偃王反穆王驰归攻徐大破之乃赐造父以赵城由此为赵氏自造父以下六世至奄父曰公仲周宣王时伐戎为御及千畆战奄父脱宣王奄父生叔带周幽王无道去周如晋事晋文侯始建赵氏于晋赵宗益兴五世而生赵夙晋献公十六年伐霍伐魏伐耿灭之皆赵夙御戎霍公求奔齐晋大旱卜之霍太山为祟使夙召霍君于齐复之以奉霍太山之祀晋复穰献公赐夙耿夙生共孟共孟生成子衰衰字子余【杜预曰赵夙赵衰兄未详孰是】卜事晋献公及诸公莫吉卜事公子重耳吉即事重耳重耳以骊之难亡奔翟成子从之翟伐廧咎如得二女以其少女妻重耳长女妻成子生盾重耳亡十九年而反国为晋文公文公更以氏妻成子生同括婴齐及狄人归季隗赵亦请逆盾与其母既至以盾为才固请于公以为适子而以叔隗为内子文公二年克原问谁可守者寺人防鞮曰赵衰以壶飱从径馁而弗食乃以成子为原大夫四年谋元帅成子曰郤縠可将以成子为卿让于栾枝先轸八年搜于清原作五军乃以成子为卿晋襄公六年成子卒盾代任国政是为宣子七年襄公卒宣子欲立文公子雍不克更立襄公太子夷臯是为灵公宣子修明典法晋国以治贾季在狄狄人问赵衰盾孰贤贾季曰赵衰冬之日也赵盾夏之日也灵公立十四年侈而虐宣子骤諌公患之使鉏麑贼之宣子盛服将朝坐而假寐麑叹其忠敬不忍害而自杀公又伏甲而饮宣子宣子知之趋出公使猛犬噬之其车右提弥明杀犬战而死公徒有尝饿于翳桑宣子见而食之幷以食遗其母者倒戈以出宣子宣子出奔族子穿攻灵公弑之宣子未出山而复故太史书曰赵盾弑其君宣子乃立襄公弟黒臀是为成公成公始以卿之适子为公族余子为余子庶子为公行宣子请以括为公族而已为旄车曰括君氏之爱子也微君氏臣狄人耳成公许之宣子卒子庄子朔嗣【史记晋景公时赵盾卒子朔嗣案左传鲁宣公八年亦晋成公之八年也书晋胥克有蛊疾郤缺为政废胥克使赵朔佐下军郤缺为政而赵朔为卿则盾已死矣非景公之时也景公成公子后此二年始亡】晋景公三年庄子将下军及卒子文子武嗣初婴齐通于庄庄景公之姊也十四年同括放婴齐于齐庄怨之譛之景公曰同括将为乱十七年诛同及括武尚幼从氏畜于公宫以其田与祁奚韩厥少畜于宣孟言于景公曰成季之勲宣孟之忠而无后为善者惧矣乃立武而反其田【史记晋景公三年大夫屠岸贾欲诛赵氏韩厥告赵朔趣亡朔不听遂杀朔及同括婴齐朔妻晋成公姊有遗腹走公宫生武朔友人程婴公孙杵臼以计脱武得嗣赵氏今按左传景公三年朔方将下军拒楚于邲十二年晋作六军括始为卿十四年乃放婴齐十七年祸作而武已生畜于公宫韩厥为言而复归其田耳其事皆有本末不可诬也且赵氏大宗非其家乱倚公室而去之势不能动岂一大夫屠岸贾所能灭乎春秋之后好事者喜立异説如公羊邾叔术吴语黄池之防其类皆不可信今太史公信此亦已妄矣】晋悼公立文子始为卿十三年超将上军平公十年遂为正卿薄诸侯之币而重其礼诸侯説之十二年会楚屈建及诸侯之大夫于宋以弭诸侯之兵楚人甲文子不与较楚不敢动楚人又欲先歃文子亦不争诸侯贵之十七年复会楚公子围及诸侯之大夫盟于虢文子于是年未五十耄而语媮周刘夏鲁叔孙豹秦公子鍼与医和皆知其将死嵗终而卒子景叔成嗣晋平公非贤君也文子相之八年能以礼与信结诸侯以无失伯文子死晋遂衰景叔卒子简子鞅嗣晋顷公九年简子会诸侯之大夫于黄父谋纳周敬王明年王入于周十二年六卿灭公族祁氏羊舌氏而分其邑晋公室由此益弱十三年简子及荀寅城汝濵遂赋晋国一鼓铁以铸刑鼎着范宣子所为刑书孔子讥之晋定公十年将盟卫侯简子使渉佗成何徃卫侯请执牛耳二子捘卫侯之手卫侯怒遂叛晋十一年鲁阳虎来奔简子纳而用之十五年简子谓邯郸午曰归我卫贡五百家将置之晋阳午许诺归而父兄不听简子召午杀之赵稷渉賔以邯郸叛使籍秦围邯郸荀寅范吉射午之姻也不与围午将作乱董安于请备之七月范中行氏伐赵氏之宫简子奔晋阳晋人围之韩不信恶寅魏曼多恶吉射荀跞嬖梁婴父欲以为卿范臯夷无宠于吉射亦欲作乱谋以婴父代寅而以臯夷代吉射荀跞言于晋侯曰君命大臣始祸者死今三臣始祸而独逐鞅刑已不钧矣请皆逐之遂以君命伐范中行氏二子反伐公败奔朝歌韩魏为赵氏请十二月盟而入梁婴父恶董安于谓荀跞曰不杀安于赵氏必得晋国盍以其发难也讨之跞以告简子简子患之安于曰我死而晋国宁赵氏定将焉用生乃缢而死赵氏祀之于庙十九年夏简子帅师纳衞世子蒯聩于戚秋齐人输范氏粟郑人送之简子御之于戚大败之二十年简子围朝歌荀寅奔邯郸二十一年简子围邯郸寅奔鲜虞齐人纳寅于柏人二十二年围柏人寅吉射出奔齐赵遂有邯郸柏人虽名晋卿实专晋权奉邑侔于诸侯三十年晋会吴于黄池争长未决而越入吴简子谓司马寅曰日旰矣大事未成二臣之罪也建鼓整列二臣死之长幼必可知也吴以越难不能久乃先晋卫庄公入而不朝于晋三十四年夏简子伐卫齐救之师还冬复伐衞将入其城简子止之曰怙乱灭国者无后衞人出庄公而立般师乃还赵氏有直臣周舍舍死简子每听朝常不乐大夫问焉简子曰诸大夫朝徒闻唯唯不闻周舍之鄂鄂吾是以忧也晋人悦之有姑布子卿者善相人简子使相诸子曰无为将军者至子母恤曰此将军矣简子曰此其母贱翟婢耳对曰天之所命虽贱必贵简子因此尽召诸子与语母恤果贤后又告诸子吾藏宝符常山上先得者赏诸子争徃无所得母恤还曰已得符矣简子曰奏之母恤曰从常山上临代代可取也简子于是知母恤果贤乃废世子伯鲁而以母恤为世子三十六年简子卒母恤嗣【左传鲁哀公二十年晋定公之三十七年也是嵗越围吴赵襄子降防食然则简子死三年防未终也而史记称定公三十七年卒简子除三年之防此説既已谬矣又称出公十一年简子疾使太子母恤与知伯伐郑十七年简子卒襄子元年越围吴使楚隆问吴王葢出公定公之子也使简子之死实出公十七年则非吴灭之嵗使襄子实吊吴王则简子之死前此矣进退不可考据故其记简子多十八年记襄子少十八年言襄子在位凡三十三年而已今定以左氏为本仍以越围吴之嵗为襄子元年而推次襄子行事之年故襄子在位凡五十一年也】三十七年越围吴襄子降于防食楚隆曰三年之防亲昵之极也主又降之无乃有故乎襄子曰黄池之会先主与吴王有质曰好恶同之今越围吴嗣子不废旧业而敌之非晋之所及也吾是以为降隆曰盍使吴王知之乃使隆徃吊焉襄子姊前为代王夫人简子既葬未除防与代王会夏屋使厨人操铜斗以食代王隂以斗击杀之及其从官遂兴兵平代地其姊闻之泣而呼天磨笄自杀代人怜之所死地名之为磨笄之山遂以代封伯鲁子周为代成君晋出公十三年襄子从荀瑶伐郑门于桔柣之门瑶谓襄子入之对曰主在此瑶曰恶而无勇何以为子对曰以能忍耻庶无害赵宗乎襄子由此怨知氏十七年知氏与赵韩魏尽分范中行故地出公怒欲以齐鲁伐四卿四卿恐共攻出公出公奔齐道死【是年四卿分地见晋世家而六国年表在晋哀公三年赵世家云襄子之四年葢太史公不能正简襄亡立之年故于年表迁就其事尤为乖舛今简襄之年既正则分邑之年以晋世家为允】四卿乃立昭公曽孙骄是为哀公荀瑶专决晋国之政四年请地韩魏韩魏与之请地赵赵以围郑之怨不与瑶怒隂约韩魏将以伐赵襄子召张孟谈【战国防作张孟谈史记作孟同葢太史公以其父名改之耳】而告之曰知伯请地三家而吾独弗与其移兵伐我必矣吾安居而可张孟谈曰夫董安于简主之才臣也世治晋阳其余政敎犹存其必居晋阳襄子曰诺发车骑趋晋阳城郭府库仓廪兵甲既具而三家之兵至三月不能拔舒兵而围之决晋水以灌其城城不沉者三版城中巢居悬釡易子而食羣臣皆有外心礼益慢惟高共不敢失礼襄子惧乃夜使张孟谈私于韩魏韩魏与赵合谋杀守堤之吏决水以灌瑶军瑶救水军大乱三家交攻之遂禽瑶而分其地【史记赵简子疾五日不知人医扁鹊视之曰非病也昔秦穆公尝如此寤将有所言矣居二日半简子寤告诸大夫曰我之帝所甚乐因言梦所见董安于记之皆验于后葢灭范中行立襄子及取代皆兆于梦矣及襄子奔晋阳原过见三人得竹书以遗襄子自称霍太山亦言灭知伯及武灵王胡服之事此皆战国好事者所为杂説无所考证存之无益于治乱而有无不可知非为国之要不可载之世家故独载简子事于扁鹊传而已】于是襄子行赏高共为上张孟谈曰晋阳之难惟共无功襄子曰方晋阳急羣臣皆懈惟共不敢失人臣礼是以先之于是赵北有代南幷知氏彊于韩魏襄子娶空同氏生五子为伯鲁之不立也不肯立子必欲传伯鲁子代成君代成君先死乃立其子浣为太子襄子在位五十一年而卒浣立是为献侯献侯少即位治中牟【此非今之中牟今之中牟非赵地春秋传曰卫侯如晋过中牟葢赵自有中牟耳】襄子弟桓子逐献侯自立于代一年卒国人曰桓子立非襄子意乃杀其子而复迎立献侯十年中山武公初立【史记中山事分防数处于此言中山武公初立类始建国者于魏文侯十七年记伐中山使子击守之于乐毅传言乐羊既取中山其后中山复国至赵武灵王时复灭中山然战国防言犀首立五王齐王羞与中山并王犀首与赵武灵时不甚逺或曰中山古鲜虞姬姓竟未详其实也徐广曰中山武公西周桓公之子也桓公者孝王弟而定王子也不知广何自得此説然是时周衰已甚亦安能使其子弟据中山乎】十三年城平邑十五年献侯卒子烈侯籍立六年赵韩魏始立为诸侯追尊献子为献侯烈侯好音谓相国公仲连曰寡人有爱可以贵之乎公仲曰富之可贵之则否烈侯曰然郑歌者枪石二人吾赐之田人万亩公仲曰诺不与居一月烈侯从代来问歌者田公仲曰求未有可者有顷烈侯复问公仲终不与乃称疾不朝番吾君自代来谓公仲曰君实好善而未知所持君相赵于今四年矣亦有进士乎曰未也番吾君曰牛畜荀欣徐越皆可公仲乃进三人及朝烈侯复问歌者田何如公仲曰方使择其善者牛畜侍烈侯以仁义约以王道烈侯逌然明日荀欣侍以选练举贤任官使能明日徐越侍以节财俭用察度功徳所养无不充君説使谓相国歌者之田且止官牛畜为师荀欣为中尉徐越为内史赐相国衣二袭九年烈侯卒弟武公立武公十三年卒赵人立烈侯太子章是为敬侯敬侯元年武公子朝作乱不克出奔魏赵始都邯郸二年败齐于灵丘三年救魏于廪丘大败齐人四年魏败我兎台筑刚平以侵卫五年齐魏为衞攻赵取我刚平六年借兵于楚伐魏取棘蒲八年拔魏黄城九年伐齐齐伐燕赵救燕十年与中山战房子十一年魏韩赵共灭晋分其地伐中山又战于中人十二年敬侯卒子成侯种立成侯元年公子胜与成侯争立为乱二年六月雨雪三年大戊午为相伐卫取乡邑七十三魏败我蔺四年与秦战高安败之五年伐齐于鄄攻郑败之以与韩韩与我长子魏惠王与公中缓争国成侯与韩因其乱伐之败之浊泽围魏惠王六年中山筑长城魏败我懐【成侯五年魏惠王之元年也则浊泽之围当在五年史记在六年误矣魏惠王既定位二年败赵于懐败韩于马陵据韩魏世家年表并同而赵世家在五年亦误今并正之】七年侵齐至长城与韩攻周八年与韩分周以为两九年与齐战阿下十年攻卫取甄十一年秦攻魏赵救之石阿十二年秦攻魏少梁赵救之十三年魏败我浍取皮牢成侯与韩昭侯遇上党十四年与韩攻秦十五年助魏攻秦十六年与韩魏分晋封晋君以端氏【敬侯十一年三国已灭晋分其地矣至此复分晋者必有余地昔所未分耳】十七年成侯与魏惠王遇葛孽十九年与齐宋会平陆与燕会阿二十年魏献荣椽因以为檀台二十一年魏围我邯郸二十二年魏拔我邯郸二十四年魏归我邯郸与魏盟漳水上秦攻我蔺二十五年成侯卒公子緤与太子争立緤败亡奔韩太子立是为肃侯元年夺晋君端氏徙处屯留二年与魏惠王遇于隂晋三年公子范袭邯郸不胜死四年朝天子六年攻齐拔高唐七年公子刻攻魏首垣十年秦使商鞅伐魏虏其将公子卬赵伐魏十五年起夀陵十六年肃侯游大陵出于鹿门大戊午扣马曰耕事方急一日不作百日不食肃侯下车谢苏秦自燕来言六国约从以摈秦肃侯从之以车百乗黄金千镒白璧百防锦绣千纯使秦东约诸侯十七年围魏黄不克秦以公孙衍为大良造説齐魏谋共伐赵以败从约十八年齐魏伐我我决河水灌之兵去肃侯以让苏秦秦恐遂去赵而从约解二十二年张仪相秦赵疵与秦战败秦杀疵河西取我蔺离石二十三年韩举与齐魏战死于桑丘二十四年肃侯卒子武灵王立秦楚燕齐魏出鋭师各万人来会葬武灵王元年阳文君赵豹相梁襄王与太子嗣韩宣王与太子仓来朝信宫武灵王少未能听政博闻师三人左右司过三人及听政先问先王贵臣肥义加其秩国三老年八十月致其礼三年城鄗四年与韩防区防五年娶韩女为夫人八年使国人谓侯曰君时五国相王赵独否曰无其实敢有其名乎【齐宣王九年魏襄王元年会于徐州始相王后十一年秦惠文王始称王明年韩宣惠王燕易王始称王至此五年赵犹不称王然卒不见赵称王之年岂自惠文始而追谥武灵王】李兑约五国伐秦无功罢于成臯欲隂构于秦以解其怨楚与韩魏将应之齐弗欲齐王令公孙衍以攻宋説李兑李兑报齐王曰臣之所以坚三晋以攻秦者欲以使攻宋也而宋置太子以为王下亲其上而守坚臣是以欲足下之速归休士民也今太子走诸善太子者皆有死心若复攻之其国必有乱此亦举宋之时也臣已为足下使公孙衍説奉阳君曰君之身老矣封不可不早定也为君虑封莫若于宋他国莫可夫秦人贪韩魏危燕楚辟中山之地薄莫如于隂失今之时不可复得已宋之罪重齐之怒深残乱宋得大齐定身封此百世一时也臣愿足下大发攻宋之举而无庸致兵也苏代亦为齐谓奉阳君曰天下防而争秦秦必据宋魏冉必妬君之有隂也秦王贪魏冉妬则隂不可得矣君无构齐必攻宋齐攻宋则楚必攻宋燕赵助之五国据宋不至一二月隂必得矣得隂而构秦虽有变则君无患矣奉阳君曰善乃绝和于秦而収齐魏以成取隂九年与韩魏共击秦秦败我斩首八万齐败我观泽十年秦取我西都及中阳燕相子之为君君反为臣齐破燕十一年王召公子职于韩立以为燕王乐池送之【裴骃曰案燕世家子之死燕人共立公子平是为燕昭王无赵送公子职为燕王之事当是赵闻燕乱遥立职为燕王虽使乐池送之竟不能就也】十三年秦拔我蔺虏将军赵庄楚魏王来过邯郸十四年赵何攻魏十六年王游大陵梦处女鼓琴而作诗曰美人荧荧兮顔若苕之华命乎命乎曽无我嬴异日王饮酒乐数言所梦想见其状吴广闻之因夫人内其女娃嬴娃嬴孟姚也甚有宠是为惠后十七年王出九门为野台以望齐中山之境十八年秦武王卒王使代相赵固迎公子稷于燕送之秦立为昭王十九年春正月大朝信宫召肥义与议天下五日而毕王北畧中山之地至于房子遂之代北至无穷西至河登黄华之上召楼缓谋曰我先王因世之变以长南藩之地阻漳滏之险立长城又取蔺郭狼败林人于荏而功未遂今中山在我腹心北有燕东有胡西有林胡楼烦秦韩之边而无彊兵之救奈何夫有髙世之名必有遗俗之累吾欲胡服楼缓曰善羣臣皆不欲于是肥义侍王曰吾欲继襄主之业启胡狄之乡用力少而功多无尽百姓之劳而享前世之勲吾将胡服骑射以教百姓而世必议寡人奈何肥义曰臣闻疑事无功疑行无名王既定负遗俗之虑殆无顾天下之议矣夫论至徳者不和于俗成大功者不谋于众愚者闇成事智者覩未形王何疑焉于是遂胡服使王孙緤告公子成曰寡人胡服将以朝也亦欲叔服之家听于亲国听于君古今之公行也子不反亲臣不逆君兄弟之通义也今寡人作教易服而叔不服吾恐天下议之也制国有常利民为本从政有经令行为上明徳先论于贱而行政先信于贵今胡服之意非以养欲而乐志也事有所出而功有所止事成功立然后善也今寡人恐叔逆从政之经以辅叔之议且寡人闻之事利国者行无邪因贵戚者名不累故寡人愿慕公叔之义以成胡服之功使緤谒之叔请服焉公子成再拜稽首曰臣固闻王之胡服也不佞寝疾不能趋走是以不先进王今命之臣敢竭其愚忠臣闻之中国者聪明徇知之所居也万物财用之所聚也贤圣之所教仁义之所施也诗书礼乐之所用也异敏技能之所试也逺方之所观赴也蛮夷之所义行也今王舍此而袭逺方之服变古之教易古之道逆人之心而怫学者离中国故臣愿王图之也使者以报王曰吾固闻叔之疾也我将自徃请之王遂徃之公子成家因自请之曰夫服者所以便用也礼者所以便事也圣人观乡而顺宜因事而制礼所以利其民而厚其国也夫剪发文身错臂左衽瓯越之民也黒齿雕题却冠秫绌大吴之国也故礼服莫同其便一也乡异而用变事异而礼易是以圣人果可以利其国不一其用果可以便其事不同其礼儒者一师而俗异中国同礼而教离况于山谷之便乎故去就之变智者不能一逺近之服贤圣不能同穷乡多异曲学多辩不知而不疑异于已而不非者公于求善也今叔之所言者俗也吾所言者所以制俗也吾国东有薄洛之水与齐中山同之而无舟楫之用自常山以至代上党东有燕东胡之境而西有楼烦秦韩之边而无骑射之备故寡人将聚舟楫之用求水居之民以守河薄洛之水变服骑射以备燕三胡秦韩之边且昔者简主实晋阳以及上党而襄主幷戎取伐以攘诸胡此愚智所明也先时中山负齐之彊兵侵暴吾地系累吾民引水围鄗微社稷之神灵则鄗几于不守也先王丑之而怨未能报也今骑射之备近可以便上党之形而逺可以报中山之怨而叔顺中国之俗以逆简襄之意恶变服之名以忘鄗事之丑非寡人之所望也公子成再拜稽首曰臣愚不逹于王之义敢道世俗之闻臣之辠也今王将继简襄之意以顺先王之志臣敢不听命乎再拜稽首而赐胡服明日服而朝于是始出胡服令赵文赵造周祒赵俊皆諌止王毋胡服如故法便王曰先王不同俗何古之法帝王不相袭何礼之循虙戏神农教而不诛黄帝尧舜诛而不怒及至三王随时制法因事制礼法度制令各顺其宜衣服器械各便其用故礼世不必一道而便国不必古圣人之兴也不相袭而王夏殷之衰也不易礼而灭然则反古未可非而循礼未足多也且服竒者志滛则是邹鲁无竒行也俗辟者民易则是吴越无秀士也且圣人利身谓之服便事谓之礼夫进退之节衣服之制者所以齐常民也非所以论贤者也故齐民与俗流贤者与变俱故谚曰以书御者不尽马之情以古制今者不逹事之变循法之功不足以高世法古之学不足以制今子不及也遂胡服招骑射二十年王畧中山地至宁葭西畧胡地至榆中林胡王献马归使楼缓之秦仇液之韩王贲之楚富丁之魏赵爵之齐代相赵固主胡致其兵二十一年攻中山赵袑为右军许钧为左军公子章为中军王幷将之牛剪将车骑赵希幷将胡代赵与之陉【徐广曰陉者山絶之名常山有井陉中山有苦陉也】合军曲阳攻取丹丘华阳鸱之塞王军取鄗石邑封龙东垣中山献四邑和王许之罢兵二十三年攻中山二十五年惠后卒使周袑胡服傅王子何二十六年复攻中山攘地北至燕代西至云中九原二十七年五月大朝于东宫传国王子何是为惠文王王庙见礼毕出临朝肥义为相国幷傅王王惠后吴娃子也武灵王自号为主父主父欲令子主治国而身胡服将士大夫西北畧胡地又欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱闗矣审问之乃主父也秦人大惊主父所以入秦者欲自畧地形因观秦王之为人也惠文王元年以公子胜为相封平原君二年主父行新地遂出代西遇楼烦王于西河而致其兵楚懐王自秦来奔弗内楚王之未入秦也或谓主父曰三晋合而秦弱三晋离而秦彊此天下之所明也秦之有燕而伐赵有赵而伐燕有梁而伐赵有赵而伐梁有楚而伐韩有韩而伐楚此亦天下之所明也然山东不能易其路兵弱也弱而不能相一是何楚之智山东之愚也虎将即禽禽不知虎之即已也而相鬬两罢而归其死于虎使禽知虎之即已决不相鬬矣今山东之主不知秦之即已也而尚相鬬两毙而归其国于秦知不如禽逺矣愿王熟虑之也今事有可急者秦之欲伐韩梁东闚周室甚惟寐忘之今南攻楚者恶三晋之大合也今其攻楚休而复之已五年矣攘地千余里今谓楚王茍来举玉趾而见寡人必与楚为兄弟之国必为楚攻韩梁反楚之故地楚王美秦之语怒韩梁之不救己必入于秦秦楚有谋故发使之赵以燕饵赵而离三晋今主美秦之言而攻燕攻燕食未饱而祸已及矣楚王入秦秦楚为一东面而攻韩韩南无楚北无赵韩不待伐而西走秦与韩为上交秦祸安移于梁矣以秦之彊有楚韩之用梁不待伐而西走秦与梁为上交秦祸安环中赵矣以彊秦之有韩梁楚与韩之怒割必深矣此臣之所为来臣故曰事有可急为者及楚王之未入也三晋相亲相坚出鋭师以戍韩梁西边楚王闻之必不入秦秦必怒而循攻楚是秦祸不离楚也便于三晋若楚王入秦见三晋之大合而坚也必不出楚王而多割是秦祸亦不离楚也又利于三晋愿王熟计之也赵因起兵伐戎翟戍韩梁之西边秦见三晋之坚也果不出楚王而多求地三年灭中山迁其王于肤施还归行赏大赦置酒酺五日封长子章为代安阳君使田不礼相之章素侈心不服其弟为王李兑谓肥义曰公子章彊壮而志骄党众而欲大田不礼之为人也忍杀而骄二人相得殆有私乎小人轻虑浅谋见利而忘害同类相持俱入祸门以吾观之必不久矣子任重而势大乱之所始祸之所集也子奚不称疾毋出传政于公子成无为怨府无为祸梯肥义曰不可昔者主父以王属我也曰无变而度无异而虑坚守一心以没而世义再拜受命而籍之今畏不礼之难而忘吾籍变孰大焉进受严命退而不全负孰甚焉谚曰死者复生生者不愧吾言已在前矣吾欲全吾言安得全吾身乎子则有赐而忠我矣吾不敢失吾言也李兑曰诺子勉之矣吾见子已今年耳涕泣而出兑乃数见公子成与谋备田不礼异日肥义谓信期曰公子与田不礼甚可忧也吾闻之奸臣在朝国之残也谗臣在中主之蠹也此人贪而欲大内得主而外为暴矫令为慢以擅一旦之命不难为也祸且逮国自今以徃若有召王者必见吾面我先以身当之无故而王乃入信期曰善哉吾得闻此也四年朝羣臣安阳君亦来朝主父从旁观羣臣宗室之礼见长子章北面屈于其弟心怜之初章尝为太子矣主父得惠后爱之为不出者数嵗生惠文王乃废章而立之及惠后死爱弛怜故太子欲分赵而王章于代计未决而辍主父及王游沙丘异宫章即以其徒与田不礼作乱诈以主父令召王肥义先入杀之即与王战公子成与李兑自国至起四邑之兵入距难败公子章及田不礼灭其党章之败徃走主父主父开之成兑因围主父宫章死成兑谋曰以章故围主父即解兵吾属夷矣乃遂围主父令宫中人后出者夷宫中人悉出主父不得食探爵鷇食之三月余饿死沙丘宫成为相号安平君兑为司冦王少成兑专政五年与燕郑易八年城南行唐九年赵梁将与齐合军攻韩至鲁闗下十一年齐秦自立为东西帝既而皆复为王董叔与魏伐宋得河阳于魏秦取梗阳十二年赵梁将攻齐秦攻魏取安邑诸侯皆贺赵王徃贺三反不得通赵王忧之谓左右曰以秦彊得安邑以制齐赵诸侯皆贺吾徃贺而独不得通此必加兵于我为之奈何左右曰使者三徃不得通者必所使者非其人也谅貇者辩士也大王可试使之谅貇受命而徃至秦献书秦王曰大王广地安邑诸侯皆贺寡君亦窃嘉之不敢宁居使下臣奉其币物三至王廷而使不得通使若无罪愿大王无絶其欢若使有罪愿得请之秦王报曰吾所使赵国者小大皆听吾言则受书币若不从吾言则使者归矣谅貇对曰下臣之来固愿承大国之意也岂敢有难大王若有以令之请奉而行之无所敢疑于是秦王乃见使者曰平阳君平原君数欺寡人赵能杀此二人则可若不能杀请今率诸侯受命邯郸城下谅貇曰平阳君平原君亲寡君之母弟犹大王之有华阳君泾阳君也大王以孝弟闻于天下衣服之便于体膳啗之嗛于口未尝不分华阳君泾阳君华阳君泾阳君之车马衣服无非大王之服御者臣闻之覆巢毁卵而鳯皇不翔刳胎焚夭而麒麟不至今使臣受大王之令以还报敝邑之君畏惧不敢不行无乃伤华阳君泾阳君之心乎秦王曰诺勿使从政谅貇曰敝邑之君有母弟不能教诲以恶大王请黜之勿使与政事以称大国秦王乃喜受其币而厚遇之十三年韩徐将攻齐十四年相国乐毅将赵秦韩魏燕兵攻齐取灵丘与秦会中阳十五年燕昭王来见乐毅以五国兵共击齐齐王败走燕独深入取临淄十六年秦复与赵击齐齐人患之苏厉为齐遗赵王书曰足下之贤行功力非数加于秦也怨毒积怒非素深于齐也秦赵与国以彊徴兵于韩秦诚爱赵乎其实憎齐乎物之甚者贤主察之秦非爱赵而憎齐也欲亡韩而吞二周故以齐餤天下恐事之不合故出兵以劫魏赵恐天下畏己也故出质以为信恐天下亟反也故徴兵于韩以威之声以徳与国实而伐空韩臣以秦计为必出于此夫物固有势异而患同者楚久伐而中山亡今齐久伐而韩必亡破齐王与六国分其利也亡韩秦独擅之收二周西祭器秦独私之赋田计功王之获利孰与秦多説士之计曰韩亡三川魏亡晋国市朝未变而祸已及矣燕尽齐之北地去沙丘钜鹿敛三百里韩之上党去邯郸百里燕秦谋王之河山间三百里而通矣秦之上郡近挺闗至于榆中者千五百里秦以三郡攻王之上党羊肠之西句注之南非王有已榆句注斩常山而守之三百里而通于燕代马胡犬不东下昆山之玉不出北三宝者亦非王有已王久伐齐从彊秦攻韩其祸必至于此愿王熟虑之且齐之所以伐者以事王也天下属行以谋王也燕秦之约成而兵出有日矣五国三分王之地齐倍五国之约而殉王之患西兵以禁彊秦秦废帝请服反高平根柔于魏反巠分先俞于赵齐之事王宜为上交而今乃抵辠臣恐天下后事王者之不敢自必也愿王熟计之也今王无与天下攻齐天下必以王为义齐抱社稷而厚事王天下必尽重王义王以天下善秦秦暴王以天下禁之是一世之名宠制于王也于是赵乃辍谢秦不击齐王与燕王遇防颇将攻齐昔阳取之十七年乐毅将赵师攻魏伯阳而秦怨赵不与已击齐伐赵拔我两城十八年秦拔我石城王再之卫东阳决河水伐魏氏大潦漳水出魏冉来相赵十九年秦败我二城赵与魏伯阳赵奢将攻齐麦丘取之二十年防颇将攻齐王与秦昭王遇西河外二十一年徙漳水武平西二十二年大疫公子丹为太子二十三年楼昌将攻魏几不能取十二月防颇将攻几取之二十四年防颇将攻魏房子拔之因城而还又攻安阳取之二十五年燕周将攻昌城高唐取之与魏共击秦秦将白起破我华阳得一将军二十六年取东胡欧代地二十七年徙漳水武平南封赵豹为平阳君河水出大潦二十八年蔺相如伐齐至平邑罢城北九门大城二十九年秦韩相攻而围阏与赵使赵奢将击秦大破秦军阏与下赐奢号为马服君三十三年惠文王卒太子丹立是为孝成王孝成王元年秦伐我拔三城王新立太后用事秦急攻之赵求救于齐齐曰必以长安君为质兵乃出太后不肯大臣彊谏太后谓左右复言长安君为质者老妇必唾其面左师触龙言愿见太后太后盛气而胥之入徐趋而坐谢曰老臣病足曽不能疾走不得见久矣窃自恕而恐太后体有所苦也故愿望见太后太后曰老妇恃辇而行曰食得无衰乎曰恃粥耳曰老臣间者殊不欲食乃彊步日三四里少益嗜食太后曰老妇不能太后不和之色少解左师曰老臣贱息舒祺最少不肖而臣衰窃怜爱之愿得补黒衣之缺以卫王官昧死以闻太后曰敬诺年几何矣对曰十五嵗矣虽少愿及未填沟壑而托之太后曰丈夫亦爱怜少子乎对曰甚于妇人太后笑曰妇人异甚对曰老臣窃以为媪之爱燕后贤于长安君太后曰君过矣不若长安君之甚左师曰父母爱子则为之计深逺媪之送燕后也持其踵为之泣念其逺也亦哀之矣已行非不思祭祀则祝之曰必勿使反岂非计长久为子孙相继为王也哉太后曰然左师曰今三世以前赵主之子孙为侯者其继有在者乎曰无有曰微独赵诸侯有在者乎曰老妇不闻也曰此其近者祸及其身逺者及其子孙岂人主之子侯则不善哉位尊而无功奉厚而无劳挟重器多也今媪尊长安君之位而封之以膏腴之地多与之重器而不及今令有功于国一旦山陵崩长安君何以自托于赵老臣以媪为长安君之计短也故以为爱之不若燕后太后曰诺恣君之所使之于是为长安君约车百乗质于齐齐兵乃出燕封宋人荣蚠为高平君使将而攻赵赵因割济东三城令卢高唐平原城邑五十七以与齐求安平君田单而将之赵奢谓平原君曰国奚无人甚哉三城五十七邑此与敌国战覆军杀将而求者也今以此求安平君而将之国奚无人甚哉奢尝为燕守上谷燕之通谷要塞奢习知之百日之内天下之兵未聚奢已举燕矣君奚求安平君为乎平原君曰将军释之仆已言之王王许我矣奢曰君过矣齐之于燕岂茹肝渉血之仇耶使安平君愚安用之使安平君知又安肯与燕战且安平君奚以赵之彊为赵彊则齐不复伯矣今得彊赵之兵必将旷日持久使士大夫余子之力尽于沟垒车甲羽毛敝府库仓廪虗乃引兵而归耳平原君不听田单将而攻燕中阳拔之又攻韩注人拔之畧如奢之言二年惠文后卒田单为相四年王梦衣偏裻之衣乗飞龙上天不至而坠见金玉之积如山明日召筮史敢占之曰梦衣偏裻之衣者残也乗飞龙上天不至而坠者有气而无实也见金玉之积如山者忧也后三日韩氏上党守冯亭使者至曰韩不能守上党入之于秦其吏民皆安为赵不欲为秦有城市邑十七愿再拜入之赵惟王财之王大喜召平阳君豹告之曰冯亭入城市邑十七受之何如对曰圣人甚祸无故之利王曰人懐吾徳何谓无故乎对曰夫秦蠺食韩氏地中絶不令相通固自以为坐而受上党也韩氏所以不入于秦者欲嫁其祸于赵也秦服其劳而赵受其利虽彊大不能得之于小弱小弱顾能得之于彊大乎岂可谓非无故之利哉王曰今发百万之军而攻逾年歴嵗未得一城也今以城市邑十七币吾国此大利也赵豹出王召平原君与赵禹而告之对曰发百万之军而攻逾嵗未得一城今坐受城市邑十七此大利不可失也王曰善乃令赵胜受地告冯亭曰寡君使胜致命以万户都三封太守千户都三封县令皆世世为侯吏民皆益爵三级吏民能相安皆赐之六金冯亭垂涕不见使者曰吾不处三不义也为主守地不能死不义一矣入之秦不听主令不义二矣卖主地而食之不义三矣赵遂发兵取上党防颇将军长平七年王信秦闲免防颇使赵括代将秦人围之射杀括军四十余万降秦秦皆阬之王乃悔不听赵豹之计秦围邯郸王欲媾秦虞卿説王请以重宝附楚魏使秦疑天下之合从而后秦媾可合也王不听与赵豹谋遣郑朱入秦为媾诸侯见秦赵为媾遂不肯救赵邯郸几拔武垣令傅豹王容苏射率燕众反燕地赵以灵丘封楚相春申君八年平原君如楚请救还楚将景阳及魏公子无忌皆来救秦围乃解十年燕攻昌壮五月抜之赵将乐乗庆舍攻秦信梁军破之西周君纳地于秦秦受而归其君王赧卒十一年城元氏县上原武阳君郑安平死収其地十二年邯郸廥焚十四年平原君胜死十五年以尉文封相国防颇为信平君燕王使栗腹约欢以五百金为赵王酒还归报燕王曰赵氏壮者皆死长平其孤未壮可伐也燕王从之起二军车二千乗使栗腹将而攻鄗卿秦将而攻代防颇乐乗为将破杀栗腹虏卿秦十六年防颇围燕以乐乗为武襄君十七年乐乗假相将而攻燕围其国十八年延陵钧率师从防颇助魏攻燕秦拔我榆次三十七城十九年赵与燕易七以龙兑汾门临乐与燕燕以葛武阳平舒与赵二十年秦王政初立秦抜我晋阳二十一年孝成王卒子悼襄王偃立防颇将攻繁阳取之使乐乗代之防颇攻乐乗乐乗走防颇亡入魏悼襄王元年大备魏欲攻平邑中牟之道不成二年李牧将攻燕防武遂方城太子质秦秦复归之【史记六国年表是嵗太子从质秦归而世家不载其事载秦召春平君国而留之泄钧为之谓文信侯曰春平君者赵王甚爱之而郎中妬之故相与谋曰春平君入秦秦必留之故相与谋而纳之秦也君留之是絶赵而郎中之计中也君不如遗春平君而留平都春平君者言行信于王王必厚割赵而留平都文信侯曰善因遣之太子与春平君疑其一人耳】城韩臯三年庞暖将攻燕禽其将剧辛四年庞暖将赵楚魏燕之鋭师攻秦蕞不拔移攻齐取饶安五年傅抵将居平邑庆舍将东阳河外之师守河梁六年封长安君以饶魏与赵邺九年赵攻燕取貍阳城兵未罢秦攻邺拔之悼襄王卒子王迁立【史记迁谥幽缪徐广曰一日湣王世本悼襄王偃生今王迁年表及史考皆无迁谥迁失国后死恐不当有谥】迁之母倡也嬖于悼襄王悼襄王废适子嘉而立迁迁素无行信谗赵人轻之王迁元年城柏人二年秦攻武城扈辄率师救之军败死焉三年秦攻赤丽宜安李牧率师与战肥下却之封牧武安君四年秦攻番吾李牧与战却之五年代地大动自徐乐以西北至平隂台屋墙垣太半坏地坼东西百三十步六年大饥民譌言曰赵为号秦为笑以为不信视地之生毛七年秦人攻赵赵大将李牧将军司马尚击之王信秦闲诛牧而免尚以赵怱及齐将顔聚代之怱军破聚亡去以王迁降秦人徙迁房陵八年十月邯郸为秦赵之亡大夫共立公子嘉为王王代六年秦进兵破嘉遂灭赵
　　苏子曰赵于战国彊国也非大失计未遽亡也孝成王贪上党之利不听赵豹而听赵胜以致秦怒一失矣使防颇拒秦长平听秦之间而使赵括代颇再失矣赵括既败邯郸被围虞卿请以重宝附楚魏以援国示秦则秦媾可合王不能用而听赵豹使郑朱入秦求媾诸侯由此莫肯救赵三失矣积此三失以致大败仅能自存由此观之非秦独能败赵而赵之所以自败者多矣故善为国者必先定计虑计虑既定虽有祸败不至亡国也










　　古史卷二十
&lt;史部,别史类,古史&gt;
　　钦定四库全书
　　古史卷二十一　　　　　　宋　苏辙　撰魏世家第十四
　　魏之先毕公髙之后也毕公文王之子而封于武王【左传富辰言管蔡郕霍鲁卫毛聃郜雍曺膝毕原酆郇文之昭也太史公言毕公正以为周同姓失不考之左氏也】成王末年与召公为二伯率东诸侯以相康王君陈既没康王乃命毕公保厘成周其后絶封有裔孙曰毕万事晋献公十六年赵夙为御毕万为右以伐霍耿魏灭之以魏封毕万为大夫晋卜偃曰毕万之后必大万盈数也魏大名也以是始赏天开之矣天子曰兆民诸侯曰万民今命之大以从盈数其必有众万封十一年晋献公卒诸公子争立万之子曰武子犫从公子重耳亡十九年而反国是为文公以犫袭魏氏后且为戎右从侵曹曹僖负羁有施于文公令无入其家犫与顚颉怒曰劳之不图报于何有爇僖负覊氏公欲杀之而爱其材独杀颉而舍犫以舟之侨代为戎右武子由此不用武子生三子一曰颗甞败秦师于辅氏获杜回有子曰颉二曰锜邲之战射楚共王中目楚王使养由基射杀之有子曰相三曰庄子绛最贤事晋悼公平公初为中军司马悼公三年防诸侯于鸡泽公弟杨干乱行庄子戮其仆公怒将杀之庄子以书请曰臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉不能致训至于用敢归死于司冦将伏劔公跣而出亲止之反役与之礼食使佐新军四年无终子嘉父因庄子纳虎豹之皮求和诸戎悼公将拒之庄子请因而抚之以专力诸夏公从之卒获其利十一年晋始服楚郑人来平以歌钟二肆女乐二八为赂悼公以乐之半赐庄子曰此和戎之効也魏氏于是始有金石之乐十三年庄子始佐下军平公三年迁将下军庄子卒子献子舒嗣献子事平公昭公顷公定公四世平公十七年献子与荀吴伐羣狄于太原献子曰彼徒我车所遇又阨以什共车必克乃毁车为行以诱之大败狄人顷公之世六卿益彊公室卑十二年荀跞以赂诛大夫祈氏杨氏而分其田为十邑献子为政命十邑之大夫谓贾辛司马乌有力于王室者也谓知徐吾赵朝韩固魏戊余子之不失职者也其余四人司马弥牟孟丙乐霄僚安皆受邑而后见献子魏戊献子之子也而晋人不以为党仲尼闻而贤之曰魏子必长有后于晋矣梗阳人有狱以女乐赂献子将受之魏戊谓阎没女寛曰主以不贿闻于诸侯今将受梗阳人奈何二子退朝待于庭献子召而馈之比置三叹献子怪而问之对曰馈之始至恐其不足故叹中食自咎曰岂将军之食而有不足是以再叹及馈之毕愿以小人之腹为君子之心属厌而已献子乃辞梗阳人定公二年合诸侯之大夫于狄泉令城成周献子南面卫彪傒曰干位以令大事必有大咎明年献子属役于韩不信而田于大陆焚焉卒于寗晋人去其栢椁献子之孙曰襄子曼多十五年赵鞅杀邯郸午中行寅范吉射攻赵氏襄子与知氏韩氏共伐范中行逐之而分其地襄子之孙曰桓子晋哀公之四年知伯瑶狃于范中行之胜贪利无厌使人请地于韩韩康子欲勿与段规諌曰知伯之为人好利而鸷请而不与则兵加于韩不如与之将复请于他国若不与必争则韩免于兵矣韩康子曰善与之万家之邑一复请地于魏桓子欲勿与赵葭諌曰彼请于韩而韩与之魏若不与则兵至于魏矣桓子曰诺亦与之万家之邑一知伯喜复请于赵赵襄子不与知伯怒隂结韩魏以伐之韩魏虽从知伯伐赵然心知赵亡患必及韩魏也于是赵襄子使张孟谈间説二子遂与赵氏谋反以兵攻智伯杀之而分其地三家之围晋阳也郄疵谓知伯曰韩魏之君必反矣知伯曰何以知之郄疵曰夫从韩魏之兵而攻赵赵亡难必及韩魏矣今约胜赵而三分其地城不没者三版耳臼灶生鼃人马相食城降有日而韩魏之君无喜志而有忧色非反如何明日知伯以告二子二子曰夫胜赵而三分其地城今且拔矣二家虽愚不弃美利而背盟约势可见矣是郄疵为赵计使君疑我而解于攻赵也趋而出郄疵知言之不听请使于齐知伯遣之韩魏之君果反知氏桓子之孙曰文侯都【徐广曰世本作斯】文侯之元年则秦灵公韩武子赵桓子之元年也六年城少梁十三年使子击围繁庞出其民十六年伐秦筑临晋元里十七年乐羊将攻中山中山得其子悬之以示羊羊不顾中山烹而遗之羮羊食之尽中山知其忍也下之羊还报色自得也文侯以羣臣賔客谤书二箧示之羊还走再拜曰此非臣之力君之功也他日文侯谓堵师賛曰乐羊以我故食其子之肉悲夫賛曰食其子其谁不食矣文侯由此疑之文侯使子击守中山赵仓唐傅之居三年徃来之使不通于君仓唐问曰胡不遣人使上国乎击曰愿之乆矣谁可者仓唐请行问君所嗜好击曰君嗜晨鳬好北犬乃遣仓唐緤北犬而奉晨鳬献于文侯仓唐至上谒曰孽子击使者不敢见于朝请以燕闲奉晨鳬敬献庖人緤北犬敬上防人文侯恱曰击爱我不忘吾所嗜好者召仓唐见之曰击无恙乎仓唐曰唯唯如是者三乃曰太子在外君国名非臣所得闻也文侯怵然为之变容曰子之君无恙乎曰臣之来也拜送书于庭文侯顾指左右曰子之君孰与是长曰拟人必于其伦国君无所拟之文侯曰长大孰与寡人曰君赐之外府之衣则能胜之赐之斥带则不更造矣文侯曰子之君何业曰业诗文侯曰于诗何好曰好晨风黍离文侯诵晨风曰鴧彼晨风郁彼北林未见君子忧心钦钦如何如何忘我实多曰子之君以我忘之乎曰非敢也思君耳文侯复诵黍离曰彼黍离离彼稷之苖行迈靡靡中心揺揺知我者谓我心忧不知我者谓我何求悠悠苍天此何人哉曰子之君怨乎曰非敢也思君耳文侯于是遣仓唐赐太子袭衣曰必以鸡鸣时至太子发箧视之衣尽颠倒曰君侯召击矣仓唐曰臣未闻命也击曰君命子以鸡鸣至而衣尽颠倒诗不云乎东方未明颠倒裳衣颠之倒之自公召之遂西见文侯文侯大喜置酒而称曰逺贤而近所爱非社稷之计也乃出少子挚封之中山而复太子击是嵗西攻秦至郑而还筑雒隂合阳二十二年魏赵韩列为诸侯文侯尝从中山奔命安邑田子方后太子击遇之下车而趋子方坐乗如故告太子曰为我请君待我朝謌太子不恱谓子方曰不识冨贵者骄人乎贫贱者骄人乎子方曰亦贫贱者骄人耳人主骄人则失其国大夫骄人则亡其家贫贱者若不得志纳履而去安徃而不得太子及文侯道子方之语文侯叹曰自吾以行友子方而君臣益亲百姓益附自吾以武下乐羊三年而中山为献今吾所以不少进于此者未得以智骄我者也若得以智骄我者吾岂不及古之人乎然文侯受业卜子夏田子方段干木过其闾必式任西门豹守邺河内称治任吴起守西河诸侯不敢加兵又使李悝作尽地力之教及平籴之法虽遇饥馑水旱籴不贵民不防行之魏国国以冨强秦尝欲伐魏或曰魏君亲贤而爱民上下和合未可伐也文侯由此得誉于诸侯韩赵相难韩来索兵以攻赵文侯曰寡人与赵兄弟不敢从赵又索兵以攻韩文侯亦曰寡人与韩兄弟不敢从韩赵不得兵怒而反已而知文侯以讲于已也皆朝魏以此终文侯之世未尝与韩赵交兵文侯欲置相问于李克曰先生尝教寡人家贫思良妻国乱思良相今所置非成则璜【徐广曰文侯弟名成】二子何如克曰臣闻卑不谋尊踈不谋戚臣在阙门之外不敢当命文侯曰先生临事勿让克曰君不察故也居视其所亲冨视其所与达视其所举穷视其所不为贫视其所不取五者足以定之矣何待克哉文侯曰先生就舍寡人之相定矣李克趋而出过翟璜璜曰今者闻君召先生而卜相果谁为之李克曰魏成子为相矣翟璜忿然作色曰以耳目所记臣何负于魏成子西河之守臣之所进也君内以邺为忧臣进西门豹君欲伐中山臣进乐羊已抜无使守之臣进先生君之子无傅臣进屈侯鲋臣何以负于魏成子李克曰子之言克于君岂将比周以求大官哉君问置相非成则璜二子何如克对曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉是以知魏成子之为相也且子安得与魏成子比乎魏成子食禄千钟什九在外什一在内是以东得卜子夏田子方段干木此三人者君皆师之子之所进五人者君皆臣之子乌得与魏成子比也翟璜逡廵再拜曰璜鄙人也失对愿卒为弟子二十四年秦伐我至阳狐二十五年子击生子防二十六年虢山崩壅河三十一年伐郑城酸败秦于注三十五年秦伐取我襄陵三十六年秦侵我隂晋三十八年伐秦败之武下得其将识文侯卒子击立是为武侯武侯元年赵敬侯初立公子朔为乱不胜奔魏与魏袭邯郸魏败而去二年城安邑王垣七年伐齐至桑丘九年翟败我于浍使吴起伐齐至灵丘齐威王初立十一年与韩赵三分晋地灭其后十五年败赵北蔺十六年伐楚取鲁阳武侯卒子防立是为惠王惠王与公中缓争为太子公孙颀自宋入赵自赵入韩谓韩懿侯曰魏防与公中缓争立君亦闻之乎今魏防得王错挟上党固半国也因而除之破魏必矣不可失也惠王元年韩懿侯与赵成侯合军以伐魏战于浊泽魏氏大败遂围惠王赵谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不强于宋卫则我终无魏患矣赵不听韩不恱以其卒夜去二年魏败韩于马陵败赵于怀三年齐败我观五年与韩防宅阳城武堵为秦所败六年伐取宋仪台九年公叔痤将与韩赵战浍北禽乐祚王郊迎之赏田百万公叔痤辞曰夫使士卒不崩扰者吴起之余敎也相地形决利害使士卒不迷者已宁防襄之力也臣何力之有乎王曰善于是索吴起之后赏田二十万已宁防襄田各十万王曰公叔岂非长者哉既为寡人胜强敌矣又不遗贤者之后不掩能士之勣复益田四十万为百四十万与秦战少梁虏我将公孙痤【史记秦本纪及此皆云虏公孙痤耳惟赵世家及秦魏韩年表皆云虏太子痤按孟子梁惠王言寡人东败于齐长子死焉西防地于秦七百里齐之所虏则太子申而秦未尝虏魏太子凡史记言是年秦虏太子痤者皆非】取庞秦孝公初立十年伐取赵皮牢彗星见十二年星昼坠有声十四年与赵防鄗十五年鲁卫宋郑之君来朝十六年与秦孝公防社平侵宋黄池宋复取之十七年与秦战元里秦取我少梁围赵邯郸十八年抜邯郸赵请救于齐齐使田忌孙膑救赵败魏桂陵十九年诸侯围我襄陵筑长城塞固阳二十年归赵邯郸与盟漳水上二十一年与秦防彤二十八年中山君相魏【魏文侯既灭中山使子击守之矣今此云中山君相魏者盖寻复国也故后卒为赵所灭】三十年魏伐赵赵告急齐齐宣王复使田忌孙膑击魏以救赵魏遂大兴师使庞防将而太子申为上将军客谓公子理之傅曰何不令公子泣王与后止太子之行事成则树徳不成则为王矣太子年少不习于兵田忌宿将也而孙子善用兵战必不胜不胜必禽公子争之于王王听必封不听必败败公子必立立必王矣太子军过外黄外黄徐子谓太子曰太子自将攻齐大胜并莒则冨不过有魏贵不益为王不胜齐则万世无魏矣太子曰诺将还徐子曰彼劝太子战欲啜汁者众虽欲还恐不得矣太子之御果谓太子将出而还与北同太子遂与齐人战败于马陵庞防死太子虏军遂大破惠王召惠施而告之曰寡人怨齐至死不忘国虽小欲悉起兵攻之何如对曰不可臣闻王者得度而伯者知计今王所以告臣者防于度逺于计矣王固先属怨于赵而后与齐战也今战不胜国无守战之备王又欲悉起而攻之此计之不可者王若欲报齐乎则不如因变服折节而朝齐如此楚王闻之必怒王防人而合其鬭则楚必伐齐以休楚而伐罢齐必为楚禽矣是王以楚毁齐也惠王曰善乃使人下齐愿臣畜而朝田婴许诺张丑曰不可战不胜魏而得朝与魏和而下楚此可大胜也今战胜魏覆十万之众而禽太子申臣万乗之魏而卑秦楚诸侯之疾我者众矣且楚王之为人也好用兵而甚务名终为齐患者必楚也田婴不听遂纳魏王与之并朝者再三赵人丑之楚王怒自将而伐齐赵应之后八年乃围齐于徐州三十一年秦赵齐共伐我秦将商君诈我将军公子卬而袭夺其军破之秦用啇君东地至河而齐赵数破我安邑近秦于是徙治大梁三十二年以公子赫为太子三十三年秦孝公卒啇君亡秦归魏魏怒不入三十五年与齐宣王防平阿南惠王数被军旅卑礼厚币以招贤者邹衍淳于髠孟轲皆至梁惠王曰寡人兵三折于外太子虏上将死国空虚以羞宗庙社稷寡人丑之叟不逺千里而来何以利吾国乎孟子对曰王何必曰利君曰何以利吾国大夫曰何以利吾家士庶人曰何以利吾身上下交征利而国危矣王何必曰利亦有仁义而已矣未有仁而遗其亲未有义而后其君者也王何必曰利三十六年复与齐王防甄惠王卒子襄王立将惠王而天大雪坏城郭且为栈道而羣臣请弛期太子曰吾为人子而以民劳费用之故无行先王之丧不义也羣臣皆不敢言以告犀首犀首曰吾未有以言之其惟惠公乎乃告惠施惠施曰诺驾而见太子曰日乎太子曰然施曰昔王季歴葬于楚山之尾栾水齧之见棺之前和文王曰嘻先君必欲一见羣臣百姓也夫故使栾水见之于是出而为之张朝百姓皆见之三日而后更今有日而雪甚难以行意者先王亦欲少留而扶社稷安黔首也夫太子为及日之故而不改得毋嫌于欲亟葬乎若弛期而更日此亦文王之义也太子曰甚善使更择日襄王元年与齐宣王防于徐州以相王追尊父为惠王五年秦败我龙贾军四万五千于雕隂围我焦曲沃与秦河西之地六年与秦防应秦取我汾隂皮氏焦魏伐楚败之陉山七年魏尽入上郡于秦秦降我蒲阳八年秦归我焦曲沃十二年楚败我襄陵诸侯执政与秦相张仪防齧桑十三年张仪相魏魏有女子化为丈夫秦取我曲沃平周十六年襄王卒子哀王立【荀朂曰和峤云纪年起自黄帝终魏之今王今王者魏惠成王子案太史公书惠成王但言惠王子曰襄王襄王子曰哀王惠王三十六年卒襄王立十六年卒并惠襄为王十二年今案古文惠成王立三十六年改元称一年改元后十七年卒太史公书为误分惠成之世以为两王之年数也世本惠王生襄王而无哀王然则今王者魏襄王也又案司马贞索隐言世本襄王生昭王而无哀王太史公记襄哀之年纪事甚明盖无足疑又孔衍叙魏语亦无哀王盖纪年失哀王之代故分襄王之年为惠王后元即以襄王之年包哀王之代耳故今仍以史记为定】张仪复归秦哀王元年与五国共攻秦至函谷不胜而去二年齐败我观津五年秦使樗里子伐取我曲沃走犀首岸门六年秦求立公子政为太子与秦防临晋七年攻齐与秦伐燕八年伐卫拔列城二卫君患之如耳见卫君曰请罢魏兵免成陵君可乎卫君曰先生果能孤请世世以卫事先生如耳见成陵君曰昔魏伐赵断羊肠拔阏与约斩赵赵分为二所以不亡者魏为从主也今卫已迫亡将西请事于秦与其以秦醳卫不如以魏醳卫卫之徳魏必终无穷成陵君曰诺如耳见魏王曰臣有谒于卫卫故周室之别也其称小国多宝器今国迫于难而宝器不出者其心以为攻卫醳卫不以王为主故宝器虽出必不入于王也臣窃料之先言醳卫者必受卫者也如耳出成陵君入以其言见魏王魏王听其説罢其兵免成陵君终身不见九年与秦王防临晋张仪魏章皆归于魏魏相田需死楚害张仪犀首薛公楚相昭鱼谓苏代曰田需死吾恐张仪犀首薛公有一人相魏者也代曰然相者欲谁而君便之昭鱼曰吾欲太子之自相也代曰请为君北必相之昭鱼曰奈何对曰君其为梁王代请説君昭鱼曰奈何对曰代也从楚来昭鱼甚忧曰田需死吾恐张仪犀首薛公有一人相魏者也代曰梁王长主也必不相张仪张仪相必右秦而左魏犀首相必右韩而左魏薛公相必右齐而左魏梁王长主也必不便也王曰然则寡人孰相代曰莫若太子之自相太子之自相是三人者皆以太子为非常相也皆将务以其国事魏欲得丞相玺也以魏之强而三万乗之国辅之魏必安矣故曰莫若太子之自相也遂北见梁王以此告之太子果相魏十年张仪死十一年与秦武王防应十二年太子朝于秦秦来伐我皮氏未防而解十四年秦武王后来归十六年秦防我蒲反阳晋封陵十七年与秦防临晋秦与我蒲反十八年与秦伐楚二十三年与齐韩共败秦军函谷秦复与我河外及封陵为和哀王卒子昭王立昭王元年秦伐我襄城二年与秦战我不利三年佐韩攻秦秦将白起败我军伊阙二十四万六年秦约赵伐魏魏王患之芒卯曰王勿忧也臣请发张倚使谓赵王曰夫邺寡人固弗有也今大王収秦而攻魏寡人请以邺事大王赵王喜召相国而问之对曰収秦攻魏利不过邺今不用兵而得邺请许魏张倚因谓赵王曰敝邑之吏效城者已在邺矣大王且何以报魏赵王因令闭关絶秦秦赵大恶芒夘应赵使曰敝邑所以事大王者为完邺也今效邺者使者之罪夘不知也赵王恐魏乘秦之怒遽割五城以合于魏而支秦芒夘谓秦王曰王之士未有为之中者也王能使臣为魏司徒臣能使魏献秦长羊王屋洛林之地秦王曰善因任之以为魏司徒夘谓王曰王所患者上地也秦之所欲于魏者长羊王屋洛林也王献之秦则上地无患因请秦下兵东击齐攘地必逺矣王曰善因与秦河东地方四百里地入数月而秦兵不下魏王怒芒夘曰臣有死罪虽然臣死则契折于秦王无以责秦王诚赦臣臣为王责约于秦乃之秦谓秦王曰魏之所以献地者有意欲以下大王之兵东击齐也今地已入而兵不下臣则死人也虽然山东之士无复以利事王者矣秦王曰国有事未澹下兵也今以兵从矣夘并将秦魏兵东击齐啓地二十二县七年秦防我城大小六十一八年秦昭王为西帝齐湣王为东帝月余皆复归帝称王九年秦防我新垣曲阳十年齐灭宋宋王死我温齐湣王骄甚欲去孟甞君孟甞君来奔昭王以为相十二年与秦赵韩燕共伐齐败之济西湣王出亡燕独入临菑与秦王防西周十三年秦防我安城兵至大梁而去十八年秦防郢楚王徙陈十九年昭王卒子安厘王立安厘王元年秦防我两城封弟公子无忌为信陵君二年秦又防我两城军大梁下韩来救与秦温以和三年秦防我四城斩首四万四年秦破我及韩赵杀十五万人走我将芒邜王将入朝于秦周防谓王曰王之事秦尚有可以易入朝者乎王曰子患寡人入而不出耶许绾为我呪曰入而不出请狥寡人以头防曰许绾之首犹防首也臣窃为王不取也且无梁孰与无河内急王曰梁急无梁孰与无身急王曰身急曰以三者身上也河内其下也秦未索其下而王效其上可乎王尚未听也支期曰王视楚王楚王入秦王以三乗先之楚王不入楚魏为一尚足以捍秦王乃止王谓支期曰吾始已诺应侯矣今不行欺之也支期曰王勿忧臣使长信侯请无内王即见长信侯曰王命召相国长信侯曰王何以臣为支期曰臣不知也王急召君长信侯曰吾内王于秦者宁以为秦耶吾以为魏也支期曰君无为魏计其自为计且安死乎安生乎安穷乎安贵乎长信侯曰楼公已入矣臣今从支期曰王急召君君不行血溅君襟矣长信侯入支期随其后先入见王曰王伪病而见之臣已恐之矣长信侯见王曰病甚奈何吾始已诺应侯矣意虽道死行乎长信侯曰王无行矣臣能得之于应侯愿王无忧五年将使段干崇割地而讲秦苏代谓王曰魏不以败之上割可谓善用不胜矣而秦不以胜之上割可谓不能用胜矣今处期年乃欲割是羣臣之私而王不察也且夫欲玺者段干子也王因使之割地欲地者秦也而王因使之授玺夫欲玺者制地欲地者制玺其势必无魏矣且夫奸臣皆欲以地事秦以地事秦譬犹抱薪救火薪不尽火不灭今王之地有尽而秦之求无穷是薪火之説也王曰善虽然吾已许秦矣不可革也对曰王独不见夫博者之用枭耶欲食则食欲握则握今君劫于羣臣而许秦因曰不可革何用智之不若用枭也王曰善然卒与秦南阳以和九年秦防我怀十年秦太子质于魏死十一年秦拔我郪丘齐楚相约而攻魏魏使人求救于秦冠盖相望也而秦救不至魏人有唐睢者年九十余矣谓魏王曰老臣请西説秦王令兵先臣出魏王再拜遂约车而遣之唐睢见秦王秦王曰丈人芒然乃逺至此甚苦矣夫魏之来求救数矣寡人知魏之急已唐雎对曰大王已知魏之急而救不发者臣窃以为用防之臣无任矣夫魏一万乗之国也然所以西面而事秦称东藩受冠带祠春秋者以秦之强足以为与也今齐楚之兵已合于魏郊矣而秦救不发亦将頼其未急也使之大急彼且割地而约从王尚何救焉必待其急而救之是失一东藩之魏而强二敌之齐楚则王何利焉于是秦昭王遽为发兵救魏魏氏复定虞卿谓赵王曰魏为从主而违者范痤也王能以万戸之都请杀范痤于魏则从事可移于赵赵使人谓魏王曰为我杀范痤吾请献七十里之地魏王曰诺使吏捕之围而未杀痤因上屋骑危谓使者曰与其以死痤市不如以生痤市有如痤死赵不与王地则王将奈何故不如与先定割地然后杀痤魏王曰善痤因上书信陵君曰痤故魏之免相也赵以地杀痤而魏王聼之有如强秦亦将袭赵之欲则君且奈何信陵君言于王而出之魏王以秦救之故欲亲秦而伐韩以求故地信陵君谓王曰秦与戎翟同俗有虎狼之心好利无信不识礼义茍有利焉不顾亲戚兄弟若禽兽耳此天下之所识也故太后母也而以忧死穰侯舅也功莫大焉而竟逐之两弟无罪而再夺之国此于亲戚若此而况于仇雠之国乎今王与秦共伐韩而益近秦患臣甚惑之今韩氏以一女子奉一弱主内有大乱外交强秦魏之兵王以为不亡乎韩亡秦有郑地与大梁邻王以为安乎王欲得故地今负强秦之祸王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河絶韩上党而攻强赵是复阏与之事秦必不为也若导河内倍邺朝歌絶漳滏水与赵兵决于邯郸之郊是知伯之祸也秦之伐楚道渉谷行三千里而攻冥阨之塞所行甚逺所攻甚难秦又不为也若道河外倍大梁右蔡左召陵与楚兵决于陈郊秦又不敢故曰秦必不伐楚与赵矣又不攻卫与齐矣夫韩亡之后兵出之日非魏无攻已秦固有懐茅邢丘安城垝津以临河内河内共汲必危有郑地得垣雍决荥泽水灌大梁大梁必亡王之使者恶安陵氏于秦秦之欲诛之乆矣秦叶阳昆阳与舞阳邻听使者之恶之随安陵氏而亡之绕舞阳之北以东临许南国必危南国虽无危魏国岂得安哉夫憎韩不爱安陵氏可也夫不患秦之不爱南国非也异日者秦在河西晋国去梁千里有河山以阑之有周韩以间之从林乡军以至于今秦七攻魏五入国中遣城尽抜文防堕垂都焚林木伐麋鹿尽而国继以围又长驱梁北东至陶卫之郊北至平阚所亡于秦者山南山北河内河外大县数十名都数百秦乃在河西晋去梁千里而祸若是矣又况于使秦无韩有郑地无山河而防之无周韩而间之去大梁百里祸必由此矣异日者从之不成也楚魏疑而韩不可得也今韩受兵三年秦挠之以讲识亡不听投质于赵请为天下鴈行顿刄楚赵必集兵皆识秦之欲无穷也非尽亡天下之国而臣海内必不休矣是故臣愿以从事王王速受楚赵之约赵挟韩之质以存韩而求故地韩必效之此士民不劳而故地得其功多于与秦共伐韩而又与强秦邻之祸也夫存韩安魏而利天下此亦王之大时已通韩上党于共使道安成出入赋之是魏重质韩以其上党也今有其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩则二周安陵必危楚赵大破卫齐甚畏天下西向驰秦入朝而为臣不乆矣二十年秦围邯郸魏王使晋鄙以兵救之畏秦不行信陵君矫夺晋鄙兵以救赵赵得全无忌因留赵三十年秦兵伐魏无忌自赵归魏率五国之兵攻秦败之河内走蒙骜魏太子增质于秦秦怒欲囚魏太子或为增谓秦王曰公孙喜固谓魏相曰请以魏疾击秦秦王怒必囚增魏王又怒击秦秦必伤今王囚增是喜之计中也不若贵增而合魏以疑之于齐韩秦乃止增三十一年秦王政初立三十四年安厘王卒太子增立是为景湣王信陵君无忌卒景湣王元年秦拔我二十城以为东郡二年秦拔我朝歌卫徙野王三年秦拔我汲五年秦拔我垣蒲阳衍十五年景湣王卒子王假立王假元年燕太子丹使荆轲刺秦王秦王觉之三年秦决河沟灌大梁虏王假遂灭魏安陵君者封于魏襄王至此六世矣【此必魏之同姓信陵君之諌安厘王亲秦而伐韩也固曰秦恶安陵氏欲诛之乆矣又战国策安陵人有缩高者信陵君欲取之安陵君不遣缩髙自杀信陵谢之然则安陵者魏所封小国也】魏之亡也秦王使人谓安陵君曰寡人欲以五百里之地易安陵安陵君其许寡人安陵君曰大王加惠以大易小甚善虽然受地于先王愿终守之弗敢易秦王不恱安陵君因使唐且使于秦秦王谓唐且曰寡人以五百里之地易安陵安陵君不听寡人何也且秦灭韩亡魏而君以五十里之地存者以君为长者故不错意也今吾以十倍之地请广于君而君逆寡人者轻寡人与唐且对曰否安陵君受地于先王而守之虽千里不敢易也岂直五百里哉秦王拂然怒谓唐且曰公亦甞闻天子之怒乎唐且对曰臣未甞闻也秦王曰天子之怒伏尸百万流血千里唐且曰大王甞闻布衣之怒乎秦王曰布衣之怒亦免冠徒跣以头抢地尔唐且曰此庸夫之怒也非士之怒也夫专诸之刺王僚也彗星袭月聂政之刺韩累也白虹贯日要离之刺庆忌也仓鹰击于殿上此三子者皆布衣之士也怀怒未发休祲降于天与臣而将四矣若士必怒伏尸二人流血五歩天下缟素今日是也挺劔而起秦王色挠长跪而谢之曰先生坐何至此寡人谕矣夫韩魏灭亡而安陵以五十里之地存者徒以有先生也
　　苏子曰魏文侯非战国之君也内师事卜子夏友田子方段干木被服儒者身无失德用吴起西门豹李悝尽力耕战民頼以富而敌不敢犯外以礼与信交接诸侯与韩赵无怨终其身魏人不知战国之患虽非盛徳之主使当平世得行其志虽西汉文帝不能逺过也一时诸侯无足言者矣至子武侯稍已侵暴邻国至孙惠王借父祖之业结怨韩赵齐乗其弊杀庞防虏太子申秦人因之遂取西河地魏由此衰不然以全魏之力据山河之利秦岂能动之哉






　　古史卷二十一
　　钦定四库全书
　　古史卷二十二　　　　　　宋　苏辙　撰韩世家第十五
　　韩之先曲沃桓叔之后也【外传韩宣子忧贫叔向贺之宣子拜曰其自桓叔以下嘉吾子之赐故杜预韦昭皆言韩氏桓叔之后】桓叔生庄伯庄伯之子曰武公弟曰韩万晋鄂侯四年武公伐翼韩万御戎梁为右逐翼侯杀之武公三十八年代有晋国韩氏始入晋为大夫万之孙简事晋惠公惠公与秦穆公战于韩原使简视秦师简曰师少于我鬬士倍我不可与战惠公不听兵败秦人执之以归简曽孙子舆子舆之子曰献子厥晋灵公之六年赵盾言之于公以为司马秦晋战于河曲盾使人以其乗车干行献子戮之众皆怒盾独喜曰举而不党二三子可以贺我矣召献子而礼之曰子勉之终是心也可以临长晋国矣景公十一年献子之为司马二十七年矣从于伐齐齐师败献子从齐侯执絷于其马前奉觞加璧以进防获齐侯逄丑父以身代齐侯齐侯逸十二年晋作六军而献子将新中军十三年晋人谋去故绛诸大夫欲居郇瑕氏之地曰饶沃而近盬不可失也献子曰山泽林盬国之宝也国饶则民骄佚近宝公室乃贫不如新田土厚水深有汾浍以流其恶居之无疾公从之迁于新田是歳楚伐郑栾书御之遇于绕角楚师还遂侵蔡楚人以申息之师救蔡羣帅皆欲战献子与荀首士爕諌曰不可吾来救郑而遂伐蔡既迁戮矣若又怒楚战必不克栾书从之自是军行以三卿为谋主师輙有功十七年景公诛赵氏朔之子武从其母姬氏畜于公宫分其田以与祁奚献子言于公立武而反其田厉公六年献子将下军晋楚战于鄢陵楚师败绩厉公归而杀三郤栾书荀偃执公而召献子献子辞焉乃免于乱悼公立献子为政楚人伐宋献子曰欲求得人必先勤之遂起师遇于靡角之谷楚师畏之而还七年献子请老长子无忌有废疾将立之让其弟宣子起以无忌掌公族大夫献子虽去位而荀防为上卿禀焉以从政卒以服楚而伯诸侯十三年命宣子将上军宣子愿上赵武而佐之平公十一年宣子聘于周称晋士起灵王曰韩氏其昌阜于晋乎辞不失旧十五年诸侯之大夫会于澶渊鲁叔孙豹归语其大夫曰赵孟将死矣为政者必韩子可以树善君子也晋君将失政矣政在大夫韩子懦弱大夫多贪若不早善韩子鲁必病十七年赵文子卒宣子为政出聘于诸侯至鲁观书于太史氏见易象与鲁春秋曰周礼尽在鲁矣吾乃今知周公之徳与周之所以王至齐见公孙灶之子旗与虿之子彊曰非保家之主也弗臣齐人多笑之惟晏子信之曰夫子君子也君子有信其有以知之矣昭公六年宣子聘于郑求玉于贾人子产弗与宣子以玉与马谢之曰子命起舍玉是赐我玉而免吾死也宣子好善而不立晋大夫范鞅荀跞贪而不信以贿诛祁氏羊舌氏而分其邑楚灭陈蔡畏楚而不能救鲁季氏逐其君取贿而不能纳宣子居其间无所可否自赵武死而晋益衰鲁叔孙之言皆信顷公十二年宣子卒子简子不信嗣定公三年简子会诸侯之大夫以城成周十五年与知赵魏三家共逐范中行氏【左传晋顷公之十二年当鲁昭公之二十八年周敬王之六年是歳韩宣子卒魏献子为政而史记年表周元王元年犹为韩宣子之年故逐范中行犹为宣子之事左传宣子没简子不信继之史记年表宣子之后遂至康子而世家宣子之后有贞子而后至简子太史公言韩氏世次自此以上脱谬尤甚】简子卒子庄子嗣庄子卒子康子嗣晋哀公四年康子与赵魏共灭知氏将分其地叚规谓康子必取成臯康子曰成臯石田也无所用之规曰一里之厚而动千里之权者地利也君用臣言韩必取郑从之及韩之取郑也实自成臯康子卒子武子嗣武子二年伐郑杀其君幽公十六年武子卒子景侯防立景侯元年伐郑取雍丘二年郑败我负黍六年与赵魏俱列为诸侯九年郑围我阳翟景侯卒子列侯取立九年秦伐我宜阳取六邑十三年列侯卒子文侯立二年伐郑取阳城伐宋至彭城执宋君七年伐齐至桑丘郑败晋九年伐齐至灵丘十年文侯卒子哀侯立哀侯元年与赵魏分晋国二年灭郑因徙都郑六年严遂弑哀侯及相韩傀【史记年表世家皆书列侯三年聂政杀相侠累后二十六年当哀侯六年皆书韩严弑哀侯而刺客传言严仲子事韩哀侯与相侠累有郤使聂政刺杀侠累战国防亦言韩傀相韩严遂重于其君二人相害故严遂使聂政刺侠累累走抱哀侯并中哀侯以刺客传及战国防考之则聂政刺侠累当在哀侯六年是时严遂之去韩乆矣而史书韩严弑哀侯者亦春秋赵盾弑君之义也然则年表世家书列侯二年盗杀相侠累者误矣今故削之仲子严遂字侠累韩傀字也】子懿侯立懿侯元年与赵因魏乱伐之围魏惠王二年魏败我马陵五年与魏惠王会宅阳九年魏败我浍十二年懿侯卒子昭侯立昭侯元年秦败我西山二年宋取我黄池魏取我朱六年伐东周取陵观邢丘八年申不害相脩术行道国内以治诸侯不来侵伐十一年昭侯如秦【史记十年韩姬弑其君悼公未详何君故不书】二十二年申不害死二十四年秦防我宜阳二十五年旱作髙门屈宜臼曰昭侯不出此门矣徃年秦防冝阳今年旱昭侯不以此时恤民之急而顾益奢是谓时绌举嬴二十六年髙门成昭侯卒子宣惠王立宣惠王八年魏败我韩举十年初称王十一年与赵会区黍十四年秦败我鄢十六年秦败我脩鱼虏我将防申差于浊泽公仲谓王曰与国非可恃也今秦之欲伐楚乆矣王不如因张仪为和于秦赂以一名都具甲与之南伐楚此以一易二之计也王曰善乃警公仲之行将西购于秦楚王闻之大恐召陈轸告之陈轸曰秦之欲伐楚乆矣今又得韩之名都一而具甲秦韩并兵而伐楚此秦所祷祀而求也王听臣为之警四境之内起师言救韩命战车满道路发信臣多其车重其币使信王之救己也纵韩不能听我韩必徳王不为鴈行以来是韩秦不和也兵虽至楚不大病矣为能听我絶和于秦秦必大怒以厚怨韩韩南交楚必轻秦其应秦必不敬是因韩秦之兵而免楚国之祸也楚王曰善乃警四境之内兴师言救韩命战车满道路发信臣多其车重其币谓韩王曰不谷国虽小已悉发之矣愿大国遂肆志于秦不谷将以楚徇韩王闻之大恱止公仲之行公仲曰不可夫以实伐我者秦也以虚名救我者楚也王恃楚之虚名而轻絶强秦之敌必为天下大笑且楚韩非兄弟之国也又非素约而谋伐秦也已有伐形因发兵言救韩此必陈轸之谋也且王已使人报秦今不行是欺秦也夫轻欺强秦而信楚之谋臣恐王必悔之韩王不听遂絶秦秦大怒益甲伐韩大战楚救不至十九年大破我岸门太子仓质于秦以和二十一年楚围雍氏韩求救于秦秦未为发使公孙昧入韩公仲曰子以秦为且救韩乎对曰秦王之言曰请道于南郑蓝田以入攻楚出兵于三川以待公殆不合矣公仲曰奈何对曰秦王必祖张仪之故智楚威王之攻梁也张仪谓秦王曰与楚攻梁魏折而入于楚韩固其与国也是秦孤也故不如出兵以劲魏于是攻皮氏魏氏劲威王怒楚与魏大战秦取西河外以归今也其状阳言与韩其实隂善楚公恃秦而劲必轻与楚战楚隂得秦之不用也必易与公相支也公战而胜楚遂与公乗楚弛三川而归公战不胜楚楚塞三川守之公不能救也窃为公患之司马庚三反于郢甘茂与昭鱼遇于商于其言収玺实类有约也公仲恐曰然则奈何曰公必先韩而后秦先身而后张仪公不如亟以国合于齐楚秦必委国于公以解伐是公之所外者张仪而已其实犹不失秦也【自楚围雍氏至犹不失秦一节史记误在襄王十二年徐广曰秦本纪惠王后元十三年周赧王三年楚懐王十七年齐涽王十二年皆云楚围雍氏韩宣王卒秦助韩共败楚屈丏然则楚围雍氏以下是楚前围雍氏赧王之三年事今据徐说正之】公仲从之秦果出兵与韩共攻楚败楚将屈丏斩首八万于丹阳宣惠王卒太子仓立是为襄王襄王四年与秦武王会临晋其秋秦使甘茂攻我宜阳五年秦防冝阳斩首六万秦武王卒六年秦复与我武遂九年秦复取我武遂十年太子婴与秦王会临晋因至咸阳而归十一年秦伐我取穰与秦伐楚败楚将唐昧十二年太子婴死公子咎公子虮虱争为太子时虮虱质于楚冷向谓韩咎曰虮虱亡在楚楚王欲内之甚今楚兵十余万在方城之外臣请令楚王筑万室之都雍氏之旁韩必起兵以救之公必将矣公因以韩楚之兵奉虮虱而内之其徳公必矣必以楚韩封公也韩咎从其计苏代谓秦太后弟芈戎曰公叔伯婴恐秦楚之内虮虱也公何不为韩求质于楚楚王听入质子于韩则公叔伯婴知秦楚之不以虮虱为事必以韩合于秦楚秦楚挟韩以窘魏魏氏不敢合于齐是齐孤也公又为秦求质子于楚楚不听怨结于韩韩挟齐魏以图楚楚必重公公挟秦楚之重以积徳于韩公叔伯婴必以国待公于是虮虱竟不得归韩【史记说韩咎芉戎者皆苏代一人而异说理必不然矣战国防以说韩咎为冷向葢得之矣】十三年立子咎为太子齐魏王来十六年与齐魏共击秦至函谷秦与我河外及武遂以和襄王卒太子咎立是为厘王厘王三年使公孙喜率周魏攻秦秦败我二十四万虏喜伊阙五年秦防我宛六年与秦武遂地二百里十年秦败我兵夏山十二年与秦昭王会西周助诸侯攻齐济西齐败湣王出亡十四年与秦会两周间二十一年使暴鸢救魏为秦所败鸢走开封二十三年赵魏攻我华阳韩告急于秦秦不救韩相国谓陈筮曰事急矣公虽病为一宿之行陈筮见穰侯穰侯曰事急乎故使公来曰未急也穰侯怒曰冠葢相望告弊邑甚急公来言未急何也曰彼韩急则将变而他从以未急故复来耳穰侯曰公无见王请今发兵救韩八日而至败赵魏于华阳之下厘王卒子桓惠王立桓惠王元年伐燕九年秦防我陉城汾旁十年秦王谓公子他【他或作池】曰昔歳殽下之事韩为中军以与诸侯攻秦秦韩接境壤界其地不能千里展转不可约日者秦楚战于蓝田韩出锐师以佐秦秦战不利因转与楚不固信盟惟便是从韩之在我腹心之疾吾将伐之何如公子他曰王出兵临韩韩必惧惧则可以不战而深割王曰善乃起兵一军临荥阳一军临太行韩王恐使阳城君谢秦请效上党以和令韩阳告上党守靳曰秦起二军以临韩韩不能支王将入上党以和于秦使阳言之太守靳曰人有言挈瓶之智不失守器虽有王命臣请悉发守以应秦若不能则死之韩阳趋以报王王曰吾始以诺应侯矣今不与是欺之也乃使冯亭代靳冯亭守上党三十日隂使人请赵王曰韩不能守上党将以与秦其民皆不欲秦而愿为赵请敬内之赵王受之秦怒移兵攻赵十三年秦防赵上党击杀赵括坑赵兵四十余万于长平十七年秦防我阳城负黍二十二年秦昭王卒二十四年秦防我成臯荥阳二十六年秦悉防我上党二十九年秦防我十三城三十四年桓惠王卒子王安立王安五年秦攻韩韩急使韩非使秦秦留非杀之九年秦虏王安尽入其地为颍川郡韩遂亡【信陵之说魏王曰今韩氏以一女子奉一弱主内有大乱外交强秦魏之兵王以为不亡乎又李斯上书言赵髙必为乱曰如韩玘之为韩安相也此二事皆二人所亲见而至汉氏太史公不得其事矣大抵战国事韩最防略耳】
　　苏子曰韩之先献子厥最贤然春秋之际诸侯之贤大夫如献子者多矣而子孙莫兴太史公以献子存赵氏之孤为天下之隂徳故冝有后予以谓不然韩之先与晋同祖皆周武王之后也史伯谓郑桓公武实昭文之功文之祚尽武其嗣乎武王之子应韩不在其在晋乎晋自文公伯诸侯至乎八世犹未足以究武之烈而继之以韩此天意也献子何足以当之然周衰姬姓复兴者三国燕与韩魏皆据地千里后稷播种百谷以济饥馑其报固当然哉










　　古史卷二十二
　　钦定四库全书
　　古史卷二十三　　　　　　宋　苏辙　撰田敬仲世家第十六
　　田敬仲完者陈厉公跃之子也厉公之弟二人长曰桓公林次曰宣公杵臼厉公之后再立弟故厉公子不得立宣公二十一年杀其太子御防敬仲善于御防惧而奔齐实齐桓公之十四年也桓公以敬仲为贤将以为卿敬仲曰覊旅之臣幸若获宥而免于罪戾君之惠也敢辱髙位以速官谤桓公以为工正饮桓公酒乐公曰以火继之辞曰臣卜其昼未卜其夜不敢敬仲之少也厉公使周史筮之遇观之否史曰是谓观国之光利用賔于王此其代陈有国乎不在此其在异国非此其身必在其子孙若在异国必姜姓也及懿氏将妻敬仲卜之曰吉是谓鳯皇于飞和鸣锵锵有妫之后将育于姜五世其昌并于正卿八世之后莫之与京敬仲入齐能让而有礼君子亦知其将有后矣敬仲居齐始为田氏生田穉孟夷夷生田湣孟庄庄生文子湏无事齐灵公庄公文子贤二君不能用立于崔杼庆封之间文子亦知其必败也文子之子曰桓子无宇文子在而桓子出使于诸侯矣庄公伐晋而惧欲见楚子楚使防啓彊来请会期齐闻有晋师使桓子辞且乞师崔杼弑庄公文子有马十乘弃而违之孔子称其清景公三年文子与栾髙鲍氏共诛庆舍而逐庆封景公淫侈政事废堕厚于赋敛而急于刑戮桓子隂收齐众制其家量与公量四而加一以家量贷而以公量取山木如市弗加于山鱼盐蜃蛤弗加于海故齐人皆疾景公而徳陈氏九年晏子聘于晋与叔匄言及齐故知齐之将为陈氏也十四年公孙虿卒其子彊幼栾施欲治其家髙氏之老曰孺子长矣而相吾室欲兼我也桓子善于髙氏乃皆授甲将攻栾氏施见桓子曰子胡然吾将以厚髙氏耳子姑止之桓子稽首曰顷灵福子吾犹有望遂和之如初十六年或告桓子曰栾氏髙氏将攻陈鲍桓子甲以见鲍国则亦授甲矣使视栾髙则皆将饮酒遂伐之栾施髙彊皆败出奔鲁桓子与鲍氏分其室晏子谓桓子必致诸公桓子从之既而请老于莒景公之母穆孟姬为之请髙唐陈氏由此始大凡齐之公族逐于栾髙者桓子皆召而反其邑且私具幄幕器用从者之衣屦而与之凡公族之无禄者私分之邑国之贫约孤寡者私与之粟晏子言于景公以陈氏为虞劝公力行仁政以懐抚齐民而以礼止陈氏私施公虽善之而溺于淫乐竟不能用故陈氏遂大桓子卒子僖子乞嗣【史记范中行氏反晋田乞欲为乱树党于诸侯乃说景公曰范中行数有徳于齐不可不救乃使乞徃救而输之粟按左传景公与卫叛晋乆矣前此已屡伐晋其救范中行非田氏树党而后请之也】景公嬖少子荼使国夏髙张傅而立之寘羣公子于莱公卒僖子构髙国于诸大夫共伐之二子战败出奔僖子立悼公迁荼于骀而弑之僖子卒子成子恒嗣悼公立四年齐人弑之而立简公壬简公嬖阚止使为政成子畏之简公四年成子与诸陈攻杀阚止因弑简公而立公弟平公骜【史记成子既弑简公惧诸侯诛已乃尽归鲁卫侵地西约晋韩魏赵氏南通吴越之使案左传成子归成于鲁以子贡之言不得已而与之本非成子所以自完之计也又自是齐晋更相侵伐未已亦不见成子约三晋之实又是时吴灭已乆而言通吴越之使亦非确论也故皆不録】成子言于平公曰徳施人之所欲君其行之刑罚人之所恶臣请行之行之五年齐国之政皆归田氏成子于是尽诛鲍晏及公族之强者而割齐自安平以东至琅邪为封邑封邑大于平公所食平公十三年晋伐郑成子救之师将兴属孤子三日朝设乘车两马系五邑以命顔涿聚之子晋曰而父死于隰以国之多难未女恤也今君命女以是邑也服车而朝无废前劳乃救郑及留舒违谷七里谷人不知及濮雨不渉郑人曰大国在敝邑之宇下今师不行恐无及也成子衣制杖戈立于阪上马不出者助之鞭之知伯闻之曰我卜伐郑不卜敌齐乃还成子侍妾数十有子百余人【史记成子选齐国女子长七尺以上为后宫后宫以百数賔客舍人出入者不禁故成子之子七十余人谯周以谓田恒之为人虽大负弑君之名至于行事实亦修整必不为此失行也周说有理今故不取史记】成子卒子襄子盘嗣襄子相齐宣公宣公三年三晋灭知伯分其地襄子使其兄弟宗人尽为齐都邑大夫与三晋通使襄子卒子庄子白嗣宣公四十三年伐晋毁黄城围阳狐明年伐鲁葛及安陵明年取鲁之一城庄子卒子太公和立自襄子至太公三世相齐宣公宣公五十一年卒子康公贷立康公立十四年淫于酒色不听政太公迁之海上食一城以奉其先祀十五年鲁败齐平陆十八年太公与魏文侯会浊泽求为诸侯魏文侯乃使使言周天子及诸侯请立和为诸侯周天子许之康公之十九年太公立为齐侯列于周室二年而卒子桓公午立桓公五年韩魏赵伐我至桑丘【史记三国世家及年表皆书此事止此而已独于此书秦魏攻韩韩求救于齐桓公召大臣而谋曰蚤救之孰与晚救之驺忌曰不若勿救叚干朋曰不救则韩且折而入于魏不若救之田臣思曰过矣君之谋也秦魏攻韩楚赵必救之是天以燕与齐也桓公曰善乃隂告韩使者而遣之韩自以为得齐之救因与秦魏战楚赵闻之果起兵救之齐因起兵袭燕国取桑丘案驺忌相威王后此二十余年既可疑又据战国防田臣思伐燕之谋乃湣王十年伐燕哙子之之事也然太史公湣王十年全不载伐燕事今削之桓公五年而载之湣王十年乃得其实】六年救卫桓公卒子威王因齐立是歳故齐康公卒絶无后奉邑皆入田氏威王元年三晋因齐防伐我灵丘六年鲁伐我入阳闗晋伐我至博陵七年卫伐我取薛陵九年赵伐我取甄威王即位以来不治委政卿大夫九年之间诸侯并伐国人不治于是威王召即墨大夫而语之曰自子之居即墨也毁言日至然吾使人视即墨田野辟民人给官无留事东方以寜是子不事吾左右以求誉也封之万家召阿大夫语之曰自子之守阿誉言日闻然使使视阿田野不辟民贫苦昔日赵攻甄子弗能救卫取薛陵子弗知是子以币厚吾左右以求誉也是日烹阿大夫与左右尝誉阿者遂起兵西击赵魏卫魏献观以和赵人归我长城【史记于此言败魏浊泽围魏惠王案三晋世家是年韩赵围魏惠王其事甚详齐初不与也是时威王初亲政伐魏以自解则可必未暇与韩赵围惠王也】于是齐国震惧人人不敢饰非务尽其诚齐国大治诸侯闻之莫敢致兵于齐二十余年驺忌以鼓琴见威王威王说而舍之右室因言鼓琴以及政事王善之见三月而受相印居期年封以下邳号曰成侯二十三年与赵王会平陆二十四年与魏王会田于郊魏王问曰王亦有宝乎威王曰无有梁王曰若寡人小国也尚有径寸之珠照车前后各十二乘者十数奈何以万乘之国而无宝乎威王曰寡人之所以为寳与王异吾臣有檀子者使守南城则楚人不敢为宼东取泗上十二诸侯皆来朝吾臣有盼子者使守髙唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗将以照千里岂特十二乘哉梁王惭不怿而去二十六年魏惠王围邯郸赵求救于齐威王召大臣而谋曰救赵孰与勿救驺忌曰不如勿救段干朋曰不救则不义且不利威王曰何也对曰夫魏氏并邯郸其于齐何利哉且夫救赵而军其郊是赵不伐而魏全也故不如南攻襄陵以弊魏邯郸防而乘魏之弊威王从其计时驺忌与田忌不善公孙阅谓驺忌曰公何不言于王使田忌将战胜有功则公之谋中也战不胜非前死则后北而命在公矣于是驺忌言于王使田忌南攻襄陵十月邯郸防齐兵击魏大败之桂陵三十三年杀大夫牟辛【徐广曰大夫一作夫人索隐亦曰年表作夫人然今年表作大夫矣】三十五年公孙阅又与驺忌谋令人操卜金卜于市曰我田忌之人也吾三战而三胜声威天下欲为大事亦吉乎不吉乎卜者出因令人捕为之卜者验其辞于王所田忌闻之遂率其徒袭临淄求驺忌不胜而奔三十六年威王卒子宣王辟疆立宣王元年秦孝公用商鞅周致伯于秦二年王知田忌为驺忌所卖乃召而复其位魏伐赵赵与韩共系魏战不利韩氏请救于齐宣王召大臣而谋曰蚤救孰与晚救驺忌曰不如勿救田忌曰弗救则韩且折而入于魏不如早救之孙膑曰夫韩魏之兵未弊而救之是吾代韩受魏之兵顾反听命于韩也且魏有破国之志韩见亡必东面而愬于齐矣吾因深结韩之亲而晩承魏之弊则可重利而得尊名也宣王曰善乃隂告韩使者而遣之韩因恃齐五战不胜而东委国于齐齐乃起兵使田忌田婴将孙子为师救韩赵以击魏大败之马陵杀其将厐防虏魏太子申其后三晋之王皆因田婴朝齐王于博望盟而去七年与魏王会平阿南八年复会甄九年与魏襄王会徐州以相王十年楚围我徐州十一年与魏伐赵赵决河水灌齐魏兵罢十八年秦惠王称王宣王喜文学防说之士自驺衍淳于髠田骈接子慎到环渊之徒七十六人皆赐列第为上大夫孟轲最贤以为卿皆不治而议论是以齐稷下学士复盛且数百千人十九年宣王卒子涽王地立涽王元年秦相张仪与诸侯执政会齧桑犀首立五王齐谓赵魏曰寡人羞与中山并为王愿与大国伐之以废其王中山闻之大恐召张登而告之曰寡人且王齐谓赵魏曰羞与寡人并为王而欲伐寡人奈何对曰君为臣多车重币臣请见田婴中山君遣之登见婴子曰臣闻君欲废中山之王将与赵魏伐之过矣以中山之小而三国伐之虽废王犹且听也然中山恐必为赵魏废王而务附焉是君为赵魏驱羊也非齐之利也岂若中山废其王而事齐哉田婴曰奈何张登曰今君召中山与之遇而许之王中山必喜而絶赵魏赵魏怒而攻中山中山急而君难其王中山恐亡其国必废王事齐贤于为赵魏驱羊矣田婴许诺张丑曰不可臣闻同欲者相憎同忧者相亲今五国相王而负海不与焉此其欲皆在为王而忧在负海致中山而塞四国四国寒心必先与之王而故亲之是君临中山而失四国也且张登之为人也多智微计荐中山之君乆矣难信以为利田婴不听果召中山君而许之张登因谓赵魏曰齐欲伐河东何以知之齐羞与中山之为王甚矣今召中山与之遇而许之王是欲用其兵也岂若大国先与之王以止其遇哉赵魏许诺遂与中山王而亲之中山果絶齐而从赵魏中山与燕赵为王齐闭闗不通中山之使曰我万乘之国也中山百乘之国也何侔名于我欲割平邑以赂燕赵出兵以攻中山蓝诸君患之张登谓蓝诸君曰公何患于齐蓝诸君曰齐强万乘之国耻与中山侔名不惮割地以赂燕赵出兵以攻中山燕赵好背而贪地吾恐其不吾据也大者危国次者废王奈何吾弗患也张登曰请令燕赵固辅中山而成其王公欲之乎蓝诸君曰此所欲也曰请以公为齐王而登试说公可乃行之蓝诸君曰愿闻其说登曰王之所以不惮割地以赂燕赵出兵以攻中山者其实欲废中山之王也王曰然然则王之为费且危夫割地以赂燕赵强敌也出兵以攻中山首难也王行二者所求中山未必得王如用臣之道地不亏兵不用而中山可废也王必曰子之道奈何登曰王发重使告中山君曰寡人所以闭闗不通使者为中山之独与燕赵为王而寡人不与闻焉耳君茍举趾以见寡人请亦佐君中山恐燕赵之不已据也今齐之辞云中山必遁燕赵与王相见燕赵闻之必怒絶之王亦絶之是中山孤孤何得无废以此说齐王齐王听乎蓝诸君曰是则必听矣此所以废之何在其存之也张登曰此正所以存之者也齐以是辞来因以告燕赵而无徃以积厚于燕赵燕赵必曰齐之欲割平邑以赂我者非欲废中山之王也徒欲离我于中山而已亲之也虽百平邑燕赵必不受也蓝诸君曰善遣张登徃果以是辞来中山因告燕赵而不徃燕赵果俱辅中山中山王事遂定三年封田婴于薛四年迎妇于秦七年与宋攻魏败之观泽八年燕君哙以国让其相子之燕大乱十年燕太子平与其将市被欲攻子之储子谓涽王曰因而乗之破燕必矣是时秦魏伐韩韩求救于齐涽王谋救韩田臣思曰王之谋过矣子哙与子之国百姓不戴诸侯弗与秦伐韩楚赵必救之是天以燕赐我也王曰善乃许韩使者而遣之韩自以得交于齐遂与秦战楚赵果起兵救韩涽王因令章子将王都之兵因北地之众以伐燕破之燕君子之皆死齐遂虏燕众毁其宗庙迁其重器将遂灭燕燕人不服诸侯皆谋救燕乃止十二年攻魏楚围雍氏秦败屈丏苏代谓田轸曰臣愿有谒于公其为事甚完使楚利公成为福不成亦为福今者臣立于门客有言曰魏王谓韩冯张仪曰煑枣将防齐兵又进子来救寡人则可矣不救寡人寡人弗能防此特转辞也秦韩之兵无东旬余则魏氏转韩从秦秦逐张仪交臂而事齐楚此公之事成也田轸曰奈何使无东对曰韩冯之救魏之辞必不谓韩王曰冯以为魏必曰冯将以秦韩之兵东郤齐宋冯因搏三国之兵乗屈丏之弊南割于楚故地必尽得之矣张仪救魏之辞必不谓秦王曰仪以为魏必曰仪且以秦韩之兵东距齐宋仪将搏三国之兵乗屈丏之南割于楚名存亡国实伐三川而归此王业也公令楚王与韩氏地使秦制和谓秦王曰请与韩地而王以施三川韩氏之兵不用而得地于楚韩冯之东兵之辞且谓秦何曰秦兵不用而得三川伐楚韩以窘魏魏氏不敢东是孤齐也张仪之东兵之辞且谓何曰秦韩欲地而兵有案声威于魏魏氏之欲不失齐楚者有资矣魏氏转秦韩争事齐楚楚王欲而无与地公令秦韩之兵不用而得地有一大徳也秦韩之王刼于韩冯张仪而东兵以徇服魏公常执左劵以责于秦韩此其善于公而恶张子多资矣二十三年与秦击败楚于重丘二十四年秦使泾阳君质于齐二十五年归泾阳君于秦孟尝君薛文入秦秦以为相是歳楚懐王入秦秦因留之二十六年文以计得脱归复相齐因约韩魏共攻秦求出楚懐王二十八年三国攻秦至函谷军焉秦与韩魏河外以和兵罢楚懐王死于秦楚太子横先质于齐涽王与相薛文谋归横立为顷襄王二十九年齐佐赵灭中山三十四年田甲劫涽王王疑相薛文使之文惧亡去已而知文无谋召之文遂老居薛三十六年王为东帝秦昭王为西帝苏代自燕入齐见于章华东门王曰嘻善子来秦使魏冉致帝子以为何如对曰王之问臣也卒而患之所从来微今不听是恨秦也听之是恨天下也愿王受之而勿庸称也秦称之天下安之王乃称之无后也秦称之天下恶之王因勿称以收天下此大资也且天下立两帝王以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利王曰伐桀宋利对曰夫与秦为帝则天下独尊秦而轻齐释帝则天下爱齐而憎秦伐赵不如伐桀宋之利故愿王明释帝以収天下而以其间举宋夫有宋卫之阳地危有济西赵之阿东国为有淮北楚之东国危有陶平陆梁门不开释帝以伐桀宋国重而名尊天下莫敢不听此汤武之举也以敬秦为名而使天下憎之此所谓以卑为尊者也愿王熟虑之于是齐去帝复为王秦亦去帝位代之在燕固与燕昭王谋劝齐伐宋以弊齐因谓湣王曰齐南破楚西屈秦用韩魏之兵举燕赵之众犹鞭策也臣闻王者必诛正乱举无道攻不义今宋王射天笞地铸诸侯之象使侍屏匽展其臂弹其鼻此天下之无道不义而王不伐名终不成且夫宋中国膏腴之地隣民之所处也与其得百里于燕不如得十里于宋伐之名则义实则利王何弗为湣王曰善三十八年使韩聂将而伐宋秦昭王闻之怒曰吾爱宋与爱新城阳晋同韩聂与吾友也而攻吾所爱何也苏代为齐谓秦王曰韩聂之攻所以为王也齐强辅之以宋楚魏必恐恐必西事秦是王不烦一兵不伤一士无事而割安邑也此韩聂之所祷于王也秦王曰吾患齐之难知一从一衡其说何也对曰天下国令齐可知乎齐以攻宋其知事秦矣以万乗之国自辅不西事秦则宋治不安中国白头游敖之士皆积智欲离齐秦之交伏式结鞅西驰者未有一人言善齐者也伏式结鞅东驰者未有一人言善秦者也何则皆不欲齐秦之合也何晋楚之智而齐秦之愚也晋楚合必议齐秦齐秦合必图晋楚请以此决事秦王曰诺于是齐遂伐宋三覆宋兵宋王出亡死于温齐南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧湣王骄甚欲去孟尝君孟尝君出奔魏三十九年秦来伐防我列城九四十年燕秦楚三晋合谋各出锐师以伐我败我济西王解而郤燕将乐毅遂入临淄尽取齐之宝藏器初齐负郭之民有狐咺者正议湣王斮之檀衢故百姓不辅齐宗室子陈举直言杀之东闾故宗族离心司马穰苴为政者也亦杀之故大臣不亲及燕兵至使向子将而应之军破向子以一乗亡达子収余卒复振与燕战求所以赏者湣王不与军遂破走王出亡之卫卫君辟宫舍之称臣而共具湣王不孙卫人侵之湣王去走邹鲁有骄色邹鲁弗内遂走莒楚使淖齿救齐因相湣王淖齿数湣王曰昔千乗博昌之间方数百里雨血沾衣王知之乎王曰不知嬴博之间地坼至泉王知之乎王曰不知人有当阙而哭者求之则不得去之则闻其声王知之乎王曰不知淖齿曰天雨血沾衣者天以告也地坼至泉者地以告也人有当阙而哭者人以告也天地人皆以告矣而王不知戒焉何得无诛乎于是杀湣王于鼓里而与燕共分齐之侵地卤器齐人有王孙贾者年十五事湣王王出走失王处其母曰汝朝出而晚来则吾倚门而望汝暮出而不还则吾倚闾而望汝今事王王岀走汝不知其处尚何归贾乃入市呼曰淖齿乱齐国杀湣王欲与我诛之者袒右市人从者四百人与之刺淖齿杀之画邑有贤者王蠋屡諌王王不听退而耕于野燕人知之令军中无入画邑三十里使人谓蠋曰齐人多髙子之义吾以子为将封万家蠋固谢燕人曰子不听吾且屠画邑蠋曰忠臣不事二君贞女不更二夫国既破六吾不能存今又劫之以兵为君将是助桀为暴也与其生而无义固不如烹遂自经絶脰死齐亡大夫闻之曰王蠋布衣也义不北面于燕况在位食禄者乎乃相聚如莒求诸子欲立之湣王之死也王子法章易衣服变姓名为莒太史噭家灌园太史噭女竒其状皃以为非常人怜而窃衣食之因与私通焉淖齿既死莒中人推求湣王子得法章立之是为襄王以保莒布告齐国中曰王已立在莒矣时燕已下齐七十余城惟莒即墨未下田单坚守即墨襄王在莒五年田单以即墨攻破燕军迎襄王于莒入临淄尽复齐故地封田单为安平君十四年秦击我刚寿十九年襄王卒子建立初襄王之立也即以太史氏女为后是为君王后建之母也太史噭曰女不媒而嫁污吾世终身不覩君王后君王后贤亦不失人子之礼王建六年秦攻赵齐楚救之秦计曰齐楚救赵亲则退兵不亲遂攻之赵无食请粟于齐齐不听周子曰不如听之以退秦兵不听则秦兵不却是秦之计中而齐楚之计过也且赵之于齐楚捍蔽也犹齿之有唇也唇亡则齿寒今日亡赵明日患及齐楚且救赵之务宜若奉漏瓮沃焦釜也夫救赵髙义也却秦兵显名也义救亡国威却强秦不务为此而务爱粟为国计者过矣齐王弗听秦破赵长平四十余万遂围邯郸国子曰秦破马服围邯郸齐魏亦佐秦伐邯郸何也安邑者魏之柱国也晋阳者赵之柱国也鄢郢者楚之柱国也秦固已取安邑晋阳鄢郢三国与秦壤界矣今又劫赵魏防中国封卫之东野兼魏之河内絶赵之东阳则赵魏危矣赵危则非齐之利也夫韩魏楚赵之志恐秦兼天下而臣其君故专兵一志以逆秦三国与秦壤界而患急齐不与秦壤界而旤缓是以天下之势不得不事齐也故秦得齐则权重于中国赵魏楚得齐则足以敌秦秦赵魏得齐者重失齐者轻齐有此势不能以重于天下者何也其用者过也齐以淖齿之乱恶楚秦欲取齐故使苏防之楚使任固之齐齐明谓楚王曰秦王欲楚不若欲齐之甚也其使防来以示秦之有楚以资固于齐也齐见秦之有楚则必受固是王之听防也适为固驱以合齐秦也齐秦合非楚之利也且夫防来之辞必非固之所以之齐之辞也王不如使人以防来之辞漫固于齐齐秦必不合则王重矣王欲収齐以攻秦汉中可得也王欲以秦攻齐淮泗之间亦可得也十六年秦灭周君王后卒二十三年秦置东郡二十八年王入朝秦秦王政置酒咸阳三十五年秦灭韩三十七年秦灭赵三十八年燕使荆轲刺秦王秦王觉杀轲明年秦破燕燕王亡走辽东明年秦灭魏秦兵次于歴下四十二年秦灭楚明年虏代王嘉灭燕王喜四十四年秦兵击齐齐王听相后胜计不战以兵降秦王建将入秦雍门司马前曰所为立王者为社稷邪为王邪王曰为社稷司马曰为社稷立王王何以去社稷而入秦王还车而反雍门司马与即墨大夫即入见曰齐地方数千里带甲数百万夫三晋大夫皆不便秦而在阿甄之间者百数王収而与之百万之众使収三晋之故地即临晋之闗可入矣鄢郢大夫不欲为秦而在城南下者百数王収而与之百万之众使収楚故地即武关可入矣如此则齐威可立秦国可亡夫舍南面称制乃西面事秦为大王不取也秦使陈驰诱齐王约与五百里地齐王不听即墨大夫而听陈驰遂入秦秦虏王建迁之共遂灭齐为郡天下一并于秦始君王后贤事秦谨与诸侯信齐亦东边海上秦日夜攻三晋燕楚五国各自救于秦以故王建立四十余年不受兵秦始皇尝使使遗君王后连环曰齐多知能解此连环否君王后以示羣臣羣臣不知解君王后引椎椎破连环谢秦使曰谨已解矣及君王后病且卒戒建曰羣臣之可用者某建曰请书之君王后曰善取笔牍受言君王后曰老妇已忘之矣君王后死后胜相齐多受齐间金使賔客入秦秦又多与金客皆为反间劝王朝秦不脩攻战之偹不助五国攻秦秦以故得灭五国五国既亡秦兵卒入临淄民莫敢格者王建遂降迁于共故齐人怨王建不早与诸侯合从攻秦听奸臣賔客以亡其国歌之曰松邪柏邪住建共者客邪疾建用客之不详也苏子曰苏秦欲连诸侯以拒秦此一时良筭也公孙衍一说齐魏而苏秦之约不能期年以壊众志之不一其势固难成哉然天方相秦人谋虽善将有不能支者彼韩魏赵楚与秦壤地相接虽欲勉强抗秦而干戈日至势不可矣如燕齐负海前有四国之限燕弱不足言如齐之强使与四国合从推其有余以补不足时岀而拯其亟虽秦之亦安能遂灭诸侯乎然威宣方以其力攻伐诸侯诸侯不亲湣王取宋破燕求逞其欲不暇及逺而王建媮安自守侥幸秦之见容与五国相随而亡岂非天哉然吾观六国之亡其君无一人可以守国者楚考烈王死李园专国负刍与王犹争立仅能自定而秦兵至赵三迁信防以诛李牧魏景湣王用秦间以废信陵韩王安制于韩玘燕丹私怨始皇欲以刺客毙秦虽使秦防不作其势亦不能乆安矣而况秦乗其弊乎





　　古史卷二十三
&lt;史部,别史类,古史&gt;
　　钦定四库全书
　　古史卷二十四　　　　　　宋　苏辙　撰伯夷列传第一
　　伯夷叔齐孤竹君之二子也父欲立叔齐及父卒叔齐譲伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老皆徃归之盖西伯受命称王纣虽无道置而不伐者九年及文王崩武王终三年之丧帅诸侯之兵观政于商而还居二年纣日长恶不悛遂举兵伐之伯夷叔齐乃相与扣马陈君臣以諌左右欲兵之太公曰此义人也扶而去之【史记周本纪武王即位九年上祭于毕为文王木主载之车中东观兵孟津十一年遂伐诛纣伯夷传记伯夷諌武王之言曰父死未爰及干戈可谓孝乎进退皆不可防故一取尚书为信】武王已平殷乱天下宗周而伯夷叔齐耻之隐于首阳义不食周粟采薇而食之卒以饿死孔子称之曰伯夷叔齐不念旧恶怨是用希卫岀公与父庄公争国冉有疑之曰夫子爲卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨岀曰夫子不爲也由此言之伯夷叔齐之岀也父子之间必有间言焉而能脱身以逺于乱安于丧亡不以旧恶爲怨故凡言伯夷之不怨以譲国言之也孔子称古之逸民伯夷叔齐虞仲夷逸朱张桞下惠少连曰不降其志不辱其身伯夷叔齐欤谓桞下惠少连降志而辱身矣言中伦行中虑其斯而已矣谓虞仲夷逸隐居放言身中清废中权夫伯夷叔齐隐居以求其志行义以逹其道义之所在无以生爲也故志不降身不辱自桞下惠以下皆全生者也故志防身辱独其言行不污耳至扵虞仲夷逸虽隐居不屈而佯狂放言身絜而言荡盖未有若伯夷者故凡言伯夷之不辱以去周言之也苏子曰武王以大义伐商而伯夷叔齐亦以义非之二者不得两立而孔子与之何哉夫文武之王非其求而得之也天下从之虽欲免而不得纣之存亡不复为损益矣文王之置之知天命之不可先也武王之伐之知天命不可后也然汤以克夏爲慙而孔子谓武未尽善则伯夷之义岂可废哉宋昭公以无道弑春秋虽书曰宋人弑其君杵臼然晋荀林父卫孔逹陈公孙宁郑石楚伐宋以不讨贼称人晋灵公为之会诸侯于扈以不讨贼不叙明君臣之义不以无道废也










　　古史卷二十四
　　钦定四库全书
　　古史卷二十五　　　　　　宋　苏辙　撰管晏列传第二
　　管夷吾仲者颍上人也少时尝与鲍叔牙防鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立爲齐侯公子纠死管仲囚鲍叔遂进管仲管仲旣用任政于齐桓公以覇九合诸侯一匡天下管仲之谋也管仲曰始吾困时甞与鲍叔贾分财利多自予鲍叔不以我爲贪知我贫也吾甞爲鲍叔谋事而更穷困鲍叔不以我爲愚知时有利不利也吾甞三仕三见逐于君鲍叔不以我爲不肖知我不遭时也吾甞三战三走鲍叔不以我爲怯知我有老母也公子纠败召忽死之吾幽囚受辱鲍叔不以我爲无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世尝爲名大夫天下不多管仲之贤而多鲍叔能知人也管仲以区区之齐在海濵通货积财冨国强兵故其称曰仓廪实而知礼节衣食足而知荣辱上服度则六亲固四维不张国乃灭亡下令如流水之源俗之所欲因而予之俗之所否因而去之令顺民心故论卑而易行刑赏必当不以其私故夺伯氏骈邑三百饭蔬食没齿无怨言其于诸侯抑强暴扶寡弱来之以礼服之以义不以力胜不求茍得是以诸侯顺服无与争者狄灭邢卫言于桓公与诸侯救而封之寗母之会复言于公修礼于诸侯诸侯官受方物郑子华将以郑爲内臣却而不受于是郑伯从之乞盟此其所以覇也管仲封于小谷鲁庄公徳之爲筑其城尝聘于周王以上卿之礼飨之管仲辞曰有天子之二守国高在若节春秋来承王事何辱命焉卒受下卿之礼而还然管仲家冨侈拟于公室塞门反坫三归官事不摄而桓公亦上僣王室内嬖如夫人者六人终以此败故孔子讥其不知礼管仲既没齐国因其遗业常强于诸侯至战国之际诸子著书因管子之说而益増之其废情任法逺于仁义者多申韩之言非管子之正也至其甚者言治国则以智欺其民言治外则以术倾邻国于是有不訾之寳石璧菁茅之谋使管仲而信然则天下亦将以欺夺报之尚何以覇哉管仲之后于齐无闻有管修者事楚爲贤大夫白公之乱死焉【史记称管仲善因祸为福转败为功桓公实怒少姬南袭蔡管仲因而伐楚责包茅之不入桓公实比伐山戎管仲因而令燕修召公之政于柯之会桓公欲背曹沫之盟管仲因而信之诸侯由是归齐今考之此二说皆非也桓公二十九年会诸于阳谷为郑谋楚是嵗有荡舟之事故明年伐楚因遂侵蔡蔡在楚之北故春秋先书侵蔡其实本为伐楚动也山戎病燕故桓公为燕伐之非不义也亦何待令燕修召公之政而后可哉如曹沬之事盖岀于战国之杂说公羊不推本末而信之太史公又以为然今防客传论之备矣皆不可信故不取也】
　　苏子曰孔子称管仲相桓公九合诸侯不以兵车民到于今受其赐以仁许之至于子路称其果而已曰仁则吾不知也然孟子以爲子路曽子之所畏而管仲曽西之所不爲何哉夫管仲之所以爲其国者至矣然其所以不若三代者盖求而后得之非其有余而自及之也孟子有言居下位不获于上民不可得而治也获于上有道不信于友弗获于上矣信于友有道事亲弗恱弗信于友矣恱亲有道反身不诚弗恱于亲矣故人必先自信自信之余而后亲信之亲信之余而后友信之友信之余而后君信之君信之余而后能治民皆以其有余及之未有不能诚身而能治民者也虽或能之民之报之也必粗夫子路自其诚身而为之矣而其功未足以及民管仲其功足以及民矣而其身未尝自信也故三归反坫子路之所不爲而九合诸侯子路之所不能也由子路之道惟其不成成则尧舜是也由管仲之道止于是而已矣此孔子之所以取之而孟子之所以不予也
　　晏平仲婴者齐之世家也父曰晏桓子桓子卒婴麄衰斩草绖帯杖菅屦食粥居倚庐寝苫枕草其老非之曰此非大夫之礼也婴曰惟卿爲大夫不自直也晏子盖事齐灵公庄公景公三世以节俭力行重于齐食不重肉妾不衣帛祀其先人豚肩不揜豆世以为陋而晏子行之自若庄公之纳栾盈晏子諌不从庄公卒以是死方其难作崔杼闭门齐人莫敢至者晏子独立于其门其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死焉归君民者岂以陵民社稷是主臣君者岂以其口食社稷是养故君为社稷死则死之爲社稷亡则亡之若爲已死而爲已亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭三踊而出人谓崔杼必杀之杼不敢曰此民之望也于是崔杼庆封盟国人于太宫曰所不予崔庆者晏子仰天叹曰婴所不唯忠于君利社稷是予有如上帝乃歃崔庆旣灭栾髙方执齐柄以邶殿之邑六十予晏子晏子辞弗受吴季札聘于齐见晏子说之告之曰齐国之政将有所归未获所归难未歇也子速纳邑与政乃免于难是时陈氏隂収齐民季子与晏子知之晏子尝以事适晋晋叔向问齐故晏子曰此季世也齐其为陈氏矣其后陈桓子卒灭栾髙专齐之政子孙代有齐国晏子虽以行义显齐然不得任其国政盖从容风议时有所匡救焉晏子之宅近市景公欲为更之晏子曰先臣容焉臣不足以嗣之于臣侈矣抑小人近市朝夕得所求焉公曰子近市识贵贱乎对曰识之公曰何贵何贱于是景公繁于刑有鬻踊者对曰踊贵屦贱景公愀然爲之省刑及其适晋公遂更其室还使宅人反之曰匪宅是卜惟邻是卜二三子先择邻矣其可违乎公不得已从之公有疾梁丘据言于公请诛祝史公以问晏子晏子曰日宋之盟屈建问范会之德于赵武武曰夫子之家事治言于晋国竭情无私其祝史祭祀陈信不愧建以语康王王曰神人无怨冝夫子之光辅五君以爲诸侯主也公曰子称是语何故对曰有德之君上下无怨动无违事其祝史荐信而无愧心鬼神用享国受其福祝史与焉其所以蕃祉老寿者爲信君使也其适遇滛君外内颇邪上下怨疾神怒民痛无悛于心其祝史荐信是言罪也其盖失数羙是矫诬也进退无辞则虗以求媚是以鬼神不享国受其祸祝史与焉其所以夭昏孤疾者爲暴君使也今山林之木虞衡守之泽之蒲舟鲛守之薮之薪蒸虞守之海之盐蜃祈望守之县鄙之人入从其政偪介之关暴征其私承嗣大夫强易其贿布常无蓻徴敛无度宫室日更滛乐不违内宠之妾肆夺于市外宠之臣僣令于鄙私欲养求不给则应民人苦病夫妇皆诅祝有益也诅亦有损聊摄以东姑尤以西其爲人也多矣虽其善祝岂能胜亿兆人之诅君欲诛于祝史修德而后可公说使有司寛政薄敛而疾有间遂田于沛晏子侍于遄台梁丘据在焉公曰惟据与我和夫晏子对曰据亦同也焉得爲和公曰和与同异乎对曰和如和羮水火醯醢盐梅以亨鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心诗曰亦有和羮旣戒旣平鬷假无言时靡有争先王之齐五味和五声以平其心成其政也声亦如味一气二体三类四物五声六律七音八风九歌以相成也清浊大小短长疾徐哀乐刚柔迟速髙下岀入周防以相济也君子聼之以平其心心平德和故诗曰德音不瑕今据不然君所谓可据亦曰可君所谓否据亦曰否若以水济水谁能食之若琴瑟之专一谁能听之同之不可也如是饮酒乐公曰古而无死其乐若何晏子曰古而无死则古之乐也君何得焉昔爽鸠氏始居此地季萴因之有逄伯陵因之蒲姑氏因之而后太公因之古若无死爽鸠氏之乐非君所愿也其后复从容爲公言陈氏将代齐公信之而不能用其言之不囬类如此越石父贤在缧绁之中晏子出遭之解左骖赎之载归弗谢入闺乆之越石父请絶晏子戄然谢之曰婴虽不仁免子于厄何子求絶之速也石父曰吾闻君子屈于不知己而信于知己方吾在缧绁中彼不知我也夫子既已感寤而赎我是知己知己而无礼固不如在缧绁之中于是晏子延入爲上客晏子出其御之妻闚之其夫拥大盖防驷马意气甚自得也旣归其妻请去夫问其故妻曰晏子长不满六尺身相齐国名显诸侯今者妾观其出志念深矣常有以自下者今子长八尺乃爲人仆御然子之意自以爲足妾是以求去也它日夫自抑损晏子怪而问之御以实对晏子荐以爲大夫晏子死陈乞逐髙国晏子之子圉奔鲁
　　苏子曰管子以桓公伯然其家滛侈不能身蹈礼义晏子之爲人勇于义笃于礼管子盖有愧焉然晏子事灵庄景公皆庸君功业不足道使晏子而得君如管仲之于桓公其所成就当与郑子产比耳至于纠合诸侯攘却戎狄未必能若管子也唐姚元崇宋璟皆中兴贤相然元崇好权利事武后立于羣枉之中未尝有一言犯之及事明皇帝时亦有所纵弛太庙栋毁廵防东都以爲无害至于宋璟介絜特立于武后世排斥权幸身危者数矣其于明皇帝亦未尝有取容之言故世尝以元崇比管仲璟比晏子或庶几焉
  </div>
  <div class="pagination">
   <a href="古史_page3.html">
    上一页
   </a>
   <a href="古史.html">
    1
   </a>
   <a href="古史_page2.html">
    2
   </a>
   <a href="古史_page3.html">
    3
   </a>
   <span class="current-page">
    4
   </span>
   <a href="古史_page5.html">
    5
   </a>
   <a href="古史_page6.html">
    6
   </a>
   <a href="古史_page7.html">
    7
   </a>
   <a href="古史_page8.html">
    8
   </a>
   <a href="古史_page9.html">
    9
   </a>
   <span>
    ...
   </span>
   <a href="古史_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
