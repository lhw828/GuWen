<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 457 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 457 页/共 505 页
  </h1>
  <div class="content">
   ○又谕、前据金顺奏起程赴肃。当谕令克期西进。迅赴戎机。兹据成禄奏称、已于八月十二日。督带亲兵二营及小马队行抵金塔。拟添调胡飞鹏王正川二营。于二十二日先统出关。俟抵玉门暂驻。以待后队。现在北厓头尚留一营。临水尚留二营。高台尚留一营。均交副都统明春管带。俟车马齐全。再行拔队。刻下肃逆又向西甯纠合党类。助力拒守等语。本日已谕令该提督将各队整顿暂行驻扎。听候谕旨。肃州事机紧要。著金顺仍遵前旨。迅速拔队驰赴肃州。所有成禄统带各营。悉交金顺接统。核实＜??闲＞练。分别遣留。俟行抵肃州一带。即将此旨宣示。一面将抵肃日期速行具奏。将此由五百里密谕知之。　　

○追予浙江各属阵亡殉难绅民葛启玲等暨妇女三百十六名口分别旌恤如例。　　

○上以孟冬时享太庙。自是日始。斋戒三日。　　

○庚戌。孝敬宪皇后忌辰。遣官祭泰陵。　　

○谕军机大臣等、荣全奏、筹办各务。拨兵布置。酌定官兵口分。请饬部豫拨经费。并划分新疆月饷。遗失军火。请饬查究各摺片。据称伊犁俄人现无动静。塔城俄兵亦已退回该国界内。惟察罕鄂博附近有俄营驻扎。盘诘东来官兵。并有俄人往来沙山子窥伺。及驻队晶河等语。目下俄人虽未遽行深入。而久踞伊城。心怀叵测。必须先事防范。豫杜诡谋。荣全拟将伊犁来营人众酌量留营。以期积久成军。并令笔贴式瑞福驻扎博勒塔拉侦探情形。招抚缠头汉回。所筹尚妥。著荣全随时酌度办理。联络人心。藉资臂助。玛纳斯回人到沙山子纳款。既称情愿投诚。继又称不敢投出。情词真伪。殊未可定。荣全现派英廉、讷苏肯等、管带马队二百五十名。前赴库尔喀喇乌苏一带屯扎。该处为晶河玛纳斯两处居中要地。官军驻扎。自得控制之势。惟兵力尚嫌单薄。该处民团。既可就近招募。较之徵调客兵。尤为便捷。著荣全饬令酌募精壮勇丁若干名。训练成军。协同防守。塔城留兵无多。荣全前赴伊犁。尤不能不以兵威镇慑。远道徵调不易。应否在塔尔巴哈台及附近各城先行招募蒙汉壮丁实力操练。以资得力之处。著荣全、富和、托伦布、保英等、会筹办理。塔城境内应设卡伦。著富和按照定界迅筹设复。以免俄人侵占。荣全所奏酌定官兵口分。即照所请支放。应需月饷银一万三千两。请由神机营每按二个月批解一次。并由神机营报销之处。著该营妥筹办理。其请饬另拨经费银三十万两。著户部酌度情形。或于部库拨给。或于各省指拨实在有著之款。解至科布多交纳。以便荣全陆续提用。又所请将直隶山东山西河南等省应协新疆月饷。分别划解等语。著户部酌核办理。前由神机营拨解荣全军营洋炮等件。经荣全查验。配带什物。损失甚多。并欠铅药一万二千八百四十卷。铜帽一万一千五百粒。实属不成事体。著额勒和布、景瑞、奎昌、常顺、多布沁扎木楚、志刚、托伦布、保英、一体严查。究系何台损坏遗失。认真惩办。嗣后运解粮饷军火等项。经过各城。该将军都统大臣等务当加派弁兵小心护解。以免贻误。荣全另片奏、请饬拨军械等项。已谕令神机营工部如数筹拨矣。将此由六百里各谕令知之。　　

○拨神机营弓五百张。弦一千条。箭三万枝。长枪西百杆。腰刀五百把。工部火药五千斤。轰药五百斤。火绳二万根。铅丸四万粒。由察哈尔递解署伊犁将军荣全军营备用。　　

○辛亥。上以孟冬时享太庙。前期亲诣行礼。　　

○谕军机大臣等、左宗棠奏、攻剿西甯肃州回匪获胜。统筹甘省全局。请调宋庆一军助剿。请饬张曜分营驻扎灵州花马池。密陈西甯情形。杨世俊所部溃走。请免置议。并自请议处各摺片。西甯回匪。始以乞抚为缓兵之计。旋结陕回抗拒官军。经刘锦棠等督军进剿。叠挫凶锋。惟逆首白彦虎等皆积年悍贼。诡谲多端。必须厚集兵力。方能制其死命。著左宗棠一面饬令刘锦棠等实力进剿。一面添派劲旅继进。以期早日蒇功。西甯城内汉民。闭门防守。亦当设法援应。内外联络。俾免疏虞。马桂源既为府城官民所拒。即著令其不必入城。以释群疑。左宗棠仍当随时察看情形。相机办理。肃州官军虽屡次攻剿获胜。而该逆负嵎如故。著左宗棠饬令徐占彪稳慎进攻。力图克拔。并酌量添兵合围。毋任铤走。甘省被兵日久。亟应速筹戡定。刻下西甯肃州。均须增军攻剿。省北一带。亦须派营填扎。兵力不敷分布。宋庆一军。素称得力。现在陕省北路边境尚属安谧。著定安即令该提督统带全军赴甘助剿。该军由榆林绥德一带取道庆阳平凉以抵兰州。左宗棠拟饬沿途各局豫办粮草。军行当不至迟滞。宋庆接奉谕旨。即著克期拔队起程。迅赴戎机。本日并已谕令钱鼎铭将该军月饷源源接济矣。神木一带。如尚须派兵填扎。即著定安酌度布置。左宗棠现拟将谭拔萃所部官军调赴西甯。所有灵州花马池一带。即著张曜就近分营驻扎。以资稳固。穆图善仍当饬令驻扎甘省城北之马步各队照旧驻扎。认真防剿。毋遽裁撤。杨世俊所部勇丁溃散。情尚可原。著免其置议。左宗棠自请议处。并著加恩宽免。将此由六百里谕知左宗棠、穆图善、定安、并传谕张曜、宋庆知之。　　

○又谕、据左宗棠奏、通筹甘肃全局。请调宋庆赴甘助剿。本日已降旨传谕该提督迅率所部驰抵兰州。听候左宗棠调遣。该提督沿途所需粮料草束。已经左宗棠饬局豫备。惟该军月饷。向由河南拨解。甘肃饷本支绌。势难兼顾。著钱鼎铭仍按月筹解。源源接济。毋令稍有缺乏。将此谕令知之。　　

○杭州将军连成等奏、满营兵未足额。请将本届军政展缓举行。从之。　　

○广西巡抚刘长佑奏、军务未竣。请将本届军政展缓举行。从之。　　

○乌珠穆沁辅国公阿勒坦呼雅克图等二人。敖汉三等台吉色丹旺堆、郭尔罗斯二等台吉阿穆尔呼毕图、于午门外瞻觐。

大清穆宗继天开运受中居正保大定功圣智诚孝信敏恭宽毅皇帝实录卷之三百四十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。冬十月。壬午朔。享太庙。遣睿亲王德长恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上诣钟粹宫问慈安皇太后安。长春宫问慈禧皇太后安。至丁巳皆如之。　　

○奉慈安皇太后慈禧皇太后幸潄芳斋。侍午膳。　　

○颁同治十二年时宪书。　　

○钦奉慈安皇太后慈禧皇太后懿旨。钦天监奏遵旨选择吉期一摺。皇帝亲政典礼。著于明年正月二十六日举行。所有应行事宜。著各该衙门敬谨豫备。　　

○宗人府奏、辅国公载濂应否照爵减半给予护卫官员。得旨、载濂应有护卫官员。著照爵减半赏给。　　

○河东河道总督乔松年奏报秋汛安澜。命诣河神庙祀谢。赏升任道员张瀛布政使衔。予道员纶恩议叙。　　

○命广西按察使佛尔国春来京。赏已革贵州布政使严树森四品顶带。署广西按察使。　　

○命乌珠穆沁头等台吉察克都尔色楞在乾清门行走。赏乌珠穆沁辅国公阿勒坦呼雅克图教汉三等台吉色丹旺堆、郭尔罗斯二等台吉阿穆尔呼毕图花翎。　　

○甲寅。谕军机大臣等、都兴阿、清凯奏、遵旨严饬剿捕贼匪。并请令瑞联等将所闻弊端指实参奏一摺。奉天马贼滋扰。叠经严谕都兴阿等认真剿捕。兹据该将军等将严饬官兵剿捕情形具奏。即著随时实力筹办。以清盗源。不得稍涉松懈。该将军等以瑞联恭镗前奏风闻缉捕之人有得受月规豢纵包庇等弊。请饬该府尹等指实参奏。官兵有捕盗之责。州县职司缉捕。均不容稍有诿卸。其中良莠不齐。皆所不免。著都兴阿、清凯、瑞联、恭镗、懔遵前旨。严密查访该弁丁及书役人等。如有前项情弊。立即捕获。治以军法。一面据实奏闻。总之无论官弁兵丁州县书役。苟有不法重情。彼此皆当指名参奏。该将军府尹等身膺重寄。当以国事为重。和衷商办。岂得各存意见。致误地方。自干咎戾。都兴阿另摺奏、请更换官兵等语。该省防兵。伤病既多。即著都兴阿知照吉林黑龙江各将军。挑选官兵各五十名。前来更替。以资得力。将此各谕令知之。　　

○赏扎萨克图汗亲王车林端多布三眼花翎。　　

○乙卯。钦奉慈安皇太后慈禧皇太后懿旨。皇后之母家。著擡入镶黄旗满洲。　　

○谕军机大臣等、曹克忠奏、收抚溃勇。妥筹安插情形。请饬催刘盛藻迅速赴陕。将添募各营一并接统各摺片。甘省奇营溃勇。逸入陕境。经曹克忠率队围剿。悉数收抚。带回乾州。仍讯明首从。不动声色。分别惩办。以申军律。办理尚妥。此项勇丁。猛鸷浮动。驾驭甚难。现经曹克忠立为马队二营。并拟将此军拨隶李辉武谭仁芳部下。以分其势。著邵亨豫饬令李辉武等申明纪律。妥为钤束。毋任别滋事端。前据李鸿章奏刘盛藻于十月初二日由津起程。著该督饬令迅速前进。接统各军。妥筹布置。前谕曹克忠将另募各营遣撤。兹据该提督奏请饬刘盛藻一并接收。以厚兵力。现在饷项竭蹶。应如何酌量撤留之处。著李鸿章、曹克忠、妥慎筹办。曹克忠俟交代清楚后。准其暂赴西安调理。将此由五百里谕知李鸿章、邵亨豫、并传谕曹克忠知之。　　

○又谕、张曜奏、官军剿办镇番等处贼匪。叠获胜仗。并歼除南路窜贼一摺。甯夏沿边及阿拉善旗一带。时有窜匪滋扰。叠经剿办获胜。仍著该提督派兵摉剿。净绳根株。金顺现已拔队赴肃。即著懔遵叠次谕旨。迅速前进。其后路转运事宜。由甯夏至镇番经过蒙地七百余里。地段甚长。著张曜督饬将弁随时后巡。遇有该营粮饷军火一切过境。即行妥为护送。以利遄行。镇番一带防剿事宜。该提督尤当布置周妥。至灵州花马池一带。并著遵奉前旨。拣派得力弁勇前往接防。均毋疏懈。将此由五百里谕知金顺、并传谕张曜知之。　　

○命礼部左侍郎殷兆镛仍在上书房行走。侯补赞善欧阳保极仍在南书房行走。　　

○以土尔扈特探剿贼匪出力。赏佐领奈丹札普三品顶带。防御景文花翎。　　

○予甘肃镇番等处阵亡都司冯冠元、千总姜玉明、祭葬世职。　　

○予贵州兴义殉难署知府李保衡祭葬世职加等。于死事地方及原籍建立专祠。州同李华斗、府经历徐海、祭葬世职加等。一并附祀。　　

○予贵州各属阵亡殉难知县鲍铦等绅民妇女一千三百二十二员名口分别旌恤如例。命于安定、东直、朝阳、德胜、西直、阜成、六门外设厂煮赈。　　

○丙辰。谕军机大臣等、左宗棠、穆图善奏、马步官兵剿贼获胜一摺。西路贼匪。于七月闲分股窜扰。经马队各军于野狐子沟等处截剿获胜。毙贼多名。其王家坪窜贼。亦经马步各队追剿。贼匪败遁。仍著左宗棠、穆图善、督饬各营。认真探剿。毋稍懈弛。前因甘省防剿紧要。穆图善所部驻扎北山之马队六起。步队四营。已谕该将军饬令仍扎原处。毋处撤动。铭军现缓裁撤。穆图善应否移扎甘肃平凉固原一带之处。仍著该将军懔遵前旨。与邵亨豫妥商办理。将此由五百里各谕令知之。　　

○贵州巡抚曾璧光奏、请调四川在籍知县吴德泳前赴贵州差委。允之。　　

○以安徽按察使裕禄为布政使。　　

○以甘肃野狐子沟等处剿贼获胜。赏佐领乌勒吉布颜图副都统衔。予通判福联以同知用。阵亡都司鲁希贤等祭葬世职加等。　　

○予安徽积劳病故布政使吴坤修祭葬恤荫。　　

○赏五城贫民棉衣银。　　

○赏通州王恕园等处煮赈粟米六百石。　　

○抚恤奉天锦州被水灾民。并给房屋修费。　　

○丁巳。谕军机大臣等、传谕前任甘肃提督曹克忠。曹克忠奏、收抚溃勇。并无另股东窜。现筹办理情形一摺。此项溃勇。经曹克忠收抚。并无另股东窜。与穆图善邵亨豫所奏相符。其倡首生事之副哨官冯高山、什长王锦如、路钟字、邱盛怀、杨洪等、业经正法。都司王士清、守备吕长乐、著即革职。与勇丁李全发等即行递解回籍。不准再投军营。余存四百余名。现既分立两营。筹给月饷。著曹克忠妥为驾驭。迅即拨隶李辉武谭仁芳部下。以资钤束。毋令别滋事端。　　

○以江苏盐巡道孙衣言为安徽按察使。　　

○戊午。以崇上慈安皇太后慈禧皇太后徽号。前期遣官告祭天。地。太庙。社稷。　　

○上礼服御中和殿。恭阅奏书毕。上升舆。由右翼门至永康左门。降舆。大学士捧奏书由中路前行。至慈宁门。上由东阶升。至门下东旁立。慈安皇太后慈禧皇太后御慈宁宫。升座。仪驾全设。中和乐作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄案上。宣读官捧起。跪宣慈安皇太后奏书曰。徽音懋著。笃燕翼之诒谋。懿范光昭。晋鸿名而衍庆。礼既隆夫尊养。典尤重于显扬。钦惟母后慈安皇太后治赞乾元。厚符坤德。璇闱训政。十一年时切祗承。宝祚延厘。亿万世并蒙怙冒。臣仰遵慈训。成礼中宫。恭奉崇称。用彰钜典。伏冀圣慈俞允。俾展微忱。合九州万国以胪欢。共沐邦家之庆。偕日升月恒而并曜。永绵福履之绥。臣不胜惓惓之至。谨奏。跪宣慈禧皇太后奏书曰。燕诒垂训。一人承启迪之隆。鸿号加崇。百世衍炽昌之庆。答生成之高厚。茂彝典于显扬。钦惟圣母慈禧皇太后道协坤贞。功成豫大。训藐躬而敷政。聿昭郅治之规模。凝景祚而延庥。备荷洪恩之优渥。臣礼成璇室。上慰欢心。敬奉琅函。用彰至德。伏冀圣慈俞允。俾展微忱。绵亿万年统绪之承。永绥介福。合千百国尊亲之戴。共仰仁帡。臣不胜惓惓之至。谨奏。上率王大臣官员行礼。礼成。慈安皇太后慈禧皇太后还宫。　　

○上诣钟粹宫问慈安皇太后安。长春宫问慈禧皇太后安。　　

○己未。恭上慈安皇太后慈禧皇太后徽号册宝。上礼服御太和殿。恭阅册宝毕。奉安于彩亭前行。上升舆随后。由右翼门至永康左门。上降舆行。至慈宁门外东旁立。册宝陈设于正中黄案。慈安皇太后慈禧皇太后御慈宁宫。升座。仪驾全设。中和乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣慈安皇太后册文曰。慈晖普遍。九围歌怙冒之仁。崇号显扬。万国遂瞻依之愿。宫闱衍庆。海宇胪欢。钦惟母皇慈安皇太后德协安贞。功资博厚。威仪是力。普懿范于家邦。慈惠为怀。被仁风于中外。服浣衣而敦节俭。佐皇考之旰宵。临黼座而饬几康。训藐躬以政治。河洲协吉。属嘉礼之初成。天阙增辉。仰慈颜之有喜。循视膳问安之典。兰殿春长。运承先启后之谟。萱帏日永。以天下养。冀酬鞠育之恩。惟寿母慈。莫罄尊亲之戴。肃遵经礼。虔展悃忱。谨告天。地。宗庙。社稷。率诸王贝勒文武群臣。恭奉册宝。加上徽号曰慈安端裕皇太后。伏愿颐寿长臻。洪恩普被。晋宝册而星辉云烂。绥覆无疆。播徽音于玉节金和。蕃厘永迓。臣诚欢诚忭。稽首顿首。谨言。跪宣慈禧皇太后册文曰。徽音克嗣。燕天开昌后之祥。至德难名。鸿号晋无疆之福。一人有庆。四海永清。钦惟圣母慈禧皇太后德备坤元。道符泰运。秉心纯粹。循左图右史之文。治事仁明。协服教畏神之颂。念小子冲龄践阼。恩勤鞠育之频劳。体先皇大业丕承。训诲维持之备至。兹际椒宫启秀。庆典举行。仰瞻松栋凝庥。慈容愉悦。鸡鸣问寝。开曙色于龙楼。燕翼诒谋。迓祥辉于螭陛。进万方之王食。孝养诚输。传亿世以瑶章。尊崇典备。祗循礼制。虔表悃忱。谨告天。地。宗庙。社稷。率诸王贝勒文武群臣。恭奉册宝。加上徽号曰慈禧端佑皇太后。伏愿颐性安和。仁恩丕冒。宝册恭陈香案。炉烟则字篆平安。崇名永配球图。翰墨则庆联福寿。臣诚欢诚忭。稽首顿首。谨言。上率王大臣官员行礼。礼成。慈安端裕皇太后慈禧端佑皇太后还宫。
  </div>
  <div class="pagination">
   <a href="清实录同治朝实录_page456.html">
    上一页
   </a>
   <span>
    ...
   </span>
   <a href="清实录同治朝实录_page452.html">
    452
   </a>
   <a href="清实录同治朝实录_page453.html">
    453
   </a>
   <a href="清实录同治朝实录_page454.html">
    454
   </a>
   <a href="清实录同治朝实录_page455.html">
    455
   </a>
   <a href="清实录同治朝实录_page456.html">
    456
   </a>
   <span class="current-page">
    457
   </span>
   <a href="清实录同治朝实录_page458.html">
    458
   </a>
   <a href="清实录同治朝实录_page459.html">
    459
   </a>
   <a href="清实录同治朝实录_page460.html">
    460
   </a>
   <a href="清实录同治朝实录_page461.html">
    461
   </a>
   <a href="清实录同治朝实录_page462.html">
    462
   </a>
   <span>
    ...
   </span>
   <a href="清实录同治朝实录_page458.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
