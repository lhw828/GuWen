<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 453 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 453 页/共 505 页</h1>
    <div class="content">
　　

同治十一年。壬申。八月。癸丑朔。上诣钟粹宫问慈安皇太后安。长春宫问慈禧皇太后安。至辛巳皆如之。　　

○奉慈安皇太后慈禧皇太后幸漱芳斋。侍午膳。　　

○甲寅。谕军机大臣等、瑞联奏、暂借寄款垫放兵饷。并恳饬催指拨银两一摺。前因奉省官兵俸饷。不敷支放。经户部奏准于直隶山东河南并长芦等处拨银十五万两。兹据奏称、现届开放之期。仅据直隶报解银一万两。山东河南等省。俱未报解。放款实属不敷。请于山东河南解到吉林黑龙江俸饷整装等银内暂借银三万两。先行垫放。并请饬催各该省奉拨银两等语。奉天俸饷。亟需支放。该侍郎既因移缓就急。权宜办理。即著照所议行。惟吉林黑龙江俸饷等项。同关紧要。如该两省派员赴奉领取。即著瑞联筹款给领。不得俟拨款解到始行归还。致误要需。至直隶等省奉拨欠解奉天银两。原系刻不可缓之需。即著李鸿章、丁宝桢、钱鼎铭、严饬藩运各司。赶紧如数筹解。务于九月内解到。毋稍迟误。将此各谕令知之。　　

○乙卯。上以祭社稷坛。自是日始、斋戒三日。　　

○丙辰。谕军机大臣等、奕榕奏、请饬催河南拨解捕围银两。并请饬部豫拨本年围费一摺。同治十年吉林捕围官兵津贴等银。前经户部指拨河南驿站賸存项下银一万四千两。未能如期解到。奕榕于本年俸饷银内借拨银一万三千余两。此项围猎经费。亟应速筹归款。著钱鼎铭迅将指拨银两筹款拨解奉省。由奕榕派员领取。抵放俸饷。以清款目。至吉林本年冬围经费银一万四千两。并著户部豫拨专款。俾资应用。将此各谕令知之。　　

○又谕、张廷岳等奏、请续拨帑项一摺。据称库伦防兵饷需。山东省应拨银十万两。除解过银二万两外。尚未接该抚续拨咨文。现在应放月饷。及添换官兵毡房等项。已由商民借垫。即山东饷项全数解到。尚属不敷支放。请饬部酌拨饷项。以应急需等语。著户部就近酌拨饷银十万两。赶紧解赴库伦。并著丁宝桢即饬藩司。迅将欠解库伦饷银八万两速行筹拨。毋再延缓。张廷岳、阿尔塔什达、即委员迎提。俟部拨饷银及山东欠饷全数解到。务当核实动用。毋任浮冒。将此由四百里各谕令知之。　　

○拨神机营火药一万斤。轰药一千斤。火绳六千丈。交库伦委员领回备用。　　

○丁巳祭先师孔子遣大学士文祥行礼　　

○谕内阁、荣毓等奏、查出要工请派员查勘一摺。慕陵隆恩殿。泰陵正红门外东边石牌楼。昌陵明楼。纯懿皇贵妃园寝宝顶。现有渗漏等项情形。著派荣禄前往。将应修各工敬谨查勘具奏。另片奏、泰陵宝顶松树被风情形。并各处被风树株开单呈览等语。著荣禄一并查勘具奏。　　

○谕军机大臣等、前因曹克忠接统铭军不能联络兵心。申明纪律。致令戕官溃散。深恐猜疑日积。激生事端。当经谕令李鸿章悉心筹画。撤回安插。兹据该督奏称、铭军素极整肃。经此变易。习气颇难挽回。必得平日威望与将士素孚者接统。然后撤回安置。可渐顺手。请饬在籍臬司刘盛藻赴直筹议等语。遇缺提奏按察使刘盛藻、向随刘铭传在营带队。约束严明。最称得力。此时曹克忠所部铭军。兵将既不相洽。若不易人统带。必至以百战劲旅。悉行溃散。后患殊深。著英翰传知刘盛藻。兼程前赴天津。听候陈鸿章面授机宜。迅行赴陕接统铭军。妥撤回南。徐筹安置。以弭隐患。不得稍涉迟回。致滋贻误。穆图善何日自甘东来。该将军既经带有得力兵勇。将来行抵乾州。即可毋庸留调铭军。致滋摇惑。李鸿章摺。著钞给穆图善阅看。将此由五百里各密谕知之。　　

○又谕、豫师奏、办理西甯抚局。并击贼获胜情形一摺。陕回暨米拉沟西马营回众。虽呈缴马匹器械。其中尚有观望不决暗行出扰情事。西甯回众。所缴马匹较多。据豫师奏称近颇安分。仍当防其更变。未可稍涉疏虞。现在左宗棠已派提督何作霖等、分统十六营赴湟。兵力厚集。豫师当随时会同该提督等。将反侧逆回痛加剿洗。其真心悔罪者。方准投诚。断不可一意主抚。致贻后患。此中操纵机宜。仍著咨商左宗棠妥慎筹办。新添堡一带。突有陕回窜扰。经黄武贤派队追击。余匪败遁回巢。仍著督饬各军加意严防。毋任贼踪纷窜。另片奏、西甯专饷。已派员分赴各省坐催。在陕设立西甯运局。兑收转解。无庸由西征粮台催提垫发。以免拖累等镶。即著照所请行。其各省解饷按月报部事宜。仍著袁保恒照旧办理。将此由五百里谕知豫师、并传袁保恒知之。　　

○戊午。祭大社。大稷。遣醇郡王奕譞恭代行礼。　　

○谕内阁、铭安奏、职官涉讼潜逃。请饬归案质讯一摺。钦天监五官正敦礼、赴奉天呈控坟丁一案。旋经坟丁牛畛等、以敦礼坝坟认丁恃官诈财等词呈诉。并据焦郭氏控有牵涉人命重情。该员不候审明拟结。辄行潜逃。难保非情虚畏罪。私自回京。敦礼著暂行解任。即著钦天监严饬迅赴奉天。归案质讯。以成信谳。　　

○以甘肃金塔、高台等处剿匪出力。赏参将陈智和等花翎。县丞方秉钧等蓝翎。余加衔升叙开复有差。　　

○己未。遣官祭昭忠祠。　　

○谕军机大臣等、景廉奏、奇古官军。轻进失利。咨商荣全规取玛纳斯城各摺片。据称提督张玉春、因西路委员桂洪元、营官沈廷秀、约令进兵。该提督带队二百余人。驰抵古牧地。突有乌城逆回。句结安集延马队。攻扑营盘。众寡不敌。遂至挫失等语。此次张玉春误信委员之言。不候批示。冒昧轻进。致损军威。实难辞咎。著先行摘去顶翎。责令立功自效。以赎前愆。傥再不遵调度。贻误戎机。即照军法惩治。委员桂洪元、擅行致函。张玉春调兵进剿。并有不必禀明都统之语。实属胆大妄为。著即提讯明确。从严惩办。以肃军令。现在官军既为逆匪袭败。难保不乘势东犯。亟应妥筹布置。备豫不虞。靖边左营现已到坤。著景廉即饬该营拔赴古城。会合前敌各营。联络声势。严密防守。刻下军情紧要。景廉所部兵力尚单。著成禄懔遵前旨。迅饬李天和统带所部。克期驰赴巴里坤。听候景廉调遣。不得藉词延缓。荣全前有规取玛纳斯之议。若能设法进兵。亦足牵制贼势。仍著荣全酌度机宜。妥为筹办。回酋马明如果真心反正。即著景廉善为驾驭。俾为我用。景廉另片奏、前拨西征粮台银十万两。成禄截留银四万两。其余银六万两。尚未解行等语。著成禄将前项银两迅即派员解赴景廉军营。以应要需。毋稍迟误。将此由六百里各谕令知之。　　

○予古城阵亡都司唐汉云、守备杨春锦、千总万大富、把总陆治国、五品军功沈廷秀等、祭葬世职加等。　　

○庚申。谕内阁、左宗棠奏、请将侵亏军装银两之已革知县发往军台效力赎罪等语。已革湖北候补知县陈兆兰、侵亏军装银两至七千余两之多。胆敢潜逃赴陕。迨经查获。始将亏项陆续缴齐。殊属咎无可逭。陈兆兰著发往军台效力赎罪。并永不叙用。以昭儆戒。　　

○谕军机大臣等、瑞麟等奏、传办缎?各件。请饬各织造就款核实尽办尽解一摺。粤海关监督应办大婚典礼缎?各件。业经谕令江甯苏州杭州各织造匀分承办。现在为期已迫。自应陆续办解。以期无误要需。瑞麟等所筹工料银三十万两。已经分解应用。虽与各该织造所估银数尚有不敷。而粤省库款支绌。一时无从筹解。亦属实在情形。著庆林、德寿、文治、即就现经筹解之款。核实尽办尽解。克期到京。不得稍有延缓。将此谕知瑞麟、张兆栋、并传谕崇礼、庆林、德寿、文治、知之。　　

○命协办大学士吏部尚书单懋谦为大学士。管兵部事。调工部尚书毛昶熙为吏部尚书。以都察院左都御史李鸿藻为工部尚书。刑部右侍郎桑春荣为都察院左都御史。　　

○调工部右侍郎钱宝廉为刑部右侍郎。以候补侍郎宜振为工部右侍郎管钱法堂事。　　

○实授邵亨豫陕西巡抚。以候补侍郎毕道远为仓场侍郎。　　

○辛酉。太宗文皇帝忌辰。遣官祭昭陵。　　

○旌表守正捐躯热河平泉州民贾秃子妻贾氏。　　

○壬戌。上诣奉先殿寿皇殿行礼。　　

○遣官祭文昌帝郡庙。　　

○谕内阁、文煜、王凯泰奏、书吏蒙支钜款。从严讯办一摺。福建前制印票搭放兵饷。嗣经发款。陆续收回查销。库书林荣、胆敢将已销之票捏作代人赍缴。重支票价。计赃至银二万九千余两之多。不法已极。即著严切讯究有无知情分赃之人。并另犯不法情事。勒限追赔。按律治罪。如限满赃未全完。著落该管官赔补。不准稍有短少。前署布库大使长泰县知县朱宝善、现任布库大使杨渤、于收回饷票。并不认真经理。致被库书蒙支。实非寻常疏忽可比。朱宝善、杨渤、均著先行撤任。归案查办。傥有通同包庇情事。即行严参惩治。寻奏、讯明书吏林荣侵盗多赃。应即按律治罪。朱宝善、杨渤、讯无包庇情事。惟失察书吏舞弊。请照例革职。下部议。从之。　　

○又谕、江长贵奏、校阅台澎营伍。请将庸劣各弁分别惩处一摺。福建署艋舺营陆路守备留闽补用守备陈世恩。居心贪诈。声名平常。著即行革职。台湾城守右军裁缺外委刘光升、弓马生疏。北路中营额外陈登辉、北路右营额外黄遇云、弓马平庸。均著斥革。台湾水师协标中营把总林胜标、步射无准。著开缺候补。噶玛兰营外委吴得全、马射不稳。著降为额外。　　

○谕军机大臣等、本日据江长贵奏、校阅台澎营伍情形。摺内声称各营将备交代。历任不清。北路塘汛。并不照章派令实缺人员驻防。率以军功虚衔捐职之弁派委。营伍未谙。恐误地方等语。台湾孤悬海外。民情浮动。弹压巡防。在在均关紧要。若如所奏。各营塘汛。率派不诸营伍之员代防。断难得力。殊于营政大有关系。著文煜、李鹤年、饬令署台湾镇总兵林宜华、于各该塘汛。务须按照定章。派令实缺人员前往驻防。随时认真巡缉。以靖地方。其将备历任交代。并著通饬迅速清查。毋任延宕。此外闽省各镇营伍。如有前项情弊。著一并饬查整顿。毋稍迁就。将此各谕令知之。　　

○以故青海扎萨克郡王乌尔津扎布子阿玉尔什第袭爵。　　

○以都察院左都御史桑春荣为刑部尚书。吏部左侍郎胡家玉为都察院左都御史。　　

○转吏部右侍郎彭久余为左侍郎。未到任前。以兵部左侍郎胡瑞澜兼署。调工部左侍郎童华为吏部右侍郎。仍兼署兵部右侍郎。以内阁学士何廷谦为工部左侍郎。未到任前。以都察院左副都御史刘有铭署理。　　

○以镶黄旗蒙古都统载容署正白旗蒙古都统。　　

○癸亥。太祖高皇帝忌辰。遣官祭福陵。　　

○谕军机大臣等、本日据都兴阿等奏、特参疏防饷鞘被劫各员一摺。盛京为根本重地。前因关外马贼滋扰。叠谕都兴阿等认真剿捕。以清盗源。该将军等应如何振刷精神。妥筹整顿。乃此次兴隆甸地方被劫。距省仅数十里之遥。劫去饷银至一万四千余两之多。似此盗贼成群。肆行劫掠。该地方各官所司何事。殊堪痛恨。著都兴阿、清凯、瑞联、恭镗、严饬所属实力摉捕。务绝根株。至盗贼所到处所。必有本地知情句引及窝藏分赃之人。地方官岂竟毫无闻见。著将绵宜前奏各条赶紧筹办。傥该将军等视为故常。任令盗匪蔓延。日久酿成巨患。该将军等其能当此重咎耶。总兵张得禄、带领兵队驻扎新民屯。近在咫尺。毫无觉察。何以该将军等未经参奏。即著一面具奏。一面檄饬该总兵严拏逸贼。毋任漏网。将此各谕令知之。　　

○又谕、左宗棠、穆图善奏、官军偪攻肃州。连克贼垒一摺。徐占彪一军。攻剿肃州逆匪。叠克枯树四坝北崖头各垒卡及朱家堡坚巢。附城贼踪。一律埽荡。办理尚属得手。肃州之贼。叠经惩创。自已势孤胆落。著左宗棠等檄饬徐占彪。乘此声威。稳慎进取。以期力拔坚城。毋得轻率受抚。致为贼匪所绐。至成禄一军。久驻高台。尚无行期。叠据奏称车马粮石。均形缺乏。此军虽难期得力。然使因粮缺哗溃。必至贻患地方。左宗棠务当饬令甘凉安肃二道妥筹接济。不得稍存膜视。将来此军进止。朝廷别有权衡也。将此由五百里各谕令知之。　　

○又谕、成禄奏、营饷待用孔亟。请饬各省拨解一摺。据称四川湖北陕西三省应解饷项。惟四川积欠最多。现在该营军粮等项。需款甚殷。拟请四川每月解银四万两。湖北每月解银二万两。陕西每月解银一万两。作为吉林黑龙江马队专饷等语。著吴棠、李瀚章、郭柏荫、邵亨豫、每月按数筹拨。解交西征粮台转解。以应亟需。至山东应拨地丁银五万两。除已解外。尚短解银三万两。并著丁宝桢迅速筹拨。解交西征粮台。以清款目。毋稍延缓。将此各谕令知之。　　

○以右春坊右庶子昆冈充日讲起居注官。　　

○以甘肃朱家堡等处叠克贼垒。赏提督萧章林、李登第、苏洪胜、副将李占雄、雷大兴、张邦银、巴图鲁名号。守备刘殿邦等花翎。李生财等蓝翎。余加衔升叙有差。　　

○以疏防饷鞘被劫。革奉天佐领嘎力杭阿等职。仍留学。　　

○甲子。遣官祭关帝庙。　　

○谕内阁、丁宝桢奏、营勇哗噪。请将统带之员革职等语。记名提督山东德州营参将冯义德、候补参将杨正才等、统带东治营勇丁。分驻坝头。防护大汛。冯义德因接统该营未久。与营哨官弁未能浃洽。以致勇丁哗噪出营。虽经知府马映奎剀切晓谕。即行归队。尚未滋生事端。惟冯义德身当统领。驭众无方。实属庸懦不职。冯义德著革职留营效力。以赎前愆。杨正才充当营官。未能先事觉察。临事又不能约束。尤难辞咎。杨正才著革职。不准留营。由丁宝桢解交原籍地方官严加管束。其畏罪逃逸之哨官游击郭友升、参将梅玉烺、守备沉俊秀、均著革职。并著丁宝桢严缉务获。归案按律惩办。　　

○谕军机大臣等、本日据丁宝桢奏、东治营勇丁哗噪。已明降谕旨将参将冯义德等分别惩办矣。冯义德既接统东治营。该营勇丁归其管辖。何以遽尔哗噪出营。有无另有不法情事。虽据奏称冯义德与该营情谊未浃。诸多操切。究竟该革员有何不公不法之事。难以服众。未据详细声明。营官杨正才如何约束无方。以致勇丁哗噪。均著丁宝桢确切查明。据实具奏。毋稍含混。将此谕令知之。寻奏、遵查东治营勇丁哗噪。尚无不法情事。冯义德亦无不公不法重情。惟苛细不明。致启衅侮。杨正才身充管带。临事未能弹压。实属约束无方。业经惩办。请免置议。报闻。　　

○乙丑。谕军机大臣等、钱鼎铭奏、捦获匪首李六。地方肃清一摺。匪首李六。虽经拏获讯明。是否即行正法。刻下地方虽已肃清。仍恐皖豫交界一带伏莽未清。若不将余匪摉捕净尽。难保不暗中跧伏。伺隙复发。著钱鼎铭严饬在事各员认真摉缉。务将余党悉数捕获。以消后患。并著饬令各该地方官、将编查保甲各事宜实力奉行。毋稍疏懈。将此谕令知之。　　

○以降调刑部左侍郎恩龄为都察院左副都御史。　　

○命广西布政使康国器来京。以前任广东布政使文格为广西布政使。　　

○以河南固始捦获匪首李六。赏总兵官崔廷桂正一品封典。道员傅寿彤等加衔升叙有差。　　

○丁卯。上奉慈安皇太后慈禧皇太后幸漱芳斋。侍午膳。　　

○谕军机大臣等、定安、富勒珲奏、台站经费不敷。请借拨银两一摺。据称归化城土默特台站经费。前借山西银两。将次用竣。现在仅存八百余两。如遇紧要差务。不敷应用。援案请饬拨济等语。著鲍源深查照成案。再由山西藩库提借银五千两。专款存储。由定安等提拨应用。此项银两。仍俟土默特减成项下积有成数。即行归还。以清款目。将此各谕令知之。　　
</div>
    <div class="pagination">
<a href="清实录同治朝实录_page452.html">上一页</a><span>...</span><a href="清实录同治朝实录_page448.html">448</a><a href="清实录同治朝实录_page449.html">449</a><a href="清实录同治朝实录_page450.html">450</a><a href="清实录同治朝实录_page451.html">451</a><a href="清实录同治朝实录_page452.html">452</a><span class="current-page">453</span><a href="清实录同治朝实录_page454.html">454</a><a href="清实录同治朝实录_page455.html">455</a><a href="清实录同治朝实录_page456.html">456</a><a href="清实录同治朝实录_page457.html">457</a><a href="清实录同治朝实录_page458.html">458</a><span>...</span><a href="清实录同治朝实录_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
