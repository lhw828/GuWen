<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1286 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1286 页/共 1860 页
  </h1>
  <div class="content">
   ○是日、驻跸伊绵峪大营　　

○是月。安徽巡抚裴宗锡奏。安省本年春夏。雨旸应时。各属早稻丰收。惟泗州、旴＜?日台＞、凤阳、定远等处。夏秋之间。雨泽尚未深透。田禾受旱已饬藩司、委员确勘轻重情形。据实办理得旨知道了。又批若有成灾者速为妥恤　　

○办理粮饷浙江布政使郝硕奏、口外台站额设人夫。原为赶运粮饷军装、及一切差务。现在军粮军火急须赶运。往来杂差必须权其缓急。定为先后。无如各站员遇有上司差遣。不敢迟缓。随到随发每日用夫数十名、及数百名不等。势不能多运米石。臣商同督臣富勒浑饬知各站员。嗣后遇有差务到站。除催趱粮米军火员弁、及关系军机紧急。随到随发外其余杂差。均酌量该站夫力。如应运粮石需夫。先将人夫拨运。其杂差俟夫力有余时。再行应付。得旨自应如此知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十五


大清高宗法天隆运至诚先觉体元立极敷文奋武孝慈神圣纯皇帝实录卷之九百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。九月。丙寅。上自避暑山庄回銮　　

○谕、据袁守侗等奏、近日查办京城囤积。于通州马驹桥、沙河等处。查有居民李大等、囤积各项杂粮、至数千石之多。请将该民等折责枷号。并将米石入官等因一摺。此等渔利奸徒。囤积居奇。实为病民之蠹。自应杖责枷号。以示惩儆。所有查出囤积米石。若查封入官。恐市中缺此粮石流通。转于民食有碍。莫如照顺天府上月未长之价。每石再行减价二钱。勒令即行出粜。俾民间得以贱价籴粮。而奸商不但无利可觅。且较常时平价、更减二钱。又复身受枷责。庶足使远近垄断之徒。闻风警畏。不敢再为效尤滋事。著顺天府遵照妥办。勿使不法吏胥借端滋扰　　

○谕军机大臣等、明亮等奏、贼人每次前来。俱为官兵知觉。无不败遁而去。所办甚好。现当各路围攻。贼势日见穷蹙。即屡次妄思偷窃营寨。亦可见伎俩已穷。无难殄灭。至每次以计就计。歼击贼众。实足使么＜?麻骨＞丧胆。但官兵不可因贼屡次挫败。稍存大意。惟当益加严密。勿稍疎懈。惟是昨据阿桂奏称、上月二十九日。大炮铸成。天气亦渐开霁。初二日、攻夺水碉后。现在天气已晴。计阿桂奏摺、系初四日拜发。与明亮发摺之期。为日正同。乃称该处非雨即雪。俟山路微燥。即督同进剿。达尔图山梁距阿桂军营不远。何以两处阴晴迥殊若此。殊不可解。或晴霁自南而北。亦不可知。著询之明亮。即行覆奏。番地冬令。晴日居多。连年俱于冬月取胜。转瞬初冬。天气晴煦。定能扫穴擒渠。迅速奏功。将军等各宜勉力为之　　

○以山东学政庄存与、河南学政黄登贤对调　　

○是日驻跸喀喇河屯行宫　　

○丁卯。遣官祭历代帝王庙　　

○遣官祭都城隍之神　　

○山东巡抚徐绩奏、据观城县知县詹其渊禀报。九月初十日。盘获贼夥一名刘成、供系直隶开州刘家庄人臣飞咨直隶督臣。将该犯眷属查拏究办。并饬将刘成先行解审。又于十四日。据馆陶县禀称、有林潘寨武生王建基、张灏、首报。本月初九日。见有贼夥到庄。手执枪棍。红白蓝布裹头。令生等去帽跟随。生等率同乡民田孝等、一齐拥上。将逆匪十七人尽行杀死。谕军机大臣等、观城县知县詹其渊、盘获逆匪刘成。尚属能事。著徐积、俟事竣后、出具考语。送部引见。又武生王建基、张灏、率众杀贼。甚属可嘉。著各赏给千总衔。如再能出力。奏明量加录用。其随同杀贼之乡民。并著查明、酌赏银锞。传旨嘉奖。徐绩当出示晓谕俾百姓观感奋勉。善良者各自保全。愚迷者及早悔悟。若能如王建基等之杀贼报官。一体奏闻录叙。至乡愚被胁。其情固有可原。但既经晓谕之后。百姓等当更知大义。若尚敢随贼持械、抗拒官兵。即与贼党无异。虽其初或系迫胁。而既已从逆即难轻宥。嗣后如已破贼营。获有贼犯眷属。查系首犯、及济恶逆犯者。即当全家处斩。余亦照律缘坐。或贼营内、有被胁拘留之老幼男妇。讯无从贼实迹。即予释放。若临阵拏获抗拒之犯。于所在地方。审明正法。如系首犯、及济恶要犯当并其家属骈诛。毋稍姑息。至贼人车辆。多至三百余。围绕作城其夜间住宿。必系卸套连结。正当用火攻烧。若官兵四面围击。断其去路。贼必无从窜逸。舒赫德等、当留心经理　　

○大学士舒赫德奏、河间协副将雅尔哈面禀。本月十三日。差赴临清探信之马兵夏荣回称、十二日、至桑林地方。有兖州镇惟一、德州城守尉格图肯、各带兵二百五十名。自未时开枪不断。打至戌时。忽见跑回兵丁甚急。夏荣回至夏津县店内至三更时、忽有跑回满兵八十余名。绿营兵七八名。惟一与格图肯亦回东昌等语。是十二日与贼接仗官兵不能取胜。臣已访查属实。又据守备魏三台探称、逆匪党羽。不过三四百人。余俱系随地迫胁之众。每打仗时、先以附近平民。来攩头阵。俟官兵枪炮将尽。真党即奔前攻扑。臣等带兵进剿时。拟先分拨一二队。引出贼人余党。俟正匪见面时。然后枪箭并施痛加歼戮。则贼计自穷。又据魏三台禀称、有聊城县民王德、前经被贼逼从。今已逃回。臣现差员传唤。详询贼情。谕军机大臣等惟一、格图肯、俱系领兵大员。自应勇往杀贼。即或贼稍猖獗。官兵不能取胜。亦当整队进临清新城。与在城文武。协力坚守。虽退入新城。亦不能无过。然向后若能奋勉。犹可以功相抵乃惟一格图肯一经兵挫。竟尔退往东昌。实出情理之外。临阵退避。为国法所不宥。惟一、虽系五福之子。格图肯、虽系宗室。而既经干犯军纪。若复曲为宽贷。则此时进剿。何以励众。将来命讨。何以用人。前此惟一救援徐绩。著有微劳。朕即赏戴花翎。有功既赏。有罪又岂可不诛。著舒赫德、俟京兵到齐拉旺多尔济、阿思哈、徐绩等、会集临清。于定期进剿之前一日。传朕此旨。将惟一格图肯。革职拏问。当众讯以尔等与贼接战时。即有失利。亦应退保新城。纵兵力果单。猝不能守。甚至临阵捐躯。身先授命。不但躬膺恤典尔子孙亦蒙袭荫。何等光荣。历来军营阵亡恩例。尔等宁有不知。何致甘心退缩。贻笑于人。此时自蹈宪典。尔等复有何辩。如此传旨讯问。录取供词奏闻。一面即将伊二人、在彼正法示众。其兖州镇总兵员缺紧要。一时不能得人。现有防守临清之副将叶信、保城杀贼似属能事。已降旨升衔一等。俟事成酌量录用。若其人能胜兖镇之任。舒赫德即行奏请补授。又德州驻防兵内、跑回者八十余名。此虽非京城劲旅可比。亦不应不顾颜面若此著舒赫德、查明首先倡逃之人即行正法。余发乌噜木齐、充当苦差。至德州驻防兵。经格图肯带往者、共二百五十名。今跑回者仅八十余。此外有打仗时阵亡、及伤重者。当查明照例恤赏。倘有因交锋挫衄。四散奔溃者。即应照逃兵之例。于拏获处所正法。其惟一所带之兵。亦当照此查明办理。又村民既有自贼中逃回者。可见百姓非尽昧天良。徐绩等当迎机化导。遍行晓谕。使其审择祸福。各知猛省。复为良民。至贼人驱迫愚民在前。攩受官兵枪炮。其情尤为可恨。舒赫德等、于进剿打仗时。当令人扬声传示。使百姓即速避开。听我兵。用枪炮击贼。若复迷而不悟。我健锐营鸟枪。从无虚发。轰击所及。玉石俱焚。毋自贻戚。如此剀切宣谕。必当感激听命　　

○山东按察使孙廷槐奏、抚臣徐绩、饬臣留省。督率文武员弁。慎密巡防。嗣贼匪闻官兵剿捕。舍寿张而逸。臣恐分窜各州县境内。必须预为防范。业饬严密堵擒。至省城各城门。又添派弁兵。小心巡察。并增造刀箭火弹、及豫储粮草备用。民情现俱宁谧。得旨、知道了。省城惟以镇静民情为要。不可过事张皇。更不可疎于防守。勉之　　

○是日、驻跸常山峪行宫　　

○戊辰。上御行殿。勾到秋审官犯、服制、及云南、贵州、情实罪犯。停决官犯九人。服制犯四十人云南绞犯二人。贵州斩犯六人。绞犯二人余四十二人予勾　　

○谕、此次派赴山东剿捕贼匪之京城满兵一千名。起程甚为迅速。良乡为出京首站。办理较他处尤急。今京兵于十三、至十五等日。分拨起程。良乡县所办应付事宜。俱能妥速。俾各兵踊跃遄行。杨景素经理甚为合宜。良乡县承办亦为奋勉。均属可嘉。著交该部议叙　　

○又谕、据徐绩等奏、贼匪滋扰寿张、堂邑、阳谷、三县。有开放监犯之事。今阳谷县监犯郝宗文、席二、自行投回等语。监犯被贼开放逼行。本不为无罪。今郝宗文、席二、均于贼中脱回。赴官投首。罪囚能知大义。守法归狱。情可矜原。所有郝宗文、席二、原犯罪名。俱著加恩宽免。至贼匪扰害寿张等三县。所放监犯。自不止此二人。著徐绩出示晓谕。将此二人免罪之故。宣示众知。如有能照此投回者。亦即一体免罪。若逃匿他处。不即投官事平之后。必当拏获。照越狱例。于本罪上加一等治罪。倘竟愍不畏法。随贼抗拒官兵者。较越狱之罪尤重。除临阵歼戮外。一经拏获。俱以贼党论。不论原犯何罪。即行概予骈诛决不轻贷。该抚务即明白宣谕。俾各犯审择祸福。毋自贻悔　　

○漕运总督嘉谟奏、十五日辰刻。据千总辛振远等禀报。贼匪欲将住泊临清北水关之空船搭桥后。渡河而西。臣飞饬委员。多集兵役。防御河干。勿任搭桥西渡。戌刻又据清河县县丞王廷曾面禀、贼匪已将河内船只。聚集搭桥。臣飞饬山东粮道、令禀知大学士舒赫德、相机办理。谕军机大臣等、河岸停泊空船。本无所用。该管员弁。见有贼众滋扰。即应移泊西岸。使贼无可资。乃竟将空船留泊东岸。反为贼用。所有管理头帮粮船之员弁等。实难辞罪。著嘉谟、即行查明参奏。至贼人渡河而西。恐其窜往直隶。不可不防。周元理、虽在直东交界处所。督兵防截。其临清北关浮桥。尤为紧要。杨景素、现因送兵至景州。著即率兵数百。选派勇干将弁。前往临清船桥西岸。扼住桥口。遇有过桥之贼尽行歼戮。无使一人得脱。若能将其桥船折断。更为妥协。至临清州新城。经贼屡次攻劫。均能坚守无虞。设法杀贼在城文武。均属可嘉。其副将业信、参将乌大经。前已降旨。各升衔一等。其署知州秦震钧、即著实授临清州知州。仍著该抚于事竣后送部引见　　

○又谕曰、舒赫德奏到。询问自贼营脱回之民人王德供词。贼中情形。已得大概。可见贼无能为。俟官兵到齐。舒赫德等带往会剿。即可克日扫平。惟是自北往剿之兵。有舒赫德等调度。诸事合宜。我八旗劲旅。又甚得力。所到自即成功。而自东昌南来会剿者。既系绿营怯懦无能之兵。即调有青州驻防。亦未必结实足恃。且系徐绩惟一、带兵。徐绩已毫无主见。惟一又未谙兵机。措置必不能妥协。是两路之兵。势力不齐。万一贼智窥见我军情形。畏舒赫德一路。不敢相侵。竟尔避强趋弱。致南路或稍吃亏。于全局甚有关系。著舒赫德、将京兵内派三百名。并于昨日派往之东三省健勇人内、派出二十名。天津绿营、及沧州驻防内、共派出三百名。令阿思哈、率同天津镇永昌带领。由间道绕往临清之南。迎遇徐绩等。合兵一路。听舒赫德定期会剿。再京兵约计此月二十一日。可以全到德州。东三省健勇人。亦令其上紧驰往。舒赫德派兵会剿。必须俟阿思哈等、带兵已到南路。然后定期会击。并札致徐绩等。此时切勿轻举妄动。致有挫损。再贼匪于临清北水关、将住泊之本省粮船。搭造浮桥甚为可恶。恐贼匪由此西逸。潜往直隶。已另谕周元理、选派勇干大员。带领精兵。在桥口堵截。遇有贼匪过桥者。即行截杀。毋任一人窜逸。舒赫德于此事。亦当留心。须于未进兵之前。先行设法。断其浮桥。并将闸口所搭之桥占住。苟或不能。即行烧毁。使贼众不得渡河。只在一岸剿捕。更易为力。著舒赫德、即妥协经理。又昨据徐绩奏、观城县拏获之贼匪刘成、供出德州有贼目亢山、带兵接应。舒赫德未经奏及。自系徐绩未曾通知之故。实为可恨。此事甚有关系。昨已谕令舒赫德、就近作速查拏。如该犯畏罪豫逃。即拏其家属。严讯去路。速行跟缉务获。毋任漏网。著舒赫德遵照前旨即行妥办。并迅速覆奏。又另片所奏。闻绿营兵打仗。有伤亡者。有躲避者。即德州满兵。亦有伤损等语。昨奏守备魏三台面禀之语。德州驻防兵、回至夏津者、有八十名。不可不重加惩治。其伤亡者、照例查明恤赏。但此时不便办及。统俟此事办竣。再行分别查办。此旨著由六百里加紧、先行传谕舒赫德知之。又贼营中竟有枪炮火药。此从何得。亦应严查。其余应谕之事再行续发　　

○吏部议准、两江总督高晋奏称、扬州府属之东台。乃新设县治。地属海疆民灶杂处。易于藏奸。虽有县丞一员。闸官二员。均系职司水利。典史一员。管理监狱。兼司巡缉四境辽阔。未免鞭长莫及。查丁溪、海堰、闸官二员。两闸相距不远。且止司启闭。事务甚简。可归并一员兼管。裁汰一员。改设巡检。驻劄富安场冲要之地。与典史分地巡查。南归巡检。北归典史。各就所辖巡缉。从之　　

○四川总督文绶疏报。犍为县开淘盐井十八眼。岁产盐一百十五万斤。徵课如例　　

○是日驻跸两间房行宫　　

○己巳。谕、据李质颖奏、今岁黄河漫堤。淮安一带盐堆被浸。该商等成本亏缺。商力未免竭蹷。请将甲午纲除已完正课外。其未运引盐。应完正课银两分限徵收等语。著照所请。将淮北未运纲食引盐。应完正课银、二十七万五千余两。加恩准其自乙未纲起。分限五年带完。以纾商力。该部即遵谕行。　　

○谕军机大臣等、昨舒赫德奏、讯据王德供称、被掳时贼将其辫子解开。挽上胳＜?月答＞等语。即此可为真贼之据。舒赫德等临阵杀贼时。见有解辫挽结之人。必当掩捕务获。诛戮无赦至所奏于二十四日。各路会剿。计京兵等、正可如期到彼。即阿思哈、带兵往迎徐绩一路。其程途谅亦不甚相远。自不至因此另改日期。再阅进到图内。旧城迤西之杏园庄。现在亦有贼营。近接邱县、馆陶、二县。即界连直隶之威县、平乡。此路并无堵剿之兵。恐贼众见东南北三面。攻剿严紧。自料势难拒敌。或避从西路潜窜。不可不防舒赫德、应再熟筹妥办。勿使釜底游魂。得以乘隙漏网。至贼人敢于搭架浮桥。冀图窜逸。尤为可恶。昨已谕杨景素、令其酌拨勇干弁兵。飞赴该处。扼据船桥西口。尽力堵杀。今周元理、闻有贼匪搭桥之信。即派万朝兴、带兵前往。深合机宜。其威县平乡一带。皆系直隶地方。周元理、尤当派拨弁兵。严密巡防。堵其外窜之路。毋使一贼得以兔脱　　

○又谕曰、给事中李潄芳奏、寿张奸民聚众滋扰。大半皆无告饥民激成等因一摺。所见大不是。奸民敢于聚众叛逆。劫库杀官此等倡乱逆匪。岂可不及早剿平。无论其非饥民。即饥民而敢于谋叛。亦为国法所不宥李潄芳此摺。转代奸民饰词诿罪。止图为一已沽名。而置顺逆大义于不问。是诚何心。至所称山东被灾之说。殊不足信。今岁东省。夏初虽有短雨之处。入伏以后。均以次沾足。且系禹城、平原德州、一带。与奸民滋事之寿张等县无涉。况贼匪所至。需索村民米豆。若果歉收。各村庄何从得有粮食应贼。又贼匪抢夺寿张、阳谷、堂邑三县。止劫库银。不动仓谷。若系饥民。岂有见粮食不取之理。此皆足为并非灾歉饥民之据。又称、闻西南近京一带。扶老擕幼。迁徙逃亡。地方官著人于卢沟桥拦住。不令过桥北上等语。亦属荒唐。河间天津所属。被有偏灾之州县。周元理早经奏闻。请拨通仓米十万石。备赈借之用。若地方官讳匿灾伤。又岂肯请发仓米。其旨已颁发十余日。李潄芳必系见朕前旨。始为此奏。至歉收地方。男妇出外求食。乃北省之常。如直隶山东贫民。赴口外种地觅食。藉以滋生者甚多。昨差福隆安、进京挑兵时。往来俱见有男妇扶＜?扌嶲＞出口者。问之、知系河间百姓。因该处歉收。闻知口外年丰谷贱。欲往什巴里台等处。觅亲就食者。方今中外一家。闻有贫民出口谋食者。乃自然裒益之道。地方官非惟不必拦。亦不必讳。如李潄芳所称、地方官著人于卢沟桥拦住、不令北上之语。若果有之。人何有北往之民。被福隆安遇见乎。著周元理、查明该地方官。是否果有此事。即据实覆奏。并饬有司。毋许拦阻贫民出口。即各州县留养局。原以赡无资糊口之人。若系欲赴口外。就亲觅食者。应各从其便。不必强为阻留。著周元理、即为妥办。李潄芳摺、此时断不可办。且将伊原摺封存。俟事定后、再行另办。舒赫德闻之。谅亦必以朕所办为是也。将此随报发往谕令知之　　

○直隶总督周元理奏臣于十六日。亲往德州。与舒赫德商定。京兵齐抵东省时。舒赫德即由德州、从东路径赴临清。其东昌一路官兵。即由南路围攻。至临清之西北。即直隶之清河境。臣派中军副将玛尔清阿、带兵一千余名。臣亦带兵由景州故城、沿河一带。径至临清之油坊。与舒赫德会齐。督同堵剿。其余交界地方。易于窜入之处。俱派官兵截擒。报闻　　

○是日驻跸要亭行宫　　

○庚午。上御行殿勾到秋审四川、广西、情实罪犯。停决四川斩犯八人。绞犯十五人广西斩犯二人。绞犯二人。余六十五人予勾　　

○谕、前据徐绩奏、馆陶县武生王建基、张灏、率领乡民。杀死逆匪十七人。即传谕该抚、将该二生。赏给千总衔。仍俟其出力录用。其随同杀贼之乡民。查明赏银。并传旨嘉奖。今又据姚立德等奏、馆陶县禀称、九月十五日。有贼匪至李官庄。喊助车辆。即督令文生赵之枚、乡民赵培元等、二百余人各执枪刀棍锄。上前围敌。砍死逆匪一十八人等语。该生等深明大义。保村杀贼。甚属可嘉。赵之枚、著加恩赏给教谕衔。如再有出力之处。另行奏闻录用。其乡民赵培元等。并令徐绩、即速查明。赏给银锞。以示奖励。两次捍杀贼匪之事。俱系馆陶县士民。而此次并系该县督率。该知县自属能事。著该抚即查明馆陶县知县、现系何人。先将姓名奏闻。仍于事竣后。送部引见。至该学文武生员。俱能奋勉杀贼。亦由该教职督课有方。所有馆陶县教谕、训导。著交该抚查明。于事竣后。咨部议叙。东省虽有奸民煽惑邪教。纠众逞逆之事。而衿士细民。尚能合力拒歼贼众。可见闾阎良善。俱有天良。足为嘉慰。著徐绩等遍行晓谕。以现今选派京兵前往剿贼。自可即日扫除逆党。以靖地方。倘贼势穷蹙。或有一二窜匿村庄。冀逃显戮者。断不可轻宥百姓等、如能捕杀贼匪。赴该地方呈报验明。转禀该抚具奏。量其歼获贼匪多少。酌予分别。优加赏录。俾乡曲士庶。益知观感奋勉。将此通行宣谕知之　　

○又谕、据徐绩奏、现在带兵剿贼。考试武闱。请委臬司孙廷槐代办。其外场监箭。并委登州镇夏攀龙、协同办理等语。夏攀龙现在省城。所有武闱外场。自应就近委令监看。至内场事务。现在省城祗有孙廷槐一人。未便复令入场。向来各省巡抚。有奏令学政入武闱阅卷者。此次山东武闱。即著李中简代办内场事务该部即遵谕行。　　

○又谕曰、徐绩奏、据寿光县禀称、该县单家庄等一十七庄。于八月二十八、九、及九月初一等日。飓风潮漫。各庄地内豆麦被淹。房屋间有冲坍等语。该县村庄、地处海滨陡遇风潮。田庐俱被淹浸。著传谕该抚、速饬该地方官。查明被灾户口先给一月口粮。其冲坍房屋。给发修费。以资安顿。所有应行加恩赈恤之处。即照例奏闻办理。该抚其董饬有司。实力妥办。毋使群黎稍有失所。该部即遵谕行。　　

○又谕、前据高晋等奏、八月十九日。因黄水骤长。外河老坝口迤下堤工。漫口七十余丈。板闸淮安一带。俱被水淹。居民房屋人口。间有坍损。当即谕令高晋吴嗣爵、萨载、迅速鸠工堵筑。复屡次传谕该督抚、将各属被灾村庄户口。迅速确查。应行分别抚恤蠲赈事宜。妥为经理。第念该处猝遇水灾。被淹情形较重。朕心深为轸念。著加恩将被水之山阳、清河、二县。及漫水下注之盐城、阜宁二县所有乾隆四十年应徵钱粮。全行豁免。以示体恤冀其元气早复。共享安恬。其应行抚恤赈济各事宜。仍著遵照前谕。详悉奏闻请旨。该督抚其董率所属。迅速妥协经理。务俾灾黎均沾实惠。以副朕优恤无已之至意。该部即遵谕速行　　

○谕军机大臣等、昨阅舒赫德奏到进兵之图。觉西面邱县、馆陶一路。不免空虚已谕令舒赫德、妥协筹办。今贼人两次至馆陶村庄需索。俱被村民打死。可见杏园庄一带。与馆陶相近。故贼人得以常出滋扰。不可不留心堵截。想舒赫德必已妥为布置。即直隶威县、平乡、地界。周元理务宜留心防堵。并派委勇干将弁。带兵赴馆陶等处剿御。勿使贼人得以窜逸。至现在分路攻剿。恐贼匪当穷蹙之际。四散奔逃。断不可容其漏网。而贼首尤为紧要。周元理一路。固不待言。即何煟探知舒赫德到临清之信。亦当饬属加紧追捕。总期彼此合力妥办。迅速集事。又贼人现占据临清旧城。其地居民稠密。今官兵各路会剿。攻打时、自难复别莠良。但以除暴安民之事。或至玉石俱焚。朕心实有所不忍。著舒赫德、徐绩等、于进兵前、再行宣谕旧城百姓。以愚民为贼逼胁。恋土难移。尚可原恕。今大兵云集。四面围攻。枪炮所至。立成虀粉。殊属可悯。如该处百姓。有能设计将贼擒献者。竟予免罪。即或懦弱之人。不能与贼相抗。及早投出。仍穿本身服色。并不从贼记号者。均准照胁从罔治。若宣谕之后。仍然避匿不出。即系甘心从贼。雷轰电击。皆其自取。即欲矜全。亦无如之何矣。如此。晓谕之后再行进剿。尤属仁至义尽。舒赫德等、当妥为之。又贼匪现在旧城。堵截攻围。自难得脱。即或一二人窜匿。亦必蹑迹追擒。至其眷属。尤难逸出著舒赫德等、剿平旧城贼众后。查点各贼眷口。其系王伦亲属。不分男妇大小。尽行处斩。其逆党济恶之眷口。应行缘坐者。亦即查明照例办理　　

○是日。驻跸密云县行宫　　

○辛未。上诣皇太后行宫问安　　

○谕、前任临清州知州王溥、现交吏部候旨议处。自有应得处分。今据呈、闻有寿张奸民滋扰。情愿回东。协同印官帮办等语。王溥、著准其前往山东。交与大学士舒赫德、令伊自备资斧。听候差遣。事竣后视其如何出力。再行奏闻请旨　　

○又谕、前据阿桂等奏、军营支放兵粮。本折兼支。不敷日食。业经传谕饬询该督等。今据富勒浑奏、前因军营粮石。稍形竭蹷。经总理道员白瀛禀明。官员之跟役。及各项夫役。酌量本折兼支。其兵丁口粮。历无折支。是以批令妥协办理。乃该道于通行各站文内。未将兵丁一项划出。统以官兵夫役。半折半支。饬知遵照。而站员知县周澄、从九品王石渠、亦并不确加禀询。冒昧折支。均非寻常错误可比请旨交部严加议处。并自请议处等语。白瀛、周澄、王石渠、均著交部严加议处。至富勒浑此奏、明系因将军阿桂、先已奏闻。始行参劾。以图卸责。富勒浑、亦著交部议处　　

○又谕、据文绶参奏、署蓬溪县知县刘德钦、承办卓克采军米。任意宕延。屡催不应。以致承运之米。尚未全行运到。又署营山县知县梁启明、承办大板昭米石。叠经严催。亦多未到。请将刘德钦、梁启明革职。枷号粮台示众。并自请同钱鋆、一并交部治罪等语。粮员承办军米。理应随派随运。况大兵正当乘胜罙入之时。尤宜源源接济。以利军行。乃刘德钦等。怠玩从事。致所运之米。俱未全到。自当严加惩创。以儆其余。刘德钦、梁启明、俱著革职。枷号粮台示众。钱鋆、文绶、俱著交部严加议处　　

○谕军机大臣等、英廉奏、正阳门外盘获摃木牌人贺廷榜一名。询系河南祥符县籍。同县民段珩、李天成、王士平等、共十二人为会首。以募修黄龙庙为名。设立成功会。妄称曾死见阎王。令其还阳募化。并称会中共男人一百二十三名。尚有女会。共四百八十七名。除祥符一县、是聚会之所。还有黄龙寺和尚原志的师父忠义、在陈留县。也起了一会等语。该犯行李内。并搜出大乘经二本。咒语一本。并称尚有同行僧人原志、因祖母病重回豫各等语。邪教诱惑乡愚。本应严查究治。况东省现有白莲教纠众滋扰之事。安知不暗地勾连。尤不可不实力访察。但何煟、正督兵在山东境上防剿。此时省城查拏邪教之事。不宜即办。转恐打草惊蛇。著将英廉原摺、钞寄何煟、令其密为留心。并令密札署藩司荣柱、加意防闲。密之又密。不可稍有洩漏。致滋事端。俟何煟事竣回省。再行彻底查办。务净根株。至现在祥符、陈留、两县。会中各犯。恐有闻山东邪教倡乱之事。效尤滋扰者。或有惧将来事发获罪。豫行蠢动者。设果露有端倪。荣柱又当为先发制人之事。密速妥办。总须审慎万全。勿稍疎忽。　　

○又谕曰、姚立德、徐绩、所奏。王伦并非头目、尚有不知其姓名者一人、同一和尚住在关署等语。贼首名姓。无难细访而知。已谕姚立德等确查覆奏。或果另有其人。或系王伦自知罪大恶极。造作此语。希图架祸他人。均未可定。著舒赫德、即行查访明确。据实具奏。再林苞、身系武生。非齐民可比。岂宜为贼胁从。前日馆陶县杀贼之王建基、张灏、独非武生乎。然武生内既有林苞。恐文生内亦所不免。身列青衿之人。岂可不明大义。自不便照愚氓概从罔治。但此时若露圭角。反恐敺而从贼。现在如有从贼者。姑照常遣回。俟事竣后。通查贼中之脱出文武生员。俱斥革发往伊犁。以示惩儆。若讯明为贼主谋画策者。即照同恶相济之犯。从重办理。并须将该学教官、及学政。一并参处。但此时不可丝毫漏洩。将此谕令舒赫德、存记妥办　　

○又谕、前因陈辉祖奏、楚兵应需皮衣等项。请借一季俸饷。解川制给。朕以军营、如云贵陕甘各省兵甚多。若各顾其士卒。未为公当。必须画一办理。方为妥协。兹据文绶奏、上年陕甘两省。亦均有办解皮衣之例。则不独楚省一处为然自可照陈辉祖所奏办理。现在明亮处、既覆到无须解送。著传谕文绶、速行咨询阿桂、富德、在营楚省兵丁。如有需用皮衣之处。即一面迅速办理。一面咨会陈辉祖、拨饷解川归款　　

○又谕曰、富勒浑等会奏、在楸砥查近日粮运到站过站者。约有千余石。较前已渐有起色但恐内地稍有懈缓。仍不免顾此失彼等语。著传谕文绶、即严饬各粮员。速将应运各项米石。上紧赶运。并责成督催各大员。沿途往来严催。务须按日到站。不致稍有延缓。以裕军食。文绶钱鋆、亦当上紧严催。毋干重戾　　

○定西将军内大臣尚书阿桂等奏、臣于初七日寅刻。派海兰察额森特进攻逊克尔宗官寨。贼人放枪抛石。相持数刻。遂令官兵彻回。潜留锐兵。伏于寨旁。辰刻、官兵直上寨墙。贼于碉寨内。抛石击打。我兵难以跳越。因在墙上尽力击射。枪箭所及。矢无虚发。及贼人援兵四至。抛石更紧。官兵恐多捐伤。徐徐酌彻。复于初九日、派海兰察泰斐英阿等。分队进攻。初十日、官兵一同拥进。而贼人于寨墙下。另挖沟濠一道。以限官兵。其沿沟上。悉遮木板。以御官兵击射。又俟官兵逼至墙根。将墙上积石乱推而下。连扑三次不能攻进。但贼于露身抵御之时。被官兵枪炮所击伤毙无数。又乌什哈达、福康安等、攻打西北寨落有贼从沟底潜来。思欲截后。乌什哈达等、分兵歼毙。及带箭滚崖者。又有数十名。谕军机大臣等、据阿桂等奏、连日攻打逊克尔宗、杀戮多贼情形一摺。将领及兵丁等。连次攻碉。均各奋勉出力。鼓勇先登深堪嘉奖。将士如此齐心。必邀上天嘉佑。可期迅速成功。至阿桂等、于官兵进攻时。见有履险难进之势。徐徐酌彻。自应如此办理。看来贼众抗拒。情形窘迫。自救已无能为。只要天气晴霁。便可得手。番地气候。十月以后。晴霁日多。转瞬即届孟冬。自可即期克捷。伫听喜音　　

○阿桂等又奏、臣等于九月初七日。攻取逊克尔宗。先于初六日夜、派三等侍卫巴达玛、黑龙江协领那延泰。带兵前往。乃初七日早。海兰察额森特、领兵已至贼寨。而巴达玛那延泰未到。及经海兰察训责。伊转咆哮不服。请旨将巴达玛、那延泰革职。充当披甲。效力赎罪。谕曰、巴达玛、那延泰、仅予革职。不足示惩。著鞭责一百。披甲效力赎罪。嗣后如仍不知奋勉。阿桂等即行参奏。从重治罪　　

○以三等侍卫李奉尧、为山东登州镇总兵　　

○是日、驻跸南石槽行宫
  </div>
  <div class="pagination">
   <a href="清实录乾隆朝实录_page1285.html">
    上一页
   </a>
   <span>
    ...
   </span>
   <a href="清实录乾隆朝实录_page1281.html">
    1281
   </a>
   <a href="清实录乾隆朝实录_page1282.html">
    1282
   </a>
   <a href="清实录乾隆朝实录_page1283.html">
    1283
   </a>
   <a href="清实录乾隆朝实录_page1284.html">
    1284
   </a>
   <a href="清实录乾隆朝实录_page1285.html">
    1285
   </a>
   <span class="current-page">
    1286
   </span>
   <a href="清实录乾隆朝实录_page1287.html">
    1287
   </a>
   <a href="清实录乾隆朝实录_page1288.html">
    1288
   </a>
   <a href="清实录乾隆朝实录_page1289.html">
    1289
   </a>
   <a href="清实录乾隆朝实录_page1290.html">
    1290
   </a>
   <a href="清实录乾隆朝实录_page1291.html">
    1291
   </a>
   <span>
    ...
   </span>
   <a href="清实录乾隆朝实录_page1287.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
