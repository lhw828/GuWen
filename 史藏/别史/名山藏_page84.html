<!DOCTYPE html>
<html>
<head>
    <meta charset="UTF-8">
    <title>名山藏 - 第 84 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 84 页/共 112 页</h1>
    <div class="content">
　　曹　端　　薛　瑄　　周　桂　　刘　观 

　　○曹端 

　　曹端字正夫渑池人笃尚理学专静研究座下着足处两砖皆穿事父母孝志愉父好善信佛见端居常言道时召问之端作夜行烛书呈父其言佛氏以空为性非天命之性人受之中也老子以虚为道非率性之道人繇之路也其言辩析甚精父好之卒向于学永乐中以乡举授霍州学正将十载以忧去去及六年俱庐墓下服阕改蒲州考绩吏部蒲霍二学上疏争留之成祖以霍先竟与霍霍人爱端如父母服其准矱矩度而不忍革屈强偭偩监临大吏过者敬谒请益不敢属僚畜之又六年卒于霍霍人罢市巷哭儿童下走无不流涕者贫不能归葬遂葬霍子曰瑜曰琛亦庐端墓相继死葬端之墓傍正统中佥事张敬建祠于渑池其后有黄编修者谒渑池祠询端墓尚在霍叹曰曹先生一代名儒也令其魂客殊乡哉捐赀属县令并其二子改葬于渑池端所著有四书详说太极图通书西铭释义经述解性理文集儒家宗统谱家规辑存疑录及夜行烛诸书彭泽曰我朝一代文明之盛经济之学莫盛于刘诚意宋学士道学之传断自渑池始也致书河南廵抚请上章从祀孔子庙庭 

　　○薛瑄 

　　薛瑄字德温世河津人也生而肌如水晶洞见五内母氏欲弃之祖仲义闻其啼声止之曰体清声喤必异人也卜之吉年十二能诗赋从父贞为元氏教谕永嘉徐怀玉高密魏希文济南王素亨海宁李大亨范汝舟皆元旧儒谪戍玉田贞礼为瑄师于是豁然大悟悉去其诗赋而从讲伊洛之学贞继改鄢陵教谕故事生徒无举者谪其教官充戍鄢陵生徒从来无举贞乃使瑄补鄢陵学生举河南第一成进士宣德中授监察御史杨荣杨士奇杨漙慕瑄欲见之瑄自以御史紏劾之臣避不往正统中升山东提学佥事不事榎楚亲为讲授教人务尽其才或观行步或听讲诵或试诗赋数无一有者使儒冠拜于其祖然后乃遣而退之有生贫欲祈退故试无有教官为言瑄曰虽然生祭祀有掌乎教官曰尚磬瑄曰圣门着教尚矜不能磬八音之一生能钧声固足器也其曲养人材如此太监王振于瑄为同乡问三杨曰三晋之中而无为卿者其无贤人乎三杨以瑄荐遂得召为大理少卿诸生泣送数百里为位而尸之瑄至京师入宿朝房三杨过之不值私其仆曰若主之卿王太监也诘朝朝退当诣谢则不谢又使语之又不谢而振更先饷瑄则又郄之振曰夫能以美官予人者我也不与薛公美官而以饷薛公之郄也宜哉则改瑄为大理卿瑄不谢如前振一日问三杨曰胡不见薛卿三杨为语固将来也李贤瑄所厚门人使强之则又不谢曰奈何爵于朝恩于室久之振议事东阁下诸卿皆拜瑄独立振望见颀而立者瑄也因为貌恭也而中衔之居顷之振从子山通百户安妾安死欲纳之安妻责妾持服不与山教妾告妻魇魅夫死者下御史自诬服瑄三覆三反都御史王文大怒承振风旨劾瑄是古非今故异成狱有诏廷问瑄呼文曰若安能问我若为御史长当引嫌辞避文怒奏瑄强囚不服问理坐当死下狱瑄挟周易诣系正统八年坐秋后处斩凡两覆奏如律瑄子淳等三人愿一人代死二人充军赎父罪不允且行刑矣王振之仆泣于爨下振自问之曰仆闻薛夫子贤者也而坐大辟仆是以泣曰何以知之曰乡人也因为振言瑄平生振少解既三覆奏得不刑久之出归弟子从者甚众振死以荐起大理寺丞寻致仕户部右侍郎江渊言瑄心术正大操行淳洁宜复召用景帝召瑄还职进南京大理卿寻召为大理卿苏松民饥贷粟富室不得火富人室窜海中王文奉命往按籍五百余家皆坐谋反众莫敢言瑄力奏得诛其魁首文大恨曰犹昔瑄也英宗复辟以都御史杨善荐夜拜礼部右侍郎兼翰林院学士入内阁寻转左兼职如故上尝短衣小冠召瑄便殿瑄望见遽郄上起易服乃入所陈皆大学之义于谦王文得罪且坐凌迟刑瑄曰陛下复登宝位天也今正月阳生乃天之道二臣罪闲陛下用刑宜体天乃诏减一等上初复位日召见瑄而顷之曹吉祥石亨用事徐有贞李贤等皆落职御史杨瑄张鹏等皆得罪瑄叹曰君子见几而作岂俟终日哉遂引疾去葢五阅日耳舟至直沽风雨不及馆人饭不足以接馁子淳愠见瑄杖击之曰身困道亨庸何伤既归四方从学益众瑄所学一遵伊洛微言以为朱熹以来斯道大章无庸著作直须躬行耳其修巳教人专务复性引之居敬为功深探密玩或通夜不寝潜思有得宵烛记之其言平易简切归于精微有读书录二十卷年七十六卒其日风雷绕室白气贯空赠礼部尚书谥文清门人洛阳阎禹锡白良辅咸宁张鼎其着也 【 禹锡仕国子监丞张鼎仕户部右侍郎知太原有惠政以佥都右御史廵抚保定筑路墙以御冲突骑盗缮治虽烦民率赖之】 孝宗初礼科右给事中张九功上言孔子之道与天同久崇于有国后世儒者有践履真实学术端醇无媿圣门者得祀庑下窃见故礼部右侍郎瑄上真知尊躬行仕则体国学以明道濂洛之流波覃怀之步武惟陛下以孔子道治天下辩真伪别纯驳俾人知所向臣谓瑄宜从祀孔子庙庭诏词于瑄乡九年刑科给事中杨廉言瑄所著有读书录皆积年精思有益后学乞板置国子监俾六馆诸生摹印诵读瑄乡祠庙亦宜赐之名额遂赐额曰正学世宗时四川参政赞直隶御史瞻御史维持先后言故礼部右侍郎瑄学行纯备出处姱峻明兴真儒惟瑄一士窃见宋有天下未三百年周惇颐而下十有三人祀于孔庭元以胡践华未及百年有二人焉明家养士百七十七手矣岂繄如线殄兹道脉必欲其人非瑄不可然而屡奉诏书临举旋辍抑瑄学逊诸先臣等敢任诸昵论者或谓瑄著书稀阔不知道重纲常学轻文字宋之胡瑗初无述作元之许衡所著何书而并列爼豆同仰高山故仲尼曰信而好古必以狼藉方称博硕是杨雄王安石得攘臂仲尼之庑也臣等谓瑄宜从祀穆宗时给事輄楫遵御史弘祖三乐纯朴等先后如前请诏少傅兼太子太傅吏部尚书博等集议关左门上奏皆谓瑄宜从祀制曰可 

　　○周桂 

　　周桂字廷芳秦州人为临洮卫军士戍兰州年二十听人讲大学首章奋然感动闻可久集诸儒论学时往听焉可久勖以圣贤可学而至教示方途遂究通五经笃信力行存省真纯发言不妄见者称曰濂洛关闽君子也诸儒初犹与坐讲既尊为畏友遂为远迩道宗西安李锦薛敬之咸信重之恭顺侯吴瑾镇陕是为本军总兵延桂训子累请不赴曰本军见役死不敢避若欲训子礼无往教始令子就学后移居其州之小泉深衣幅巾动必以礼成纪之人熏化其德而可久时时过访之时论廷芳之于可久始若张横渠之于范仲淹后若朱紫阳之于蔡元定也迨老以父云游四方访求不遇迕逆旅舍而遗风余韵犹在陇西闲 

　　○刘观 

　　刘观字崇观吉水人少有巨人志既就傅子史经传靡不贯淹下笔逸迈常屈其名宿正统中举乡试第一明年登进士以疾告归寻丁内艰除服遂坚卧不起脱粟澣袍质行终身每旦祗谒先圣毕即凝坐一室养性读书四方来学随才造就县尹刘晟为筑书院于虎丘山题曰养中所古四壁者儒先入德造道之方左右列责志恒心二图为诚明敬义四箴以自警尝言小学一书老不可离又言朱文公吴文正之言尊信之足矣吉中先后三儒孙鼎李中而观尤笃行吉中称鼎曰贞孝先生中曰谷平先生而称观曰卧庐先生鼎庐陵人永乐中乡举为松江教授以孝弟立教中吉水人正德甲戌进士为刑部主事论妖僧阉宦谪驿丞累官副都御史学以求仁为主闭邪为功以天命流行何思何虑心中洞然为实际罗洪先尝受其学 

　　吴与弼　　胡居仁　　陈献章　　贺　钦　　李承箕　　张　诩　　林　光 

　　○吴与弼 

　　吴与弼字子传崇仁人唐吴兢后也父溥国子司业刚介自守与弼随宦京师年十八九读孟子章句朱子以程子继统于终篇叹曰圣道寥寥一至于是巳读程子少有猎心奋然曰大贤亦尝有过人固资学遂一意斯道作励志诗自誓登楼诵读足不下楼者一岁溥使归娶既娶之后共往谒父京师然后敢同室人皆迂之溥友人孔谔谓溥曰与阿弼谈有富贵不壬贫贱不移之象今虽见迂后当大显与弼强毅坚忍痛自浣厉恒念学之无成道之不立至于中夜奋兴展转达旦其服膺孔子朱子之为人寤寐见之昨非今是日改月化日进而无疆者也所读书小陂种湖二处耕牧之事皆身亲之或在田间或在枕席默诵精思暇则弹琴咏诗鸟鸣花发有鸢鱼风雩之象开馆授徒郄其朿修而皆取其有志圣人之道者其教人繇涵养以及致知先据德而后依仁启勿忘勿助之训悟无声无臭之妙而窥其阈者少矣正统十一年山西按察佥事何自言上言自古有国家者必有怀抱才德不屑进取之士如汉之周党宋之种放邵雍孙复当时咸加褒赠以励风节窃见崇仁县儒士吴与弼守素尚义好古通经上无所传闻道甚早待妻子如宾客视财利如鸿毛年过五十不求闻达弟子乐从乡人敬式真儒林之清节圣代之逸民乞敕取到京授以文学高职如不愿仕量与褒嘉亦足敦励风操景泰中监察御史涂谦陈述抚州知府王宇先后列荐两召不起叹曰宦官释氏不除欲天下治难矣英宗时石亨专擅于请朝议不厌欲借宠贤德以释众望复以为言英宗使行人曹隆赍敕往聘与之偕来时年六十八矣既陛见上口授左春坊左谕德朝士悚然以为盛事与弼疏辞并纳还赍币不许命学士李贤引见文华殿从容顾问辞职意与弼自言老疾不堪又不许命赐宴文华殿遣中使送纱罗羊酒薪米至其寓舍上顾李贤曰此老非迂阔者必令就职居数日召讲中庸有御桃之赐与弼再疏辞得以儒冠入侍复请待病间一接秘阁羣书以益闻见上皆不许初与弼以荐出石亨非其本意复几左右顾问有所发明而上必强之就职用是坚辞上命贤谕意欲禄之终身亦终不受乃复遣行人送还故里赐银币命有司月给米二石与弼上表谢恩条陈十事而返始与弼以诵读道义自强常以克巳安贫二事书壁铭几其读朱子书夜无膏至傍爨光冬夜用苎帐覆腹斩然峻绝郡邑藩臬有司深加礼揖一切辞避迨朝命临门官吏师生皆来会集乡里聚观惊诧所居近山天使经过临止诸门生悉为表易嘉名与弼亦不觉震矜既退数念当时遭遇形之诗篇焉有弟嗜酒不饬祖父田数畆尽为夺去既归用其赐金垦田荒山下以为祭资弟复谋斥卖与弼讼之守寸张璝骜物人也致与弼于庭与弼免冠朿腰以庶人礼见张元祯闻而作书将告之素王鸣鼓其罪虽止不达然与弼寻悔之矣 【 张墤番禺人见后】 年七十九终乡人称曰聘君聘君没百余年小陂人妇人不看行男女不相授受下户民家皆头巾衣屦端拱深敬人以为聘君之风云胡九韶娄谅其高第谅子性 

　　郎曰胡居仁陈献章皆渊源与弼胡陈之学巳着于世而与弼尚有遗论何哉论者谓其讼田于公及为石亨作谱跋称门下士而已有弟不饬而与弼计及先人之祭朿腰跪庭用部民礼以见有司犹属质哉予读谱跋寥寥数言耳石亨当时有震主之功巽以处之亦或当尔至其辞职不受意殊可见陈献章曰东海张公能辩千古是非人物乃近遗吴公何耶夫吴公易知耳予游小陂闻其论学多举古人成法繇濂洛关闽上达洙泗尊师道而勇荷如立千仞之之壁一代人杰也王守仁檄记与弼乡祠吴公方其贵近之荐固可见好德之同及夫官爵之辞尤足验先几之哲葢宣和之疏于山无嫌而明堂之留在汉儒为媿出处不至于失巳学术何待夫立言 

　　○吴宗派 

　　胡居仁 
　　陈献章 
　　贺钦 
　　李承箕 
　　张诩 
　　林光 

　　△胡居仁 

　　胡居仁字叔心余干人幼颖异有大志从学塾言动如老成人几冠从安仁于同学举子业知无所得而厌之 【 于同字世衡为松江太守】 及闻吴与弼讲义理尽弃旧学而学焉卜隐邑之梅溪谢绝人事人亦无知之者会亲死哀毁踰节柴毁骨立不入寝室者三岁丧葬之仪一依古典不苟卜兆为乡里鵰儿所扼不得巳讼官则墨衰以入于是缙绅先生始知居仁为特立独行之士也居仁之学以主忠信为本求放心为要以圣学成始成终在敬因以敬名斋处家庭如朝典临妻子如宾位应接士反深衣巾屦终日俨然至一器一物区别精审没齿不相殽乱家本有余推以与人不偿不较资用贫窘箪食瓢饮处之泰然其蹈矩履绳端庄凝重而性度宽和议论亹亹四方士乐从之游至筑室而居之居仁示以操存省察之要要以戒谨恐惧为宗以共入于圣贤之域至其学问大指虽尊程朱亦能察其精微而不至尽阿所好所著居业录大率躬行之言也其辞辩其气昌凡古今之治乱学问之深浅才术之高下了然洞豁有体有用有经有权非尺幅拘挛之比也尝适闽历浙入金陵泛彭蠡所至豪杰若章懋罗伦张元祯皆相与讲求丽泽以陈献章倡勿忘勿助之学为乱苗之莠而庄■〈日上永下〉豪放之士且使学者游于旷荡之归其欲求本实以真体验如此成化甲辰年卒年五十一学者称为敬斋先生陆瑞家曰本朝理学之臣胡叔心完璧也席珍怀待聘之资遯世绝忧闷之志罗钦顺称其大类尹和靖万历中从祀孔子庙庭赐谥曰文敬 

　　△陈献章 

　　陈献章字公甫新会人居母孕父瑄死母氏抗节鞠之始读孟子志于天民年二十举正统中乡试二十七弃科举之业受学吴与弼与弼师道尊严献章为斸地编篱研墨捧茶如是以数月比归白沙闭户读书湛思忘寝食者累岁未得也乃自筑阳春台置水一盂终日兀对履不踰阈以十年所其俛焉孳孳求进古人者有如七十子从孔子之笃一日喟然叹曰惟道何闲动静勿忘勿助何容力惟仁与物同体惟诚敬斯存惟定性无内外惟一无欲惟元公淳公其至矣学士钱溥谪在顺德一见以为圣儒劝之卒业成均而邢让为祭酒使和此日不再得诗览之大惊曰真儒复出矣 【 诗曰能饥谋艺稷寒思植桑少年奇万丈摩青苍梦寐见古人慨然悲流光吾道有宗主千秋朱紫阳说敬不离口示我入德方义利分两途析之极毫芒圣学信匪难要在用心藏善端日培养庶免物欲戕道德乃膏腴文词固秕穅俯仰天地间此身何昂藏胡能追逸驾但欲漱余芳持此木钻柔其如盘石刚中夜揽衣起沉吟独彷徨圣途万里余发短心苦长及此岁未莫驱车适康庄行远必自迩育德贵含章迩来十六载灭迹声利场闭门事探讨蜕俗如驱羊隐几一室内兀兀同坐忘那知颠沛中此志竟莫强譬如济巨川中道夺我航顾兹一身小所系乃纲常枢纽在方寸操舍决存亡胡为漫役役斲丧良可伤愿言各努力大海终回狂】 罗伦庄■〈日上永下〉皆来定交而贺钦执贽为弟子既南归遂有终焉之志从学者益众广东左布政彭韶廵抚都御史朱英先后荐闻请如吴与弼故事吏部谓献章听选之人非隐士比请移文行取而献章以母老疾辞朱英劝驾曰先生竟不出耶英己题荐疏之末曰臣英旦夕趣之就道矣先生不出母谓英诳献章勉起赴京吏部用故事召试之献章心谓移文行取当有优待至召乃试见如选人因两至部门寻托病归上言臣自幼读书虽不甚解君臣之义知之久矣所以一领乡书三试礼部承檄就道闻命惊心伏惟国家教育生成之恩陛下甄录收采不遗卑贱之德至厚至深此不速就以图报称非有笃情不获自尽孰敢骛空名饰虚让趦想进却于日月之下臣遗腹子也臣父二十七而弃养臣母二十四而寡居方臣之幼无岁不病至于九龄用乳代哺臣非臣母久填沟壑臣生五十六年臣母七十有九臣母见臣衰病尚如孩襁天下母子之爱虽一宜未有如臣母忧臣之至念臣之深臣于臣母无以为报而臣母以守节应例有司奏白已蒙圣恩表厥宅里是臣又用臣母荷陛下高厚独深顾臣母以贫贱早宾俯仰无聊殷忧成疾老而弥剧使臣远覊阙下臣母忧臣日甚愈忧愈病愈病愈忧忧病相仍理难长久臣以病躯忧臣老母年未暮而气先衰心有为而力不逮矣夫内无攻心之疾则外不见从事之难上有至仁之君则下必多曲成之士惟陛下以大孝化天下以至诚体万物岂臣之微终有所避不能自尽伏望察臣初年愿仕之心悯臣久病思亲不能自己之念放臣蹔归田里日就医药奉侍老母以穷余年倘母养获终臣病全愈臣仍前赴部以听试用则臣母子未死之年皆陛下之赐书奏上授献章翰林简诗使亲终疾愈仍来供职既归一意斯道而其光霁之怀超然自得之意往往于诗乎发之时时临池作书世人竞传赏焉 【 献章论诗曰天道不言时行物生焉往非诗之用会而通之一真自如故能枢机造化开阖万象不离人伦日用而见鸢鱼飞跃之机若是者可以辅相皇极左右六经小技乎哉其论书曰予书每于动上求静放而不放留而不恶此吾所以妙乎动也得志弗惊而不忧此吾所以深乎静也法而不囿肆而不流拙而愈巧刚而能柔形立而势奔意足而奇溢以正吾心以陶吾情以调吾性此吾所以游乎艺也】 岁有荐辟援诏不行曰漆雕开以孔子为的者也苟其未信师不能强吾自知甚明惟有饬厉素履庶几丘园之义少裨明时耳弘治中年七十三卒献章之学不立文字以自然为宗忘己为大无欲为至去耳目支离之用金虚圆不滞之神四方来学者但教之端坐澄心使其渣滓潜融境界内朗世或疑其为禅而献章独为日学之功当从静中养出端倪然后有得及门之士有嘉鱼李承箕番禺张诩增城湛若水东莞林光皆能绍明之临没谓其徒曰道止如此母他求也自号白沙又号石斋又号古岗老人而学者称为白沙先生姜麟尝见献章出语人曰活孟子活孟子 【 姜麟字仁夫兰溪人】 张诩称献章之学繇知而好繇好而乐而李承箕铭其墓曰虚以立本动而能神凝而涵之天飞渊沦万历中御史詹事讲王学曾疏请从祀孔子庙庭久之赐谥曰文恭 
　　郎曰予读国史载献章之学无以踰人岭海宿学有仕于朝者皆不之许献章授官之后称病不谢而去途中拥驺从例叉槊扬扬得意闻者笑耻疑而不信取献章所著书读之而后知献章也后车数十乘从者数十人古人举动亡也久矣末世耳目宜自异也所谓岭海宿学谓丘浚耶 

　　△贺钦 

　　贺钦字克恭世定海县人其先戍广宁后屯遂为辽西人少颖敏沉厚好学不倦读近思录得其旨要遂厌俗学而学焉举进士为户科给事中一介之馈非义不受取孔子鄙夫之言题于壁上数拉僚长言事僚长不言乃自言之成化四年旱灾抗疏上言自劾求退不允陈献章应聘至京钦与论学叹曰至性不显宝藏犹霾世即用我我何用为遂执弟子礼于献章上疏解官画像事之献章谓钦曰君言议侃侃无露锋铓要须和平沉深钦辄用自戒杜门潜心圣贤经书以次涵泳非吊丧问病不出也精思实践静居数年叹曰万古圣贤惟此一理深契力行同归无二遂推所得以淑诸人弘治初荐授陕西参议以母老恳辞且陈四事其一请经筵劝讲访求真儒以隆师友之臣其一请兴礼习乐罢斥教坊其一荐陈献章可大用其一请严绝内官毋使干政疏入报闻正德初刘瑾下括田之令东人疑扰义州守臣又以贪虐济之民嚣然聚变顾相戒毋入钦里钦即往谕曰虑汝当悔顾未晚也第不杀人便可解罪有官兵至长跪求生而已已抚镇人领兵至言且大剿众皆呼噪曰贺黄门教我生路当无谩语皆往跪里庐下钦曰第无杀人如吾前论事遂定钦真切恳到颛守圣人之经佛老庄列不以寓目其虚怀诚受见善不及人人爱而敬之孝弟忠信实体诸身化其乡人颛蒙闺壶莫不式诲尝曰学之无成政教之不举风俗之不美世道之不泰皆坐本蹶实丧而崇事虚弥耳其繇耳先生曰岂得之管灰黍石闲哉心得养则气自和元气所繇出也书云讨言志志即是乐之本歌永言歌即是制律之本永言和声俱本于歌歌本于心故心也者中和之极也芬遂跃然拜弟子 

　　△李承箕 

　　李承箕字世卿为诸生已厌科举之学矣所司迫蹙不得已就试成化中与其兄承芳同占湖藩乡书久之承芳登进士授官大理承箕独不肻会试从白沙受学于陈献章涉江浮海水陆万里往见者四献章与之登临吊古赋诗染翰投壶饮酒终不及为学之方久之辞归辞章送之文曰天地间耳目所闻见古今上下载籍所存吾无不与世卿语所未语者此心通塞往来之机生生化化之妙待世卿深思而自得之也承箕为人凌迈高远读书山中故超然有混浊寰宇之意及归自白沙日坐一室洗涤身心不以著述自见曰近世笺注繁芜郢书燕说鼎沸丝棼思一刬去之不得而更推波助澜乎客至与剧饮赋诗醉起更书斜斜整整无不如意其为文辞出入经史纵横跌宕滚滚而不休久之承芳谢归大理相与日聚黄公台更唱迭酬伯仲闲自相师友学者称承芳曰东峤先生承箕曰大先生年五十余无疾终 

　　△张诩 

　　张诩字廷实父璝举进士为抚州知府抑制奸豪无所狥枉吴与弼与弟讼田致而跪之者也仕终浔州知府诩登成化中进士养晦六年部檄起之乃授户部主事复谢病归从献章学亦受其诗法献章与语每喜其玄微有会为人清虚高迈忘已无欲论学以敬畏为宗曰无所事乎畏则感而入于忘必先有事乎此然后浴沂风雩在勿忘勿助之闲者可渐至而深得也辞疾隐居二十余人既用荐起南京通政司参议寻辞归 

　　△林光 

　　林光字缉熙成化中领乡荐任襄府左长史初不即仕诛茅揽山杜门而求朱考亭之学献章与语终日干干收拾此而已矣此理包罗上下贯彻终始都无分别都无尽藏会此者天地我立万化我出而宇宙在我矣曾点浴沂风雩正在勿忘勿助之闲光恍然有得献章书其所记以贻贺钦而番禺复有何廷榘者弃诸生业率诸士首先事献章在献章门徒中长而且贤其厉学若重进进而不敢懈休 
　　右胡陈而下皆吴宗派 

　　陈真晟　　蔡　清　　丁　玑　　陈　琛　　罗钦顺 

　　○陈真晟 

　　陈真晟字剩夫泉州人入戍籍于漳之镇海卫遂为漳人弱冠入长泰山中从进士唐泰学举子业业成荐于有司至省试闻试防严曰非所以待士士不宜以此自待遂弃归一意圣贤之学初读中庸觉无统绪继读大学乃知为学次第执以为据叉读大学或问得朱子主敬之说曰此大学基本也求所为敬则见程子以主一释敬而以无适释一遂推寻此心动静水一以为持养工夫曰养一于静则客念不作矣持一于动则外诱不夺矣大学诚意一章学者铁门关主一二字玉钥匙也又曰人于此学诚真知之则行在其中矣然而气质有偏胜嗜欲有偏重此圣门论学学问思辨之后加以笃行也天顺三年用程颐故事诣阙上程朱正学纂要其书首采程氏学制次采朱氏论说补正学工夫次作二图一着圣人心与天运次着学者法天之运次言立明师补正学辅皇储隆教本数事以终图说之意书未上先疏乞召见而后陈说不报书上下礼部复为当事者所寝归家读提学宪臣颁行敕谕教条有主敬穷理修已治人崇正学廸正道等语喜曰此学较正教也然学较既崇正教则科举宜定正考因采敕谕中要语参以程氏学制吕氏乡约朱氏贡举私议作正教正考会通欲定考德为六等考文为三等可为条例纂长书告当路诸君子当路漫不省真晟学有所得者至是皆无所遇闻临川吴与弼欲往质之行至江西张元祯止真晟宿叩其学大加称许曰程朱以来先生学得其真矣虽不见聘君可也遂还自以布衣诣阙上书因以布衣自号既殁郡守彭桓立石官道傍表其墓曰大明阙下两上书请补正学泉南布衣陈先生之墓继真晟之后者漳人有蔡烈嘉靖中诏举遗逸郡守以烈应诏以母老辞烈之言曰道固察天地端则始夫妇若屋漏无媿天地自位 

　　○蔡清 

　　蔡清字介夫晋江人成化十三年举福建解元晋江之山鸣如玉磬者三日二十年举进士清自幼好学急求道畧仕进病告久之讲学水陆僧寺江南之士多从之游他日为其母写容母愀然不乐曰吾闻母以子贵今汝举进士有年矣吾犹吾巾帼清闻言大哭促赴选得礼部主事是为弘治初元吏部尚书王恕稔其学行奏改为吏部稽勋主事时与谈论谘访清因上管见二札于恕言今朝廷之患在纪纲废弛以至士风日弊民力日屈当大有以振作之乃可销境内之忧静疆场之警又荐引名士刘大夏等三十余人恕皆纳用庶吉士邹智论事下狱罪不测刑部尚书何乔新方在告清诣乔新强之出乔新即疏捄智得谪官岭南居久之丁内艰服除吏部有不悦者以补礼部祠祭司员外郎乞便养升南京吏部文选郎中一日心动乞终养至家两月而其父殁人谓孝感所致清每遇亲忌痛哭流涕终日不御酒肉宗族内外有贫乏者恒赒恤之死而殡葬之抚其孤门人贫者亦常衣食之尝曰天地闲物当与天地闲人共一介不取士当然也一介不与故未易耳盖仕宦之入屡空而不暇自计正德改元即家起江西提学副使时宸濠方图不轨凡朔朢藩臬官皆先朝宸濠次日乃谒孔子庙清至力请其僚同日行礼先谒庙后朝王宸濠生日今藩臬官着朝服贺清曰臣子见君则朝服无见王者去韨而入宸濠大怒一日宴藩臬官宸濠嘲清曰公乃不能作诗清对臣不生于人无私盖私与诗音相近宸濠益衔之其后奏求护卫巳得请矣清怏怏有后言宸濠闻之欲诬以非议诏旨之罪清正对遂疏乞致仕宸濠尚阳善挽留之且欲以女妻其子清力辞归时刘瑾方专权驾引名士以掩人心不数月复起为南京国子监祭酒朝命未至而清己卒清素羸弱而清气和外简内辩与论天下古今一以礼义折断其言剀切而精深其渊轨贞风使人妄消躁息其学初主于静后主于虚以天下之理以虚而入亦以虚为应因以虚名斋尝为密咸不以示人积久至五十条皆自贬自针之词兢兢然惟恐惭天地君亲得罪师友其言曰学宜养正性持正行虚心涵泳切己体察八字要诀也又曰宋儒之道至朱子始集大成朱子之学不明则圣贤之道不着故与其徙着四书蒙引易蒙引诸书皆推原朱子之意常惟灯卧榻傍或夜分与诸生讲论寝后有得亟记疾书友善寗永贞林俊孙交杨廉丁玑江朝东而师事何乔新其言易则师三山林玭 【 林琵字廷珍年十九荐于乡天顺八年会试第三人登第后侍亲家居十有七年以易学授徒四方来学甚众闽中易学盛于东南实玭倡之既终大事赴京除授南京刑部主事升浙江按察佥事提督银场弘冶庚戌景宁贼吴大儿啸聚摽掠傍及闽中政和浦城诸县两省患之敕浙江镇廵等官剿捕诸公以事属玭玭发诸属县兵快分据要害以精锐千二百人进临其穴贼出拒破之弃穴横奔至闽松溪之渠口据高险隘众难之此曰贼势己蹙前途道恶严攻必下鼓之获渠魁戮其数百人余走庆元及从闲道窜景陵此复节制诸廵捕官就耴之戮死外又获三百余人支党散匿山谷官属请乘胜歼之玭曰无能为也死滥及无辜亟出示令早降两省以安时又有遂昌黄岩贼聚众且至万人各伏所穴未发闻景陵贼破皆胆寒玭又豫为形势疑之皆自解散升云南按察副使云南民夷杂处旧政因仍惟恐或有改张众心恐动玭曰地既入华当以华治为别名分重礼教劾都司之功升赏者数千人皆谪戍穷边玭行谊政治本自过人而文学复优所至上下翕然归重】 传其易者则同邑陈琛至今天下言易者皆推晋江成弘闲士大夫理学中辍永贞廉玑朝东与清皆崛起稀旷之后而清与廉尤为独得云万历中佥都御史詹仰庇请易名于朝赐谥曰文庄大学士李廷机复为请赠赠礼部侍郎 

　　○丁玑 

　　丁玑字玉夫镇江人少而凝永早悟慨然有求道之志年十八抗颜师席是岁领乡荐二十二成进士授中书舍人与同官乌伤王汶并名古意汶年长踰倍尊玑为益友陈献章至京师玑日接其讲论久而叹服益自刻励成化二十年除夜星殒其明年元日星书殒有声玑应诏上封事极论治道本末时政得失反复数千言大要以正心为根本教东宫振纪纲正风俗慎用人重名器苏民困理财用饬兵备为急务末言方士释老宜加痛绝先是林俊以论建寺张黼以救俊先后下狱玑危言继之众谓不免竟罢会中书舍人徐庄以写成诰敕送尚宝司请宝所具敕数少一道尚宝司官用宝复误多二道庄等十九人并下狱赎杖而玑以建言故特旨谪为普安州判官普安夷酋持酒贽入见请先饮酒示无毒玑曰何不相信饮其酒却其贽夷酋感畏终玑不专杀一人输纳以时寻以公委北上行次辰州宪宗崩玑闻讣三日不食孝宗初吏部尚书王恕闻玑至邀坐后堂咨访竟日辄曰佳士佳士方欲引为吏部属为忌者所沮仅判广信广信有人以私隙诬邻民为盗断其舌而污鬻其妻女邻毙狱中玑宿驿舍梦若声冤者诘旦果得诉者一讯而服同官有坐事玑为曲处同官乞为改印易牒玑不从曰某平生惟办此一片心事君果谁欺耶以父丧去即家授兴国知州旋丁母丧既阕倪岳为吏部尚书复即家起为南仪制郎中寻迁广东按察提学副使玑德器充完涵养深粹信古任道崇正辟邪居丧悉遵古礼哀毁骨立伯叔不分财而身无完衣子女踰期无力可嫁娶其为政以风化为先教人以身心为本四方从学屦满户外岁余人贺道清远山水暴涨在舟中度不免衣冠端坐与其一家十一人俱死仅遗一子时论惜之林俊曰玑于圣学己造疆畛天假之年吴澄许衡不足多也桑枢蓬户环堵萧然弦歌屡空不知于古人何如耳 

　　○陈琛 

　　陈琛字思献资禀朗迈于世无所倚涉闭门独学不苟同众举正德十二年进士授刑部主事乞南户部榷淮安舟税正额既足之后大开关门恣口人来往惟与宾客谈学赋诗而己部尚书责其弛慢琛荅尚书称数罟洿池若充类之尽钞关之设不比御人之盗乎以便养转南京吏部考功郎请告家居嘉靖中就家起贵州按察佥事调江西提学佥事并辞不赴琛高洁散朗其学得意在文辞之外酒杯诗兴常自放山砠水涯闲有喟然与点之意所著四书浅说易经通典亦皆推明朱氏之说学者宗之张襄惠公称其人曰有避世之深心而非玩世无道学之门户而有实学远之先人亦赞曰望风标似神仙怪物听议论如濂洛真人世论以为平当邑人与琛同时者举人王宣抚州同知蔡元伟亦皆究心学问 【 王宣受业蔡清之门掇乡科初试不第遂以养亲为志终身不复应举为人廓落豪迈俯视一世仰观千古精研前圣之遗洞贯百家之旨意欲伐前人之芜秽揭六籍于口星林希元称其高明之资不沦于卑污自得之学不滞于章句绝俗之行不混于尘俗而荐之朝□蔡元伟字伯瞻宋忠惠襄后总受学则己有孝弟称既为诸生宪副方豪延致家塾为其子师夙兴夜寐己自严矣久之见程端礼家塾日程皆宗晦翁教人之法叹曰学当如是即手抄服行慨然有求道之志非圣贤书不观非孝弟之志不存天地古今之运化英雄豪杰之作用无以入其思也领嘉靖辛卯乡荐不谒有司古耕为养既十年就授罗田学所以教士即□业之中默诱之圣贤之域擢德安令一用节爱为本每退食取小学近思录伊洛渊源录本朝薛胡二子粹言揭观成诵即升堂亦袖以出曰非曰忘之诚虑心官少放行事过差以此当严师良友迁杭州府通判入觐事竣乞终养宰李默知元伟命考功恳留归署钱塘印一月民甚称平擢抚州同知下车数日廵按御史委督乐安逋粮乐安责称刁邑元伟宽命令去鞭笞皆相继输纳复还府治耆民送者盈路无何乐安复有劫库之变再被委往忽流贼数千焚掠南丰等邻邑县故无城元伟召乡民之精锐者设险阨隘自着戎衣演武教场贼闻不敢近先时县狱久坏风寒莫蔽囚遇两荷盖立被系者复不以时问遣至满不能容时蒸疠疫元伟欲作新狱居之纵囚归命狱成乃至狱成囚并如期至复委署崇仁崇亦无城不数日报贼突至东西二耆衣带隔耳元伟督兵渡河率战数合杀贼数十余既五日皆遁散丁外养丧葬毕以泉中倭棘慕建宁有考亭遗风遂移居之元伟学尚程朱而重躬行其所寘力惟在饮食衣服男女起居动静语默辞受取予之际其自治之勤或至点简少懈过失复生辄抚膺泣下长跪自罚作日历自识平生名考德录而自序曰吾之考德有二一则时常省克而时识之以自稽其理欲分数之多少一则随其学之有得心之有开即便札记以验器识之高下浅深以为进德之助居常服膺晦翁之言以为世闲事须臾变灭皆不足寘胸怀惟有穷理修身为究竟法赖天之灵幸有所知好学性生至老弥笃历宫虽久此心淡然中屡遭家难备尝变故每自叹所遭之穷而此志终颠扑不破晚年闲静之中咀嚼益旨行以不息之功加以未死之年不有得于今必有得于古不有合于人必有合于天则所谓不知不愠之地或可几万一焉又有四书折衷易经聚正各若干卷】 

　　○罗钦顺 

　　罗钦顺字允升泰和人父用俊国子助教钦顺举弘治五年乡试第一明年第进士第三人授翰林编修久之迁南京国子司业送父归家因乞终养吏部不与题奏留家久之刘瑾用事严补职之禁除名为民谨诛复官累迁吏部右侍郎世宗即位转左迁南京吏部尚书以父病乞休诏许归省寻改礼部尚书会父没服阕起用旧官奏辞不允俄改尚书吏部时张璁桂蕚用事钦顺耻与尚同恳疏乞休许之钦顺之学始以禅入后悟其非慨然圣人之道而深辟释氏之谬其学以棈言性以神言心以变言情以合一言理气以道心谓性以人心谓情以理一分殊明理气之合一性体至精故道心以为微惟精所以审其几情用至变故人心以为危惟一所以存其诚统体一太极故曰理之一性之静也天命之初也人皆可以为尧舜也各具一太极故曰分之殊情之动也率性之道也刚柔善恶生其闲仁见为仁智见为智百姓见为日用也释氏一家之言有见于心无见于性其所谓觉第知觉之觉不能要于天命之本来而徒以空寂灵妙为境界是以格物致知皆弁髦之无用远之陆象山杨慈湖近之陈献章王守仁其学皆原于此则何以使物我俱融内外兼照尽己性以尽物性以达经世宰物之用所著有困知记三篇其于性情心意之蕴学问之原斤斤芒勿之闲而皆出于苦思妙契之余顾其学不开门授徒有请益者则开示之是以世人竞趋王氏学嘉靖二十三年行年八十廵抚都御史张岳上言钦顺攘斥异端有功圣门宜隆尊年之典使缙绅学士知钦顺以正道正觉见优朝廷士趋民习莫不率厉上使廵抚廵按及门存问居三年卒赠太子太保谥文庄钦顺有弟二人钦德钦忠先后举进士时号罗氏三凤钦德按察使钦忠都御史钦顺父寿三子前致酌父各赐之酒以钦忠能其官予二酌钦德次之予一而独酌钦顺三 

　　郎曰陈真晟而下皆不立门户不开讲堂卓然圣人之道躬修君子也蔡清身自力学而教人恒循举业以入曰不如是法堂前草深一丈矣罗钦顺无一毫越轶圣门宗旨视王守仁尤笃也 

　　名山藏卷之八十四 

　　●名山藏卷之□□□ 

　　晋江何乔远　譔 

　　儒林记（下） 

　　◆儒林记（下） 

　　王守仁 
　　王艮 
　　邹守益 
　　欧阳德 
</div>
    <div class="pagination">
<a href="名山藏_page83.html">上一页</a><span>...</span><a href="名山藏_page79.html">79</a><a href="名山藏_page80.html">80</a><a href="名山藏_page81.html">81</a><a href="名山藏_page82.html">82</a><a href="名山藏_page83.html">83</a><span class="current-page">84</span><a href="名山藏_page85.html">85</a><a href="名山藏_page86.html">86</a><a href="名山藏_page87.html">87</a><a href="名山藏_page88.html">88</a><a href="名山藏_page89.html">89</a><span>...</span><a href="名山藏_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
