<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 348 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 348 页/共 505 页
  </h1>
  <div class="content">
   ○谕内阁、富升奏、请将经手建盖兵房谋利误工之协领等革职查办一摺。京口兵房。于同治五年闲拨款兴办。经手之协领延康、佐领同瑞、迟至本年始行开工。已属玩视公务。且以帑项二万五千余两之多。为伊等贩卖木植图利之用。以致欠款未清。完工杳无时日。并据自认获利八千余两。实属胆大妄为。协领延康、佐领同瑞、均著暂行革职。交魁玉讯明舞弊确情。据实参办。以儆官邪。所有未盖兵房。并著该将军督饬赶紧盖齐。藉资官兵栖止。　　

○谕军机大臣等、昨因金顺奏、葭境肃清。边外回匪肆扰。诚恐河冰凝结。山右河保等处。在在堪虞。当经谕令该统兵大臣等、檄饬各军。分投防剿。现据金顺奏由边外驰回榆林。探悉小川沟窜贼。盘踞海会寺马湖峪一带。向水堡迤南。复有大股屯踞。边外蒙地。一片沙漠。无险可扼。金顺所部兵力甚单。若不会合马步各军。亟图防范。设该匪乘虚东窜。必至防不胜防。著郑敦谨、遵奉前旨。檄饬张曜星驰赴榆。以厚兵力。李鹤年迅饬宋庆统带所部。赶紧赴汾州驻扎。以壮声援。并著文盛遵奉前谕。将备调马队官兵内。迅拨二三百名。派员管带。驰赴金顺军营。随同攻剿。毋稍迟延。各军未到以前。金顺务当就现有兵力。实力防剿。左宗棠、库克吉泰、刘典等、迅即严饬在事文武相机剿办。先东北而后西南。毋任贼股东趋。更成不了之局。金顺驻兵榆林。与甯夏花定相距较远。不能兼顾。设回匪句结西窜。则该处亦甚可虞。著丰绅先事密筹防范。以免疏失。郑敦谨、刘典、拨定协饷。暨河东道应解甯夏之饷。即著按月如数批解金顺行营。以资匀拨。毋稍延欠。蒙兵截剿窜匪。因众寡不敌。以致东犯。偪近河干。扎萨克召相距萨托包头镇。均不过三百余里。该处情形。均形吃紧。冰桥凝结。何堪一误再误。现在定安等已饬达尔济等督队分路防剿。大同镇官兵亦已到防。绥远右卫官兵。交马升调遣。往萨清一带扼扎。即著定安、桂成、杜嘎尔等、责成各路防军。沿河实力堵剿。遇贼即击。毋得稍涉松懈。致干重咎。杀虎口监督所拨税课银二万两。著定安等咨催迎提。以期妥速。察哈尔暨晋省沿河一带。及宣化地方。著文盛、郑敦谨、官文、一体认真严防。定安等前请户部筹拨银十万两。现在河防吃紧。饷项缺乏。著户部迅速拨银十万两。以济急需。将此由六百里各谕令知之。　　

○又谕、金顺奏、请饬拨协饷等语。金顺所部马步各营。现在榆林一带剿贼。需饷孔亟。自应迅拨饷项。以资饱腾。该副都统请由天津每月协济饷银一万两。著崇厚按月照数筹拨。解交金顺军营。毋稍延缓。将此谕令知之。　　

○漕运总督张之万奏、遵饬营员缉拏清淮一带游勇。得旨、清江为南北冲途。往来杂遝。著即严饬钱鼎铭会同地方文武。时加巡缉。遇有游勇行劫等情。即行捦拏正法。以靖闾阎。　　

○以江苏徐州捦获匪首高归。予县丞曹式宗等升叙有差。　　

○拨神机营竹枪五百杆。刺刀一千把。给绥远城将军定安军营领用。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、板浦、中正、临兴、十四场歉收地方新旧折价钱粮有差。　　

○丁亥。谕内阁、朕奉慈安皇太后慈禧皇太后懿旨。前因钟郡王薨逝。并无子嗣。当即谕令惇亲王、恭亲王、醇郡王、孚郡王、往见钟郡王福晋。问其于近支中。愿以何人为嗣。据实指出。以便奏明办理。本日据惇亲王恭亲王醇郡王孚郡王面奏。钟郡王福晋。请以恭亲王之次子不入八分镇国公载滢承继等语。著照钟郡王福晋所请。将载滢给与钟郡王为嗣。载滢著即照例承袭贝勒。百日孝满后。不必带领引见。并加恩支食半俸。所有应行事宜。该衙门察例具奏。　　

○又谕、朕叔钟郡王素承优眷。恩礼叠加。昨日朕亲临赐奠。笃念懿亲。弥深悲惋。钟郡王福晋。著加恩赏给郡王半俸。以资养赡。　　

○又谕、李鹤年奏、带兵大员。纵勇殃民。请饬查办一摺。甘肃凉州镇总兵周盛波、上年带勇在河南南阳一带。追剿捻匪。纵令所都马队。驶至唐县所属之少拜寺砦。抢杀难民。辄因砦民开炮抵御。复纵通逞凶。枪毙团丁多名。破砦而入。肆行杀掠。以致民人妇女受伤身死及畏辱自尽者百数十人。实属藐法已极。周盛波著先行革职。并著李鸿章将该总兵从严参办。不得稍涉宽纵。一面责令将滋事弁勇。按名交出。从重惩办。以肃军律。　　

○谕军机大臣等、福济、锡纶奏、沥陈布伦托海情形一摺。布伦托海创建新城。皆系李云麟偏执己见。冒昧从事。以致无事之地。横生枝节。实属乖谬已极。福济等体察该处情形。宜静不宜动。宜虚不宜实。并深悉其受病之由。办理必有把握。自应及早另筹良策。力革前非。著即将叛民赶紧戡定。悉心相度机宜。妥筹办法。务使各处流民及各属部落均安生业。免致复起事端。以靖边疆而副委任。将此由五百里各谕令知之。　　

○予四川各属阵亡伤亡官弁兵勇一千二十四员名分别赏恤如例。　　

○予布伦托海被戕防御达林泰祭葬世职。　　

○戊子。上奉慈安皇太后慈禧皇太后幸漱芳斋。侍午膳。　　

○谕军机大臣等、定安等奏、河防吃紧。请调官兵马匹。以资防剿一摺。陕省土回各匪。扰及神木。窜出边外扎萨克乌绅贝子旗等处。榆林附近地方。贼势日重。并据获贼供该逆股有分窜河保营包头镇抢掠之意。归绥河防。此时万分吃紧。著定安等会商杜嘎尔。先就现有兵力。相机进击。并饬达尔济过河截剿。以遏狂氛。包头镇浚濠筑墙。想已竣事。并著饬令马升督率兵勇。会合该处团练。加意防范。毋稍疏虞。归绥现存察哈尔各队马匹。膘分不齐。著文盛即由商都两翼太仆寺牧群。挑选肥壮马五百匹。迅派妥员解由草地驰赴定安等军营。以资剿击。该将军等所请调拨现驻南苑之吉林黑龙江马队一千名。前锋护军营马队五百名。威远步队八百名。应领军火饷乾等款。由神机营核发。又天津洋枪队一千名。应需军火等项。由三口通商大臣按月筹拨。本日已交神机营王大臣等速议具奏矣。将此由六百里各谕令知之。　　

○又谕、曾璧光奏、川黔各军。攻克麻哈州城一摺。贼踞贵州麻哈州城。经曾璧光派兵会同川师。剿抚兼施。当将州城克复。与崇实等前奏。大略相同。现在署提督张文德力疾亲督诸军。进扎王都保。并分军规复都匀。著曾璧光传谕该署提督。乘此声威。鼓行而进。并著崇实、吴棠、饬令道员唐炯联络黔军。进规清平旧州。节节进剿。务将都匀踞逆一律歼除。并力下游。以期肃清黔境。将此由五百里各谕令知之。　　

○以记名提督傅先宗为甘肃凉州镇总兵官。　　

○以克复贵州麻哈州城。予武生唐步阶等以守备用。并赏花翎。云骑尉杜光前蓝翎。余加衔升叙有差。　　



大清穆宗继天开运受中居正保大定功圣智诚孝信敏恭宽毅皇帝实录卷之二百四十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。十一月。己丑。谕军机大臣等、直隶提督刘铭传所部勇丁向称得力。捻逆荡平后。该军移扎山东张秋镇。休息已有时日。昨据定安奏、回匪窜扰扎萨克乌绅贝子旗等处。归绥情形吃重。山西大同直隶宣化一带亟应严防。著曾国藩李鸿章、传知刘铭传即行来京陛见。迅赴本任。以重职守。其驻扎张秋勇队。并令派委得力之员实力整顿。听候调遣。将此由六百里各谕令知之。　　

○以故扎噜特扎萨克达尔汉贝勒诺尔布林沁继子桑巴袭爵。　　

○以热河剿匪出力。予协领禧霖以副都统用。余加衔升叙有差。　　

○旌表守正捐躯直隶清丰县民女刘根姐。　　

○庚寅。谕内阁、前因景霖奏、请借款移栽树株。当经谕令直隶总督督饬藩司借拨。兹据景霖奏称、陵寝官道两旁等处。共移栽小树二万二百余棵。修养小树十五万六千六百余棵。其栽树经费六千四百余两。前拨之款。迄今尚未解到。请旨饬催等语。著直隶总督懔遵前旨。督饬藩司无论何款。赶紧将此项银两迅速拨解。毋再玩延。　　

○谕军机大臣等、神机营奏、遵议定安等请调官兵一摺。定安等以贼窜榆林境北。河防吃紧。奏调神机营等官兵前往防剿。现经该管王大臣等议奏按照该将军等所请。派拨吉林马队五百余员名。黑龙江马队五百余员名。威远胜字枪炮队八百余员名。护军营马队现须休息。改派骏字骧字两起马队五百名。分作四起起程。除放给一月征饷外。仍拨解两月饷项。并另筹杂款银五千两交定安按月核放。此项调出马步官兵久暂难定。以后所需饷乾等件。均由神机营按月给发。以资饱腾。惟行饷较操饷加增。此次该营既垫发三个月。除应发操饷外。其加增行饷。即著户部如数拨还。各起队伍。由直隶前赴山西。著官文、郑敦谨、分饬各该地方官。遇此项官兵经过。即将需用车辆驼只妥为应付。毋误遄行。定安等俟官兵到绥。即交杜嘎尔统带。或扼要驻扎。或过河进剿。力遏贼氛。官兵未到以前。定安、桂成、杜嘎尔、均当就现有兵力认真防范。不得稍有疏虞。其请拨天津洋枪队一千名。著崇厚照数选派。配足军火器械。克期驰往归绥。交定安等调遣。并筹备三个月饷项及杂款银两。随队运往。俾免缺乏。此次添调队伍。一切饷项军火。均由神机营及崇厚自行筹发。郑敦谨、定安等、仍当随时妥为照料。毋视客兵在境。漠不关心。是为至要。将此由六百里各谕令知之。　　

○又谕、有人奏、湖南布政使李榕性情坚僻。行止乖谬。用优伶为家丁。招摇诈索。并买良为贱。冤抑属员。以致劣员藉端科敛。民怨沸腾。其滥支卖缺等弊。难以枚举等语。李榕以藩司大员。当如何整躬率属。以副委任。若如所奏各节。种种乖谬。殊堪痛恨。著李鸿章按照摺内所参各节逐款确切查明。据实覆奏。毋得化大为小。稍涉徇隐。原摺著钞给阅看。将此谕令知之。　　

○辛卯。谕内阁、宗人府奏、应给贝勒官员甲数。请旨遵行一摺。钟郡王之承继子载滢。已封为贝勒。其应有官员甲数。著即照贝勒分内应得之数给与。　　

○谕军机大臣等、李鸿章等奏、分别遣撤留防各军一摺。李鸿章抵德州后。陆续将所部兵勇遣撤共五十营。至江甯省城。复与曾国藩等商定。以淮勇未可尽撤。酌留铭鼎两军。分驻河北济甯一带。其江苏徐州及沿江要隘。则以吴长庆勇队及动字营分防。刘玉龙炮队。仍扎江甯下关江口。而留湘勇三营驻扎城内。所筹均属周密。李鸿章以湖北为四战之地。游匪防勇尚多。拟带郭松林等裁賸各营前往。藉资镇摄如江皖稍有蠢动仍可调回策应自系老谋深算。且沿江一带。难保无游勇滋事。亦可以资弹压。即著照所请行。以上留防各军。马新贻、丁日昌、均当相度机宜。随时酌量调遣。务令地方安敉。永绝乱萌。各营本食苏饷。自应仍由苏省供支。著马新贻、丁日昌、分别筹解。源源接济。毋令缺乏。俟善后事宜大定。再由李鸿章等酌度情形。次第裁撤。以节饷需。至潘鼎新前已有旨令赴左宗棠军营。旋准该藩司所请给予假期。统带旧部回皖。再挑募勇丁四千赴陕。是该藩司所部。未能扼扎济甯。应如何酌拨饷糈另筹布置之处。著李鸿章会商丁宝桢妥为办理。前谕李鸿章等饬令刘铭传来京陛见。迅赴本任。该军现有刘盛藻统带。驻防张秋。即著李鸿章遵照前旨。催令该提督克期起程。毋再延缓。李鸿章另片奏、请假埽墓省亲等语。李鸿章为国宣勤。身在行间十有余载。今幸军务平定。自应俯如所请。以遂孝思。著赏假一个月回籍。惟两湖地方紧要。亟须该督前往控制。一俟假满。迅即起程赴任。以重职守。将此由五百里各谕令知之。　　

○壬辰。谕内阁、御史游百川奏、请除吏胥积弊一摺。京外各衙门额设吏胥。不过用以执簿书供奔走。乃近来各衙门胥吏。或舞弊营私。甚至盘踞把持。缘引为奸。坏法乱纪。殊堪痛恨。嗣后内外大臣。务当严饬所属振刷精神。破除积弊。将一切文案。立限清理。吏数过多者。核实裁汰。其有舞文弄法之吏。随时察防痛惩。不准稍涉徇庇。至家丁串通书役。绅衿包揽词讼。亦著一并严禁。以儆贪蠹而杜弊端。将此通谕京外各衙门知之。　　

○又谕、兵部代奏、候补主事李扬华敬陈管见一摺。据称近来地方各吏。但讲虚文。全无实政。因而巨奸大猾横暴闾里。绝无创惩。良民受屈赴愬。往往押候延阁。甚至发交命案。避重就轻。曲为凶犯开脱。姑息徒以养痈等语。刻下发捻荡平。各省大吏。亟宜澄叙官方。勤求民瘼。如该主事所陈。实为近今恶习。著各省督抚力为整饬。董率所属。于自理词讼。迅速清结。命案认真办理。至京控各案。统由各该督抚亲提审讯。不得转委首府各官。以重民生而祛积弊。　　

○谕军机大臣等、兵部代奏、主事李扬华敬陈管见一摺。所陈请饬督抚将帅查点营勇数目。并将游勇挑补兵缺等语。军兴以来。各路军营募勇剿贼。往往以少报多。虚冒饷项。如该主事所称。每营以二三百人充数五百者。自系实有其事。上下欺蒙。殊堪痛恨。即著各路统兵大臣督抚等各将所部逐细查点按名过操。不准以长夫滥充勇数。如有任意浮冒者。即将该统领严行参办。毋稍粉饰。现在撤营甚多。游勇四散。虽叠经谕令各督抚大臣等妥为安插。诚恐人数过多。未必尽安生业。各省绿营额设官兵。类多孱弱。该主事所请汰绿营之疲卒。补以勇丁之健壮。于营伍情形有无窒碍之处。并著各该督抚悉心斟酌。妥筹办理。原呈著钞给阅看。将此各谕令知之。　　

○癸巳。谕军机大臣等、延煦等奏、遵查边外地势民情。酌拟章程绘图呈览一摺。边外流民私垦。历有年所。前因该侍郎等合词公请查办。派延煦等前往会同都兴阿妥筹办理。兹延煦、奕榕、于浑江以西。已经查勘。拟就章程。请饬都兴阿酌核办理。其章程内所称关碍风水围场地方。俱应封禁。自系正办。惟何处关碍。现在能否饬令迁徙。该侍郎等并未指明。又设局呈报。有无流弊。报出民户。作何钤束。亦未议及。摺内所称暧江一带。从缓查办。情形是否确实。都兴阿身膺重寄。责无旁贷。著即悉心筹画。务使经久可行。毋存苟且塞责之意。延煦等原摺。并章程八条。著钞给都兴阿阅看。其中有无可采。并一切未尽事宜。均著该将军酌核以闻。再降谕旨。将此由五百里谕令知之。　　

○甲午。谕内阁、前因毛昶煦奏、军务渐平。请饬裁减厘金。当经降旨谕令各该督抚体察情形。酌留大宗。撤去分局。零星杂贩。概免抽厘。以纾民力。兹据郭柏荫、何璟奏称、湖北现存各营需饷尚多。并有积欠旧饷。及筹办善后各事宜。现在酌留局卡八十六处。拟裁分局分卡五十四处。其余偏僻集场各局卡概行裁撤等语。即著照所拟。将暂留局卡。慎选妥实可靠人员认真经理。以归核实。其裁撤各局卡。如有私收等弊。即行从严参办。毋稍徇隐。此外抽厘省分。各该督抚等务当懔遵前旨。体察情形。分别裁留。迅速具奏。　　

○赏蓝翎侍卫文麟头等侍卫。实授哈密办事大臣。　　

○乙未。谕内阁、钟郡王于本月二十六日奉移暂安处。著派恭亲王于是日前往府中奠醊。并派醇郡王送至暂安处。再行祭奠。　　

○谕军机大臣等、文盛奏、遵拨马队赴陕。并筹办防务一摺。察哈尔备调马队三百名。该都统已遵调进口。著即饬令迅速启行。前赴金顺军营听候调遣。毋许稍有延缓。察哈尔界连归绥。现值冬令河冰凝结。甘省回匪。既窜扰扎萨克旗。难保不乘隙东犯。自应先事筹防。文盛拟派张家口驻防兵五百名。察哈尔八旗马队一千名择要驻扎。著即督饬该官兵等勤加操练。随时确探归绥一带情形。认真防范。所需马乾等项银两。著宜成于张家口税银内提留银二万两。由文盛随时动用。需用军火等项。已谕令工部武备院照数拨发矣。将此谕知文盛、并传谕宜成知之。　　

○以通政使司副使载庆为太仆寺卿。内阁侍读学士朱学勤为光禄寺卿。　　

○丙申。谕内阁、前据侍郎胡肇智呈进前任安徽颍州府教授夏炘、恭绎圣谕十六条。附律易解一卷。暨所撰檀弓辨诬三卷。述朱质疑十六卷。当交南书房翰林阅看。据称该员所辑附律易解。尚得周官与民读灋遗意。用于讲约。甚有裨益。其檀弓辨诬述朱质疑二书。亦均能有所发明。该员年届耄耋。笃学不倦。甚属可嘉。即著武英殿将该员所绎圣谕十六条附律易解刊刻颁发。其檀弓辨诬述朱质疑两书。均著留览。　　

○谕军机大臣等、前据定安奏、陕省回匪扰及神木。窜至边外扎萨克乌绅贝子旗地方。当经谕令定安等相机进击。旋又调拨神机营及天津劲旅前往助剿。第恐边外地方辽阔。贼情飘忽。值此河冰凝结之时。尤恐乘闲窜渡。现在归绥防务若何。萨拉齐清水河托克托城等处。是否安谧。有无回逆窜近该处。著定安、郑敦谨、确切探明。据实迅速覆奏。以慰廑系。并著定安会同杜嘎尔认真堵剿。毋令该逆得以渡河。扰及完善。定安身膺重寄。自当竭力防剿。郑敦谨有统辖全省之责。岂得置之不问。傥有边外贼情消息。即著妥筹兼顾。随时奏闻。将此由六百里各谕令知之。寻定安等奏、现在匪踪去河较远。萨拉齐等处安谧如常。报闻。　　

○又谕、前因陕省奏拨饷项由户部议令湖南将捐项四成。归陕甘两省分用。嗣又准刘典所请。谕令郭柏荫、何璟、将湖北分收湖南销售淮盐厘金。全数解陕。原以陕饷支绌。藉此资其饱腾。兹据刘典奏称、屡次催提。并未分厘解到。该省军事方殷。现又收抚扈彰一股。筹给口食。并安插经费。无款拨发。自系实情。且湖南系属完善之区。捐输各款尚易为力。刘昆自应统筹全局。彼此兼顾所有前经部议分成捐输银两。著即按照成数。随时分解。并就近催令道员易润坛、将准拨湖北分收淮监厘金。全数起解。毋再藉词推延。致陕军日形匮乏。刘典即酌量派员迎提到营。以资应用。将此由五百里各谕令知之。　　

○予河南各属阵亡殉难绅民兵勇妇女一千七百八十三名口分别旌恤如例。　　

○丁酉。谕军机大臣等、毛昶熙奏、请调宿将驻扎畿北一摺。前因归绥防务吃重。宣大一带亟应严防。曾降旨令曾国藩、李鸿章、传知刘铭传迅即来京陛见。其驻扎张秋勇队。整顿候调。现在归绥防务仍未见松。宣大为畿疆屏蔽。亟宜大员督率办防。刘铭传著即兼程来京陛见。傥该提督尚在江甯。即著马新贻就近传知。如已回本籍。并著李鸿章、吴坤修传知。以期迅速。宋庆一军。前令驰赴汾州扼扎。该处情形较松。宋庆曾否自豫起程。即著李鹤年、郑敦谨。饬令该提督统率所部。径赴归绥。协同防剿。并著定安等督率所部联络声势。以资得力。所需饷粮军火。著李鹤年、郑敦谨、宽为筹备。毋令缺乏。致有贻误。将此由六百里谕知曾国藩、李鸿章、定安、马新贻、郑敦谨、李鹤年、并传谕吴坤修知之。　　

○又谕、本日据御史郭从矩奏、访闻山西平定州之乐平乡。有外来匪徒。假作乞人。姓张者谓之张二。姓李者谓之李二。俗名二字会。每于秋后挨村借粮。并肆抢劫。或经报官。官辄令改盗为窃。现在该匪等聚有二三百人。叠劫东赛村等处当店多案。本地匪徒亦入其党等语。乐平地方南近河南武安。东界直隶赞皇。道路丛杂。易为盗薮。该匪等聚党多年。连番劫掠。地方官何以漫无见闻。若不及早捦拏。必至愈聚愈多。酿成巨患。著郑敦谨、迅饬该州县官赶紧缉拏。逐案究治。如该州县有讳匿等情。即著从严参办。该处为直晋通途。又与豫省密迩。尤恐此拏彼窜。并著官文、李鹤年、严饬所属会合摉捕。以期净绝根株。毋任逃逸。原摺均著钞给阅看。将此由四百里各谕令知之。　　

○戊戌。以江苏军营总兵官刘士奇等捐输军饷。永广湖南凤凰厅学额三名。安徽庐江县二名。江苏吴江县一名。　　

○己亥。谕内阁、给事中刘庆奏灾区不堪再扰。请严申禁令一摺。直隶河南山东等省。被匪扰害。地方受祸最深。该地方官亟应实加抚恤而不肖州县。于业经蠲缓之钱粮。往往藉口因公巧换名目。按户苛派。如丁宝桢奏参山东临邑县李毓泰等私派亩捐各弊。殊可痛恨。一省如此。他省恐亦在所不免。疮痍余生。何堪复加扰累。著各该督抚等留心查访。傥有州县官藉端巧敛者。即行从严参办。并责成该管道府随时查察。如有徇庇。亦著一并参处。以副轸恤民生至意。　　

○又谕、曾璧光奏、官军攻克都匀府城一摺。贵州官军。自克复麻哈州城后。进规都匀。逆首杨开帼等。分率苗党。踞守关隘。阻我进兵之路。提督张文德亲督各军。于十月间进取王都保贼巢。逆首潘名桀等率众投降。径道关之贼。集党死守。旋经官军攻破。并进拔文得关。杀贼五百余名。乘胜直薄都匀。分门环攻。十三日夜间。官军一拥登城。短兵相接。毙贼一千余名。余贼夺门四溃。复追杀数百名。当将都匀府城克复。剿办尚属得手。仍著督饬官军。将毛坡贼巢克期埽荡。迅殄逆氛。提督张文德力疾督军。克拔坚城。奋勇可嘉。著赏穿黄马褂。并赏换达桑阿巴图鲁名号。　　

○谕军机大臣等、有人奏、奉天甯远州地方。于此次恭送圣容实录圣训玉牒过境时。该处知州有科派商民东钱十余万串之事。迨经差回。又苛敛数万串。如有不遵。即加锁押。勒钱保赎。请饬查办等语。此次恭送事宜。曾经降旨。毋许稍有扰累。若如所奏。该州科派病民。实堪痛恨。著都兴阿等确切查明。据实参奏。毋稍徇隐。原片均著钞给阅看。将此各谕令知之。
  </div>
  <div class="pagination">
   <a href="清实录同治朝实录_page347.html">
    上一页
   </a>
   <span>
    ...
   </span>
   <a href="清实录同治朝实录_page343.html">
    343
   </a>
   <a href="清实录同治朝实录_page344.html">
    344
   </a>
   <a href="清实录同治朝实录_page345.html">
    345
   </a>
   <a href="清实录同治朝实录_page346.html">
    346
   </a>
   <a href="清实录同治朝实录_page347.html">
    347
   </a>
   <span class="current-page">
    348
   </span>
   <a href="清实录同治朝实录_page349.html">
    349
   </a>
   <a href="清实录同治朝实录_page350.html">
    350
   </a>
   <a href="清实录同治朝实录_page351.html">
    351
   </a>
   <a href="清实录同治朝实录_page352.html">
    352
   </a>
   <a href="清实录同治朝实录_page353.html">
    353
   </a>
   <span>
    ...
   </span>
   <a href="清实录同治朝实录_page349.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
