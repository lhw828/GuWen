<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 215 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 215 页/共 1316 页</h1>
    <div class="content">○派惇亲王会同御前大臣校阅应挑侍卫马步技射。译汉　　

○以留办穆宗毅皇帝实录馆务出力。赏郎中锡桐等花翎。候选主事常清等、升叙加衔有差。现月　　

○旌表未婚守志江西萍乡县生员张耀藻聘妻颜氏。摺包　　

○辛卯。谕内阁。军机大臣等奏。会审擅入官内人犯。定拟请旨一摺。刘振生素患疯疾。混入宫禁。且该犯语言狂悖。实属罪无可逭。著照所拟。即行处绞。现月　　

○谕军机大臣等。杜嘎尔等奏。乌城边防紧要。请饬催各省欠款一摺。据称乌城军饷。自光绪五年五月奏准酌拨欠款。山东解过银四万二千两。尚欠银十八万二千两。河南还过伊犁借款银二万两。尚欠银二十八万五千两。江西解过银四千两。尚欠银六万五千二百九十二两。安徽省分厘未解。又光绪四年乌科两城□山戊不□需经费。经部议由安徽江苏湖北浙江四省。在于厘金项下。各拨银一万两。至今三年之久。并未报解。目前需饷孔亟。请旨严催拨济等语。乌里雅苏台现在办理边防。亟须各省筹解饷项。以济要需。著各省督抚。查照欠解数目。督饬藩司陆续筹解。其有员弁守催者。即著发交该城领饷之员。赶紧运回应用。毋稍延缓。将此由四百里各谕令知之。现月　　

○又谕。杜嘎尔等奏。请调员差委等语。张家口驻防正白旗满洲即补协领佐领赓吉图。著祥亨、永德即饬该员由驿迅赴乌里雅苏台听候差委。其所奏酌调贴写兵数名。并著该都统等查照办理。将此各谕令知之。现月　　

○以婚嫁违制。革户部右侍郎长叙。护理山西巡抚布政使葆亨职。现

月　　

○壬辰。谕内阁。贝勒载滢之第一子。著命名溥伟。记注　　

○谕军机大臣等。户部奏、遵拨东三省辛巳年官兵俸饷一摺。据称奉天需银二十五万六千三百二十三两零。拟拨山东辛巳年地丁银八万两。河南辛巳年地丁银五万五千两。驿站存賸银一万一千三百二十三两零。两淮盐厘银八万两。淮安关常税银一万两。江苏厘金银二万两。吉林需银十三万四千六十二两零。拟拨长芦辛巳年盐课银二万四千六十二两零。山东辛巳年地丁银三万两。河南辛巳年地丁银三万两。江海关洋税银二万两。临清关常税银三万两。打牲乌拉需银三万九千六百十三两零。拟拨长芦辛巳年盐课银一万九千六百十三两零。江苏厘金银二万两。黑龙江需银二十七万两。拟拨长芦辛巳年盐课银三万两。福建辛巳年盐课银三万两。安徽辛巳年地丁银五万两。山东辛巳年地丁银三万两。河南辛巳年地丁银三万两。驿站存賸银三万两。直隶旗租银三万两。江苏厘金银一万两。江海关洋税银三万两等语。即著该督抚监督。查照户部指拨银数。迅速筹拨。委员分批径解盛京户部交纳。不得解由部库转发。以致耽延。该督抚监督务当如数筹解。如有延欠。由各该将军指名奏□□□尔□。照迟延京饷例议处。并著盛京户部于各该省解到时。分别知照该将军等派员领回。以资散放。其黑龙江应领制钱。仍著查照旧章办理。毋稍浮冒。所有用过银钱各数。照例题报。如有余賸。于下年请饷时声明划抵。并将应造银价清册。按月造报。以凭稽核。至所称黑龙江自光绪元年起至本年止。各省解到俸饷暨历年应徵租税。计款甚钜。究竟放过新陈俸饷。几年未据报销。著定安迅即查明。分晰造册。专案题销。各该省欠解东三省本年的饷。并历年欠饷。著该督抚监督查照户部咨开数目。迅即埽数解清。毋稍迟延。将此由五百里谕知李鸿章、岐元、恩福、铭安、定安、刘坤一、何璟、吴元炳、裕禄、勒方锜、周恒祺、涂宗瀛、并传谕徵麟知之。现月　　

○予故镶红旗蒙古副都统荣全祭葬恤荫如都统例。赏银一千两治丧。现月　　

○癸巳。谕内阁。午门直班护军殴打太监一案。曾谕令刑部内务府府详细审办。现据讯明定拟具奏。此案护军玉淋等于太监李三顺奉使赍送物件。竟有拦阻殴打情事。已属荒谬。该衙门拟以玉淋从重发往吉林充当苦差。祥幅从重发往驻防当差。觉罗忠禾从重折圈三年。并将岳林请旨交部议处。自系照例办理。惟此次李三顺赍送赏件。于该护军等盘查拦阻时。业经告知奉有懿旨。仍敢抗违不遵。藐法已极。若非格外严办。不足以惩儆。玉淋、祥幅。均著革去护军。销除本身旗档。发往黑龙江充当苦差。遇赦不赦。忠禾著革去护军。改为圈禁五年。均著照拟枷号加责。护军统领岳林。著再交部严加议处。至禁门理宜严肃。嗣后仍当实力稽查。不得因玉淋等藐抗获罪。稍形懈弛。懔之。现月　　

○谕军机大臣等。有人奏。浙江署余姚县知县沈藻烈。浮徵钱粮。巧立名目。蒙详批准。嗣因该县绅耆联名控省。该抚复批。核数本觉浮多。前后予盾。沈藻烈与署运司唐树森及谭钟麟皆系姻亲。并不呈请回避等语。所□□□尔□各节。是否属实。著何璟确切查明具奏。毋稍徇隐。原摺著钞给阅看。将此谕令知之。现月　　

○又谕有人奏。闽省防务。请饬及时整顿一摺。据称福建防军共十余营。惟霆庆二营。训练较精。余则未能一律。近募楚粤各军。彼此意见相歧。难期得力。沿海门户。如长门金牌等处。应行建筑炮台。拨营扼扎。台湾兵勇。总统无人。各军俱不相下。且多吸食洋烟。亟宜实力整顿等语。著何璟、勒方锜、斟酌情形。认真办理。原摺均著钞给阅看。将此各谕令知之。　　

○派镶黄旗蒙古都统穆腾阿管理健锐营事务。译汉　　

○以镶黄旗护军统领尚宗瑞为右翼前锋统领。正黄旗护军统领恩全为镶黄旗护军统领。镶白旗护军统领札拉丰阿为正黄旗护军统领。正黄旗蒙古副都统明安为镶白旗护军统领。译汉　　

○以记名副都统珠尔逊保为镶红旗蒙古副都统。译汉　　

○追予御贼被害浙江上虞县从九品虞典。闻变捐躯监生袁长庚妻俞氏。分别旌恤如例。　　

○蠲免直隶永平、宣化、遵化、张家口、顺天、保定、正定、河闲、天津、顺德、广平、大名、易、定、十四府厅州属旧欠杂赋。现月　　

○纂修官王荣商恭纂　　

帮总纂官程棫林恭辑监修总裁世恭阅一签五月二十六日正总裁那恭阅六月十六日专司藳本陆恭覆阅壬子十月二十日　　

徐恭阅二签九月十五日　　

荣月日副总裁唐月日　　

宗室宝恭阅二签六月初十日

　　

郭恭阅七月初二日　　

熙月日初校修改上卷拾签梁志文恭校陈恭阅九月初二日覆校修改上卷壹签张祖廉详校宗室麒月日总校修改上卷陆拾叁签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百二十五　　

光绪六年。庚辰。十二月。甲午朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至癸亥皆如之。内起居注　　

○谕内阁。岑毓英奏。请将浮收钱粮之知府议处讯办一摺。贵州署都匀府知府思南府知府陈廷梁。经徵地丁米折。辄以办公不敷为词。每两浮收银六钱六分。并有粮书勒索票费情事。实属任意朘削。罔恤民艰。仅予议处。不足示惩。陈廷梁著即行革职。查明实在浮收及勒索数目。全数追缴。以苏民困而儆官邪。现月　　

○乙未。谕军机大臣等。岐元代奏、道员陈本植。条陈边防事宜一摺。览该员所陈各节。不无可采。其所称奉天以朝鲜为屏蔽。该国设被吞并。则我之藩篱尽撤。为患益深。宜力筹保卫等语。尚为明切。惟请将洋税专供防饷。其势有所难行。著李鸿章将该员条陈。悉心酌核择其可以施行者。筹议具奏。原摺著钞给阅看。将此密谕知之。寻李鸿章奏。俄船现已折回。洋税万难指拨。陈本植所请集兵支饷。未免张惶其词。应就奉省现有兵力。认真整顿。如朝鲜有警。分兵援助。报闻。洋务

摺包

　　

○盛京将军岐元等奏。奉省防务紧要。请调记名提督蒋月华差遣。得旨。著该将军等咨行曾国荃。饬令蒋月华即赴奉省差委。摺包　　

○丁酉。以雪泽未沾。选光明殿道众。在大高殿设坛虔祷。派克勤郡王晋祺。贝子毓橚等。分班直宿上香。上亲诣行礼。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○谕内阁。詹事府左庶子张之洞奏。分发人员请饬部妥议章程等语。著该部议奏。现月　　

○谕军机大臣等。色楞额等奏。派员查办黄黑两教夷案一摺。批结岭寺喇嘛。与夥尔族番互讼一案。据派往之噶布伦等禀称。普纳等寺黑教。藐视逞强。而夥尔总百户等。则以该噶布伦偏袒黄教。私自调兵等情禀诉。此案自系为各寺布施起衅。该噶布伦等所禀。各执一词。自应另派贤员查办。著色楞额、维庆。即饬派出粮员。确切查明案中关键。相机开导。秉公办结。所有带兵弹压之处。亦当斟酌情形。不得轻举妄动。激成事端。另片奏。派员前赴里塘查办夷务等语。查绿野番与里塘土司构衅。色楞额等已派员带兵查办。著恒训、丁宝桢、色楞额、维庆、遵照前旨。妥筹办理。将此各谕令知之。现月　　

○准前署福建邵武县知县孙翘江、在本籍建立专祠。列入祀典。从贵州巡抚岑毓英请也。摺包　　

○戊戌。穆宗毅皇帝忌辰。上诣奉先殿寿皇殿行礼。遣官祭惠陵。宫

门

　　

○以祈雨灵应。颁陕西定远厅城隍庙扁额。曰泽洽雕阴。汉中府城隍庙扁额。曰仁周天汉。南郑县神山龙王庙扁额。曰播润天池。现月随手　　

○谕内阁。兵部奏、遵议护军统领等处分一摺。护军统领载鹤、侍卫连寿、文秀、常寿、常元、常林、巴克唐阿、国成、奎恩、钟福、德基、桂山、内务府护军统领明禄。均著照部议即行革职。内务府副护军参领裕祥。护军校明祥、文仪、常安。均著照部议革职留任。现月　　

○谕军机大臣等。冯誉骥奏、廓尔喀使臣过境日期。请饬嗣后慎选通事一摺。此次廓尔喀使臣回国。行抵陕西。随行通事。于定章之外。恣索供应。藉端渔利。且有捏词讹索情事。殊属不成事体。嗣后遇有外藩差使。著四川总督、驻藏大臣、选派诚实之人。充当通事。并将该通事等姓名。知照沿途各省。以杜需索。将此各谕令知之。现月　　

○调刑部右侍郎锡珍、为户部右侍郎。兼管钱法堂事务。以内阁学士敬信、为刑部右侍郎。现月　　

○以工部右侍郎兴廉。为镶白旗蒙古副都统。宫门　　

○以前湖南巡抚卫荣光。署山西巡抚。未到任前。以按察使松椿暂护。现月　　

○以前安徽布政使绍諴、为山西布政使。现月　　

</div>
    <div class="pagination">
<a href="清实录光绪朝实录_page214.html">上一页</a><span>...</span><a href="清实录光绪朝实录_page210.html">210</a><a href="清实录光绪朝实录_page211.html">211</a><a href="清实录光绪朝实录_page212.html">212</a><a href="清实录光绪朝实录_page213.html">213</a><a href="清实录光绪朝实录_page214.html">214</a><span class="current-page">215</span><a href="清实录光绪朝实录_page216.html">216</a><a href="清实录光绪朝实录_page217.html">217</a><a href="清实录光绪朝实录_page218.html">218</a><a href="清实录光绪朝实录_page219.html">219</a><a href="清实录光绪朝实录_page220.html">220</a><span>...</span><a href="清实录光绪朝实录_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
