<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 23 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 23 页/共 59 页</h1>
    <div class="content">　　○时扬州府起运民粮共九万石而兴化一县额派三万有奇有议将灶田尽免起运者巡抚凤阳都御史方廉已为有田则有租今民田已入灶户又而使代为输粮不便请将灶田自捍海堰运盐河西以至县治一带尽数派入该县徵粮额内若起运存留站银以田起科者与民一体徵纳其银力二差系以丁起科者责办民户毋概苦盐丁与民各得其平从之
　　○户部等衙门会议漕运事宜一酌处资余以恤军困言运军南还全仰给于资余今一帮漂扣留各帮一卫漂又扣留各卫既阻回船兼误新运非法之善也请自今年为始凡处补资余俱于本年内大患先尽本帮次及本卫次及摠小患先尽本舡次及本帮其别帮别卫不得一概扣留一议处带軓以速粮运言运舡过临清于上下二厂顺带城軓水次辽远宜就近改孤于闸外下厂无致耽延一添铸鉄斛以息争端言瓜仪石土等坝因斛有增减互相争执原铸鉄斛不能偏校宜每总添铸鉄斛三张分发各摠带赴水次仍令司府州县如式制造木斛以备交兑不得异同诏如议
　　○总督两广军务侍郎张翰会巡抚广东都御史熊桴奏广东山寇七十二巢海寇四种而林道乾曾一本最为陆梁不一大创之恐岭南之乱终不能已谨条具其事如左一申谕各官兵凡陆地战胜者擒斩仍依赏格若海上战胜者擒贼一名即赏银四两斩首一级银二两冲锋虽无首级而能夺获一舡者一百两其有斩获曾一本林道乾首恶者加赏银一千两生擒者三千两仍赏实授一级其兵卒临阵退缩者即斩首以狥将领逗遛观望如魏宗瀚王如澄者宜首正国法以示劝惩一摠兵郭成长于陆战俞大猷长于水战宜分地责成俾无推诿而分守惠潮及雷琼廉参将宜亟行处补一全广有官兵乡兵狼兵募兵抚兵又加以闽浙之兵多而不精何以应率迫置水寨六所练兵同知六员宜令造舡剿贼之后将舡兵分配六寨有事听调无事听练同知不许谋管印信把摠不许他委避难而巡海海防海南海北兵备四道各给敕书委以训阅之责视其勤惰而赏罚之一惠潮之间百姓伤残特甚或逃或叛里社为墟乞将嘉靖四十三年以后带徵起存钱粮暂行停免其被患尤惨者臣等量行赈恤庶孑遗之民犹有更生之望而喜于自新兵部覆议从之其议处分守一事桴则恐侵总兵之权欲以把摠代之翰则谓雷琼廉所属地方辽远又琼州孤悬海外岐黎叛服不常非参将不能弹压  上两视之诏裁革惠潮参将耿宗元而以浙江把摠潘吉调补惠潮如桴言以宗元补调琼廉如瀚言
　　大明穆宗庄皇帝实录
　大明穆宗庄皇帝实录卷之二十五
　　隆庆二年十月丙子朔
　　○钦天监官进明年大统历  上御皇极殿受之分赐文武群臣颁行天下
　　○孟冬享  太庙
　　○升湖广布政司右参议黄可大为广西按察司副使
　　○丁丑  孝洁肃皇帝忌辰  奉先殿行祭礼遣英国公张溶祭  永陵
　　○南京工部尚书魏尚纯卒赐祭葬如例尚纯河南钧州人由嘉靖十一年进士授行人升刑部员外郎中历山西布政使顺天府尹升右副都御史巡抚保定病免隆庆元年起家为工部侍郎升南京工部尚书以病致仕卒于家尚纯耿介有风节中州士人咸称之
　　○戊寅
　　○命分守浙江宁绍参将朱冠充副总兵镇守南直隶江南
　　○升山东领班指挥使韩国镇为署都指挥佥事佥书河南都司事
　　○以旱灾免陕西临洮巩昌庆阳三府夏税有差
　　○巡抚江西都御史刘光济奏留年例赃罚银两备赈许之
　　○总理江北盐屯都御史庞尚鹏言大江南北亢旱淮徐间洪水泛溢请稍仿富弼在青州之法作粥以活饥民又请止督赋之使以息催科留角□羊部之金以备缓急蠲逋负以安流移宽力役以禁烦扰增谷价以招商贩以旱涝灾免凤阳淮安杨州徐州滁州秋粮子粒有差仍准存留商税备赈淮徐灾重复准改兑漕粮二万五千石淮安所属二万石徐州五千石于临清仓粮内处补
　　○己卯  孝恭章皇后忌辰  奉先殿行祭礼遣恭顺侯吴继爵祭  景陵
　　○巡抚山西都御史杨巍以山西平阳府属灾伤请留查盘角□羊部银一万四千余两备赈从之
　　○庚辰
　　○以册立  东宫恩荫累朝公主裔孙赵承庠十人为国子生
　　○总理河道工部尚书朱衡奏言黄浦东  宋家口至豸里沟续挑支河四处皆系纳粮民地乞行履田除豁或将昭阳湖官地及淤平旧渠偿之人夫量免杂差一年又近河州县劳役三载如山东之济宁滕峄渔台滋阳邹平阴钜野宜分派静德等州阔布东平等州存留米一二年而南直隶之徐邳沛三州县亦宜宽恤部覆从之
　　○广贼曾一本等突至南澳窥福建玄钟界抚按官涂泽民王宗载＜锍-釒＞请大征  上命两省镇巡官协力夹剿务其荡灭不得彼此推诿以致滋蔓
　　○以山西旱灾减免本年应输义兵银一万五千两及明年站粮银八万两
　　○发方山王府镇国中尉新垣闲宅禁住坐与群盗通劫掠商货故也
　　○辛巳
　　○处决重囚戮原任总兵申维岳守备杨瀛参将毕高等二十四人
　　○壬午
　　○陕西嘉石草坡等族番戎肖等来朝贡马及方物给赏如例
　　○巡抚江西都御史刘光济奏袁州府宜春分宜平乡县没入严世蕃田土清销宽租额岁徵折银六千四百余两以充南赣军饷报可
　　○月犯牛大星月犯牛大星不抄
　　○癸未
　　○复除太仆寺少卿周冕原职
　　○授广州府南海县知县詹仰庇为试御史
　　○升河南按察司佥事方新为本省右参议
　　○山西督抚官陈其学杨巍等奏报三晋士民各捐财力修筑城池堡寨六百余座省公费不赀而蒲州孝义襄陵洪洞榆次临分等县东关头马营堡城垣工尤倍之乞录官吏效劳及士民助役者以次给赏事下兵部覆议从之因赏总督陈其学巡抚杨巍守巡参政刘日材孙一正参议欧阳谷副使郑启杨彩范大儒佥事沉人种吴一本刘时秋等府州县官同知靖四方等各银币有差
　　○升赏福建南澳牛山等处有功官军陈伯秀等二十七人
　　○乙酉
　　○四川威州都纲头目安朋等来朝贡方物给赏如例
　　○造卤簿大驾遣工部侍郎徐纲行礼
　　○升刑科都给事中顾弘潞为左参政山东道御史温如玉为副使广东道御史李世臣为佥事弘潞世臣湖广如玉山东
　　○命湖广都司佥书汤世杰掌本部司事
　　○升山东运粮把总戴子进内东巡捕把总指挥佥事包文学俱署都指挥佥事子进四川都司文学湖广都司各佥书
　　○丙戌
　　○兵部覆议巡按直隶御史周咏条陈其一言武弁晋陟太骤及以罪谴者旋复叙录无以示劝惩请自今于卫所官员必历试掌印总哨操守等职始升任坐营都司守备必屡经抚按保荐始擢以参游总副罪谪者非有奇功不得滥叙其一言宣大边墙久颓墩军多为虏用乞查宣府西北路大同东中路墙墩遣址行守臣修葺军士仍通虏者罪无赦其一言宣大所设入卫游兵在蓟镇者固难遽减余尚可省如宣府初年止旧营一枝后增置新营入卫营东路营皆一时权宜未计长便而东路营裁革而以七营归并其一言河南调赴宣府班军多老弱逃去宜令抚按官严行各卫所审编丁力上等者以充仍委把摠督角□羊到镇之日选其精锐者征操老弱者赴工征操之军俱就操所给粮不得漏脱赴工之军以三月为期少示休息其一言天顺间大同府属取各乡民夫三千人号曰马步主兵每年冬十月上班次年春二月下班每兵免粮五石更无行月粮赏而浑源等又以五百拨补灵丘参将营其军装亦令自备民不能堪今宜照广昌之例将各兵于免粮之外添给月粮又浑蔚等处乱岭等口地甚险隘每各布兵摆守难以拒敌宜置墩设堠筑堡扼险以备非常凡此乞均下宣大督抚官再计从之
　　○南京报囚处决者九人矜疑宥死发戍者四人
　　○戊子
　　○赵府平乡王厚燝奏言赵王常清冲幼深居一切府事多阻抑不达而臣于亲属差长乞拨承奉正一员助王经理礼部言国家典制各王府统于亲王而平乡自称差长越次上侵宜防其渐得旨厚燝夺禄一月其该府辅导官及赍奏人役下巡按御史按问
　　○陕西总督王崇古巡抚李尚知总兵赵岢以本镇马料不充奏将每月料豆四斗五升之外增一斗五升草价银五钱之外东中二路增一钱西路增五分总计岁增料草银三万九千七百二十一两请增入年例给发部议据本镇开报节年士马物故者不下三万余计应扣粮料银两所余不赀宜将增添之数准于士马失额余银内扣给其节年欺隐侵冒之弊仍行督抚额实以闻诏如议
　　○己丑
　　○录甘肃镇哨探被杀夜不收纪小仝等七十五人各袭升赏职一级
　　○庚寅
　　○大风扬尘四塞
　　○升江西按察司佥事施尧臣为广东副使
　　○升原任礼科给事中沈束为刑科都给事中
　　○总理江北屯盐都御史庞尚鹏条上屯田四事一开垦抛荒言屯田之废田土地硗薄人力不齐招集无方科求太急也宜将力不足者官给牛种未成业者宽其租赋而又信招徕之令缓役使之劳立巡省之规定土田之等则流移日复而荒芜渐开矣一清理侵占言屯地膏腴者尽为官豪所据宜严加清查重告奸之赏免自首之罪而占恡不吐者处以重刑一查复原额言今屯田册籍名存实亡盖由年深户绝地主屡更承佃既久遂为世业宜查造原册沿丘履亩穷究坐落审问地邻参考契券务足原额一追徵子粒言屯田积久虽由管屯官有侵欺不纳之弊亦由以本卫之官徵本卫之粮法难行而人心易玩也宜令各卫所屯粮俱赴州县完纳折色严限角□羊府折色收贮官仓听府委官给散庶管屯官不得科求而官军不得私兑即遇查盘逋负侵欺者举无所逃罪也部覆诏如议
　　○南京织染局监工内使张进朝以差回诈称奉敕往湖广南直隶选取秀女远近讹传好嫁失所事闻诏下南京法司鞫问拟进朝罪斩其党俱充军
　　○辛卯
　　○狭西弘仁等剌麻番僧领真锁南来朝贡马及方物赏赉如例
　　○顺天府府丞何起鸣条奏编审事宜本府所属州县官户丁粮俱照嘉靖二十四年事例照品优免其隶籍禁卫者将军准免二丁校尉一丁各取该管衙门印信公文为据毋容远方别族一盖滥免一大兴县既有递运所而宛大二县复佐以日行车辆银一千二百五十三两嫌于太多宜减宛平县二百两减大兴县银一百五十两其审编额数立限追徵本府仍立印信文簿一扇凡遇拨过车辆给过价银备为登记以便查考一原编厂卫衙门刑杖银二百八十五两出入不明未免虚冒宜每年减半编银角□羊府委官收买凡遇支领取该衙门印信公文方准给发一原编各州县协济通州搬运瓶坛脚夫银三百一十九两先年题角□羊折色已而仍复本色请于内量减银一百两一宝坻县原编北新西城明智安仁等方草场库役共八十四名每名编银三两六钱俱系棍徒包揽求索无餍宜每名再加银三两六钱共足七两二钱角□羊府募役以绝烦扰一原编显灵宫庙户一十三名大慈仁寺佃户二十三名蜡烛寺旛夫四名真武回龙城隍等庙四名皆属冗役宜裁其半一遵化县喜峰大安等仓斗库及各都税司巡栏俱应裁革部覆起鸣所言切中民瘼独仓场斗库税司巡栏未可全革宜下抚按官再议  上是之
　　○录辽东大康等堡拒虏功赏总兵王治道巡抚魏学曾各银二十两一表里
　　○命浙江军门标下游击将军梅魁充分守宁绍参将广东游击将军马良汇充分守高肇绍庆左参将以浙江军门坐营都司吴良知代魁福建行都司佥书李诚立代良汇
　　○壬辰
　　○升贵州右参议林一新为江西副使
　　○复除礼科给事中周诗刑科右给事中舒化户科给事中夏时原职诗本科化兵科时礼科
　　○左春坊左谕德兼翰林院侍读张四维乞假归省  上以四维日侍讲读命驰驿去
　　○月犯毕宿右股中苐二星
　　○癸巳  孝诚昭皇后忌辰遣襄城伯李应辰祭  献陵
　　○朝鲜国王李昖以册立  东宫赐币遣陪臣柳昌明等入谢贡马及方物宴赉如例
　　○裁革南京太仆寺少卿一员
　　○升原任翰林院修撰余承勋兵科给事中傅佩俱为太常寺少卿致仕二臣在  世宗朝以建言落职至是七十岁矣抚按官荐之吏部覆如引年例令进阶致仕故有是命
　　○以淮扬凤阳徐滁等处灾伤暂免原派甎价一年
　　○巡按浙江御史蒙诏条议四事一河工既成请悉按民田受患者独山以南自湖陵城至回回墓薛河新改支河自王家口至吕孟湖宜设法开导使水有所归不重为民害其三河坝堰功绪初成当倍加葺浚预为久远之谋一宝应湖风涛叵测往往有沉覆之虞宜如高邮康济河故事别凿一河以近堤民田为之使之计亩受值免其徵税一高邮康济河故有木匣涵洞相旱涝为启闭之节今岁久浸圯加之莭年大水冲啮内外堤仅如一线宜及其未败以次经理一徐吕二洪相距一舍事务可以兼摄宜罢徐州部使令吕梁分司总之且汰各闸官之虚设者工部覆奏诏如议行已而工科都给事中孙枝言比来江淮诣部萧然烦费不任兴作即欲如诏议开宝应越河以避险阻亦当俟国用稍裕徐为之图  上是之
　　○甲午
　　○以山西旧贮漳河桥梁银三千八百两有奇赈济旱灾地方从抚按官请也
　　○四川董卜韩胡宣慰司国师舍纳也舍等十人别思寨安抚司番僧劄巴领真等八人各进方物称贡赏赉如例余一百九人行四川守臣一体抚赏
　　○升湖广按察司佥事樊仿为贵州布政司右参议
　　○录各边获功死事官军升辽东金州等卫黄恩等十四人大同边外石山子等处罗爱等二十一人宁夏西爪山等处王文秀等十二人甘肃青山儿等处刘继忠等十三人
　　○乙未
　　○升湖广道御史张槚为尚宝寺卿
　　○丁酉
　　○都察院左副都御史何继伯引疾乞休不允
　　○河南郏县知县杨跃川讦奏原任刑部主事今降调荣县知县雷大壮擅自驰驿骚扰州县诏下山西巡按御史提问仍令自后不系公差人员有假借勘合擅遣牌面者所在抚按官严加访捕奏治
　　○戊戌
　　○赏宁夏巡抚标下把总哱拜银十两哱拜本胡人归义以功迁至今官是年八月出边邀击套虏于山后大青山等处斩其酋长撒鬼大恰等九人总督王崇古以捷闻故有是命
　　○调中府佥事怀远侯常文济于南京左府
　　○调宣府西路参将李世臣为南路顺圣蔚州等处右参将
　　○诏以两淮运司挑河银三千两发徐二洪协济河工之费从总督盐屯都御史庞尚鹏奏也
　　○己亥
　　○辽王宪莭有罪削爵降为庶人禁锢高墙国除洪武中辽简王桢始封于辽东永乐初改封荆州简子王贵暖嗣六传至宪＜火节＞嘉靖十八年袭封辽王性酷虐淫纵或信符水诸奸黠少年无赖者多归之恣为不法隆庆元年以湖广巡按御史陈省礼科给事中张  先后论劾追夺嘉靖中所赐真人名号金印及禄米三分之一既巡按御史郜光先复上＜锍-釒＞数其十三大罪侍郎洪朝选等奉敕往勘具得其实以乐妇之子川儿冒请封名以乱宗统因而逼死承差等官罪一  先帝哀诏至越五日不举哀成服更纵饮游猎罪二淫乱从姑及叔祖等妾逼奸妇女或生置棺中烧死或手刃剔其臂肉罪三殴死仪宾禁锢县君勒诈宗人戕杀官校收人之妻攘人之产掘人之冢燔人之尸不可计数罪四用炮烙割剥等非刑剜人目炙人面煇人耳罪五纵伶竖渎乱宫中罪六创立离宫私造符玺罪七宠信私人僣用侯伯金吾等官名赐蟒衣玉带罪八凌辱府县等官蔑视  天子之命吏罪九诡请金印刊刻妖书与徽王通谋不轨及奉诏追夺匿不肯献罪十盖造羙花等院混藏恶少罪十一违例收买应禁器物罪十二假名游猎阴演阵法震惊远迩罪十三章入  上下礼部会同多官杂治凡再覆皆如其言  上曰宪＜火节＞僣拟淫虐罪恶多端背违  祖训干犯既多官核实参奏本当尽法姑革爵禁锢削除世封其遣驸马邬景和告  太庙仍以书示各王府知之拨置群党俱下御史按问
　　○以两广剿贼功荫南京兵右侍郎吴百朋侄大绅为国子生百朋止一子已承荫至是以侄请从之
　　○以浙江金衢严处四府旱灾诏留浙江布政司赃罚银九千两备赈仍停免税粮有差
　　○催儧漕运御史蒙诏条陈漕河二事一议优恤言南阳独山一带诸水经注占役民田一千二百余顷原额税粮分派山东通省以惠失业之民一议洪夫言徐州所属豊沛萧砀当水陆冲要岁编两洪夫役二千四百五十一名该工食银一万五千一百九十六两民不胜困宜地轻赍银内每石扣银二厘以资雇值部议水田粮当如议轻赍银两备分派盘剥车脚及修船给军之费难以议扣即今议真瓜州二坝扣取脚米岁计银二千五百两该州四县派剩麦价银一千五十九两近议运司挑河银三千余两总计六千五百余两悉听本州收抵夫费宜可以纾民困矣诏如议
　　○提督操江都御史吴时来奏国初江防惟有水操京军比因倭患又增募水兵六千余人所费兵饷以七万余计今倭寇已靖宜汰简以苏民困拟量留一千七百余名分守要害余悉罢遣诸郡县旧额兵饷银两并免编派兵部议覆沿江水兵冗滥殊甚今倭寇已息时来所请宜即允行但冗兵既汰而中军把总等冗员亦当查革乞再查议以闻  上是之
　　○辛丑
　　○升赏广东河泉和平英德龙门崇化等处地方获功阵亡被伤汉土官军黄显等四千五百八十一人有差
　　○壬寅
　　○命新建伯王守仁男正亿袭爵岁给禄米千石
　　○以宣府南山参将李官为副总兵仍管参将事革南路参将刘乔大同入卫游击将军刘本经广灵守备秦松浑源守备崔环保安旧城守备李尚文新城守备侯国威远守备王铠任铠国仍下御史按问从巡按御史周咏举劾奏也
　　○癸卯
</div>
    <div class="pagination">
<a href="明实录穆宗实录_page22.html">上一页</a><span>...</span><a href="明实录穆宗实录_page18.html">18</a><a href="明实录穆宗实录_page19.html">19</a><a href="明实录穆宗实录_page20.html">20</a><a href="明实录穆宗实录_page21.html">21</a><a href="明实录穆宗实录_page22.html">22</a><span class="current-page">23</span><a href="明实录穆宗实录_page24.html">24</a><a href="明实录穆宗实录_page25.html">25</a><a href="明实录穆宗实录_page26.html">26</a><a href="明实录穆宗实录_page27.html">27</a><a href="明实录穆宗实录_page28.html">28</a><span>...</span><a href="明实录穆宗实录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
