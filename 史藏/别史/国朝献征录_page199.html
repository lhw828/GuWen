<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 199 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 199 页/共 245 页
  </h1>
  <div class="content">
   王溥字士渊桂林人由进士历官洪正二十六年为广东右参议时匠艺之家势要占役弗克营生溥禁止之有奉部檄来征舵木者立期逼取又木多不中民苦之溥亲临栋阅十取八九先是起运俱由海道风水漂没民不胜困公自临庾岭遍观险易命有司凿石填涧修葺桥道教民造车运之民赖焉先是庆贺俱设筵宴溥罢之时兵起无粮无籍军都司咨取甚亟溥曰国以民本今一槩起取赋税从何出耶遂奏闻　上是之止起无籍余皆获免其弟来广适遇承差何秀同舟知溥弟送以布衣弟至以实告溥曰一衣虽微不可不慎此污行辱身之渐也即命还之随遣弟归及献绩父老遮道留不可得历官数年笥无重衣庖无食馔胥吏庞庸诬逮诏狱行李萧然寮属馈尽皆辞不受曰吾岂以患难易其心哉比至得白归卒年二十有六广人惜之 

　　○□□王恺传（廖道南） 

　　廖道南 
　　□□守时举蒲圻人秦宁令允茂之子也儿时即抱巨人志肆力于学永乐甲申进士　文皇帝靖难金□□需英哲以需治理廷臣举恺授知江宁时百务□偬日不暇给恺剸繁错节处之裕如政声茂着命摭畿甸逋民旋集一日　上问户部钱谷出纳恺即面对纤悉不爽既而预修永乐大典晋左春坊左中允赞辅　仁皇于储宫汉庶人扈从北征阴谋夺嫡构陷宫僚悉下于狱恺与石首杨文定公泰和王文端公拘清室中诵读不辍　仁皇登极同被逮者擢置枢要而恺适以母艰终制宣德初起复调补广西佥事泗城土官卢氏与岑豹争爵田州蛮奴黄佑强横逼主岑绍奔南宁一时猺獞骚起乱乃遣征蛮将军山云御史韩伟陈汭同恺往抚恺宣谕威德上酋效顺思恩果化咸底于平又同御史陈衡捧檄绥劳贵州土夷王勋弘树五年如京师　上嘉其绩赐游后苑观元宵灯恺上疏陈六事特赐俞允九年征大藤峡襄翊有功至浔州建学宫炎徼向□正统四年转广东左参议往抚钦廉叛寇黄宽等事平刻石于招远山　上钖之制曰尔发身贤科擢在京县载转宫寮陟佐外台克效劳勚特授奉政大夫修正庶尹以示褒嘉尔其体朕至意以弼邦治所遗诗文名云谷集 

　　○广东左参议谥恭惠杨公信民传 

　　杨信民绍兴新昌人永乐庚午贡士擢刑科给事中正统十一年升广东左参议旬宣所至爱恤穷困如保赤子正统己巳以劾贪事被逮赴京广人不忍其去军民客旅猺蛮灶户万四千余人赴上司保留耆民何宁等复诣阙奏保遂蒙复职勑守白羊关宁等复奏贼黄萧养作乱愿得信民还广则寇贼可弭　上可其奏召还入见勑赐大官饮膳升右佥都御史巡抚广东至广州时贼众数万有民欲入城赴愬官司疑其贼间缚之于狱信民命出之即印押公据数万散布四方约曰纵为盗杀人有此据者悉免其罪愿入城者听令既下信民恩信素孚民争趣城至辄泣拜台下信民亦泣而慰遣之发粟赈济时官民争曰纵贼入城患生不测咎将谁归信民曰吾独当之越月余贼众纔数百人耳一日萧养率众欲见于归德城濠之南信民单车出城止于水次贼曰岂吾杨父母耶信民下车挥左右却立乃岸乌纱示之于是贼众罗拜信民谕之以　朝廷恩威欣诺□令一人荡浆馈生鲤一信民受之而还剖鲤分送诸司贼闻而惊曰此吾诛戮之兆也时　城日久疫死者众信民命瘗诸城北郊文哭祭之民无不感泣□信民寻卒城中哭声相闻者数日贼平民上请建祠祀之后十四年祠成始启土时获孤忠大节楷书石刻于地中人以异云成化五年　朝廷下太常议刀谥曰恭惠 

　　○广东布政使司左参议少溪项公笃寿墓志（董份） 

　　董份 
　　□李东南名郡其世家以数十而项与屠最大两家皆以人座贵其系多才贤□蒸蒸起未艾天下莫不称之而□□毅公者尝抚陜擒叛酋俘馘万计有大功及入朝首率六卿暴阉宦汪直所任韦瑛罪有奇节而□□□□罢之项先世洛人其始祖宏度扈宋南跸□□□宏度生伯通伯通生达卿以散财广赈元世赏□其家赵文敏因表其墓达卿生永原永原生邦邦吴江丞徙秀水而项遂秀水人邦生衡两世皆以襄毅贵赠都察院左都御史而赠都御史衡者襄毅公之父大夫之高祖也衡生质质生纲纲领乡荐长葛尹而长葛尹生赠南京吏部郎中近溪公铨赠郎中简静惇恪世称长者是大夫父而两太宜人曰陈曰颜伯子上林录事元淇陈出大夫与季子大学生元汴颜出大夫生而颕异郑端简公一见奇之□所著书十余万言俾诵习四浃辰而河悬矣乃惊曰何□□慧也因以女许聘焉而收帷中弟子端简邃于学儒林宗远近多从游其高是弟子甚众大夫以髫龀居其间既颕悟而好深湛思遂能通经术传奥指洞镜故典晓畅国章尽得郑氏学诸高足弟子皆谢弗及也然大夫□□不遑笃志自苦好茹粗粝服浣纫衣朴约乃其性也故人皆称其似舅而端简亦心敬之许国器焉举壬戌进士以父艰居数年授刑部主事念母老乞南乃改南仪制寻请告又数年转南考功郎复以母艰起北车驾转职方郎补广东参议自登第二十余年一徙南一予告皆以母故而南司大计北任秋防历郎署间独久望独重而江陵衔之外补矣初大夫南考功也会新郑去而江陵专政白　上以非时大察焉固将除其异巳也葢北之遵令承命揣瑕衅中睚眦无故见逐者岂可胜道哉而大夫独持之曰南中事简而数少不可以多人多人不能无屈抑而周给事姚御史者质直敢言彼所急也尝辗转喻意示必坐之而大夫屹不可于是南中皆以大夫能抗势权保善类而江陵深衔之此其一也及其职方而江陵方建马市自以安边保圉国上勋而大夫独谓戎狄禽兽心不可恃溪壑欲不可填惟以中国威灵制之外与约法而内修战备奉约则市不奉约则有战耳戎性贪而善诇进则见存备不敢动退则恋故赏不忍失此乃太阿在我有以制之否则授戎柄资盗粮不知所抵矣夫马市固便而大夫之策尤长所以相成非以相戾而江陵专擅不欲辄异同其衔之二也方权帅结政府如父子亲抗制府胁枢府有谋必从请必得曩有主兵有客兵间又有募兵实塞下岁糜饷二百万余单国计极矣而专饰子女玉帛宣淫导侈固交缔亲横弥甚焉而鼎铛不可问蝃蝀莫敢指独大夫数因事裁之且帅既倡率而幕下材官勋冑纳赀豪举亦皆不爱佳冶珍宝往往游大人以成名用彼此关说察举未巳即求骤迁骤迁未巳复择善地而大夫悉摈不用曰以惩赂者于是权帅阴中于上众怨丛构于下而江陵衔之益深矣此其三也时辽帅功略方振蓟害其能虏入不拒或密纵焉胜则以拒堵名徼赉于上败则以分地解嫁祸于辽大夫谓瑞昌距山海关密迩岂得诿于不闻设使虏一近关以锐师遏其前必狐疑不敢轻进以偏将要其后必狼顾不敢深入岂有拥兵自固闭关不出而高谈坐镇者乎乃奏互夫之策俾难规避焉且曰思十年之训练收一战之勋名葢蓟之练兵不訾矣而未发一矢获一级故直核其事而深媿之江陵之益衔也此其四也先是苛禁邮符也虽大吏亦奔□风尘间混商贩杂舆台或遭劫夺甚苦而否则用一骑一役即公事必镌三阶中外憯然孰敢出语大夫独疏以驿传供应之扰与缙绅跋涉之艰要当公听并观固不宜坐视困乏贻患小民亦不宜过自损裁致伤大体而南粤之伐外既喜事中复好功喜事者利于刻深好功者加以督责而大夫独疏以政畏张急治善烹鲜故抚安新民所贵轻典而辑绥远徼必在薄征若严刑重敛则今日之议抚反他日之兴戎矣识者皆言江陵非患无才而失于张急昧于烹鲜不能公听并观而颇用严刑重罚以至于败大夫可谓刺心□砭骨矣乃竟不寤何哉然以江陵之意忌将有法深于腹腓诛及于反唇者而尚宽大夫何哉岂其忌之虽甚而理不可夺姑衔而有待哉乃土番欲图入寇先诈降即其分拥两枝夹侵关外长驱数万突入东昌则彼之降也乃诱敌之兵而其寇也实大举之众不待智者而知矣幸而辽帅率先诸军效命所奏大捷实殊勋业巳献俘　朝廷奏功郊庙而江陵归葬阁事遥制焉怒不禀曰辄谓杀降而大夫以国政所关臣职攸系遂具部覆而义气既□忠愤兼之□□□须有之语则嘻其甚矣乃遂出之粤焉凡大夫在职方踰年而诸所建白如止廷绥之入卫限宣大之岁增寝漠北之乞茶谢东夷之要市革台堡之增修酌寄豢之交兑历历皆有可纪而文多不载载小司马奏草中葢余读奏草而叹其有四难焉予与大夫交久见其言恂恂不出口惟恐伤人引绳而趋惟恐有失以为是慎默人矣及其躬赞庙议则蹇谔无遗事涉军情则谈笑而应迎机运□纬武经文　善藏其用者与一难夫不切直则事诎切直则身危古之遗言也大夫抗论时政不惮贵严指斥要津不避威焰予尝虑之而义形于衷非以争胜理发于正非以乖和虽无求容亦不履祸斯有得于道者与二难始其自引而归也或以痼疾或以瘖一居斗庐四阅寒暑身不踰阈足不下堂所亲不见其几微家人莫测其动静而操觚不辍著书有余斯天下之坚忍者与三难当江陵之握权则挺身力诤及其既逝则绝口不言至曰我自倦游彼非有挤生不藉之自进殁可借以名翩然独居眇然离世斯天下之旷达者与四难有此四难亦可以不朽□□至孝其二亲殁皆水浆不入于口绝而复苏予尝见其免丧久矣偶一谈及则霪霪泪承睐沾衣不休有伤心者其伯兄高朗善词赋终身师事之季弟博雅通古今友爱尤洽视从子如子赒其家如家家无私财仕无私入而好行其德施义粟广义□宗姻知识之诵义无穷矣始大夫举进士以来若使归若奏最皆得与二亲诀躬饭含治丧葬人以孝感而大大之子德桢亦举进士奉使与大夫诀如昔时诗曰孝子不匮永锡尔类又曰维其有之是以似之其大夫父子之谓哉大夫名笃寿字子长别号少溪生正德辛巳五月癸亥卒万历丙戌九月癸丑享年六十有六 

　　○广东布政使司左参议张公简墓志铭（徐缙） 

　　徐缙 
　　嘉靖乙未十二月十有六日广东布政司左参议可斋张公卒按状张之先临安人六世祖士昱元季辟地江阴之桐树里因占籍焉曾祖平道祖大用咸有隐德父纪封奉训大夫兵部武库员外郎母沈氏封安人公自少奇颖嶷嶷若成人长游乡校辄试异等名隐起江东以壁经授徒学者景附弘治甲子领应天乡荐乙丑登进士第正德丙寅奉使岭表采访　孝庙实录归授兵部职方主事庚午迁武库员外郎典稽尺籍迄无疏漏时逆竖内专銮舆出幸中外岌岌公博考旧章旁罗羣策凡于本兵政务靡不究心会山东江西蜀陜闽广盗起警报日至朝议以公迁职方郎中公夙夜靡遑批荅不暇时有奏对援笔亹亹千余言切中事机推补将领往往得人自是羣盗渐次削平以劳绩加禄四品锡之镪币佥谓当有殊擢而公以执法时所忌竟出参广藩分守岭东兼南北二道所至威惠并着得旬宣体会天门箭灌二洞贼首雷白眉等合兵称乱南甸骚动公以镇廵重臣交荐握符攻讨乃选将练兵密授方略多得招降胁从之民抚而用之以廉虚实以乡导分兵八路以□其吭全师直捣以摧其坚俘获甚众上功天府未及报铨曹以老疾移公致仕公哂曰吾志也亟趋装归　上念其功命进中顺大夫壬午诏进亚中大夫阶从三品时武库公暨沈安人皆白首具庆公色养朝夕务得欢心暇日辟圃凿池杂莳花竹每致朋旧觞咏其间于世味泊如也平生孝友天至与人交和而能敬雅好学博极羣书凡天官堪舆律历星数之学靡不涉猎文出入韩柳诗法唐书逼晋帖□老犹□不释卷云公讳简字允敬别号可斋生以□化乙酉正月春秋七十有一 

　　○广东布政司左参议益斋赵公承谦□□（王锡爵） 

　　王锡爵 
　　公讳承谦字德光号益斋姓赵氏裔出宋宗室士鹏绍兴中朝请大夫守江阴军即其官家焉士鹏十世孙公之祖松云先生复自江阴徙常熟生三子其季□最贤号永违母家钱氏故饶于财会罪徙辽左□其家半予松云先生巳而松云先生没钱氏赦归永违公以故赀归钱氏尝从田家游见饥民相聚采拾道上发粟数百石赈之其立义慷慨类如此然坐是家日索而贫德公者度无以报则晨夜稽颡祝天曰愿赵公有子巳而赵公竟有子四人公其二也公幼有异质于书无所不窥嘉靖七年中应天乡试十七年举进士拜江西赣州府推官二十一年迁南京吏部文选司主事二十四年秩满迁稽勋司郎中二十八年出广东布政司参议三十二年致仕公长身玉立墙宇高嶷自弱冠游庠序二十年诸耆儒老生窃识视其举止不失尺寸人人自以不及而所亲少年或怜其老困一经劝之仕公谢不可盖谒试应天者三上春官者四其卒用射策显名而公年五十长矣□试吏则奋曰吾濡忍旦暮及此岂沽沽望一饱哉顾见折腰承睫走权利者则又奋曰得失不有命乎吾老且钝终不望大官且柰何令须眉丈夫作儿女咕嗫态故公所至兴官视事卓有风节在赣州持法严吏不得阑语闾里间相告讦者公廉得其构会主名刑法罚之奸党猬大风俗大改赣县尉龙南盗莱某所劫公单车部两卒直抵贼巢陈说利害贼错愕迎拜立出尉总督台南李公奇其材言于廵按御史御史故知公檄督视商税洗手奉职公私便之在吏部雅自顾籍不喜交俗人寮友中与澹泉郑公椒山杨公语最合两公亦推毂公有长孺子孟之风焉冢宰张文隐公之入相也每指数廉吏必首公曰是故尝摄太医令斥俸金百余诸曹郎置邸舍者在广东时时行县闻民所欲轻侠少年有纵淫盗不法者公下令风晓不改则论杀之和平贼李文彪之犯岭南也潮惠兵备尤公问计于公公以五岭杂夷民轻死习战自其性然而江闽山谷之间故奸穴但其人往往饶乐偷安即有剽敓皆出他省而未敢甘心于乡土维当事者稍羁縻之使彼此相疑各一省之藩篱未必非利也今直驱市卒与枭虏争一旦之命即坐而益敌如近者龙南宠义之事其效可睹也尤公是其议使使驰檄谕贼贼之敛兵公固长者貌若傥易不备至其当官治办临大事密静有思盖皆自学问得之然竟以龃龉权要仕不大显始自推官召入会太常卿董某以他事不悦公趣南吏部南吏部三年考满严世蕃闻其名使索数百金质曰赵君良苦不当南官吾能地公笑应曰大马齿长惧不任公之事且安所得金竟谢去居广东三年与御史某某数争事不协坐论免归卒于家公天性孝友既贵累赠父永违公奉政大夫南京吏部稽勋郎中毋顾氏宜人然每岁时祭飨咨嗟感咽以禄不逮养恨抚仲兄诸孤一如巳出与人交欵款诚直不喜逆诈亦不解作软媚语意所不可辄掀髯奋辞必信巳直虽权贵人视之亡如也守官守身终始依于廉俭一布衣或十涴不易归之日杖屦翛然足迹不濡政府至邑有大役如筑城量田之类公出钱佐费常在人先乡党贫无赀者病不能具医药者死不者遇有求则应之即倾囊不靳也疾且革呼子用贤戒曰吾以长算屈于短命夫学不能抗志而道古仕不能展蕴而立名此吾所甚耻儿其勉之遂卒公生于成化丁未卒隆庆戊辰得年八十有二 

　　◆按察使 

　　广东按察使随赟传 
　　广东按察使赵君宽墓志铭（王鏊） 
　　副使赠按察使谥忠襄毛公吉传（丘浚） 

　　○广东按察使随赟传 

　　随赟字从礼山东即墨人性果敢有才畧洪武初以元故官赴京授六安州英山县主簿时陈友谅余孽王玉儿者以妖言惑众乱杀掠吏民赟集民兵捕之擒玉儿并其党与数百人获伪印器仗俱送京师　上召见赐宴劳之加赐白金五百两绮帛各八疋升知县县民有虎害者赟移文于城隍之神虎遂死于民被害所斩其首悬之城隍庙门虎患遂息升通判袁州政简而事治流民归业田野垦辟郡人德之立碑以纪善政洪武三年闰五月升今官 

　　○广东按察使赵君宽墓志铭（王鏊） 

　　王鏊 
　　成化辛丑春礼部会试天下士吴江赵君栗夫名在□一刻其程文传播中外名声大起时年甫二十余寻登进士上第授刑部主事历员外郎郎中淛江按察司副使进广东按察使莅任甫越月卒年四十有九君讳宽栗夫宇生而白皙纤弱若不胜衣而警敏绝人自少读书五行俱下其于举业殊不经意下笔即超迈老辈皆推服之及有官益肆力学问自经史以及诸子百家无不淹贯文雄浑秀整行草亦清润时刑曹同官华亭陈一夔昆山秦廷贽天台王存敬皆能诗四人相得驩甚更相倡和时吴文定公在翰林良辰佳节四人辄相过从予时亦往来公所多相赓和君才尤赡下笔数百言众皆惊其捷服其工吏事初非所长在刑曹久律例通究晓析讼至立解狱无冤滞及董淛江学政能推所学以变其习士无谀闻狭见之陋凡经指授文皆有程度不以权势动摇有所轩轾高下遇人坦率不事表襮人以是爱而重之铭曰 
　　孔翠祥鹓其文既骞骐驎服辕中道忽踠始谁启之卒谁尼之巳乎栗夫爱莫起之 

　　○副使赠按察使谥忠襄毛公吉传（丘浚） 

　　丘浚 
　　毛君讳吉字宗吉余姚人也性刚直尤嫉恶自在邑校时见乡人显宦者归或挟势以凌乡曲而于郡之长吏则卑卑以希合辄毅然形见颜面曰我得志弗也岁甲子中乡试再试礼部皆乙科不屑就岁甲戍登进士第授刑部广东清吏司主事故事十三清吏司分理在京诸司刑狱广东司当锦衣卫卫卒伺察百官阴事攟摭得分寸书片楮以闻不复核虚实辄当以罪公卿大臣皆惴惴奉承之惟谨公行请托莫敢违甚至以罪披逮法司亦不加棰君在司有逮至者一惩以法畧无顾忌其人至以俚语目君曰毛葛刺时长卫者怙宠大肆罗织势焰烁人百官遇诸途趋避惟恐后君遇之独以一手举鞭彼愕然顾左右曰此非刑部毛葛刺耶益衔之其徒百计求君短长讫不可得适君间以疾误朝参命锦衣卫鞫之其党走报其长曰毛葛剌来矣乃预简卒之强忍者抡巨杖待君君至仅榜十又五骨见矣众意君必死适有僧同在系见君创甚而无悲苦容曲事君得不死既而随众例得复职众咸曰毛葛剌自此惩创改节矣及莅职操法愈严未几升广东按察司佥事时广城以西流贼杀掠居民殆尽其东幸无事而豪宗大户武断吞并积习成俗君分廵惠潮首知其弊痛惩之豪右敛迹及其当代二郡民赴廵抚大臣愿再借君一年于是檄再往先是程乡民罗刘宁者作乱官军平之其党杨辉者遯往赣之安远招集余众于闽广江西之交大肆摽掠时官军皆征广西君不得巳招之而辉等从命复业比君还会府而辉等复起摽掠如故君再至贼势益大辉据上下宝龙峒其党曾玉等据石坑峒谢莹据龙归峒破江西之安远福建之上杭二县远近骚然谍报贼期以十一月二十二日攻程乡县治君曰贼势众矣与其临时拒敌孰若先事制之乃命县长吏密集民壮并召旁近官军仅得七百人即日倍道行三百里至赤朱坑翌日又行三十里至石坑峒贼数人负米出峒众欲夺击之君曰舍之毋惊动贼众少顷贼知官军至以其众三千人陈山下贼众我寡士卒有惧色君躬擐甲冑督战于是士卒争奋自辰至午战数十合贼遂败走生擒曾玉及其徒二十余人斩首三百余级乘胜破龙归峒获谢莹又明日直捣下宝龙辉众陈石崖上我军陈水中相持守之君以战不得地亟分兵绕出其后贼莫测遂惊溃前后擒斩一千四百余人余党悉□是役也我士卒不损一人犒赏粮饷皆出临时调度不取于官不敛于民又获白金三千余两他物称是悉以送官廵抚大臣以其功状闻未报而君又当分廵雷廉高三郡人民贼所杀虏什七八道路芜塞数百里间无烟火君揽辔四顾慨然以削平贼寇已任既抵所部城门昼闭郡守犹鞭系城中残民追征不巳君至首命止之百姓如获更生分守都指挥等官婴城拥兵贼或十余人或三五十人驱胁子女以千百数日过城下不肯出一骑发一矢甚或燕饮酣歌若罔闻之吏民以贼告辄加棰楚有自贼中逃回者辄诬以通贼杖杀之自是生民进退失据无复生路矣君至叹曰此方之人独何辜哉是虽一时守将之责抑亦督责者之过也时雷州海康知县王麒者独奋不顾身众所嫉君独奖励之适报贼至大体等村君时在雷州即移文都指挥出军击贼彼畏缩不敢出君又以大义激之亦不从君即督骐领民壮躬抵贼所战败之斩首数百余级夺回被虏人畜无数贼分三支犯吴川县君觇知其一近河道即命麒乘小舟出贼不意悉破之得首虏六十余级其二支闻风遯去自是君所部稍宁君以平贼方畧□□　上嘉其劳内批升君本司副使仍降勑奖谕委□一方边务而麒亦升本府通判勑至君益感激思报岁乙酉春正月贼东出惠之河源转掠韶之翁源君率官军二千兼程追之斩获百余级贼遂西奔二月新会告急君率都指挥焦用指挥孙璧等官军三千人至新会又得民之自効者近万人明日行至火灯与贼遇战破之获首二十余级乘胜追至云岫山去贼营十余里时二皷矣君号召诸将曰贼营后山菁而前畈田左右皆山陇若败必遯入后山尔等明日分两哨进据后山我以精锐冲其中尔两哨左右合击之贼可进图也约以鸡鸣蓐食黎明进兵是夜无星月遂至后期不得巳三哨齐进贼果败弃营携妻子上后山君命潘百户者帅精壮千人据贼营贼多遗财物军士竞取之贼据高瞭军士有争夺者遂拥众驰下刺杀潘军士皆自营门拥出贼自后追之与右哨指挥阎华遇力战久之君命某往援某承命不赴华马踬亦贼所刺诸哨遂奔溃君勒马持刀大呼曰札驻札驻众溃势不可复君从吏廖振等劝君宜随众姑避之图再举君曰吾誓不与此贼俱生今众多被杀伤而我独生全可乎汝等亟走勿顾我言未巳贼七八人持鎗趋君君且骂且敌犹手　斩贼断一人臂力支不能遂被害时三月一日也是日之雨大作山谷皆震动连日阴晦又八日始得君尸面貌如生舁归广城官吏士民吊哭者相属事闻赠君通议大夫广东按察使录其子科国子生是时仕岭南与君同志者惟麒一人麒云南大理府人正统丁卯贡士由冑监擢知海康县至官日以忠义激其民遇贼至辄率众奋击之前后多所杀获雷人赖以少安而一时郡守边将反恶之君奏其有守有同日升本府通判未被命而先君死于贼至是有司并以闻朝命与赠君者同日下赠麒奉议大夫雷州府同知君死时年四十四麒年若干　史浚曰初君死时或传至京师言藩司以白金千两充行军犒赏费委驿丞余文者从公行以司出入巳用十之三矣文悯君死而贫无以归费以所余金七百两密授君仆持归是夜仆之妇忽出中堂据正席举止如公状顾左右曰请夏宪长来举家惊惶走告近居沈经历沈报佥宪胡希仁亟来视之瞪目视胡曰非也顷之夏至乃起揖而言曰某受国恩不幸死于贼固无余憾但余文所遗官银巳付某家虽官府无所稽□□某负污辱于地下矣愿亟以还官毋污我言毕妇忽仆地少顷始苏竟不知其所以云予始闻此言不敢以语人及夏君来觐予询之果然嗟乎君生而廉劲不颇既死而英爽不昧如此而世之便巳自文者至或诬君以激变蔑君以赃私是尚有人心哉是尚有人心哉 

　　◆副使 

　　湖广布政使兼广东按察司副使节庵陶公鲁墓碑（湛若水） 
　　方伯节庵陶公逸事状（黄佐） 
　　三广公传（霍韬） 
　　广东按察司副使林公锦传 
　　广东按察司副使丁公玑传（林俊） 
　　副使自庵陈钦墓志铭（兄镐） 
　　自庵传（娄性原） 
　　刘宪副伟传（戚元佐） 
　　广东按察司副使徐公文溥墓志铭 
　　广东按察司副使施公儒墓志铭（张元） 
　　广东提学副使萧公鸣凤墓表（薛应□） 
　　广东按察司副使胡君永成墓志铭（罗□□） 
　　广东按察司副使顾公可久墓志铭（皇甫汸） 
　　广东按察司副使张公尧年墓志铭（孙矿） 
　　广东按察司副使王公叔果墓志（王世贞） 

　　○湖广布政使兼广东按察司副使节庵陶公鲁墓碑（湛若水） 

　　湛若水 
　　公姓陶氏讳鲁字自强号节庵广西之郁林人由父荫丞广之新会县迁知县广州府同知按察佥事副使湖广按察使布政使兼故按察副使辖治广西寇贼父成由典史历浙江按察副使死己巳金华叶贼之变　景庙嘉其忠义乃命官子鲁其得荫叙始此公丞新会方弱冠广右徭贼流劫尽雷廉高肇以东之境破城杀吏戮掠至香山顺德庶顽胥兴效尤黄贼胥向应胥劫杀无宁日公召父老于庭誓曰贼气将吞吾城若父兄能率子弟从我以死守城邑保家族乎皆曰诺乃筑塞堡与民守之中立以捍东西寇贼之冲筑辅城以卫厥城浚外沟以卫厥辅城布铁蒺藜植剌竹以卫厥沟人守其土分殊死战别寨分兵相援一邑之势如腹心相联络贼至不得犯父老咸曰吾等保妻子长子孙皆陶丞之功云白沙陈先生记曰往来西寇之来凭陵高凉以东破关袭城势如建瓴至此则截然而止如虹霓之急雨由是吾民丘垄以完室家以安鸡犬以宁仓廪以盈燕有岁时乐有宾客至于今各得其所者则谁之赐乎始者□诣陶公曰孔子言忠信行笃敬虽蛮陌之邦行□公练兵于暇日兵知其意如臂指知心惟所使之前向无敌其兵行兵不与知其调兵食运军械率先期封檄令至期乃发发则机动事备而人莫测如雷霆之至不及掩耳又多疑兵故东西多寡贼不知方与数而疑惧其心贼遁则戒兵勿进贼弛备则急取之其刚柔操纵在手故贼遇之即殪又无能遁者尝与公夜饮俄起如厕潜身钥门出城僚友索之不知其出征也故贼虽置耳目于左右其行神速不及知也功成而人多忌之其荐而称道之者韩公雍邓公廷瓒刘公大夏也刘公大夏者与白沙先生友后兵部尚书负天下重望其状曰公肇莅新会民尚梗化效黄萧养所结营寨肆虐以祸东土公单骑诣贼开谕祸福招良民新兴阳江阳春迩贼危困则率义勇保障民以安堵奉檄行兵亲冒矢石屡破贼巢一邑以宁九载当满去父老乞留擢知新会县事升广州府同知仍掌县事民益用康风俗丕变总督两广韩公以公功上闻升广东按察佥事奉玺书整饬兵备首建议请立总府于梧州统两广以制其喉舌霍詹事曰百世之功也梧有帅府两广乃如两臂以护胸腹而两贼遂不东雷廉高肇民有宁宇乂城吴川白沙先生曰昔寇盗充斥于高凉百姓凛凛委性命于豺虎之林公专经畧大着讨贼之声高凉以东之民倚公命及筑城之后民喜曰卫我者生我劳我者惜我公大惠我我何敢忘又九年考最升本司副使仍奉玺书专理戎务凡两广之地雷廉高肇浔梧荔浦府江田州之贼剽掠毒虐于西东者讨而抚之诸贼雠公害巳于是劫其郁林之庐林其诰命毁其先茔害其族党事闻于朝乃命公徙籍于东广公愤不顾家益励志讨贼又九载考最升湖广按察使仍奉玺书理戎务于两广如前赐以金绮诰命升湖广布政使兼广东按察副使仍奉玺书抚治两广公自丞至布政使凡平后山平恩平阳江平新宁白水平浔梧荔浦府江田州诸凡斩首二万一千四百有奇夺回被虏人暨抚散向化人十三万七千有奇廵抚邓公廷瓒疏其功于朝且曰鲁年将衰而恩信入人且深若得鲁父子相继统领民兵其可请以世袭武阶官其子荆民俾领兵随鲁杀贼以系兵志以激有功　上可之下兵部复官荆民锦衣左所百户后以功升千户公恒言除寇贼化之先杀之不得巳也故公平后山贼即请置从化县并学平阳江□即修阳江县学平恩平贼即请置恩平县学他如电白新宁白水建学皆如之修山三忠祠以祀从征死战诸民兵曰吾以化残而劝之忠义也于是民父老思德之碑公没三十余年国子生何相上言欲正公祀典于忠勇祠而凡忠勇者从祀焉县官岁行礼公平生所礼于其庐者白沙先生白沙先生亦之起敬而尽礼焉白沙先生曰公之治民如治兵因应随机初无定体其治兵也如文士作文奇生笔端无事蹈袭故能使人畏之而率以取胜此皆公精神心术之奥之运云公生宣德甲寅十一月五日卒弘治戊申八月十四日年六十有五 

　　○方伯节庵陶公逸事状（黄佐） 

　　黄佐 
　　儒生持文墨以自衒而谋则迂俗吏执政刑以操切而理则罔二者皆过也闇然而学□然而施逊志含章见诸事斯则优乎佐童子时日遶先大父膝每先君侍食辄与论古今诸巨公尝曰夫人岂易知哉方伯陶公虽出恩荫然绩学属文魁儒固莫之逮也因及公行事缕缕惜也颛蒙久忘之矣嘉靖丁亥自史局归省方修郡志即有陈臬之命大都据邑乘草次成书而藩臬名宦无所于征门人同事者今州□吴君乃随所见书之稍更定不暇精核若公亦其一也及视学西广修通志时巳上疏在告诸生惟录今侍郎唐君平侯旧本以塞责于公传尤畧迄遯归而梓行览之必叹适大参徐君徤夫过谈及之徐君曰子亦知陶公之嗜学乎昔宰新会遗黎尝告我矣公之丞县也年仅弱冠居无几何而王尹重至重江右宿学也见公英明行事老吏不能欺心甚器之因谓曰丞尝问学矣乎公悚然起对曰某从先大夫在浙曾受业周先生先大夫没而学殖随落今业巳吏其柰之何言讫泣下尹慰之曰丞无悲我丞师可乎公雪泣谢曰幸甚愿安承教因下拜执弟子礼尹乃与公约曰每晨后当授丞以经史讲解大义然后出视事于丞何如丞能无辞烦难乎公喜见眉宇又下拜曰幸甚谨如教自是背诵覆讲日有新得尹亦喜曰始见丞风仪扣丞才识巳大过人今敏学若此吾虽叨甲第万不及也异日必大显□国名臣丞切毋忘吾言未几尹卒于官公执丧一如父师治其后事赆其归槖甚周且厚临行谓尹二子曰先公廉而贫其教爱某过于骨肉如天之德何能报乎行□日后兄弟傥不能掇巍跻膴勿惮一来或□□先公言计数年某必可至方面此时当有以处子子其识之二子泣谢而别丧未抵家而公巳继尹矣及荐陟臬佥二子学无所成果负笈而来公馆榖丰备使依其族人之在泷水者巳而录泷水庠生廪饩之皆得贡学官云嗟乎公之学行卓卓如是而碑传漫不之及何邪世徒知开府苍梧创祠崖山章疏文出公手而不知其学术所自嗟乎王尹之教公与公之报王尹虽古人中蔑以加矣佐方媿不能详志公而徐君言又与先大父合听之豁然惟恐其尽也徐君又曰夫子明训好谋而成陶公用兵如神要亦学本于此我国家以军卫民无所谓民壮天顺以后始募之后乃列诸租庸公在新会择子弟之材武者敢勇日训练骑射熟其人迨将出师将击东则声西人莫能测公署后池而亭其中居常不安桥板夜静乃呼敢勇之可与谋者三数人焉先度一人与之谋既反然后复度一人又与之谋尽三数人之谋而择其可临期制宜则出三数人之外虽三数人亦不知也谋定即发兵兵皆莫知所如往惟视旗所向或于文移封上朱书示之以故常出贼不意战则必胜今则羽檄四驰绘图择日将逾岁时然后□士始注韎韐及往则蓬藋巳翳豺豹矣嗟乎求好谋如公安可得哉近予同馆臬佥李君时言将祠公于名宦予偶往报谒而出至门乃问予予以徐君之言告语未毕李君搴予还坐尽之喜曰信如徐君言岂惟俎豆一邦当芳耀青史亡穷矣彼矜科第骋华藻何者哉之三叹公壻畲君世亨以畲与公孙瑞之有连乃偕瑞充弟举之俾予状公逸事予不辞而书之俾刻诸碑阴 

　　○三广公传（霍韬） 

　　霍韬 
　　三广公陶氏讳鲁字自强广西郁林人由父成荫新会丞升知县府同知按察佥事副使按察使湖广左布政使兼广东按察副使辖治广西寇贼民因称曰三广公云三广公父成由典史淛江按察副使宣德间柄臣养乱至于正统极矣己巳之变王师溃于土木七省盗起儒臣益震怖成立栅于淛之金华独御贼冲且招降贼功垂成忌夫横沮贼卒至无援遂战死　景皇帝嘉成忠命官子鲁鲁由荫丞以至于有功历显职故岭表称忠勋之后必曰陶氏云鲁丞新会年弱冠广右猺贼流劫雷廉高肇破城杀官吏戮掠男妇四郡无完庐香山顺德之顽复袭黄贼萧养之遗风劫杀人无宁日鲁泣语于民之父兄曰贼毒痡四境气吞吾城今若父兄谋非战不可保城邑非致死命不可战若父兄能率若子弟而从我乎若父兄子弟能致死命以共守城保若家□乎其听予誓父兄曰诺乃筑寨堡誓民以守以蔽扼贼冲径复筑辅城复于城外沟濠复外布铁蒺藜植剌竹以坚城守贼至则人守土分以死力战别寨分兵相缓急赴援一邑之民乃遂如臂指腹心之相联络兵称能战而贼不敢犯父老迄今言曰邑民保妻长予孙皆丞之功云鲁由丞至布政使平后山贼置从化县平恩平阳江诸贼置恩平县平新宁曰水贼置新宁县平浔梧荔浦府江田州诸贼凡斩首恶一万一千四百有奇拯回被虏民暨抚散向化之民凡十又三万七千有奇两广保障寄民生安危凡四十又五年建议置帅府梧州控两广遏浔梧府江之贼冲君子曰梧有帅府两广乃如两臂护其胷腹浔梧府江之顽自是不东雷廉高肇民有宁字是役也葢百世之功云鲁行兵兵不先知或先半年调兵食或先数月运械多疑兵多屯寨戍守兵调多寡无常□贼益不能测运粮聚兵惟曰戍□贼惧之备或遁兵则不进贼懈弛备或遁久不□耕以食或归即数路兵进贼奔不及亦不能战而□鲁行兵檄裨将不先知惟檄面署曰某封某日某□发及发乃知进兵即数路如期至贼亦不及备而□殪故鲁征贼贼无能遁亦无误戮一良常宴客樽□未彻馘贼巳报捷坐客骇愕夸且贺曰陶公神算云鲁用兵惟抚按臣与闻谋议有司不知调兵食民不知兵役功成奏捷且有忌谗四十年间惟都御史韩雍邓廷瓒上鲁绩于朝且不沮鲁亦因成功然亦屡谗危鲁没三十年两广贼复炽焚民室庐污民妻女荒其田不得耕耄稚流离有司不以时闻贼益炽将危及城邑震惊省藩乃议征司府议兵复哑哑然无可否或如杂讼狡胥先泄兵议于贼贼得预备或遁司府上抚按复数月议乃奏复数月乃得报征又数月乃集兵比集兵贼巳逋山谷兵抵空巢无馘功戮迩贼之良或万及千以谬功级括其妻女污孥抚按官亦幸功亦苟侥无戮罚甚则纵狼猫残郡邑沿海之居民故迩年两广兵兴贼未闻兵期里甲巳骚兵未及贼境良民巳荼兵退未移贼穴贼巳虏民妻女室胥居曰□□□我于若取偿捷报赏未行民复愬云贼复□劫复焚数千家矣民俗观山险之氓从乱无祸良独荼不荼则验以故多从贼贼亦炽不可御君子曰昔也鲁也无恙垂五十年粤人赖宁人亦莫念鲁之功乃今怀鲁岂可得也谚亦有云桃李不言下自成蹊以实也鲁之功垂诸后人其实之谓乎又曰鲁之功由今乃益着云鲁恒言除寇贼化之先杀之不得巳也故古贤之除寇贼也先除戎器以戒不虞乃修比闾族党以正民纪乃修庠序学校以崇民化古贤之以安奠天下也凡以格民也故鲁平阳江县城即修阳平县学平恩平县贼即修恩平县学徙电白县曰避寇也即修电白县学平寇而修学避寇而建学吏治所云迂也鲁曰吾以广化也又曰表忠烈以劝臣也亦化顽也乃修之三忠祠复修新会之忠勇祠又曰礼贤儒所以劝也示民以有趋也邑人陈献章世訾焉曰禅也鲁独时造其庐咨政理君子又曰知化寇以礼惟三广云作陶三广传 

　　○广东按察司副使林公锦传 

　　林锦字彦章连江人举景泰元年乡贡授合浦县儒学训导时蛮寇充斥内外无备锦规画皆悬合机宜巡抚右佥都御史叶盛异之遂檄摄灵山至则患无城守始据形势立排栅设战守具贼畏备不敢向迩未几以满秩去民曰公去贼复来我无以保我生逃之山盛乃以状闻请令灵山诏从之许驰驿之官葢异数也民闻之即复来归适岁大饥□炽劫掠村堡无宁日锦单骑入壁谕以祸福附县二十五猺皆听命其远地不服者纵兵剿之天顺壬午正月败贼子罗禾水二月败贼于黄冈岭五月大败贼于新庄前后斩获千余级还所掳掠倍之巳而去排栅筑土城徙县治干中成化丙戌以功擢守廉州岁复大饥贼掠清和乡锦肩舆谕解者千余人不服者杀之尽其经略还定如灵山戌子擢按察司佥事寻转副使遂制置一道立数百年长计设团河营以御西寇新燎营以御南寇设洪崖营以塞寇出没之路寇遂灭息庚寅巡视灵山念土城不可以久遂城之锢以砖石高墉连楼横五百丈灵山遂成重镇然自令至守臬一以教化务灵山尚鬼好巫则禁滛祠修学校劝民力农桑行孝弟治廉学宫羣子弟教之架化龙桥多士劝让海北道作钦之明伦堂估民居以广孔子庙庑全郡知学者皆锦之教也礼义风行几可化俗且忠诚仁爱吁谟宏议处分汉达军民及经久可行者前后三十余年皆生民造福计如请立总制府于梧州俾岭海万里倚干城屹无凶孽其功尤大云 

　　○广东按察司副使丁公玑传（林俊） 

　　林俊 
　　先生讳玑字玉夫丁姓润州人宋参知政事观文殿学士文简公之后祖宁弃建宁右卫经历隐于乡自号友陶是先生中书舍人元吉学行高古学者称易洞先生先生服习庭训慨然有求道之志十岁属文有趣尚十八抗颜师席是岁领乡荐又四年成化戊戌第进士乞假归润迎妇张氏明年还授中书舍人与同官乌伤王君汶并名王年长踰倍尊益友吴文定公原博费侍郎廷言皆丈人行礼若素交陈石斋公甫至京师先生日接道论久而叹曰石斋克巳功到其所学大类象山吾儒须内外动静交养互发甲辰岁除星夜殒乙巳元日星画殒俱有声先生应诏上封事极论治道本末时政得失反复数千言大要以正心根本教东宫振纪纲正风俗慎用人重名器苏民困理财用饬兵备急务末言方士释老宜加痛绝疏入留中羣奸切齿伺之无分毫失久之以同官公过连逮出判普安公委北上次辰州闻宪庙讣三日不食孝庙嗣位起三原王公介庵上宰闻先生至邀坐后堂咨访竟日明日再邀不起且言今日大本无急正君然非一人一日之力宜早□□□上向道之志开进贤之路庶本正源清制治保邦可次第而举言甚切直介庵受之欲引吏部属忌者所沮仅判广信先生以易洞忧去服阕即家授兴国知州居八月以钱孺人忧去位服阕倪文毅公当轴拾名士即家起致仕佥事章公懋南京国子祭酒先生南京仪制郎中未四月迁广东按察司副使奉敕提督学校岁余入贺道清远山水暴涨舟且覆先生衣冠祝天度不免阖窻端坐与继室陈氏一家十一人俱殁惟仲子同与一仆以他舟仅存呜呼酷矣弘治癸酉三月十五日也先生长不踰中人而信古任道有万钧之力至于羣吠众噪不震不摇则又有百炼之刚焉诚孝天至伯叔无异财亲丧骨立仪礼袭用无遗至身无完衣子女踰期无力嫁娶噫亦难矣位署清局无事枢无言柄将欲一身任世责之重而尽还淳朴之风爱君忧国性然也教人必先必身四方从学屦恒满户外先生必正容端坐澄心定气使燥虑消息方与开讲辨析疑义细入毫芒而文字正大不涉荒怪故门下之士成大名抡大魁青绯中外楚楚焉岭南教法以厚伦本格物穷理务修身而达之天下期假之数年文教可知也先生政以风化先而诚动之普安夷酋□贽礼将先饮以示无毒先生曰何不相信如是饮其酒却其贽夷酋感畏遵约束终先生在不专杀一人时输纳绝火葬欧冶所授科目于是乎有人有兄弟争讼者先生久而不决曰将使自感悔耳既而果然芗溪义勇以私隙诬邻民盗断其舌而污鬻其妻女邻毙狱中先生宿驿舍梦若声冤状诘旦果得诉者一讯而服永丰银冶羣盗时窃发先生巡视解散同寅坐事先生曲处乞印易牒独执不从曰某平生惟办此一片心事君果谁欺邪其人久自悔服遇事详缓慎密不以钓名王介庵对人必曰佳士佳士予长先生五岁始识之同年稠众中委蛇暇豫自是属心焉先生亦误与可左官姚安无复敢送者独先生与杨公邃庵数君子致诗先生复徒步十许里别则知巳鬻马论列计矣予既复官先生亦就谪所龙关邂逅因得并易洞舟次益信先生所得之深又数年过润则先生之庐不庇风雨予括囊仅助二金岭南之行仅助一公服又数年过润则先生之庐几不可入矣或问先生儒而迂何至一第不治曰有之箪瓢陋巷颜子则然何至女子二十六不嫁曰有之程氏孝女明道则然在士夫亦有异议者曰有之阅道不识濂溪则然先生其犹幸于今之世无考亭之难处者抑儒运之衰一至此极而天亦有所阴佑于不获已之间承祧之地者先生号补斋所著有补斋集若干卷大学疑义一卷洪范正误一卷四礼仪注若干卷中庸语孟易说未脱稿又欲继朱子之志以仪礼经礼记及诸经有及于礼者传而补以注疏未成书云赞曰儒学不传得其门者或寡补斋葢将有意焉冲澹浑融穷探力索而志之所向不息不岐观其行巳事君诲人着论大略可见已使幸而得及程朱之门渊源之续其殆庶几焉仓卒水祸□信始得尸而衣冠端整殆所谓俟命之至确乎其不乱者斯补斋之终也 

　　○副使自庵陈钦墓志铭（兄镐） 

　　兄镐 
　　呜呼痛哉此吾亡弟谅之之墓也谅之与予生同气幼同学壮同仕居则相友离则相忆未始一日相忘也今死矣尚忍执笔铭其墓邪然谅之之人虽世所共知而详且核莫如予非予其孰铭之谅之讳钦别号自庵吾陈氏系出会稽永乐中曾大父讳一廉大父讳嵩以天官学征赴南京占籍钦天监家君瓛娶先妣山阴刘氏天顺壬午举京闱越数日而镐生明年再试春官授四川酆都教谕迎祖妣何孺人挈室以行又明年甲申十月二十九日生谅之于学舍甫五六龄始就外傅聪明强记稍长益开明家君指授经义领会神速成化己亥与予同游京庠饬躬修词蚤有时名丙午同举京闱明年丁未同登进士第试政工部奉使浙江弘治戊申选南京兵部武选司主事署篆考选军政豪要请托一切峻拒后竟以是得罪几中而免辛亥满一考以受职先予得请赐恩时家君方自终养起丰城教谕封先妣安人娶蒋氏继娶王氏赠封安人壬子家君始弃职就封如谅之官五月先妣弃荣镐自礼部解职归甲寅冬终制赴京谅之改兵部职方主事委守山海关政令肃清关人至今称之戊午得代改刑部四川司主事历云南司员外郎山东司郎中己未奉命勘事金齿辛酉升直隶广平府知府下车有声久益孚协抚按旌举于朝及奖劝以风示守令者六其治绩若兴学校正风俗筑堤堰均站钱审征徭平孳牧减柴夫定马价等二十余事咸有实惠既去郡县刻于碑以志思号陈母乙丑春朝会京师吏部推方面知府卓异者十人请加宴赉谅之与焉同仕升广东按察副使奉勑提学便道归省家君封南京稽勋郎中蒙朝廷覃恩服色许与子同遂拜恩于家是冬赴广条教甄别士方向风明年正德丙寅十月十四日遽以疾卒于官得年四十三而止岭表士聚哭失声缙绅闻之无不惊悼有涕泣者呜呼痛哉谅之平生严毅方正不轻交结所与游皆当世名士于物非义不苟取服官二十年约素如未仕时雅尚文学公暇手不释卷尤喜汲引后进多所造就诗文典则闲远根于理道字迹遒劲世多珍爱之所著自庵稿若干卷海山联句录四卷读其诗文孝友忠爱皆可考也予与谅之自登仕始知有别别一二岁所辄会及升广东予出祖济宁同谒阙里而别岂谓永别□呜呼痛哉 

　　○自庵传（娄性原） 

　　娄性原 
　　自庵吾友陈君别号也君讳钦字谅之陈氏系出会稽永乐中大父讳嵩以占步之学赴召南都世家清溪上君幼负奇质髫童时崭然有成人志随侍尊翁与竹先生教谕信之丰邑偕伯兄宗之精业壁经媲美有闻成化丙午伯兄发解京闱君亦与剡荐联举丁未进士高第所与游皆当世名人明年弘治戊申拜夏官武选主事得补南署余以武库正郎同省院交有兄弟义君性嗜简帙手不释辞翰埋政稍暇辄过余仕学轩论订钻研不以寒暑风雨间南都宦游先正若方公逊志张公紞茅公大芳周公德辈忠愍实迹博于记闻且检阅武阶仕版得其义槩之悉录示同志辛亥春余权奸所诬按事者取核同署人皆以祸避虽韦布相善者视余落陷穽不一引手君独扬言曰武库克忠王事吾辈知其冤不与理辩僚友义何在钦秉至公一一之雪白虽同罹祸网死不恨未几君亦就逮同居囹圄仅朞月余固数命是安君亦不色忧怡怡如平时且日联数律积笺盈箧笥余在狱二年遘疾危甚藉君以不死狱成余坐废退君职如故由是义声隆着历登清要及出刺广平政教一新踔厉风发铨部请加宴赉之赐百姓留去思之碑典学雅时重纶綍之命率以崇正学迪正道任是职亦岂易其人哉岭南文献雄省职典学者愈难其人拔君于郡守中故典所无则君之贤出于寻常万万矣呜呼向使君无出人风节惟以词墨驾文苑不过江左一闻人耳焉能取重于天下如是哉乙丑冬君之岭南官所余例复正郎致仕适客洪州偶会于孺子湖多兴楼握手出肺肝悲歌激烈观者之泪下十载重会尊酒莫罄平生共榻倾谈达曙不能别去及抵任卓然以兴道巳事以所端范淑人者绰有洙泗余风伯兄先是典学齐东首志洙泗振起斯文与君之在岭南埙箎一律今则大参江藩心与余契评议物理赓咏诗章凡遇余于江右者一如余之遇君于江左伯兄倡道于北仲弟倡道于南不惟士之奇抑亦遭际之奇昔元季动星象亦奇士也不能伯仲优焉或以不寿君惜殊不知伯仲之在今犹元季之在汉后之视今亦犹今之视汉则不害君之寿也审矣尊翁奉终养例蚤以孝显大丘不能专美于前陈氏多贤夫岂无自哉余知君之久德君之深故撰所知之槩详则具于伯兄之志铭 

　　○刘宪副伟传（戚元佐）
  </div>
  <div class="pagination">
   <a href="国朝献征录_page198.html">
    上一页
   </a>
   <span>
    ...
   </span>
   <a href="国朝献征录_page194.html">
    194
   </a>
   <a href="国朝献征录_page195.html">
    195
   </a>
   <a href="国朝献征录_page196.html">
    196
   </a>
   <a href="国朝献征录_page197.html">
    197
   </a>
   <a href="国朝献征录_page198.html">
    198
   </a>
   <span class="current-page">
    199
   </span>
   <a href="国朝献征录_page200.html">
    200
   </a>
   <a href="国朝献征录_page201.html">
    201
   </a>
   <a href="国朝献征录_page202.html">
    202
   </a>
   <a href="国朝献征录_page203.html">
    203
   </a>
   <a href="国朝献征录_page204.html">
    204
   </a>
   <span>
    ...
   </span>
   <a href="国朝献征录_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
