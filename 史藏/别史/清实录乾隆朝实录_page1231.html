<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1231 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1231 页/共 1860 页
  </h1>
  <div class="content">
   ○乙未。谕、上年各直省、秋成普庆丰收。即奉天各属、亦臻大有。始和之布。毋庸更沛恩膏。惟念盛京各城旗人、节欠余地租银。自乾隆三十一年、至三十七年。计六万余两。原系该旗人等、节年拖欠。值此年丰力裕。自应踊跃输将。第积欠一时并惩。恐不免稍形拮据。著加恩、分作六年带徵。俾完公更得从容。而生计益滋饶裕。以副朕体恤嘉惠至意。该部即遵谕行　　

○谕军机大臣等、马全前已调补甘肃提督。其江南提督员缺。令段秀林调补。嗣因内地武职大员、堪胜专阃者。一时难得其人。且军营现有打仗出力之员。自当量予升补。用奖勤劳。是以令马全暂留江南提督之任。段秀林亦暂留浙江。今马全来京陛见。已令其驰驿赴川。即以甘肃提督、作为领队大臣。管理甘肃官兵。随营进剿。所有江南提督印务。询称系交总兵陈奎护理。虽前据高晋奏、陈奎居心诚实。熟谙水师。办理巡查洋面。俱属妥协等语。但彼时仅就总兵而论。其是否可以久署提督。尚难遽定。著传谕询问高晋、如陈奎器局才识。可署提督。一年半载。于海疆营伍。尚为有益。即奏明令其署理。若陈奎祇可暂时护篆。于提督不甚相宜。又不便令其久署要缺。或通省总兵内、尚有优于陈奎、可署提督者。或竟无堪以胜任之员。均著据实覆奏。候朕另降谕旨。将此谕令高晋知之　　

○定边右副将军内大臣阿桂奏、十二月二十一日。据音吉图、汪腾龙等报称、十七日酉刻。见山下树林内火起贼番纷纷溃散。当即统兵过河。分路进攻。山口左右贼番。俱望风奔逸。共计占得大碉栅六座。木栅二十三座。石卡六处。歼贼五名。二十二日。又报攻得正地沟口碉栅。普吉保带兵。即赴甲尔垄坝。行至中途。有绰斯甲布头人安布差人迎禀。已得甲尔垄坝。其地有碉六座现经绰斯甲布土兵占据。称工噶诺尔布、派我带兵千名来此。贼番见我势众。即便散去。又离此六七十里之协雅地方。有碉三座。我头人生根、亦已攻克等语。臣思革布什咱一路。原与绰斯甲布官兵。共缀金川贼势。今既攻得正地沟口、甲尔垄坝。即已控扼金川要隘。各处防兵。均可量为裁彻。此内德尔格忒等处马上番兵。素不长于步行。越险进剿。不能得力。应彻归游牧。惟查巴旺、布拉克底之马奈、马尔邦、亦系乾隆十二三年进兵之路。该处路通金川。应拨兵千名驻守。其余官兵。可酌分当噶尔拉、绰斯甲布两路。俟议定具奏。又奏、查别斯满地方。共有五寨。其二寨先经抚定。此外三寨。有两金川贼人监守。未敢遽投。嗣臣即令已投之番民。前往招抚与监守贼番接仗。其未投之番民。从中接应。杀死监守贼番。据称、我等见杂谷百姓。自改作屯练。土司不敢欺凌。今只求改作屯练。不愿分给各土司等语。其所请实出真情。臣等现已准行。又奏、土弁雍中尔结、色勒奔、蒙恩赏戴花翎。但查土舍布拉克底。甫经给与空顶花翎。而土弁亦即蒙赏。恐番人等易生满足之心。是以未给。察其此后出力如何。再为请旨。谕军机大臣等、阿桂奏攻得正地甲尔垄坝一带。可以控扼金川要隘。留兵防守。亦为要务。阿桂业已洞悉形势。自能妥办。又另摺奏、别斯满五寨降番、改作屯练。既出伊等情愿。事属可行。余仍遵照节次所降密旨筹办。又另摺奏、土弁不宜即赏花翎。所见亦是。应如所议办理。但其中有尚须斟酌者。如温福一路出力土弁内、并无戴翎之人。即可照此奏。俟伊等奋勉立功。再加奖励。设温福军营、已有赏翎之人。恐不免相形生懈。则又不当靳此恩施。著阿桂即札询温福、画一办理　　

○阿桂又会同参赞大臣尚书公丰昇额奏、奉谕旨以绰斯甲布一路进兵。须臣阿桂前往。臣丰昇额于各处番情。均属初办。在工噶诺尔布、固为逆酋亲戚。至如索诺木之母之妻。皆系布拉克底土舍安多尔之姊之女。现在金川。其安多尔、又娶索诺木之姑。现在布拉克底。均系世为婚姻。臣丰昇额即带领当噶尔拉一路官兵。亦须驾驭巴旺、布拉克底之人。始得其力。彼中情形。尚未深悉。况小金川既灭。今又分道进攻金川。臣丰昇额现统汉土官兵督剿。则金川之不灭不休。工噶诺尔布、谅亦可揣而知。现在舒常在绰斯甲布、两月有余。于该处事宜。渐已熟悉。今若令臣丰昇额督率此路官兵。令舒常参赞军务。可期得力。况臣等原定三路中之功噶尔拉、当噶尔拉两路。皆为进捣噶拉依之兵。绰斯甲布一路。为进捣勒乌围之兵者。原以噶拉依一带。地势更险。攻剿多费兵力。至绰斯甲布一路。则一得达尔图日旁山梁。向前贼境、皆势居下游。稍易攻取。三路中不论何处得手。则他路均可得力。臣等已拨定官兵。日内即当起程。若再行会商更调。恐于进剿稍稽。得旨、所奏俱是。伫俟奋勉成功。以待酬庸茂典　　

○丙申。享太庙。遣怡亲王弘晓恭代行礼　　

○遣官祭太岁之神　　

○上御紫光阁。赐蒙古王公台吉、及回部郡王等宴　　

○丁酉。世祖章皇帝忌辰。遣官祭孝陵　　

○上诣皇太后宫问安　　

○谕曰、陈孝泳现已来京。著仍在内廷行走。并兼户部司员上办事。俟服阕再行照例补缺　　

○又谕、据安泰等奏、今年乌什采挖红铜兵丁三百名。俱各奋勉出力。除交正项铜觔外。多交铜五千四百斤。请将官员、兵丁、议叙赏赉等语。著照所请。官员等交部议叙。兵丁等赏给一月盐菜银两　　

○谕军机大臣等、据鄂宝奏、绰斯甲布一路粮运。已自梭磨至党坝、安设台站。其美诺至卡撒一路、现在催令多雇人夫。赶运赴营拨用等语。粮运为军营要务。自应妥速筹办。但前此官兵、由西南两路分进。是以令刘秉恬、鄂宝、分任督运军粮。今小金川全境、悉已荡平。运道多已改归西路。与彼时情形。迥不相同。伊等自应酌量三路转运事宜。协力通盘熟计。其中远近缓急。惟在随宜措置。务使军储源源接济。况刘秉恬已特授总督。粮员皆其所属。呼应更灵。嗣后办理粮务。著刘秉恬、鄂宝、合而为一。不必更分南路西路。至现在三路军粮。何路应由何处转运便捷。并内地应作何接运、及一切措置之处。非朕可能悬度。总在伊二人因地制宜。善为区画。俾军装裹带宽余。肤功应时速奏。其应由富勒浑在内地督催接济者。仍遵前旨、恳协经理。将此遇军报之便。一并寄令知之。寻刘秉恬奏、现在粮站情形。较小金川未平时。实不相同。大兵现抵功噶尔拉山。已于附近之牛厂地方。添站接运。更为便捷。至当噶尔拉一路粮站。现令臬司李世杰、在附近一带。加紧筹办。木坪商米、亦陆续起运。克日抵营。绰斯甲布兵粮。由打箭炉转运者、已严饬赶运。不得藉口雪大山封。稍致迟滞。其由党坝运往绰斯甲布之粮、较打箭炉为近。臣等节次饬令妥速赶办。务期军糈充裕。兵行迅速。得旨、欣悦览之　　

○戊戌。定边将军大学士温福奏、十二月二十六日。带兵抵功噶尔拉山下之牛厂地方。见牛厂之前。功噶尔拉之下。贼番立有大卡五座。当派兵四千。分为两队。臣复督兵随后接应。乘夜雪攻扑。贼遂逃赴功噶尔拉碉卡之内。并力拒守。查功噶尔拉。峰峦剑立。与巴朗拉、路顶宗相似。惟中有丫口。如一线羊肠。而碉卡据险排立。仰攻非易。且连日严寒。积雪深至四五尺。官兵现已占住半山。自应先用大炮轰摧。再以兵力攻扑。方能得手。现飞调所存美诺、明郭宗等处炮位。再官兵自抵布朗郭宗。裹粮本属无多。至今食用殆尽。已飞咨鄂宝筹办。俟炮到粮敷。即相机前进。谕军机大臣等、温福奏攻剿功噶尔拉情形一摺。所办俱合机宜。此等险隘处所。贼众必于最要之地。并力拒守。官兵进攻时。自当示以不测。指东击西。使贼人难于照顾。或可易于得手。　　

○命翰林院侍读学士钱大昕、在尚书房行走　　

○是日起。上以祈谷于上帝。斋戒三日　　

○己亥。谕军机大臣等、曾头沟一路。向来董天弼、由此进兵。今小金川全境虽已荡平。而此一带实为官兵后路。万一逆酋潜令贼众。由党坝轶出。抄截我后。或于粮运军台。略有疎误。成何事体。再昨据温福讯取赍禀贼众供词内、有僧格桑由美卧沟逃往金川后。将此路隘口。用树木拦断等语。此甚可疑。虽贼酋惧官兵追剿。堵塞路径。使我无从蹑迹。但此等要隘之处。我进较难。贼出甚易。安知非贼酋诡计。借拦阻追兵为名。俟官兵一过。仍由美卧沟口而出。复占据布朗郭宗、底木达等处。所关不小。温福等匆匆进兵。于此紧要关键。未能筹度万全。朕偶念及。心中甚为不怿。刘秉恬已授为总督。现驻美诺、办理一切军务。而董天弼现亦署理四川提督。且曾由曾头沟一带进兵。地利已为熟悉。今又驻布朗郭宗等处经理降番诸事。所有防范机宜。乃伊二人专责。著传谕刘秉恬、董天弼、将美卧沟、及曾头沟两路。酌量形势。选派干练备弁。带兵驻守。以防贼众轶出滋事。其有类此要隘之处。并须详细筹度。一体妥办。但现存美诺一带兵数无多。尚恐不敷拨派。川省各营。尚有可调之兵。即著刘秉恬等悉心筹议。若现今防范甚严。可以毋庸调兵则可。若稍有不放心处。不防将应添防兵若干。一面檄调。一面奏闻。以期万妥。其各路粮台军站。并遵照前旨、派委妥员。往来加意巡查。勿稍疎懈。温福等各路。亦当留心防察。总期于事有益。不可惜费。将此由六百里加紧。一并传谕知之。寻会奏、查美卧沟、系通金川之路。布朗郭宗北百八十里。即曾头沟地界。中间有马耳当、大板昭、喀尔撒等处。西南又有赤力脚沟百余里。均与金川路径相通。核计将军温福所留之兵。除分派各处外。底木达驻兵一百三十余名。布朗郭宗、驻兵六十名。自应即时添调。至党坝为绰斯甲布军粮必由之地。该处与金川接壤。更宜派兵护卫。请添调兵一千六百名。以一千、由美诺汇总、分拨布朗郭宗等处。以六百、径赴党坝防护饷道。得旨嘉奖　　

○以湖南按察使敦福、为湖北布政使。湖南盐驿道农起、为湖南按察使　　

○庚子。上诣南郊斋宫斋宿　　

○定边右副将军内大臣阿桂奏、臣自抵僧格宗后。即派令土弁土兵往探。看得自纳木觉尔宗沟口上山。约行四十余里。即系纳围纳扎木。自此向北上山。约三十余里。大岭一道。远与功噶尔拉相联。即系当噶尔拉。为金川界址。向年积雪甚深。兹冬日晴煦。阳坡不过数寸。惟山势极峻。又坚碉十四座。排立两峰了口间。守御甚密。一得此岭。则金川各处。皆出其下。但岭下险坡。有林箐二十里。冰雪颇大。再进即金川之克舟九寨等处。地稍宽敞。查僧格宗河东河西地方。及汗牛十四寨。虽均投顺。究系新经抚定。而此一带通金川之路又多。且僧格宗、纳木觉尔宗、系粮运总汇。已派大员经理。留兵防范。臣带领汉土兵一万二千余人前进。报闻　　

○又奏。近令巴旺、布拉克底番人。往探得索诺木、居住噶拉依。其兄喇嘛莎罗奔等、皆在勒乌围。僧格桑携妻妾至彼。随行尚有二三百人。同住勒乌围官寨。莎罗奔传集众头人商议。时有山丹绰尔嘉勒、系郎卡手下年老头人。言天朝来剿小金川。尔等帮同抗拒。今又收留僧格桑。必不肯饶。此时速行送出。庶几免罪。其余众头人言、僧格桑本属一家。来此投生。如何可以送出。莎罗奔从众留住等语。查从前郎卡、欲以索诺木承袭土司。大头人中有言不应立者。郎卡置之于死。今索诺木虽为土司。头人未必悦服。以情势揆之。金川必终归殄灭。得旨、今固不敢为满足之言。若赖上天慈恩。速成此事。实千古未有之绩也。勉之。以待酬勋厚典　　

○辛丑。祈谷于上帝。上亲诣行礼　　

○壬寅。上诣皇太后宫问安　　

○召大学士、及内廷翰林等茶宴。以重刻淳化阁帖颁赐群臣联句　　

○是日、立春。顺天府进土牛春山宝座　　

○癸卯。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○甲辰。上奉皇太后幸同乐园、侍早晚膳。至丁巳、皆如之　　

○御奉三无私殿。赐皇子诸王等宴　　

○哈萨克博罗特使臣阿克太里克、及阿布勒比斯子卓勒齐等入觐。上御正大光明殿。赐王公大臣、蒙古王公台吉、及回部郡王等宴　　

○谕曰、富勒浑查审阿尔泰贻误军务。及勒属派买、短发价值、得受属员馈送、收回应扣养廉各款。俱已自认不讳。实出情理之外。阿尔泰前在山东巡抚任内、颇能察吏安民。实心任事。因擢授四川总督。初至川省、于地方政务。尚属认真。是以加恩简任纶扉。仍膺封疆重寄。至小金川与沃克什构衅一节。朕以蛮触相争。自属番夷常事。原可毋庸问罪兴师。且阿尔泰业已奏明。亲往查办。因其老成历练。必能妥协经理。遂不复为廑念。乃阿尔泰亲见僧格桑之桀骜不驯。并不及早筹办。以除凶孽。转将沃克什地方。断给小金川。致逆竖得以藉口。益肆鸱张。漫无顾忌。阿尔泰惟图迁就完事。仍以僧格桑遵约归巢之词。欺饰入告。而于金川之父子济恶。概不置问。既将土司印信。轻给郎卡。及索诺木遣人赴藏。仍复给照护行。益为逆酋所藐视。两金川遂尔狼狈为奸。梗化拒命。是两金川之事。阿尔泰实为祸阶。及伊前岁来京陛见。朕以其事屡加面询。阿尔泰一味含糊支饰。而于两逆酋之狂悖不法。及索诺木欲吞并各土司、侵至维州桥之语。并皆匿不奏闻。设彼时即于朕前陈述。得以洞悉其情。虽初意不欲兴兵。而知其事难轻结必为筹制几先。使两酋不得钩连逞恶。不待其逆迹昭著。大烦师旅。此又阿尔泰养痈贻患之罪也。然朕犹不加严究。仅罢伊总督之任。并念其宣力有年。在川最久。特赏散秩大臣衔。在军营督办粮运。俾得自效后桂林因罪罢职。复令阿尔泰署理督篆。亦以其为轻车熟路。冀可收效桑榆。乃伊仍不知感激图报。当大兵冞入之际。于接运粮石。动辄稽延。甚至遇有军营催粮公牍。妄以受代为词。竟不拆阅。其罪尤无可逭。然朕亦不即加穷究。即上年夏间。福隆安命往四川查审桂林一案。其时并未疑及阿尔泰或有劣迹。交其密为查访。迨回至热河覆命。以阿尔奏近日庸谬误事。迥不类其平日所为。因询其精力、是否比前衰迈。据福隆安奏、阿尔泰精力尚觉照常。惟在川时、闻伊子明德布、干与公务。与属员交结之事。亦未即深信。但地方大臣。果至纵容子弟、滋事营私。于吏治甚有关系。随谕文绶、就近访查。及文绶颟顸覆奏。朕亦不加深诘。及川东道托隆来京。令军机大臣、询以阿尔泰任内之事。托隆随将伊勒派属员、代买物件、短发价值、并多办帮木肥已、及收受马权朝珠等款开出。朕尚以托隆系福隆安一家。亦未肯遽为凭信。因即交军机大臣、讯问伊子明德布、于托隆所开款迹。一一直认。并非得自刑求。是阿尔泰之在川狼藉。已无疑义。复据文绶查出原任藩司刘益、将阿尔泰捐办木值养廉、暗为缴送。甚至将库项那用。摊扣属员养廉。苦累商民等款。尤可骇异。但文绶于奉旨之初。有心袒徇。不即据实查出。及复交令覆查。料明德布在京、必皆供吐。难以再为掩饰。始行和盘托出。是文绶不过小有才之人。后此之续参。适以显其前此之欺饰。不得因此稍为解免。昨已明降谕旨。至刘益、因阿尔泰屡次面为保奏。是以擢用藩司。不意彼此通同弊混。假汲引以便其私图。则阿尔泰之罪。更万难轻逭矣。今军机大臣、会同三法司核议富勒浑原奏、将阿尔泰照有心贻误军机例、拟以斩决。于罪固为允当。但阿尔泰前此之希图了事。因循讳饰。究因朕不欲穷兵黩武。屡谕就事妥办。遂尔意存将就。尚非伊之敢于逞私偾事。朕惟自咎初办之过于姑息、以谢天下。不肯诿过于阿尔泰。朕于赏罚权衡。一本大公至正。况事关军务乎。惟是阿尔泰、经朕加恩简任总督。擢授大学士。乃竟老而贪得。易辙改弦。婪受所属多赃。甚敢怀私荐举。藉以侵动库项。似此簠簋不饬。若复贷其一死。将何以任用督抚使知儆惕乎。但念其曾任大学士。加恩免其肆市。赐令自尽。即著富勒浑传旨监看。以为大臣负恩贪黩者戒。余依议。并将此通谕中外知之　　

○乙巳。上诣安佑宫行礼　　

○御正大光明殿。赐朝正外藩等宴。召科尔沁和硕亲王多罗额驸色旺诺尔布、多罗郡王纳旺色布腾、多罗郡王和硕额驸齐默特多尔济、多罗郡王喇特纳扎木素、多罗贝勒三音察衮、固山贝子多罗额驸班珠尔、固山贝子鄂勒哲特穆尔额尔克巴拜、阿巴噶多罗郡王车凌旺布、敖汉多罗郡王喇什喇布坦、固山贝子固山额驸垂济扎勒、鄂尔多斯郡王品级多罗贝勒栋罗布扎木素、扎噜特多罗贝勒衮楚克扎布、阿噜科尔沁多罗贝勒达克丹、喀喇沁固山贝子多罗额驸扎拉丰阿、翁牛特固山贝子图们巴颜巴林辅国公和硕额驸德勒克、喀尔喀和硕亲王固伦额驸拉旺多尔济、多罗郡王车木楚克扎布、多罗贝勒衮布多尔济、固山贝子朋楚克、阿拉善和硕亲王多罗额驸罗布藏多尔济、绰罗斯多罗郡王罗布扎、回部郡王品级贝勒霍集斯、辅国公图尔都、和什克、额色尹、杜尔伯特固山贝子博第等。至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十四


大清高宗法天隆运至诚先觉体元立极敷文奋武孝慈神圣纯皇帝实录卷之九百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。春。正月。辛卯朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御乾清宫。赐宗室王公等宴　　

○壬辰。谕、元旦升殿受贺。在朝百寮、及外藩陪臣、例应以次分班行礼。乃昨日朝臣班行礼毕。阶下已赞鸣鞭。询之礼部。据称、高丽、安南、两国陪臣。已缀朝臣之末、为一班行。先期曾开入仪注进呈。是以未经另摺具奏等语。典礼专司。不应颟顸舛误若此。上年冬、安南陪臣到京。该部曾经具奏、缀朝臣之末。一同行礼。此系随时升殿谢恩。朝臣员数。多寡本无一定。不妨因便带领朝见。若元旦正节。大礼攸关。中外观瞻所属。藩国陪臣。岂可与朝臣班联参错。并无次第。向以藩服来朝者众。若一一分班胪赞。未免需时。曾命于朝臣班外。将诸藩统列一班。今该部乃并此一班。亦省入朝臣之班。更不特摺请旨。朦胧列入仪注内。夫所进仪注。特系岁岁常行、刊板不移之规则。朕临御三十八年以来、礼部所进仪注。皆躬亲素所熟娴。即遇坛庙大祀。于一切仪注。亦不过举手加额。用展诚敬。其间仪文次第。更无待逐一更为检视也。元旦众臣朝朕之仪。何用朕披览。将以朕之未经检视仪注。为不能勤政可乎。如六曹奏牍本多。内户部、刑部之事。尤为殷剧。其题奏之案。朕惟就其有关节要者。悉心斟酌。若钱粮名目字数。案件汇结姓名。又岂必逐一研讨、而后定其进止耶。况专务于此。无论日不暇给。并虑逐其末而忘其原。大非慎宪敕几之道。于政要又复何裨。礼部堂官等、以似此朝会钜典。于常例有所增损之处。不为妥议、专摺请旨。转以列入仪注为辞。咎将谁诿。著礼部堂官明白回奏。寻奏、臣等因上年十二月皇上升殿。请将安南贡使、入于百官班末行礼。此次元旦朝会大典。率将高丽、安南、两国陪臣。随班行礼。载入仪注。并未专摺声明。实属糊涂。应请严议。得旨、交部察议　　

○又谕、四川自办理军务以来。一切徵调官兵、及挽输馈运。皆系动用公帑。从未有丝毫累及闾阎。而赍送遄行。不无少资民力。上年曾降旨分别蠲缓。以示优奖。而百姓等趋事奉公。倍加踊跃。一年之内。又已积有勤劳。兹当小金川全境荡平。自宜益沛隆施。俾共洽新春膏泽。著再加恩、将四川省官兵经过之成都、华阳、新都、汉州、德阳、绵州、梓潼、剑州、昭化、广元、郫县、灌县、汶川、保县、杂谷厅、茂州、松潘厅、双流、新津、卭州、名山、雅安、荣经、清溪、打箭炉、芦山、天全州、金堂、简州、资州、资阳、内江、隆昌、泸州、纳溪、叙永厅、永宁、三台、中江、蓬溪、射洪、渠县、蓬州、南充、大竹、梁山、奉节、云阳、万县、巫山等、五十厅州县。乾隆三十八年分、额徵钱粮。俱缓至三十九年带徵。其分办夫粮。未经过兵之温江、新繁、彭县、什邡、崇宁、崇庆州、仁寿、井研、安县、绵竹、阆中、苍溪、南部、巴州、通江、南江、西充、营山、仪陇、广安州、邻水、岳池、马边厅、宜宾、庆符、富顺、南溪、长宁、高县、筠连、珙县、兴文、屏山、雷波厅、江北厅、巴县、江津、长寿、永川、荣昌、綦江、南川、合州、涪州、铜梁、大足、璧山、定远、酉阳州、秀山、黔江、彭水、忠州、酆都、垫江、开县、大宁、石砫厅、达州、东乡、太平、新宁、平武、江油、石泉、彰明、盐亭、遂宁、乐至、安岳、眉州、丹棱、彭山、青神、乐山、峨眉、洪雅、夹江、犍为、荣县、威远、蒲江、大邑、合江、江安、西昌、冕宁、盐源、会理州、越嶲厅等、九十厅州县。所有三十七年蠲剩、应行带徵之项。俱展限至三十九年。再行带徵至官兵经过地方。番民有认纳夷赋银米贡马者。俱著一体缓徵。用昭格外轸恤。庶茅薝作息。益得宽舒。副朕曲体民劳、有加无已之至意。该部即遵谕行　　

○又谕、迩年办理小金川以来。节次调派陕甘官兵。较他省为数稍多。一切经过地方。停宿供亿。均动支官帑。丝毫不以累民。第念陕省、为入川总汇之区。凡调取陕甘官兵。解送军装铅药饷鞘等项。皆所必经。兹当小金川全境荡平。兵差所过之地。民劳可念。允宜量加恩泽。用普春祺。所有陕省接壤川境临栈之宝鸡、南郑、城固、西乡、沔县、略阳、宁羌、褒城、洋县、凤县、留坝厅、十一厅州县。缓徵正赋钱粮十分之五。其路当孔道、差务繁多之咸宁、长安、咸阳、兴平、临潼、渭南、凤翔、扶风、岐山、潼关厅、华州、华阴、武功、十三厅州县。缓徵钱粮十分之四。办差稍次之鄠县、盩厔、醴泉、高陵、蓝田、泾阳、三原、富平、耀州、同官、肤施、延川、延长、甘泉、陇州、汧阳、麟游、郿县、榆林、大荔、澄城、韩城、朝邑、郃阳、蒲城、白水、兴安州、汉阴、石泉、邠州、长武、乾州、商州、鄜州、洛川中部、宜君、缓德州、米脂、清涧、四十州县。缓徵钱粮十分之三。至甘省僻近西陲。民多贫瘠。而办送兵差。并皆黾勉趋事。所有差务较繁之陇西、岷州、宁远、漳县、西固州同、阶州、成县、文县、八厅州县。缓徵正赋钱粮十分之五。其次之皋兰、狄道、渭源、沙泥州判、平番、古浪、武威、永昌、固原、静宁、会宁、通渭、礼县、西和、十四厅州县。缓徵十分之四。其又次之西宁、碾伯、大通、巴燕戎格厅、宁夏、宁朔、灵州、中卫、平罗、张掖、山丹、东乐县丞、镇番、河州、靖远、红水县丞、泾州、平凉、盐茶厅、隆德华亭、灵台、宁州、安化、环县、洮州厅秦州、清水、徽县、两当、伏羌、三十一厅州县。缓徵钱粮十分之三。但缓徵旧欠。则急公输将之户。转不得一体同邀惠泽。而次年新旧并徵。民力亦仍不免拮据。并著将陕、甘、过兵各州县应完之项。统于乾隆三十八年分新赋内、分别缓徵。以昭公溥。其酌缓四五分者。仍分作三年带徵。酌缓三分者。分作二年带徵。俾群黎从容输纳。永免追呼。共享昇平之乐。该部即遵谕行　　

○又谕曰、永德现在来京陛见。看其器局小而不甚晓事。不称巡抚之任。广西巡抚员缺。著熊学鹏调补。三宝、著调补浙江巡抚。鄂宝前在巡抚任内。尚无大过。仍著补授山西巡抚。伊现在川省军营。办理粮务。其巡抚印务。著巴延三暂行署理。所有陕西巡抚印务。著毕沅护理　　

○又谕曰、三和现在告假在家。未能办事。所有工部侍郎事务、著高朴以副都御史署理。向来巡抚回京。应补授三品京堂。永德著即署理副都御史　　

○又谕、据淑宝奏镇安府属奉议州、有改遣重犯。俞元、在配将铁圈铲脱。蓄意潜逃。先经该州判刘绍濂、觉察拘讯。适值本府檄调公出。将犯锁押班房。以致开炼脱逃。现在行提应讯人等、严审另为核参等语。甚属不成事体。改遣重犯。敢于蓄意图脱。既经觉察拘讯。即应严行羁禁。乃该州判因该府檄调。辄将要犯锁押班房。以致潜逃无忌。非寻常疎防可比。而该府之不能董率有方。该上司等之平昔漫无整饬。俱难辞咎。乃淑宝视为泛常之案。并不将该管各官、即行查参。又不将管押各役、严讯贿纵情弊。仅以奏闻了事。该省之吏治废弛。即此可见。所有该州判刘绍濂著革职拏问。同管押之差役人等、一并交该护抚严审究拟具奏。其该管知府、并著查明、革职勒缉。护巡抚淑宝按察使朱椿、俱著交部严加议处
  </div>
  <div class="pagination">
   <a href="清实录乾隆朝实录_page1230.html">
    上一页
   </a>
   <span>
    ...
   </span>
   <a href="清实录乾隆朝实录_page1226.html">
    1226
   </a>
   <a href="清实录乾隆朝实录_page1227.html">
    1227
   </a>
   <a href="清实录乾隆朝实录_page1228.html">
    1228
   </a>
   <a href="清实录乾隆朝实录_page1229.html">
    1229
   </a>
   <a href="清实录乾隆朝实录_page1230.html">
    1230
   </a>
   <span class="current-page">
    1231
   </span>
   <a href="清实录乾隆朝实录_page1232.html">
    1232
   </a>
   <a href="清实录乾隆朝实录_page1233.html">
    1233
   </a>
   <a href="清实录乾隆朝实录_page1234.html">
    1234
   </a>
   <a href="清实录乾隆朝实录_page1235.html">
    1235
   </a>
   <a href="清实录乾隆朝实录_page1236.html">
    1236
   </a>
   <span>
    ...
   </span>
   <a href="清实录乾隆朝实录_page1232.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
