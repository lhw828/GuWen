<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 93 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 93 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。夏四月。癸未朔。享太庙。上亲诣行礼。　　

○户部奏、京城自设厂平粜以来。市价渐减。请每厂再各添稄米三千石接济。俟八旗米局平粜时停止。得旨。此奏是。依议即行。此米粜卖完时。如八旗米局。可以接济。将此厂奏闻停止。如尚不能。该部再行请旨。　　

○又议直隶河道总督朱藻咨称、直隶千里长堤。在霸、保、文、大、四邑之境者。工程最为险要。所需帑银。俟估题覆准后。再行请领。诚恐稽迟时日。请先赴部领银五万两。及时修筑。应如所请。得旨。知道了。此系上年敕令修筑之堤。何以至今尚未估题。著李卫、顾琮、明白回奏。寻据奏覆、实属估册繁多。屡次驳查。一时既难核定。兴工又未便久悬。现已于天津道库内。借银二万八百两。清河道库内。借银八千两。发各州县。及时赶办。实未等候户部发银到日。始行办料。下部议行。　　

○甲申。上御乾清门听政。诣畅春园、问皇太后安。　　

○幸圆明园。谕大学士九卿等。迩来雨泽愆期。朕心忧惕。本欲在宫中虔诚斋戒。祈天降赐甘霖。昨奉皇太后谕旨。念朕心屡月焦劳。朕颜清减于昔。甚为悬注。命朕前往圆明园驻跸。朕思竭诚祈祷。在内与在外无异。用是仰遵懿旨。以慰慈怀。但自上年以来。雨旸未能时若。今春各省雨泽。俱颇沾足。惟京城附近地方。一二百里之内。尚未得雨。我君臣所当夙夜思维。恐惧修省者。凡朕用人行政之间。岂能一一悉当。如有缺失。即当据实指陈。不但政事之形于外者。即朕躬朕心。偶有几微过误。俱当直陈无隐。至尔九卿等。事务繁多。办理之际。岂能一无差忒。各宜细加检点。朕近阅刑名案件。尚无大错。但民命至重。凡有交议之事。皆当悉心商酌。务求平允。至于散赈、平粜、截漕、等项。俱宜预为筹画。务期有备无患。议者每谓天庾至重。宜积贮丰裕。以备不时之需。朕思仓储之设。原以为民。现今米价腾贵。百姓嗷嗷待哺。此即所谓不时之需矣。若坐视民食之艰。而不为通融接济。则积米在仓。将欲何所用之。易曰。损上益下之谓益。此不易之至理。尔等皆当留心民瘼。凡有可以裨益民生之处。或公同奏请。或各抒己见。不必瞻顾吝惜。务使闾阎均沾实惠。至于朕令科道条陈事件。原许伊等各陈所见。以裨政治。虽所陈奏不能尽合机宜。且往往有揣摩朕意。有心迎合者。此等固不足采。但伊等职司言路。条陈既多。其中岂无可行之事。朕敕交九卿会议。尔等自宜虚公斟酌。不可稍有偏执。至九卿身为大僚。俱系皇考简用之人。皆当公尔忘私。国尔忘家。同心一德。以佐朕躬。近阅诸臣中、亦尚无擅权专恣之人。但恐竟见各有不同。或于满汉之间。稍存分别。致有各立门户之意。此即将来朋党之渐。其为国家之患甚大。此等时虽未显有形迹。但不可不豫为防维。所谓焰焰不灭。炎炎若何。涓涓不壅。将成江河也。尔等清夜扪心。抚躬自问。屏绝依附之私。共励公忠之念。斯则朕之所厚望于诸臣者也。总之格天之道。惟在君臣之间、共竭诚心。不专在章奏之羙言敷陈。政事之补偏救弊已也。朕惟有夙夜警惕。深思已过。尔诸臣亦当洗心涤虑。省疚思愆。庶足以感召天和。乂安兆庶。我君臣其共勉之。　　

○停止督抚贡献。谕曰。各省督抚。向来有进贡方物之例。朕御极之初。即降谕旨。令三年之内。停止进贡。俟即吉后。再行请旨。数月以来。虽各省督抚。尚未举行。但朕思此事。甚属无益。盖进贡之意。不过曰藉此以联上下之情耳。殊不知君臣之间。惟在诚意相孚。不以虚文相尚。如为督抚者、果能以国计民生为务。公尔忘私。国尔忘家。则一德一心。朕必加以奖赏。若不知务此。而徒以贡献方物。为联上下之情。则早已见轻于朕矣。且朕现在谕令督抚等。毋得收受属员土仪。诚以督抚取之属吏。属吏未必不取之民间。目前所受虽微。久之必滋流弊。若进贡方物。虽云督抚自行制办。而辗转购买。岂能无累闾阎。是所当行禁止者。惟织造、关差、盐差、等官。进贡物件。向系动用公项制买。以备赏赐之用。与百姓无涉。不在禁例。其督抚等、有牧民之责者。概行停止贡献。　　

○追予故一等海澄公黄方泰谥襄愍。允其子黄应缵请也。　　

○理藩院尚书僧格、年老休致。以刑部左侍郎纳延泰、为理藩院尚书。　　

○以狭西花马池副将韩应魁、为河南南阳镇总兵官。　　

○乙酉。吏部议准、广西布政使杨锡绂疏称、州县养廉有限。浮费不除。断无不派累百姓之理。请严禁馈送上司土仪。违者与受同罪。从之。　　

○是日、四川松潘口南坪营地方地震。嗣据巡抚硕色、奏报查恤情形。得旨。知道了。竭力修省政事。抚恤之策。不可少有未尽。以副朕望。又据川狭总督查郎阿奏报。得旨。川狭遥远。非比近省。赈恤之事。惟应以速为贵。使人沾实惠。若必待奏报、然后赈恤之。殊属缓不及时也。　　

○闽浙总督专管福建事郝玉麟疏报、诏安场垦筑盐埕一十六丘有奇。　　

○山西巡抚觉罗石麟疏报、山西潞城、天镇、稷山、宁朔、黎城、等县卫。开恳旱地一十五顷七十亩有奇。　　

○丙戌。谕曰。大学士查郎阿参奏、沈青崖、黄文炜、张体议、杨肇熙等。私运侵帑一事。案情重大。必须质审明确。方可定拟。著左都御史马尔泰前往。会同大学士查郎阿、甘肃巡抚元展成、逐一严审定拟具奏。刘于义著解任前往。听候质审。　　

○户部议奏、绥远城建威将军王常、咨请照例支领养廉银两。可否照归化城都统塔尔马善之例。给与三十名随甲空粮。或照各省驻防将军之例。酌给养廉。恭候钦定。得旨。著照塔尔马善之例赏给。　　

○调广西右江镇总兵官潘绍周、为四川松潘镇总兵官。松潘镇总兵官马义、为右江镇总兵官。　　

○丁亥。上诣畅春园、问皇太后安。　　

○户部议准、狭西道御史常龄疏称、八旗俸饷米石。逾期半月有余。甫行开放。旗人不能计日支领。大半转向铺家、加利赊借。总由各旗造送领册。多有舛错。驳查动经旬日。请嗣后责成承办旗员。并书算领催。不得舛错。一经驳查。指名严参。从之。　　

○兵部议准、大学士仍管川狭总督查阿郎疏请、安西、河州、哈密、地方。前在军台倒毙马匹。无庸买补。从之。　　

○工部议准、青州将军阿思海、疏请设青州城营房木栅。并挑浚城壕。从之。　　

○除狭西兴平、盩厔、咸阳、渭南、等县。元年河冲地亩额赋。　　

○旌表守正捐躯之河南鹿邑县民李彩妻杜氏。　　

○戊子。谕户部、山东运粮。以济直隶民食一事。法敏请拨动仓储。李卫意主委员收麦。所见各有不同。朕思直隶既经委员赴东。则势难中止。即山东之谷。似亦仍当运送。所谓多多益善也。其应如何妥协办理之处。著该部速行定拟具奏。先是。直隶总督李卫奏称、河南抚臣尹会一、奏请拨麦十万石。豫备直隶运用。现已知会到臣。臣亦委员赴东。收买麦石。乃山东抚臣法敏。欲停臣赴东委员。愿将临清、德州、存仓陈谷。拨给十万石。但直属赈粜过期。恐搬运不及应用。即将此谷存仓。而折耗红朽。又复可虑。应否仍照原议。委员采办。得旨。此议朕殊不明悉。既欲准河南之运麦。又不准山东之运谷。其意何耶。夫麦谷同可济民。而此则与之。彼则拂之。殊有意见于其中。朕实不解。将此已谕部议矣。寻据部议、法敏意在协济。李卫意在采买。各为地方筹画。未为非是。但直属委员。已赴山东。若必按数买足。则新麦未登。市价势必昂贵。请将直隶委员已经购收者。即令运回。其未经采买者。即行停止。至德州、临清、二仓存谷。现有三十九万余石。自应拨运。以济直属。惟新旧不一。红朽可虞。应令法敏、遴选贤员。将洁净好谷十万石。交直属委员运用。得旨。依议速行。　　

○礼部议准、浙江道御史霍备条奏、请正士子文体。毋得摭拾子书。炫奇幸获。从之。　　

○直隶总督李卫奏、沧州、青县、挑挖砖河等处河道。所占军民田亩。请给还地价。其有地户急公。已纳钱粮者。亦按年照数发还。下部议行。　　

○汪西吉水县白沙司巡检。移驻富田镇。从两江总督那苏图请也。　　

○旌表守正被戕之山西汾阳县民张元吉妻董氏。　　

○己丑。户部议准、苏州巡抚杨永斌疏称、监禁盗犯。不许家属探视。故官给口粮。著为定例。至于斩绞重辟。军流小窃。未经审结。有家属者则否。但其中实有赤贫无力送饭者。请一体给与钱米。从之。　　

○调刑部尚书孙嘉淦、为吏部尚书。以安徽巡抚赵国麟、为刑部尚书。兵部侍郎孙国玺、为安徽巡抚。　　

○免安徽被旱之寿州本年应徵漕项银粮。　　

○山东巡抚法敏疏报、肥城县开垦旱地一十八顷八十亩有奇。　　

○庚寅。上诣畅春园、问皇太后安。　　

○辛卯。谕内阁、新授安徽巡抚孙国玺、现在患病调理。俟伊赴任后。赵国麟交代清楚。再行来京。赵国麟未到任以前。刑部事务、仍著孙嘉淦兼理。其刑部满侍郎员缺。即将钟保调补。　　

○户部议准、广西巡抚杨超曾疏请、贴防古州官兵。照防守丙妹兵丁之例。加赏行装银两。从之。　　

○户部议准、贵州总督张广泗疏称、古州台拱等处。添设卫千总六员。请照专城俸薪之例支给。从之。　　

○兵部议准、贵州总督张广泗疏称、提镇巡察营伍。请照滇省之例。乘便随时考校。不必豫为定期。从之。　　

○镇守凉州等处将军乌和图奏、凉州庄浪兵丁。照各省驻防之例。赏给滋生银两。为红白之资。下部知之。　　

○添设绥远城鸟枪兵、九百六十名。从建威将军王常请也。　　

○准噶尔部人巴雅尔起塔特伯勒克来降。命赏给安插如例。　　

○壬辰。谕、八旗设立米局。原以惠济旗人。从前请裁米局者。系八旗大臣。现在议覆米局者。亦系八旗大臣。从来朝廷立政。有治人。无治法。必须办理得宜。方为有利无弊。若米局既设。而奉行不善。有失初设之羙意。则虽属良法。终何益之有。著传谕八旗管理米局之大臣。务期悉心筹画。随时调剂。毋得稍有疎忽。致生弊端。现今管米局之大臣。有止派副都统者。该都统亦当留心查察。不可谓身无责成。膜视公事。　　

○又谕、直隶总督。事件繁多。难以兼顾河务。李卫不必管理。其一切河工事宜。应交总河专办。俾事权归一。方有裨益。顾琮仍著前往、会同朱藻、一体悉心办理。毋得稍有迟误。　　

○又谕、朕前降谕旨。满洲现任职员。通晓繙译者。准其在礼部报名考试。今思八旗武职人员内。平时讲习繙译。亦不乏人。如有情愿赴考者。准其报名该部。一体考试。　　

○吏部议覆、镇海将军伯王釴奏称、京口八旗。各设官学一处。请照广州之例。设外郎一名。即选现今熟谙清文者充。令其教训兵壮人等。八年期满。照例以县丞补用。如止能满文。弓马可观者。亦照例以领催补放。但查广州之例。系由闲散挑选外郎。今京口能清语人内。现有领催马步兵丁。如此中择其善者、兼充外郎。期满时。在马步兵。仍照闲散挑选之例。若由领催挑选。宜加优异。其兼知汉文者。仍以县丞用。不能汉文者。请照记名领催、以骁骑校题补。应如所请。从之。　　

○免长芦被水成灾之芦台、富国、兴国、丰财、越支、等场。衡水、南皮、沧州、海丰、庆云、青县、盐山、宁河、东光、静海、等州县。灶地额赋有差。　　

○兵部议准、两广总督鄂弥达疏请、右江镇将清出伙粮。募补步战兵八名。守兵八名。从之。　　

○以太常寺少卿穆和伦、为太常寺卿。　　

○予故喀尔喀扎萨克亲王副将军丹津多尔济、素尼特辅国公噶尔玛逊多布、祭葬如例。　　

○癸巳。上诣畅春园、问皇太后安。　　
</div>
    <div class="pagination">
<a href="清实录乾隆朝实录_page92.html">上一页</a><span>...</span><a href="清实录乾隆朝实录_page88.html">88</a><a href="清实录乾隆朝实录_page89.html">89</a><a href="清实录乾隆朝实录_page90.html">90</a><a href="清实录乾隆朝实录_page91.html">91</a><a href="清实录乾隆朝实录_page92.html">92</a><span class="current-page">93</span><a href="清实录乾隆朝实录_page94.html">94</a><a href="清实录乾隆朝实录_page95.html">95</a><a href="清实录乾隆朝实录_page96.html">96</a><a href="清实录乾隆朝实录_page97.html">97</a><a href="清实录乾隆朝实录_page98.html">98</a><span>...</span><a href="清实录乾隆朝实录_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
