<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 855 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 855 页/共 1860 页
  </h1>
  <div class="content">
   ○颁乾隆二十六年时宪书。　　

○顺天府行乡饮酒礼。　　

○谕、学政冯成修奏、考试事宜一摺。所见明昧各半。其事之可行与否。自有部议。惟是借事纷纭。侈腾口说。为臣工章奏争持恶习。不可不防其渐。盖朕向于科场及学政条奏。率皆饬部议覆。所谓耕当问奴。织当问婢。科甲非朕所习。不可强不知以为知。其中是非可否。原无烦朕为区别也。冯成修此摺、未免揣朕巡狩在外。亦不过一览付部而已。故得腾其口颊。肆彼攻击。而朕实反覆细绎。兹故明斥其非。然亦不弃其是。如冯成修所称试题不宜割截牵搭一条。据其所列各省出过诸题。则实系不顾文理。强为凑合。非惟难核真才。抑且大悖经义。非取士之道。即所奏童试取进文卷。请免解部磨勘。虽不免有自为张本之意。第童试之文。势不能皆有醇无疵。且一学政所取。合计通省。不下数千卷。原非乡会朱墨卷、应行磨勘者可比。此二条尚不为无见。若乡试及岁科两试。皆免试诗帖。则其说已自矛盾。前因科场表判。多涉雷同剿窃陋套。是以改试排律。使士子各出心裁。若以诗为仅尚词华。则前此表判、独非骈体乎。试问表判之词华。较排律之词华。孰难孰易。若如冯成修之议去诗。则将仍为表判乎、否乎。将仍表判盗袭之风为是乎。此论之必不可通者。至考试武生、请复用四书论题一条。所称读书明理。乃能宣猷阃外等语。尤属诞谬。武科一项。不过旧制相沿。因仍不废。若论我国家用兵。自开创以来。暨近日平准夷、荡回部。皆我满洲及索伦勇将健卒、折冲万里。蒇成大功。绿营兵尚无所用。更何尝恃武科出身之人。而藉其干城腹心之寄耶。至侈谈昇平羽林弃武尚文诸论。此不过见之诗歌寄兴尚可。其实文恬武嬉。宴安酖毒。为国家之大害。朕必不出此。而我子孙万世所当奉为家法。永为深戒。冯成修或别有深意。欲为尝试乎。从前明季陋习。每遇一事。举朝各挟意见。议论纷然其时人主皆漫不省视。是以诸臣得遇事风生。纷呶噂沓。甚至借建白之名。党援门户无所不至究与国是毫无裨益朕于内外章奏何一不亲览。而肯令此风稍启其渐耶。冯成修识见卑诈如此。不可仍令司铎。著开缺来京供职其尚可行二条。著该部定议具奏寻礼部议、嗣后各省考试生童命题。割截牵搭不顾文义。实非取士之道应如该学政所请。严行禁止并行令各省地方官将坊刻各种巧搭选本一体查销学臣岁科试取准童生文卷。亦应如所请。停止解部磨勘。从之。　　

○癸酉。上奉皇太后幸卷阿胜境。侍膳。至壬午皆如之。　　

○赐扈从王公大臣、及蒙古王公台吉扎萨克王公台吉杜尔伯特亲王车凌乌巴什、回部郡王霍集斯等饭。至壬午皆如之。　　

○军机大臣议准、舒赫德等奏称、明年派往伊犁屯田绿营兵。请由乌噜木齐拨五百名。乌噜木齐所缺兵额。以辟展、喀喇和卓等处。应减兵拨补。从之。　　

○乙亥。上御依清旷。勾到各省官犯、服制各犯、及云南、贵州、四川、广西、情实罪犯。停决官犯斩犯二人。服制斩犯九人。贵州斩犯四人。广西绞犯一人。余六十五人、予勾。　　

○丙子。谕、前据尹继善陈宏谋奏、布政使苏崇阿禀称、藩库存公耗羡二项。被书吏侵蚀至七十余万两。朕以为必无其事。或者因南巡那用库项不清。是以遣刘统勋等、前往会同该督抚、彻底清查。今据刘统勋等查明奏到、亲盘藩库。并无丝毫短少。祗以苏崇阿、因奏报与存贮数目。多有不符。心疑书吏有弊。严刑追究。书吏等遂畏刑诬认侵蚀如许之多。而苏崇阿亦不复究其果否如此。即指谎供为确据。始终坚执不移。种种荒唐。诚出情理之外。藩库钱粮。理宜慎重。书吏等营私舞弊。原不能保其必无。苟稍有弊端。自当严行厘剔。以清帑项。但欲究侵亏虚实。必先查库贮有无。今库贮既无所亏。则所谓侵蚀者何项。即如苏崇阿所云书吏中饱。皆系压批分侵外解银两。并非从库运出。则外解之银两。既为所蚀。库贮之项。又何从来。各州县岂能每项各垫两分。一解司而一饱吏乎。若谓各州县仰承督抚风旨。曲为事后弥补。亦岂能一时措办如许银两。解交司库。而苏崇阿、又岂肯扶同收受。听其掩耳盗铃若此乎。况尹继善、陈宏谋、皆久任封疆。前司常亮、亦尚属实心任事。藩库中不致大有窳弊。此亦朕所素信者。苏崇阿、始则妄事刑求。继复遂非坚执。以数十万帑项。全不推究确实。遽尔驾空悬坐。天下有如此荒唐之举耶。苏崇阿、著革职发往伊犁。自备资斧。效力赎罪。苏州布政使员缺。著彰宝调补。湖南布政使员缺。著永泰补授。所遗四川按察使员缺。著邓锡礼补授。　　

○又谕曰、刘统勋等查审江苏藩库一案。已有旨谕部矣。至藩库钱粮、收放款项。本不应轻易借动。即有本款无存。必须借支者。亦须随时归清。以免滋弊。该省每有借支借放。不及时清厘归款。直至布政使交代时、始行清楚之处。此实向来相沿陋习。毋怪乎头绪繁多。一时难于查对。殊非厘剔之道。今此案虽查无亏缺情弊。但嗣后办理。应令该督抚、详悉酌定章程。务使及时清款。不得仍前递年滚算。致滋牵混。即有一时难以遽归者。亦不得仅在该省自行存案。或按季、或按年、逐一造册报部备核。以昭郑重。著尹继善、陈宏谋、即行酌议具奏。由部核定遵行。所有历任布政使、不将各款随时分晰归楚。应行查参之处。俟该督等奏到。该部一并核议。寻尹继善、陈宏谋奏、藩库钱粮。原应正支正放。缘江苏赋额繁重。款项冗杂。遇蠲缓驿站俸工等项。本款无徵。例许借支。其赈济请动地丁。或徵存不敷。或拨协未到。亦须借款垫放。司库向遇动用。均系统支统算。尽有本款不敷。暂借别款。不随时归清之处。今将屡年未归款项。先分别正杂。造册咨部备核。随督令提解归清。请嗣后每遇岁底。将已归未归之数。咨部查考。并库内所收钱粮。支放悉依本款动用。本款无存、及不敷者。须豫先详明。指款借用。俟本款解到归还。报督抚备查。如岁底未经补足者。亦另册咨部。违者查参。下部议行。　　

○调河南学政鸿胪寺少卿汤先甲、提督贵州学政。以翰林院编修秦百里、提督河南学政。　　

○调福建建宁镇总兵杨瑞、为海坛镇总兵。广东左翼镇总兵陈光祖、为建宁镇总兵。浙江温州镇总兵吴必达、为广东左翼镇总兵。以广东香山副将马铭勋、为温州镇总兵。　　

○丁丑。今上皇帝生。上之第十五子也。母曰魏氏。　　

○吏部等部议准、总督衔管理甘肃巡抚事吴达善条奏、安西五卫地方。经部议准、改为一府三县。应行事宜。一、新设安西府地方。应仍照五卫原管地界分拨。渊泉县照安西、柳沟、二卫旧界、玉门县照靖逆、赤金、二卫旧界、敦煌县照沙州卫旧界、管辖。一、前各卫城垣坍塌。应勘估兴修。一、巴里坤、哈密、距安西窎远。新移驻之同知、通判、应定为直隶厅。归安西道辖。其粮饷刑名钱谷等项。该道核查。一、安西道、府、厅、县、经历、县丞、典史等官。原议俱照边缺例、五年俸满升用。其安西府教授、渊泉等三县训导、俸满。一例照办。一、新设之安西府知府、经历、教授、移驻之巴里坤同知、哈密通判、渊泉、玉门、敦煌、各县知县、训导、并渊泉县分驻马莲井县丞、均铸给印信。门皂书役壮丁斋夫。就五卫各项人役内、按数分拨。一、道、府、丞、倅、并知县、佐杂、教职、各员。均地处极边。食物昂贵。差务纷繁。俸银请仍按品级、照例支给。其养廉公费。安西道、于岁额养廉三千两外。给公费银五百两。知府、照内地岁支养廉银二千两外。给公费银五百两。巴里坤同知、照旧岁给养廉八百两。公费三百六十两外。增公费一百四十两。哈密通判、照旧岁给养廉六百两。公费三百六十两外。增公费一百四十两。新设三县知县、应岁支养廉六百两。公费四百两。渊泉县分驻马莲井县丞、应岁支养廉四百两。府经历、三百两。三县典史、二百两。教授、训导、例无养廉。各给公费六十两。一、安西道业经移驻。所遗衙署。改为知府署。原裁安西卫守备署、改为渊泉县署。安西卫千总署、改为府经历署。其府教授、及渊泉县训导典史署、请于裁汰游守旧署内酌拨。渊泉县分驻马莲井县丞署、请估建。靖逆原有通判、守备、千总三署、改为玉门县知县训导典史署。沙州卫守备旧署、改为敦煌县知县署。千总旧署、改为典史署。其训导署、应请估建。一、原有仓廒。安西、柳沟、归渊泉县经管。靖逆、赤金、归玉门县经管。沙州卫、归敦煌县经管。安西厅既移驻巴里坤、原管瓜州仓廒。就近归渊泉县经管。一、安西、靖逆、沙州、各卫。俱旧有监狱。新设府经历、兼管司狱。应添建府监。巴里坤同知、哈密通判、均管理地方。亦应各建监狱。一、原设驿站。安西、柳沟、二卫、归附府之渊泉县经理。赤金、靖逆、二卫、归玉门县经理。沙州卫、归敦煌县经理。一、安西等卫、赋税户口。并无更张。照旧遵办。一、府县应建坛庙、并祭祀银两。均照内地办理。一、安西等卫、原有文生一百九名。应分拨府学二十二名、新设三县、各二十九名。武生五十九名。应分拨府学十一名。三县各拨十六名。遇岁科试、每县取进文武生各四名。再拨府学各二名。设廪增二缺。六年一贡。学政于肃州考棚调试。均应如所请。从之。　　

○旌表守正被戕之四川秀山县民杨正林妻陈氏。　　

○戊寅。上御依清旷。勾到广东、福建、情实罪犯。停决广东斩犯一人。绞犯一人。福建绞犯一人。余九十六人、予勾。　　

○谕、刑部秋审情实招册内。有案犯定谳时。已逾该省热审之期。而九卿秋审、即提入本年册内请勾者。此虽该犯情罪重大。法无可缓。用速宪典。以示创惩。但朕详阅招册。见其中情罪等差。尚有应行区别者。如一人连毙二三命、暨妖言惑众、传习符咒。并官员侵渔帑项、勒歛民财之类。非残忍已极。即有关于民俗官坊。自不得不早正典刑。以昭炯戒。然亦应于秋审时。该部将此等案件、另开罪犯情单奏明。至寻常谋故等案。虽情节本无可缓。而定案期限。适在秋审后。此亦时会偶值。自可令其幸延一年之生。何必亟亟为也。将使天下好名无识之徒。不揆本末。转疑法司亟议勾当。未免意存刻核。甚无谓也。即如前此按察使阿永阿奏、因奸谋杀本夫条内。有奸夫应按律斩候者。恐定谳时已过秋审。请令刑部即行归入本年秋审情实一节。该部亦已议准。此等谋杀之案。若系奸夫起意。则奸夫已按律斩决。无庸更俟秋审。若起意本由奸妇。则奸妇亦已凌迟。其奸夫自不妨照例监候。如虑其迟至下年或遇停勾。益致稽戮。则该部原有停勾年分。将重犯另请正法之例。亦可无庸置议。朕办理庶政。从不豫存成见。其应速行正法之犯。令其具奏入于秋审。固非有意从严。其可以不必速办之案。令其仍照往例。亦非有意从宽。惟斟酌情理。期适当于协中之治而已。将此通行传谕知之。　　

○又谕曰、熊学鹏、著调补刑部侍郎。仍署理兵部侍郎。兵部侍郎员缺。著谢溶生调补。仍留江西学政任。　　

○又谕、前因挖薓人夫。肆行鬨闹。副都统巴岱、不能办理。乃反为所胁。给票遣往。怯懦之至。断不可容。是以将巴岱正法。萨喇善身为将军。当闻信时、即应将巴岱严参。并应亲往查拏众犯。迅速办理。乃彼时既未亲往。及朕传谕申饬。亦未前往。仍以访拏罪人。解到吉林审讯等语具奏。殊堪骇异。看来萨喇善、竟似天夺其魄。福泽尽矣。著革去将军、发往伊犁。效力赎罪。吉林将军员缺。著恒禄补授。所遗建威将军员缺。著如松补授。　　

○己卯。上御依清旷。勾到奉天、陕西、湖广、情实罪犯。停决湖广绞犯一人。余六十五人、予勾。　　

○庚辰。旌表守正被戕之四川邻水县民邱洪绪女邱氏。守正捐躯之河南封邱县民王钜女王氏。　　

○辛巳。御史朱嵇奏、请严禁收漕积弊。查仓廒设斛、斗、升。所以分别户之大小。粮之多寡。惟恐浮收升合。今则置斛不用。虽数十石百石者。概以斗量。取其为数广而狼籍多。斗取其平。定例刷以木板。今则多用尖斗。一邑之中。有米万石者、数万石者。以斛斗之弊。积其零星之数。不啻大半过之。于是官吏交通。约其浮收米数。已足正额。遂闭廒不收。包揽纳米之人。又将未完人户。大半以银折米。富户幸其简便。小户苦其守候。是以私折之价。倍于市价。至于暗开斛角。密宽斗面。浮冒尤甚。诸弊皆风闻所及。请饬有漕省分督抚严察。得旨、摺内所称置斛尖斗诸弊。或实有之。然则有漕省分督抚、诚何为者。至折银一弊。实属骇闻。然不可漫以风闻加诸各省。著朱嵇据实指参。余著该部速议具奏。寻朱嵇覆奏、收漕折银一弊。实由置斛尖斗而生。盖恐浮收过多。发卖为难。臣原摺所云包揽纳米之人。即折银之薮也。其弊皆由揽户串通吏役。交粮者利其简便。或银或钱。一付揽户。足不履仓而得完米票。臣习知江浙多有此弊。近闻有漕州县、大半若斯。至该州县侵蚀。未得确据。无由指参。得旨、该部速议具奏。　　

○谕军机大臣等、御史朱嵇摺奏、各省收漕。有暗开斛角。密宽斗面。且或置斗不用。专以斗量。又零尖浮收。至所收已经足额。即令各户折价等语。已饬部速议。并令该御史指参矣。徵收漕粮。向多积弊。屡经降旨厘剔。渐就肃清。如该御史所奏置斛用尖斗诸弊。或系该上司查察未周。以致不肖州县、乘机舞弊。亦不能保其必无。然各督抚并未见查参一二。至兑漕封仓之后。复行折价。尤属骇闻。如果有之。则营私蠹民。莫此为甚。该督抚自当严参治罪。以示创惩。岂得漫无觉察耶。现在正届收漕之候。著传谕有漕省分督抚、速即留心访查。据实具奏。寻山东巡抚阿尔泰、河南巡抚胡宝瑔、湖北巡抚周琬、浙江巡抚庄有恭、均奏访查收漕州县、实无各项弊端。俱报闻。江苏巡抚陈宏谋奏、访有署丹阳县知县四格、遇米多大户。徵收时、私索外加五升。书役复索钱文。现参发审在案。余俱守法无弊。得旨、览奏俱悉。调任江西巡抚胡宝瑔奏、江西漕务。臣莅任时、已经收竣。悉心体访。尚无积弊。得旨、览奏俱悉。湖南巡抚冯钤奏、开斛宽斗浮收折收诸弊。除饬道府确查外。复密差亲信人役。潜扮花户。买粮上仓。并赴各州县暗访。实无其事。得旨、览奏俱悉。又批、似此作用。可偶为而不可登纸笔也。　　

○壬午。调广东布政使宋邦绥、为山西布政使。以福建按察使史奕昂、为广东布政使。广西苍梧道富明安、为福建按察使。　　

○癸未。上御依清旷。勾到浙江、江西、安徽、江苏、情实罪犯。停决浙江斩犯一人。余九十人、予勾。　　

○谕军机大臣等、据阿桂等奏称、明岁遣绿旗兵丁、前往伊犁屯田。应调派大员管辖。乌噜木齐、有达启、金梁、同管屯田。请将金梁分派伊犁等语。乌噜木齐、虽亦有屯田事务。但事已就绪。不比伊犁初次办理。且金梁素系兼管哈萨克贸易事。哈萨克现闻伊犁屯田。必驱牲只前往。可传谕安泰、明岁遣兵丁往伊犁时。即令金梁管领。并传谕阿桂知之。　　

○甲申。上御万树园幄次。赐扈从王公大臣、及蒙古王公台吉、扎萨克王公台吉、杜尔伯特亲王车凌乌巴什、回部郡王霍集斯等宴。　　

○乙酉。上奉皇太后自避暑山庄回銮。　　

○诣皇太后行宫问安。　　

○谕军机大臣等、据舒赫德奏、叶尔羌、哈喇沙尔、英吉沙尔、各驻防马兵。除卡座牧厂差遣外。所余无几。未便调赴伊犁。现与阿桂札商、拟酌遣三百名前往。著即照所请行。至所奏叶尔羌各城兵米无缺。惟所交腾格钱文。不敷支放。该地虽系新定之区。现在安静无事。即如近日迈喇木等变乱。数百兵即行剿尽。可见驻兵无须太多。各城所交钱文支放不敷。恐亦十欠其三耳。若将该地兵裁三留七。则驻兵千名处。尚余七百名。所差无多。自足敷用。盖此时伊犁未驻大兵。该地自当略驻兵丁。以现有之兵。食彼处所交之粮。将来派往伊犁。并可就近移拨。若伊犁大兵驻定后。叶尔羌等处、均属边徼。既有办事官员。应酌量兵丁数名。其余应遣往伊犁者、即行遣往。应彻回者、即行彻回。不惟不费内地之力。而伊犁驻兵。亦无庸另筹矣。再叶尔羌等处、哈密、吐鲁番回子。酌留数人。敷通事之用足矣。余亦著彻回。总之办理边疆事宜。不可糜费内地财力。即伊犁驻兵后。亦祇可食彼处所获之粮。无须拨运。祇拨解银两。方为长久之计。朕意如此。可传谕舒赫德、照此办理。并传谕阿桂知之。　　

○是日、驻跸喀喇河屯行宫。　　

○丙戌。兵部议覆、闽浙总督杨廷璋奏称、台湾北路左营林圯埔、地方偏僻。请添设塘汛。于盐水港汛内、拨外委一员驻劄。于石榴班汛内、拨兵十名。估建营房。应如所请。从之。　　

○抚恤安徽宿州、凤阳、怀远、虹县、灵璧、凤台、泗州、盱眙、天长、五河、及凤阳、长淮、泗州、三卫等、十三州县卫。本年被水灾民。并予缓徵。　　

○是日、驻跸常山峪行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十二


大清高宗法天隆运至诚先觉体元立极敷文奋武孝慈神圣纯皇帝实录卷之六百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。十月。丁亥。月食。　　

○上御行殿。勾到河南、山东、情实罪犯。停决河南绞犯一人。山东斩犯五人。绞犯二人。余七十七人、予勾。　　

○谕军机大臣等、刑部议覆、庄有恭具题参革已故句容令周应宿、应追代赔盗劫库银、无力请豁一本。原题内代赔字样。殊属错谬。库贮系县令专责。既经被劫。该员方有疎防之罪。其所失银两。自属分内应赔。所谓代赔者、原指属员无力完款。各该上司代为分缴而言。若以盗劫而谓之代赔。将代盗赔乎。向来应追款项。如实系无力。原有时格外加恩。量予豁免。至此案银两。所谓典守者不得辞其责。非寻常欠项可比。地方官取具甘结。详请题豁。竟称代赔。虽系外吏相沿故套。然似为之抱屈矣。此事未可遽信。已有旨不准宽免。并将此传谕庄有恭、令其确查据实奏闻。　　

○又谕曰、张师载奏、查勘微山湖水摺内。有济宁州沿湖民田、共涸出三四百顷等语。所奏殊不明晰。今岁江南高宝一带、间有被水处所。而济宁等处、并未闻被淹。该督所奏涸出地亩。系前此疏浚微山湖、伊家河、等处河道时、消涸未尽之地耶。抑系今岁新淹之地耶。从前兴修水利后。阿尔泰、陆续奏涸出二三千顷。如此时又续有涸出。固伊等宣洩得宜之明效。实可嘉矣。若系今岁新淹地亩。则该督抚何以并未豫行奏闻。且现今所涸。祇有此数。则未涸者必尚多。究竟被淹处所。共有若干。成灾与否。摺内亦未奏及。此等事为地方民生所系。岂得不早为详悉入告耶。著传谕张师载、阿尔泰、令其将此项地亩。究系何时被淹。共有若干之处。作速查明据实具奏。　　

○户部议覆、御史朱嵇奏、漕粮浮收改斛等毙。向俱定有科条。但日久法弛。州县官复蹈故习。自应严禁。请行令漕督、并该督抚等查察。有情毙者指参。未经查出之该管道府、参处。不行参奏、别经发觉。将该督抚等严加议处。从之。　　

○直隶总督方观承奏、州县常平仓、以备借粜赈恤。大兴、宛平、二京县。向未设仓。原因京城平粜煮赈。取足天庾。无资县仓酌剂。惟是该二县幅陨广阔。遇京师平粜。数十里者犹可赴城。远乡殊多未便。兼借给仓谷。每苦无出。往往于附近州县量拨。请将大宛二县。添设常平仓。大兴仓应建于南路同知所驻之黄村。宛平仓应建于西路同知所驻之拱极城。各贮榖二万石。令厅员稽查。并责成该厅司狱兼管。至开仓收放。仍令知县亲身专理。得旨、著照所请行。　　

○是日、驻跸两间房行宫。　　

○戊子。上诣皇太后行宫问安。　　

○谕、此次接驾人员内、原任主事詹学海、疎防罪犯自缢。并非出自有心。著吏部于回銮后带领引见。其原任同知盛暹、原任州判汪薰、原任知县米步青、许本巽、各本案缘事情节尚轻。俱著照原品赏给顶带。　　

○是日、驻跸要亭行宫。　　

○己丑。驻跸密云县行宫。　　

○庚寅。军机大臣覆奏、会审张家口总管玛尼、咨参万全县知县蒋良翊、迟误兵米一案。讯据各供。缘万全县每年支放兵米。仓额不敷。例许采买供支。分春秋二季关领。上年督臣方观承奏准、于西宁县额徵屯米内拨给九千余石。令该县运回备支。本年春季放米时。该县以前赴领运。脚价不敷。商同防御富明安等、议照理价折给。随派运户赴西宁领米。就地变价。将春夏季全数折放。该县又以西宁尚有应拨秋季米。令其一并变卖折给。富明安等乐其豫支。令各催领收银。祗以春夏折银。告知该总管。而豫支秋季。实未禀明。至八月应放秋冬米时。穷兵豫支银、已经花费。该县又以秋米业经折给。应支冬米。令俟徵收屯粮后支放。玛尼见兵丁待食情急。遂以迟误报部。该县随即将新徵屯米、补放冬米足数。查玛尼于春间支放兵米。听从防御等折银。又未查出豫支秋米情由。率行揭报。富明安等、虽汛无克扣情毙。但既以应支本色折银。又不将豫支事由。禀知该总管。均有不合。至该县恐运米赔垫。商同防御折给。亦属不合。应交部分别议处。查兵米折价。易致耗费。照旧例春秋二季关支。到手易尽。嗣后张家口支放兵米。请照京城甲米例。四季关支。从之。
  </div>
  <div class="pagination">
   <a href="清实录乾隆朝实录_page854.html">
    上一页
   </a>
   <span>
    ...
   </span>
   <a href="清实录乾隆朝实录_page850.html">
    850
   </a>
   <a href="清实录乾隆朝实录_page851.html">
    851
   </a>
   <a href="清实录乾隆朝实录_page852.html">
    852
   </a>
   <a href="清实录乾隆朝实录_page853.html">
    853
   </a>
   <a href="清实录乾隆朝实录_page854.html">
    854
   </a>
   <span class="current-page">
    855
   </span>
   <a href="清实录乾隆朝实录_page856.html">
    856
   </a>
   <a href="清实录乾隆朝实录_page857.html">
    857
   </a>
   <a href="清实录乾隆朝实录_page858.html">
    858
   </a>
   <a href="清实录乾隆朝实录_page859.html">
    859
   </a>
   <a href="清实录乾隆朝实录_page860.html">
    860
   </a>
   <span>
    ...
   </span>
   <a href="清实录乾隆朝实录_page856.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
