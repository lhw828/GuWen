<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 89 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 89 页/共 128 页</h1>
    <div class="content">　　○庚午礼部以久旱请祈祷雨泽  上命致斋三日遣英国公张懋祭告  天地新宁伯谭祐告  社稷遂安伯陈韶告  山川
　　○辛未命狭西西安卫带俸都指挥佥事李祥充延安游击将军
　　○壬申赐唐府文城王长子宇温冠服如制
　　○直隶常熟县知县杨子器奏先师孔子名号未定似为今日缺典请取春秋祝文之义于大成之上加以配天广运至圣之下系以万世帝王宗师夫尊之以帝王之师享之以帝王之礼则名因义起制与位宜庙食之灵万世安享而一代盛制备矣下其奏于所司
　　○甲戌湖广守备都指挥佥事曾铎等五人坐前守备不设下巡按监察御史逮问拟充军  上以情轻律重各降二级带俸差操
　　○丙子巡按浙江监察御史邓璋请起用餋病都御史樊莹朱瑄及致仕佥事章懋以励恬退  上命吏部仍查莹等患病痊否以闻
　　○上御奉天殿传制遣遂安伯陈韶充正使太子少保兵部尚书兼东阁大学士谢迁充副使持捧节册为泾王妃行纳徵发册等礼
　　○河南淇县风雷冰雹交至毙人畜害麦苗
　　○是日晓刻月犯十二诸国代星
　　○福建兴化泉州二府地震
　　○丁丑番僧端竹等违例进贡既给赏如例已而于午门外跪递番本被纠送锦衣卫释之礼部谓其奏乞全赏宜不可许姑顺其情将故锁南劄失赏赐折除在官照数给与端竹等收领仍行大通事杨铭谕以恩威俾知感畏再不许奏扰从之
　　○戊寅命福建备倭把总指挥五年一更总督巡海官三月一次出巡互相更代并行辽东等处从镇守太监邓原奏也
　　○己卯改南京尚宝司卿韩鼎为南京通政使司左参议升南京尚宝司司丞刘称为本司卿
　　○都察院右副都御史陈纪卒纪字叔振福建闽县人成化五年进士改翰林院庶吉士授监察御史提督北直学校士子服其公明久之以都御史屠滽荐擢狭西按察使有囚监禁十余年不决者为辨而释之擢都察院右佥都御史巡抚宣府未几召还理院事升副都御史以疾告归至是卒赐葬祭如例纪居官清慎持法平恕人以是多之○罢协守松潘右参将都指挥同知周英于原任山西都司闲住以巡抚巡按官交劾其奸贪不职故也
　　○命冠带闲住右军都督府右都督马仪为都督同知致仕仪以私用官物革职闲住至是援例陈诉故有是命
　　○庚辰四川乌蒙军民府土官知府禄涛遣把事王受元等来贡赐彩叚钞锭有差
　　○故都察院右都御史朱英之孙斌以其兄珑尝荫为国子监生未沾一命而卒乞如例补荫许之
　　○吏部覆奏兵科给事中张弘志所言传奉升职事谓近年以来传升乞升官员数实过多科道屡以为言本部亦屡尝请革未回  天听乞尽行革罢止令仍照原职役供事不允
　　○壬午土鲁番等地面速坛阿黑麻等各遣使臣满剌阿力克等来贡赐彩叚表里等物有差
　　○琉球国中山王尚真遣正议大夫郑玖等来贡回赐王锦叚等物如例赐玖等宴并彩叚表里等物有差
　　○癸未狭西宁夏卫地震
　　明孝宗敬皇帝实录卷之一百六十
　明孝宗敬皇帝实录卷之一百六十一
　　弘治十三年四月甲申朔孟夏享
　　太庙
　　○遣内官祭司灶之神
　　○福建福州府故有二徐真君祠其冠袍例三年遣内官赍换后以知府蒋濙及给事中许天锡奏其骚扰改命太常寺赍换至是尚衣监太监甯诚奏乞仍差内员礼部覆奏谓遣太常寺官便而六科十三道亦交章论之  上曰冠袍每十年一次遣内官赍去但不许沿途及到彼需索骚扰镇巡并有司等官亦不许科歛馈送违者令巡按监察御史奏治之
　　○昏刻西方有星大如盏色青白发光如盌自中天行至西北
　　○乙酉兵部以各卫指挥千百户等官多滥改锦衣卫奏请禁止从之命今后朦胧奏改者治罪
　　○丙戌命发太仓银二万两及灵州盐课司二年盐课助修渠之用从巡抚宁夏都御史王珣奏也
　　○户科给事中赵士贤奏湖广荆门州一路寇盗充斥居民骚然近镇巡官虽奏擒获贼徒然其渠魁犹在南漳境内张旗僣号虏掠自如乞敕巡抚巡按官举察隐蔽贼情者之罪仍严督所司以时捕绝用靖地方都察院覆奏从之
　　○丁亥贵州布政司左右布政使旧不全设至是巡抚都御史钱钺以地方多故请添设右布政使一员从之
　　○戊子升户部郎中邵宝为江西按察司副使提调学校
　　○己丑福建泉州漳州二府地震有声
　　○庚寅命发太仓银六万两并开中淮浙两运使常股盐二十万引于榆林以备边储每岁仍量拨延安府各县粮料于东西边仓上纳从巡抚都御史王嵩奏也
　　○修西安北安二门仓
　　○辛卯升贵州布政司左参政黄琏为本司右布政使
　　○命四川行都司都指挥佥事朱廷充右参将协守松潘等处
　　○命故都督佥事江山之孙桓袭原职宣府前卫指挥使
　　○癸巳都御史顾佐奉命并勘镇守太监任良总兵官李杲巡抚都御史张玉诱杀之罪谓其燕安玩愒武备不修以致虏寇屡次深入杀伤官军虏掠人畜其隐匿之计虽云未成而不职之愆实不可掩宜公示谴责以戒将来巡按监察御史张隆亦奏去岁义州之捷有于本城杀舍余及取囚人首以报级者镇守等官坐视不理广宁拘禁答话达子桶思歌等以启讎銕岭千户沈瓘等谋杀虏中走回男子以报功皆良等纪纲不振所致乞将此三人取回选人代之兵部覆奏请自良以下至分守少监刘恭副总兵张澄右参将史赟胡忠都指挥崔鉴等俱逮问究治命刘恭等俟甯宣等问结后奏闻处置任良等纵容诱杀累误事机欺罔多端即差官代回俟至日以闻
　　○授进士徐蕃为南京礼科给事中
　　○山东濮州暴风迅雷骤雨冰雹交下毙人畜伤田禾民舍
　　○甲午升福建漳州府知府汪凤为贵州布政司左参政
　　○彗星见室宿垒壁阵上○乙未南京礼部右侍郎董越乞致仕不允仍命用心供职
　　○巡抚辽东都察院右副都御史张玉乞致仕命依前旨俟代回至日吏部奏闻处置
　　○福建布政司左布政使李琮等陈三事一本省各府州县户口食盐自成化二年之后未曾请给乞令关领变卖赈济一管屯官清查原额田粮不能遍历惟逼令旗军人等妄报新增每石折银二钱五分逐年包赔害军殊甚乞令各官从实清查不必增粮一延平镇东等卫官军缺粮乞将建宁府仓粮拨用闽候各县仓粮亦少乞将南台仓竹崎批验所收贮盐斤变卖下户部议其清查屯田及鬻运司余盐官籴者俱便其欲支户口食盐缓不及事且盐课所以预积边储未可轻费惟以本省各库存积银两及灾轻处所仓粮给散为宜仍令福建浙江等处阴阳医僧道官补缺者约米八十石或银五十两即令入选纳银七十六十四十两者授七八九品散官二十两者冠带福建军民杂犯死罪及徒杖笞者准赎至十四年终停止从之
　　○文武官寿宁侯张鹤龄等五百六十八人朝参不到御史魏英等劾之淂旨各官失误朝参甚是懒惰法当究问姑宥之
　　○丙申守备涿州署都指挥佥事王永以公事杖百户钟鼎至死法司拟赎徒命赎毕仍降一级原卫带俸差操
　　○旌表孝子二人孝妇一人节妇八人陈璋浙江仁和人父丧庐墓三年妻钱氏为姑吮癕许钦直隶绩溪县人父母继没庐墓六年并表其门曰孝行董氏浙江鄞县民屠湘妻马氏狭西咸宁县民王七妻王氏直隶束鹿县民朱伦妻罗氏江西南昌县民刘子哲妻李氏顺天府漷县生员董恕妻叶氏直隶兴州前卫指挥佥事魏豫妻汪氏直隶黟县民韩文柄妻吴氏江西进贤县民文镒妻俱夫亡守节无玷表其门曰贞节
　　○南京金星昼见于未位
　　○夜彗星见室宿西北
　　○丁酉升南京户部郎中林璇为广西布政司左参议
　　○旧例各边土兵秋冬操练给口粮春夏务农时停止其听操马匹冬春给草料至夏秋牧放时停止至是以宣府方有警报命土兵及马匹俱暂给口粮草料仍命子岁例银两外再输太仓银十万两以助军饷
　　○戊戌礼部以哈密及土鲁番使臣入贡太频恐耗中国请行令狭西镇巡等官今后遇有各处使臣入贡者俱约至八月初旬方许验放入关每年止许一次亦不许人数过多违者治罪从之
　　○己亥  仁祖淳皇帝忌辰  上祭  奉先殿
　　○升通政使司右通政陈瑶为都察院左佥都御史巡抚辽东
　　○命定西侯蒋骥挂征虏前将军印充总兵官镇守辽东赐制敕遣之
　　○夜月食
　　○彗星见室壁之间芒长尺余
　　○庚子命再赐蜀府名山郡主冠服不为例郡主蜀献王季女  太祖高皇帝孙女也孀居四十余年至是寿跻九十蜀王特为之请故有是命○掌太常寺事致仕礼部尚书刘岌乞以其子旻送国子监读书时旻始有十二岁  上命礼部俟旻出幼时以闻
　　○辛丑刑部覆奏户科给事中丘俊所言审录罪囚事谓两京罪囚每岁夏月有恩命审录秋后又会官重审及五年又命太监等官会审已有成法宜如旧行其各布政司审录不必待至明年请如俊所奏一暂行之此后仍五年一次差官从之
　　○壬寅升贵州程番府知府李克恭为狭西苑马寺卿
　　○兵科右给事中屈伸言  陛下近日以来游宴颇频视朝少晏游宴频则精神倦而劳  圣躬视朝晏则几务废而妨  圣治况今灾异频仍  上天谴告之意屡见边方多警夷狄侵侮之迹已彰臣愿  陛下惕然敬畏上思所以应天赫然震怒下思所以御侮节减游宴比常尤加贬损忧勤宵旰比常尤加兢业更乞时御便殿召公卿大夫博加询访庶乎天意可回外夷知畏矣  上嘉纳之
　　○癸卯顺天府蓟州及直隶肃宁藁城枣强清豊四县风雨冰雹交下毙人畜伤田禾
　　○先是北虏拥众自威远等卫入境抢掠游击将军王杲等出军御之败绩其阵亡被伤之数俱未＜锍-釒＞上兵科右给事中屈伸等劾之以为王玺等平时不能守御以致丑虏深入其罪固不待言及据奏报又止称游兵官军亏折数多而不言亏折若干乡村人畜被虏亦众而不言被虏若干夫人畜散处查报不及尚有可诿至于游兵虽隶王杲麾下实镇巡等官平昔亲信藉以摧锋破敌者今大被亏折于时王玺亦尝亲至其地自当历其人兼以赍奏之时又经七日岂有不知的数而乃朦胧具奏况京师传闻亏折之数不止数百士夫相聚无不惊骇独朝廷未知其详耳乞敕大臣一员驰往查勘重治其罪巡按监察御史赵鉴亦奏其事谓虏之来约有七千余骑从西北入境离威远城不远先遣轻骑数十觇引我军其余伏沟下守备都指挥邓洪坚壁以待令毋轻出游击将军王杲督之再三虏望见我军出城疾来冲突合战间遂拥至洪及把总指挥五人官军九百余人俱为所杀被伤及抢掠人畜无筭舆尸满路众口嗷嗷皆以为王杲邀功所致数十年来无此丧败臣惟王杲猥鄙无能轻举妄动右参将秦恭婴城坐视副总兵马昇逗遛观望分守左监丞侯能不能协赞杀贼请并王玺刘云洪汉及监枪监丞韦忠各治以失律之罪兵部覆奏谓伸等所言皆当仍请先存恤诸死伤者之家  上从之命误事人员且不逮治即遣有风力给事中一员查勘明白奏来处置乃命吏科给事中许天锡往按之
　　○甲辰礼部言近者钦天监奏有彗星之异而云南地震之变尤异况今边方告警虏情叵测伏望  皇上遇灾而惧侧身修行敕谕内外臣工同加修省仍许诸人直陈时政以闻
　　上曰天象示戒朕心祗惧尔文武百官宜痛加修省勉尽职务共回天意勿事虗文
　　○巡按河南监察御史杨纶等言十事一今民力日困府库日空乞敕各部备查近来比弘治初年如吏部增文职官几何户部增各官并各王府俸禄几何礼部增供应并祭祀赏赐等项几何兵部增军职并柴薪皂隶几何工部增正官并各处营造料价几何各具略节总数次第进呈亲加裁抑一近例流民不肯复业及逃军逃囚人等展转不首俱发边卫充军即今河南流民成群恐酿大患乞敕湖广河南狭西等处抚治抚民等官严各该军卫有司将例后流民清出尽数驱遣量免其遇革之罪间有年远失迷乡贯置立田产及婚姻丧葬在彼者果非逃军逃囚人等许于邻近州郡附籍如有复逃来者问发充军仍责各该巡守守备等官每轮半年巡历山谷各将驱过流民并有无入山啸聚为盗缘由依期转呈抚治重臣具奏定夺如抚民官互相隐蔽听抚按等官参究一新军到卫未久多被官旗逼迫及卖放逃回乞下各处巡抚巡按等官榜谕都司卫所凡军人初犯俱照常例发落若歇役三年以上或连逃二次者即将原逃正身或本门壮丁发边卫充军仍将户丁佥补原卫军役三犯依律处决如革前革后通并三犯者亦照窃盗三犯事例奏请定夺原卫军役先令户丁补替如三犯原逃正身事发三月避不出官亦将本门壮丁发边卫充军其被官旗逼卖在逃及勒要财物等项照例递降革任调卫仍听概卫军旗舍余互相觉察一河南军士操练无法兵备日弛乞通行各处巡抚都御史督同各道巡守守备等官提督各该都司卫所官将各卫见在官舍军余尽数查出照例三丁抽一专一守城操练不许别项差拨与各护卫官军严加训练并将下班公差等项亦令随操仍行巡按监察御史阅实满日具奏一近日有因充军自缢者乞敕都察院议将带凶器系尊长害卑幼伤人等项照例充军边卫其尊长害卑幼中间系情亲服重者或依律问拟或别作施行庶律例轻重不相远甚一各王府仪宾数多乞敕该部通行天下将仪宾本色禄米照依等第如第一等者照各卫指挥使实米关支第二等者照指挥同知余以类推本色外其余禄米照数给与折色一汝宁府真阳镇乃古县治离各州县甚远又各州县人民及流民杂处其间强梁与为盗者莫敢谁何乞命该部再行核实准复旧县以便钤束一近例盗矿人犯轻重不同难于区处乞敕都察院斟酌前例系民初犯于左臂刺字军余初犯照例枷号满日发遣哨了摆站中间若有诈冒并再犯及紏集为群持刀拒捕分矿至二三十斤以上者俱不分初犯再犯俱照新例押发充军其或私家收藏道路背负三五斤以下者止照常例发落一河南南阳二府边山州县并弘农卫守御嵩县等所俱有矿洞查淂守备署都指挥佥事徐庆原奉朸内该载数多以致临事推托乞敕该部令庆通行统束不许干预他事一开封府香台巡检司及卫辉府沙门棘针等铺多系地方旷远及与隔府异县交界难于捕盗乞将香台巡检司移于卫辉府迤南沙门铺一各王府害人多端而民佥役校尉被害尤甚乞敕该部通行天下巡抚巡按官出榜晓谕各布政司并各长史司以后校尉应役俱以四十年为期或委有事故果本户无丁方许行文布政司佥点中下丁多人户补役其或仍蹈前非者从重究治一各处强盗拘于会审转详覆奏累年不淂结绝致使捏词展转乘机反狱或计穷自尽无以惩戒乞敕都察院申明近例通行天下今后遇有拏获强盗果系情犯深重赃仗明白者问实即角□羊巡按监察御史会审无冤照例转详合律奏奉钦依处决者行令文书到日即便会审处决应枭首者照例施行  上命所司详议以闻
　　○兵部奏大同威远卫等处阵亡官军请人给埋葬银二两其被虏之家量加赈济命即行镇巡等官用心查勘赈济不许迟慢
　　○乙巳  仁祖淳皇后忌辰  上祭  奉先殿
　　○兵部以大同边报垒至再以总兵及提督军务等官请  上命平江伯陈锐挂靖虏将军印充总兵官太监金辅监督军务户部左侍郎许进兼都察院左佥都御史提督军务都督刘宁充副总兵杨玉充左参将太监姚举监枪俱往大同御寇各赐敕遣之
　　○巡抚狭西都御史熊翀奏边储不充欲将新开纳银冠带例宽至十四年终停止并请开中淮浙两运司盐二十万引召□上纳户部覆议从之
　　○山西太原府天鼓鸣
　　○金木二星昼见自十七日至是日
　　○彗星芒长三尺余尾指离宫
　　○丁未山东道试监察御史邢缨丁忧服阕复除福建道监察御史
　　○复增设狭西按察司副使一员整饬环庆等处兵备兼理盐法
　　○戊申升翰林院侍讲学士张元祯为本院学士元祯累以餋病家居至是以纂修大明会典召为副总裁每至必升盖从其所图也
　　○命后军都督府署都督佥事阮兴充总兵官镇守蓟州永平山海等处
　　○都督刘宁奏臣近奉命与杨玉统兵分往大同宣府防守续命侍郎许进提督军务缘臣与进尝同事因所见不同互有论奏今进提督军务而臣在节制之下进虽未必复与臣较然臣自揣勇悍粗疏终怀疑惧将官不睦兵家所忌乞赐裁察兵部覆奏谓边方有事朝廷用人宁乃以夙昔私忿輙有奏陈沮挠重务其与古之名将肉袒谢罪者相去何远请令二人勿淂自怀疑忌致妨重事命许进刘宁务同心戮力协和办事
　　○己酉先是  上命寿宁侯张鹤龄河间府肃宁等县庄田每亩五分起科妨占沙鹻者亦起科如例户部尚书周经等执奏  上不允命差内外官核实以闻经等复奏先差官两次勘已明白今再为此举徒使官民惊扰地土岂能复增昔  太祖高皇帝令功臣刘基原籍青田县粮每亩五合起科曰令基乡里子孙世为美谈今兴济笃生淑懿以配  圣躬宜恤民薄赋使世颂恩德乃罄其地亩重其徵歛穷其民人臣恐怨咨之无已也鹤龄爵受侯封禄赐已极无藉于庄田矣安分以保富贵惠其乡里如基可也而信群小之言夺其素业纵其起科受田尽如  圣谕所淂几何歛怨招尤实由此始  皇上推爱鹤龄亦宜矜其愚暗谕之以正俾不蹈罪戾不当从其私请以长其过乞仍命三分起科罢差内外官为当  上亦不从乃敕户部左侍郎许进太监朱秀勘量明白以闻至是进上奏臣会同巡抚都御史高铨勘量原赏张鹤龄地四百一十八顷外丈量出一百九十三顷此外皆献县民丘聪等岁办赋役之数及皇亲柏权民岳亨自易者相承已久若尽赐鹤龄则权亨将来争讼无已聪等何所栖止赋役何所取办将逃而去之虽有庄田无人耕收徒有恩赏之名而无其实况崇旧恤民王者大政夺彼与此仁者不为乞俱付各民管业  上曰地土既已明白俱赐与张鹤龄照前起科丘聪等粮差即与除豁权亨等地高铨以原价偿之经等复奏  东宫亲王庄田俱遵近例每亩三分起科独鹤龄五分天下之人将谓  陛下恩有偏施例为徒具非惟无以服亲王外戚之心抑恐启天下后世之议也丘聪等赋役虽已除豁但管庄家人势如虎狼生事害民情所不堪鹤龄  陛下之外戚丘聪等  陛下之赤子天下之人将谓  陛下惟外戚是厚不恤赤子也柏权  宪宗皇帝妃家亦是皇亲虽曰偿价岂其本心实与夺者无异以  先帝妃家一旦视为常人天下之人又将谓  陛下惟厚外戚不念  先帝也  陛下聪明仁孝冠绝百王乞少留意当必释然于此若果如前旨行之恐为  圣德之累臣等故不避斧钺而陈之伏乞俯从不允○宁府宜春王宸浍薨王怀简王之子母夫人王氏成化十年生封长曾孙进封长孙弘治中封宜春王至是薨年二十七讣闻辍朝一日赐祭葬如制谥曰康僖
　　○工科都给事中柴昇丁忧服阕复除兵科
　　○乌思藏朵甘思宣慰使司并杂谷安抚司及直管招讨司各遣使来贡赐宴并彩叚衣服等物如例
　　○庚戌赐代府镇国将军聪宿聪洛聪沟辅国将军聪洞聪渻晋府辅国将军奇溆秦府奉国将军秉桋诰命冠服如制
　　○赐晋府淳化郡君并仪宾乔世隆宜城县主并仪宾李宾代府义阳郡君并仪宾郭锦义和郡君并仪宾王玺伏化郡君并仪宾杨五常融德县主并仪宾周文盛文登县主并仪宾孙锐寿张郡君并仪宾卫衎诰命冠服如制
　　○升监察御史于茂为狭西按察司副使整饬环庆等处兵备兼理盐法
　　○  上以天气炎热命两法司锦衣卫将见监罪囚笞罪无干证者释之徒流以下减等发落重罪情可矜疑并枷号者具奏以闻于是免死充军者六人杖而释者九十一人免枷号者三十人释放者二百八十三人
　　○赏大同宣府延绥防守官军并偏头关游兵银人一两远调出战游奇兵人二两
　　○罢分守大同西路右参将都指挥使秦恭以不职故也
　　○壬子兵部奏顷北虏入寇大同势甚猖獗京师戒严人心讻惧京师天下之本将官尤在淂人其各营提督武职大臣英国公张懋等俱系勋臣子孙朝廷委以重寄但各官任事年久其间亦有衰疾及未副众望者宜各令自陈朝廷量为去留庶将不乏人缓急淂用  上命廷臣集议咸请如兵部奏于是遂安伯陈韶成山伯王镛宁晋伯刘福辞角□羊兵柄允之英国公张懋新宁伯谭祐两上＜锍-釒＞辞皆优答不许是日  上召内阁大学士刘健李东阳谢迁至平台出懋等诸＜锍-釒＞亲赐顾问以次裁决焉
　　○命山西行都司都指挥佥事蔡瑁充右参将分守大同西路
　　○癸丑礼科都给事中甯举等以灾异言十事一延接群臣谓视朝经筵之外未闻与大臣相接政事裁决止于章＜锍-釒＞之出入命令宣布不过近侍之传言请自今退朝之暇日御便殿省览天下奏＜锍-釒＞事体重大者即召内阁及诸大臣咨议仍于科道各轮给事中御史一二员随入侍班凡一切政务先令该衙门大臣议处然后咨诸内阁大臣可否之  陛下亲决其是非果于公议允协即赐施行事有决失听其开陈虽有成命亦许执奏如大臣畏避不肯尽言及言有未当科道官随即紏正以通上下之情以防壅蔽之患一策免大臣谓古之人君凡遇灾异必策免大臣今如刑部尚书白昂贪饕无厌礼部尚书徐琼名检不顾工部尚书徐贯夤缘大拜南京兵部右侍郎黎福精力衰耗工部右侍郎沉晖清誉罔著至于武职大臣如遂安伯陈韶成山伯王镛谬掌兵权徒拥虚位凡此数臣者公论之所不容愿断以至公文职许其致仕武职听其闲住别选贤能以充任使一博选将才乞敕在京堂官及科道官在外巡抚巡按布按二司官从公博访堪任大将副将参将之人勿限门阅资格并勿避嫌疑如某可为大将某可为偏将某虽非廉而智勇过人某虽有过而材终可用明开实＜锍-釒＞各举所知  陛下乃付兵部访验果如所言不次擢用若有阴通关节徇私妄举者紏治如例一筹兵食谓兵之不足其毙在包办月钱影占私役食之不充其毙在侵克粮赏剥下奉上至要其本又在典军政司国计者乞将内外管军内官总兵等官定与名数明造文册其余隐占役使人数尽行查出退回营卫差操在内听兵部并科道官在外听巡抚巡按官查访纠举违者坐赃问革照例降用至于侵克粮赏宜命所司如律例行之凡有犯者必罪不贷一严赏罚谓今之赏罚失宜者多恐人心不服乞将有功者即赏虽骤进崇阶亦无所吝怯懦丧师者即罚虽肆诸市朝亦无所惜一修马政乞敕兵部将太仆寺丞分管地方马政逐一查考其平昔怠惰误事及贪声素著者罢黜为民轻则降调外任仍照奏行事例各出所管地方督理不许在京久住及行各处巡抚巡按等官密切采访有仍前纳贿徇情者指实奏闻区处其卿与少卿所系尤重职业修否亦从兵部并科道官查访奏请定夺一裁冗官谓近年以来传旨乞恩冒滥升官者甚多乞敕吏兵二部逐一查出俱令革罢一恤畿民谓直隶各府皆王畿之地其民尤当存恤乞除本等赋税及紧关供应之外其余一切省除仍戒约勋戚势家不许朦胧奏乞庄田其曾经勘问当归之民者早为结断毋复奏扰其已经断归于勋戚者应纳子粒照例三分起科每年令所在有司收贮各家令人领取有司仍造册送户部户部以凭查考毋淂挟势多取一慎重差遣谓在外提督监督各处仓场甲字等十库坝上等二十四马房正阳等九门及各处镇守分守监枪等项用一贤者民皆受福否则为害不少乞敕该部将镇守分守监枪内臣访察从实＜锍-釒＞名上请如纯良安静颇知守己者存留管事有大贪大恶纵容家人生事害军民者行取回京仍将添设之数悉从裁省一停省织造谓狭西织造绒褐袍服大为一方之害夫褐乃毛布非至贵者所宜服用且差去内臣所领人匠俱费供给而丝缕并挑花人匠又取之江南计其工价每绒褐一匹所费不下一二百两况今狭西边报日至民力已竭岂能堪此及苏杭等处织造近来颁降花样数万追徵尤急乞将织造绒褐暂为停止内臣人等俱各取回并将苏杭等处屡颁花样省减以宽民力  上命所司详拟以闻○监察御史刘芳等以灾异言十事一选将官谓近年以来内外将官多出夤缘非膏梁子弟则顽钝武夫一遇有警仓皇失措乞敕该部今后将官在内则会多官推选在外则责成抚按等官访保不以官爵门阅为限务择谙练韬略或曾经战阵熟知地方险易者预为简拔储餋随材委用若复夤缘奔竞听科道官劾奏罢黜其间果有勇略偶因过误弃置者不拘年岁久近亦许一体推用一实军伍谓京师根本之地而军士逃亡者过半况有各仓斗级并军匠看厂餋豹等项差役俱属内府衙门不归营伍其锦衣腾骧等卫军士不下十余万人又不系操练之数近年虽立团营而役占卖放者多方今虏势猖獗已发京军应援恐彼知我虗实乘机深入实可寒心乞敕兵部堂上并科道官各一员通查粮册将老弱者量拨各处应役其精壮者尽送团营操练一严赏罚谓各边军士百死一生淂获虏级每被总镇等官跟随头目攘为已功设或失律又多隐匿其阵亡并被虏之家不蒙恤典而总镇等官百计夤缘求免罪戾赏罚不行以致人心愤结多不用命乞将辽东等处失律总镇副参等官逮系来京明正其罪其官军阵亡并被虏之家量加优恤此后军士斩获虏级若总镇等官纵容头目攘夺报功头目照买功事例充军总镇等官一体罢黜一节财用谓近者屡差内臣往狭西苏杭织造驼绒叚匹饶州烧造磁器凡诸工作动费不赀况所差者假公营私用一造百又光禄寺除上供外其他斋醮赐予等项数倍往年每借太仓军储银两动以万计乞取回各处督造内臣减省光禄寺无名供应以安民心一汰冗员谓在外各省各边添设水利屯田分守守备等官在京仓场库局并各厂九门添设总督提督监督等官又乞恩传升各官比之  祖宗时俸给糜费数倍乞敕各该衙门通查内外添设并传奉等官除事体重大者量与存留其余一遵旧制革去一慎刑狱谓五年一遣法司官审录罪囚该部推举之间率徇私情差去官员或经事未多不谙律意或过家欲速苟具文书乞敕法司今后务选廉平练达者分道会审必求情实毋拘成案若蹈前毙罪有所归一清国课谓近差户工二部官收角□羊各处抽分竹木并舡料钱钞以革所司委官之毙然或意在避嫌加倍徵税或将在官钱钞隐漏侵克乃藏其所收簿籍致使无从查考乞查先次差回官果系贪墨即赐罢黜今后但有部官抽税处所听抚巡官置印信文簿委官于上下流相隔一二十里将日逐经过簰＜薎-艹＞舡只并抽分竹木料钞银钱数目填写在簿按月缴报抚巡官类报都察院转送该部候委官回日查对考核一罢不职谓往岁臣等科道官将不职大臣＜锍-釒＞名劾奏  皇上曲为优容未尝屏去一人而所斥逐者特一二言事之臣耳缘此奸佞淂志忠臣角□羊体伏望检阅旧牍将原劾尚书徐琼白昂徐贯及南京侍郎黎福等早赐罢黜并四川两广江西镇守官房懋王敬董让贪婪凶恶尤宜取回一勤顾问谓近者兵部尚书马文昇蒙赐召对中外传颂群情大悦伏望自滋以往举行旧典政可兴革人当去留下至闾阎外至夷狄事无大小悉听面陈而斟酌行之  上命所司详议以闻
　　○内阁大学士刘健等言切惟自古愿治之君必早朝晏罢日省万几是以  祖宗视朝俱在黎明以前每日奏事二次俱有一定时刻窃见近来视朝太迟或至日高数丈奏事不定或至昏黑方才散本朝参侍卫人等俟候疲惫四夷朝贡人众有失观瞻各衙门文书政务多致耽误况今边方多事丑虏纵横辽东诱杀起衅讎报不已抢杀无筭延绥大同官军丧败数至千百兵疲将弱难以支持四方灾异奏报相仍云南地震倒坏房屋一万有余压死军民千数各处民穷财尽盗贼成群京畿乾旱夏麦已枯秋田未种根本之地尤为可虑此正  皇上忧勤惕励不遑暇食之时也臣等辅导无状实切忧惭展转于中不敢缄默伏望  皇上念  祖宗创业之艰难思今日保守之不易怠荒是戒励精是图朝参奏事悉复旧规随事省览因言釆纳以回  天意以慰人心岂惟臣等之幸实  宗社生民之幸也  上纳之
　　○酉刻雨雹
　　○夜火金水三星聚于东井
　　明孝宗敬皇帝实录卷之一百六十一终
　大明孝宗敬皇帝实录卷之一百六十二
　　弘治十三年五月甲寅朔监察御史余濂言北虏犯边大同失利兵部侍郎王宗彝杨谧俱不可用乞并在京在外诸大臣之不职者同赐策免吏部覆奏请如近日京营总兵官乞休事例令大臣各自陈休致去留取自  上裁从之
　　○增设南京太常寺协律赞礼郎及司乐一员
　　○日食
</div>
    <div class="pagination">
<a href="明实录孝宗实录_page88.html">上一页</a><span>...</span><a href="明实录孝宗实录_page84.html">84</a><a href="明实录孝宗实录_page85.html">85</a><a href="明实录孝宗实录_page86.html">86</a><a href="明实录孝宗实录_page87.html">87</a><a href="明实录孝宗实录_page88.html">88</a><span class="current-page">89</span><a href="明实录孝宗实录_page90.html">90</a><a href="明实录孝宗实录_page91.html">91</a><a href="明实录孝宗实录_page92.html">92</a><a href="明实录孝宗实录_page93.html">93</a><a href="明实录孝宗实录_page94.html">94</a><span>...</span><a href="明实录孝宗实录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
