<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 827 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 827 页/共 1860 页
  </h1>
  <div class="content">
   ○升赏霍斯库鲁克剿贼有功官兵等有差。　　

○开采广西思恩县卢架山黑白铅矿。从巡抚鄂宝请也。　　

○辛丑上诣大高殿、寿皇殿、行礼。　　

○奉皇太后还宫　　

○诣皇太后宫问安。　　

○还宫。　　

○以西师成功始末。御制开惑论。宣示中外。谕曰巴达克山素勒坦沙等归诚。逆贼霍集占授首。于办理回部。固告成功。而平定准噶尔全局。亦于此大定。昨已降旨宣谕中外。王大臣等、躬逢国家景运昌隆。殊勋捷奏。当与朕同心感庆。敬迓天庥。而朕于颁师奏凯时。回念前事。转深祇惧。非仅为履满思谦之虚语也。准噶尔一部。久外生成。自我皇祖皇考时。屡兴挞伐。未既厥绪前杜尔伯特车凌、车凌乌巴什等、方款关内附。在庸庸无识之徒。生际昇平日久。方皆狃于便安。谓可拒而不纳。殊不思堂堂天朝。抚驭方夏。如达瓦齐之蠢然一物。缚致京师。以降王豢养数载。亦朝臣所共见者。岂有俨然视如敌国。至不敢受其降人之理。然彼时朕以任事乏人。尚未即决策兴师也。厥后阿睦尔撒纳等各部来降者。叩关踵接。实繁有徒。于义固有难辞。而处之偏隅。又足为喀尔喀贻患。势不得不经理游牧。返之故地且上苍锡祚垂禧。予以经画边陲之事。俾朕继述我祖宗未竟之志事。而朕敢惑于浮议。不勉思敬以承之乎。今统计用兵。不越五载。内地初不知有徵发之劳。而关门以西。万有余里。悉入版图。如左右哈萨克。东西布噜特。及回部各城。以次抚定。现在巴达克山诸部落。皆知献俘自效。捧檄前驱。以亘古不通中国之地。悉为我大清臣仆。稽之往牒。实为未有之盛事。即朕始愿。亦不敢望其遂能至此也人情可与乐成。难与虑始。在久安长治之余。亦势所必有。然忧盛危明。正当动色交儆。此番遐方绥靖。我将军参赞。以及一介执戈之士。无不得娴行阵。于国气人才。深有裨益然非朕力为振作。信赏必罚。以淬励之。其谁不畏难苟安。而坐希无事之福乎。今即饮至告功。而日有万几。宵旰畴咨。又何能自释敬事之怀。有一日之可逸者。即前此军务方殷。运筹乙夜。曾不废令节燕飨之文。忧愁二字朕惟于望雨悯农用之。于军务亦未至于忧愁困苦如众人之所畏者兹虽大告武成。亦惟永怀图易思艰。以为昭受凝承之本。又岂可恣意求逸耶。然如去冬兆惠深入回地。猝尔被遮设非朕先时各路派兵。运饷在道。何由集事神速。便若转圜。此一节朕不自谓洞烛先几。而深荷天地祖宗眷祐。默牖朕衷实惬于怀于此益信天人感应之符。捷如影响而钦承景命。我君臣当益交勉之军营在事诸臣。昨已加恩优叙。至同朕办理军务者。惟大学士傅恒、与朕一心。日夜不懈前因伊犁平定。赐加双公。曾涕泣固辞。今伊子福灵安、尚非披坚执锐之岁。而即能奋勇行阵。屡著勤劳实惬朕望。著赏给福灵安、头等侍卫。以著酬庸之典。大学士来保、年近八十行走不懈。及诸军机大臣官员。日夜随侍候报。钞录一切。均著勤劳。大学士傅恒、来保、及军机大臣、并军机处行走官员。著交部一并议叙。仍将此旨通行晓谕知之。御制开惑论曰、夫人情有所弗概于怀者。则不能无惑。况西师之役。决机于午夜之密勿。驰檄于绝域之阻阂。语言泮不相同。风俗夐然各别。是安能人人而告之。以袪其疑。故事以问明。理以答晰。因仿四子讲德之遗意。作开惑论。其辞曰、有春秋硕儒者是古卑今循规蹈矩。喜宽衣博带、如鲁诸生。厌突梯脂韦、若楚公子。闻信天主人、欲有所缔构挞伐。虽不敢面折其非。而每退有后语也。既而定伊犁。俘名王成旧志。辟新疆兵不血刃。而归马于华山之阳。乃造于臻成大夫之席曰。唉有是哉。有是哉。走怀杞人之忧有日矣。夫守在四夷。其德莫恢佳兵不祥。其理莫赅。今所见者迥异乎所闻。则是秦皇不必筑长城。而汉武不必悔轮台也。曷以启予蒙乎。大夫曰。子不闻长卿之言乎。非常者固常人之所疑也。无何阿逆叛群凶应。如蜩如螗曰枭曰獍。断驿掳牧奋臂以逞。一二只行野宿者。或致戕其身命。于是硕儒复过大夫之闾曰。如何如何。果不出吾所讶。宜亟罢是役。祸庶少辑。大夫曰。子姑俟之。于时师重进。渠远跳。顺者抚。逆者剿先是喀尔喀有青滚杂卜者。犭□票狡佥回之馯獟也。以收杜尔伯特四部时。曾贾其牛羊。用赐新抚乃藉以煽惑众喀尔喀。且欲私通阿逆之丑虏。阿逆既窜。罪人斯得。喀尔喀众。以休以息。然彼时将帅之臣。追阿逆于哈萨克。为其所卖。同时准噶尔宰桑之在役者。皆习为盗而惯军诈者也。见而轻之。既罢役。则相率为乱。欲复其旧制。而耻为我臣。是和起被欺于辟展。兆惠战出于济尔哈朗之所因也。硕儒曰。吁。是盖祸结兵连。吾不知何日之息肩矣。尔其重整四甄。夹攻两路。阿逆复自哈萨克窜归。适遇我师。又仓皇而遁去。盖自是哈萨克亦面内归化。欲助我以擒阿逆。而阿逆乃只身入俄罗斯境。穷极伏冥诛之故也。豺狼不可以犬豕畜。鸱鸮不可以鸡鸭育。是反覆喜乱之徒。再存之再不知感。且残贼为奸焉。是惟翦刈□灭之而已。更不可以仁义化迁。乃欲姑息了事者。又以为不杀降人。夫不杀降人可。留降人之马。而与之足力以受其愚。则大不可满福之遇难以及助二回。酋与我抗衡皆此沙喇斯玛呼斯二鄂拓之所构祸也。至库车之稽勣。实偾辕于逍遥。更将申律。旗鼓一新。遂长驱直入而功垂成于崇朝。黑水之守。主客众寡之势。虽愚者亦知其漂摇。以三千余人。敌数万众而搜穴得米。掘井得泉。贼铳著木。取铅丸数无万。反以击贼无不中贼之酋豪。于是两军相合。贼乃遁逃。及穷追异域驻旅驰檄。献馘称臣。遂成耆定之功高。臻成大夫乃进春秋硕儒而诏之曰。两大部落。不为不强。周二万余里。不为不广。五年成功。不为不速。前歌后舞。不为不祥。子徒见始事之秋。选愞畏葸者之腾口。是所谓人然亦然。人否亦否者也。且师旅征伐之于国。犹雷霆霜雪之于天。非霜雪、则万汇烦嚣之气不荡涤。非雷霆、则四时湮郁之气不鬯宣。非师旅征伐、则梗我王化者。无以詟伏惩创。不敢抗干。是以诘戎扬烈。益当廑于重熙累洽之年也子独不见达瓦齐之懵懵乎。设云事慎首祸。礼不纳叛。是俨然以外夷弑君者为敌国。岂不甹我君哉。硕儒曰。岂谓是哉。阳舒阴惨。生民大情。离忧合欢。品物同性绝者不可复属。死者不可复生。损兵折将。无补功成。大夫曰。吁。子所谓执迷而不悟者矣。成大事者、不顾小谋。图大全者、宁辞小害。示应于近者、远有可察托验于显者、微或可概。且子亦知损兵折将之由乎。彼或内怯于心。外受人诒。决机不审。迟疑擿埴、而自贻伊悔。岂主人之罪哉。若夫虎臣罴士。折冲宣力。马超囊足。姚期摄帻。渴赏捐躯。实不乏人。而一闻如是者。午夜为之酸心。举案为之忘食。虽刻木结蒲。无以加兹。而且赏延后昆。太常纪绩。如子所云。则汉祖唐宗、拨乱草创之初。宁无一人结缨死绥者哉。礼记听磬声则思。又何以云乎。故非沉几不足以图功。非果断不足以定业。彼其狼狈相顾。潜包祸谋者。以螳螂之斧。御隆车之辙。不自笇量。何异苇苕之鴋鰂。是以王师屡入。霆奋席卷。如举炎火而爇飞蓬。覆汤泉而沃白雪。子何不度以全局。待以岁月。而为是无稽之说哉。硕儒曰。若仆者、乃隙中观斗。井里窥天。以今日应机底绩论之。何妨再迟数年。愧矣服矣。豁然悚然。大夫曰。未也。子姑听之。夫食椹怀音。非纳叛臣。奖蹙优遇。欲集其勋。密敕周防。先示戚亲。操刀必割。折戒逡巡。子云应机。亦非至论。三隙可乘。未兴大军。加徵增算。何曾于民。凡有水旱。无不恤赈。运输给价。防其蚀侵。甘肃岁赋。豫免庚辰。两部永靖。并及其邻。哈萨布露。枭瞷文身。无不内属。慕义归仁鸿庸爰建。千古未闻。若子者、所谓菽麦未辨。安足以知我信天主人哉。信天主人乃召大夫硕儒而告之曰。若二子者、所谓楚既失之。齐亦未为得也。夫顺天者昌。逆天者亡。故粤宛犹不逆时气。而奉若者岂可恃力而夸张。且屡危而屡夷。愈变而愈康。钲鼓一动。遂定二方。凿空二万余里。蒇事五载已央。使畏难而中辍。未必不致祸而受殃。浮议者方且谓老成之言臧也。在易师之上六曰。大君有命。复之上六曰。迷复有眚。今得以利用御冠。由颐有庆。是不亦大幸乎。夫获此幸者。宜思何以获此幸于昊苍。方将矜矜惴惴。凛凛皇皇。陨越是惧。奚暇计之二子之短长也哉。　　

○谕军机大臣等、昨谕兆惠、富德等、与霍集斯偕来。并将应行入觐回人。一同行走。使之不疑。今大功告成。霍集斯不无觊觎。率同入觐。更宜慎之又慎。方合事机。伊若以往和阗、或乌什整装为词。即婉言劝阻。令其派出亲信前往。若求兆惠等同去。更属不可。霍集斯起程后。舒赫德即将伊子漠咱帕尔、及其家属。尽行整装送京。至回地既无滋事之人。则将来仍于伊犁驻兵。以休息各城回众。惟令其输纳贡赋。一应善后事宜。伊等即会商妥议具奏。　　

○抚恤浙江嘉兴、秀水、嘉善、平湖、石门、桐乡、安吉、归安、乌程、长兴、德清、武康、永嘉、乐清、瑞安、仁和、钱塘、海宁等、十八州县。嘉兴卫。湖州所。双穗、芦沥永嘉、横浦浦东、下砂、下砂二三场、青村、袁浦等、九场本年被水、被虫、贫民。并给耔种口粮。停徵额赋如例。　　

○壬寅却诸王大臣请加上尊号。谕曰诸王大臣等、以巴达克山素勒坦沙投诚。逆贼霍集占授首。准噶尔全局大定。具表奏贺。并请加上尊号。虽援据典章。而朕功成祇惧弥切于怀岂肯崇尚虚文。勉从所请西陲一事。仰赖上苍福祐。宗社鸿庥殊勋速奏。隶版籍者二万余里。治军书者不及五年。载籍以来实罕有伦比。而朕所深用惬心者。乃不在远图之式廓。而在先烈之克成。钦惟皇考付畀朕躬。夙夜勉图继述。矧在早年。备承皇祖眷顾优隆。每遇军国重务。即令面聆圣训筹画。是朕躬之仔肩倍重。而缵绪者亦倍艰。今以数载间运筹决策之劳。克全我两朝挞伐绥遐之略。返衷自问。差可无负燕贻者。当在于是。故非好大喜功之为见也。我皇祖圣德神功。超越万古。戡定殊勋。炳于史册。廷臣请上尊号。尚未允行。乃者关门以西。迄乎大漠。虽通亘古未通之境。究以国家全盛余力及之视当年之事会稍需。刻难中辍者。其缓急轻重固不可同年语矣。然方其罪人未得。朕断不因盈廷畏葸。辄事苟安若逆渠既献馘告功。则国法用申。而军威自无可极。是以富德捷奏。尚请追索鄂斯璊、阿布都海里二人。以绝根株。朕以成事已蒇。即传谕饬止之。固不能惑于筑室之谋。亦岂或蹈夫佳兵之戒。所谓行乎不得不行。止乎其所当止。无成心也兹功成事定。惟钦遵祖宗之成法。益深兢业耳所有王大臣等加上尊号之请。不必行。敬惟辛巳岁。恭逢圣母皇太后七十万寿庆辰。钜典鸿仪。举行伊迩。兹以肤功既奏上慰慈怀。已于长至节宣表称贺。推恩展礼。稠叠便藩其崇上徽称。宜以普天大庆时。敬谨恭拟。再行奏请懿旨。诸王大臣、其明体朕意。　　

○谕军机大臣等、杨应琚奏称、现在大功告成。彻兵在即。除第一起马五千匹。照常解送以资官兵更换乘骑。其二起、三起、则酌量存留备调。及拨补各营缺额等语。解送军营马匹。若已足用即如该督所议。分别办理。或内地采买草豆。未免拮据。而沿途不堪繁费。即送往巴里坤。择水草牧放。以备伊犁等处驻兵屯田。搜捕玛哈沁之用。今该督已奏报起程出关。应与兆惠、舒赫德等相遇自当相度情形。妥协商办。一面具奏。俱著传谕知之。　　

○又谕、此次进兵以来霍集斯伯克抒其所见。随处尽心。协助将军大臣等成功。甚属可嘉。著加恩封为郡王品级。贝子鄂对、前在和阗。甚属奋勉而此次又甚勤劳。著加恩封为贝勒品级。　　

○予追剿玛哈沁阵亡之福建布政使德舒、恤银如例。并授骑都尉世职。　　

○抚恤陕西定边、安定、延川、宜川、榆林、葭州、神木、府谷、怀远等、九州县。本年被旱、被雹、被霜、贫民。并缓徵新旧额赋。　　

○癸卯。上诣皇太后宫问安。　　

○谕、前因甘肃钱价昂贵。传谕湖广、四川、各督抚。于局铸余钱内。酌拨协济。现在大兵凯旋。及一应屯田事务。并民间日用。钱文在所必需。著于四川省每岁协济钱十二万串。湖广省每岁协济钱八万串。按数分起解甘济用。其所需工本物料价值以及水陆运费。各该省俱作正报销。毋庸甘省归还。以节糜费其甘省易钱银两。并著照数报部拨饷。该部遵谕速行。　　

○谕军机大臣等、杨应琚奏、分别办理收降回人一摺。已于摺内批谕矣。现在逆酋巳经授首。回部全定。此等人自可随宜酌量办理。著传谕杨应琚、令将降回等、即于陕甘两省驻防满营。及绿旗营内。酌量分赏官兵等为奴但安插降人宜散而不宜聚。该督其妥协酌派。毋令生事可耳。仍令移会齐凌扎布知之。　　

○又谕曰舒赫德奏称驻防伊犁。应派出满洲、索伦兵四千名。建筑城堡。亦派绿旗兵四千名。所需口粮。由水路造船运送。第一年、派回人三千户。前往屯田。或马匹。或牛驴。亦购办二三千。豫备调用等语。伊犁驻兵屯田一事。原议以来年为始。由近及远。若一时齐集满汉兵丁。及回人踰万。殊觉张皇。颇露作难之意。岂谓若此遂可停其办理乎。伊从前与成衮扎布同剿厄鲁特时。拘泥招降之策。将沙喇斯、玛呼斯等疎脱。以致投入逆回。抗拒大兵。伊系效力赎罪之人。因在阿克苏办事颇属尽心。故加恩复用。看来旧习全未悛改。著传旨申饬。至于屯田伊始。或派兵五百名防守。回人五百户耕作。计所获之粮。足敷食用。再议开扩。其原议驻防官兵四千名。亦拟分驻叶尔羌喀什噶尔、阿克苏等城。就回人交纳粮石。以资养赡。况回部不便久驻我兵。前次亦曾谕及。舒赫德既如此陈奏。著传谕兆惠、富德、杨应琚等、详悉妥议具奏。　　

○又谕、从前副都统多尔济奏、请裁彻由西宁之噶斯、通伊犁之得卜特尔等处、二十三卡。彼时因逆贼等尚在逋逃。稍为留待。今大功既成。著将前项卡座。即行彻回。一切遵照原议办理。　　

○又谕、平定回部。大功告成。北路将军大臣等、同此欢庆。可传谕成衮扎布等、宣示喀尔喀四部落。及杜尔伯特部落知悉。车布登扎布、即计程于十二月二十前后抵京。同赴太平嘉宴。阿拉善王罗布藏多尔济等、从戎颇著劳绩。亦著遍谕所部。并率军前效力已经出痘之人。来京筵宴。　　

○刑部议覆、河南布政使苏崇阿奏、请严惩偷窃衙署贼匪。臣等酌议、除系仓库钱粮。仍照例严行治罪外。若系在署服物。一经拏获。不论初犯、再犯、及赃数多寡。俱照积匪猾贼例。改发云、贵、两广、烟瘴地方充军。如审系三犯、赃至五十两以上。及虽系初犯、赃在一百二十两以上者。除依律拟绞外。俱声明入于秋审情实。从之。　　

○又议覆、苏崇阿奏称、各衙门长随。有求索吓诈得财舞弊者。悉照蠹役诈赃例。一体治罪。并照窃盗例。分别剌字。至官以侵贪被参。管事长随、或事前辞去。或参后潜逃。获日按原犯杖徒。各加二等治罪。虽先未曾到官。亦与到官后逃者罪同。仍追原诈赃银等语。均应如所请。至嗣后大小衙门。收用犯案剌字长随。应交吏部定例议处。从之。　　

○甲辰。上御懋勤殿。勾到朝审情实罪犯。停决斩犯九人。绞犯四人。余十四人、予勾。　　

○谕、浙省杭、嘉、湖、温等属。秋禾偶被偏灾。业经降旨、令照江苏之例。将本年漕粮。不拘一律。红白兼收。以纾民力。但念该省杭属之仁和、钱塘、湖属之乌程、归安、长兴、德清、武康、等处。有应徵乾隆二十年、及二十三年、缓漕正耗米七万一千余石。例应照数徵收本色。若于完纳本年漕粮。并输旧漕。地方米石。不能宽裕。民食未免拮据。著该抚查明此项应徵旧漕。加恩准其改徵折色。用示轸恤民艰至意。该部遵谕速行。　　

○命大计详注不谨浮躁二款实迹。谕、外省大计八法官员。均关澄叙大典。内如贪酷二款。既有实迹。例应特疏题参。另行审结。其年老、有疾罢软无为、才力不及等款。尚属见闻所共知。至不谨、浮躁官员。向来参本内。俱未将其何事不谨。何事浮躁。一一声叙。此内或有公事本属无误。而节目偶尔疎阔。才具尚可有为。而气质不无粗率。此等人员。其材未必不堪造就。上官不能舍短取长。但以意见不甚相洽。遂概登之白简。固属可惜。甚或该员平日本有败检踰闲。而该督抚意存瞻徇。仅予避重就轻。转借此为周旋劣员捷径者。均非整饬官方之意。嗣后三年计典内。如有不谨浮躁等官。俱著确按实迹。详悉登注。不得笼统参劾。以昭慎重。著为令。　　

○又谕曰、开泰、岳钟璜奏、松潘镇总兵杨朝栋、虽年近七十。精力尚健但言论多欠扩充。识力未见坚定。弹压表率不甚相宜现在赴京陛见。其优劣自在圣明洞鉴等语。所奏深为有意取巧督提职司节制各镇。松潘尤近边要缺。该总兵平日果否胜任。早应留心体察。据实奏闻方见实心整顿乃于该总兵进京。亟先为此奏。明系从前瞻徇姑容。已非一日。今当陛见在即。衰庸之态难逃朕鉴。故为合词入告。计图卸责此等伎俩。即朕临御之初。亦未易轻售。况欲尝试于阅事二十余年之后耶。观此、则朕之屡经申谕令提镇等按期入觐。其所裨益。诚非浅鲜。开泰等在督提中。尚属可任之人。何乃竟为此奏。殊不可解。开泰、岳钟璜、著交部严加议处。　　

○谕军机大臣等清馥奏称、伊在楚库尔戈壁内。收服厄鲁特根敦等男妇五十三名口。内根敦等四人。请留巴里坤作为向导。余人交安西提督、归入绿旗兵缺等语。绿旗兵饷。原以养赡内地之人。此等玛哈沁性习叵测。不但占内地额缺。且乘间脱逃。又滋事端著传谕清馥、将人诚实行走出力者。酌量挑补数名。余俱送往肃州。赏官兵为奴。并传谕杨应琚知之。　　

○乙巳。遣官祭先医之神　　

○谕军机大臣等、此次勾到人犯。将达什朗、龚宜谦、缓决。特以上年库车偾事。皆雅尔哈善之罪。此等微末官员。不过听其指使。因将军办理不善。致获罪戾。若雅尔哈善等、果于军务妥协办理。而伊等不能遵奉。则一经参奏。早已在军营正法。以昭炯戒。尚何待解送京师质讯耶。朕办理一切庶务惟以大公至正为怀。毫无偏曲。将此二犯缓决情由。传谕军营官兵知之。　　

○又谕曰清馥奏称、奉到训饬谕旨即领兵七十名。往追玛哈沁等语。清馥系领兵追贼之人。既知踪迹所在。即应亲身前往。乃诿之官兵。是以降旨申饬。伊得旨后。不过以数十人趱行。会合前遣官兵。尽可剿捕逸贼。何必又派多兵。其意特在自卫耳。伊即往追玛哈沁等不返。复何足惜。而我兵七十人。徒劳往还。乃专为保护伊身之计。甚属不堪。清馥、著交部严加议处。此次办给官兵之马驼牲只口粮。俱著落清馥赔补。　　

○又谕曰、努三奏称、阿勒坦和硕岭。在穆素尔、额林哈毕尔噶、两山梁之间。夏令尚有积雪。此时更不可行走。惟伊犁河源路通哈什、崆吉斯、和洛台等山。野兽颇多。贼众或于此藏匿。请与永贵合兵搜捕等语。所见甚是。但永贵似未至穆素尔岭。果如前奏。何未见知会努三。此时伊等应已合兵一处。若能擒贼固善。否则遵旨回京。交舒赫德派出领队大臣侍卫等酌量领兵搜捕。努三所带厄鲁特向导数人。若效力属实。亦著同来。并传谕舒赫德知之。　　

○礼部先期疏请、以十一月二十五日、皇太后圣寿节。照例行礼筵宴。得旨、是。照例行礼。奉皇太后懿旨。今年停止筵宴。　　

○山东巡抚阿尔泰疏报、安邱县、开垦旱地十四顷六十二亩有奇。　　

○丙午。上诣奉先殿、寿皇殿、行礼。　　

○谕军机大臣等、兆惠奏称、齐凌扎布解到回人内。系逆贼迫胁之各城回众。俱安插吐鲁番。其伊犁塔哩雅沁、伯德尔格乌沙克等众。送往肃州。照厄鲁特之例办理等语。兆惠具奏时。似尚未闻逆贼伏诛之信。盖霍集占一日未获。则此等回人。仍怀叵测。今大功告成。自可从宽免死。前已屡降谕旨。仍著送至肃州。分赏官兵。其叶尔羌等城回众。亦不必安插吐鲁番即顺便留于各该处。若系叶尔羌、喀什噶尔回人。如已过该处。亦不必复回。即分派库车。沙雅尔、塞哩木、吐鲁番等处安插。此数年来。各城未免地广人稀。令其耕种。亦甚有益。著速传知齐凌扎布等、遵照办理。并谕兆惠、舒赫德、知之。　　

○又谕曰、齐凌扎布所解乌沙克、伯德尔格、塔哩雅沁等回众。已谕送至肃州。分赏官兵。但伊等素染恶习。今虽从宽免死。仍须严加防范。著传谕杨应琚、吴达善、分赏此等回人时。必离其党羽。每一处以十人为率。不可过多。杨应琚、业经起程出关。吴达善、即遵照办理。　　

○是月。两江总督尹继善等奏、洪泽湖自武家墩迤北。至湖口济运坝土堤。奉旨改石。臣等详勘、堤长一千六丈。料繁费大。请改建砖工。面底铺石。仍尽现有石估砌。少则用砖。得旨好。如所议行。　　

○江南河道总督白钟山奏、河工浚柳船。用兵一千三百余名。于各河营挑充。委外委一名押驾。终年远涉。本营弁备。鞭长莫及。苇营官呼应不灵。运送额料。易于逗遛盗卖。请将里河上下营守备二员所管工。归并上营。以下营守备。专管船兵。换给条记。隶苇营参将辖。从之。　　

○河南巡抚胡宝瑔奏、漳河涨发。不由临漳县丽家村东北流。改由六坐楼南股支河。趋大名府城下。有妨城壕。现准直隶督臣方观承咨勘办理。俟勘明开挑。分杀水势。报闻。　　

○山东巡抚阿尔泰奏、泰安莱州、沂州东昌、四府。共查出无粮可耕地六百八十余顷。询之农民。知因地洼受水废弃。今各处筑埝挑河。水有去路。随令耕垦。试种秋麦。俟来年夏秋收成。确勘升科。其不宜谷之处。广栽柳榆。并饬济、泰、衮、三府属购桲椤树种。给民遍种。以期成树畜蚕。得旨、此系本务。妥实为之。所谓日计不足。月计有余者也。　　

○山西巡抚塔永宁奏、绥远城、朔平府两同知。收放粮饷。岁各以数十万计。且以旗员管满营钱粮。尤易通那牵制。请嗣后分交归绥道、朔平府知府、就近监看。毕用印加封。按季造册。送抚藩查核。从之。　　

○陕西布政使方世俊奏、延、榆、各属。连年歉收本年兼被霜雹定边、葭州、尤重。臣现往勘办赈恤。得旨、既已亲往。更当留心实力妥办。俾灾黎得受实惠。不可虚应往查之名。苟且塞责。若家人吏役、更生事其间。则大不可。　　

○总督管甘肃巡抚吴达善奏、南路差多。驿马不敷。边路各驿。近日差少。每驿原设马五十七八匹、至六十匹不等。请画一各留四十匹。共抽三百八十八匹。于南路额设四十五匹之二十四驿。各添十五匹。余马二十八匹。兰泉驿系省会。平番县通青海。各添十四匹。从之。　　

○四川布政使吴士端奏、乐山县旧铜厂。日久产薄。附近新＜石曹＞开采商人。多因资本不继。数月后即停采。他商顶开。原商辄阻挠。至殷商不前。坐弃地利。请嗣后无力停歇者。以三月为期原商不准复开。听厂员募殷商顶挖。挠阻滋衅者杖八十。枷号一月。递籍收管。报闻。　　

○粤海关监督尤拔世奏、粤关大小口岸六十余处。相距甚远。委有微员。不可倚信。请照淮安关例。拣发内府笔帖一员、来粤协查。养廉、于关督养廉内、拨给五百两。得旨、好。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十九


大清高宗法天隆运至诚先觉体元立极敷文奋武孝慈神圣纯皇帝实录卷之六百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page826.html">
    上一页
   </a>
   <span>
    ...
   </span>
   <a href="清实录乾隆朝实录_page822.html">
    822
   </a>
   <a href="清实录乾隆朝实录_page823.html">
    823
   </a>
   <a href="清实录乾隆朝实录_page824.html">
    824
   </a>
   <a href="清实录乾隆朝实录_page825.html">
    825
   </a>
   <a href="清实录乾隆朝实录_page826.html">
    826
   </a>
   <span class="current-page">
    827
   </span>
   <a href="清实录乾隆朝实录_page828.html">
    828
   </a>
   <a href="清实录乾隆朝实录_page829.html">
    829
   </a>
   <a href="清实录乾隆朝实录_page830.html">
    830
   </a>
   <a href="清实录乾隆朝实录_page831.html">
    831
   </a>
   <a href="清实录乾隆朝实录_page832.html">
    832
   </a>
   <span>
    ...
   </span>
   <a href="清实录乾隆朝实录_page828.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
