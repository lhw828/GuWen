<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 19 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 19 页/共 1860 页
  </h1>
  <div class="content">
   ○甲子。驻跸二百户。　　

○是月。江南总督赵宏恩奏、参革两淮盐政伊拉齐呈称据马晋具禀。商人兵部员外郎吴濂、有隐匿寄顿。预买驳稿等事。参革淮关监督年希尧被劾后。纷纷寄顿。甚至脚户人等。多为收藏。得旨、吴濂身为职官。乃与蠹役交结。且代为寄顿营运。无耻已极。赃银追完之后。其罪仍不可逭也。年希尧若有藏匿赀财之事。当严讯伊之家人。不应累及无辜百姓也。　　

○大学士管浙江巡抚嵇曾筠奏、中亹引河。应停止疏浚。尖山水口。俟旧塘坦水修竣之后。设法堵截。得旨、卿料理自然妥协也。　　

○又奏、旧塘工程。抢筑已多。春汛江海水势安稳。得旨、得卿在浙。实免朕东南之顾虑矣。忻悦览之。时时督率属员。敬谨将事。俟秋汛安澜。另有恩旨。　　

○闽浙总督郝玉麟、巡抚卢焯、奏言。劝垦务实。虚粮宜除。得旨、览。惟在汝等尽心料理。有益国计民生。方为尽善。不在片言之奏闻也。布政使张廷枚。为人刻薄。见小利而忘大计。于地方无益。故朕调回。令王士任署理。汝等可留心试看。数月后将其能胜任与否。据实奏闻前来。候朕另降谕旨。　　

○郝玉麟又奏、出洋商船桅木铁篐。应填明牌照。永为定规。得旨、办理颇属妥协。尤当时时训饬地方。令其不可藉此扰害商民也。总之有治人。无治法。即如洋船一事。过于严。则商民必受其害。过于宽。则私贩亦所必然。惟在地方有司之秉公去私。执两用中。方为有益。而能此者盖寡。即如关税劝垦诸事。无不皆然。故宽非纵弛之谓。严非刻薄之谓。朕恶刻薄之流之有害于民生。复恶纵弛之辈之无益于国计。汝等督抚大员。不可不时存此心。以御属员。不然。鲜不被人欺者矣。将此并令卢焯观之。　　

○福建巡抚卢焯奏、州县养廉。宜按年全支。以资办公。得旨、此奏是。即照此办理。将奏闻奉旨处存案。并咨部知之。　　

○闽浙总督郝玉麟、福建巡抚卢焯、水师提督王郡、奏报台湾诸罗县属之木栅、仔湾、里溪、等处。于雍正十三年十二月十七日夜间地震。倾倒房屋。压伤民人三百余名。随饬该道府确查优恤。台湾孤悬海外。地土松浮。震动亦所常有。得旨、台湾被灾人民。深可悯恻。可加意抚绥。从优赈恤。务令得所。其倾倒房屋。即动用公费。速为整理。毋草草塞责。近日外省吏治。尚自奉公守法。而从前奉行不善。间有一二苛细者。渐次改除。民情颇觉舒适。夫民可使舒适。而吏不可不察。察吏即所以安民也。汝等外省大员。岂无闻见。若视朕之宽。而一任属员欺蒙。百弊丛生。激朕将来有不得不严之势。恐非汝等大员。及天下臣民之福。诚使朕为宽大之主。而诸臣奉公守法。则朕可常用其宽。汝等可明知朕意。并与藩臬等时时留心吏治民生。毋怠毋忽。共相策励。以副朕望。又批、向来近水之地。颇少地动之事。以水气为之舒畅也。岂有因孤悬海外。而地土反松浮而常动之理。此等讳灾之语。不可出诸汝等之口。加意赈恤。不可少忽。夫地方偶有此等灾荒之事。朕岂肯诿过于汝等。若汝等视灾为常、或匿而不报。或报而不实。与夫赈恤不尽其力。则朕之责汝等不可辞矣。　　

○署川陕总督刘于义奏报、固原环县歉收。有业贫民。借给口粮。无业贫民。分别给赈。得旨览。汝所办理。颇属妥协。大凡地方水旱。不能保其必无。而一有救荒之事。即当如救焚拯溺。加意抚绥。然后穷民不致流离失所。夫地方灾荒。朕虽不诿过与汝督抚。而汝等督抚。自返能无愧乎。若赈恤再复草率完事。视饥民于膜外。则所谓封疆大吏。民之父母者何。古云。救荒无善政。朕谓非无善政。正为此等惜小费以为功干。而置国计民生于不问之臣而发耳。　　

○陕西巡抚硕色奏停晋民籴粮之禁。得旨、此奏甚是。凡为地方督抚者。不可止顾已省。而置邻封于不问。汝此见朕甚嘉之。已有旨谕部矣。但又闻陕省亦不为大收之年。而且年疫盛行。汝等何无一言奏及耶。将此谕与查郎阿、刘于义并观之。　　

○四川巡抚杨馝奏报、忠州、酆都、万县、米价昂贵。设厂煮赈。川东上年歉收等处。仍酌量抚恤。并恤甘省就食贫民。得旨料理亦自妥协。但须言行相符。忠州等处贫民。尤当加意抚恤。不可少忽者也。　　

○苗疆经略兼湖广总督张广泗奏报、分剿新疆首逆各寨。俱已捣毁。各请招安。俟办理妥协。即进攻高坡一带。分兵部署大小丹江、并八寨山苗等处。得旨、黔省逆苗不法。扰害地方。自上年四月以来。用兵征剿。以蕞尔蠢苗。而合五省之兵力。历七八月之久。尚未宁怗。此皆从前张照等乖张错谬之所致。朕以卿熟悉苗疆情形。且从前系自已办理之事。是以即位之初。即将张照彻回。命卿更换。旋即授为经略。今据奏征剿情形。较前已有头绪。是以明降谕旨。特加褒奖。以鼓士气。且使中外咸知苗疆渐次就理也。但朕细阅情形。首恶逆寨。虽经攻克。而其余附逆尚多。又八寨尚复告警。黄平内地。犹有余孽。且调川兵三千名之多。则剿抚之事。不但未有十之六七。且未及十之四五也。此时正当慎重筹画。戮力同心。以期早奏肤功。断不可因略有头绪。侈然自足。又不可苟且塞责。以图了事。从前张照、元展成辈。或有掣肘之处。今伊等皆拏解回京。哈元生又受卿节制。权既归一。时日亦不为不久。卿更何所诿乎。若今年四五月间。尚无成效。朕则惟卿是问。至于请兵请饷。一如卿奏。谕部速行矣。朕以苗疆关系重大。因见张照不能胜任。是以即位之第二日。即简命卿往。卿若不能早奏肤功。永成安定。则朕匆匆办理。为可笑之举矣。卿当为朕全用人之颜面。倍加勉力。朕此谕非督催卿苟且了事而已也。向来封疆大吏。奉一褒嘉之旨。则欣幸自满。奉一申饬之旨。则仓皇失措。此岂公忠体国大臣之所为。夫大臣惟当以国事为重。不为目前之谋。为远大可久之计。俾地方宁谧。百姓乂安。方为不负倚任。朕知卿固无所观望。但君臣交勉。有不得不然者。卿其体朕相期之意。以满朕望可耳。　　

○又奏、调集外省官兵。拟于四五月间新疆定局之后。酌量彻回。得旨、朕原系命卿斟酌。非强令彻兵也。万里之间。遥制军机可乎。一以委卿矣。所以云为君之难。非身历其地者。必不知之。即如逆苗一事。从前皇考曾命朕兄弟与闻。见数省摺奏。皆系观望意旨。委曲迎合。从未见以实心奏对者。即朕今日。非不日念苗疆也。若朝下一令焉为苗疆。暮下一令焉为苗疆。则汝等大吏。不知所适从矣。然恐号令之繁。而欲省其言词。则又将观望。以为皇上之意。不在苗疆也。即此一事之为难。而他事可以类推。此谕非指卿。亦不过几暇之笔耳。大清高宗法天隆运至诚先觉体元立极敷文奋武孝慈神圣纯皇帝实录卷之十一



大清高宗法天隆运至诚先觉体元立极敷文奋武孝慈神圣纯皇帝实录卷之十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。二月。乙丑朔。是日起。上以祭社稷坛。斋戒三日。　　

○赐内大臣公讷亲、领侍卫内大臣常明、礼部尚书三泰、工部尚书来保、刑部尚书徐本、直隶总督李卫、马各一匹。　　

○是日、驻跸新庄。　　

○丙寅。上诣寿皇殿行礼。　　

○诣皇太后宫问安。　　

○还宫。　　

○丁卯。祭先师孔子。遣大学士鄂尔泰行礼。　　

○戊辰。祭大社、大稷、上亲诣行礼。　　

○谕总理事务王大臣。雍正七年。皇考曾降谕旨。凡往圣先贤陵墓。有应行修葺者。令各该省动用存公银两。委员料理。此诚我皇考崇圣重道之至意也。闻山东之少昊陵。帝尧庙。及周公、颜子、孟子、曾子、等庙。共计九处。迄今数载。尚未兴工。殊为怠缓。著山东巡抚即委员确估。报部兴修。务期工程坚固。可垂永久。亦不许委员浮冒侵欺。以致工程草率。　　

○又谕、额驸策凌、总统北路军营。其母现在京师。策凌不得常见。恐其思念不置。可令其母还游牧处所。俾得定省。用展孝思。此行著苏巴什里送往。并赏银五千两。以备行装。　　

○禁派绅衿杂差。谕曰、任土作贡。国有常经。无论士民。均应输纳。至于一切杂色差徭。则绅衿例应优免。乃各省奉行不善。竟有令生员充当总甲图差之类者。殊非国家优恤士子之意。嗣后举贡生员等。著概行免派杂差。俾得专心肄业。倘于本户之外。别将族人借名滥免。仍将本生按律治罪。　　

○又谕、陕甘民人。自军兴以来。急公效力。甚属可嘉。除屡年叨蒙皇考叠沛恩膏外。又降旨将本年应徵钱粮。甘省全数豁免。陕省止徵一半。以昭格外之恩。但查钱粮完纳。例有定期。上年陕省收成。未称大稔。今年春夏之际。未免输纳艰难。著将应徵一半额赋。宽至夏禾收成后。再行开徵。以纾民力。至该省应用兵马钱粮。著该抚豫先筹画。另行拨给。俟九月徵收之后。各归原款。报部查核。可即传谕该部知之。　　

○又谕、黔省州县。被逆苗扰害之处。所有雍正十三年应徵银两米石。一概蠲除。其未经被扰地方地丁银两。亦俱豁免。并令将粮米停止徵比。以纾民力。朕思此等郡县。虽未被扰。而运送军需等事。均属劳苦。深用轸念。今特再颁谕旨。特从前停徵之米石。照下游之例。一体豁免。以示朕优恤边氓之至意。　　

○总理事务王大臣议覆兵部左侍郎德沛奏、保荐人员考语。应照司马光十科之义。指明实迹。应如所奏。于该员或有专长。或有通才之处。据实指出。亦不必定照十科之义。从之　　

○总理事务王大臣奏、满洲、蒙古、汉军、各旗既立米局。内务府三旗。亦请各立一局。五城米局之设。有裨于民。请照旧粜卖。从之。　　

○又议覆佥都御史李徽奏、请订孝经入四子书。进程子颢入大成殿二条。据称圣言称经。自孝经始。诸经以此称经等语。谨按经解名篇。著于礼记。离经辨志。载于曲礼。则经名早见。孝经称天之经。地之义。乃举经常之道而言。安得以拟议之辞。指为定名之义。又称、古文孝经。刘炫伪作。朱子亦未深考。至吴澄据许慎说文。始为考证等语。谨按孔安国古文孝经。献之秘府者。未及施行。许慎亦未得见。刘炫伪作。详于隋书。辨于唐会要。见于陆德明释文。先儒早知其非。不待吴澄之辨。安得谓朱子亦未深考。又称、孝经以前六章为根底。中三章为体要。后九章为会通。三者人数。六者地数。九者天数。合为十八章等语。谨按孝经第一章。乃全部纲领。自天子以至于庶人。皆以孝为本。次孝治。次圣治归于纪孝行。反是则有五刑。推此则为至德要道。道有经权常变。皆可通于神明。而复申言事君。结以丧亲。则孝道纯备。而宗义开明。俱从第一章脉络贯注。天地人本一理。固于数无涉。且数于孝经何涉。李徽强分之数。又于天地人何涉。至请以孝经同学庸订为一册。自乾隆元年为始。遇乡会试。与学庸一体命题等语。谨按四子之书。乃朱子所自订。刊于临漳宋理宗颁行学宫。至元明以及我朝。遵行已久。大学、中庸、程子从礼记摘出。朱子订入四书。孝经单行。篇章无多。何可与四书并列。朱子为孝经刊误。疑其非尽圣人之言。说得都不亲切。吴澄亦曰。今文亦不无可疑。疑其所可疑。信其所可信。去其所可去。存其所可存。朱子意也。制科取士。第一场首试四书文三篇。二场用孝经论一篇。与性理互出。所以尊崇圣经。总期发明经义。文与论何择。李徽欲请订入四书。将使天下后世。谓四书订于朱子。五书订于李徽。殊不自量之甚。朱子熹羽翼经传。阐发义蕴。会萃群言。衷于至当。四书集注章句。亲切详明。使学者涵泳?绎。具见圣贤立言精意。我圣祖仁皇帝。特进朱子熹入配大成殿。所以为天下万世学者树之标准。俾知所趋向。非以朱子熹为贤于周程诸儒也。如李徽所言。程子颢亦宜入大成殿。周子敦颐以下。均可以次详酌。则周子敦颐、二程子颐、张子载、邵子雍皆宜附于十哲之列。孔子及门。如南容、有若子贱、诸贤。不亚于程周诸子。并不亚于十哲。亦未尽入大成殿中。踵事日增。将贻后议。揆诸尊崇至圣。以师表万世之至意。亦岂有当。至于性善之说。详于孟子。皆渊源之论。李徽以人性之善为支派。谓程子颢解继之者善。亦人性之支派。指此为有功性旨。是不独有悖孟子。亦大非程子之意。敷陈舛谬。学术攸关。诚恐无知效尤。或诋毁先贤。或穿凿经义。或托名理学。自便其私。大为世道人心之害。请严申饬。得旨、这所奏是。著交该部颁发天下学政。咸使遵行。　　

○又议覆礼科给事中毕谊条陈科场事宜。一、内帘执事官。不必回避者。同姓无服。及郎舅中表姻亲。至有服之翁壻甥舅。应概令回避。外场执事官。与专司文字不同。族人姻亲。无庸回避。一、春秋合题。强为牵合。无当经义。请行停止。一、乡会策题。反覆议论。适供士子摭拾。请归简要。一、场后编造匿名歌谣。最为不法。请申严禁。均应如所请。从之。　　

○己巳。上诣雍和宫梓宫前供奠。　　

○谕总理事务王大臣。履亲王、諴亲王、和亲王、办理雍和宫事务。原系尚书职掌。所有罚俸之案。俱照尚书品级罚俸。　　

○又谕大学士鄂尔泰、张廷玉、上年甘肃所属固原环县等处。收成歉薄。穷民乏食。乃朕所知者。已降旨切谕该督抚。加意筹画。赈恤抚绥。今又闻得甘州、凉州、巩昌、临洮、平凉、庆阳、宁夏、西安、等府。雍正十二年十三年收成俱歉。且有牛疫之厄。米麦之价。较昔昂贵。百姓艰窘。此朕得之访闻者。该督抚并未奏闻。尔等可作字询问查郎阿、刘于义、硕色、许容、并令其速议作何赈恤之法。一面办理。一面奏闻。朕刻刻以爱养天下百姓为心。而秦省之民。急公趋事。勤劳可悯。尤朕所格外系念者。该督抚毋得膜视负朕委任。　　

○封理密亲王允礽之。子弘＜?日为＞、孙永璥、为辅国公。各予房一所。　　

○礼部奏、八旗满教习。例用通晓繙译举贡生员。其人品可观。训课有术者甚少。请将八旗废员。及告退笔帖式。并从前效力军前。年老有疾之员有精于国语。可为师法者一、并考试录用。年满分别加衔。以示奖励。从之。　　

○直隶总河刘勷、副总河定柱奏、永定河东沽港上年堵筑之处。漫溢二十四丈。上以刘勷到任未久可原。定柱下部察议。寻议、鑴职留任。从之。　　

○召署盛京工部侍郎七克新回京。调工部右侍郎奚德慎、为盛京工部侍郎。　　

○以松江提督补熙、署理漕运总督。　　

○以两淮盐运使尹会一、署理两淮盐政。仍兼管运使事。　　

○庚午。以礼部侍郎励宗万为会试知贡举。大学士鄂尔泰、朱轼、为正考官。吏部左侍郎邵基、刑部右侍郎张廷瑑、为副考官。　　

○户部议覆长芦巡盐御史三保疏称、上年东运引目。已照额行销。各商情愿多运。请增引五万道。收贮运库。俟有不敷卖销之州县。给商行运。应如所请。从之。　　

○又议覆张家口监督塞尔登疏称、宣化府门税。原恐张家口、居庸关、或有走漏而设。所收税课。多系小民零星日用。请将口盐归张家口徵收。其余肩挑背负。概予豁免应如所请。从之。　　

○理藩院议、丹津多尔济等、请将协理台吉逊都布本管佐领。作为扎萨克。铸给满蒙北路左翼中左都统扎萨克印信。应如所请。从之。　　

○朝鲜国王李昑、奉到世宗宪皇帝遗诏。奉表称慰。又表谢护送难民徐厚丁等回国恩。俱报闻。　　

○予赠礼部尚书蔡世远、祭如例。谥文勤。　　

○辛未。上诣皇太后宫问安。
  </div>
  <div class="pagination">
   <a href="清实录乾隆朝实录_page18.html">
    上一页
   </a>
   <span>
    ...
   </span>
   <a href="清实录乾隆朝实录_page14.html">
    14
   </a>
   <a href="清实录乾隆朝实录_page15.html">
    15
   </a>
   <a href="清实录乾隆朝实录_page16.html">
    16
   </a>
   <a href="清实录乾隆朝实录_page17.html">
    17
   </a>
   <a href="清实录乾隆朝实录_page18.html">
    18
   </a>
   <span class="current-page">
    19
   </span>
   <a href="清实录乾隆朝实录_page20.html">
    20
   </a>
   <a href="清实录乾隆朝实录_page21.html">
    21
   </a>
   <a href="清实录乾隆朝实录_page22.html">
    22
   </a>
   <a href="清实录乾隆朝实录_page23.html">
    23
   </a>
   <a href="清实录乾隆朝实录_page24.html">
    24
   </a>
   <span>
    ...
   </span>
   <a href="清实录乾隆朝实录_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
