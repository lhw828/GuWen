<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 574 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 574 页/共 848 页</h1>
    <div class="content">
○幸圆明园。　　

○谕军机大臣等、据宝兴奏、拟定防边章程。开单具奏。已交军机大臣会同该部议奏矣。至另奏筹议经费。藉资民力津贴一摺。该省司库余存杂款。全已用尽。事无一济。深堪痛恨。现在该夷匪等屡次出扰。边民受害。虽据该督奏称、援照成案。每条粮一两。徵取津贴银二两。以为经费。藉期集事。是以地方津贴之项。办理地方之事。原无不可。但必须熟筹深虑。计及久远。此项津贴。是否人尽乐输。不至病民。所称自本年七月起至年底止。数月之内。所徵津贴银两数目若干。防堵经费需用若干。是否即此已足敷用。抑或后此另有筹画。不肖州县。保无藉此摊徵勒索。致酿事端。以上种种情节。著宝兴详晰妥议。由驿覆奏。请旨办理。将此谕令知之。　　

○丙戌。谕军机大臣等、前据朱树奏请陛见。已准其俟鄂顺安到任后来京。嗣经降旨将朱树补授漕运总督。现当重运吃紧之时。著朱树于鄂顺安到任后。即赴漕运总督新任。毋庸来京。现闻运河浅阻。著该漕督于路过豫东一带。留心察看。泉眼河道。如疏浚挑穵不力。致有壅塞等弊。即行据实严参。毋稍徇隐。将此谕令知之。　　

○又谕、现已有旨令朱树即赴漕运总督新任。铁麟于交代起程来京。路过山东直隶一带。留心查察。沿途河道。如有壅塞浅阻等弊。即行据实参奏。毋稍徇隐。将此谕令知之。　　

○丁亥。上诣绮春园问皇太后安。　　

○谕内阁、前因惠吉奏、热河已革苑丞佟铠、遣抱告呈递诉词。当经降旨解交刑部审讯。兹据刑部奏称、佟铠到案供词。与原呈全不相符。难保非呈控后与盛福伸说和。扶同捏饰。且工程系未经查收之项。盛福伸所供并无侵欺等情。亦难凭信。著内务府总理工程处派委妥员。前往热河。会同该总管照册验明盛福伸等承办各工。究竟有无浮冒。所有供称估计变价木料。有无册据可凭。逐一详查确实。报部核办。　　

○拨江苏江宁、江浦、二县应掣调剂快丁本银二万两。仍行发商生息。抵兴武二九两帮积欠剥价及添补办运之需。从署总督陈銮请也。　　

○谕军机大臣等、有人奏、直隶新城县知县许博、于上年冬间。调署交河。到任甫及四月。物议纷腾。据参该知县有浮收摊派、私敛税银、并纵差滋扰等款。著琦善即按照摺内所指各情节。逐一访查明确。如果属实。严行参办。毋稍瞻徇。原摺钞给阅看。将此谕令知之。　　

○以工部右侍郎松峻、署镶蓝旗护军统领。　　

○戊子。上幸万寿山。诣广润祠拈香。　　

○遣惠亲王绵愉、睿亲王仁寿、郑亲王乌尔恭阿、分诣天神坛。地祇坛。太岁坛。祈雨。　　

○以乾清门行走头等侍卫端华、为内阁学士。兼礼部侍郎衔。　　

○己丑。谕内阁、给事中张秉德奏、户部书吏王姓、到库领取银朱等物。在打磨厂小门该吏住宅搬卸。刑部书吏钟姓、领取擡连纸张等物。在前门外西城墙永泰纸铺搬卸。显有盗卖抵换情弊。书吏王姓、钟姓、著交刑部严行审讯。嗣后在京各衙门赴库领取物料。著该堂官派委笔帖式司务厅等官。带领书吏赴库凭文领取。并著于领回物件时。进署当堂销差。以绝弊混。寻奏、供事钟殿扬、经承王允中、讯无盗卖抵换情事。惟关领官物。或拉运铺内。或搬卸伊家。究属不应。照律拟杖。从之。　　

○谕军机大臣等、前据给事中朱成烈奏、直隶省城有张贴揭帖之事。当有旨交琦善将侦访情形据实密奏。兹据奏称、三月二十六日。在西门外揭获黄纸字帖一张。语多狂悖。帖内所指。皆隶南省豫省。并无直隶山东之人。帖尾又有东昌府临清州会聚之语。现派精细标弁。改扮客商。分赴河南山东。确访中州城内朱魁元、及东昌府志诚店踪迹。惟隔省探访。尚未禀覆。其距省较近之河间府深冀二州天津府、已据委员等禀称民情静谧。并无浮言摇惑之事等语。匪徒造作浮言。冀图煽惑。最为风俗人心之害。此次揭帖。胆敢张贴省城。明列姓名籍贯。是其鬼蜮伎俩。更出情理之外。该署督惟当密饬所属员弁。随时随地。留心访察。一经得有端倪。即行严切根究。断不准任听属员。率以地方安静等词。捏禀了事。其派往河南山东委员侦访情形若何。并著密速具奏。又另片奏称、保定府之束鹿。河间府之阜城。冀州之武邑。深州并所属之武强等处。缺雨尤甚。穷黎殊形竭蹙。现经该署督等捐银易钱。散给无地无力贫民等语。刻下雨泽稀少。未即成灾。尚可如此办理。傥此后有应议赈抚之处。仍著该署督随时加意体察。毋稍延玩。将此密谕知之。　　

○以銮仪卫銮仪使喀勒春、为镶蓝旗汉军副都统。　　

○庚寅。谕内阁、给事中李熙龄奏、请将各衙门笔帖式经历等员严行察看一摺。各衙门设有笔帖式等员。贤否不一。全在该管堂司各官。随时接见。留心察看。方能考其当差之勤惰。即三年京察。出具考语。亦可核实办理。嗣后都察院堂上笔帖式及都事经历。著随时进见左都御史左副都御史。各科道笔帖式。著随时进见各给事中御史。此外各衙门笔帖式等员。著随时进见各堂官司官。以凭查核。如查有差使懒惰等情。并著随时甄别。　　

○以通政使司通政使帅承瀚、为都察院左副都御史。　　

○辛卯。加封天后泽覃海宇四字封号。从册封琉球正使翰林院修撰林鸿年等请也。　　

○以翰林院侍读和淳、慧成、司经局洗马庆祺、充日讲起居注官。　　

○壬辰。谕内阁、御史张灏奏、各省创立善举。请饬实力奉行一摺。各直省设立恤嫠会、育婴堂、救生会、留养所等处。或由地方官捐廉。或由众绅士劝募。原以惠穷黎而敦任恤。若如所奏、镇江府属。近有不肖绅衿。谋为董事。侵蚀自饱。以致经费不敷。久乃化为乌有等语。一府如此。他府可知。著江苏巡抚通饬各府州县。凡地方旧有善事。务当设法保全。公举诚正殷实绅士。充当董事。责令实心经理。严剔弊端。以杜虚糜侵蚀之渐。至地方善事。经理不善。以致有名无实。谅不独江苏一省为然。著各直省督抚通饬所属。妥议章程。出示晓谕。务使善举得以经久。穷黎实惠均沾。用副朕爱育群生至意。　　

○又谕、御史周顼奏、请查办吸烟幕友等语。外省大小衙门办理公事。不能不延请幕友。而此辈习气最深。吸食鸦片者十居六七。其本官朝夕同居。何得诿为不知。乃近来查办綦严。幕友犯案者绝少。总由委任既久。不得不瞻徇情面。有意姑容。且此辈党羽众多。本官即欲查究。而从中调护者。比比皆是。甚且虑挟其短长。恣情反噬。是以甘心容隐。不肯举发。讵知欲禁士民之烟。必自官署始。欲禁官署之烟。必自幕友始。傥竟畏首畏尾。于此种劣幕。一味含容。则阖署以内。皆无顾忌。而民间之兴贩吸食者。亦将有所藉口。又安望其有犯即惩同挽积习耶。著各直省督抚严饬所属。务当破除情面。即将各衙门现在幕友有无吸食鸦片之处。据实密禀。按律惩办。傥知而不举。别经发觉。即将本官严参治罪。若经本官举发之后。胆敢摭拾短长。藉端挟制。准照被劾属员讦告上司之例。立案不行。至督抚衙门幕友吸食鸦片。所属各员。即有风闻。不免心存瞻顾。即责成各该督抚自为查办。如稍为容隐。将来被人指控。或经科道纠参。定将该督抚一并严惩。决不宽贷。将此通谕知之。　　

○谕军机大臣等、有人奏、山东省劣幕王溶号又溪、系浙江绍兴人。昔年游幕该省。嗣又捐纳府经历。即分发该省候补。道光十七年曾在该抚经额布署内办理刑名。因物议沸腾。于十八年辞出。令其学生莫七在署接办。现在复入臬署。与其表兄岑姓同办刑名。又恐以官兼幕。招人指摘。潜出告病文书。掩人耳目等语。劣幕盘踞上司衙门。厚植徒党。暗通声气。最为吏治民生之害。该员王溶、既系地方候补人员。自不应出入上司衙门。干预公事业经告病。即不得逗留省会。滋生弊端。著经额布即行确切查明、王溶有无营私舞文、勒荐幕党、把持公事情弊认真办理据实具奏。不得以该员曾在抚署作幕。曲为容隐。其徒党自不止莫七岑姓两人。亦著确实查明。严行驱逐出境。无任逗留。以除弊蠹而净根株。将此谕令知之。　　

○癸巳。上诣绮春园问皇太后安。　　

○以翰林院侍读和淳、为云南乡试正考官。编修沈兆霖、为副考官。编修何桂清、为贵州乡试正考官。赵楫、为副考官。　　

○甲午。孝慎皇后忌辰。遣官祭陵寝。　　

○谕内阁、恰克图章京理藩院郎中图明阿、令商人豫备甎茶。并不报出情由。实属不合。著照部议降三级调用其失察之库伦办事大臣德勒克多尔济、富英、著照部议降一级留任准其抵销。所有嘉庆四年起恰克图历任章京。著理藩院查取职名。咨送吏部查议。其历任库伦办事大臣帮办大臣、著该大臣查取职名。咨送兵部照例办理。　　

○谕军机大臣等、林则徐等由驿驰奏、收缴鸦片烟土。有赢无绌。又另片奏、请将夷人带鸦片烟来内地者。定例治罪等语。该夷人违禁带物。并暂时首缴免罪。自应专定条例。已明降谕旨、交军机大臣会同刑部议奏矣。此次收缴烟土二万余箱。据林则徐等逐一查验。不准稍有留遗。著仍遵前旨。亲督销毁。毋许别滋流弊。至本年贸易夷船。开行在数月以前。未必遽知严禁。此次来船如有夹带鸦片。亦著责令一并缴官。以绝根株。将此各谕令知之。　　

○又谕、前因邓廷桢等奏、请于虎门海口。添设炮台炮位。创造木排铁炼。当降旨允准。并降旨著林则徐、查看情形。据实具奏。兹据奏称、布置森严。实属有益。惟排炼被咸水泡浸。日久不能无损。著邓廷桢、关天培、随时察看。如有寸铁脱扣。一木离篺。立即修复。务使联络巩固。勿稍疏懈。以重海防。将此谕令知之。　　

○云南巡抚颜伯焘奏、续获烟土烟枪一摺。得旨、若一力严办。愈久愈认真。必可拔本塞源。若敷洐目前。搪塞了事。何益之有。勉之毋怠。　　

○准山东致仕大学士卢荫溥、河南致仕尚书李奕畴、重赴鹿鸣宴。加卢荫溥太子太傅。李奕畴太子少保。　　

○以拏获鸦片烟土及传习天主教匪犯。予贵州知县冯绍彭加衔升用。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百二十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。五月。乙未朔。遣肃亲王敬敏、诣关帝庙。郑亲王乌尔恭阿、诣城隍庙。祈雨。　　

○谕内阁、钟祥奏、两造供词各执。请革职审讯等语。浙江现任嘉兴协左营守备世袭云骑尉蔡长谋、勒休云骑尉夏士贤、著一并暂行革职。交该督提同案内人证卷宗。秉公严审。按律定拟具奏。寻奏、蔡长谋前与夏士贤考校。多中一箭。因补守备。夏士贤系退回原营学习之员。勒休回籍。希图仍袭世职。砌词京控。讯无实据。拟杖徒。下部议。从之。　　

○以摉拏烟土烟犯。予福建知府戴嘉谷等升叙有差。　　

○旌表守正捐躯山东济宁州民王亭母程氏。　　

○缓徵山东历城、邹平、长山、商河、朝城、章邱、平原、聊城、临清、邱、夏津、武城、齐河、济阳、长清、临邑、陵、禹城、德平、德、观城、莘、冠、恩、二十四州县及东昌、德州、二卫被旱被霜被风被雹庄屯新旧额赋。　　

○丙申。谕内阁、据大学士穆彰阿等议覆、陈銮奏吴淞海口商船夹带鸦片章程一摺。朕详加披览。所议俱属周妥。因思鸦片来自外洋。全在申严海禁。而各省海口。情形不同。难保奸商等不此拏彼窜。江南一省。既经明定章程。则各省滨海地方商船出入之处。俱应一律办理。著各该督抚于所辖海口体察情形。妥议章程具奏。　　

○谕军机大臣等、本日耆英奏、摉查海口商船。严禁贩烟情形一摺。据称在没沟营、盖州、复州、岫岩、各海口摉获烟土烟膏等件。并吸食人犯三十余名。自已按律惩办。现在旗民感戴。情甘十家联环互保。以凭稽查。著耆英认真核实办理。不得日久又成具文。傥有阳奉阴违。或互相隐徇之处。一经查出。即行严办。至闽人原不应在该处居住。其业经编入保甲若干名。如果安静。毋庸驱逐。傥有情愿回闽者。听其自便。嗣后务当示禁。凡有流寓闽人。一概不准栖留该处。并著该地方官常川查察。如有朦混寄居者。立即驱逐。以杜滋扰而靖地方。将此谕令知之。　　

○又谕、据伊里布等奏、请在滇蜀交界处所设卡。防堵川省夷匪一摺。所办好。上年四川省马边夷匪出巢焚掠。蔓及雷波。该督等以永善县与雷波接壤。当饬该镇派兵前往防堵。迄今已及一载。该夷匪出没无常。防兵未便裁撤。惟该处无可驻劄之区。自应量为变通。以节劳费。著照所议、准其在于要隘处所。建立坚固卡房数座。分扼其冲。使声势联络。防御较易。并著即饬昭通镇、俟设卡之后。将前派各兵撤回。另拨兵一百余名前往。分卡守御。嗣后按季轮流更替。以均劳逸。至该处为川滇来往通津。除将江边私渡封禁外。其向有之官渡。著酌量裁撤归并。并咨会川省。一律办理。所有上年防兵及嗣后轮防各兵盐粮、并设立卡房经费。准其在于留备边费之盐课溢余款内动支。将此谕令知之。　　

○以热河协领文祥、为凉州副都统。　　

○以拏获贩烟官犯。予兵马司拣调正指挥吴成泰等即补优叙有差。　　

○旌表守正捐躯河南禹州民杨庭兰妻刘氏。　　

○户部议准、陕甘总督瑚松额疏报、乌噜木齐开垦地十三顷五十亩。照例升科。从之。　　

○贷山西吉、长治、辽、和顺、榆社、沁、霍、赵城、大宁、九州县歉收贫民仓谷。并缓右玉、灵邱、山阴、宁武、定襄、浑源、大同、平鲁、代、五台、繁峙、保德、和林格尔、偏关、隰、文水、宁乡、怀仁、宁远、武乡、河曲、阳曲、汾阳、左云、五寨、虞乡、静乐、临汾、霍、灵石、垣曲、三十一厅州县买补仓谷。　　

○丁酉。孝诚仁皇后忌辰。遣官祭景陵。　　

○以直隶粮价渐昂。免奉天、河南、山东、商贩米税。　　

</div>
    <div class="pagination">
<a href="清实录道光朝实录_page573.html">上一页</a><span>...</span><a href="清实录道光朝实录_page569.html">569</a><a href="清实录道光朝实录_page570.html">570</a><a href="清实录道光朝实录_page571.html">571</a><a href="清实录道光朝实录_page572.html">572</a><a href="清实录道光朝实录_page573.html">573</a><span class="current-page">574</span><a href="清实录道光朝实录_page575.html">575</a><a href="清实录道光朝实录_page576.html">576</a><a href="清实录道光朝实录_page577.html">577</a><a href="清实录道光朝实录_page578.html">578</a><a href="清实录道光朝实录_page579.html">579</a><span>...</span><a href="清实录道光朝实录_page575.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
