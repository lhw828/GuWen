<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 69 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 69 页/共 216 页</h1>
    <div class="content">○庚寅。谕吏部、兵部。蔡珽职掌太多。不能兼管。著将都察院左都御史及正白旗汉军都统二缺。另行开列具奏。兵部尚书事、仍令蔡珽管理　　

○吏部议覆。两广总督孔毓珣疏言、外省回京旗员。带有眷属。若务令就陆。所费甚多。请于有水路之处。听其由水路行走。仍令于原定限内到京。无故迟延者。照例治罪。应如所请。从之　　

○兵部左侍郎副总河嵇曾筠、疏请移驻仪封县地方。以便督率保固各险要工程。下部知之　　

○免直隶霸州玉田等四州县、雍正三年分水灾额赋有差　　

○辛卯。两广总督孔毓珣题。广西太平府思明土知府黄晟休致。请以其子黄观珠袭替。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之四十三


大清世宗敬天昌运建中表正文武英明宽仁信毅大孝至诚宪皇帝实录卷之四十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。五月。壬辰朔。以宗人府左宗人镇国公德普、为右宗正。转右宗人辅国公讷图、为左宗人。以辅国公塞尔臣、为宗人府右宗人　　

○刑部议奏、西安闲散满洲厄尔格、因饮酒不相逊让。将披甲人李佳宝殴死。厄尔格、应拟斩决。得上□日、满洲杀死满洲。即行正法。当日定例甚善。自定例后。此等事件甚少。可见立法稍严。而全活者转多。但此内亦有故杀谋杀者。亦有斗殴致死者。所犯之罪、有斩绞之不同。其中宜加分别。嗣后将应斩者、定为立斩。其应绞者、定为立绞。似为允协。著交部著为定例　　

○又议。管理察罕叟尔等处粮饷兼理屯田巴泰奏言、种地赎罪郭三瞎等二十人、年老病废。无以资生。请令种地官员养赡。以示矜恤。应如所请。得上□日、伊等虽系重罪发遣之犯。但在彼地方。并无不法及逃回等事。若果年老残废。不能耕种。情有可悯。著行文巴泰、询问伊等。有愿留彼处者。即给与种地官员分养。有愿回故里者。遣人送部。令其回籍　　

○川陕总督岳钟琪疏言、宁夏驻防满汉兵丁粮饷。请分别折给。得上□日、从来满洲兵丁。性情质朴。奉公守法。不知争论财物。自图便利。亦未闻于该管上司前、有控告钱粮等事。昔年福州汉军驻防兵丁。因争竞马乾钱粮。圣祖仁皇帝将为首之人重惩。附和之人、分别治罪。盖恐其渐成恶习。故用法以儆将来也。每见旗人为上司。往往袒护旗人。亦有故意刻待旗人、袒护汉人以示公者。汉人为上司。又往往袒护汉人。亦有故意刻待汉人、袒护旗人以示公者。此皆非大公至正之道也。朕君临天下。一视同仁。惟期事事公平。不肯稍有偏向。如满洲驻防兵丁。其所得钱粮马乾等项。较绿旗兵丁为多。此非厚待旗人也。盖绿旗兵丁、系土著之人。经营度日。稍觉容易。满洲兵丁、于钱粮之外。无所资藉。故特加恩惠以养赡之。旗兵既有多得钱粮之处。则不应复占绿旗之分例。今岳钟琪奏、据钟保详称、宁夏满兵初到。采买米石草朿实难。请将夏朔二县实徵草朿。并额徵一万五千石之米。尽给满兵。以折价给与绿旗兵丁。此奏甚属错谬。若云折价足敷采买之用。则绿旗可以采买。满兵即可以采买。且地方官亦可以采买矣。若云折价不敷。则满兵不敷。绿旗兵亦即不敷矣。兵丁同为朝廷豢养之人。满洲素性尚义轻财。岂肯夺绿旗兵丁之利以自便其私乎。据云询问绿旗兵丁。亦欣然乐从。凡办事、祇论理之当行与否。若于理当行。岂因绿旗兵丁不愿而遂停止乎。若于理不当行。即绿旗兵丁情愿。固属可嘉。独不计及满洲兵丁之颜面乎。又称所需白米、每石以一两五钱折价。为数无几等语。国家有一定之经费。若属应用、则数千数万。亦不为多。若不应用、则一丝一粟。亦宜察核。岂有因数目不多。而遂可任意增添乎。况为数不过七百余金。即将此分与三千人众。为利几何。而令满兵徒受与国家较量锱铢之名乎。钟保身为藩司。料理军饷。乃其专责。满洲兵丁所需米石草朿。著交与钟保管理、采买散给。不得稍有亏缺。若借端贻累地方。朕必加重处。俟办理数年。兵丁住久熟习之后。再行奏闻。令兵丁各自采买　　

○癸巳。诸王大臣等奏。允禵身为大将军。毫不效力。止图利已营私。贪受银两。纵容属下骚扰地方。吓诈官员。固结党羽。心怀悖乱。请即正典刑。以彰国法。得上□日、阿其那、允禟、允禵等。结党营私。同恶相济。朕以宗庙社稷为重。迟回详慎。多方劝戒。而伊等怙终不悛。罪恶昭著。朕亦无可如何。但允禵与阿其那、允禟。虽均属罪人。而允禵为人、止于赋性糊涂。行事狂妄。至奸诈阴险之处。则与阿其那、允禟。相去甚远。因阿其那、允禟。多方笼络。允禵堕其术中。受其指使。不知悔悟。设令伊一人独处。则才具庸劣。断不能独为一事。若与阿其那、允禟一处。听其愚弄。则狂悖恣肆。可以无所不为矣。朕数十年来、于伊等之居心行事。知之甚悉。若谓朕于允禵。独有所偏徇。则朕何以对圣祖在天之灵乎。朕之此心。天地神明、自能昭鉴。前令允禵在马兰峪居住。原欲其瞻仰景陵。感发天良。痛改前非。洗心涤虑。而允禵并不醒悟悛改。蔽锢日深奸民蔡怀玺、又构造大逆之言。冀行蛊惑。则马兰峪亦不可令其居住。著满都护常明、来文、驰驿前往。将允禵撤回。朕思寿皇殿、乃供奉皇考皇妣圣容之处。将允禵于附近禁锢。令其追思教育之恩。宽以岁月。待其改悔。伊子白起、甚属不堪。著与允禵一处禁锢。其子白敦尚好。可封为镇国公。令在伊家居住　　

○陕西巡抚图理琛摺奏。保送游击守备。赴部引见。奉上谕。尝见满洲为上司。则以满洲为可信任。汉人为上司。则以汉人为可信任。汉军为上司。则以汉军为可信任。不思身为大臣。管辖之人。满汉俱有。一有偏向。则诸事皆不得其平。何以服人心而理庶务。前朕令陕西督抚提臣、各保游击一员。守备一员。送京引见。朕意以陕西武弁、可用者甚多。而征讨桌子山等处、又多效力有功之人。地方大臣。当从公保荐。以副朕留心人才之意。乃图理琛于游击内、将查尔扈保送前来。查尔扈、曾在乾清门侍卫行走。用为陕西抚标游击满洲在陕、为绿旗武官者。只有查尔扈一人。而图理琛即将伊保举。岂此外遂无可保举者乎。且查尔扈、系朕深知熟识之人。又何必进京引见。著即令回任。又、潼关修造满兵房屋。延信、图理琛、特差旗员四人。前往监造。若云满洲房屋汉官监造。未必合宜。何妨指示规模。令其照式为之。而必欲差委满洲。谓其不致侵蚀浮冒。是明以汉人为不可信用。而以满洲为可信用。即有意偏向之明验矣。著交与延信、图理琛。不时稽查。若所差旗员。不善办理。或有侵蚀浮冒。或在地方生事滋扰。朕少有所闻。定将延信、图理琛、一并从重议处。从前年羹尧署理大将军印务。将满洲官员兵丁。百计陵辱。领兵征巢□刀镇海堡时、将满洲功绩。概行泯没。且加以败北之名。以致人人怨愤此又有意遏抑满洲者。更为悖逆。身为大臣。一涉偏徇。则大乖为政之道。将来必干严谴。凡居封疆大任者。当深以为戒　　

○兵部等衙门议奏。鄂伦岱、阿尔松阿。固结朋党。扰乱众心。屡蒙宽宥。发往盛京。仍怙恶不悛。大干国纪。鄂伦岱、阿尔松阿。应拟斩立决。从之　　

○两广总督孔毓珣题。广西思恩府上林土知县黄爵泰休致。请以其子黄瑞麒袭替。下部知之　　

○甲午。孝诚仁皇后忌辰。遣官祭景陵　　

○谕兵部。从前令各省督抚提镇。将本标弓马娴熟、人材壮健之千总。保送来京。今所保送者。将已用完。著行令照前再各保送一员。但从前保送各员内、有年幼人平常者。今见一体擢用。则此次保送。怀私而徇情受贿者、必更多矣。况前上□日如千总不得其人准于把总兵丁内挑选。即拔补千总。是合营伍之内。俱得挑选。岂患无人。若今次仍有以平常及年幼之人保送者。著将保送之该督抚提镇。一并议处　　

○户部议覆直隶总督李绂奏言、直属未被灾之州县。请将谷石粜借。应如所请。得上□日、借放仓粮。每为地方官掩饰亏空之计。且借放之时。往往利归有力之家。穷民不得实惠。直隶仓粮。向来亏空甚多。朕知之甚悉。今李绂为直隶未报灾之州县。奏请粜借仓粮。著派翰林、御史、部院贤能官、十数员。前往会同各该地方官。核实监粜。著吴隆元、余甸。总管查察。务使小民均沾实惠。其各处粮谷。果否实贮在仓。著一并查验　　

○礼部议覆、江西巡抚裴＜彳率＞度疏言、江西乡试内帘、书经房考。旧例止用二员。今人文日盛。卷多房少。请酌添书经房同考官一员。应如所请。从之　　

○刑部议奏。旌德县民吕高、戳死亲兄。应依律斩决。得上□日、一家兄弟二人。弟殴兄至死。而父母尚存。则有家无次丁。存留养亲之请。傥父母已故。而兄死弟抵。必至绝其祖宗禋祀。此处甚宜留意。若因争夺财产。及谋杀故杀。又当别论。吕高家中、有无承祀之人。交部察明嗣后应如何定例之处。著九卿确议具奏。寻议、除争夺财产。谋杀故杀。按律正法外。傥系一时争角。互殴致死胞兄。而父母已故。别无兄弟。又家无承祀之人。应令地方官据实查明取结。疏内声明。如蒙恩准其承祀。将该犯免死减等。从之　　

○京察满汉各官。不谨官、五员。罢软官、五员。年老官、十员。有疾官、十三员。才力不及官、十员。浮躁官、一员。分别处分如例　　

○免直隶香河等三县雍正三年分水灾额赋有差　　

○乙未。议政王大臣等议覆川陕总督岳钟琪等奏称、臣遵上□日同通智、将隆科多、石文焯、所奏插汉拖辉开渠建闸之事按图验看自插汉拖辉至石嘴子筑堤开渠。有地万顷。可以招民耕种。请于插汉拖辉适中之地。建城一座。设知县一员。典史一员。再将李纲堡把总一员。兵五十名。移防县城。石嘴子地方。请拨平罗营守备一员。把总一员。兵二百名。驻劄中卫边口。请拨宁夏镇标守备一员。把总一员。兵一百名。分汛防守。自河西寨至石嘴子筑堤二百余里。开渠一道、建拦水闸八座。请于七月间动工。即行招民开垦。以资灌溉。其新设县名。恭候钦定。铸给印信。均应如所请。得上□日、依议。插汉拖辉之事。甚属紧要。著通智、留插汉拖辉地方办事。单畴书、向官宁夏。亦著前往。同通智管理事务。寻定新设县名曰。新渠　　

○丁酉。升户部左侍郎办理江西巡抚事裴＜彳率＞度、为都察院左都御史。调广西巡抚汪漋、为江西巡抚。升广西按察使甘汝来、为广西巡抚　　

○以翰林院侍讲学士留保、充日讲起居注官　　

○以镶白旗汉军副都统石文焻、署理正白旗汉军都统。镶黄旗汉军副都统顾俨、署理正白旗汉军副都统。俱仍管原旗事务　　

○调广东广州将军李枤来京。升贵州威宁总兵官石礼哈、为广东广州将军。广西柳庆副将孙士魁、为贵州威宁总兵官　　

○授和硕庄靖亲王博果铎女为郡君。壻舒立善、为多罗额驸　　

○戊戌。正蓝旗蒙古副都统军前向道总管智勇、以老疾乞休。允之　　

○己亥。旌表山东安东卫烈妇、胡峨妻赵氏。夫殁投缳。捐躯完节。汶上县烈女、岳屿聘妻公冶氏。未婚夫亡。闻讣自缢。各给银建坊。入祠致祭如例　　

○庚子。谕大学士等。从前阿其那、允禟、允禵等。结党营私。每好造言生事。凡僧道喇嘛。医卜星相。甚至优人贱隶。以及西洋人。大臣官员之家奴。俱留心施恩。相与来往、以备其用。若欲排陷何人。即捏造无影响之言。使此等人传播。以簧惑无识见之辈。圣祖仁皇帝深知此辈奸恶时时留心至朕即位以后。即有传言云、朕日日饮酒。又云、朕频与隆科多饮至更深。隆科多沉醉不胜。令人擡出。即蔡珽自四川到京。越数月。见朕毫不饮酒。曾骇叹奏朕云、臣在四川。闻人流言皇上日日饮酒。今臣到京已久。朝夕侍从。始知皇上涓滴不饮昨路振扬来京陛见临行时亦奏云、臣闻流言。谓皇上即位后、常好饮酒。今臣朝暮入对。惟见皇上办事不辍。毫无酒气。如此陈奏者甚多。此无他故。皆因阿其那、允禵。素日沉湎于酒。朕频频降上□日训诫。而伊等遂播此流言。反加朕以好酒之名。传之天下。夫朕若于政事不误。即使饮酒亦复何伤。然朕实天性素不能饮。内外之所共知。以天性素不能饮者。尚伪造此言。则此辈之流言。何可限量也。今又见报房小抄内云、初五日、王大臣等赴圆明园叩节毕。皇上出宫。登龙舟。命王大臣等登舟。共数十只。俱作乐。上赐蒲酒。由东海至西海。驾于申时回宫等语。夫人君玉食万方。偶于令节宴集群臣。即御龙舟奏乐赐饮。亦蓼萧湛露之意。在古之圣帝明王亦所不废。何不可者。但朕于初四日、即降上□日令在城诸臣不必赴圆明园叩节。初五日仅召在圆明园居住之王大臣等十余人至勤政殿侧之四宜堂。赐馔。食角黍。逾时而散。并未登舟作乐游宴也。且先期内务府总管等奏请、今岁照例修备龙舟。朕实止之。此非有意屏却游。盖厌其喧杂耳。而报房竟捏造小抄。刊刻散播。以无为有。甚有关系。著兵刑二部详悉审讯。务究根源。以戒将来。以惩邪党　　

○又谕。从前降上□日询问查弼纳凡八次。伊将苏努、七十、隆科多、互相串通钻营之处隐匿。并不据实举出。是以朕将伊调来京师。觌面询问。伊仍坚执不认。朕是以将伊革去总督。拏交王大臣询问。彼时降上

□日云、伊若将苏努、七十、实情举出。将伊口供缮写具奏。若不据实供出。尔等将伊拟罪具奏。伊今供称苏努、七十、阿灵阿、揆叙、鄂伦岱、阿尔松阿、结为朋党。协力欲将阿其那致之大位。苏努屡称允禟气象大方。苏努结交七十、特为结交允禟之故。允禟又与阿其那相好。结为一党。邀买人心。藐法妄行。隆科多专擅威权。又结交揆叙阿灵阿。各处邀买人心。为彼羽翼等语。将种种实情举出。查弼纳系后进之人。伊特畏惧权势。随声附和。今既据实供出。诸王大臣尚议将伊正法。甚属不合。朕昨降上□日时、言及圣祖仁皇帝。彼时查弼纳即痛哭不止。此处伊尚有良心。著将查弼纳之罪。悉行宽免。仍降上□日与查弼纳云、从前朕降上□日询问之时。尔果照今日所供。将实情举出。朕亦不将尔调来京师。尔在两江总督任内。居官尚好。故将尔罪宽免。尔果痛改前愆。朕尚有用尔之处。若不悛改。定行正法。决不宽恕。再、苏努、七十、阿其那、允禟等。互相结党。串通钻营。妄乱行为之处。查弼纳俱经供出。今苏努、七十。虽已身故。应如何追治其罪、以彰国法。至苏努、七十之子孙内、有□□儿恶妄乱之人。尔等详加察看。将应如何治罪之处议奏　　

○又谕。赐钱名世名教罪人四字。著伊制匾。悬于居宅又谕上□日一道及诸臣所赋刺恶之诗。一并交与钱名世刊刻进呈。由直省学校所在。各颁一部。以示鉴戒　　

○谕领侍卫内大臣公马尔赛等。尔等传谕鄂伦岱之妻子兄弟族人等。昔日佟国纲、因鄂伦岱不孝。奏请诛之。我圣祖皇考、思念皇祖妣孝康章皇后。特从宽宥。使离京师。授为广东驻防副都统。既而调回京师。授为领侍卫内大臣。承袭公爵。伊不念皇考如此天高地厚之恩。忍于背负。与阿灵阿、苏努等。结为党与。保举阿其那、欲图大位。扰乱国家。前者审讯阿其那之太监时。供出阿灵阿、鄂伦岱。为党与之首。显干灭族之罪。举国皆知。皇考复加宽宥。伊仍不知感激。不思致身为国。以赎前愆。乃己丑年、皇考自霸州回銮时、面数鄂伦岱结党之罪。伊毫无畏惧。皇考如此高年。而伊一路触犯。行至六十余里。其倨傲凶狠之状。朕与扈从人等旁观、无不痛恨。及在热河、皇考圣体违和。并未请安一次。其意颇以为快。在宫门前、每日较射欢笑。其后皇考于行围地方、向鄂伦岱云尔甚无恩情。尔所作之罪。不可胜数。实为可杀之人。伊承上□日之下。毫无畏惧。倨傲如故。亲随侍卫等、不胜愤恨。人人发指。因此皇考愤懑终日。伊平生于皇考前。敢于触犯。种种过恶。其小者不可枚举。伊于皇考、则忍心违忤如此。而于阿其那、则结为党与。扰乱国家政事。朕无不知之。朕即位以来。效法皇考。仍不念其罪恶。施恩保全。乃伊每事扰乱。倾身回护阿其那因阿其那佐领一事。在外于众人前一番议论。在内代伊启奏。显露悖逆之状。将朕所交朱批谕上□日。掷于乾清门地上。在朕前举止抗横。为人臣者、当如是乎。伊与阿其那固结死党。同阿尔松阿、阻挠政事。以乱众心。朕百端谕令改悔。毫无悛心。益肆傲慢。故诸王大臣屡次奏请将鄂伦岱、阿尔松阿、即行正法。朕尚不忍。望其改悔。发往盛京。令其思过。乃伊至彼处。仍不知畏惧。妄生怨忿。终日酣醉。夫令其改过。则断不知改。加以恩泽。则毫无感激。惩以国法。又毫无畏惧。朕其奈何。若不将伊等正法。伊等希图大事之心。断不能绝也。故将鄂伦岱、阿尔松阿正法。从前大臣等议奏、籍没鄂伦岱之家产。将妻子入辛者库。朕思念皇祖妣孝康章皇后。皇妣孝懿仁皇后。特与宽免。阿尔松阿、效法伊父。敢行悖逆。其罪尤重。故发遣其妻子。至鄂伦岱之妻子兄弟族众。理应感戴朕委曲保全之恩。若稍存异心。天亦不宥。昔者大禹、父虽殛死。禹惟尽忠。后人称为圣人。岂以禹为不孝乎能知君臣之大义。自当感朕宽大之洪恩也。观鄂伦岱之子补熙、尚无恶行。著照常供职效力。其余亦各于本职效力行走。补熙果能向上。朕仍委用。尔等若以报鄂伦岱之仇为念。不诚心感恩效力。朕自知之。彼时切勿含怨也。谕毕。法海、夸岱兄弟、及鄂伦岱之子补熙、并族人等。跪泣叩头。奏请谢恩。又奉上谕。著降上□日与伊等。尔族岂比他族。乃朕皇祖妣孝康章皇后、皇妣孝懿仁皇后之亲支也。尔等虽犯大罪。朕但治犯罪之人而已。其余兄弟族众。断不累及。今因鄂伦岱悖弃国恩。身获重罪。实为国法难宽。不得已而正法。鄂伦岱所作之罪。指不胜屈。尔等皆所深知。尔等陈奏鄂伦岱种种罪恶。感戴朕恩。既欲叩谢。准其叩谢　　

○升右通政王国栋、为光禄寺卿　　

○免山东德州、禹城等十六州县、德州一卫、雍正三年分、旱灾额赋有差　　

○辛丑。以原任两江总督查弼纳、为内务府总管　　

○壬寅。一等精奇尼哈番西佛休致。以其侄关保、袭替　　

○癸卯。谕内阁。五城设立米厂。俱在城内僻巷。老弱穷民。籴买甚难。著该城御史、在城内添设米厂几处。以便穷民　　

○以署理两广总督阿克敦、署理广东广州将军　　

○调山东按察使徐湛恩、为广西按察使司按察使。升江南盐驿道杨绍、为山东按察使司按察使　　

○甲辰。皇后千秋节。停止行礼筵宴　　

○遣官祭关圣帝君　　

○添设江南、山东、河南、湖南等省。漕船领运千总十四员。随帮八员。从漕运总督张大有请也　　

○乙巳。诸王大臣等参奏。允禟改名、所拟字样。存心奸巧。殊属不法。应发令拟改。得上□日、此事在允禟、犹为罪犯之小者。阿其那、允禟、允＜礻我＞、允禵、固结匪党。潜设机谋。种种不法之事。不可枚举。朕所举以晓谕群臣。及尔等所共知者。不过十分之二三。其余有所干碍而不便言。及繁琐委曲而难以悉数者甚多。朕俱为隐忍。难以宣示也。祗因二阿哥在东宫时。失储君之道。阿其那、允禟等。潜萌希冀之心。而阿灵阿、揆叙、鄂伦岱等。复私相附和。将二阿哥百计倾陷、以便遂其私愿。夫二阿哥居心行事。皇考无不照察。废黜断自宸衷。岂伊等所得施其伎俩乎。二阿哥一日在东宫之位。凡为臣下者、当守一日之臣节。岂可以悖逆之私心。而视东宫如讎敌乎。及二阿哥废为庶人。已见斥于皇考。又有一等奸宄之徒。妄思复立、以图侥幸。此又背纪乱伦之罪人也。当时伊等见二阿哥废黜。妄以为伊等奸计之所致。邪党愈加坚固。公然欲仗邪党之力。以东宫之位、可唾手而得。慢无忌惮。竟有敢与皇考相抗之意。此实朝廷之大患。国家之深忧。是以朕即位以来、百凡整理。费尽苦心。乃三年之久。顽邪尚未尽化。风俗尚未丕变。尔等满洲大臣、急宜醒悟。当日世祖章皇帝御极、正在冲龄。睿亲王辅政。大权在握。一日以黄色衣示在廷大臣。询问可否衣著。而彼时大臣、尚力争以为不可。凡满洲耆旧内。此等刚方正直之风。权势所不能夺者。历历可考。当时上三旗风俗。只知有君上。后因下五旗之人。与上三旗之人并用。遂染下五旗卑微之习。然从前下五旗之人。虽各有该管之主。而其心亦只知有君上。不知有管主也。何至今日。遂苟且卑靡。一至于此。如昨日都统武格、在朕前奏对。尚将获罪削籍之允禟、称之为主。武格乃一无知武夫。此则风俗頺坏。大义不明之故也。孟子云、遵先王之法而过者。未之有也。朕事事效法祖宗。愿尔等亦效法尔之祖父。忠诚自矢。一念不移。古人云、天无二日。民无二王。臣子之于君上。乃天经地义。苟怀二心。而存游移瞻顾之念。即为乱臣贼子。天理国法。岂能容乎。如阿灵阿、鄂伦岱等之奸恶。不明大义。其存心行事。尔等当以为戒。当日满洲风俗醇朴。虽遇天潢宗室。未尝不加礼敬。尊君亲上之心。最为肫笃。朕今日之谆谆训诫。不惮反覆周详者。无非欲正人心、化风俗。使国家永享昇平之福耳。至于允禟改名之事。诸王大臣议令发伊自改。若发令自改。伊必至又多奸诈。著交与诚亲王、恒亲王、酌改具奏。寻议、允禟应改为塞思黑。从之　　

○福建巡抚毛文铨摺奏、本年雨水过多。米价腾贵。请令江西巡抚裴＜彳率＞度、拨谷运济。奉上谕。此等情形。关系紧要。何不预先奏明。而为斯临渴拙井之计。今已时届仲夏。乃云若至无可如何之后。必不能保其不滋事端。是何言欤。且计闽省存留新收米谷、有三十五万余石。各府常平仓谷、一百四十二万余石。摺内总不提起作何拨用。第言动发库银向邻省各处采买。则前项谷石。谅皆亏空无遗。尔所司者何事。朕之亿万赤子。何以安全。今于尔奏到之日。随已敕谕江西巡抚裴＜彳率＞度、速运米十五万石。前赴闽界。尔即遵照部文速行办理　　
</div>
    <div class="pagination">
<a href="清实录雍正朝实录_page68.html">上一页</a><span>...</span><a href="清实录雍正朝实录_page64.html">64</a><a href="清实录雍正朝实录_page65.html">65</a><a href="清实录雍正朝实录_page66.html">66</a><a href="清实录雍正朝实录_page67.html">67</a><a href="清实录雍正朝实录_page68.html">68</a><span class="current-page">69</span><a href="清实录雍正朝实录_page70.html">70</a><a href="清实录雍正朝实录_page71.html">71</a><a href="清实录雍正朝实录_page72.html">72</a><a href="清实录雍正朝实录_page73.html">73</a><a href="清实录雍正朝实录_page74.html">74</a><span>...</span><a href="清实录雍正朝实录_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
