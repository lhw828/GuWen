<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 62 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 62 页/共 1860 页</h1>
    <div class="content">○河东河道总督白钟山奏、湖势昔险今平。请改修土堤、节帑寓赈。东省鱼台县独山湖、马家三空桥等处。系粮艘纤道。从前修做柴工。雍正八年。湖河异涨。冲损九百五十余丈。调任巡抚臣岳浚、因彼时当顶冲。柴工恐难抵御。题请改建石工。部议令河东总河勘估具题。嗣缘水占堤根。难以悬估。咨部展限。至乾隆元年。春间雨水稀少。湖水稍落。堤根已露。据管河道详估。临河一面。修筑土戗。临湖一面。改筑石堤。共需银四万四千八百两有奇。时值拆修石匣。恐两工并举。灰石、木料、员役、夫匠、难免顾此失彼。前经咨部。俟匣工完日题估。复留心察视。湖内水势下移。堤垣全现。从前顶冲险工。已经平稳。与抚臣岳浚、议改石工之时。形势逈不相同。独山湖系蓄水之区。素称水柜。非江南洪泽水势浩大者可比。该工虽介湖河之间。而南旺、蜀山、诸湖。亦系内湖外河。土堤年久。屹然如故。且该工旧堤单薄。被冲后更多残缺。数年来亦无疎虞。若乘此水涸土乾之时。著底帮筑土堤。倍加宽厚。依法夯硪。签试不漏。十分坚固。足资捍御。再于堤坡密栽柳株。即遇水长。亦可挡护。不致汕刷。临湖一面。不必改建石堤。以致多费。且今岁濒河一带。春雨愆期。二麦歉薄。贫民觅食维艰。时距秋成尚早。此时若举行土工。则附近无业贫民。皆得赴工力作糊口。是修筑土堤。工固费省。兼可接济穷黎。臣已饬行管河道。另将土工需用银、确估详题。一面咨拨。募夫兴工。一面据实题估。得旨。著照白钟山所请速行。该部知道。　　

○缓徵河南省。南阳、新野、淮宁、西华、项城、舞阳、汝阳、上蔡、西平、商水、扶沟、沈邱、等十二县水灾。乾隆元年分额赋。其被灾较重者。发帑赈恤。倒坏房屋。给资修筑。　　

○补行浙江、四川、两省大计。除卓异荐举。并不入举劾官员外。不谨官共十员。罢软官二员。年老有疾官九员。才力不及官八员。浮躁官五员。分别处分如例。　　

○丁酉。予故阵亡把总张养、祭葬如例。　　

○戊戌。上诣皇太后宫问安。　　

○谕大学士张廷玉、徐本、昨于乾清宫考试翰林、詹事等官。朕亲加详阅。按其文字优劣。分为四等。其一等、陈大受、赵大鲸、张映辰等、三员。二等、雷鋐、敷文、吴华孙、介福、张灏、张若霭、吴应枚、世臣、朱续晫、张鹏翀等、十员。三等、鄂容安、佟保、邹升恒、阮学浩、于枋、嵇璜、张湄、杨廷栋、陈浩、张为仪、许王猷、宋楠、王峻、沈荣仁、金德瑛、朱桓、彭启丰、储晋观、李文锐、王承尧、等二十员。四等、沈慰祖、王兴吾、邱玖华、沈昌宇、钱本诚、冯元钦、鄂敏、程钟彦、陈倓、汪师韩、张兰清、包祚永、黄孙懋、肇敏、许希孔、杨二酉、陶正靖、吴履泰、林令旭、夏廷芝、嵩寿、田志勤、喀尔钦、陈德华、杨炳、昌龄、阮学浚、梁文山、罗源汉、傅为詝、韩彦曾、王检、双庆、杜谧、赵瓒、吕炽、万承苍、孙灏、金相、胡定、商盘、杨秀、刘东宁、陈仁、陈中、蒋恭棐、沈齐礼、孙倪城、周龙官、熊晖吉、沈景澜、常保柱、杨椿、沈翼机、陶正一、保良、等五十六员。其侍读吴应枚、侍讲世臣、俱著升授翰林院侍读学士。侍讲邹升恒、升授侍讲学士。编修陈大受、检讨敷文、俱著升授翰林院侍读。编修张若霭、张映辰、鄂容安、检讨介福、俱著升授翰林院侍讲。赞善赵大鲸、升授司经局洗马。昌龄、常保柱、熊晖吉、俱降为翰林院编修。昌龄、常保柱、日讲官缺。著另行开列。金相、降为右赞善。保良、著改授员外郎。杜谧、改授主事。陈中、改授知县。沈翼机、杨椿、蒋恭棐、周龙官、杨秀、刘东宁、孙倪城、鄂伦、沈景澜、王检、沈齐礼、陶正一、俱著休致。徐用锡年老。亦著休致。余俱留原任。杨炳不必在南书房行走。　　

○又谕、汪漋所奏考试新进士时。应令其将本处当行之事。各据所见。明白陈奏。王大臣等议、以＜?历心＞科考试进士。具有成式。无庸更张。朕思古来帝王为治。不弃刍荛。况伊等既成进士。皆系读书之人。于地方利弊。或有确见。亦未可定。今年考试进士。仍照旧例出题。若伊等有愿将地方事件敷陈者。准其据实条奏。阅卷大臣等。择其言有可采者。进呈朕览。　　

○以故喀尔喀札萨克头等台吉彦达博第嗣子罗卜藏端多普袭职。　　

○予故黑龙江将军乌里布。及额外副都统图尔赛、祭葬如例。　　

○己亥。旌表守正被戕广西博白县民朱继熺女朱氏。　　

○庚子。遣官祭关帝庙。　　

○谕总理事务王大臣、向来列祖实录圣训。告成之后。皆藏之金匮石室。廷臣罕得见者。朕思列祖圣训。谟烈昭垂。不独贻谋于子孙。亦且示训于臣庶。自应刊刻颁示。俾人人知所法守。今朕次第敬览。皇祖皇考五朝实录圣训。应将阅过之圣训。陆续交与武英殿。敬谨刊刻。　　

○命重农务本、谕王大臣等。昔者虞廷咨牧。食哉惟时。而百揆奋庸之后。即命弃以播时百谷。礼乐兵刑。皆在所后。良以食为民天。一夫不耕。或受之饥。一女不织。或受之寒。而耕九余三。虽遇荒年。民无菜色。今天下土地不为不广。民人不为不众。以今之民。耕今之地。使皆尽力焉。则储蓄有备。水旱无虞。乃民之逐末者多。而地之弃置者亦或有之。纵云从事耕耘。而黍高稻下之宜。水耨火耕之异。南人尚多不谙。北民率置不讲。此非牧民者之责。抑谁之责欤。今之督抚、于地方命盗等案。或官方吏治。兵制夷情。能尽其心者有之。其以身为之倡。课百姓以农桑本务者谁耶。得无与虞廷命官之意相左乎。朕欲驱天下之民。使皆尽力南亩。而其责则在督抚牧令。必身先化导。毋欲速以不达。毋繁扰而滋事。将使逐末者渐少。奢靡者知戒。蓄积者知劝。督抚以此定牧令之短长。朕即以此课督抚之优劣。至北五省之民。于耕耘之术。更为疎略。是以一谷不登。即资赈济。斯岂久安长治之道。其应如何劝戒百姓。或延访南人之习农者、以教导之。牧令有能劝民垦种。一岁得谷若何。三岁所储若何。视其多寡为激劝。非奇贪异酷。极昏极庸者。毋轻率劾去。使久于其任。则与民相亲。而劝课有成。将见俗返醇朴。家有盖藏。然后礼乐刑政之教。可渐以讲习。著该部即会同九卿、详悉定议以闻。　　

○又谕、农桑为致治之本。我皇祖圣祖仁皇帝。尝绘耕织图、以示劝农德意。皇考世宗宪皇帝。屡下劝农之诏。亲耕耤田。率先天下。所以敦本计而即田功。意至厚也。朕思为耒耜。教树艺。皆始于上古之圣人。其播种之方。耕耨之节。与夫备旱驱蝗之术。散见经籍。至详且备。后世农家者流。其说亦各有可取。所当荟萃成书。颁布中外。庶三农九谷。各得其宜。望杏瞻蒲。无失其候。著南书房翰林、同武英殿翰林、编纂进呈。　　

○予故銮仪卫銮仪使路振扬祭葬如例。　　

○辛丑。上诣皇太后宫问安。　　

○谕总理事务王大臣、昨考试翰林詹事官员。以为君难为臣不易命题。虽各就所见、敷衍成文。朕爰就其文字、以定优劣。至难与不易立言之本意。原有轻重。伊等尚未见及。人之言曰。为君难。为臣不易。此以见为君甚难。为臣亦不易耳。盖为君者、以一人立乎万民之上。宗社之安危。民生之休戚系焉。崇尚宽大、则启废弛之渐。稍事振作、则长苛刻之风。言路不开。则耳目壅蔽。将欲达聪明目。而无稽之言、勿询之谋、驰骛并进。不惟不足以集思广益。且足以淆乱是非。即以理折之。论者且谓其厌弃群言。不能容纳。稽之史册。比比而是。试思尧舜在上。都俞一堂。尚曰汝无面从。退有后言。夫面谩腹诽。乃人臣莫大之罪。唐虞之朝。岂容有此。以圣人之为君。又岂忍逆诈亿不信。为是过当之言。抑且谆谆致诫于庶顽谗说、巧言令色孔壬。当必非无为而发。即此一端。为君之难。概可知矣。至为臣者。夙夜靖共。奉公忧国。为上为德。为下为民。苟非鞠躬尽瘁。求所以称股肱心膂之任。殚分猷宣力之能。不足以尽为臣之道。故曰不易。然较之为君。究未至若彼其难也。譬之饮食曰不饱。则未及餍饫而已。曰饥。则穷饿困馁、不止于不能果腹矣。此立言轻重之分。而读书者不可以不察。传曰。言岂一端而已。固各有当也。又曰。及之而后知。履之而后难。朕所见如此。聊宣示诸臣、并众翰林知之。　　

○礼部议覆、奉天府府丞王河疏称、长宁县裁文武生童。俱附永吉州应试。其长宁应进文武生各二名旧额。应请并入永吉州额取数内。凡遇岁科两试。取进文童各四名。武童各四名。应如所请。从之。　　

○云南平彝县土县丞海藏珍以老病告替。以其子海岑袭职。　　

○永陵总管伊奇禄以老病乞休。允之。　　

○壬寅。上诣奉先殿行礼。　　

○兵部议覆、山东巡抚法敏疏称、东原、滕阳、新桥、三驿丞。久经裁汰。马匹并归州县管理。而中伙等事。尚系吏目典史代办。事不画一。应付亦多参差。应如所请。将三驿中伙等事。并归于东平、滕县、汶上、等各州县管理。不得仍令吏目典史代办。从之。　　

○以军功议叙陕西督标中军副将韩良卿、为广东碣石镇总兵官。　　

○云南北胜州土州同章法祖休致。以其子章祖荫袭职。大清高宗法天隆运至诚先觉体元立极敷文奋武孝慈神圣纯皇帝实录卷之四十二



大清高宗法天隆运至诚先觉体元立极敷文奋武孝慈神圣纯皇帝实录卷之四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年丁巳。五月。癸卯。上御乾清门听政。　　

○诣皇太后宫问安。　　

○甲辰福州将军张正兴缘事降调。以镶红旗汉军副都统隆昇、为福州将军。　　

○乙巳。调浙江定海镇总兵官林君升、为福建汀州镇总兵官。以瑞安协副将黄有才、为定海镇总兵官。　　

○丙午。刑部尚书孙嘉淦奏、烧锅之禁。无益于盖藏。而有损于生计。止宜于歉岁。而不宜于丰年。得旨。总理事务王大臣会同九卿详议具奏。朕之所以命禁烧锅者。原为民食起见。今观孙嘉淦所奏。是严禁亦有必不可行者。王大臣不可曲从朕旨。亦不可回护孙嘉淦。其和衷定议以闻。若果严禁烧锅。不但于民食无益。而且有害。朕旨可收回。何难改正耶。　　

○以故喀尔喀扎萨克公噶尔桑萨旺之子静准多尔济袭职。　　

○丁未。上诣皇太后宫问安。　　

○谕总理事务王大臣、朕自幼龄。仰蒙皇祖慈爱。抚育宫中。又命太妃皇贵妃。太妃贵妃。提携看视。两太妃仰体皇祖圣心。恩勤备极周至。朕心感念不忘。意欲为两太妃千秋之后。另建园寝。令王大臣稽查旧例。王大臣奏称古有另建园寝之制。今若举行。于典礼允协。朕奏闻皇太后。钦奉懿旨允行。可传谕该部、于景陵稍后附近之处。敬谨相度。择地营造。其规制稍加展拓。以昭朕敬礼之意。　　

○总理事务王大臣等奏、理藩院所报内扎萨克沿戈壁防兵。及游牧处备兵之数具奏。奉旨。观内扎萨克王等所报沿戈壁防秋驻兵所需马匹糗粮。俱伊等自办。但此兵止令其务备。用与不用。尚介两可。若每年如此。则蒙古等不胜其累。倘必须远驻。人畜并困于往返。宜如何加赏。与其每年虚糜帑项。与出兵无异。不若令其在游牧处豫备。以候调遣。遇有调遣之处。倍加赏赉。办理启行。著详议具奏。并移咨询问额驸策凌。此兵在游牧处豫备。有益与否。令据所见奏闻。王大臣等覆奏。臣等伏思内扎萨克兵沿戈壁驻防。虽声援稍近。但六盟长下三千兵。分驻六处。相距数百里。力弱势单。即岁加恩赏。未必得收其用。不但虚糜帑项。而蒙古等往返如织。劳费殊甚。若令三千兵亦在游牧处豫备。于声援不致迟误。而伊等亦不劳苦。应行文扎萨克等。令防秋兵暂停启行。与游牧处豫备兵八千名。同听调遣。即于本处驻劄。其兵丁马畜军器。整理储备。闻调即行。无误时刻。又查前次调遣内扎萨克蒙古官兵。赏王贝勒俸一年。各台吉银一百五十两。章京银一百二十两。副都统银一百两。参领银八十两。佐领银六十两。骁骑校银四十两。兵丁银二十两。其盐茶口粮及仆从人役。悉分等支给。此兵若有调遣。请如前例赏给。移咨额驸策凌、令其具奏。俟奏到再议。得旨。依议速行。寻策凌等奏、游牧处所拨防秋兵丁。应令各游牧所在豫备。每年六月。该管盟长扎萨克等。各令兵丁整顿器械。候京城遣贤能大员、七月初间往勘。再令六盟长属下拨兵分二队。每队以大衔扎萨克一人统之。以西林郭勒、乌兰察布伊克招、三盟长兵为首队。招乌达、哲里木、卓索图、三盟长兵为次队。缓急有事。一面具奏。一面调遣。令统领之人。迅速率往。其每队由某路之处。臣等临时酌定而行。王大臣等议覆。应如所请。其请遣大臣往勘。每队应遣大臣一员。章京一员。俟临期令部臣开列侍郎副都统等职名奏请。得旨。内扎萨克等游牧处豫备兵丁。最为紧要。著今年即派大臣官员等往勘。余依议。寻命永兴等前往查勘。　　

○戊申。柰曼额驸敦多布之妻格格病故。谕理藩院、著赏给银五百两。派明白章京一员送往。其应行办理之事。令其指示额驸敦多布办理。伊等可急速料理起程。　　

○山东巡抚法敏、条奏赈恤事宜。得旨。若果如所奏办理。而汝等又不时查察。则饥民可以无流离沟壑之苦矣。此事亦交总理事务王大臣速议。寻议。一、踏勘被灾州县。宜分别方隅。查东省春麦被旱。原属偏灾。若不查明歉收分数。概行赈恤。恐滋冒滥。所奏派委郡守丞倅等官。分路会同地方官履亩踏勘。将被灾几分。亲注门牌。以便分别赈恤。倘假手乡保吏胥。即行参处。应如所奏行。一、查造户口。宜分别极贫次贫。豫给印票。以定赈数。查东省春麦虽有无收之处。而秋田多已播种。现今该抚奏报、已得透雨。可望有收。其在六七月之间。乏食贫民。宜量加赈恤。所奏委员查造户口。分别极次。豫给印票。交该户收执。以免移换添改等弊。俱属应行。应照所奏办理。将极贫赈三个月口粮。次贫两个月口粮。大口每月给谷三斗。小口谷一斗五升。统于六月为始。动用存仓谷石。文武生员。有真正赤贫者。亦一体赈恤。其商贾吏役绅衿大户之庄佃。及家有储蓄者。不准入册。再、东省歉收。已蒙圣恩。蠲免本年正项钱粮一百万两。此次赈给谷石。原指极贫次贫。应令该抚严饬委官确查。不遗不滥。该抚仍不时访察奏闻。一、散赈宜运谷四乡。先示赈期。以免请领守候。离城辽远之乡。即遵照平粜例。动用脚价运往。酌定某某村庄贫民。赴某厂请领。先期出示。某日赈某几村。于辰刻开赈。申刻停赈。男女分别。先赈某村。即将该村照票、先行查收。唱名给发。如老弱疾病。不能亲身赴领。许亲族邻佑。代为持票保领。倘敢冒领扣克。地保举报著赔。地保扶同分肥。一体坐罪。仓夫斗级人等。毋得抛撒克减。赈官徇庇失察者参处。所奏散赈之法。颇属详悉。均应如所奏行。一、籽种工本。宜照所种秋田亩数。酌定借给。查春麦歉收之后。借给工本籽种。俾得尽力南亩。以冀秋收。固属应行之事。但按照田数。每亩借给银一钱。恐民人只图目前之便。人人俱捏称借领。到手花销。转瞬秋收。即应照数徵还。少或延缓。势必徵比。且不肖官吏。亦难保无侵扣冒滥情弊。应令该抚饬行各州县确查。如果实系极贫。方准借给。缓至十月间。照数徵还。如有侵扣冒滥情弊。即照溺职例参处。其不愿借者听。一、查造赈济之册票。监查役员之盘费。宜行议给。查赈济攒造册票。官役应用盘费。俱属必需。今酌定数目。于存公项内支给。事竣归赈案报。应如所奏行。一、司赈各官。宜委道员。督率稽察。查赈济为格外圣恩。地方各官。自应实心实力办理。但不定以劝惩。恐不肖有司。草率从事。有名无实。所奏实心办事之员。保题优叙。办理不能妥协之员。严参治罪。派委各道稽查督率之处。均应如所奏行。从之。　　

○是日起。上以夏至祭地于方泽。斋戒三日。　　

○己酉。以湖北巡抚钟保署理工部左侍郎。　　

○庚戌。孝恭仁皇后忌辰。遣官祭景陵。　　

○谕总理事务王大臣、满洲进士选授庶常。向例俱学习汉书。去年因徐元梦条奏。满庶吉士。复令分习清书。朕思满语系满洲自幼所习。只须汉文通顺人人皆能繙译。且授职之后。自可令办繙译之事。清文亦不致荒废。何必于选馆之时。专令学习乎。嗣后满洲庶吉士习清书之例、著停止。　　

○又谕、昨据山东巡抚法敏。因雨泽愆期。将豫为筹画赈济事宜、一一陈奏。朕已交总理王大臣酌议。令其相机办理。朕思山东之得雨。较直隶为早。直隶之缺雨。较山东为甚。今法敏已将备赈事宜豫行陈奏。而李卫尚未奏到。朕心深为悬切。此时正当熟筹。以为先事之备。尔等可寄信询问之。　　

○辛亥、夏至。祭地于方泽。上亲诣行礼。恭奉世宗宪皇帝配享。仪与配天同。　　

○诣皇太后宫问安。　　

○谕总理事务王大臣、朕闻得广东琼州府知府袁安煜。不恤民间疾苦。贪黩不堪。声名狼藉。即如上年平粜一事。袁安煜移至海口发卖。民已不便。盖海口逼处海滨之地。其乡民之由东西南三处而来者。巳多十里之路。枵腹奔驰。而出粜又无定期。且衙役又复择人而卖。竟有忍饥终日、不得升斗者。而地棍奸贩。乘机作弊。转得其利。袁安煜又将粜米之钱。收入府署。不令民间兑换。以致钱米俱贵。民有怨言。传播道路。十月初三日散发米票时。民人群相推挤。以致踏毙老幼妇女孩童十二口。袁安煜又将卖米之钱。运至海北发卖、以图重利。私入已囊。袁安煜又发本银三百两。给与书办张凤翼。同私贩硝磺人林光美、贩卖谷石。前赴安南发卖。私贩硝磺运回。被营兵拏获。又袁安煜在省。买有家人陈洪。并母妻数口。来琼服役。因其妻少艾。欲行奸污。屡次差洪远出。洪商之同夥家人王瑸。欲赴上司告理。安煜闻知。于上省时途次相遇。将洪毒打。关压船舱。不与饮食。毙其性命。洪之母妻。与王瑸之妻。出署声冤。又有冯姓王姓家人、一齐出署。至同知衙门声冤。诉称伊等妻子悉被本主玷辱等语。此朕得之访闻者。查今春杨永斌参奏袁安煜本内。止载该员罔恤民瘼。平粜不善。及纵令书役私贩硝磺二事。请将袁安煜革职。将卖米之钱。不令民间兑换。竟自运至海北发卖。以图重利。及平日居官贪污。声名狼藉。奸淫仆妇。轻毙人命等情。本内俱未参出。至督臣鄂弥达。虽有会同字样。而总督乃通省表率。何以知府大员内。有此贪污败检之人。在任多年。平时漫无觉察。著鄂弥达明白回奏。其各款内、有应行查讯之案。著鄂弥达会同署抚王謩秉公察审具奏。　　

○户部议覆、兵部尚书甘汝来疏请、停徵各关米谷税银船料。经臣部议。应通行各关监督。并该督抚。确查妥议具题。今据三江两广四川该督抚监督报称、分晰查明。俱系题定科则。相沿日久。未便更张。但米谷为民食所资。与他货不同。请嗣后旧徵米税船料各关。除丰登年岁。照例徵收外。倘偶遇水旱地方。其附近省分各关口。令该督抚将被灾情形具奏。请旨宽免。凡米谷船一到。即便放行。俾米谷流通。不致增价。有妨民食。再广东开建、恩平、二县贩运米谷。每船税银一钱至三钱不等。该抚既称俱属零星商贩。不同外省大商巨舰、题请豁免。应将二县米税、永远停徵。从之。　　

○旌表守正捐躯之山东郁学进妻曹氏。　　

○癸丑。户部奏报各厂粜米。自本月初九日起。计至六月初一日。可卖米七八万石。监粜各官。屡称市价较减。而京师现得雨泽。各厂官米、似可暂停粜卖。得旨。附近京师一带。人烟凑集。户口繁多。已经减价粜过之米。不过七八万石。亦不为多。况近日虽得雨泽。尚未透足。著照前平粜。不必停止。至策楞所奏市米无人问及。不能流行之处。应作何料理。该部速行详议具奏。　　

</div>
    <div class="pagination">
<a href="清实录乾隆朝实录_page61.html">上一页</a><span>...</span><a href="清实录乾隆朝实录_page57.html">57</a><a href="清实录乾隆朝实录_page58.html">58</a><a href="清实录乾隆朝实录_page59.html">59</a><a href="清实录乾隆朝实录_page60.html">60</a><a href="清实录乾隆朝实录_page61.html">61</a><span class="current-page">62</span><a href="清实录乾隆朝实录_page63.html">63</a><a href="清实录乾隆朝实录_page64.html">64</a><a href="清实录乾隆朝实录_page65.html">65</a><a href="清实录乾隆朝实录_page66.html">66</a><a href="清实录乾隆朝实录_page67.html">67</a><span>...</span><a href="清实录乾隆朝实录_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
