<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 463 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 463 页/共 523 页</h1>
    <div class="content">○遣官祭孝淑皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子皇孙及王以下文武大臣官员、蒙古王公、外藩使臣等、行庆贺礼。　　

○除江苏丹徒县、坍荒田八顷九十九亩有奇额赋。　　

○戊寅。谕内阁、本日朕恭阅皇祖世宗宪皇帝实录。内载雍正五年十月内钦奉谕上□日。科道职司言路。乃朝廷政务所关。当矢竭公忠。无欺无隐。方为称职。朕观数年以来。科道陈奏者、并无忠谠可信之词。又有庸陋之科道、既不敢直陈政务之大端。又恐蹈缄默之愆。往往摭拾琐细迂谬毫无关系之事。滥行条奏。甚至颠倒是非。紊乱黑白。或借以行私植党者有之。从来人君听言纳谏。原为美德。但言之公者、自应嘉纳。而言之私者、岂可漫为听从。今科道所奏、朕若不加采纳。则以朕为不能受谏。若所言谬妄。而稍为惩戒。则谓刻待言官。以杜忠谏之路。此为君之所以难也。钦此。圣谕煌煌。仰见我皇祖聪明睿知。于进言者之忠佞贤愚。坐照如神。特为指示公私。以立万世听言之准。昨朕特制谏臣论一篇。颁示都察院衙门。亦与祖训若合符节。朕临御以来。于科道言事、凡有裨政治者。无不采纳施行。即摭拾浮词。连章累牍。亦从未倦于省览。乃竟有营私纳赂。作弄威福者。此则紊乱朝纲。法所难宥。盖言官为朝廷之耳目。所言公则国家受其益。所言私则国家受其害。是以皇祖圣训。以颠倒是非、紊乱黑白、植党行私、为科道之切戒。人君明目达聪。以察天下之治忽。原非徒博纳谏之名。朕用人行政。一秉大公。即听言一节。惟以是非为取舍。不以爱憎为从违。此举朝所共见。若庸陋之科道、见朕有所惩治。妄以为拒谏。朕亦姑听之。断不肯邀虚誉而妨实政也。兹特恭述皇祖圣训。凡职司言路者、俱当敬谨绎诵。并将昨所颁谏臣论。熟读深思。各矢公忠。屏除私念。以期无负言职。用副朕再三训诫之至意。将此通谕科道知之。　　

○乙卯。谕内阁、直省年岁丰歉。关系民生者至切。以四海之广。安能岁逢大有。其闲旸雨不齐。则天时人事感应之理。固有较然不爽者。每见该省吏治整饬。民俗淳良。往往雨旸应候。年谷顺成。其或官吏贪污。民气嚣陵。则戾气成象。即足以致灾眚。默加考验。历历可徵。本年近京一带。夏闲苦旱。屡经祈祷。总未畅沛甘霖。朕宵旰忧思。不得其故。嗣于七八月闲。究出海康、庆遥、从逆重情、又萧镇、贪黩营私劣迹败露。均经审明治罪。九月内甘膏叠降。畿辅全境优沾。盖海康庆遥以宗姓支裔、交通叛逆。萧镇以风宪官职、浊乱纪纲。此皆败常坏法之大者。其或上苍示警。职此之由。兹逆沴消除。和甘立召。深观天人感应之理。可不共知儆惕乎。著通谕内外大小臣工、各当靖共尔位。熙绩亮功。以冀感召天和。共臻上理。用副朕寅承保乂之至意。　　

○命刑部左侍郎秀宁、驰往直隶昌平州审案。　　

○庚辰。皇后千秋节。宫内行礼如仪。停止筵宴、及在外公主福晋命妇行礼。　　

○命工部尚书苏楞额、仍在紫禁城内骑马。　　

○辛巳。上诣安佑宫行礼。　　

○谕内阁、德宁阿奏、李銮宣病故。暂行代办总督衙门事务。曹六兴奏、暂行代办藩司衙门事务。该省总督藩司相继出缺。德宁阿等以公事为重。暂行代理。所办俱是。四川总督员缺。前已＜闲＞调蒋攸铦、降上□日令其速赴新任。蒋攸铦未到任以前。四川总督、著德宁阿暂行署理。曹六兴、昨已升授四川藩司、著即接印任事。　　

○谕军机大臣等、蒋攸铦调补四川总督后。曾降上□日令该督查明由广东至四川捷近道路。立即驰赴新任。彼时四川总督印务。尚有李銮宣护理。现在李銮宣病故。万不得已。暂令将军德宁阿兼署。德宁阿于地方事务。全不谙习。不识文字。蒋攸铦无论行抵何处。接奉谕上□日。著即无分昼夜。驰驿兼程。前往四川接印任事。不可片刻迟延。将此由五百里谕令知之。　　

○命调任江苏巡抚李尧栋、仍回云南巡抚任。以江苏布政使陈桂生、为巡抚。按察使伊什扎木素、为布政使。调福建按察使麟祥、为江苏按察使。以福建台湾道糜奇瑜、为按察使。　　

○以福建福州协副将安庆、为四川松潘镇总兵官。　　

○旌表守正捐躯直隶清丰县民李毛坤女李氏。　　

○户部议准、云南巡抚李尧栋疏报、文山、会泽、二县、开垦田四十三顷七十四亩有奇。照例升科。从之。　　

○壬午。上诣大高殿寿皇殿行礼。　　

○还宫。　　

○命察哈尔都统松筠、驰往归化城审案。　　

○癸未。谕军机大臣等、前曾有上□日谕知松筠、已离伊犁将军之任。嗣后不准贡献马匹。乃松筠自到察哈尔都统任后。又复进马。该处副都统棍楚克策楞、亦进马二匹。张家口素不产马。该都统等向无进马之例。此次必系松筠自出主见。又约会棍楚克策楞一同进献。作为陪伴。甚属无谓。松筠著传上□日申饬。伊二人所进之马。俱不堪供御。己归入阿拉善群内。松筠嗣后不准再进马匹。傥再行渎进。除将马匹立时拨回外。仍将伊交部议处。再昨降上□日派松筠前往归化城。查办佐领达莫龙呈控盘获教匪、副都统等不为究办一案。系因察哈尔距归化城不远。令松筠就近前往。松筠到彼审明后。即缮摺具奏。速回察哈尔都统本任。断不可借奉使为名。妄思来京复命也。将此谕令知之。　　

○甲申。命署礼部右侍郎李鸿宾、驰往河南审案。并查勘河南山东一带黄运河湖水势。　　

○命哈密帮办大臣积德、巴里坤领队大臣吉凌阿、库尔喀喇乌苏领队大臣佛安、回京。赏候补主事佛住、三等侍卫。为哈密帮办大臣。已革吉林副都统达禄、蓝翎侍卫。为巴里坤领队大臣。赞礼郎舒宁、三等侍卫。为库尔喀喇乌苏领队大臣。　　

○蠲缓江苏高邮、甘泉、宝应、睢宁、句容、山阳、阜宁、清河、桃源、安东、盐城、泰、江都、铜山、丰、沛、萧、砀山、宿迁、十九州县、及淮安、大河、徐州、三卫、水灾新旧额赋有差。并赈高邮、甘泉、宝应、三州县、灾民。给沛县、灾民一月口粮。　　

○乙酉。谕内阁、盛京为我朝发祥之地。缔造鸿规。式瞻前烈。我皇考高宗纯皇帝临御六十年。曾四次躬诣。恭谒祖陵。并垂训后嗣。必当眷怀旧疆。再三周历。朕在藩邸时。曾随侍皇考东巡。及寅承大统。恪遵圣训。于嘉庆十年。亲诣陪都。祗谒桥山。越今十有二年。缅维祖宗遗绪。慕切羹墙。允宜再申叩谒。敬荐肸馨。特涓吉于明年七月二十二日。自京启銮。前往盛京。恭谒三陵。届期令二阿哥三阿哥四阿哥随往。所有一切典礼事宜。著各该衙门照例敬谨豫备。　　

○又谕、御史卿祖培奏、请敕各省学政、讲明朱子全书、以端士习一摺。教化为立政之本。以正人心。以厚风俗。非特各省学政、当讲明正学。以端士习。即督抚藩臬、以至道府州县、各有治民之责。皆应随时化导。俾小民迁善远恶。力返淳风。宋儒朱子全书。固足以阐明经术。而五经及四子书。炳若日星。若在官者、各能身体力行。以为编氓倡率。亦何不可收世道人心之益。朕前降谕上□日。令牧民者、惟以孝弟忠信、礼义廉耻、为教民之先务。直省大小官吏、果能仰体朕意。实力奉行。广为劝谕。使父诫其子。兄诫其弟。久之渐摩成习。薰德而善良者众。日计虽不足。月计则有余也。其有愚顽梗化之徒。狃于邪说。则明刑所以弼教。化导与惩创相辅而行。使民知畏法而生惧心。即渐知慕义而生愧心。至于有耻且格。则经正民兴。自无邪慝矣。将此通谕知之。　　

○又谕、松筠等请将张家口驻防八旗协领三员。作为前锋翼长。准戴翎枝。并请添设前锋参领前锋校等语。张家口驻防员弁。向无准戴翎枝之例。今松筠等奏请添设。断不可行。若各处驻防将军大臣等、皆效尤更张。又将如何办理。松筠于所到之处。祇图邀誉。此必又系听信属员怂恿。希冀侥幸。代为奏请。除所奏不准行外。松筠、棍楚克策楞、俱著交部议处。并著松筠即将此事系伊属员何人首先倡为怂恿。指名具奏。一并交部议处。　　

○缓徵江西德化、星子、德安、三县、被水地亩额赋。　　

○丙戌。试中式武举钱殿甲等四十六人于太和殿前。　　

○谕内阁、近来内外各衙门。办事因循疲玩。屡经训饬。积习竟不能革除。昨日朕披览工部核销顺天府具题、嘉庆十四年己巳恩科文武会试搭盖棚座等项、用过银两一本。工部核销。并未逾限。顺天府于事越八年之久。始行具题。即此一事。可见刘镮之、兼管顺天府尹任内诸事懈弛。降级调用。尚未偿其疲玩之咎。著通谕内外大小各衙门、嗣后遇有应办事件。无论钜细。俱应迅速办理。不可怠惰迟延。致有积压。用副朕谆谆告诫至意。　　

○丁亥。谕内阁、御史王庭华奏、分发佐杂人员、请严加甄别一摺。各省分发佐杂人员。人冗途杂。贤否不一。自应立法甄汰。以示区别。著各督抚、将分发佐杂人员于到省后。即留心查察。如有身家不清、流品不正者。随时奏明斥革。不必待至一年。其才堪造就者。试用一年。准其咨留本省。照例补用。才庸品劣者。一年限满。分别降调。咨回原籍。务各秉公考核。勿稍瞻徇。五城拣发各员。亦著一体甄别。以肃官方。　　

○谕军机大臣等、据张映汉奏、湖北清查旧案、第九限应完银五万二千四百三两零、现已如数完解司库、并声明末三限银两完解后、仍有新办清查案内各州县、情愿代前任认完无著、及逃亡民欠等项银两、请于二十五年旧案三限全完、再分十年弥补等语。湖北各州县仓库亏短银两。前于嘉庆十二年。经该督抚奏请分十二限弥补全完。彼时因亏空人数众多。加恩免其治罪。准其依限完缴。已属格外恩施。此后何得再有续亏。乃昨据阮元张映汉会奏、覆加清查。将前次漏报各款、请于十二限满后。自嘉庆二十五年六月起。再分限十年弥补完竣。当即降上□日申饬。令庆保张映汉另行妥议。此次张映汉摺内。又复申理前说。看来该省从前十二年清查之案。开报隐漏者尚多。若似此前限满后。又以清查未尽为词。续行展限。拖延岁月。终无清楚之日。庆保系新任总督、著会同张映汉、彻底查明。全行报出。统计于前十二限满再予限几年、可以弥补全完。嗣后各州县、查出新亏。有一案即参办一案。不准再有清查名目。若仍互相容隐。匿不举报。一经发觉。不但将该州县按律治罪。并将该督抚严惩不贷。将此谕令知之。　　

○又谕、晋昌以赏袭公爵谢恩一摺。前因晋隆在总族长任内。有失查习入邪教之人。将伊公爵革退。以晋隆现犯之罪。较晋昌前犯之罪重大。是以将此公爵、仍著晋昌承袭。晋隆本应发往盛京。朕念伊母年老。晋昌复在伊犁将军任所。伊家无人侍奉。加恩将晋隆免其发往。留京侍奉伊母。即与施恩于晋昌无异。晋昌当感朕恩施。尽心图报。永保边界乂安。不得更张任意办理。　　

○福建台湾镇总兵官武隆阿等奏、拏获洋盗出力人员。得上

□日嘉奖。赏守备谢建雍、花翎。县丞范邦干等、升叙有差。　　

○免齐齐哈尔、黑龙江、墨尔根、被灾兵丁额粮。并贷贫民口粮。　　

○戊子。上诣时应宫昭显庙拈香。　　

○御紫光阁。阅中式武举马步射。　　

○己丑。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、国家各旗营品制。定例已久。俱当率由旧章。张家口驻防协领、向无翎枝。亦未设有前锋参领、前锋校等官。松筠率臆请增。实属沽名市惠。只知邀誉。任意更张。此端一开。若各省纷纷效尤。岂不有紊官制。兵部将松筠照妄行条奏例。议降一级调用。本属咎所应得。姑从宽改为降二级留任。棍楚克策楞身任副都统、凡与都统会办事件。可从则从。不可从即应驳正。若都统仍然固执。则当据实参奏。乃棍楚克策楞心知不可。不敢驳诘。一味随声附和。伊本属无用之人。即留任亦毫无裨益。棍楚克策楞、著革去副都统。伊本系散秩大臣。著来京仍回散秩大臣之任。罚俸三年。以示惩戒。　　

○调正红旗汉军副都统瑞龄、为察哈尔副都统。以散秩大臣奕礼、为正红旗汉军副都统。　　

○庚寅。上御太和殿传胪。赐中式武举一甲武凤来、马维衍、王志元、三人、武进士及第。二甲张肇泰等六人、武进士出身。三甲钱殿甲等三十七人、同武进士出身。　　

○壬辰。上御懋勤殿。勾到河南、山东、情实罪犯。停决河南斩犯四人。绞犯四十人。山东斩犯十人。绞犯五人。余一百一人予勾。　　

○谕内阁、富俊等奏、赈恤米石酌请变通一摺。盛京复州等处被灾旗民。应领续赈米石。据该将军等查明仓贮不敷。若由邻邑改拨。转运需时。著照所请、准其一半照银米兼赈例折给银两。一半照依高粮米价折给银两。听民自买杂粮食用。所需银两。即由盛京户部银库动用。　　

○又谕、朕前日披阅工部核销顺天府具题嘉庆十四年己巳恩科会试公用银两一本。迟至八年之久。始行具题。当经降上□日训饬。昨日复阅工部核销顺天府具题嘉庆十年繙译会试公用银两一本。所用银数不过二百余两。乃迟至十二年之久。始行具题。尤觉可笑。顺天府办理公事。如此疲玩。恐此外紧要案件。因循积压者不知凡几。著章煦、汪如渊、逐细详查。应行办理者、迅速清厘。如有玩延贻误者、即据实参奏。毋稍瞻徇。　　

○调镶蓝旗汉军副都统英绶、为正黄旗满洲副都统。以内阁学士哈宁阿、兼镶蓝旗汉军副都统。　　

○赠故正黄旗满洲副都统福长安、都统衔。赏银三百两治丧。　　

○减免直隶安、隆平、宁晋、新河、南宫、任、六州县、积水地亩额赋。　　

○乙未。旌表守正捐躯江西宜春县民曾德厚妻龙氏。　　

</div>
    <div class="pagination">
<a href="清实录嘉庆朝实录_page462.html">上一页</a><span>...</span><a href="清实录嘉庆朝实录_page458.html">458</a><a href="清实录嘉庆朝实录_page459.html">459</a><a href="清实录嘉庆朝实录_page460.html">460</a><a href="清实录嘉庆朝实录_page461.html">461</a><a href="清实录嘉庆朝实录_page462.html">462</a><span class="current-page">463</span><a href="清实录嘉庆朝实录_page464.html">464</a><a href="清实录嘉庆朝实录_page465.html">465</a><a href="清实录嘉庆朝实录_page466.html">466</a><a href="清实录嘉庆朝实录_page467.html">467</a><a href="清实录嘉庆朝实录_page468.html">468</a><span>...</span><a href="清实录嘉庆朝实录_page464.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
