<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 433 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 433 页/共 502 页</h1>
    <div class="content">
○展缓直隶开、东明、长垣、三州县被淹村庄、本年额赋。　　

○戊戌。祭大社。大稷。上亲诣行礼。　　

○遣官祭文昌帝君庙。　　

○谕内阁、瑛棨等奏、军营伤病人员、难期速痊。请遣撤回旗等语。吉林协领穆腾额等、或临阵受伤。或伤病举发。一时未能就痊。自应酌量遣撤。俾资调理。吉林协领黑龙江墨尔根城佐领穆腾额、齐齐哈尔佐领委参领富顺、乌拉防御吉林骁骑校委参领富呢雅杭阿、防御尽先佐领奇成额、黑龙江拉林防御尽先佐领委参领乌勒喜春、齐齐哈尔骁骑校委防御恭楚克扎普布特哈骁骑校委参领明升、墨尔根城佐领吉林乌勒防御委参领成顺、均著暂行开缺。遣撤回旗。明升、富呢雅杭阿、叠在运营出力。奇成额、成顺、受伤较重。年力均属衰老。著加恩各照原衔。赏给半俸。俾资养赡。穆腾额、乌勒喜春、富顺、年力正强。尚堪起用。均著俟病痊后。送部引见。　　

○命翰林院侍讲黄倬、提督四川学政。　　

○己亥。谕内阁、玉明、宝山奏、宗室不服审讯、请旨惩办一摺。盛京宗室智仁、与宗室兴明、控争园地。经盛京户部、会同宗室佐领提讯。兴明一味狡展。抗不遵审。竟敢咆哮公堂。该将军等、复添派族长等会讯。兴明仍前狡执。任意抗违。不肯下跪听审。实属藐玩。兴明著重责三十板。发往吉林、交该将军严加管束。以肃法纪。其争控园地一案。著傅兴明之子四瑞归案审办。　　

○谕军机大臣等、裕瑞、英蕴奏、各城需饷孔殷、请饬迅速筹拨一摺。据称叶尔羌、巴尔楚克、应需咸丰五七八等年经费。并抽换官兵供支一切银两。除甘肃司库拨解外。尚欠解十万九千八百八十余两。又九年分经费三万三千三百余两。亦并未拨解。仅于上年三六七月先后解到银一万两。内除抽换官兵路行盐菜等银三千两。另款支发。其经费银只余七千两。不敷三月支放。且喀什噶尔、英吉沙尔、乌什等城、欠放款项。有至二年者。众兵嗷嗷等哺。各城屡次咨催。叶尔羌无从筹措等语。各城欠拨银两。为数甚钜。兵丁苦累。委系实在情形。著林扬祖、体察各城。择其尤为瘠苦。欠款较多者。先行筹拨接济。俟各省续有解到之款。随时酌拨。毋稍偏枯。将此谕令知之。　　

○庚子。上幸圆明园。　　

○谕内阁、本日袁甲三奏、克复凤阳府县二城。业经降旨、将该大臣及出力人员。分别奖励。至投诚之裹胁党与如果真心悔罪。立功自效。叠经酌量加恩。宽其既往。予以自新。若逆首张元漋、屡次假托投诚。实则阴谋助逆。上年定远之陷。该逆率众攻城。本年正月凤阳民人潘田等、谋为内应。遭其戕害。实属罪不容诛。此次我军一鼓作气。将该逆拏获。淩迟处死。洵足以彰国宪。而快人心。除贼目张先等、三十二人一并正法外。其投诚之邓正明等七人。从贼已久。现虽被困情急。同谋献城。仅足赎其前愆。未便遽予奖励。著照该大臣所请。刘营随剿。以观后效。嗣后各路军营。投诚贼目。如有阳降阴叛。首鼠两端。与张元漋情罪相同者。断不准稍事姑容。致稽显戮。若真能洗心革面。投首献城。或打仗立功。即随时量予奖励。以示区别。　　

○以云南布政使刘源灏、为贵州巡抚。云南按察使姚锡华、为布政使。盐法道邓尔恒、为按察使。　　

○以克复安徽凤阳府城。赏钦差大臣漕运总督袁甲三、黄马褂、守备张诚心、巴图鲁名号。前锋庆亮、花翎。余升补加衔有差。　　

○予故贵州巡抚蒋霨远、祭葬。子候选郎中斯岱、斯崧、服阕带领引见。　　

○辛丑。谕军机大臣等、德楞额奏、捻匪复偪东境、续获胜仗一摺。前据德楞额奏、正月二十六日。将窜扰东境捻匪击退。逃往江南邳州等境。兹复据称二十七日。又有捻股。从周家山头一带。偪近东境。前窜江境之匪。复行折回。会合扑扰得胜庄等处。并有继至大股。分扑六里石巨梁桥万年丁庙顿庄等牐抢渡。势甚鸱张。经该副都统督率兵勇。及峄县知县邹崇孟添调民团堵御。先后毙贼千余。贼复分扰邳州梁王城渡口。意图偷越。亦经兵勇过河击剿。仍向东南逃窜等语。该逆屡次扰及东境。竟图北犯。虽经击退。而该逆等尚天暖春融、分投抢渡之语。著文煜、德楞额、督饬官军。实力严防北窜。即未能出境迎剿。务须扼定各路要隘。毋令该匪再行窜扰。尤不许有一贼渡河而北。其各属团练。亦饬各地方认真激劝。协同官军防剿。德楞额、拟请将黄良楷所带之勇。分拨各处。兵力未免太单。著与文煜会筹妥办。毋使稍涉疏虞。文煜另片奏、胜保咨行补额官兵。东省防剿吃紧。存营官兵。实系无可再调。此次皖省补额兵丁。即著准其暂缓调补。将此由四百里令知之。　　

○又谕、何桂清奏、探闻夷船四只北驶。现仍设法转圜。并录夷商所拟条款呈览一摺。上海夷商、因华商徐昭珩等开导。开列八条。恳为照准。其中窒碍甚多。前年＜口英＞酋口□额口□尔唫、在津议定五十六款。本属不得已之举。迨夷船退出天津海口。特派桂良等、前往上海。会同何桂清、挽回驻京等四事。乃该酋不与桂良等相见。上年驶赴天津。先行开衅。经僧格林沁、督兵痛击。大获胜仗。海口一切防务。经理实属不赀。现在该夷商拟列八条。意在弭兵息事。今有需银一百万两之条。又有天津所定和约。不能更改一字之语。岂非多添百万。况口□佛夷尚有兵费二百万两。亦未闻如何办法。不可堕其奸计。至先给照会一层。断无中国先给之理。若令华夷两商、投递呈词。尚属可行。前谕何桂清在上海与该夷互换和约。今该夷仍欲进京。又有带兵至大沽口外驻劄。及带兵一二千至天津府城候旨。并请撤大沽之防各条。显系藉此要挟。乘间滋扰。岂可为其所愚。夷船四令北驶。意在拦阻漕船。为胁和之计。除头二批业已放洋。其三四批漕船。著暂缓放洋。以防疏失。现在京仓米石。可放至明年四月。俟事宜再图北上。亦尚无妨。至议和当在上海。若夷船驶至天津。桂良已交卸钦差关防。无人讲说。该夷即必欲到京换约。亦必须先在上海与何桂清议定。毫无异说。然后可照咪夷之例。到京换约。既已议和。即不必携带兵船前来。若仍带兵船。则是有意寻衅。海口防兵。定当照上年办理。朕闻薛焕、尚为夷人所信服。著该大臣即饬该藩司前往上海、与吴煦等、会同商办。必须设法消弭。并确探该夷如何动静。随时驰奏。如该夷不遵理谕。船只北驶。著薛焕即行兼程来京。不可耽延。总以在上海抚局有成为要。北塘一口。允其进京换约之路。并非议和之地。将此由六百里密谕知之。　　

○又谕、本日据何桂清奏、探闻夷船先有四只北驶。欲在直隶山东一带扼要处所、截我漕船。并传闻＜口英＞口□佛兵齐。即赴天津。断不侵获炮台正面。必于大沽左近港口进兵、窥伺炮台后路等语。夷情狡狯异常。难保不避实击虚。所有芦台等处。兵力尚单。应如何豫防抄后之处。著僧格林沁、俟山海关应办事宜。办有眉目。即交增庆、格绷额、成保等、接办。以资守御。僧格林沁、即行驰赴大沽海口。严防炮台后路。勿令该夷抄截。以豫杜其窥伺之心。何桂清原奏摺单。并本日寄信谕旨一道。一并钞给阅看。将此密谕知之。　　

○又谕、景淳等奏、俄夷携带牲畜食粮、运入乌苏里、强占卡伦、派员前往筹办一摺。俄夷侵入乌苏里。建房安炮。种种妄为。已属骄横。去冬复拉牲畜。装载食粮等物进口。兹复撵逐官兵。强占卡伦。实属凶横已极。惟该夷所占卡伦。距三姓远近。道里若干。并景淳等、所派西丹一千名。赴黑河口一带设伏。其地距乌苏里所设卡伦。道里若干。并未详细声明。著该将军等、绘图贴说。详细具奏。至刨夫徐得林、情甘应募保护山场。毋须给发器械。实属好义。如有罪名。亦应宽免。该将军等、已发给腰牌二十面。令其前往招募。以助兵力。该刨夫等、既乐为我用。所招人夫。是否随同官兵、相机剿击。抑仅自卫山场。并著景淳等、将该刨夫如何布置抵御情形。照前奏揽头设营处所。亦绘于图内。据实具奏。俄夷既有春暖进城之说。究系何城。亦当详审。如其得步进步。肆行滋扰。该西丹及刨夫等、当必与之抵御。西丹既改装易服。作为打牲捕鱼之人。即与民团无异。届时官为调处。使木酋知所畏忌。而又不露官为起衅。此外仍饬各处举行团练。以备姑时接应。是为至要。将此由五百里密谕知之。　　

○陕西按察使瑛棨、奏谢降补恩。得旨。汝之才具颇可用。惟在豫年久。不能处处破除情面。致未能大见振作。现虽降补。将来重领封圻。务须自加免励。不可自甘废弃。　　

○山东道御史林寿图奏、士子入京会试。请饬税局照例验放。以示体恤。得旨。该士子等、志切观光。自应奉公守法。然间有一二垄断之徒。或逞刁拦验。或夹带药物私售。均难保其必无。著端华、文丰、严饬巡役人等。固不可藉端讹诈。尤不可豫存成见。因噎废食。致启卖放之渐。夹片所奏。著查办。　　

○蠲缓河南舞阳、上蔡、西平、遂平、罗山、淮甯、商水、项城、沈邱、扶沟、襄城、郾城、汤阴、杞、十四县被扰村庄、新旧额赋。　　

○壬寅。孝淑睿皇后忌辰。遣官祭昌陵。　　

○谕内阁、裕瑞、英蕴奏、浩罕额尔沁、违旨逗遛、肆意行凶、经弁兵殴毙一摺。上年九月间。裕瑞奏、浩罕额尔沁、阿布都剀里木到叶尔羌恳求进京朝贡。原属诚悃可嘉。当经谕令裕瑞、以本年各城伯克年班。均已停止。浩罕额尔沁、亦应免其来京朝贡。以示体恤。如其吁恳必欲呈进贡物。即著赏收。由裕瑞带递来京。朕仍颁给赏件敕书。奖其效顺之心。兹据奏称、该大臣传谕该额尔沁、未能遵顺。逗遛不归。并在回城恣意妄为。屡次捆殴军民回户。刁抢回民妇女。恃强奸娶。经该大臣、饬令阿奇木伯克、叠次开导。该额尔沁、犹复抗违。带领安集延回子多人。持械进城求见。复经该大臣、务备赏物筵宴传见。将前奏谕旨。详为宣示。该额尔沁、执意不从。出言违悖。该大臣当令阿奇木、将其带出。讵该额尔沁、肆行凶横。喝令从人各出刀斧。先将弁兵刃伤十三名。众兵见其行凶。亦将额尔沁等、殴毙共二十五名。夺获刀斧存据。该大臣即令阿奇木伯克、前往回城、抚安集延贸易人等、均属安谧。查获额尔沁寓内据去本地回妇艾呢帕等、十七名口。讯取供词。并取安集延呼岱达供词。开单呈览。该额尔沁、违旨逗遛。肆意行凶。所为不法已极。经弁兵格毙。实属孽由自作。前叶尔羌参赞大臣裕瑞、叶尔羌参赞大臣英蕴、未能先事防维。究属咎有应得。均著交部议处。仍著妥为抚慰安集延回民人等、各安生理。毋致惊疑。以绥边圉。　　

○谕军机大臣等、本日据僧格林沁奏、分拨官兵防守城池一摺。山海关布置一切。现已办有头绪。分拨添调各官兵防守。认真操演。足资堵御。该大臣已启程回至大沽。将应办事宜。交增庆等接办。该处设有夷船驶至近岸。须先派员迎探。询其来意。如有应议事件。即妥为开导。令其前往上海。彼处另派有大员经理此事。傥执意不从。即令前往北塘商办。该夷或需用淡水食物。即行付给。设遇有夷人登岸购买物件。人数不多。不必遽行驱逐。惟须密为防范。总期示以镇静。不可先行开衅。如果该夷先开枪炮。实有狂悖情形。即著督率兵丁。迎头截剿。以马队分两翼抄击。聚而歼旃。该处业经僧格林沁、布置周密。该副都统等、届时相机行事。毋得稍涉大意。将此谕知僧格林沁、并传谕增庆知之。　　

○又谕、本日据裕瑞等奏、浩罕额尔沁、在叶尔羌违旨逗遛。肆意行凶。经弁兵殴毙一摺。该额尔沁、违抗谕旨。任意逗遛。所为种种不法。并敢率众持械进城。面见该大臣。肆行凶逆。令其从人砍伤弁兵十三人。该弁兵等抵御。致将额尔沁格毙。共毙二十五人。固属祸由自取。第恐浩罕伯克、欲图报复。从此起衅。边疆紧要。应如何豫为之防。著扎拉芬泰、不动声色。密为筹备。设或浩罕前来理论。或竟称兵犯顺。何以应之。并著扎拉芬泰、派委妥员前往叶尔羌。将此事起衅本末。查明具奏。如裕瑞等、所奏有不实不尽。著奏参毋稍徇隐。原摺及所奏安集延呼岱达、并被掳回妇等、供单一件。钞给阅看。将此谕令知之。　　

○又谕、本日裕瑞等奏、浩罕额尔沁、抗违谕旨、肆行凶横、经弁兵将其格毙一摺。并将该额尔沁寓内掳去回妇艾呢帕等传讯。并录取呼岱达供词。开单呈览。当经降旨宣谕。并将该大臣等加恩。改为交部议处矣。该额尔沁等不遵理谕。竟敢包藏祸心。肆行不法。实属祸由自取。惟该大臣等办理此事。如何善后之法。摺内未据声明。恐浩罕因此事欲图报复。不可不豫为防范。著仍饬该呼岱达、善抚安集延回子贸易人等。一面使浩罕知此事、系该额尔沁先行用强。砍我弁兵。以致该兵弁抵御。致毙多人。并非衅自我开。将来浩罕伯克、如何举动。著与扎拉芬泰、函商办理。边疆紧要。应如何密为豫备之处。即著详细具奏。将此谕令知之。　　

○又谕、前据奉天吉林厅文生李玉温、具控浮收纵盗等情。当降旨交景淳、亲提严行审讯。嗣据景淳、审明全虚。李玉温狡不画招。据众供确凿。照例拟结。改发新疆。兹据步军统领衙门奏、李玉温、遣抱告李盛、复以委员贵昌等、于所控重情。一概不究。刑偪画供等情。赴该衙门呈诉。此案李玉温既经该将军以畏罪虚捏拟结。何以复遣抱呈控。其所控浮收税银。有交收众铺之帐目可查。该将军提讯时。何以不行查究。显系被属员蒙混。该革生坚不画招。是否实有冤抑。该佐领富全等、有无捏造原供。刑偪画押。并令司狱官应许给银。报疯了结各情。著景淳覆讯确实。明白回奏。并将另单所列浮收税厘各款。严行查出。归公备用。毋得徇隐回护。致干咎戾。原呈著钞给阅看。将此谕令知之。　　

○又谕、据御史寻銮炜奏、风闻山陕滨河接壤一带。及陕省大荔、泾阳、临潼、渭南各处。洋药来源甚旺。但差役行头局总。纠邀奸商土棍。暗地屯积。擡价居奇。地方官及巡查委员。往往徇庇因循。置而不问。转于往来行旅。零星商贩。并不按照货物。遵例徵收。动辄指为漏税。任意罚赔。及实核所徵款数。仍属寥寥。侵吞讹索。诸弊丛生。恐致激成事变。请饬查究等语。各省设卡抽厘。原以接济饷需。为一时权宜之计。岂可任听不肖官吏。藉端扰累。徒饱私囊。且恐遇有奸匪煽惑。致酌重案。著英桂、谭廷襄、按照所奏各情。严密访查。如有前项情弊。即著从严参办。毋许徇隐。又据该御史片奏、山西汾阳、平遥、介休、洪洞、襄陵、太平、各处。近有外来游匪。口操楚豫之音。自七八十至二三百人不等。结夥纠党。号为土客。以兴贩洋药为名。昼则散处城乡各洋药馆局。夜则四出抢掠。并有暗地伪造各旗色册籍名目。地方官因循畏事。以致盗劫之案。层见叠出等语。昨据文煜奏、传闻捻匪由马牧集渡河。分出一股。图究晋省。是否属实。尚未据有续报。恐此等游匪。即系捻党散布潜伏。豫为句引。若不及早查办。必致酿成大患。著英桂派委干员。会同地方文武、认真稽查。严密捕缉。并整饬武备。以期消患未萌。将此各谕令知之。　　

○癸卯。以镶蓝旗汉军副都统继善、署镶蓝旗满洲副都统。　　

○以安徽攻克炉桥贼巢出力。赏副将程友胜、游击朱淮森、巴图鲁名号。记名总兵官鲍云翥等、升补加衔有差。　　

○甲辰。遣官祭黑龙潭、昭灵沛泽龙王之神。玉泉山、惠济慈佑灵濩龙王之神。昆明湖、安右普济沛泽广生龙王之神。密云县白龙潭、昭灵广济普泽龙王之神。　　

○遣官祭圆明园惠济祠。河神庙。　　

○遣官祭先医之神。　　

○谕内阁、惠亲王等、会同军机户部奏、酌加兵饷实银、并变通钞票出入章程一摺。京城各旗营兵饷。自上年历次搭放实银以来。该兵丁领项较前虽觉宽裕。惟念物价仍未平减。兵丁不免拮据。除二成钱、四成实银、照旧放给外。著加恩自三月为始。将应折四成票钞。改放三成实银。以示体恤。至捐铜局收捐章程。向系以钱折银。现在兵饷既加实银。则捐项亦应稍为变通。著准其于每两内、改收实银二钱。余仍分别搭收钞票等项。其前经奏定六条九条捐项。仍著照旧办理。此外如销本改放现钱。及钞票掣字停止。与官票酌给宝钞。并停止民号宝钞之处。均著照所请行。经此次通盘筹画。兵饷各款。均关紧要。所有部拨款项。并历年欠解地丁盐课关税等项。著各该督抚、并各关监督、遵照历奏严旨。并该部叠次奏拨银数。实力催提。源源解部。毋许稍有迟误。致干咎戾。　　

○又谕、兵部奏、应发军台废员。延不起解。开单请饬严催一摺。各省应发军台废员起解限期。定例綦严。乃竟有迟至半年以后。并数年之久。仍不起解者。历经该部奏咨严催。置若罔闻。实属延玩。所有单开之已革知县秋家丞、已革把总苏锦堂、著两江总督、江苏巡抚查明该员等、如何下落。该地方官有无捏报情弊。据实具奏。已革知县范鑫、谢芬、蒋文焕、雷元昭、千总解魁元、额外许志耀、代办把总程志刚、外委陈占魁、姚凤阁等、九员。著闽浙总督福建、湖南、河南、山东、各巡抚、严饬该地方官。迅将各该废员。押解启程。毋许藉词逗遛。其起解迟延各官。著该督抚指名参办。失察之各上司。并著查取职名。交部议处。以儆玩泄。　　

○谕军机大臣等、联英、庚长奏、大股捻匪。直扑清淮。请饬江皖各营。拨兵援应一摺。捻匪图扑清淮。已据袁甲三奏称、派营总克蒙额等、统带马队四百名。副将向得聪等、统带步队一千二百名。驰往援剿。并据傅振邦奏称、总兵田在田、因探闻捻匪有窜扰清淮之信。业已统带马队。驰赴清淮附近、绕前迎截。兼由该提督派出步队一千五百名。交已革副将胡元昌带领。由灵泗一路赶赴桃源等处。探明贼踪。随同田在田、并力堵剿。兹据联英等奏称、马步贼匪。不下三万余人。由桃源阑入顺清河。直扑清淮。是贼势极形猖獗。恐兵力尚形单薄。本日已谕令和春、于扬州防兵内。酌量派拨。前往助剿矣。以上各路官军。即著联英等催提前进。会合堵剿。并著严饬派出之副将马国升等、分扼要隘。毋令贼众得以渡河。一面知照田在田等、务于桃源顺清河一带。将贼众兜围击剿。聚而歼旃。毋令蔓及清淮。尤不可驱令北窜。至衡阳、蒋坝、偪近天长。亦关紧要。一俟清淮情形稍缓。即著饬令鹤龄、安勇等、各回防所。以免别有疏失。将此由六百里谕令知之。　　

○又谕、联英、庚长奏、大股捻匪、直扑清淮、请饬江皖各营、迅派援师接应一摺。逆捻大股。由桃源阑入顺清河。直扑清淮。该处为南北扼要。且系扬郡后路。设有疏虞。关系非浅。昨据袁甲三奏称、已派克蒙额、向得聪等、统带马步官兵一千六百名。驰赴清淮以西堵剿。并据傅振邦奏称、总兵由在田、已督带马队。驰赴清淮。迎头截击。并拨步队一千五百名。交已革副将胡元昌带领。由灵泗一路赶赴桃源等处。随同田在田并力遏截。惟马步贼众。不下三万余人。恐尚不敷接应。著和春、张国梁、就近于留防扬郡官兵内。迅速挑选精锐。派委得力将弁。驰赴清淮一带。并力堵遏。毋充窜至清淮。以保完善之区。是为至要。将此由六百里谕令知之。　　

○乙巳。谕内阁、都察院奏、山东监生谭维清、以地城图说一书。赴该衙门呈递。著发交僧格林沁阅看。有无可以采择之处。酌量办理。谭维清、著该部解往听候传询。　　

○丙午。孝康章皇后忌辰。遣官祭孝陵。　　

○谕军机大臣等、海瑛奏、请饬催四川等省协饷各等语。黔省省自用兵以来。指拨各省军饷。欠解至五百余万两。其另拨之军饷。亦积欠至七十余万两之多。现在遵义等处。叠经获胜。黔楚官兵。进劄镇远。需费较繁。设因兵饷不继。贻误非轻。四川、山东、山西、湖南、陕西、所欠黔饷。自数万两至二十余万两不等。著曾望颜、文煜、英桂、骆秉章、谭廷襄、迅速设法筹解。毋稍迟误。至江西省协拨贵州兵饷。连年积欠、至二百四十余万两。该省现在全境肃清。筹拨较易。若仍以一二万两敷衍塞责。必至愈积愈多。著恽光宸督饬该藩司、迅速筹拨。务以十万两为一批。解黔接济。毋得如前玩忽。致干咎戾。将此由五百里各谕令知之。　　

○署贵州巡抚海瑛、奏报黔楚官兵、进剿镇远贼匪。收复府卫两城。得旨。此次收复府卫两城。惟在善抚其后。迅派良员整饬诸务。修缮城惶。不可视为缓图。　　

○以收复贵州湄潭县城。革疏防在前知县廖遇春职。免其拏问。责令随同剿贼。予阵亡知府江炳琳、祭葬世职加等。并于遵义地方、及原籍建立专祠。　　

○丁未。遣官祭昭忠祠。　　

○谕军机大臣等、前因乔松年奏、江北粮台饷需。请于附近省分。按月指拨。当经谕令户部、查核速奏。本日据户部奏称、山西等省、及淮安关应解江北饷银。积欠甚多。请饬速解。以资支放。其江北地粮捐厘等项。系归该粮台充饷。应行该司自行催解。惟闻江北军营兵勇。多不足数。往往以少报多。为侵扣饷糈地步。请饬核实裁减等语。除山西等省欠解饷银。业已谕令英桂等、速行筹解外。其淮安关欠解江北粮台饷银八万余两。著何桂清督饬该监督、迅速筹拨。即行分起解交。不得再事延宕。其江北地粮捐厘。及漕粮折价漕项银两。并著何桂清饬令乔松年、赶紧催提应用。如有徵解迟延。即著严行参奏。仍遵限报部。以备查核。至军营虚额。前据和春奏称、曾与张国梁、力为清厘。埽除积习。惟当此库款支绌之际。未容以空言塞责。所有江北军营兵勇。著和春将老弱充数者。严行裁汰。其江南各营募勇。闻亦有虚额。带兵官侵吞饷银。为肥己之计。殊属可恶。并著和春查明参奏。以杜虚糜。上年和春亲往常州。与何桂清商议筹饷。许乃钊又赴浙劝捐。原为速克金陵起见。乃仅克九洑洲一处。殊不满意。若不及早图维。因循日久。以后饷需难继。和春身为统帅。其能当此重咎耶。和春接奉此旨。务与张国梁、振刷精神。力图大举。迅奏肤功。以副委任。将此由五百里各谕令知之。　　

○又谕、前因两淮盐运使乔松年奏、江北大营、待饷孔殷。恳请于附近省分。按月指拨。当交户部查核速奏。兹据奏称、山西各省。尚有欠解江北粮台之款。计出西积欠五十余万两。陕西积欠七十余万两。河南、山东、各欠解二万九千余两。请饬催解等语。著瑛棨、文煜、英桂、谭廷襄、督饬各藩司、将欠解江北军饷。迅速按月筹解。以资接济。毋得再有延宕。致干咎戾。将此由五百里各谕令知之。　　

○工部奏、库存彩。自道光十年变价后。迄今三十年之久。朽坏过甚。饬令管库司员。查照成案。分别加减估值。得旨。此项变值物件。只凭司员核计。尚非核实之道。著派肃顺、宋晋、即日前往认真查办。本届年分。虽较上次稍久。惟所积愈多。亦无草率减价之理。必须全按市价。涓滴归公。　　

○补铸福建汀漳龙道关防。从署巡抚瑞瑸请也。　　

○戊申。谕内阁、惠亲王等奏、恭办圣训完竣。应需刷印纸张。请旨遵行一摺。武英殿、恭办皇考宣宗成皇帝圣训。现已刊板完竣。所有纸张价值。著照户部前奏给发银票各半。其一半票银。按照新章支领。足敷应用。由武英殿自行采办。该王大臣等、请由长芦等款采买。或照市价、由部支领钱文之处。均毋庸议。　　

○谕军机大臣等、傅振邦奏、剿办铜邳宿迁交界窜匪。暨刘兰馨等、渡渝攻克各圩。并探闻东路窜匪。有阑入清江浦、王家营之信各等语。捻匪图窜清淮。前据联英等奏报。当面袁甲三所派克蒙额等、驰援之马步队一千六百余名。尚形单薄。并谕令和春等、就近于留防扬郡官兵内。挑选精锐。驰赴清淮一带。堵遏窜路。均未知曾否赶到。庚长虽督队迎剿。究属贼众兵单。恐难抵御。况据傅振邦、闻捻匪有窜王家营、清江浦之信。更属防不胜防。著该提督即饬田在田、胡元昌等、飞速前进。确探贼踪。会同各路援兵。合力兜剿。万不准令此股贼匪。阑入清江浦一带。亦不可令其纷窜滋扰。该提督进攻远圩附近各贼巢。正在得手。仍应督饬将弁。乘势攻剿。毋稍松劲。其另摺请饬催山东等省饷银。已严谕文煜、瑛棨等、速行先筹银、各四五万两。解往接济。山陕两省。亦令将欠解各款。陆续解拨矣。将此由六百里谕令知之。　　

○又谕、前因傅振邦军营需饷孔亟。当谕山东、河南、山西、陕西、各将应解月饷。如数拨解。其山东、河南、仍于每月十五以前解到。河南除饷票外。解足实银二万两。其各该省新旧积欠银两。并著各筹拨搭解。兹据傅振邦奏、河南月饷。已欠三个月。正月以来。各路饷银。杳无音耗。兵勇日领杂粮数合。数日不得一饱。田在田、师行中途。屡因绝食聒噪。大局将形决裂等语。现在捻匪猖获。傅振邦一军、直捣老剿。应援各路。赵海、临涣、韩村、等处。一鼓而下。正可整军前进。扫荡贼氛。当此事机得手之际。岂容因粮饷不继。致误大局。著文煜、瑛棨、英桂、谭廷襄、仍遵前旨。按月如数拨解。并酌搭旧欠。以资接济。山东、河南、距徐宿尤近。并著文煜、瑛棨、督饬藩司。无论何款先行筹拨银各四五万两。迅解傅振邦军营。毋许再有延宕。如敢仍前玩泄。贻误军情。必将该抚及该藩司、从重惩处不贷。懔之。将此由六百里各谕令知之。　　

○以攻克安徽怀远县城出力。赏游击尹嘉宾、都司陈祥兴、吴士玉、刘景芳、守备常振清、王元魁、赵思咸、刘建勋、马德林、委营总和山、副参领额特贺等、花翎。委参领佛尔吉善、布新查、特尔清阿、千总田恩来等、蓝翎。余升用加衔有差。　　

○己酉。谕内阁、本年朕三旬庆辰。业经覃敷闿泽。并将王大臣分别加恩。因念在京大员。老亲有年逾八十者。禄养承恩。康疆逢吉。洵为盛世嘉祥。允宜特加恩赉。用示朕锡福推恩至意。　　
</div>
    <div class="pagination">
<a href="清实录咸丰朝实录_page432.html">上一页</a><span>...</span><a href="清实录咸丰朝实录_page428.html">428</a><a href="清实录咸丰朝实录_page429.html">429</a><a href="清实录咸丰朝实录_page430.html">430</a><a href="清实录咸丰朝实录_page431.html">431</a><a href="清实录咸丰朝实录_page432.html">432</a><span class="current-page">433</span><a href="清实录咸丰朝实录_page434.html">434</a><a href="清实录咸丰朝实录_page435.html">435</a><a href="清实录咸丰朝实录_page436.html">436</a><a href="清实录咸丰朝实录_page437.html">437</a><a href="清实录咸丰朝实录_page438.html">438</a><span>...</span><a href="清实录咸丰朝实录_page434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
