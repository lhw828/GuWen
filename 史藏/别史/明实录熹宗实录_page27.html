<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 27 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 27 页/共 111 页</h1>
    <div class="content">　　○升兵部车驾司郎中喻守初为山东布政使司右参政管粮
　　○起原任湖广按察司佥事侯执蒲仍为本省按察司佥事
　　○升江西布政使司参政汪起凤为本省按察司按察使赣州兵备道湖广布政使司参政魏浚为本省按察司按察使备兵郴桂
　　○起原任湖广布政使司右参政周维京于广东惠潮道
　　○复除原任广西按察司佥事刘复初于山西备兵阳和
　　○己未左都御史邹元标言方今辑瑞之日监司咸在有能岳岳为朝廷持三尺者不妨超迁以风有位此振励藩臬之要道也民命倚于守令今除宜留者留未留者宜蚤之任且当均审丁粮之时以一年绾民间十年欣戚使匹夫匹妇蓬门荜巷无虚粮虚丁之楚此其时矣都门为四方之表仪今衣冠群集正示人则傚之时每事节省称礼而止诸郡邑观望而归以挽回天下侈靡之习今日急务也至于计偕诸士子登第入官宜先树之鹄示之俭近来一进士至揭债千金而出都门欲为清白吏难哉古人相期相成报恩酬知不在交际情浓而在道义情真臣特表出为砥砺者劝  上以所奏深切吏治士风得救时急务命内外著实遵行
　　○总督川湖云贵张我续言近获蔺贼黄国用供称奢酋广觅奸细散赴河南湖广等处密探遵义马湖等兵流传听荧恐有潜居京邸造流言以弄机械者乞敕五城并厂卫缉事衙门多方体访更望  皇上明谕大小臣工凡蜀中事情悉以抚按奏报为据急思设法以措饷勿听流言而缓兵则灭贼可期疏入报闻
　　○贵州巡抚候代李橒疏言蔺播二贼谋既阴连势亦遥应蔺藉播孽之盘踞以断我援蜀之路播藉苗仲之狂逞以增我内顾之忧所恃者死守湄乌以防其合驾驭安氏以携其交此黔中一线生路然而防江之兵犹虞单弱计非募数万不可而刍饷无办脱中可虞不得已求救滇楚幸滇以二万金至楚以二万五千金至随差官召兵镇筸铜仁以万余计此四万五千金仅足供数月之需要以扼关隘清道路为旦夕固圉之谋耳若以复播灭蔺非合数省之兵聚百万之饷设总督以专征简道将以分阃其何能济  皇上切勿谓辽事重黔事轻如臣前请饷之疏屡上屡寝付封疆于一掷也命所司知之
　　○升光禄寺寺丞高攀龙为本司少卿
　　○起原任狭西按察司佥事魏云中为河南按察司佥事整饬南直頴州道
　　○升浙江宁绍游击陈文炀为金台严参将
　　○庚申吏科等科都给事中薛凤翔等河南等道掌道事御史刘兰等纠拾遗察方面官员河东都转运盐使司副使丁浚山西右参政陈一教河间府知府徐道登原任广东韶州府知府今升广西副使晏摅忠原任江西南康府知府今升云南副使袁懋贞云南左布政使施尔志云南楚雄府知府邵建封原任广东提学佥事杨瞿崃原任邵武府知府今升广西提学副使鲁史浙江左参议许鼎臣及有司官江西瑞州府上高县敺祖贤等部覆罢斥降级调简各有差
　　○工部奏称制造宝纛龙旗盔甲刀枪等项以备护卫虽奉旨减去三分止办七分尚该银一十四万两今水衡告绌辽费甚多乞炤万历三年事例办料送监修造得旨准再减二分其五分上紧办进
　　○准原任南京吏部右侍郎赵士登荫一子国子生
　　○赠原任太常寺卿洪文衡为工部右侍郎荫一子国子生
　　○升广东右布政使李叔元为湖广左布政使云南布政使司右参政吴大山为本省按察使广西布政使司右参议黄于郊为广东按察司副使分守海北道河南卫辉府知府侯国为本省按察司副使驿传道贵州贵阳府知府申在廷为本省按察司副使毕节兵备道
　　○辛酉  孝静毅皇后忌辰  奉先殿行祭礼遣彰武伯杨崇猷祭  康陵
　　○起升翰林院编修庄奇显为南京国子监司业
　　○调南京太常寺少卿武之望为太常寺少卿
　　○升广东按察司副使蔡侃为江西布政使司右参政管粮
　　○补原任山东按察司副使徐良彦为山东按察司副使青州兵备道
　　○壬戌改刑部尚书黄克缵为兵部尚书协理京营戎政
　　○  上谕兵部奴酋作逆攻破河东今又渡河来犯广宁尔部即马上差人星夜传谕文武将吏尽心防守有功者不吝破格叙赏其山海关及蓟昌等处都著申饬防御预备应援京营总督急难更换陈良弼著即出任事黄克缵李宗延都著用心协同料理其刑部印务著尚书王永光暂管故谕
　　○御史林一柱疏陈三款曰恤民穷曰容言官曰慎诏狱疏末复请恤故谪臣李献可言献可在礼垣时以首请谕教削籍里居萧索殁无宿储乞加优恤  上责一柱不谙事体掇拾套词且李献可既以国本被谪应否追恤该部当遵屡旨具奏何得以同乡渎陈姑不究
　　○辽东监军御史方震孺驰疏以平阳之溃闻命兵部速议方略命发银十万两角□羊赈山东流移辽民
　　○升狭西陇州道按察司副使闵梦得为四川布政使司右参政分巡川北道调河南开封府南河捕同知胡大年为四川保宁府同知从川湖云贵总督张我续之请也
　　○特加狭西总督标下中军杨麒副总兵职衔仍管中军事从总督李起元请也
　　○升大同新平堡参将李国祯宣府协守狭西河州参将李维新洮岷协守俱副总兵
　　○升狭西游击孟应徵为延绥西路安边参将神机五营佐击王维城为通昌统练三营民兵参将山东济宁游击何汝宾为浙江宁绍参将宁夏都司佥书夏友松为延绥保宁堡参将
　　○升游击管保镇紫荆关参将事刘汶为神机二营参将神枢四营游击罗星为蓟镇墙子路参将
　　○升狭西起台堡守备吴承胤为甘肃镇海营游击神枢十营佐击卢国忠为蓟镇领春班官军游击都司佥书徐镇都为天津巡抚中军游击
　　○延绥巡抚右副都御史张之厚称疾求罢不许
　　○癸亥  上谕兵部朕览屡次奏报奴酋渡河迫近广宁深轸朕念中外一切防御事务尔部即便条奏施行仍悬示赏格但有智谋勇略建立奇功擒获奴酋者封公获酋子者封侯俱予世袭如擒获各头目及叛逆渠魁亦准封伯赏赉有差其贼中有能用计效顺献出酋首并各贼一体封赏决不吝惜故谕
　　○大学士叶向高等合词言广宁兵溃势已不支督臣王象乾告急兼请饷银近畿蓟昌诸镇皆缺饷数月军士若乘此为乱更大可忧乞允户部之请先发帑金百万以济然眉  上从之
　　○礼科都给事中惠世扬磨勘壬子各省直试卷言顺天中式一百二名查廷橚长安多口代笔已有显迹又浙江中式四十三名钱千秋七义结尾顺读之乃一朝平步上青天关节可疑应提究问命所司参奏
　　○兵部尚书张鹤鸣自请视师  上悦之敕加太子太保赐蟒衣玉带上方剑并加升随行副将王国梁为总兵赞画何栋如为太仆寺少卿仍发帑金三十万两角□羊至山海关应用
　　○升左中允唐大章为左谕德掌南京翰林院印
　　○起补原任江西道御史方大镇于贵州道
　　○准五经博士孔胤植管理衍圣府事
　　○调四川按察司副使李仙品于本省叙马兵备道
　　○升桂林府知府刘江为湖广按察司副使管驿传道
　　○诏留总兵萧如薰白兆庆训练营军
　　○甲子御史侯恂言镇武大营已溃广宁存亡已在呼吸广宁不守则山海震撼山海不固则京师动摇亟当趋救广宁无孤忠义望援之心而保山海以卫门户实京师以护根本不可一刻缓者兵部仍当悬示榜文明谕军民无得轻信讹言纷纷惊窜风鹤惊惶之日正宜处以镇定辇毂之下多奸细丛杂缉防之令倍宜申饬而戡祸定乱必藉谋臣猛将如锦衣卫都督张懋忠志在吞胡宜授登坛之任见在朝觐邵武县知县袁崇焕英风伟略不妨破格留用
　　从之仍命朝觐各官有才略堪任者作速题留近畿各巡抚都著用心防御
　　○兵部尚书张鹤鸣言河西已溃广宁垂危急宜于宣大山西三处各调兵一千天津调三千各该督抚挑选精壮统以良将刻期赴关防御至  陵京万一有急督抚尤须移镇但行之太蚤恐滋张皇令各镇摆设塘马昼夜侦探闻警即行赴援不必候部檄也其逃兵勿放一人入关一入关内地震动或随带奸细不可究诘且沿途枪掠又使各处援兵见之知退有生路也  上从之
　　○以边事需才命吏部于朝觐各官不拘藩臬有司精遴强干有材略者一体留用从礼科左给事中周朝瑞之请也
　　○刑部都察院及科道官廷劾朝觐官员及在外任者皆玩愒岁时不修政务请治其罪  上谓诸臣怠废职业宜逮治今姑宥之令其还任悉心干理在外者仍移文策励之
　　○命兵部左侍郎王在晋署本部印
　　○视师兵部尚书张鹤鸣疏辞加衔赐赉不允
　　○升狭西布政使司右参政倪朝宾为本省按察司按察使西宁道江西布政使司右参议陆梦龙为湖广按察司副使备兵荆西
　　○乙丑  上传谕兵部逆奴狂逞山海蓟昌等处已严行防御其京畿官庶人等恐有惶惑动摇该部便移文五城厂卫督捕各衙门多方布置旗尉番快人等昼夜巡警缉获奸细仍出示晓谕各宜安静都重二城居住人民不许擅自举放火炮致生事端正阳等九门并永定等七门守门员役启闭炤常各门直日官军遣官查点不许雇觅顶替搪塞如违从实参处盘诘摉简务要加严如有异言异服面生可疑之人即时擒拏具奏其灰石炮铳等物多行预备所有外来及在京商贾开设铺面炤旧贸易不得关闭思归以致远近惊疑厂卫城捕仍行禁谕各官有搬送家眷的参奏重处会试举人私归的著礼部查奏除名逆酋罪恶贳盈神人共愤朕仰承  天眷凭藉  祖宗威灵期与臣民力行殄灭一切爵赏朕俱不吝凡尔臣部宜体朕意故谕
　　○户科给事中陈胤丛以奴氛甚恶内备宜蚤条陈七款一曰殿工宜停一曰奸细宜诘一曰坑堑宜修一曰壮士宜募一曰土兵宜练一曰人心宜定一曰战气宜鼓  上命各衙门作速议行殿工暂停保甲法著五城御史严行稽查毋致容隐
　　○太常寺少卿董应举言自经抚不和战守无策奴贼乘机过河攻西平围广宁掠右屯势在呼吸如广宁不守山海岌岌祸且中于京师今大小臣工惟思避难甚且托故移家此不忠之大者宜断其归计移家者斩而后肯出力以为国此急务也广宁不可不救  陛下立诏文武百官入觐外吏及都门四方豪杰有能奋义敢死号召同心力救广宁礼而遣之功成爵以通侯此又急策也广宁既急恐西虏北虏乘隙而入边圉诸口如嘉靖庚戌设三经略于通州易州以遏虏冲且以恩信结虏诱使攻奴有效则爵赏之此又急务也蓟州东有芦台在天津山海间寂无守御右屯船家务粮船所集万一奴夺我船用辽人驾使从芦台抵天津则我之咽喉立断急令天津蓟镇速议一军防之京师五方杂处奸人易溷宜编保甲日则稽察夜则禁行以绝奸萌其城内防御器械楼橹城隍近都营堡兵马一一宜议此又急务也从来武举多主论策徒开假代之门即有忠勇如韩世忠狄青辈何所见长今宜拣选兵民凡射中七矢力胜七百斤以上与武举一体叙用更有矢不虚发力技绝伦者尤当超拔更悬赏钱以课善射及精用刀枪之技则目前兵有余勇不待远募此又急务也边报日急外米入城必稀宜如于忠肃策官军一岁粮听其自运以赢米为之直仍遣有心计之人就近分途买籴又一急务也今天下兵变民离疆圉日促大臣不肯担怨武臣不出死力皆主威不立国法不行所致臣愿  陛下痛自修省誓平祸乱正告群臣回心易虑一意国家如有负恩必罪无赦敕朝臣举边才自监司守令孝廉义侠各举所知以备擢用敕大臣即日赴关以为后劲用孙承宗于中枢召徐光启杨涟吕纯如即驰至京以资其用其有从臾南迁委弃  陵寝者请剑斩之以惩后庶几天下可救也  上可其奏敕各衙门作速议行各官移家出城的显是保全妻子不顾  宗社查出问罪徐光启杨涟且不必起吕纯如著即取来用董应举慷慨任事便著专任较射演武诸务所有应用钱粮等项该部即与议处
　　○监军御史方震孺以本月二十二日镇武兵溃二十三日王化贞弃广宁具状上闻且言今军民十余万尽拥关门当急议安插招抚以守榆关即无用而庶几不为贼用也疏入下部
　　○总理三部军需侍郎王在晋言去岁辽沈陆沉容逃兵入关后议守河西纷纷招募费百万安家粮饷又有沿途抢劫要挟鼓噪靡所不有海内骚然人心思乱酿成川蜀之变今闻刘渠溃兵及流民叩关而呼者二三万倘一开关放进则广宁右屯处处思逃矣然闭关以拒断其归路势必降奴不可无处之之法今宁前兵少或择其精壮者俾守宁远前屯或关外罗城中尚可容纳暂时安顿听行边枢臣及蓟镇督臣从长计处仍严行各口毋容潜入严查奸细禁惑众谣言以奠安中外今日之急务也  上从其言
　　○吏科给事中侯震晹言广宁消息已断山海势切剥肤不惟外忧并虞内溃目前第一急著重在守令乘此计典方竣乞皇上立敕吏部将近边守令倍加综核即才守未坏年力未衰而冲危非其所任速与更易择有才望有胆力者立限到任事平许以不次之擢并就计吏中拔异等宜即日榜谕列为条款令各殚方略或挺然自任或荐引他人及将材等项书之于牍明白敷陈投送该部即于给领水程之日过堂时据其所陈再与质问本官材貌历历见前自可立见即有察典挂名而才实有用者据臣所知如张福臻吕浚李建和等见在京者并从咨询庶国无遗人人无遗技而危急中得其一臂之用也  上命该部议行
　　○成都围角□羊先是逆寅攻城急阴约其党刘训等为内应会事觉皆伏诛灌县知县左重率兵赴援战败死之贼造云梯及旱船昼夜薄城我师用炮石击毁之相持百日会贼先锋罗乾象遣人具贼情密报欲杀贼自效约营外大起为号是夜乾象纵火焚营贼兵自乱奢崇明父子狼狈夜奔衣帛谷米委弃山积穷民赖以存活乾象因率其党胡汝高等俱来降
　　○改南京户部尚书魏养蒙为南京兵部尚书升吏部右侍郎盛以弘为本部左侍郎工部右侍郎王舜鼎为吏部右侍郎南京刑部右侍郎严一鹏为刑部左侍郎南京通政使司通政使杨东明为刑部右侍郎通政使司通政使陈大道为户部右侍郎南京大理寺卿周希圣为南京刑部右侍郎
　　○升左庶子黄儒炳为南京国子监祭酒
　　○升四川宁越守备吴国辅为松潘东路游击
　　○起原任辽东巡抚中军游击尤世禄为蓟镇总督标下右掖营游击
　　○延绥套虏入犯焚掠延安黄花峪等处深入六百里杀掳数万人巡抚张之厚总兵杜文焕匿不以闻御史高推劾奏之章下所司
　　○丙寅礼部仪制司主事刘宗周疏请亟行天讨先问贼之在内者而后及其在外者首戮崔文昇以正弑君之罪戮卢受以正通夷之法速斩杨镐李如祯李维翰郑之范以正失地丧师之法速问高出胡嘉栋康应乾刘国缙傅国牛维曜罪状以正亡虏之法速编管佟卜年于远边以正叛党之法速夺熊廷弼尚书蟒玉以都御史衔戴罪关外以正欺君误国之法仍亟起李三才为本兵录用清议名贤丁元荐李朴等诤臣杨涟刘重庆等以作仗节义之气得旨边报紧急刘宗周乘机渎奏语言无忌姑且不究
　　○调南京太常寺少卿耿廷柏为太常寺少卿
　　○复除李思启为福建道御史
　　○升湖广布政使司左参政俞诲为江西按察使分守南昌道广东布政使司右参政江和为福建按察使分守福宁道户部狭西司郎中汤启烨为广东布政使司右参议提督学政工部屯田司郎中樊王家为广西按察司副使提督学政户部狭西司郎中黄衮为山西布政使司右参议管粮
　　○起原任江西按察司副使吴文企于狭西分巡关西道原任贵州按察司佥事王志坚于江西九江兵备道
　明熹宗悊皇帝实录卷之十九
　　天启二年二月丁卯朔祭
　　先师孔子遣大学士沈＜氵隺＞行礼
　　○予原任戎政兵部尚书涂宗浚祭九坛仍加祭一坛并赐易名
　　○恤原任吏部侍郎萧云举原任应天府尹刘日升予祭葬俱如例
　　○给崇信伯费天泽嫡母郭氏祭葬如例
　　○候代总督京营泰宁候陈良弼言河西失守京城备御宜周营中见操器械因经臣熊廷弼两次奏讨工部借发半空今责工部一时创造甚难查有新收入觐各官带来器械及演象所盔甲王恭两厂见完器械照数补还京营战车共计一千四百辆见存整者五百辆其余敕工部督造分给车兵以备战守各军急议训练分别殿最赏罚宜每日每军给饭银三分马军五分而营中犒赏不敷请发帑金三十万两冏金三十万两以供久操之费  上命如议行仍许动支马价银二十万两内帑给发十万两以济急需
　　○四川巡按御史薛敷政以成都围困已久驰＜锍-釒＞告急请敕黔滇秦楚救援仍乞发帑金二三十万两以佐军需  上报援兵并饷已遣发著速催前去能奋勇破贼者破格封赏
　　○升左谕德来宗道为左庶子掌左春坊印右谕德张鼎为右庶子掌右春坊印左谕德黄立极为右庶子掌司经局印左谕德彭凌霄为右庶子翰林院修撰周延儒为右中允简讨李康先为左赞善
　　○起升原任广东按察司副使马孟祯为南京光禄寺少卿
　　○起原任四川按察司副使甯瑞鲤为广西按察司副使
　　○戊辰祭  太社  太稷遣恭顺侯吴汝胤恭代
　　○经略辽东熊廷弼＜锍-釒＞言臣再勘之人再叨经略而今辜负  圣恩已在不赦之科矣臣回关之日拟即槛车赴阙以候诛戮但六七万乱军数十万避乱之民未易处置除会督按各部道府处治妥帖即奔趋藁街愿以身明白受法得旨封疆失守熊廷弼罪将何辞姑准戴罪守关立功自赎
　　○署兵部事侍郎王在晋＜锍-釒＞言河西不守按臣以抱疾先进关矣经臣率溃兵流民继进关矣溃兵数万流民数万蜂拥中岂无奸细今惟以盘诘奸细严守关门为第一著以挑选溃兵安抚流民为第二著至于防守京城操练兵卒分布营屯整顿器具慰安民心皆当急为料理其讨罪明罚朝廷自有纪纲通国自有公论且奉有熊廷弼戴罪防守之旨但廷弼人言纷至恐以惧罪隳任事之心即三军之气亦为不扬况山海地窄枢臣督臣经臣并驻于此事柄参差必致掣肘臣计枢臣视师者也本关及各边隘口一应调度皆其责任其经督二臣或一臣专镇关门一臣分管各隘分拨责成各关口庶无他失＜锍-釒＞入敕张鹤鸣到关确议具奏
　　○兵科都给事中蔡思充＜锍-釒＞言封疆之臣当死封疆乃贼甫渡河而丧师失律贼未攻城而抱头委弃王化贞何辞以解熊廷弼调度在手功罪同域不能贾勇而前共保危城先去以为民望法当与抚臣并坐若道臣高出胡嘉栋蚤逭衅鼓之诛惯作偷生之熊则又法难需待者也得旨年来法纪不行边臣偷玩遇敌逃奔罪在不赦经抚姑戴罪候处高出胡嘉栋已经再逃着锦衣卫拏解来京究问其余道将着张鹤鸣会同王象乾严查明白处治
　　○蓟辽总督太子太傅兵部尚书王象乾以从一品考满加少傅仍给诰命
　　○准张子十四世孙生员张文运五经博士世袭
　　○己巳御史江秉谦言熊廷弼受经略之寄出关之后于王化贞必不用命之际当明告  皇上以如此则广宁能守臣得戮力行间不如此则广宁必不能守亟为谢事庶无负任使而徒因循岁月大军既溃为法受恶廷弼其何辞焉王化贞专恃西虏倒中□间奴骑长驱六万进取之兵何以望阵而逃虽有百口难逃斧钺矣张鹤鸣咆咻刚愎讎视言官力主骤战困廷弼于右屯听化贞于三岔广宁失陷中枢谓何岂宣捷则受赏溃师则无罪乎而职方耿如杞与化贞香火情深连环胶固又伺鹤呜之有隙于廷弼也散布流言巧为佐斗是化贞之败中枢误之而中枢之悖皆如杞弄之也如杞可不亟正典刑而缓天诛哉＜锍-釒＞入切责秉谦夺俸半年令耿如杞供职如故给事中刘弘化同以为言亦夺俸三月
　　○  上谕吏部都察院朕览科道官屡＜锍-釒＞纷嚣全无正论辽左继陷皆因经抚不和以致官民涂炭朕深切惊忧昨张鹤呜慷慨自请视师具见忠义为国江秉谦妄言乱政已从轻薄罚今又结党渎奏各逞已见不恤国家之急臣谊何在尔部院便传与大小各官以后务要虚心协力共图  宗社大计将当行事务着实整理毋事空言再有仍前乱言溷淆是非的决不姑息故谕
　　○吏部都察院会举卓异山西左布政洪翼圣右布政佘自强狭西右布政洪世俊浙江按察使陆完学山东按察使程启南山西按察使王豫立郭尚友狭西按察使张尔基福建右参政詹士龙湖广右参政李成名广西右参政刘洪谟狭西右参政沈自彰山西右参政魏说江西右参政王化行湖广副使卢瑛田四川副使徐如珂山东副使真宪时狭西右参议宋槃直隶苏州府知府沈萃祯浙江杭州府知府孙昌裔山东济南府知府徐从治河南开封府知府王瑊浙江宁波府知府方应明江西南昌府知府黄元会共二十四员  上命纪录擢用见在者赐宴于礼部
　　○庚午太仆寺少卿赞画何栋如＜锍-釒＞言经抚共事成算未闻私斗日甚致军吏离心甘为虏用将官轻动遂至丧师两臣皆罪不容诛矣为今日计惟有收合残兵付一贤能大将抚摩而噢咻之使其喘息少定即行训练而武弁中惟凤阳游击李呈芳可当此任次则凤阳卫指挥高阶亦可为偏禆之选其余一应钱粮军器火药车马之类必得真实边才乃可料理今廷臣中习知兵法才望素著无如礼部侍郎孙承朵京营左佥都御史李宗延光禄寺少卿李之藻尚宝司少卿熊明遇堪为监军司道者无如济南道熊大灿户部郎中田一井李孔度兵部员外车朴原任参议阎鸣泰郭佳镇堪赞画者无如原任武康县知县马绍愉应天举人宋献湖广举人甘筹浙江举人孙履恒等惟  皇上速召用之＜锍-釒＞下部议
　　○巡抚天津右佥都御史毕自严言广宁不守津防宜周谨陈五款一广兵额谓原议津门用兵三万今陆兵一万二千水兵三千二百宜再募以补前额一时给饷谓有兵即有饷乞敕户部多发接济一防海口虏欲犯津繇右屯北岸而来必经南海口瞬息可达查南海口在秦王岛迤东距山海不满十里当置水兵一枝以堵截要害一请盔甲津兵全无盔甲赤身露顶何以御敌近入觐各官解到万余今辽左既以停发都门自有局造乞敕部给发津门五千副以壮军容一议将领臣所募新兵分为标正二营标营有都司萧倬统之料理两月士心倾向营伍改观今以前任被参革任补以新升徐镇都恐兵将不相习而臂指不相为用况倬有家丁七十余名俱称骁健若革任家丁皆掉臂去矣不若姑令戴罪管事以使过开树功之门也＜锍-釒＞入下部
　　○遣御史吴之皞巡按淮扬江日彩督理辽饷董翼巡按贵州
　　○辛未命大学士何宗彦朱国祚主考会试故事凡遇会闱以阁臣典试而詹翰一人副之已推礼部尚书掌詹事府事顾秉谦  上特命国祚国祚＜锍-釒＞辞  上曰今岁系朕首科特用二辅臣以光重典卿不必辞
　　○礼科都给事中惠世扬＜锍-釒＞言广宁既失山海阽危惟是关以内处处单虚举朝徒为镇定之言不为镇定之事试问守山海之法安在无以应也试问夷虏合谋倘逼山海而京师何以设处使人心不乱无以应也试问奴若至城下勤王之师何以次第入卫布置何方粮料何在无以应也试问都重二城守垛官民何以分守奸人何以清查各门何以开闭煤米何以储蓄无以应也匡王敌忾之心移为仝躯保妻子之念万一事出非常有大家相率而逃耳伏乞  皇上立命阁臣责成当事一切战守机宜刻期奏报庶人心可以镇定而空言不致误国得旨诸条陈应行事宜已经奉旨各衙门不肯举行尔科道参来重治以惩玩愒
　　○壬申荫大学士何宗彦男敦叔国子生
　　○署兵部左侍郎王在晋＜锍-釒＞言自镇武师溃人尽以守关为急着不知守关必外有城郭为藩篱营屯为犄角有烽堠以严瞭望有哨探以通消息关门以外尚为我地乃可容布置耳今且扃关固守贼至而我不知贼去而我不蹑如此而谓关之可守不敢必也昨闻抚臣王化贞尚同道臣张应吾及二总兵以孤军驻前屯闻芝麻湾有米二十万石觉华岛米六万石未为贼有则事尚可为倘乘此虏骑未侵急率兵出关收复宁前徐俟机会尚可冀桑榆之功经臣以此自赎于法可宽况抚臣孤驻前屯万无不援之理即抚臣不能自立随后入关亦宜令其急出再图收复退缩者无赦是在  圣明立断耳得旨失事经抚道将该拏问正法姑责令出关防守收复以赎前罪国法已宽如再违玩决不轻贷
　　○御史张捷＜锍-釒＞言广宁宁前逃难十数万生灵扣关而入者安插赈济万不可缓愿  皇上立出帑金数万遍加周恤而安插之法尤宜速讲此数万之民其少壮骁健者皆我见在之兵即于稽查奸细中用挑选之法籍其可兵者当不下一二万人命一良将统而练之以守关其不可兵不愿兵者分为三等读书业儒为上等使居京师城外空地贫有室家为次等使居近畿郡县可屯之地令其自相别认自相甘结以保甲之法行之其赤身无籍者为下等则分而散之诸处不使久聚关门致有意外之衅也从之
　　○遣御史潘汝祯巡视京营
　　○荫授锦衣卫指挥佥事项俊卿男震本卫指挥同知世袭
　　○升都督佥事总兵王国梁为署都督同知
　　○癸酉山东济南东昌州县并河南汝宁皆地震
　　○水西土同知安邦彦叛围贵州先是以奢酋之变调兵水西安邦彦素怀异志宣慰使安位幼弱不能制又有盐仓土目安效良者沾益土官安远叔也先以谋袭沾益不遂伺安远公出遣叛目阿借等伏途截杀遇救得免滇抚沈儆炌闻于朝檄责效良俾缚阿借等以献效良不悛复纠东川土官禄阿伽焚掠新屯阴与邦彦谋叛正月二十八日安酋率兵二万至毕节阳称报效阴袭毕节守将知其谋固守不下效良助之遂陷毕节分兵攻破安顺平坝沾益龙里等处遂围贵阳
</div>
    <div class="pagination">
<a href="明实录熹宗实录_page26.html">上一页</a><span>...</span><a href="明实录熹宗实录_page22.html">22</a><a href="明实录熹宗实录_page23.html">23</a><a href="明实录熹宗实录_page24.html">24</a><a href="明实录熹宗实录_page25.html">25</a><a href="明实录熹宗实录_page26.html">26</a><span class="current-page">27</span><a href="明实录熹宗实录_page28.html">28</a><a href="明实录熹宗实录_page29.html">29</a><a href="明实录熹宗实录_page30.html">30</a><a href="明实录熹宗实录_page31.html">31</a><a href="明实录熹宗实录_page32.html">32</a><span>...</span><a href="明实录熹宗实录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
