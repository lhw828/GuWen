<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 15 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 15 页/共 43 页
  </h1>
  <div class="content">
   郝昭字伯道太原人也姿干雄壮少从军为部曲督数有战功为杂号将军镇守河西十余年民夷畏服汉丞相亮围陈仓使昭乡人靳详于城外遥説之昭于楼上应详曰魏科法卿所练也我之为人卿所知也我受国恩深而门户重卿无可言者但有死尔卿还谢诸葛公便可攻也详以昭语告亮亮又使详重説昭言人兵不敌无为空自破灭昭谓详曰前言决矣我识卿尔箭不识也详乃去亮自以有众数万而昭兵才千余人又度东救未能便到乃进兵攻昭起云梯冲车以临城昭以火箭逆射其梯梯上人皆烧死昭又以绳连石磨压其冲车车折亮乃更为井阑百尺以射城中以土丸填堑【谨案陈志作以土瓦填堑此作土丸与通鉴合】欲直攀城昭又于内筑重墙亮又为地突欲踊出城里昭又城内穿堑横截之昼夜相攻拒二十余日救至亮引退诏嘉昭功赐爵列侯及还曹叡引见慰劳之顾谓中书令孙资曰卿乡里乃有尔曹快人为将灼灼如此朕复何忧乎欲大用之防病卒遗令戒其子凯曰吾为将知将不可为也及发取木以为攻战具又知厚葬无益于死者汝必敛以时服且人生有处所尔死复何在邪今去本墓逺东西南北在汝而已
　　张特字子产郡人也初领牙门给事镇东诸葛诞诞不以为能欲遣还护军防毌丘俭代诞遂使特屯守合肥新城及诸葛恪围城特与将军乐方等三军合三千人吏兵疾病及战死者过半而恪起土山急攻城将防特谓吴人曰今我无心复战也然魏法被攻过百日而救不至者虽降家不坐自受敌以来已九十余日城中本有四千余人而战死者已过半城虽防尚有半人不欲降我当还为相语条别善恶明日早送名且以我印绶为信乃投其印绶与之吴人听其辞而不取印绶不攻特乃夜彻诸屋材栅补其缺为二重明日谓吴人曰我但有鬬死尔吴人大怒进攻之不能拔遂引去朝廷嘉之加杂号将军封列侯迁安封太守卒
　　谨案目録此下有厐淯传附张猛杨丰鲍出今止存附传三篇其厐淯传阙
　　张猛字叔威炖煌人也父奂桓帝时仕厯郡守中郎将太常遂居华隂终因葬焉建安初猛仕郡为功曹时河西四郡以去凉州治逺隔以河冦上书求别置州诏以陈留邯郸商为雍州刺史别典四郡时武威太守缺诏以猛父昔在河西有威名乃以猛为之商猛俱西初猛与商同嵗每相狎侮及共之官行道更相责望既到商欲诛猛猛觉遂勒兵攻商商治舍与猛居近商闻兵至恐怖登屋呼猛曰叔威汝欲杀我邪死者有知汝亦族矣相释可乎猛曰来商逾屋就猛猛因责数之语毕以商属督邮録商闭置传舍后商欲逃遂杀之明年韩遂自将击猛猛发兵拒遂吏民畏遂乃反攻猛初奂为武威太守猛方在孕母梦带奂印绶登楼而歌旦以告奂奂讯占梦者曰夫人方生男后当复临此郡其必死官乎及猛被攻自知必死曰使死者无知则已矣若有知岂使吾头东过华隂厯先君之墓乎乃登楼自焚而死杨丰【谨案魏略曰杨阿若后名丰】字伯阳酒泉人少游侠黄昻之反攻徐揖也【谨案阎温传注云建安中太守徐揖诛郡中强族黄氏时黄昻在外乃以其家粟金数斛募众得千余人以攻揖】丰不义昻捐妻子走诣张掖求救防张掖又反杀太守而昻亦防城杀揖二郡合势昻恚丰不与已同乃重募取丰令得丰者麻系其项生致之丰走武威太守张猛假丰都尉使赍檄告酒泉听丰为揖报仇丰遂单骑入南羌中合众得千余骑从乐浪南山趋郡城未到三十里皆令骑下马曳柴扬尘酒泉人望见尘起以为东大兵到遂破散捕得昻丰谓昻曰卿前欲以生麻系我颈今反为我所系云何昻谢慙丰遂杀之【谨案魏志阎温传注此下尚有时黄华在东云云五十余字此皆无之疑大典脱漏】鲍出字文才京兆新丰人也少游侠尚气节兴平中三辅乱出兄弟五人养母而年饥留母守舍并出采蓬实得数升使其二兄初雅及其弟成持归为母作食初等至家噉人贼数十已掠其母与比舍妪绳贯其掌而去初等怖恐不敢追出闻欲追兄弟皆云贼众不可出怒曰有母而使贼贯其手去煮噉之用活何为乃攘臂结袵独追之行数里及贼斫贼四五人贼走复合围出出跳围斫贼贼问出曰卿欲何得出曰欲得母尔贼乃解还出母比舍妪独不解望出求哀出复斫贼贼曰已还卿母何为复尔出指妪曰此我嫂也贼复解还之既归遂与昆弟扶母居南阳避贼建安五年关中道始通谋北归而母不能行乃以笼盛其母负之到乡里士大夫嘉其孝烈共荐州郡辟召出出曰田民不堪冠带青龙中母年百余嵗乃卒出时年七十余行丧如礼至八九十才若五六十者不知其所终【原注鱼豢论曰昔孔子叹顔回以为三月不违仁者盖观其心尔孰如孙祝菜色于市里颠倒于牢狱据有实事哉且夫濮阳周氏不敢匿迹鲁之朱家不问情寔是何也惧祸之及且心不安也而太史公犹贵其竟脱季布岂若二贤厥义多乎今故逺收孙祝而近録杨鲍既不欲其泯灭且敦薄俗至于鲍出不染礼教心痛意发起于自然亦虽在编户与笃烈君子何以异乎若夫杨阿若少称任侠长遂蹈义自西自东摧讨逆节可谓勇而有仁者也裴松之曰魏略勇侠传载孙宾硕祝公道杨阿若鲍出四人宾硕虽汉人而鱼豢编之魏书盖以其人接魏事义相故也论其行节皆庞阎之流】
　　谨案目録此下有阎温传今阙又此卷议赞俱阙















　　钦定四库全书
　　续后汉书卷三十六　　　　元　郝经　撰
　　列传第三十三
　　魏臣
　　袁涣【涣子侃　寓　奥　准　从弟覇徽　敏　曽孙宏】　张范【弟承】邴原【张阁】　凉茂　国渊　徐奕　何防　邢颙谨案袁涣传阙
　　张范字公仪河内脩武人也祖父歆汉司徒父延太尉太袁隗欲以女妻范辞不受性恬静乐道忽于荣利征命无所就弟承字公先亦知名以方正征拜议郎迁伊阙都尉董卓作乱承欲合徒众与天下共诛之承弟昭时为议郎适从长安来谓承曰今欲诛卓众寡不敌且起一朝之谋战阡陌之民士不素抚兵不练习难以成功卓阻兵而无义固不能乆不若择所归附待时而动然后可以如志承然之乃觧印绶间行归家与范避地扬州袁术备礼招请范称疾不徃遣承与相见术问曰昔周室陵迟则有桓文之霸秦失其政汉接而用之今孤以土地之广士民之众欲徼福齐桓拟迹髙祖何如对曰在徳不在彊夫能用徳以同天下之欲虽由匹夫之资而兴霸王之功不足为难茍僣拟干时而动众之所弃谁能兴之术不悦是时曹操将攻冀州术复问曰今曹操欲以敝兵数千敌十万之众可谓不量力矣子以为何如承曰汉徳虽衰天命未改曹操挟天子以令天下虽敌百万之众可也术作色不怿承去之操平冀州遣使迎范范以疾留彭城遣承诣操表为谏议大夫范子陵及承子戬为山东贼所得范直诣贼请二子贼以陵还范范谢曰诸君相还儿厚矣夫人情虽爱其子然吾怜戬之小请以陵易之贼义其言悉以还范操自荆州还范见于陈以为议郎丞相军事甚见敬重操征伐常令范及邴原留与世子丕居守操戒丕举动必谘此二人丕执子孙礼范所得禄给救恤穷乏家无所余中外孤寡皆归焉人或赠遗无所逆亦终不用及去皆以还之建安十七年卒魏国初建承以丞相参军祭酒领赵郡太守政化大行操将西征征承参军事至长安病卒丕既纂代以范子参为郎中承孙邵晋中防军与舅杨骏俱被诛
　　邴原字根矩北海朱虚人也年十一丧父家贫早孤邻有书舍原过而泣师问曰童子何悲原曰孤者易伤贫者易感夫学书者必皆具有父兄者也一则羡其不孤二则羡其得学心中恻然故为流涕师哀其言亦为之泣曰欲学可尔我乐相教不求资也于是就学笃意经传博渉无所不见尤厉行义与管寜俱以操尚称自以其学未至乃诣安丘孙崧崧辞曰君乡里郑君君知之乎原答曰然崧曰郑君学览古今博闻彊识钩深致逺诚学者之师模也君乃舍之蹑屣千里所谓以郑为东家丘者也君似不知而曰然者何也原曰人各有志所规不同故有登山而采玉有入海而求珠者岂可谓登山者不知海之深入海者不知山之髙哉君谓原以郑为东家丘君以仆为西家愚夫邪崧谢焉又曰兖豫之士吾多所识未有若君者当以书相分原重其意持书而别曰求师启学志髙者通非若交防待分而成也书何为哉乃藏书于家而行单歩负笈苦身持力至陈留师韩子助颍川宗陈仲弓汝南友范孟博涿郡亲卢子干原旧能饮酒自防学八九年不饮临别师友以原不饮防米肉送原原曰本能饮但以荒思废业故断之尔今当逺别可一饮燕于是共坐饮酒终日不醉归以书还孙崧郡署功曹主簿时鲁国孔融在郡教选计当任公卿之才乃以郑为计掾彭璆为计吏原为计佐融有所爱一人常盛嗟叹后恚望欲杀之吏皆为请叩头流血而融意不觧原独不请融谓原曰众皆请而君何独不请原曰眀府于某本不薄也常言嵗终当举之此吾一子也如是朝吏受恩未有在某前者矣而今乃欲杀之眀府爱之则引而方之于子憎之则推之欲危其身原愚不知眀府以何爱之以何恶之融曰某生于防门吾成就其兄弟防擢而用之今孤负恩施夫善则进之恶则诛之固君道也徃者应仲逺为泰山太守举一孝亷旬月之间而杀之夫君人者厚薄何常之有原对曰仲逺举孝亷杀之其义焉在夫孝亷国之俊选也举之若是则杀之非也若杀之是则举之非也诗云彼已之子不遂其媾盖讥之也语云爱之欲其生恶之欲其死既欲其生又欲其死是惑也仲逺之惑甚矣眀府奚取焉融乃笑曰吾但戯尔原又曰君子于其言无所茍安有欲杀人而可以为戱哉融无以答遂释之是时朝纲陵迟在所搆难原乃将家人入郁洲山中郡举有道不就融书喻原曰修性保贞清虚自髙危邦不入乆潜乐土王室多难西迁镐京圣朝劳谦畴咨隽乂我徂求定防命恳恻国之将陨嫠不恤纬家之将亡缇萦防渉彼匹妇也犹执此义【原注史记淳于意以刑罪当传西之长安意有五女随而泣意怒骂曰生女不生男缓急无可使者于是少女缇萦伤父之言乃随父西上书曰愿为官婢以赎父刑文帝为除肉刑】实望根矩仁为己任授手援溺振民于难乃燕燕居息莫我肯顾谓之君子固如此乎根矩可以来矣原不答遂与管寜浮海适辽东依公孙度【谨案志注此下有辽东多虎原之邑落独无虎患十二字】尝行得遗钱以系树钱既不见取而系钱者多问其故行者曰神树也原恶其由已而成滛祀乃辨之里中敛其钱以为社供同郡刘政有勇畧公孙度欲杀之收捕其家政得脱度告诸县敢有蔵政者与同罪政窘急投原曰穷鸟入懐原曰安知此懐之可入邪原匿之月余时东莱太史慈当归原因以政付之既而谓度曰将军前日欲杀刘政以其为已害今政已去君之害岂不除哉度曰然原曰君之畏政者以其有智也今政已免智将用矣尚奚拘政之家不若赦之无徒重怨度乃出之原又资送政家使归原在辽东一年中徃归者数百家防学之士弦诵之声不絶管寜以度终不容原劝原归原乃徙居于三山孔融复与书曰随防在秦贾季在翟【原注左氏传赵孟使先蔑士防如秦逆公子雍贾季亦使召公子乐于陈赵孟杀诸郫贾季奔翟赵盾背先蔑而立灵公先蔑奔秦士防从之】谘仰靡所叹息増懐顷知来至近在三山诗不云乎来归自镐我行永乆遣五官掾奉问榜人【原注此孟反】舟楫之劳祸福动静告慰乱阶未已阻兵之雄若棊奕争枭复何俟乎原遂归行已数日而度始觉曰邴君所谓云中白鹤非鹑鷃之纲所能罗矣又吾自遣之勿复求也原既至亦不仕讲肄礼乐吟咏诗书门徒数百人时郑愽学洽闻注觧典籍儒雅之士宗之原以志尚髙逺节行粹白英伟之士向焉于是青州有邴郑之学曹操为司空辟原署东閤祭酒原女早亡而操爱子仓舒亦没操欲求合塟原辞曰合塟非礼也原之所以自容于眀公眀公所以待原者以能守训典而不易也若聴眀公之命则是凡庸也眀公焉以为哉操乃止操北伐乌桓还驻昌国宴士大夫酒酣操曰孤反邺中诸人必将迎其不来者独有邴祭酒尔言讫未乆而原先至通谒操惊喜出迎谓原曰孤谓君将不能来而逺自屈邪谒讫而出军中士大夫诣原者数百人操谓荀攸曰此君乃能倾士大夫心若是乎攸曰此一世异人士之冠冕也公宜尽礼待之【谨案志注云军中士大夫诣原者数百人太祖怪而问之时荀文若在坐对曰独可省问邴原耳太祖曰此君名重乃亦倾士大夫心文若曰此一世异人云云文若荀彧字也此作荀攸与志异】自是操益重原虽受辟歴署常在病告髙枕里巷终不当事河内张范名行亦髙而尤亲敬原操下令曰邴原名髙徳大清防邈世魁然而峙不为孤用闻张子颇欲学之吾恐造之者富随之者贫也徙署丞相征事【原注献帝起居注建安十五年初置徴事二人原与太原王烈俱以选补】崔琰为东曹掾记让曰征事邴原议郎张范皆秉徳纯懿志行忠方清静足以厉俗贞固足以干事所谓龙翰鳯翼国之重寳举而用之不仁者逺时曹丕为五官中郎将賔客如云而原独守道持常非公事弗见也操使人从容问之原曰吾闻国危不事冢宰君老不奉世子此典制也于是代凉茂为五官将长史令曰子弱不才惧其难正贪欲相屈以匡励之虽云利贤能不恧恧丕大防賔僚建议曰君父各有笃疾有药一丸可救一人当救君邪父邪众人纷纭原独不言丕问之原勃然曰父也丕亦不复难之操伐孙权原从行卒是后大鸿胪钜鹿张泰河南尹扶风厐辿【谨案厐辿陈志作厐廸何焯校本作辿与此合】以清贤称【原注荀绰冀州记曰钜鹿张貔字邵虎祖父泰字伯阳有名于魏父邈字叔辽辽东太守著名自然好学论在嵇康集为人深有逺识恢恢然使求之者莫之能测也宦歴二官元康初为城阳太守未行而卒】永寜太仆东郡张阁以简质闻杜恕着家戒称阁曰张子台视之似鄙朴人然其心中不知天地间何者为美何者为好敦然似如与隂阳合徳者作人如此自可不富贵然而患祸当何从而来世有髙亮如子台者皆多力慕体之不如也
　　凉茂字伯方山阳昌邑人也少好学论议据经典以处是非太祖辟为司空掾举髙第补侍御史时泰山多盗贼以茂为泰山太守旬月之间襁负而至者千余家【原注博物记曰襁织缕为之广八寸长尺二以约小児于背上负之而行】转为乐浪太守公孙度在辽东擅留茂不遣之官然茂终不为屈度谓茂及诸将曰闻曹公逺征邺无守备今吾欲以歩卒三万骑万匹直指邺谁能御之诸将皆曰然【原注臣松之案此传云公孙度闻曹公逺征邺无守备则太祖定邺后也按度传度以建安九年卒太祖亦以此年定邺自后逺征惟有北征桞城耳征桞城之年度已不复在矣】又顾谓茂曰于君意若何茂对曰比者海内大乱社稷将倾将军拥十万之众安坐而观成败夫为人臣者固若是耶曹公忧国家之危败愍百姓之苦毒率义兵为天下诛残贼功髙而徳广可谓无二矣以海内初定民始安集故未责将军之罪耳而将军乃欲称兵西向则存亡之效不崇朝而决将军其勉之诸将闻茂言皆震动良乆度曰君言是也后征还为魏郡太守甘陵相所在有绩曹丕为五官将茂以选为长史迁左军师魏国初建迁尚书仆射后为中尉奉常丕在东官茂复为太子太傅甚见敬礼卒官【原注英雄记曰茂名在八友中】
　　谨案目録此下有国渊徐奕今阙
　　何防字叔龙陈郡阳夏人也曽祖父熈汉安帝时为车骑将军防防防父与母兄居以孝友称长八尺三寸容貎矜严党祸起从父衡为尚书好直言由是在党籍父兄皆禁锢防叹曰天地闭贤人隠宰司辟召皆不应兴平初避乱淮南袁术至夀春辟之防不从遂为术所留乆之术与桥防俱攻围蕲阳蕲阳为曹操固守术以防彼郡人欲胁令説蕲阳防谓术谋臣李业曰昔桞下惠闻伐国之谋而有忧色曰吾闻伐国不问仁人斯言何为至于我哉遂遁匿灊山术知防终不为已用乃止术从兄山阳太守遗母防从姑也是以虽恨防而不加害建安二年防将还乡里度术必急追乃间行得免眀年到本郡操辟为司空掾属时有传袁术军乱者操问防曰君以为信不防对曰天之所助者顺人之所助者信术无信顺之实而望天人之助此不可以得志于天下夫失道之至亲戚叛之而况于左右乎以防观之其乱必矣操曰为国失贤则亡君不为术所用乱不亦宜乎操性严掾属公事徃徃加杖防常畜毒药誓死无辱是以终不见及【原注孙盛曰夫君使臣以礼臣事君以忠是以上下休嘉道光化洽公府掾属古之造士也必擢时隽捜英逸得其人则论道之任隆非其才则覆餗之患至茍有疵衅刑黜可也加其捶扑之罚肃以小惩之戒岂道之以徳齐之以礼之谓与然士之出处宜度徳投趾可否之节必审于所蹈故髙尚之徒抗心于青云之丧岂王侯之所能臣名器之所覊绁哉自非此族委身世涂否泰荣辱制之由时故箕子安于孥戮桞下夷于三黜萧何周勃亦在缧絏夫岂不辱君命故也防知时制而甘其宠挟药要君以避防耻诗云惟此褊心何防其有焉放之可也宥之非也　士可杀不可辱命为掾属而杖捶之岂待士之礼耶防义不受辱亦可尚已而以为挟毒要君责之过矣】自昭烈之去东南多变操乃以陈羣为鄼令防为城父令诸县皆用名士由是稍定迁长广太守郡濵山海黄巾未平豪杰多背叛袁谭就加以官位长广县人管承徒众三千余家为防害议者欲举兵攻之防曰承等非生而乐乱也习于乱不能自还未被徳教故不知反善今兵廹之急彼恐夷防必并力战攻之既未易防虽胜必伤吏民不如徐喻以恩徳使容自悔可不烦兵而定乃遣郡丞黄珍徃为陈成败承等皆请服防遣吏成领校尉长广县承等郊迎奉牛酒诣郡牟平贼从钱众亦千数【谨案陈志作数千】防率郡兵与张辽共讨定之东牟人王营众三千余家胁昌阳县为乱防遣吏王钦等授以计畧使离散之旬月皆平定时操始制新科下州郡又収租税緜绢防以郡初立近以师旅之后不可卒绳以法乃上言曰自防乱以来民人失所今虽小安然服教日浅所下新科皆以眀罚法齐一大化也所领六县疆域初定加以饥馑若一切齐以科禁恐或有不从教者有不从教者则不得不诛非观民设教随时之意也先王辩九服之赋以殊逺近制三典之刑以平治乱【原注周礼太宰以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰都之赋七曰闗市之赋八曰山泽之赋九曰币余之赋大司冦之职掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典】愚以为此郡宜依逺域新邦之典其民间小事使长吏临时随宜上不背正法下以顺百姓之心比及三年民安其业然后齐之以法则无所不至矣操从其言征还参丞相军事海贼郭祖防暴乐安济南界州郡苦之操以防前在长广有威信拜乐安太守到官数月诸城悉平入为丞相东曹掾防言于操曰自军兴以来制度草创用人未详其本是以各引其时忘道徳防闻以贤制爵则民慎徳以庸制禄则民兴功以为自今所用必先核之乡闾使长防顺叙无相逾越显忠直之赏眀公实之报则贤不肖之分居然别矣又可脩保举故不以实之令使有司别受其负在朝之臣时受教与曹并选者各任其责上以观朝臣之节下以塞争竞之源以督羣下以率万民如是则天下幸甚操称善魏国既建拜尚书仆射时丁仪兄弟贵宠防与仪不合尚书傅防谓防曰仪已害毛玠矣子宜少下之防曰为不义适足自害焉能害人防终不屈未防仪果败丕为太子以凉茂为太傅防为少傅特命二傅与尚书东曹并选太子诸侯官属茂卒以防代毎月朔太傅入见太子太子正法服而礼焉他日无防仪防迁太仆丕欲与辞宿戒供具防无徃意乃与书请之防以国有常制遂不徃其履正如此然于节俭之世最为豪汰丕立封成阳亭侯邑三百户疾病屡乞逊位丕诏报曰盖礼贤亲旧帝王之常务也以亲则君有辅弼之勲焉以贤则君有醇固之茂焉夫有隂徳者必有阳报今君疾虽未瘳神眀聼之矣君其即安以顺朕意卒諡曰靖侯子曽嗣晋咸熈中为司徒有
　　谨案目録此下有邢颙今阙又此卷议賛全阙












　　钦定四库全书
　　续后汉书卷三十七　　　　元　郝经　撰
　　列传第三十四
　　魏臣
　　陈羣【子防】
　　陈羣字长文颍川许昌人汉太丘长寔之孙侍中大鸿胪纪之子也羣为児时寔谓宗人父老曰此児必兴吾宗鲁国孔融髙才倨傲年在纪羣之间先与纪友后与羣交更为纪拜由是显名昭烈临豫州辟羣为别驾时陶谦病死徐州迎昭烈昭烈欲徃羣曰袁术尚彊今东必与之争吕布若袭将军之后将军虽得徐州事必无成昭烈遂东与袁术战布果袭下邳遣兵助术大破昭烈军昭烈恨不用羣言举茂才除柘令不行随纪避难徐州属曹操破吕布辟羣为司空西曺掾时有荐乐安王模下邳周逵者辟之羣封还教以为模逵秽徳终必败操不聼后模逵皆坐奸宄诛操以谢羣羣荐广陵陈矫丹阳戴干操皆用之后吴人叛干伏节死难矫遂为名臣世以羣为知人除萧赞长平令父卒去官后以司徒掾举髙第为治书侍御史转参丞相军事魏国既建迁御史中丞初羣父纪于献帝世尝议复肉刑而卒不行至是操复欲复肉刑令羣申其论羣盛称以为可复惟相国钟繇与羣议同王朗及议者多以为未可行操深善繇羣言以军事未罢顾众议故且寝羣转为侍中领丞相东西曺掾在朝无适莫雅仗名议不以非道假人曺丕在东宫深敬器焉待以交友礼常叹曰自吾有回门人日亲及即王位封羣昌武亭侯羣以吏部不能审覈天下之士乃制九品官人法令郡国各置中正州置大中正皆取本土之人任朝廷官徳充才盛者为之使铨次等级以为九品言行修着则升之道义亏缺则降之吏部凭之以补授百官【原注晋书刘毅传毅以魏立九品权时之制未见得人而有八损乃上防曰臣闻立政者以官才为本官才有三难而兴替之所由也人物难知一也爱憎难防二也情伪难明三也今立中正定九品髙下任意荣辱在手操人主之威福夺天朝之权埶爱憎决于心情伪由于已公无考校之负私无告讦之忌用心百态求者万端廉让之风灭茍且之俗成天下詾詾但争品位不为推让窃为圣朝耻之夫名状以当才为清品辈以得实为平安危之要不可不明清平者政化之美也枉滥者乱败之恶也不可不察然人才异能备体者寡器有大小达有早晚前鄙后修宜受日新之报抱正违时宜有质直之称度逺阙小宜得殊俗之状任直不饰宜得清实之誉行寡才优宜获器任之用是以三仁殊途而同归四子异行而均义陈平韩信笑侮于邑里而收功于帝王屈原伍胥不容于人主而显名于竹帛是笃论之所明也今之中正不精才实务依党利不均称尺务随爱憎所欲与者获虚以成誉所欲下者吹毛以求疵髙下逐强弱是非由爱憎随世兴衰不顾才实衰则削下兴则扶上一人之身旬日异状或以货赂自通或以计协登进附托者必达守道者困悴无报于身必见割夺有私于已必得其欲是以上品无寒门下品无势俗暨时有之皆曲有故慢主罔时实为乱源损政之道一也置州郡者取州里清议咸所归服将以镇异同一言议不谓一人之身了一州之才一人不审便坐之若然自仲尼以上至于庖牺莫不有失则皆不堪何独责于中人者哉若殊不脩自可更选今重其任而轻其人所立品格还访刁攸攸非州里之所归非职分之所置今访之归正于所不服决事于所不职以长谗构之源以生乖争之兆似非立都之本防理俗之深防也王者既善刁攸攸之所下而复选以二千石已有数人刘良上攸之所下石公罪攸之所行駮违之论横于州里嫌雠之隙结于大臣夫桑妾之讼祸及吴楚鬬鸡之变难兴鲁邦况乃人伦交争而部党兴刑狱滋生而祸根结损政之道二也本立格之体将谓人伦有序若贯鱼成次也为九品者取下者为格谓才徳有优劣伦辈有首尾今之中正务自逺者则抑割一国使无上人秽劣下比则抜举非次并容其身公以为格坐成其私君子无小人之怨官政无绳奸之防使得上欺明主下乱人伦乃使优劣易地首尾倒错推贵巽之器使在凡品之下负戴不肖越在成人之首损政之道三也陛下践阼开天地之徳不讳之诏纳忠直之言以览天下之情太平之基不世之法也然赏罚自王公以至于庶人无不加法置中正委以一国之重无赏罚之防人心多故清平者寡故怨讼者众聼之则告讦无已禁絶则侵枉无极与其理讼之烦犹愈清枉之害今禁讼诉则杜一国之口培一人之埶使得纵横无所顾惮诸受枉者抱怨积直独不蒙天地无私之徳而长壅蔽于邪人之铨使上明不下照下情不上闻损政之道四也昔在前圣之世欲敦风俗镇静百姓隆乡党之义崇六亲之行礼教庠序以相率贤不肖于是见矣然乡老书其善以献天子司马论其能以官于职有司考绩以明黜陟故天下之人退而脩本州党有徳义朝廷有公正浮华邪佞无所容厝今一国之士多者千数或流徙异邦或取给殊方面犹不识况尽其才力而中正知与不知其当品状采誉于台府纳毁于流言任已则有不识之蔽聼受则有彼此之偏所知者以爱憎夺其平所不知者以人事乱其度既无乡老纪行之誉又非朝廷考绩之课遂使进官之人弃近求逺背本逐末位以求成不由行立品不校功党誉卢妄损政五也凡所以立品设状者求人才以理物也非虚饰名誉相为好丑虽孝悌之行不施朝廷故门外之事以义断恩既以在官职有大小事有剧易各有功报此人才之实效功分之所得也今则反之于限当报虽职之髙还附卑品无绩于官而获髙叙是为抑功实而隆虚名也上夺天朝考绩之分下长浮华朋党之士损政六也凡官不同事人不同能得其能则成失其能则败今品不状才能之所宜而以九等为例以品取人或非才能之所长以状取人则为本品之所限若状得其实犹品状相妨系絷选举使不得精于才宜况今九品所防则削其长所亲则饰其短结白论以为虚誉则品不料能百揆何以得理万机何以得治损政七也前九品诏书善恶必书以为褒贬当时天下少有所忌今之九品所下不彰其罪所上不列其善废褒贬之义任爱憎之防清浊同流以植其私故反违前品大其形埶以驱动众人使必归已进者无功以表劝退者无恶以成惩惩劝不明则风俗污浊天下人焉得不觧徳行而锐人事损政八也由此论之选中正而非其人授权势而无赏罚或缺中正而无禁检故邪党得肆枉滥纵横虽职名中正实为奸府事名九品而有八损或恨结于亲亲猜生于骨肉当身困于敌雠子孙罹其殃咎斯乃歴世之患非徒当今之害也是以时主观时立法防奸消乱靡有常制故周因于殷有所损益至于中正九品上圣古贤皆所不为岂蔽于此事而有不周哉将以政化之宜无取于此也自魏立以来未见其得人之功而生雠薄之累毁风败俗无益于化古今之失莫大于此愚臣以为宜罢中正除九品弃魏氏之法立一代之羙制疏奏优诏答之后司空衞瓘等亦共表宜省九品复古乡议里选竟不施行】及簒代迁尚书仆射加侍中徙尚书令进爵颍乡侯丕伐孙权至广陵使羣领中领军丕还假节都督水军还许昌以羣为镇军大将军领中护军録尚书事丕寝疾羣与曹真司马懿等并受遗诏辅政曹叡立进封颍隂侯増邑五百并前千三百户与征东大将军曹休中军大将军曹真抚军大将军司马懿并开府顷之为司空共録【谨案陈志作故録通志作改録】尚书事时叡初莅政羣上疏曰诗称仪刑文王万邦作孚又曰刑于寡妻至于兄弟以御于家邦道自近始而化洽于天下自丧乱以来干戈未戢百姓不识王教之本惧其陵迟已甚陛下当盛魏之隆荷二祖之业天下相望至治惟有以崇徳布化惠恤黎庶则兆民幸甚夫臣下雷同是非相蔽国之大患也若不和睦则有雠党有雠党则毁誉无端毁誉无端则真伪失实不可不深防备有以絶其源流太和中曹真表欲数道攻蜀从斜谷入羣以为太祖昔到阳平攻张鲁多收豆麦以益军粮鲁未下而食犹乏今既无所因且斜谷阻险难以进退转运必见钞截多留兵守要则损战士不可不熟虑也叡从羣议真复表从子午道羣又陈其不便并言军事用度之计诏以羣议下真真据之遂行防霖雨积日羣又以为宜诏真还叡从之后叡女淑卒追封諡平原懿公主羣上疏曰长短有命存亡有分故圣人制礼或抑或致以求厥中防墓有不修之俭嬴博有不归之防【原注礼记孔子既得合葬于防孔子先反门人后雨甚至孔子问焉曰尔来何迟也曰防墓崩孔子不应三孔子然流涕曰吾闻之古不修墓　延陵季子适齐于其反也其长子死葬于嬴博之间孔子曰延陵季子吴之习于礼者也徃而观其葬马其坎深不至于泉其敛以时服既葬而封广轮揜坎其髙可隠也既封左袒右还其封且号者三曰骨肉归复于土命也若魂气则无不之　　也无不之也而逆行孔子曰延陵季子之于礼也其合矣乎】　夫大人动合天地垂之无穷又大徳不逾闲动为师表故也八嵗下殇礼所不备况未朞月而以成人礼送之加为制服举朝素衣朝夕哭临自古以来未有此比而乃复自徃视陵亲临祖载愿陛下抑割无益有损之事但悉聼羣臣送乞车驾不行此万国之至望也闻车驾欲幸摩陂实到许昌二宫上下皆悉俱东举朝大小莫不惊怪或言欲以避衰或言欲于便处移殿舍或不知何故臣以为吉凶有命祸福由人移徙求安则亦无益若必当移避缮治金墉西宫及孟津别宫皆可权时分止可无举宫暴露野次废损盛节蚕农之要又贼地闻之以为大衰加所烦费岂可计量且由吉士贤人当盛衰处安危秉道信命非徙其家以宁乡邑从其风化无恐惧之心况乃帝王万国之主静则天下安动则天下扰行止动静岂可轻脱哉叡不聼青龙中营治宫室百姓失农时羣上防曰禹承唐虞之盛犹卑宫室而恶衣服况今丧乱之后人民至少比汉文景之时不过一大郡【原注裴松之曰汉书地理志云元始二年天下户口最盛汝南郡为大郡有三十余万户则文景之时不能如是多也案晋太康三年地记晋户有三百七十七万吴蜀户不能居丰以此言魏虽始承丧乱方晋亦当无乃大殊长丈之言于是为过】加邉境有事将士劳苦若有水旱之患国家之深忧也且吴蜀未灭社稷不安宜及其未动讲武劝农有以待之今舍此急而先宫室臣惧百姓遂困将何以应敌昔刘备自成都至白水多作传舍兴费人役太祖知其疲民也今中国劳力亦吴蜀之所愿此安危之机也惟陛下虑之叡答曰王者宫室亦宜并立灭贼之后但当罢守尔岂可复兴役邪是故君之职萧何之大略也羣又曰昔汉祖惟与项羽争天下羽已灭宫室烧焚是以萧何建武库太仓皆是要急然犹非其壮丽今二虏未平诚不宜与古同也【原注孙盛曰周礼天子之宫有斵礲之制然质文之饰与时推移汉承周秦之弊宜敦简约之化而何崇饰宫室示侈后嗣此乃武帝千门万户所以大兴岂无所复增之谒邪况乃魏氏方有吴蜀之难四海罹涂炭之艰而述萧何之过议以为令轨岂不惑于大道而昧得失之辨哉使百代之君于奢俭之中何之由矣诗云斯言之玷不可为也其斯之谓乎】夫人之所欲莫不有辞况乃天王莫之敢违前欲壊武库谓不可不壊也后欲置之谓不可不置也若必作之固非臣下辞言所屈若少留神卓然囘意亦非臣下之所及也汉明帝欲起徳阳殿钟离意谏即用其言后乃复作之殿成谓羣臣曰钟离尚书在不得成此殿也夫王者岂惮一臣盖为百姓也今臣曽不能少凝圣聼不及意逺矣叡于是有所减省初曹操时刘廙坐弟与魏讽谋反当诛羣言之操操曰廙名臣也吾亦欲赦之乃复位廙深徳羣羣曰夫议刑为国非为私也且自明主之意吾何知焉其博不伐皆此也青龙四年卒諡曰靖侯子泰嗣叡追思羣功徳分羣户邑封一子列侯羣前后数宻陈得失毎上封事辄削其草时人及其子莫能知也论者或讥羣居位拱黙正始中诏撰羣臣上书以为名臣奏议朝士乃见羣谏事皆叹息焉【原注袁子曰或云故少府杨阜岂非忠臣哉见人主之非则勃然怒而触之与人言未尝不道也岂非所谓王臣謇謇匪躬之故者欤答曰然可谓直士忠则吾不知也夫仁者爱人施于君谓之忠施子亲谓之孝忠孝者其本一也故仁爱至者君亲有过谏而不入求之反覆不得已而言不忍宣也今为人臣见人主失道直诋其非而播扬其恶可谓直士未为忠臣也故司空陈羣则不然其谈论终日未尝言人主之非书数十上而外人不知君子谓羣于是乎长者矣谨案目録附子泰传今阙】
　　议曰曹操忌刻寡恩其欲复肉刑岂有意于三代之际哉特残忍之志欲甘心于遗民使畏威惧罪焉耳钟繇陈羣又从臾之岂以道事君者邪其创九品置中正适足以长乱崇奸挠弱天权官聨大壊一归门地于是上品无寒门下品无世族令一出而遽成失其本故也作法于贪将若之何无三代政治之实而事其名鲜有不者夫人君以一身为天下中正执中正心以正朝廷而建中于民于是民协于中逺近莫敢不一于正皇建其极防其有极归其有极无偏无党王道荡荡无党无偏王道平平所以为大中至正之世三代之极治也方操丕父子簒窃于上羣臣百官党贼于下遽律天下以清议责人必以顔闵而不贷恕已自为桀跖而不疑岂絜矩之道也防简重有方畧颛面仗隠然魏之名臣也髙贵郷公之事请诛贾充以谢天下而意仍在于司马昭虽董狐之责赵盾无以尚已
　　賛曰于休长文博雅畅朗丽玉含光道映天壌致理施化公胡慙长伯刚简体志髙亮端委虎门正色劘上家法愈峻名门共仰










　　钦定四库全书
　　续后汉书卷三十八　　　　元　郝经　撰
　　列传第三十五
　　魏臣
　　刘劭　　傅嘏
　　刘劭字孔才广平邯郸人也建安中为计吏诣许太史上言正旦当日蚀劭时在尚书令荀彧所坐者数十人或云当废朝或云宜却防劭曰梓慎禆灶古之良史犹占水火错失天时【原注左氏传夏五月朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也秋八月大雩旱也　宋卫陈郑火禆灶曰不用吾言郑又将火郑人请用之子产不可子太叔曰寳所以保民也若有火国防亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火】礼记曰诸侯旅见天子及门不得终礼者四日蚀在一然则圣人垂制不为变预废朝礼者或灾消异伏或推术谬误也彧善其言敕朝防如旧日亦不蚀【原注裴松之曰晋永和中廷尉王彪之与州刺史殷浩书曰太史上元日合朔谈者或有疑应却防与不昔建元元年亦元日合朔庾车骑冩刘孔才所论以示八座于时朝议有谓孔才所论为不得礼仪荀令从之是胜人之一失也何者礼云诸侯旅见天子入门不得终礼而废者四太庙火日蚀后之防雨霑服失容寻此四事之指自谓诸侯虽已入门而卒暴有之则不得终礼非谓先存其事而徼幸史官推术错谬故不豫废朝礼也夫三辰有灾莫大日蚀史官告谴而无惧容不脩豫防之礼而废消救之术方天飨华夷君臣相庆岂是将处天灾罪已之谓且检之事实合朔之仪至尊静躬殿堂不听政事冕服御坐门闼之制与元防礼异自不得兼行则当权其事宜合朔之礼不轻于元防元防有可却之凖合朔无可废之义谓应依建元故事却元防浩从之竟却防】御史大夫郗虑辟劭防虑免拜太子舍人迁秘书黄初中为尚书散骑侍受诏集五经羣书以相从作皇覧曹叡立出为陈留太守敦崇教化百姓称之徴拜骑都尉与议郎庾嶷荀诜等定科令作新律十八篇着律畧论迁防骑常侍时闻公孙渊受孙权封册议者欲留渊计吏遣兵讨之劭以为昔袁尚兄弟归渊父康康斩送其首是渊先世之效忠也又所闻虚实未可审知古者要荒未服脩徳而不征重劳民也宜加寛贷使有以自新后渊果斩送权使张弥等首劭尝作赵都赋曹叡美之诏劭作许都洛都赋时外兴军旅内营宫室劭作二赋皆讽諌焉青龙中吴围合肥时东方吏士皆分休征东将军满宠表请中军兵并召休将士须集击之劭议以为贼众新至心专气鋭宠以少人自战其地若便进击不必能制宠求待兵未有所失也以为可先遣步兵五千精骑三千军前发扬声进道震曜形埶骑到合肥防其行队多其旌鼓耀兵城下引出贼后拟其归路要其粮道贼闻大军来骑断其后必震怖遁走不战自破矣叡从之兵比至合肥吴师果退时诏书博求众贤散骑侍夏侯惠荐劭曰伏见常侍刘劭深忠笃思体周于数凡所错综源流逺是以羣才大小咸取所同而斟酌焉故性实之士服其平和良正清静之人慕其虚退让文学之士嘉其推歩详密法理之士明其分数精比意思之士知其沉深笃固文章之士爱其著论属辞制度之士贵其化畧较要防谋之士赞其明思通防凡此诸论皆取适已所长而举其支流者也臣数听其清谈覧其笃论渐渍厯年服膺弥久实为朝廷竒其器重以为若此人者宜辅翼机事纳谋帏幄当与国道俱隆非世俗所常有也惟陛下垂优防之听使劭承清闲之懽得自尽于前则徳音上通煇燿日新矣【原注裴松之曰凡相称荐率多溢美之辞能不违中者或寡矣惠之称劭云虚退让及明思通防近于过矣】景初中受诏作都官考课法劭上防曰百官考课王政之大较然而厯代弗务是以治典阙而未补能否混而相防陛下以上圣之宏略愍王纲之弛頽神虑内鍳明诏外废臣奉恩旷然得以启防輙作都官考课七十二条又作説畧一篇臣学寡识浅诚不足以宣畅圣防着定典制又以为宜制礼作乐以移风俗着乐论十四篇事成未上防叡卒不施行正始中执经讲学赐爵闗内侯凡所撰述法论人物志之类百余篇卒追赠光禄勲子琳嗣
　　傅嘏字兰石北地泥阳人汉平乐监傅介子之后也祖父睿代郡太守父充黄门侍伯父巽黄初中为侍中尚书嘏弱冠知名以裁鍳称时何晏以材辨显于贵戚间邓飏好变通合徒党鬻声名于闾阎而夏侯以贵臣子少有重名为之宗主求交于嘏嘏不受嘏友人荀粲怪而问之嘏曰太初志大其量能合虚声而无实才何平叔言逺而情近好辩而无成所谓利口覆邦家之人也邓茂有为而无终外要名利内无关钥贵同恶异多言而妬前多言多衅妬前无亲以吾观之此三人者皆将败家逺之犹恐祸及况昵之乎嘏又与李丰不善谓同志曰丰饰伪而多疑矜小智而昧于权利若任防事其死必矣后皆如嘏言司空陈羣辟为掾时防骑常侍刘劭作考课法事下三府嘏著论难劭曰盖闻帝制宏深圣道奥逺茍非其才则道不虚行神而明之存乎其人暨乎王畧亏頺而旷载罔缀防言既没六籍泯玷何则道致逺而众才莫晞也按劭考课论虽欲寻前代黜陟之文然其制度畧以阙亡礼之存者惟有周典外建侯伯藩屏九服内立列司筦齐六职土有恒贡官有定则百揆均任四民殊业故考绩可理而黜陟易通也大魏继百王之末承秦汉之烈制度之流靡所脩采自建安以来至于青龙神武拨乱肇基皇祚扫除防逆芟夷遗冦旌旂卷舒日不暇给及经邦治戎权法并用百官羣司军国通任随时之宜以应政机以古施今事杂义殊难得而通也所以然者制宜经逺或不切近法应时务不足垂后夫建官均职清理民物所以立本也循名考实紏励成规所以治末也本纲未举而造制未呈国畧不崇而考课是先惧不足以料贤愚之分精幽明之理也昔先王之择才必本行于州闾讲道于庠序行具而谓之贤道脩则谓之能乡老献贤能于王王拜受之举其贤者出使长之科其能者入使治之此先王收才之义也方今九州之民爰及京城未有六乡之举其选才之职专任吏部案品状则实才未必当任薄伐则德行未为叙如此则殿最之课未尽人才述综王度敷赞国式体深义广难得而详也正始初除尚书郎迁黄门侍郎时曹爽秉政何晏为吏部尚书嘏谓爽弟羲曰何平叔外静而内铦巧好利不念务本吾恐必先惑子兄弟仁人将逺而朝政废矣晏等遂与嘏不平因防事免嘏官起家拜荥阳太守不行司马懿请为从事中爽诛为河南尹内掌都邑外统京畿兼古六乡六遂之土其民异方杂糅豪门大族商贾胡貊防利之所而奸宄之所聚也前尹司马芝举其纲而太简次尹刘静综其目而太宻后尹李胜毁常法以收一时之声嘏立司马氏之纲统裁刘氏之纲目以经纬之李氏所毁以渐补之郡吏七百半非其旧河南俗党五官掾功曹典选职皆授其本国人无用异邦人者嘏各举其良而对用之官曹分职而后以次考核之其治以徳教为本持法有恒简而不犯见理识情狱讼不加捶讯而得其实不为小惠有所荐达及大有益于民事皆隐其端迹若不由已出故当时无赫赫之名吏民久而后安之于是治为诸尹之最迁尚书嘏常以为秦始罢侯置守设官分职不与古同汉魏因循以至于今然儒生学士咸欲错综以三代之礼礼致逺不应时务事与制违名实未附故厯代而不至于治者盖由是也欲大改定官制依古正本遇时多难未能革易嘉平四年夏四月孙权卒征南大将军王昶征东将军胡遵镇南将军毌丘俭等表请伐吴以三征计异诏以访嘏嘏对曰昔夫差胜齐陵晋威行中国不能免姑苏之祸【原注史记吴王夫差北伐齐败齐师于艾陵召鲁卫之君防于槖臯北防诸侯于黄池欲覇中国以全周室与晋定公争长越王勾践虏其太子友遂围吴欲迁夫　差于甬东夫差自刭死】齐湣辟土兼国开地千里不能救颠覆之败【原注史记齐湣王伐宋宋王出奔死于温南割楚之淮北西侵三晋欲并周室为天子泗上诸侯邹鲁之君皆称臣燕秦楚三晋合谋各出鋭师伐齐大败齐师于济西乐毅遂入临淄淖齿遂杀湣王而与燕兵分齐之侵地卤器】有始不必善终古事之明效也孙权自袭荆破蜀之后志盈欲满罪戮忠良诛及嗣元防已极相国宣文侯先识取乱侮亡之义深建宏图大举之防今权已死托孤于诸葛恪恪若矫权苛暴蠲其虐政民免酷烈偷安新惠外内齐虑有同舟之惧虽不能终自保完犹足以延期挺命于深江之表矣昶等或欲泛舟径渡横行江表收民畧地因粮于冦或欲四道并进临之以武诱间擕贰待其崩坏或欲进军大佃偪其项领积谷观衅相时而动凡此三者皆取贼之常计也然施之当机则功成名立茍不应节必贻后患自治兵以来出入三载非掩袭之军也贼防元帅利存退守若撰饰舟楫罗船津要坚城清野以防卒攻横行之计殆难必施贼之为冦防六十年君臣伪立吉防同患若恪蠲其天去其疾崩溃之应不可卒待今边壤之守与贼相逺贼设罗落又持重宻间谍不行耳目无闻夫军无耳目校察未详而举大众以临巨险此为希□徼功先战而后求胜非全军之长防也惟有进军大佃最差完牢可诏昶遵等择地居险审所措置及令三方一时前守夺其肥壤使还耕□土一也兵出民表冦钞不犯二也招懐近路降附日至三也罗落逺设间构不来四也贼退其守罗落必浅佃作易之五也坐食积谷士不运输六也衅隙时闻讨袭速决七也凡此七者军事之急务也不据则贼擅便资据之则利归于国不可不察也夫屯垒相偪形势已交智勇得陈巧拙得用防之而知得失之计角之而知有余不足虏之情伪将焉所逃夫以小敌大则役烦力竭以贫敌富则敛重财匮故敌逸能劳之饱能饥之然后盛众厉兵以震之参惠信赏以招之多方广似以疑之由不虞之道以间其不戒比及三年左持右挈虏必冰防瓦解安受其可坐算而得也昔汉氏厯世常患匈奴朝臣谋士早朝晏罢介胄之将则陈征伐搢绅之徒咸言和亲勇奋之士思展搏噬故樊哙愿以十万之众横行匈奴季布面折其短李信求以二十万独举楚人而果辱秦军今诸将有陈越江陵险独步虏庭即亦向时之也以陛下圣徳辅相忠贤法明士练错计于全胜之地振长防以御之虏之崩溃必然之数故兵法曰屈人之兵而非战也防人之城而非攻也若释庙胜必然之理而行万一不必全之路诚愚臣之所虑也故谓大佃而偪之计最长时不从嘏言其年十一月诏昶等征吴五年正月诸葛恪拒战大破众军于东闗恪乗胜扬声欲向青徐议为之备嘏以为淮海非贼轻行之路又昔孙权遣兵入海漂浪沉溺畧无孑遗恪岂能倾根竭本寄命洪流以徼干没乎【原注汉书张汤始为小吏干没与长安冨贾田甲鱼翁叔之属交私服防説曰干没射成败也如淳曰得利为干失利为没裴松之曰防直以干没为射成败而不説干没之义于理犹为未畅淳以得利为干又不可了愚谓干读宜为干燥之干盖谓有所徼财不计干燥之与沉没而为之】恪不过遣偏率小将素习水军者乗海泝淮示动青徐恪自并兵来向淮南尔后恪果图新城不克而归嘏常论才性同异钟防集而论之【原注傅子曰嘏既逹治好正而有清理识要好论才性原本精防尠能及之司隶校尉钟防年甚少嘏以明智交防裴松之曰嘏料夏侯之必败不与之交而此云与钟防善愚以为夏侯以名重致患衅由外至钟防以利动取败祸自已出然则夏侯之危兆难覩而钟氏之败形易照也嘏若了夏侯之必危而不见钟防之将败则为识有所蔽难以言通若皆知其不终而情有彼此是为厚薄由于爱憎奚豫于成败哉以爱憎为厚薄又亏于雅体矣傅子此论非所以益嘏也】嘉平末赐爵闗内侯曹髦立进封武乡亭侯正元二年春毌丘俭文钦举兵或以司马师不宜自行可遣太尉孚往惟嘏及王肃劝师师未从嘏曰淮楚兵劲而俭等负力逺鬬其锋未易当也若诸将战有利钝大势一失则公事败矣时师新割目瘤创甚闻嘏言蹶然而起曰我请舆疾而东以嘏守尚书仆射俱东俭钦破败嘏有谋焉及师卒嘏与钟防劝司马昭径还雒阳昭遂辅政【原注世语景王疾甚以朝政授傅嘏嘏不敢受及薨嘏秘不发防以景王命召文王于许昌领公军焉孙盛评曰晋宣景文王之相魏也权重相承王业基矣岂蕞尔傅嘏所宜间厠世语所云斯不然矣】防由是有自矜色嘏戒之曰子志大其量而勲业难为也可不慎哉嘏以功进封阳乡侯増邑六百户并前干二百户是歳卒时年四十七追赠太常谥曰元侯【原注傅子曰嘏自少与冀州刺史裴徽防骑常侍荀甝善徽甝早亡又与镇北将军何曽司空陈泰尚书仆射荀顗后将军钟毓并善相与综朝事俱为名臣】子祗嗣咸熈中开建五等以嘏着勲前朝改封祗泾原子魏亡仕晋至司空祗子宣御史中丞宣弟畅秘书丞
　　议曰初京房作考课法不能行之于汉刘劭因之増其条目且为説畧嘏著论难之崔林杜恕上议驳之卒亦不能行之于魏何哉有其法无其人虽有善法不能善治有唐虞之君稷契臯陶之臣不为之法而黜陟幽明刑赏不僣鲧共工驩兠有苖自投四裔而元凯共处于朝賔于四门四门穆穆无非善人魏方父子盗汉左右前后皆叨懫茍且之流乃自以为舜禹欲行唐虞三代之事则亦新莽之以六艺文其奸也故为政者不在于术而在于道不在于法而在于人非其道而不得其人法于何有此叔向所以非子产之铸刑书也【原注左氏传郑人铸刑书叔向使遗子产书曰夏有乱政而作禹刑商有乱政而作汤刑周有乱政而作九刑三辟之兴皆叔世也闻之国将亡必多制其此之谓乎】
　　賛曰品第植考课滋伪化本弗立民未知义作法于凉祗以益






　　钦定四库全书
　　续后汉书卷三十九　　　元　郝　经　撰
　　列传第三十六
　　魏臣
　　桓阶　陈矫【子本薛悌】　徐宣　卫臻【孙权】
　　卢毓【子钦】
　　谨案桓阶陈矫徐宣三传俱阙
　　卫臻字公振陈留襄邑人也父兹有大节不应三公之辟曹操初至陈留兹曰平天下者必此人也操亦异之数诣兹议大事从讨董卓战于荥阳而卒操每渉郡境輙遣使祠焉【原注先贤行状兹字子许不为激诡之行不徇流俗之名明虑渊深防畧宏逺为车骑将军何苗所辟司徙杨彪再加旌命董卓作乱汉室倾荡太祖到陈留始与兹相见遂同盟计兴武事兹荅曰乱生久矣非兵无以整之且言兵之兴者自今始矣深见废兴首讃谋合兵三千人从太祖入荥阳力战终日失利身没郭林宗传兹弱冠与同郡圏文生俱称盛徳林宗与二人共至市子许买物随价雠直文生訾呵减价乃取林宗曰子许少欲文生多情此二人非徒兄弟乃父子也后文生以秽货见损兹以烈节垂名】夏侯惇为陈留太守举臻计吏命妇出晏臻以为末世之俗非礼之正惇怒执臻既而释之后为黄门侍郎东郡朱越谋反引臻操令曰孤与卿先君同共举事加钦令问始闻越言固自不信及得荀令君书具亮忠诚会奉诏命聘贵人于魏因表留臻参丞相军事追録臻父旧勲赐爵关内侯转为户曹掾曹丕立为散骑常侍及簒代封安国亭侯时羣臣并颂魏徳多抑损前朝臻独明禅授之义称汉美丕数目臻曰天下之珍当与山阳共之迁尚书转侍中吏部尚书从丕如广陵行中领军从征东大将军曹休表得降贼辞孙权已在濡须口臻曰权恃长江未敢亢衡此必畏怖伪辞尔考核降者果守将诈所作也曹叡立进封康乡侯后转为右仆射典选举如前加侍中中防军蒋济遗臻书曰汉祖遇亡虏为上将周武防渔父为太师布衣厮养可登王公何必守文试而后用臻答曰古人遗智慧而任度量须考绩而加黜陟今子同牧野于成康逾断蛇于文景好不经之举开防竒之津将使天下驰骋而起矣汉丞相亮攻天水臻奏宜遣竒兵入散关絶其粮道乃以臻为征蜀将军假节督诸军事到长安亮退还复职加光禄大夫是时叡方隆意于殿舍臻切諌及殿中监擅収兰台令史臻奏案之诏曰殿舍不成吾所留心卿推之何臻上疏曰古制侵官之法非恶其勤事也诚以所益者小所堕者大也臣每案校事皆如此惧羣司将遂越职以致陵迟矣汉丞相亮又出斜谷征南上朱然等军已过荆城臻曰然呉之骁将必下从权且为势以缀征南尔权果召然入居巢进攻合肥叡欲自击权臻曰权外示应亮内实观望且合肥城固不足为虑车驾可无亲征以省六军之费叡到寻阳而权竟退幽州刺史毌丘俭上防曰陛下即位以来未有可书呉蜀恃险未可卒平聊可以此方无用之士克定辽东臻曰俭所陈皆战国细术非王者之事也呉频嵗称兵冦乱边境而犹案甲养士未果致讨者诚以百姓疲劳故也且渊生长海表相承三世外抚戎狄内脩战射而俭欲以偏军长驱朝至夕卷知其妄矣俭行军遂不利臻迁为司空徙司徒正始中进爵长垣侯邑千户封一子列侯初曹操久不立太子而方竒贵临菑侯丁仪等为之羽翼劝臻自结臻以大义拒之及丕立东海王霖有宠丕问臻平原侯何如臻称明徳美而终不言曹爽辅政使夏侯宣指欲引臻入守尚书令及为弟求婚皆不许乞逊位诏曰昔干木偃息义压彊秦留侯頥神不忘楚事【原注新序魏文侯过叚干木之闾而轼之遂致禄百万而时往问之国人皆喜相与诵之曰吾君好正段干木之敬吾君好忠段干木之隆秦欲攻魏司马唐谏曰段干木贤者也而魏礼之天下莫不闻无乃不可加兵乎秦君以为然汉书黥布反上自将而东羣臣居守皆送至防上良疾彊起至曲邮见上曰臣宜从疾甚楚人剽疾愿上慎毋与楚争锋因説上令太子为将军监关中兵上谓子房虽疾彊卧傅太子】谠言嘉谋望不吝焉赐宅一区位特进秩如三司卒追赠太尉谥曰敬侯子烈嗣咸熈中为光禄勲【原注裴松之案旧事及傅咸集烈终于光禄勲】烈弟京楷皆二千石楷子权字伯舆晋大司马汝南王亮辅政以权为尚书郎傅咸与亮牋曰卫伯舆贵妃兄子诚有才章宜作台郎然未得东宫官属【谨案志重东宫官属四字】前患杨骏亲理塞路今伯舆复越某作郎一犬吠形羣犬吠声惧于羣犬遂至囬听权作左思呉都赋序及注序粗有文辞至于为注了无发明真尘秽纸墨不合传写也谨案目録此下有卢毓传今阙又此卷议赞俱阙











　　钦定四库全书
　　续后汉书卷四十　　　　　元　郝经　撰
　　列传第三十七
　　魏臣
　　和洽　常林　杜袭　赵俨　裴潜
  </div>
  <div class="pagination">
   <a href="郝氏续后汉书_page14.html">
    上一页
   </a>
   <span>
    ...
   </span>
   <a href="郝氏续后汉书_page10.html">
    10
   </a>
   <a href="郝氏续后汉书_page11.html">
    11
   </a>
   <a href="郝氏续后汉书_page12.html">
    12
   </a>
   <a href="郝氏续后汉书_page13.html">
    13
   </a>
   <a href="郝氏续后汉书_page14.html">
    14
   </a>
   <span class="current-page">
    15
   </span>
   <a href="郝氏续后汉书_page16.html">
    16
   </a>
   <a href="郝氏续后汉书_page17.html">
    17
   </a>
   <a href="郝氏续后汉书_page18.html">
    18
   </a>
   <a href="郝氏续后汉书_page19.html">
    19
   </a>
   <a href="郝氏续后汉书_page20.html">
    20
   </a>
   <span>
    ...
   </span>
   <a href="郝氏续后汉书_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
