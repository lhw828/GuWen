<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 362 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 362 页/共 848 页</h1>
    <div class="content">○赏光禄寺少卿赓福、二等侍卫。为哈密帮办大臣。　　

○以江苏扬河厅属马棚湾十四堡漫口合龙。予同知王贻象等开复升补有差。　　

○旌表守正捐躯江苏海州民庄一华妻陈氏。　　

○贷开封驻防兵丁修理住房饷银。　　

○除直隶滦州水冲沙压田地十八顷八十一亩有奇额赋。　　

○辛卯。谕内阁、陶澍等奏、办理回空军船绕湖行走。始终出力各员。请分别鼓励等语。已革扬河通判陶斌玉、已革同知衔扬粮通判孙厚坤、前因承办河工料垛。经朕特派大员查出弊窦。降旨革职。彼时未加深究。将该革员等发遣。已属量从宽贷。兹该督等以委办军船回空无误。率请将该革员等开复原官。殊属过当。河工料垛。关系紧要。东南两河。因查出弊窦。降革多员。若藉端纷纷奏请开复。何以儆示将来。且此次军船由湖入运。既据该督等奏称、会同漕标委员等办理。亦非专由伊二人之力。该革员等获咎甚重。即著有微劳。功罪岂足相祇。陶斌玉、孙厚坤、俱著不准开复原官。即行饬令回籍。毋许留南河差委。其出力之漕务委员都司衔江淮卫守备牛斗南、著交部从优议叙。候补卫千总颜兆燕、王钟吉、江苏拣发知县姚莹、江西试用县丞徐希纶、俱著不论班次尽先补用。该部知道。　　

○又谕、宝兴等奏、发遣吉林宗室开单请旨一摺。连海、咸喜、福山、俱著移驻盛京宗室营。交该将军严加管束。无许出外滋事。　　

○谕军机大臣等、据御史卞士云奏、江苏淮安扬州所属下游州县。向有小舟。名曰艒船。常以捕鱼为业。本年因水势稍欠。借饥民名色。或数十船一起。或数百船一起。私枭乘势勾结。令其载运私盐。由戚家汊孔家涵等处。径出运河。并沿江一带地方售卖。公然设立章程。有屯户过载架护名目。派人各司其事。船大者装至千斤。小者数百斤。其聚集之处。闻拏则妇女撒泼。不拏则强壮滋事。秋间曾有寿州等处回民许姓曹姓多人。在三岔河地方。因与艒船争卖私盐。有然放排枪之事。匪徒结党互争。难保不别生他故。该处上司、非不委员查缉。每日报获私盐。无如艒船来去如故。诚恐兵役人等、先于摉查时豫为说明。每船抽留若干。以为搪塞保护之计。该地方官粉饰消弭。竟不严行禁绝。并闻该枭匪等于江南之观音门。安徽之枞阳镇。立有马头。销售艒船所载私盐等语。近来江船夹带。与大帮私贩。俱渐敛迹。乃枭徒另设此法。逞其贩私之计。往来扰累。徒党横行。殊属目无法纪。著陶澍、程祖洛、邓廷桢、严行查办。先拏勾结之人。使艒船无所倚赖。再押令各艒船自归本籍。违者重办。其三岔河争卖私盐一案。并观音门、枞阳镇、私设马头。亦著严行惩办。以靖私枭。至其中宝系贫苦之艒船。应否编入册籍。归于赈务办理。亦著体察情形。斟酌妥办。将此各谕令知之。　　

○又谕、据宝兴等奏参、已革伯都讷同知松奎、亏短仓库钱粮。据称前任伯都讷副都统硕德、曾那用采买谷价银两。已明降谕旨将松奎拏问、硕德解任、珓宝兴等严讯矣。齐齐哈。　　

○副都统硕德、现据松奎供称、该员曾那用采买谷价银两。呈出三千两借约为证。事关亏那帑项。必须质讯明确。著富僧德、即派协领一员。将硕德迅速护解。沿途小心防范。至吉林交宝兴等审讯。毋艄迟延。将此谕令知之。　　

○又谕、据宝兴等奏、已革伯都讷同知松奎、亏短仓库钱粮。请旨拏问究办一摺。已明降谕旨将松奎拏问、前任伯都讷副都统硕德解任、交该将军等严讯矣。东三省仓库充足。向无亏那之弊。与各省情形不同。此案该革员松奎、现经查出任内垫那亏短银至九千七百余两之多。虽据称内有民欠银九百余两。及硕德那用采买谷价银两。究系一面之词。必应提集人证。彻底根究。著宝兴等秉公严讯。务期水落石出。以成信谳。如查明该革员系将已徵银两捏为民欠。及事后掩饰情弊。并硕德实有那用银两。即一并据实严参。毋得稍有回护。将此谕令知之。　　

○广州汉军副都统兴住、因病解任。调镶黄旗蒙古副都统毓文、为广州汉军副都统。　　

○以福建歉收。暂缓买补仓谷。　　

○壬辰。调镶红旗蒙古副都统忠山、为镶黄旗蒙古副都统。　　

○以甘肃渭源、岷、西和、镇番、平罗、碾伯、秦、秦安、安西、敦煌、玉门、十一州县粮价增昂。命平粜仓谷。　　

○癸巳。谕军机大臣等、有人参奏、湖北臬司衙门劣幕童濂、前在楚省盘跨多年。嗣捐纳运判。分发两淮。辄夤缘至省城差委。自谓熟谙刑名。凡遇地方要案。无不营求会审。从中擅作威福。本年陶澍以该员承审枭匪李二一案。保举遇有运判本班缺出尽先补用。该员谒见各上司。均与首县一同出入。地方公事。皆得与闻。以致不肖官员。群相趋附。通省幕友。无不联络。恃其积惯伎俩。把持公事。声名狼籍等语。著朱士。彦等于查看皖省赈务、及审办汤添赐控案事竣。即赴江南省城。察访该员童濂。如果声名狼籍。实有擅作威福情事。即行据实参奏。原摺著钞给阅看。将此谕令知之。　　

○以故辅国将军绵岐子奕植、降袭奉国将军。　　

○盛京将军瑚松额六十生辰。赏御书福寿字、珍玩文绮。　　

○贷大通桥运粮剥船修费。从仓场侍郎苏成额等请也。


大清宣宗效天符运立中体正至文圣武智勇仁慈俭勤孝敏成皇帝实录卷之二百三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。十二月。甲午。上诣皇太后宫问安。　　

○谕内阁、陶澍等奏、特参临差规避之委员一摺。所参是。本年江苏被灾地方。穷民嗷嗷待哺。必应赶紧查办。试用未入流咨补上海县典史孙维翰、阜宁县典史施淦。于查造户口。散放吃紧之际。辄以感冒风寒。率请销差。实属临差规避。孙维翰、施淦、著即行革职。以为玩视赈务者戒。　　

○又谕、邓廷桢奏、遵旨查拏人犯审明定拟一摺。此案寄居歙县之桐城县民人陈小鸿、屡经犯案。递籍后、敢潜至该县开山烧炭。占田掘池。实属怙恶不悛。著即发极边足四千里安置。该犯虽年已七十。不准收赎。　　

○又谕、武忠额等奏、废员肆意逞刁。抗不赴台。请从重改发一摺。已革佐领德山、因节次呈控地亩。毫无实据。发往军台效力。胆敢肆意逞刁。抗不赴台。实属不法。著即从重改发乌噜木齐充当苦差。以示惩儆。　　

○又谕、此案王景周、所控李豹儿等私立税柜、向各帮抽钱一节。据该犯供称、丁六告知此项钱文。向由运丁于夫价内扣出。给船上走差人等。与李豹儿分用。严讯李豹儿、坚不承认。质之丁六、亦不能指出运丁姓名。自未便纷纷提质。致滋拖累。著漕运总督吴邦庆就近访查。据实具奏。其失察车夫得受租价之升任仓场侍郎保昌、现任仓场侍郎史致俨、及前任仓场侍郎松廷、俱著交部照例议处。此项陋规。相沿已久。案内人证。均不知始自何年。无从查究。所有失察之历任仓场侍郎、均著加恩免其查议。嗣后各帮粮船到通。需用夫头承管顾人起米。如有向运丁多索夫价情事。著直隶总督顺天府府尹仓场侍郎严行查禁。以杜弊端。　　

○谕总管内务府大臣、嗣后每年十二月二十三日。致祭灶神。著用张家口进到黄羊。勿庸派员赴南苑打捕。　　

○两江总督陶澍等奏、江北灾赈情形安静。得旨、所办认真得效。朕心嘉悦。一力督饬。不可松懈。赵盛奎。能否尽心办理。留神察看。勿令误公。更不准稍有瞻徇。　　

○以故三等公智林子崇端、已革吉林将军一等子福克精阿侄清泰、告替一等子巴勒当喇布斋子喇特纳什第、故察哈尔一等子布彦德勒格尔弟乾清门三等侍卫奇莫特永隆、三等子兼佐领保清子伊什扎木苏、各袭爵。　　

○以故四川建昌道属大田副土百户吉计则子罗木则。告替沈边司土官余尚钧子铭恩、各袭职。　　

○缓徵江苏上元、江宁、高淳、高邮、泰、兴化、宝应、七州县被水村庄新旧额赋。给清河县灾民一月口粮。　　

○乙未。谕军机大臣等、寄谕两江总督陶澍、湖广总督卢坤、江苏巡抚程祖洛、安徽巡抚邓廷桢、江西巡抚吴光悦、湖北巡抚杨怿曾、湖南巡抚吴荣光。据给事中邵正笏奏、江湖涨滩、占垦日甚。请饬查酌办。以弭水患而卫民生一摺。本年江苏安徽江西湖广等省。水漫成灾。如果平日讲求水利。江湖通畅。何至酿成水患。积久未消。如该给事中所称、近年长江一带。沙洲日增。多被居民占垦。以致阻遏水道。且地方官所报升科者。不过十之一二。而豪强之兼并、奸蠹之侵蚀者。不知凡几。自应将积弊悉除。以收实效。著陶澍等各饬所属。于濒临江湖地方。详细履勘。如有沙洲地亩。实在无碍水道者。方准居民认垦。毋得任令豪强勾通奸蠹霸占。以多报少。而无力贫民。转致向隅。仍无裨益。其有壅遏水道之处。必当设法查禁。使涨水得资宣洩。则害除而利可兴。该督抚等当认真妥办。固不可以空言塞责。亦不可任令地方官假手吏胥。乘机舞弊。以致利不能兴。害不能除。百姓转受其骚扰。殊失弭患卫民之意。著将该给事中原摺、钞寄该督抚等阅看。酌议具奏。将此各谕令知之。　　

○以已革三等男吴庆泰子瑞麟、袭爵。　　

○旌表逼嫁捐躯安徽宿州民曹王书妻陈氏。　　

○丙申。谕内阁、据惇亲王绵恺奏、镶蓝旗满洲旧营房。有外来匪徒、勾结旗人赌博情事。氖访出聚赌之西城坊役韩三杨姓等、宗室奕阔即庆秃子、德二小八、护军钟二即富明阿、已革前锋麻平即平禄、马甲幅春、闲散三音布、霍老建、并取房租之鸟枪护军春二即清安泰、护军大喜、前锋洪姓、马甲棍五即乌尔滚、马甲鸡鸦平即平幅、俱著交步军统领按名严密查拏。解交刑部。会同宗人府严讯。至惇亲王绵恺自请察议。并请将印务参领和伦、骁骑校倭和、灶王保、庆德、克勤、舒隆阿等、交部议处之处。俟刑部定案时。再降谕旨。　　

○又谕、江苏海州灶籍文生崔冠英、在步军统领衙门呈称、伊家系板浦场灶户。近因淮北各商穷左。不能买盐。以致各灶户无处销售。难以聊生。来春。窘迫更甚等情。如果属实。于鹾务殊有关系。著该部即将崔冠英。解交两江总督陶澍详查办理。据实具奏。寻奏、淮北商疲运滞。业经叠借库项。收买灶盐。现又奏准票引兼行。而该生崔冠英之父崔漱六、未知行票之事。辄因灶盐存积。希图另佥殷商。即令崔冠英赴京呈诉。殊属冒昧。惟查无包揽妄控情事。应免置议。下部知之。　　

○予陕西故浙江余杭县知县田嘉种、江苏故靖江县训导刘世謩、丹徒县训导刘台拱、安徽故翰林院编修姚范、朱书、四品衔刑部郎中姚鼐、生员孙珩、四川故举人戴健行、试用训导魏诗、各入祀乡贤祠。从总督琦善、巡抚邓廷桢、鄂山、前任巡抚陶澍请也。　　

○丁酉。谕内阁、奇明保等奏、本年拏获私木起数一摺。兴京凤凰城所属边门以外。每有奸匪偷砍偷运官山树木。兹据奏、本年拏获偷木贼匪六十八起。查获私木板片等二万二千七百六十余件。此项木植。前经降旨不准招商变价。以杜奸匪假冒商人认领偷运之弊。惟任其在山存放。日积日多。仍难保无匪徒偷窃。应如何杜绝弊端之处。著瑚松额会同盛京刑工二部侍郎。妥议章程具奏。　　

○以捐建江苏金山县书院。予知县程士伟等议叙。　　

○以修建陕西蒲城、华、安康、平利、商、雒南、三水、七州县书院义学。并捐设士子乡会试川资。予职员王绂等议叙。　　

○给江苏上元、江宁、句容、溧水、高淳、江浦、六合、丹阳、山阳、阜宁、桃源、盐城、高邮、泰、东台、江都、甘泉、仪徵、兴化、宝应、泰兴、二十一州县及淮安、大河、扬州、三卫被水军民一月口粮。　　

○抚恤琉球国遭风难夷如例。　　

○戊戌。谕内阁、御史恒青奏、双城堡移驻京旗。于旗人生计是否有益请旨饬查一摺。八旗生齿日繁。前经富俊奏、请于双城堡地方建盖房间。移驻京旗。俾令栖止。并开垦地亩。按户授田。以资养赡。自嘉庆年间创议。至今历有年所。一切章程。经富俊办理妥善。其京旗已经移驻者。皆乐业安居。即热河各旗。亦闻风愿往。是已著有成效。原为惠爱旗人善政。兹据该御史奏、风闻该处地半沙漠。既无城郭。又少村庄。商贾无利可图。不往贸易。且井泉稀少。汲饮维艰。兼之旗人不谙耕作。易被人欺。所种地亩。入不敷出。不如在京可谋生理。是以本年愿往者甚属寥寥。请派大臣前往。或令该将军副都统就近详查。是否有益等语。国家良法美意。无非因利宜民。双城堡移驻京旗。行之有年。该旗人均视为乐土。其愿往者听。并无勒派之事。如果于生计无益。该将军副都统自当据实奏闻。岂待该御史奏请。况该御史所称、均系得之风闻。并无确切证据。此等捕风捉影之谈。岂容形之奏牍。致惑人心。是直阻挠国政。将使良法美意。尽可废弃也。该御史所奏。著毋庸议。　　

○又谕、御史宋劭谷奏、请严禁地方官衙蠹积弊、以清讼狱一摺。据称近年来京控案件。大约皆以衙蠹弊朦串害为辞。民人刁健者固多。书吏之借端索诈。诬害善良。亦复不少。外省州县积习。往往于莅任后。凡有公私费用。先令书差垫出。而后令其承徵地方钱漕。及各项陋规。扣偿垫项。谓之差垫。又有假办公名目。令书差出具领帖。领取款项。商同分用。圣后任交代时。即将书差所具领结抵款。辗转流交。终成无著。谓之差欠。本官既与衙蠹商谋。令其垫欠。即已受其挟制。因而营私播弄。诸弊丛生。遂不能不委曲徇庇等语。猾吏奸胥。最为地方之害。衙蠹不去。则善良不安。惟地方官洁己奉公。方不为其朦蔽。著各直省督抚严加整饬。禁革州县与书差借垫陋习。其各官交代时。书差领券。概不准据作抵款。娟受制故纵、及因循怠玩者。即行查明参办。至上控京控各案。如审明实系书差诈害。即按律惩治。不得以回护属员之故。兼护书吏。致滋轻纵。以清蠹弊而肃吏治。将此通谕知之。　　

○谕军机大臣等、御史宋劭谷奏、黔省僻远府州县秋审人犯、及寻常遣军流徒等犯。请就近由巡道审勘一摺。据称贵州黎平府属各厅县。距省至一千一二百里之遥。且界连楚粤。时有会匪拐匪等案。地方官每因解犯至省。既恐疏虞。驭滋赔累。不免化有为无。化大为小。殊不足以戢奸宄。查该管贵东道即驻黎平。请将黎平一府所属各厅县暨该道所辖镇远都匀等府内、距省远而距道近之州县。查照各省办理成案。将秋审人犯免其解省。责成该道于冬季巡历时。亲加研审。移报院司汇核。其寻常遣军流犯、及命案拟徒人犯。即就近解该道审勘。径详督抚。并移知臬司备核。又贵西道兼管之大定兴义等府所属州县。距省有至七八百里者。亦应一律照办等语。著阮元。嵩溥。悉心体察情形。若该省窎远州县。前项人犯。必须如该版史所奏、由巡道审勘。即查明据实具奏请旨。傥无须由该道审勘。仍著奏明照旧办理。不必更张。总之戢暴安良。惟在各州县认真缉捕。加意整饬。自足以绥靖地方也。将此谕令知之。　　

○江西巡抚吴光悦奏、变通煮粥章程。得旨、相机办理。原不必拘泥陈奏在前。总要灾黎均沾实惠。不至失所方妥。勉力而行。　　

○叶尔羌帮办大臣诚端等奏、喀什噶尔善后办竣。裁阿克苏军需局。并停止粮运。报闻。　　

○以故甘肃西宁道属碾伯县土中赵珽贵子基、下扎武族百户扎希却达尔子却什郡加木参、各袭职。　　

○命热河总管松龄、庆琛、勘估挑穵旱河工程。　　
</div>
    <div class="pagination">
<a href="清实录道光朝实录_page361.html">上一页</a><span>...</span><a href="清实录道光朝实录_page357.html">357</a><a href="清实录道光朝实录_page358.html">358</a><a href="清实录道光朝实录_page359.html">359</a><a href="清实录道光朝实录_page360.html">360</a><a href="清实录道光朝实录_page361.html">361</a><span class="current-page">362</span><a href="清实录道光朝实录_page363.html">363</a><a href="清实录道光朝实录_page364.html">364</a><a href="清实录道光朝实录_page365.html">365</a><a href="清实录道光朝实录_page366.html">366</a><a href="清实录道光朝实录_page367.html">367</a><span>...</span><a href="清实录道光朝实录_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
