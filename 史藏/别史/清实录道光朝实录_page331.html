<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 331 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 331 页/共 848 页</h1>
    <div class="content">○谕军机大臣等、长龄奏、遵旨拏问容安、解赴阿克苏一摺。容安进兵迟延。种种乖谬。著长龄行抵阿克苏、遵照前旨、将容安罪状。逐层诘讯。严审定拟具奏。长龄行走迅速。已于本月十一日行至哈密。计封印前后可到阿克苏、并著遵照前旨、俟陕甘及吉林黑龙江官兵到彼。再行带兵前进。哈哴阿、杨芳、计先后行抵阿克苏。自早启程前赴喀什噶尔、英吉沙尔、援救围城。此时局势。不难于剿办完竣。而难于善后周妥。著长龄、哈哴阿、杨芳。循理度势。从长计议。或仍照原定规制。或酌量变通。必得一长治久安之策。方无后虑。不可加那彦成所办善后。行之未及二年。即有此次逆回入卡滋扰之事。长龄等当以此为前车之鉴。不可一误再误。贻患将来。此等乌合之众。并无志于土地人民。不过欲得子女玉帛。肆其抢掠。迨大兵一到。即纷纷逃窜。及兵撤后又复潜来。国家经费不可不节。民力不可不恤。而地方之辽远疲困。不可不思患豫防。若常川徵调大兵。尚复成何事体。经此次痛加剿除之后。必须边圉肃清令逆匪不得再施狡计。即或日久间有滋扰之事。亦当豫为筹及。祇可就近调拨兵回。以资防剿。易于了结。不可动烦关内征兵裹粮筹饷。徒滋烟费。至各路探报贼目名单。前已寄交长龄按名捕获。所有爱散、木萨、博巴克、阿坦台、汰劣克等、著名逆犯。尤当悉数捦拏。或悬赏购线。以期必得。若任令该逆匪等闻风远扬。更属不成事体。长龄等当善体朕意。悉心筹画。远纾胜算。务期永靖边陲。用副委任。昨据松筠、鄂山、密奏善后事宜。朕初无成见。是否可行。著长龄等妥议具奏。将此由六百里谕令知之。　　

○又谕、常格奏、采办面斤大麦数目。运往阿克苏备用。并筹计转运脚力短绌一摺。据奏库车采买白面三十万斤。大麦二千石。曾将前在两回城雇觅牛只驴头车辆、轮转挽运。尚属不敷。其乌噜木齐粮运原拨。驼一千九百只。据报只收到驼九百余只。已经运往阿克苏大营。需用驼五百只。余驼四百余只。尚未旋回。而喀喇沙尔运来面斤。若令原驼逐起回空。必致堆积。仍饬粮员以运来原驼。暂行通融运往。现在库车脚力短绌。后路官兵接踵而至。大营用粮更多。请分拨驼只。以资协济挽运等语。著杨遇春等将阿拉善王所进驼只。并迪化州原拨驼只。赶紧分拨该处俾得转运兵食。以期源源接济。毋致有误军需。将此由六百里谕知杨遇春、鄂山、成格、并传谕颜伯焘知之。　　

○命委散秩大臣倭什讷、在乾清门侍卫上行走。以贝子绵岫、为散秩大臣。　　

○旌表守正被戕直隶蓟州民张庭祥妻孙氏。　　

○修直隶通州果渠村坝埽各工。从总督那彦成请也。　　

○壬午。谕内阁。嵩孚在湖广总督任内。倚任继德。胡源为心腹。继德纨裤性成。前在同知任内、与商人往来宴会。自捐升道员。遇有差委等事。不能慎密。或竟先事漏言。无识之徒。因此群相趋奉。胡源行止卑鄙。拜在继德门下。嵩孚于此等劣员。不行参劾。转加信用。且任听劣幕盘踞省城。毫无觉察。岂复能胜总督之任。嵩孚著赏给副都统衔。作为喀喇沙尔办事大臣。即由湖北前往。不许来京请训。至继德前于道光五年在江西同知任内、经成格保举。此等人员。岂宜滥膺荐牍。成格著交部议处。　　

○又谕、诚端等奏、采买粮料。请就近调拨银两。并供支过境官兵各一摺。所有和阗阿奇木伯克伊斯玛依尔、捐备台马五百八十五匹。递送往来文报。著准其照例每匹赏给料三升、草一束、以资餧养。其垫借红钱、及动用库贮采买粮石等项银两。著俟阿克苏银两解到时。即照数归款给发。至该阿奇木伯克捐备马匹。采买粮料。并借垫红钱。支放征兵盐菜银两。急公报效。甚属可嘉。著加恩赏给散秩大臣。以示奖励。　　

○谕军机大臣等。前据钟昌等覆奏、访闻湖北劣幕、总督衙门陆廷槐、臬司衙门童濂、在楚盘踞多年。州县幕友。半系所荐。又前在盐道衙门幕友何埽华。现在首府承办。发审之彭绍堂。亦复盘踞勒荐。童濂何埽华、及陆廷槐之子陆襄、均捐通判分发各省闻其子弟仍有盘踞在楚者。民间遂有楚中劣幕最堪夸之谣等语。劣幕盘踞省城。最为地方之害。断不可任听容留。著卢坤等即将陆廷槐、彭绍堂、及童濂等之子弟在楚省者。均严行驱逐。勒令各回原籍。并著查明陆廷槐等、如另有舞弊不法情事。即奏明从严惩办。毋稍宽贷。将此各谕令知之。　　

○又谕、此次回疆用兵。和阗一路并无贼匪。本无须办理军务。乃容安等丧心昧良。措置乖方。于伊犁等处官兵到阿克苏时。不由叶尔羌大路迅速进援。转令哈丰阿等向和阗无贼之处行走。迟误事机。该处供应一切。既已虚糜粮饷。而回子等捐备柴草马匹羊面。亦无端受累。在容安。长清。不应令哈丰阿等迂道行走。哈丰阿等亦不应听其指指使、由彼前行。其咎均无可逭。所有此次和阗一路军需。著交长龄将全数划出。应如何令容安、长清哈丰阿。分赔之处分别核议具奏。将此由六百里谕令知之。　　

○又谕、杨芳奏、十一月初五日驰抵阿克苏一摺。喀什噶尔、英吉沙尔、望援孔亟。军台大路。地广树密。惰兰遣孽一见兵到。自然分投潜匿。不值稽留援兵。顾轻失重。即叶尔羌数次扰城之贼。亦不过数十贼目。逼胁相从。兵到首逆窜扬。胁从自散。后路大兵踵至。不难以次洗剿。该大臣所见如是。朕意亦如是。独容安视惰兰遗孽为勍敌。畏缩迟疑。可恨之至。此时机宜。据该大臣奏、以解围两城。捦献首逆为最要。而两城之围。又应以英吉沙尔为第一。所见甚是。前据胡超奏、十月二十九日将阿克苏满汉马步官兵民勇、带领起程。由军台大路进援。哈丰阿、孝顺岱、所带由和阗行走之官兵。自已先到叶尔羌。该大臣于拜摺后。已轻骑赶进。著于会晤胡超时、归并兵力。以次进援。总须速解二城之围。捦献逆酋。无使巧施狡计。希图窜逸。想哈哴阿、不日亦即可到。并酌量情形。应剿应防。妥为办理。随时咨报长龄。听其调度。务期早靖贼氛。肃清边圉。将此由六百里谕令知之。　　

○又谕、本日据诚端等奏、采买粮料。已动用库贮银两。现在哈丰阿、孝顺岱、带领各营满汉官兵暨民遣等。共三千五百余员名。行抵和阗。该官兵等自阿克苏支领盐菜。均已过期。该处因无项供支。即饬知伊斯玛依尔。暂行垫借红钱一千五百串。如数发给。其采买粮料、及草地一带接济官兵口粮料石驼只脚价。并支放红钱。作为征兵盐菜银两。均系伊斯玛依尔垫办。请于阿克苏就近酌拨银三万两。以备支发垫款。著长清俟甘肃饷银到时。迅即委员拨解银三万两。运赴和阗。无稍迟误。将此由六百里谕令知之。　　

○以江苏巡抚卢坤、为湖广总督。调湖南巡抚程祖洛。为江苏巡抚广西巡抚苏成额。为湖南巡抚。以刑部右侍郎祁＜?土贡＞。为广西巡抚。河南布政使戴宗沅、为刑部右侍郎。　　

○湖北学政贺熙龄。以亲老乞养。允之。命翰林院编作许应藻提督湖北学政。　　

○以捐修山东省会城垣。予绅士郭继周等议叙。　　

○癸未。上幸北海。阅冰技。　　

○谕内阁、本日据胡超奏、带领官兵行抵巴尔楚克。并察看现在情形。取道由树窝子、直驱喀什噶尔一摺。前此伊犁官兵民勇四千五百名。于九月十二日全抵阿克苏。必应迅速起程。星驰进剿。乃容安迁延观望。裹足不前。迟至一月之久。尚未进兵。旋令哈丰阿、孝顺岱、于和阗无贼之处。迂道前行。并据奏巴尔楚克树窝子大路。贼势梗塞屯聚。大兵尚未到齐。不敢轻进现据胡超奏、行抵巴尔楚克。探得该逆匪等因闻大兵前来。均豫先向树窝子。并叶尔羌之草湖树窝逃窜等语。是巴尔楚克一带。早无贼匪上迹。容安畏葸无能。丧尽天良。迟误事机之罪。实无可逭。胡超以此时惟有专力进援喀什噶尔。即由树窝子侦探前进。并于沿途安设台站。以通文报。知会壁昌、常丰、令哈丰阿、孝顺岱、约期由叶尔羌前赴英吉沙尔进剿。两面夹击。使其首尾不能相顾。所办甚合机宜。有胆有识。可嘉之至。所有该提督前经部议革职之处。著加恩宽免。　　

○又谕、前因御史葛天柱参奏山西巡抚徐炘各款内、有绛州直隶州知州吕士淳、在省逗留营谋情弊。当将吕士淳解任。交松筠等查讯。兹据奏称、严讯该员、实因奉调至省。尚非无故逗留。并无营谋劣迹。复经该署抚阿勒清阿派员往查。亦无勒派铺户之事。吕士淳著饬令回任。徐炘前于刘泳成因疯自戕一案。未经奏明。及管教家属不严。咎有应得。姑念于吕士淳被参营谋该抚重款。讯明并无其事。已另降谕旨。将徐炘加恩降补湖南按察使。免其照部议降六级调用。　　

○谕军机大臣等、寄谕扬威将军长龄、本日据胡超奏、带领官兵由树窝子赴援喀什噶尔一摺。该提督同额尔古伦、贵成察隆阿、德勒格尔桑等、带领官兵。于十一月初五日行抵巴尔楚克。由新改台路前进。所过各台。逐处察看情形。该处当差惰兰回子、自闻逆匪滋扰之信。早将春口搬移。其从逆回子、闻大兵踵至。即向树窝子。并叶尔羌之草湖树窝。兆窜躲避。应逐加摉捕。该提督因贼匪人数无多。且急于赴援喀什噶尔、英吉沙尔二城。是以未经摉捕。并于沿途安设台站。以通文报。所办甚合机宜。已明降谕旨、将该提督从前交部议处处分加恩宽免。并另谕胡超到喀什噶尔时。将剿办情形、随时咨报该将军调度。至惰兰回子。一闻大兵踵至。先期逃窜。殊属可恶。该将军到阿克苏后。著即派员带兵前往各台。查明实系从逆者。痛加剿洗。以示惩创。不可稍有姑息。将此由六百里谕令知之。　　

○又谕、据胡超奏、带领官兵、取道树窝子、赴援喀什噶尔所办甚合机宜。有胆有识。可嘉之至。所有该提督前经部议革职之处。已另降谕旨加恩宽免矣。该提督已知会壁昌、常丰、令哈丰阿、孝顺岱、约期由叶尔羌前赴英吉沙尔进剿。两面夹击。使贼匪首尾不能相顾。所见极是。胡超著即先赴喀什噶尔。将围城贼匪剿散后。即当乘势驰往英吉沙尔。彼时杨芳。哈丰阿等所带之兵。计已赶到。正可并力夹击。解围歼贼。台路一律肃清。该提督仍著折回喀什噶尔。驻劄该处。与扎萨阿等会商妥办。将抚剿一切事宜。随时咨报长龄。听候调度。将此由六百里谕令知之。　　

○以惇亲王绵恺。为总谙达。　　

○以刑部右侍郎阿勒清阿、为山西巡抚调吏部右侍郎钟昌、为刑部右侍郎。工部左侍郎奕经为吏部右侍郎。盛京兵部侍郎那丹珠、为工部左侍郎。理藩院左侍郎常文、为盛京兵部侍郎。以都察院左副都御史嵩惠为理藩院左侍郎。　　

○调湖北布政使林则徐、为河南布政使。以山西按察使额腾伊、为湖北布政使。调湖南按察使夏修恕、为山西按察使。　　

○甲申。谕军机大臣等、据常德等奏、特派卡外胡什奇爱曼布噜特比霍卓木胡里之弟金顶布噜特密尔杂胡里、由草地潜赴喀什噶尔。侦探贼情。安慰回众。该布噜特亲入贼营面见明伯克爱散博巴克。均相待甚好。后赴喀什噶尔阿勒吐什等回庄。与黑帽回子入孜巴依等相见。据各黑帽回子等称。自从霍罕安集延逆贼滋事。摉取财物子女。均被苦害。专盼大兵到来。即可活命。至玉素普与伊子并未亲来。听说霍罕伯克亦未派人前来策应。新城虽然被围。防守甚严。现在贼不甚多。大兵到时。就要逃窜等语。该布噜特探听得实。并取有入孜巴依回信。由卡外旋回等情。喀什噶尔贼匪无多。城池固守。胡超业由新改台路进发哈哴阿、杨芳亦相继驰往。看来大兵一到。各贼必纷纷逃窜。惟念各黑帽回子。不肯从逆。被贼滋扰。情殊可悯。将来事定后。著长龄将黑帽回子被害各庄。并实在出力守城防御者。详细查明。据实具奏。将此由六百里谕令知之。　　

○又谕、据杨芳奏、前队改道进兵。立催后队相继策应情形。并据另片奏、染患热疖。赶紧医治等语。杨草于十一月初七日行抵萨伊里亮噶尔军台。据奏数日前生有热疖。近复红肿。暂驻该处疗治。不须半月。即可乘骑前进。该大臣现在既患热疖。必须上紧医治。慎重调理。即在该处多驻数日。俟全愈后再行前进。亦无不可切勿过于劳顿。傥勉强就道。力疾驰驱于事转属无益。昨据胡超奏、带领官兵。于十一月初五日抵巴尔楚克。由新改台路前进当经谕令先赴喀什噶尔。将围城贼匪剿散后。即乘势驰往英吉沙尔。兹该大臣奏、询知前队官兵皆已跟及。合计有兵八千余名。足敷剿办。该大臣在该处驻劄。催令后队官兵。相继起身。甚合机宜。著即立催后起之兵赶紧驰进。接续策应。合力并剿。解围歼贼俾台路一律廓清。边圉永靖。朕日盼捷音之迅至也。将此由六百里谕令知之。　　

○又谕、常德等奏、遵旨嘉奖托依莫特。并卡内外情形一摺。据称卡外奇里克爱曼布噜特比托依莫特。前次呈出逆信。奏奉谕旨嘉奖。接到后当即差派布噜特比库曲圭等。出卡传旨、嘉其忠悃。谕令益加奋勉。如将来更有出力之处。必当重加恩赏。该比感激天恩。情愿竭诚报效。并称卡外路通喀什噶尔一带各爱曼布噜特比霍卓木胡里等禀报、现闻大兵进剿。各率所属、防守乌什卡外要隘山口。同心效顺等语。托依莫特及众比等合力防守。忠悃可嘉。该大臣等务即谕知该比等、俟该逆匪等窜入部落。立时设法悉数捦拏。毋任再行逃窜。傥著有功劳。必奏请恩施。渥加懋赏。俾令感奋。咸思报效。以净逆氛。该大臣等仍当随时小心防范。毋稍疏虞。又另片奏、差派金顶布噜特密尔杂胡里、潜赴喀什噶尔阿勒吐什等回庄。与黑帽回子入孜巴依等相见。据各黑帽回子回称、自逆贼滋事后。都被霍罕安集延摉掳苦害。现在还向要钱。专候大兵到来。即可活命。玉素普并未亲来。伊子是假的。新城防守甚严。霍罕伯克亦未派人策应。该布噜特探听得实。取有入孜巴依回信等情。该大臣等业经赏给该布噜特银两羊面等物。所办甚妥。各黑帽回子等不肯从逆。被贼扰害。情殊可悯。已谕知长龄等查明具奏。候旨施恩。将此由五百里谕令知之。　　

○以工部左侍郎那丹珠、兼正红旗蒙古副都统。　　

○予洋阿尔巴特营阵亡甘肃兵丁李良得、淹毙兵丁顾天祥等、赏恤有差。　　
大清宣宗效天符运立中体正至文圣武智勇仁慈俭勤孝敏成皇帝实录卷之一百八十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。十二月。乙酉朔。谕内阁、孙尔准奏、在籍提督王得禄、请赴回疆军营效力一摺。原任浙江提督王得禄、由千总改用水师。叠次出洋获盗。洋面情形。是所熟悉。陆路即非所长。况王得禄寄籍福建台湾。距极边之回疆。道途遥远。人地生疏。焉有调派之理。该提督辄请前赴军营。实属谬妄。孙尔准据情代为奏请。亦属冒昧。俱著传旨严行申饬。　　

○礼部奏、道光十一年元旦应行礼仪。得旨、是。照例行礼筵宴。其在外福晋命妇进内行礼之处。著停止。　　

○国子监奏、查户部捐纳房每卯咨送捐生印册到监。查验部照。加给监照。每月初十日。办照官赴户部会同江南道御史、稽查银库御史、礼部司员、查对捐册小票。俱系捐纳房临时分送名册一本磨对。是以户部之册对户部之册。不足以资稽查。嗣后应令各捐生于户部上兑三日内赴监具呈。将籍贯三代履历及上兑日期详细呈明。由监自立名册。将履历详载。钤用印信。俟每月初十日。办照官即将自注之册。持赴户部。与捐纳房捐册、银库小票。会同各员互相磨对。即将所对印册咨送江南道备查。其由监生加捐贡生、并贡监生报捐职衔者。应令一体于户部具呈后。将监照赴监呈验。详细查对。加用戮记。再行赴库上兑。其有二照不全者。不准率行加捐。于假底朦捐、及抽换稿件诸弊。稽察较为严密。从之。　　

○予叶尔羌阵亡甘肃把总赵举、祭葬世职如例。　　

○丙戌。上诣皇太后宫问安。　　

○谕内阁、宗人府奏、惠郡王绵愉、庄郡王奕＜?土八买＞。来年均届十八岁一摺。惠郡王绵愉、来年仍在内廷行走。上书房读书。惟令入于例应行走差使上行走。无庸上朝。庄郡王奕卖、著照例上朝。在一切差使上行走。　　

○又谕、给事中溥治等奏、各省工程。玩不造册送科察核。请饬照例办理一摺。各省凡遇修造各项工程。例应造具细册。咨送工科查核。近年以来。外省请项动工。不知凡几。而造册送核者十无一二。难保非承办之员任意抗违。有心隐匿。著通谕各省嗣后凡一切大小工程。务遵定例备造细册。咨送工科查核。并于工竣时即速造送。不得无端怠缓。傥有仍前遗漏迟延者。即著查取承办各职名。交部分别议处。　　

○又谕、穆馨阿等奏、伯锡尔恳请呈进马匹羊只一摺。哈密郡王职衔贝勒伯锡尔、前请凑备车辆。曾降旨令该大臣等照例发给脚价。兹据奏称、伯锡尔仰蒙体恤。感激难安。现备壮健马三百匹。羊一千只。恳请代奏。情词恳切。自应准其呈进。著加恩赏给大缎二匹。即由该处库贮发给。并著交理藩院议叙。以示奖励。　　

○又谕、萨迎阿奏、请承袭扎萨克贝子爵职一摺。喀喇沙尔贝子巴勒丹喇什。在军营病故。前经降旨加恩照贝勒例赐恤。即令伊子承袭贝勒。兹据萨迎阿查明。巴勒丹喇什有子四人。氖贝勒爵职。著伊长子蒙库那逊承袭。其贝子管旗印。前委副盟长公策伯克扎普兼署。著仍令其署理。至该贝勒出征时所借半年俸银二百五十两。并著免其扣缴。　　

○谕军机大臣等、哈丰阿等奏、带领官兵行抵叶尔羌。并遇贼接仗情形一摺。喀什噶尔、英吉沙尔、二城被围已及四月。待援甚急。何可再缓。该提督等带领官兵行抵阿克苏后。并不迅速由大路进发。转由和阗前往。以有用之兵。于无贼之处绕道行走。已属不知缓急轻重。现据奏于十月二十六日行抵和阗。二十八日始至洛河军台。行走实属迟滞。至十一月初四日。在叶尔羌迤南玉河大桥遇贼接仗。并不将贼目黑色木阿浑、即时捦获。仅生捦贼匪数十名。其余贼匪。任其四散奔逃。于次日即在西路喀拉布扎什头台地方扎住。该提督等明知二危城急切待援。并不赶紧进发。转以不敢冒昧轻进。饰词搪塞。迁延畏缩。祗知保全性命。无勇无谋。可恨之至。昨据胡超奏、已于十一月初五日行抵巴尔楚克。由新改台路前进。并知会壁昌等令哈丰阿等约期由叶尔羌前赴英吉沙尔。该提督等自应激发天良。带兵前赴。哈哴阿、杨芳、均系特派参赞军务。此时计已先后赶到。著加紧遄行。于途次会晤时。即将所带官兵交哈哴阿、杨芳、统领、听其调度。将此由六百里报便谕令知之。　　

○又谕、据哈哴阿奏、已于十一月十二日行抵喀喇沙尔。定于二十日后赶至阿克苏。其官兵已到喀喇沙尔者。业经谕令加站前进。并信致长清、先期筹备驼只。在后官兵。亦催令趱行等语。该大臣行走迅速。筹办亦属妥协。昨据胡超奏、十一月初五日已抵巴尔楚克。取道树窝子进援。杨芳奏、十一月初七日行至萨伊里亮噶尔军台。该大臣于拜摺后。自亦赶紧前往。著与杨芳会晤后。即一同速赴喀什噶尔。英吉沙尔。以解二城之围。所有从逆之白帽回子。必须痛加剿洗。其余被胁回众。应剿者剿。应抚者抚。一切事宜。务当酌筹妥办。用副委任。并随时咨报长龄。朕日盼捷音之至也。将此由六百里谕令故之。　　

○又谕、壁昌等奏、叶尔羌近日贼匪情形。并救援官兵到城一摺。据称十月二十九日。西路科科热巴特营盘。有贼匪千余骑。自英吉沙尔前来扑扰。将出敌之商伯克玉素普等四人裹去。小回子等胆怯惊散。该贼复暗会城东贼匪。及从逆惰兰贼众。于三十日到城。屯于南北回庄之后。当即飞差兵回往迎援兵。整队备战。十一月初一日。贼众绕城而攻。经壁昌调派官兵出城接应。常丰在城上督率。调拨枪炮。打死贼匪甚多。南关外又有贼匪窜入。复剿杀十余名。余皆窜逃。我兵民遣等仅阵亡四名。受伤五名。初三日贼众竟扑回城。经官兵伯克等用抢炮打死五十余名。连日贼众退聚西南附近回庄屯扎。以致台路文报不通。正在危急。适哈丰阿、孝顺岱、带兵前来。于初五日由城东南回庄直奔贼营。杀贼无数。生捦六十余名。余贼拔营西窜。壁昌等即调东门外扎队官兵接应。复摉捦数十名。抢获枪矛马匹锅帐等物。追杀贼踪。已逃过喀拉布扎什头台。随即合兵一处。公同计议等语。此次叶尔羌复有贼匪滋扰。经该大臣等即时剿散。哈丰阿等援兵已到。现议先追至西路喀拉布扎什头台戈壁迤西英吉沙尔交界地方。暂为扎营。相机再进。其东路爱吉特虎头台贼匪。自必闻风胆落。不敢再来。至从逆惰兰回子。甚属可恶。前已谕知长龄到阿克苏后。派员查明。痛加剿洗。该大臣等务即谕令阿布都尔满、设法先行招集。分别拏献。以免逃窜后剿办费力。此时胡超等带领官兵。已由树窝子直驱喀什噶尔。计日大兵云集。自可迅解二城之围。该大臣等务当小心防守。勿使贼匪窜入。以固边圉而副委任。将此由六百里谕令知之。　　

○予和阗阵亡甘肃把总杨魁、祭葬世职。叶尔羌阵亡兵丁陈万顺等二名赏恤如例。　　

○旌表守正捐躯直隶清河县民王家妻张氏。　　

○追旌顺治七年遇贼捐躯湖南宁远县民李尚伋妻郑氏。及其子李春丽妻郑氏。　　

○以喀喇沙尔、伊犁、二处屯田丰收。予员弁议叙。赏兵丁一月盐菜银。　　

○丁亥。谕内阁、明年朕五旬万寿。各省督抚及将军提镇等、俱不准奏请来京祝嘏。　　

○谕军机大臣等、据杨芳奏、胡超仍由叶尔羌进兵一摺。胡超前抵巴尔楚克。即取道树窝子进兵。嗣因接到杨芳前咨、令由叶尔羌进援。旋即折回。由军台大路行走。该提督既已折回大路前行。自必星驰进剿。不至再有迟延。胡超到叶尔羌理。哈丰阿、孝顺岱、早经到彼。谅已会合进援。二城之围。即可速解。现据玛杂尔回子萨木克供称、安集延布噜特多人。在喀什噶尔城周围住著。因城上施放枪炮。不能进前等语。是该城尚能固守。大兵一到。无难一鼓剿除。哈哴阿已于十一月十二日行抵喀喇沙尔。定于二十日后赶至阿克苏。杨芳前患热疖。想已就愈。著该参赞等赶紧遄行。遵奉节次所降谕旨。将剿抚事宜酌筹妥办。以副委任。将此由六百里谕令知之。　　

○展缓长芦盐商应徵未完银。　　

○戊子。马兰镇总兵官黄文煜奏、苇子峪栽植树株。均属茂盛。现已不显道路形迹。得旨、原系后来添辟之路。如此禁止往来。与全局亦属相宜。　　

○护陕西巡抚史谱奏、甘泉、延川、定边、三县采买常平缺额仓粮九千石。报闻。　　
</div>
    <div class="pagination">
<a href="清实录道光朝实录_page330.html">上一页</a><span>...</span><a href="清实录道光朝实录_page326.html">326</a><a href="清实录道光朝实录_page327.html">327</a><a href="清实录道光朝实录_page328.html">328</a><a href="清实录道光朝实录_page329.html">329</a><a href="清实录道光朝实录_page330.html">330</a><span class="current-page">331</span><a href="清实录道光朝实录_page332.html">332</a><a href="清实录道光朝实录_page333.html">333</a><a href="清实录道光朝实录_page334.html">334</a><a href="清实录道光朝实录_page335.html">335</a><a href="清实录道光朝实录_page336.html">336</a><span>...</span><a href="清实录道光朝实录_page332.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
