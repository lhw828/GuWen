<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 215 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 215 页/共 502 页
  </h1>
  <div class="content">
   ○以湖南临湘县城被贼窜陷。署知县姚湘芝、革职审讯。　　

○以江苏清江浦团练剿匪出力。赏道员梁佐中、通判朱善张、花翎。运判许敦诗等、蓝翎。余加衔升赏有差。　　

○予湖北通城阵亡守备徐统绪、署千总杨文元、署把总王金福、署外委杨登岸、祭葬世职。　　

○乙卯。上幸西苑。　　

○丙辰。上诣寿康宫、问皇贵太妃安。　　

○钦差大臣江甯将军托明阿等奏、查看扬州浦口各营。并路过仪徵遇贼。水师总兵陈国泰、亲带将弁。齐驾红单船。直攻瓜州。并设伏获胜。得旨。水师向惟红单尚属得力。该镇人亦奋勇。其余艇师。皆疲玩日久。习气甚坏。前琦善耗尽心血。宽猛相济。才有可望。汝惟有仿照琦善驾驭之法。加严用之。不可稍松。懔之。　　

○以练勇筹饷出力。赏广东通判陈宝龄等、蓝翎。余升叙有差。　　

○旌表守正捐躯、河南永城县民夏桂忱女、沅姐。直隶玉田县魏永来妻、于氏。　　

○旌表偪嫁捐躯、直隶东明县民油廷祥女、凤姐。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。八月。丁巳。遣官祭贤良祠。　　

○命广东布政使严正基、以四品京堂候补。按察使崔侗、为布政使。盐运使江国霖、为按察使。　　

○戊午。上奉皇贵太妃幸延春阁。进膳。　　

○谕内阁、倭仁、著授惇郡王读。　　

○谕军机大臣等、前因安徽和州、堵御吃紧。而瓜州攻剿。亦当紧要之际。雷以諴是否能亲往和州。当谕托明阿于抵扬后。通盘筹画。本日据和春、福济奏称、逆匪于八月初九日。水陆并进。扰踞和州。又于针鱼觜挑筑濠堑。并有贼船停泊乌江登岸抄掠。直抵全椒南境。已派署臬司恩锡、统带热河等处官兵一千名。赴全椒防剿。请仍饬雷以諴、赴和扼守乌江等语。现在和州情形益形吃重。堵剿之师。刻不可缓。虽有恩锡统兵前往。恐攻剿尚难得力。此时托明阿已抵扬州。瓜州军务。自可督同陈金绶等、妥筹办理。著雷以諴于接奉此旨后酌带兵勇。即日驰赴和州。扼要驻劄。如瓜州军营兵勇。不敷分拨。即将恩锡带往之兵。归雷以諴调遣。择要布置。务须悉力剿除毋任肆扰。至江浦地方。为南北咽喉。若水陆兵勇。协力同心及早攻剿。何至任贼上窜以致重扰和州。该大臣等、务当懔遵叠次谕旨。迅将九洑州等处贼营。克期攻毁。并督饬武庆等、严密防守。不得再有疏虞。将此由六百里加紧谕令知之。　　

○又谕、和春、福济奏、皖省待饷孔亟、请饬拨盐课、按省分给一摺。淮北盐课。前曾谕令接济江苏、安徽、两省军需。自应按数分拨。惟安徽现在需饷甚急。兵勇口粮。欠至三四月五六月不等。且陕省按月应行协济之款。已据王庆云奏明。无可拨解。江北地方。被贼者十居七八。徽甯应徵款项。又因防剿紧急。全数截留。较苏省情形。尤为拮据。江南军饷。尚有浙江等省。按月拨解。当不至有误要需。著怡良、杨以增、督饬所属。于淮北盐课。认真催销。收有成数。先尽安徽军营。酌拨应用。务期源源接济。毋误军储为要。将此由六百里加紧各谕令知之。　　

○又谕、自逆贼窜踞金陵。分扰扬镇。继复攻陷安庆庐州等处。蹂躏再及武汉。长江之险。半为贼占。皆由我军仅能扼截陆路。而水师战船。不敷堵剿。以致贼匪横行江面。恣其奔突。近来红单艇罾各船渐集。瓜州等处。即获胜仗。向荣所派之兵。亦收复太平。进剿至采石矶以下。湖南曾国藩统带兵船。现已沿江东下。直抵金口。距武昌仅六十里。是剿贼兼赖水军。已有明验。惟近日逆贼窜近江西。并恐另股由池州、甯国、进犯徽州。窥伺浙境。武汉以下。金陵以上。如安庆九江等处。居中扼要之地。尚无战舰阻攩。亟应广筹制造。上年曾谕四川湖广等处。雇匠造船。嗣因张亮基、骆秉章奏、业已估买江船、并钓钩等船。是以仅令裕瑞、筹助经费。现在江面更为吃紧。四川地方完善。多产材木。购料兴工。较为便易。著裕瑞、督饬湖北藩司夏廷樾、办理战船。以资攻剿或在川购造。或但购材木。筹拨银两。带赴湖南制造。与骆秉章迅速商办。前据骆秉章奏、该员已由辰沅赴川。此项战船。如由川之涪江。取径辰沅。势在曾国藩之后。若由夔巫上游。径赴荆江。直偪汉水。当可与曾国藩会合。俟江汉道通。即可节节攻剿。截断安庆、九江、两路贼船。著裕瑞、与夏廷樾、悉心筹议。将如何办理之处。迅速具奏。至湖南应备船炮前经绅士丁善庆等、设局捐办。著即赶紧添造多多益善。骆秉章务饬该绅士等、分投劝捐。庶可多修战舰。肃清江面。以慰朕念。将此由六百里加紧谕知裕瑞、骆秉章、并传谕夏廷樾知之。　　

○又谕、和春等奏、连日攻剿情形、并皖饷紧急等语。和春等攻剿庐州逆匪。虽屡获胜仗。总未能埽穴捦渠。顿兵日久。筹饷维艰。览奏实深焦急。据称、贼于八月初七日。扰踞和州。又于针鱼觜挑筑濠堑。贼船停泊乌江。登岸者四五千人。四出抄掠。直抵全椒南境。与本日袁甲三所奏。大略相同。和州为庐营东障。而全椒为饷道所经。设有疏虞。则滁定一带。全行震动。于江北大局。关系非轻。必须亟筹防剿。该提督等、即迅饬署臬司恩锡、统带热河等处官兵。前往全椒。力遏贼冲。毋稍延误。袁甲三因北路紧要。仍驻临淮。现派参将吉连、带兵前往关山。择要堵御。并令庐凤道张光第、带兵赴滁和各路。鼓励团练。亦可与恩锡声势联络。互相援应。该提督等、务随时知照袁甲三防剿兼筹。以遏逆匪北窜之路。福济奏、安徽被扰各州县、本年钱粮。恳恩豁免。并密陈时事维艰。不得不收拾人心等语。皖省被贼蹂躏地方。共二十二州县之多。赤子何辜。罹此惨毒。每一念及。寝馈难安。该抚所请豁免本年钱粮。原不难立沛恩施。以纾民力。惟各州县土匪尽授伪职。乡民率皆从逆。此时若徒博豁免之虚名。恐人心未必遽知顺逆。前此六安州士民、克复州城。朕即加恩豁免三年钱粮。以示鼓励。著福济先行出示晓谕。俾被陷地方绅民人等、咸知大义。同心团练。誓愿杀贼效忠。然后再颁恩旨。豁免该州县阖境钱粮庶几顺逆分明。人心思奋。俟奏到日再降谕旨。至此外未被兵州县。著仍遵前旨。督饬藩司、实力催徵。以资军饷。不得颟顸具奏。置正供于不问。而徒事仰给于邻省也。将此由六百里加紧谕令知之。　　

○又谕、现在逆贼窜扰沿江各处。吴全美师船。已进偪东西梁山。其瓜州至焦山一带。有红单拖罾广艇各船。上下横截。曾国藩水师。亦驶至嘉鱼金口等处。不日克复武汉。江路已颇得手。惟自安庆至九江、中间扼要之区。尚无师船拦阻。致贼党得以任意往来。江西前造战船。近日能否驶至九江。以资攻剿。该省素产材木。著陈启迈、督饬所属。购料加造若干只。派委干员、管带出江。与上下游战船。互相策应。为埽荡贼氛。肃清江面之计。即如吴城等处贼船。前已被剿败退。因我军缺少船只。未能穷追。可见水陆两途。必当兼备。著陈启迈、赶紧设法竭力筹办。其义甯、武甯、近日贼势若何。派往靖安各勇。是否足恃。务即随时确探。前据叶名琛等奏、肇庆、高明、顺德等郡县。被贼匪攻陷城池。其韶连各属贼氛。亦甚猖獗。江西与广东接壤地方。并著一面严防。一面侦明速奏。将此由六百里加紧谕令知之。　　

○都察院左副都御史袁甲三奏、金陵逆贼。意图北窜。拟暂缓赴六安。得旨。所拟亦是。现已有旨、令雷以諴迅赴和含。以后情形。汝自斟酌。略迟迟亦可。予安徽阵亡知县张堉、祭葬世职。　　

○己未。世宗宪皇帝忌辰。遣官祭泰陵。　　

○上诣寿皇殿行礼。　　

○旌表守正捐躯直隶赤峰县民于连蒲妹丑儿。　　

○庚申。谕军机大臣等、吉尔杭阿奏、＜口英＞咭唎、咪唎口□坚、口□佛＜口兰＞哂、三国夷酋。先后驶抵上海。称欲变通成约。因两广总督不肯接见。定期八月十八日。前赴天津。经吉尔杭阿、反覆开导。该酋坚执不移。势难阻止等语。该酋等自五月以来。在广东上海。屡以变通成约为说。该督抚不为允准。则总称欲赴天津。大约皆虚声恫喝。未必敢于出此。惟此次三酋合而为一。吉尔杭阿、既有势难阻止之语。难保其不径行来津。亦不可不密为防范。著文谦、双锐、于陆路地方。及海口炮台。一体严密防备。傥该夷船驶至海口。即行一面星速密奏。一面知会桂良、妥商劝导之法。务期不动声色。毋致居民惶惑。至该酋来时。或应与之接见。总宜不亢不卑。正言开导。杜其觊觎之心。津郡本非该夷应至之地。前此＜口英＞夷麦华陀、自江苏前来。该处地方文武。尚有身与其事之人。应如何布置。如何拒绝。即著文谦等、随时熟商。奏明办理。吉尔杭阿摺内所请。万不可轻向该夷议及恐转致授之以柄也。吉尔杭阿原摺、及该夷所递节略、均著钞给阅看。此摺系八月十三日所发。在该夷未经起碇之先。傥该抚竟能阻止。则旬日后必有奏报。彼时再当续行谕知。切勿先事声张。　　

○又谕、寄谕直隶总督桂良、吉尔杭阿奏、上海＜口英＞咪口□佛三国夷酋。欲同赴天津。变通成约。该抚反覆开导。不能阻止等语。吉尔杭阿发摺。在该夷未经起碇之先或能续行阻止。亦未可定。此时省城紧要。该督原不必遽赴天津。惟文谦平日办理防守。固属认真。而于夷务或未能谙习。道光三十年夷人麦华陀抵津。彼时在事人员。必有现在省城者。著择其妥协干练之员。酌派一二人。假以他事为名。前往天津。随同文谦等、豫筹防范。此系先事密防。当此畿辅未靖之时。切不可稍涉张皇。致生事端。并著随时密派妥员。赴津查探情形。据实驰奏。原摺及该夷呈递节略。均著钞给阅看。将此由五百里密谕知之。　　

○又谕、吉尔杭阿奏＜口英＞咪口□佛三国夷酋、联樯驶至上海、坚称欲赴天津一摺。前因＜口英＞酋在上海藉端要求。经吉尔杭阿、正言拒绝。当将许乃钊革职。授吉尔杭阿为巡抚。谕令妥为驾驭。嗣咪酋于昆山呈递国书照会。亦经怡良据理照覆。该夷等理屈词穷。动以驶赴天津为恫喝。从前两次至津。无不废然而返。此次＜口英＞酋咆呤、咪酋麦连勒毕唵、与口□佛酋布尔布隆、联樯驶至上海。坚执前说。恳求变通贸易事宜。称欲前赴天津。择于八月十八日起碇。该酋岂不知天津海口。大船不能驶入。且有仍令饬回广东。伊等亦不敢即生异议之语。是此间办理情形。该夷等亦能料及。吉尔杭阿、正当剀切开导。谕以来津无益。徒劳往返。岂能遽信其驱贼补税之言甚力。遂谓其并无恶意。且谓不副所望。必将另生诡计。约计半年。可以集事。是该抚信之已深。直谓非允其所求不可。何以又称所求傥或悖谬。不妨直言杜绝。该抚身任封圻。安内攘外。责无旁贷。独不可折之以理。而必待钦派重臣。朕又安用汝等督抚为耶。该抚复称令其仍回广东。久无成议。该夷心未惬服。终恐滋事。是直要朕以必得允其所请而后可。是何言语。该抚竟出诸口。览奏曷胜痛恨。披阅该夷照会。极称上海官员款待之优。并有关道与各领事官、酌议更正事款之句。是该夷等此举。吴健彰早预其谋。确有可凭。则该抚所奏各情。未必不受人要挟。被人欺蒙也。该道早经拏问。不得仍令干预军务。致多掣肘。如该夷等十八日之行。或能中止。仍著吉尔杭阿、相机筹办。示以绥抚之恩。折其虚憍之气。俾不至更萌妄念。方为妥善。如已经起碇。恐鬼域伎俩。声东击西。当此江面多事之秋。著托明阿、向荣、怡良、严饬沿江带兵各员。密为防范。于江路下游圌山关一带。扼守海口。毋令夷船阑入。致与贼匪句结。傥或窥伺江口。固不可轻与接仗。亦必当设法拦截。勿令肆行往来。仍蹈前辙。怡良现在常州。著仍与吉尔杭阿、熟筹抚驭之方。以弭后患而安民心。所有天津防守情形。已谕知直隶准备矣。将此由六百里加紧各密谕知之。　　

○又谕、陈启迈奏、击败义甯贼匪、添调官兵、围剿建昌、德安、另股匪徒一摺。该省德化县城。尚为贼踞。既须力图攻剿。严扼九江来路。而义甯败窜余匪。复由楚北句结逆党。于瑞昌武甯一路。窜扰建昌德安。经陈启迈添调兵勇。驰往夹击自应严饬该带兵员弁。赶紧进攻。先将此股匪党。悉数埽除。即可与吴锡光所带靖勇。会剿武甯之匪。该抚所筹布置各情。即著照议相机妥办。惟水陆两路。面面空虚。皖楚逆踪。诚不免伺隙奔突。节次谕令该抚、多备师船。出江扼截。以顾全局。今既据称所造船炮已有成数。若待湖南舟师东下。始行出湖协剿未免迂缓。即新募水勇。未谙纪律。亦应即速训练。遴委水师员弁。克日管带出江。俾资截剿。断不准屡以饷需支绌。藉口迁延。至广东新起土匪。势甚狓猖。韶连一带。毗连江西边境。尤应处处严防。勿令匪踪阑入。长甯虽经获胜。仍须随时飞饬各该地方文武员弁。认真守御要隘。妥为筹防。总之该抚责任封圻。无论内匪外寇。必当熟筹兼顾。堵剿兼施。方为无负委任。将此由六百里加紧谕令知之。　　

○江西巡抚陈启迈奏劝办团练。并筹饷练兵。以期剿办得手。得旨。若如所奏。太觉迟缓。虽饷项支绌。亦属实情。然不应昧于事机若是也。又奏、临阵畏怯之游击祥山、请革职拏问。批。祥山、著革职拏问讯明具奏。此事未必尽实。恐该勇等与贼通。以此掩饰。　　

○辛酉。上诣寿康宫、问皇贵太妃安。　　

○谕军机大臣等、前据僧格林沁奏、逆匪急思窜逸官兵击退情形。当批令迅速攻剿。不可失此机会。旬日以来。未据奏报。朕心实深焦灼。贼匪窜踞连镇。五月有余。该大臣等、果能督率将弁。奋力进攻何至围剿日久。办理尚无把握。似此糜饷老师。何日始能蒇事。畿辅重地。未能早就肃清。朕每一念及。寝馈难安该大臣身膺重寄。独不能为朕分忧耶。昨据江苏巡抚吉尔杭阿奏称、＜口英＞咭唎、咪唎口□坚、口□佛＜口兰＞哂、三国夷酋。先后驶抵上海。称欲变通成约。并有定期八月十八日起碇。前赴天津之语。已谕桂良、文谦等、严密布置。虽夷情诡谲。其果否来津。尚难豫料。然当此贼氛未靖。设再有夷匪前来。纵未必遽劳兵力。恐人心更难镇定。惟有速将连镇贼匪。克日剿除。俾我数万重兵。不致为其牵掣。于防守机宜。大有关系。著僧格林沁等、迅即激励将弁。妥速进攻。务将此股贼匪。就地歼除。勿留余孽。该大臣接奉此旨。于夷务情形。不可向军营将士。稍有洩漏。致启惊疑。将此由五百里密谕知之。　　

○又谕、本日据杨霈奏、京山贼匪、全数剿灭、南兵已偪武汉、恐贼全力北窜、现筹堵剿一摺。湖北贼匪。自我兵克复安陆府城后。窜回京山。本月初间。经杨霈督饬官兵。全行殄灭。京山境内肃清。天门余匪。亦已无多。现由汉川一带进剿。湖南水师。行抵金口。接仗获胜。距武昌省城。仅数十里。计日即可与北师会合。攻克武汉。所办尚为得手。惟是贼以南师日偪。势必全力北趋。亡命铤走。亟应严为防备。且汉川之贼。又已窜入涢口。窥伺之意显然。虽经杨霈派令襄阳兵勇。相机防剿。并设法拟将湖中贼船焚烧。而汉川黄陂一带。路径纷歧。贼匪均可窜逸。北窥信阳等处。襄阳兵勇。既经调拨。防守稍形单弱。楚豫界连。防守尤关紧要。英桂现驻信阳。叠据奏称、饬派兵勇。在各边境严密布置。著即于信阳武胜等关。加意严防。毋许稍涉疏虞。至豫省各属捻匪。日肆鸱张。南汝光等属。毗连楚北。匪徒出没靡常。尤恐地多伏莽。亟应赶紧歼除。先清内患。以绝楚贼句结觊觎之心。前据该抚奏称、著名最要捻首。尚有李兆受、被剿逃回霍邱未获。任纯学、丁心田等、据称随同李士林、赴楚投诚。如未确实。均应根究查拏。毋任疏脱。至楚省情形。仍应随时侦探。与杨霈联络声势。随时戒备。豫为并力堵剿之计。毋误事机。将此由六百里加紧谕令知之。　　

○又谕、杨霈奏、贼扑杨店营盘、督剿获胜、并剿灭京山贼匪各等语。此次逆匪分扑杨店营盘。经杨霈督率弁兵剿击。大获胜仗。我军追杀。直抵野猪湖边。贼船现匿湖中。汉川之贼。亦由涢口入湖。该署督现饬游击赵鸿举等、加意严防。并派兵接应。著即严饬该员等、实力防剿。毋令窜入德安府。致滋延蔓。前经叠次谕令杨霈、迅速进兵。克复武汉。现据奏称、贼势全夥北趋。于汉川黄陂一带。水陆屯聚。武汉之贼。已为数无多。自系因上游剿办得手。故该逆铤而走险。意图北窜。为牵掣我兵南下之诡计。杨霈此时自应权其缓急。先将北路布置周密。然后节节进攻。固不可迁延观望。坐失事机。亦不可深入重地。致该逆乘虚北窜。方为妥善。其武汉之贼。本日已谕令塔齐布、曾国藩、水陆并进。迅图克复。该署督亦即严饬魁玉、杨昌泗、会同李孟群、合力夹击。如能克复武汉。则贼巢已破。剿办自易得力。其湖中贼船。务当赶紧设法。全数烧毁。毋令久踞。至该署督所带官兵六千余名。各营情形。强弱不一。惟当实力训练。信赏必罚。庶几渐有起色。所挑精锐之兵。亦当分配各营。毋令疲弱之师。萃聚一处。致贻后患。荆州现在防堵情形较缓。杨霈所带兵勇。尚形单弱。所有前留荆州之四川练丁一千一百余名。著官文尽数拨调。速赴杨霈大营。再留荆之防兵。能否抽拨助剿。并著官文酌量选派。以资剿办。将此由六百里加紧各谕令知之。　　

○又谕、前据塔齐布等奏、羊楼洞剿贼大获胜仗。并曾国藩摉捕湖河。进驻嘉鱼。拟赴金口会剿各情形。当经批令速战。勿令塔齐布一军。为崇阳所牵掣。原以逆贼恃武汉为老巢。若能急破其窟穴。则汉江以下余匪。自可迎刃而解。本日据杨霈奏、京山贼党。已被大军剿灭。惟由白水湖窜驶野猪湖之贼。竟于八月十七日。分三路攻扑杨店营盘。经官兵迎敌击退。贼船伏匿湖中。并据探报、汉川逆众。有从涢口入湖消息。大抵楚省贼情。南击则北窜。铤险狂奔。是其惯技。塔齐布等、自十五日奏到后。迄今旬日。未见续报。朕心实深悬系。据杨霈奏、塔齐布陆路之师。尚在攻剿崇阳咸甯未下。现闻武昌、汉阳、贼众无多。飞饬魁玉、杨昌泗、会同李孟群等、乘虚攻复等语。朕思崇阳一股。经普承尧、罗泽南等、攻破贼卡后。计已胆寒。惟曾国藩必俟此股蒇事。方攻武汉。两下相持。若逆匪另逞诡谋。则全势北趋。恐杨霈兵勇过单。未能遏其凶焰。而曾国藩所带均系师船。水战有余。陆攻不足。务须与塔齐布、妥筹兼顾。水陆并进。为克复武汉之计。该提督是否能亲来督剿。或抽派陆路得力将弁。与曾国藩会合之处。均著迅速商办。总以捣穴捦渠。不被牵掣为要。李孟群已抵金口。魁玉、杨昌泗、亦前往武昌。亟当乘此声威。各路并举。谅塔齐布、曾国藩、接奉此旨。必能赶紧进兵。勿但专顾一隅也。将引由六百里加紧谕令知之。　　

○又谕、所拉芬、王庆云奏、潼商防务紧要、请添调官兵以备拨防一摺。陕西商南备调之甘肃官兵一千名。王庆云已酌拨六百余员名。驰往襄阳。交丰伸统带。现在南北军务未竣。潼商等处设防。均属紧要。著易棠即将派定之西甯甘州兵五百名。饬委妥员。即日管带赴陕。交王庆云督率操练。以备添防之用。再于陕甘两省内。续派备调官兵一千名。听候该将军等、随时移拨。毋稍延误。将此由六百里谕令知之。　　

○署湖广总督杨霈奏、贼众攻扑杨店。督兵剿击。大获胜仗。得旨。观此情形。该逆急思北窜。正可趁其离巢。放手歼除。尤冀塔齐布等、速复汉武两城。　　

○以山东胶州协副将武隆额、为四川建昌镇总兵官。　　

○以剿办湖北野猪湖贼匪获胜。赏都司平德、巴图鲁名号。投诚勇目李士林、以千总把总酌量补用。　　

○以湖北剿贼不力。革四川建昌镇总兵官福炘等职。仍留营差遣。　　

○壬戌。谕军机大臣等、有人奏、地方官纵容土匪水手肆扰、请饬查办一摺。据称、江苏吴江县土棍陆孝中等、以抗拒租粮为由。敛钱纠众。聚集数千人。设立公局。制造刀枪火器。兵役往捕。即鸣锣聚众抗拒。且贿通吴江县知县贺际运之门丁崔姓、库书费熙堂、为内应。震泽县土匪苏宪章等、拥众滋事。拒捕戕差。焚毁震泽县知县坐船。及巡检衙署。该署县姚铣、带兵往拏。该匪放枪迎拒。旋获苏宪章等八人枭示。陆孝中等、闻风畏惧。贿通门丁崔姓、并送妾与贺际运、以致压案不办。匪党啸聚愈多。入党者纳钱。给予议单。皆顾胡子即顾庆荣书写。尚有庞耀采等、各分首从。皆听陆孝中调遣。又漕船水手。凶悍性成。贺际运编充内壮。凡索赃未遂之案。令费熙堂率领水手往提。掳掠奸淫。无所不至。富户陈姓、监生张冶山等、均被掳人抢掠。浙江平阳营兵。路过吴江。与水手鬨斗。杀死浙兵二名。该县馈送浙营弁兵洋银二千余圆。捏称兵丁与百姓争殴。误伤身死完案等情。似此土匪水手。恣意肆扰。地方官纵暴殃民。若不严加惩办。何以儆凶顽而安良善。贺际运、姚铣、均著撤任。交怡良等、提同应讯人证。严切根究。从重参办。并严拏土匪水手。将为首滋事各犯。即行正法。以靖地方。另片奏、吴江、震泽、两县绅民。共捐制钱七万余串。而解司者仅止二万三千串。其余尽饱官吏囊橐等语。著怡良等、一并确切查明。据实参奏、原摺片著钞给阅看。将此谕令知之。　　

○先是伊犁将军奕山等奏、遵议新疆兵制。未易骤事更张。下军机大臣、会同户部议。至是奏、查原奏称、伊犁额设满汉营、及四部落官兵一万五千六百员名。分驻九城四爱曼、及各卡伦地方。控制夷回。镇抚边屯。最关紧要。未可骤更。驻防满汉之兵。皆远年内地移眷前来。住经数代。生齿繁衍。迁归旗籍。所费不赀。所奏均属实在情形。惟回疆八城换防之兵。是否有可变通。应令与各大臣等、体察情形。商同办理。从之。　　

○以翰林院侍读袁希祖、侍讲郑琼诏、编修董似谷、署日讲起居注官。　　

○癸亥。谕军机大臣等、胜保奏、进攻高唐渐可得手情形。并绘图呈览。已于摺内严切批示矣。胜保围攻此城。已历数月之久。此次歼毙之贼。不过百数十名。而我兵亦有伤亡。竟不能以智谋取胜。现既据称、机有可乘。期于数日之间。力图克复。该大臣自系确有把握。傥令垂毙之贼。伺隙他窜。或仍留一路。任其奔突。又烦追剿。势必蔓延他处。何时方能净尽。此时贼势。自非从前临清乌合之众可比。彼时来之甚速。故驱之甚易。今则负嵎日久。必用全力以制之。该大臣惟当妥筹就地剿除之法。迅将此股逆众。聚而歼旃。庶可以功补过。著即与德勒克色楞等、乘此声势。激励各营将弁。倍加奋勇。克日攻复。朕惟盼捷音之速至也。将此由六百里加紧谕知胜保、并谕德勒克色楞、善禄、崇恩知之。　　

○又谕、据文谦等驰奏、＜口英＞咪两国船只。于驶抵大沽海口后。经都司陈克明等、登船询悉情形。讵＜口英＞酋麦华陀、忽又乘坐小船。驶入口内。行过炮台半里有余。嗣经双锐、钱炘和等、与之反覆理论。该酋始将艇船、退出炮台停泊等语。该夷等在上海昆山。屡次要求不遂。辄以广东不肯代为查办为词。同时北驶而来。究竟意欲何为。总未明言。况自上年逆贼入江之后。该夷等曾先后驶往金陵镇江。与贼交接。其心怀叵测。已属显然。现在文谦先令双锐、钱炘和、前往接见。俟夷船退出。方与该酋见面。自系为慎重体制起见。但不知接晤时。该夷能否帖耳而服。文谦能否独任其事。该酋所称天津官长再有辗转。即赴通州之语。原不可遽信为真。要亦不能不倍加防范。桂良于保定防守事宜。甚关紧要。务即遵奉前旨。随时简派妥员。前往协办。仍飞饬文谦、率领该镇道正言阻止。勿致别滋事端为要。怡良前在昆山。接见夷酋。立言甚为得体。原摺著钞给阅看。将此由六百里加紧密谕知之。　　

○又谕、文谦、双锐奏、驰抵海口、查办夷船情形一摺。据奏、＜口英＞咪二夷姓名。按吉尔杭阿原奏。尚非该二国总酋。其为先遣通事人等前来探试。窥我虚实。再行续有要求。已无疑义。双锐、钱炘和、先往接见。特留文谦以为拒绝地步。所办尚是。我兵先行开炮。固恐激成事端。但海口炮台。及城内兵勇。均须密为豫备。若稍示以弱。必致愈生要挟之心。转难措手。该夷桀骜狡猾。夏间在上海。曾经毁我营盘。又欲携带上海逆匪他往。断非真有恭顺恳求之意。即其屡称变通成约。又不将意中欲言之事。详细指出。甚至欲派钦差大臣。颁给便宜行事关防。尤为居心叵测。文谦等与之接见。务须折其虚憍之气。杜其诡辩之端。万不可轻有允许。所称欲赴通州。明系虚词恐吓。断不准为其所挟。六月间怡良在昆山拒绝咪酋之语。甚为得体。文谦等即可仿其大意。斟酌措词。先将该夷实在来意询出。自能随机折服。若专令驶回广东。仍不能抉破隐微。使之嗒焉若失。则该夷虽去。终非了局。文谦等谅能体会此意也。内河造船设炮。及节节拦截。均关紧要。天津练勇。素称整齐。不妨宣示该夷。使知一入内地。不但无益。而且有损。问出该夷实情。及文谦等如何办理之处。即行密速奏闻。怡良摺著钞给阅看。　　

○钦差大臣胜保奏、攻剿高唐州贼匪获胜情形。得旨。览此情形。不难一鼓而下。惟恐又有窜逸。致蔓延为患。我兵既属得手。务须埽数歼除。断不准故留一路。以任其奔。虽有伏兵扼截。究非上策。　　

○直隶总督桂良奏、接奉密谕、豫防海口。得旨。现在夷船已抵海口。汝必续有报来。总宜处以镇定。不可张皇。近处防备。虽有洪志高、达年、双锐等、如有应添派之处。豫行密筹。洪志高虽在台湾多年。究恐衰老。　　

○赏署泰甯镇总兵官舒兴阿、副都统衔。为塔尔巴哈台参赞大臣。以理藩院左侍郎绵森、署泰甯镇总兵官。内阁学士国瑞、署理藩院左侍郎。　　

○甲子。谕内阁、怡良、吉尔杭阿奏、知县不能约束书吏、致酿重案、审明定拟一摺。江苏已革署青浦县知县余龙光、因催比钱粮。致差役徐溁等、纠同地保周立春、聚众挟制。鬨堂殴官。迨经撤任协缉。复未能将首要各犯。立时拏获。以致周立春、句结土匪。起意谋逆。重烦剿办。虽讯无徵收应免钱粮。及贪污实据。惟周立春煽惑扰乱根由。究因该革员庸劣不职所致。余龙光、著发往新疆。充当苦差。以示惩儆。
  </div>
  <div class="pagination">
   <a href="清实录咸丰朝实录_page214.html">
    上一页
   </a>
   <span>
    ...
   </span>
   <a href="清实录咸丰朝实录_page210.html">
    210
   </a>
   <a href="清实录咸丰朝实录_page211.html">
    211
   </a>
   <a href="清实录咸丰朝实录_page212.html">
    212
   </a>
   <a href="清实录咸丰朝实录_page213.html">
    213
   </a>
   <a href="清实录咸丰朝实录_page214.html">
    214
   </a>
   <span class="current-page">
    215
   </span>
   <a href="清实录咸丰朝实录_page216.html">
    216
   </a>
   <a href="清实录咸丰朝实录_page217.html">
    217
   </a>
   <a href="清实录咸丰朝实录_page218.html">
    218
   </a>
   <a href="清实录咸丰朝实录_page219.html">
    219
   </a>
   <a href="清实录咸丰朝实录_page220.html">
    220
   </a>
   <span>
    ...
   </span>
   <a href="清实录咸丰朝实录_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
