<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 321 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 321 页/共 848 页
  </h1>
  <div class="content">
   ○以拏获假照案内要犯蔡应联。予直隶候补未入流余介亭等尽先补用。　　

○蠲缓湖北监利、公安、江陵、石首、沔阳、松滋、技江、七州县及屯坐各卫被水村庄新旧额赋有差。　　

○乙丑。谕内阁、松筠等奏、讯明扎萨克公车楞旺楚克多尔济、被控各款一摺。此案乌喇特扎萨克公车楞旺楚克多尔济、狎昵娈童、携妓听唱。又将年班进京所用银两。捏指分送近侍大臣。复逞忿杖毙属下人毕济雅。实属无耻妄为。虽据具有改过自新印结。亦不准从轻办理。车楞旺楚克多尔济、著革去公爵。并照蒙古例。罚马三十匹。给与毕济雅之叔喇嘛齐鲁布收领。其扎萨克公未承袭以前。所有该旗事务。著交该正副盟长、由该旗拣选台吉一员办理。至协理台吉车楞敦。多克密都布二员。将该扎萨克公自用银两。商同捏指开销。并讯有种种劣迹。车楞敦、多克密都布、俱著革去协理台吉。交该正副盟长严加管束。所遗协理台吉二缺。著该盟长拣选。拟定正陪。由理藩院带领引见。该正盟长巴图鄂齐尔、接收呈词。并不悉心研讯。率据原呈咨报。亦属不合。著交理藩院议处。　　

○又谕、现在回疆办理军务。需用兵粮。户部奏请在口外各城。酌量采买。著陕甘总督、及回疆各该大臣、酌量情菁。于阿克苏附近各城。豫行采买。以备供支。一面迅速办理。一面即行具奏。　　

○谕军机大臣等、杨遇春奏、续报口外贼匪情形。及催兵筹饷一摺。据称已飞催前派之肃州镇标兵一千名。作为头起。先行出关。仍令胡超带兵三千名继发。前赴阿克苏会集。又口外乌噜木齐伊犁等处官兵。亦已分起前进。指日大兵云集。粮务最为急要。该督业经飞咨成格、查照上届章程筹运。并咨各城采买粮石。此次粮务。著各归各城办理。内地不必另行派员前往。惟哈密为往来要道。该城粮务。著责成该大臣敦良。专司妥办。仍由该督派委妥员前往。随同经理所有此次进征官兵口食。著准照上届之例。每兵口内日给银一钱。口外日给银一钱白面一斤。用示体恤。至应需饷项。该督已由甘省拨银二百万两。解赴肃州。并著陕西巡抚速拨银五十万两。解往甘肃应用。现经节次降旨。调派各路官兵驰往。户部已奏派拨银一百万两。现仍筹拨款项。以资接济。甘省地方紧要。提督杨芳。胡超。均已出关。著该督务遵前旨。在肃州料理一切事宜。断不可遽行出关。是为至要。将此由六百里加紧谕令知之。　　

○又谕、前据玉麟等奏、南路贼情。待援甚急。于前派二千官兵之外。添派各处官兵二千。并乡勇民遣一千名。请令容安带往阿克苏。业经降旨允准。朕念伊犁地方紧要。该处领队大臣、已有二人带兵赴援。现祇玉麟在彼。所有防守调度事宜。必须会商办理。容安著于行抵阿克苏后。将所带官兵。统交长清等。迅速折回伊犁。与玉麟等商办一切将此由六百里加紧谕令知之。　　

○又谕、长清奏、阿克苏连境叶尔羌所属图木舒克台、被贼劫掠。并阿克苏派兵防堵情形。据称贼匪到处勾结。叶尔羌所属东路军台。已被劫掠。文报不通。该大臣差派弁兵。确加侦探。并挑调官兵。设法堵御。阿克苏为回疆适中之地。必须严兵固守。至浑巴什河一带。地势辽阔。尤当加意防范。现在库车所派援兵。业经行抵该处。喀喇沙尔挑派官兵。已于八月十九日起程。伊犁前次调派官兵。据玉麟等奏、已于八月二十日起程。此时计可陆续到彼。胡超、哈丰阿、及容安所带官兵。不日均可赶到。该大臣务当激励官兵。小心防堵。固守城池。俟大兵到时。和衷会商。相机妥办。断不可冒昧轻进。致有挫失。将此由六百里加紧谕令知之。　　

○又谕、常德等奏、侦探窜入喀什噶尔贼匪名目。并乌什阿奇木伯克等、恳请捐办乌拉马匹一摺。据称乌什卡内、五品顶带蓝翎布噜特比库曲圭、并阿奇木伯克木萨、差派六品顶带回子多列特、金顶莫洛雅和普克里木出卡。探得霍罕安集延贼匪头目爱莠木萨前次从逆之喀什噶尔白帽回子伊闵察克等、勾结布噜特比、阿坦台汰劣克、沙提伯克、斯底克、带领各爱曼布噜特等入卡滋扰。卡外仍陆续纠约。尚无从小路直扑乌什确信等情。布噜特比库曲圭等、均著该大臣等一面传旨奖励。其如何加恩之处。即奏明请旨。又据探得喀什噶尔英吉沙尔二城。白帽回子从逆者甚多。乌什虽有白帽回子。均甚安静。该大臣等务当严密稽查。激励兵回。妥为防范。至阿奇木伯克木萨。率领阿浑及众伯克等禀称。伊等世受深恩。断不能从逆。并率同哈资伯克伊萨克、巴吉格尔伯克伊杂克、明伯克胡鲁板等、恳请除前次捐办乌拉马二百匹之外。情愿再捐六百匹等语。情甚可嘉。著该大臣等即饬阿奇木伯克木萨、将所捐乌拉马六百匹。令其在城附近牧放。以备乌什马队、及侦控官兵。轮流骑用。又另片奏、据长清飞咨。叶尔殁羌军台。道路阻断。文报不通。齐兰台当差回子。亦有变乱等语。该大臣等尤当督率防卡。固守城垣。并分拨官兵。前往浑巴什河沿一带。帮同堵御。不可稍有疏虞。将此由六百里加紧谕令知之。　　

○又谕、据杨国桢奏、喀什噶尔逆回滋事。伊父杨遇春带兵驰赴肃州调度。豫备进剿。恳请随赴行营。同伸敌忾。兼遂私情等语。览奏忠孝可嘉。朕现经降旨。令杨遇春驻劄肃州。督办一切事宜。并未令其出关。杨国桢著毋庸前往。将此谕令知之。　　

○以户部尚书禧恩、署正红旗满洲都统。户部右侍郎宝兴、署正蓝旗满洲都统。　　

○命黑龙江将军富僧德、驰驿来京陛见。以前任乌噜木齐都统英惠、署黑龙江将军。　　

○贷直隶独石口、钱家店、官兵俸饷银。修理官房。　　

○命五城于冬春二季设厂煮赈。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。九月。丙寅。上御洞明堂。勾到四川情实罪犯。停决斩犯三十七人。绞犯十五人。余八十七人予勾。　　

○谕内阁、刑部议覆杨怿曾等审拟贵州苗民罗庭勷等京控一案。贵州荔波县兵米。按地亩摊买。据杨怿曾等查明。系历久相沿。自应仍循其旧。惟所用官斛官斗。验有损坏之处。且该县兵米。系分三处徵收。而斛止一面。斗止二面。实不敷用。著嵩溥即饬该粮道。制造新斛新斗各三面。发交该县应用。其捐坏斛斗即行验销。至该处徵收采买兵米。现讯有以秤代斛、将米折银情事。书役等从重多收。弊窦易滋。不可不严行饬禁。著嵩溥严饬该管道府。随时认真稽查。如有情弊。即行惩办现署荔波县知县覃武保、著交部严加议处。前任荔波县知县杨以增、本任荔波县知县刘树棠、俱著交部照例议处。　　

○谕军机大臣等前有旨令杨遇春陕甘两省各营内。再行酌量添兵数。想即添派。其前奏请调派各处官兵内。西安满洲营。已挑备马队五百名。著再于该营添调马队一千名。豫备调遣。南路军情紧急。各处调派救援官兵。计可陆续赶到如逆贼闻大兵将至纷纷逃窜即可相机进剿。但东西城相距均不甚远。现在贼势猖獗。万一阿克苏或有闪失。关以内不可无重兵驻劄。杨遇春务遵前旨。驻劄肃州。策应一切。毋庸出关。将所带本标兵一千八百名。留于肃州。以壮声威。至关外各州县、地方辽阔。如有应行防堵之处。并著迅速督饬各该地方官。设法小心防守。毋稍疏虞。将此由六百里加紧谕令知之。　　

○礼部奏、十月初十日皇太后圣寿节应行礼仪。得旨是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○河东河道总督严烺奏报秋汛安澜。命严烺诣河神庙祀谢。并下部议叙。出力员弁。升叙有差。　　

○以福建屏南县水灾。命平粜仓谷。　　

○丁卯。遣官祭都城隍之神。　　

○谕内阁、惠显奏达赖喇嘛、班禅额尔德尼、噶勒丹锡哷图萨玛第巴克什等、呈请明年恭遣巴雅尔堪布呈递丹书克为朕五旬万寿大庆祝嘏。朕心实深嘉悦。著照所请、交惠显照例办理。于明年七月间起程。仍由四川行走。　　

○谕军机大臣等、寄谕陕甘总督杨遇春、署陕甘总督鄂山、成格奏、豫筹粮饷脚力一摺。据称此次调派官兵。所需粮饷。俱遵上届奏准章程。悉照征兵例支给。费用繁多。该处道库备贮银两。动用以后。尚未拨还归款。昨因军行紧急。将道州库贮饷银经费。先为支用。并令迪化州于商民暂汇兑标银三万两。解往喀喇沙尔而后路运粮一切。所费更钜。现又准伊犁将军咨调银二十万两。阿克苏咨调银五万两。实在无款可筹。著该督等先于安肃道库内。就近拨银二十万两。迅速解往应用。再由司库筹拨银五十万两。分直拨解。俾资源源接济。其驼脚一项。据称该处自上次军兴以来。地方元气未复。民间车驼短少。此时勉力支应。嗣后续调官兵愈多。势难接济。并著该督等豫行筹商。计添兵之多寡。仿照上届采买驼只之例。一面咨令山西陕西各该抚、广为采买。及早解送。以资挽运。一面奏闻。毋稍贻误。将此由六百里加紧各谕令知之。　　

○又谕、前令琦善挑选四川官兵三千名。想接奉谕旨。即调派齐全。分起启程。现在兵力尚恐不敷。著再于该处各营内。挑选精练官兵三千名。选派得力将弁管带。迅赴肃州。听候调遣。将此由五百里谕令知之。　　

○又谕前据成格奏挑派绿营满洲营官兵。交哈丰阿、查隆阿、分别管带。驰往喀什噶尔一带救援。当谕令飞饬带兵各员。加紧遄行。计已陆续起程前进兹据奏、库车咨调兵三百名。前赴沙雅尔防堵。该都统业于绿营兵丁内。如数调派。著即饬令迅速前往。以资防堵。军行以粮饷为先。粮运以脚力为重。乌噜木齐仓贮粮石。前已有旨。谕令赶紧运赴阿克苏。并令此外宽为储备。现在调派各路官兵。除乌噜木齐外。伊犁已调兵四千名。乡勇民遣一千名。陕甘已调一万二千余名。吉林黑龙江已各调一千名。四川前已调三千名。本日又添调三千名。土尔扈特和硕特已调一千二百名。昨复谕令杨遇春于陕甘两省各营内。再行酌派兵数。将来大兵云集。所需粮石。更为浩繁必须先期筹计。乌噜木齐所属州县。据该都统奏称、仓贮粮石。尚为宽裕。现已飞檄该地方官筹备粮数万石。先行碾磨。并赶紧雇觅车驼。以备挽运著通盘筹画。宽为豫备。总须源源接济。不可稍形支绌。所请先于安肃道库内就近拨银二十万两。迅速解往应用。再由甘肃司库筹拨银五十万两。分起拨解。已令杨遇春等速行拨解。其驼价一项。亦令该督等筹计添兵之多寡。照上届广为采买。及早解送矣。至另片奏、副都统职衔前任和阗领队大臣富盛阿。副都统统职衔前任伊犁领队大臣多贵。俱愿自备资斧。跟随哈丰阿驰赴前敌策应等语。该二员均系原品休致人员。著毋庸前往。将此由六百里加紧谕令知之。　　

○颁给大学士公长龄钦差大臣关防。驰往新疆。督办军务。赏镶黄旗护军统领桂轮、正黄旗护军统领阿勒罕保、正白旗蒙古副都统安福、左翼前锋统领奕经、密云副都统布勒亨银各一百两。随同驰往。　　

○命宁夏副都统伊勒东阿、凉州副都统寿昌、随大学士公长龄、前往新疆军营。　　

○以工部尚书穆彰阿、署正黄旗领侍卫内大臣。刑部尚书明山、署管理理藩院事。协办大学士富俊、署管理户部三库事。理藩院左侍郎常文、署正白旗蒙古副都统。刑部左侍郎特登额、署正红旗满洲副都统。镶白旗蒙古副都统阔龄阿、署镶蓝旗满洲副都统。吏部左侍郎贵庆、署左翼前锋统领。正蓝旗汉军副都统六十五、署京营左翼总兵。正白旗汉军副都统恒敬、署镶黄旗护军统领。内阁学士联顺、署正黄旗护军统领。镶蓝旗汉军副都统伦忠、署镶白旗护军统领。　　

○以户部尚书禧恩、为总谙达。　　

○以前任古城领队大臣苏明阿、署乌噜木齐领队大臣。　　

○拨浙江安徽苏州地丁银、及浒墅关税银、一百二十万两。备办来年南河岁料。从河道总督张井请也。　　

○户部议准、广西巡抚苏成额疏报、开垦上林县水田一十六亩有奇天保县水田四＜?土韦＞一伯有奇。照例升科。从之。　　

○以摉捕珠尔墨特那木扎尔逆党功。免唐古特台吉差徭。　　

○戊辰。上诣绮春园问皇太后安。　　

○谕军机大臣等寄谕直隶总督那彦成、署陕甘总督鄂山、河南巡抚杨国桢、署山西巡抚阿勒清阿、前因杨遇春等奏、喀什噶尔有逆回入卡滋事。已先后降旨。调派吉林黑龙江及四川陕西甘肃等处官兵。前往堵剿。经过各该地方。著该督抚等派委藩臬大员。会督该管镇将道府。妥为照料。催趱遄行。毋任沿途骚扰逗留。至该官兵所需车马等项。该地方官往往藉端苛派。吏胥等即从中舞弊。苦累闾阎。不可不认真查禁此次各路官兵过境。著该督抚等严饬所属。查照成案。妥速办理。毋得稍有迟误。如有勒派扰累情弊。即著据实严参。傥有心徇隐。别经发觉。或被人控告。除将办理不善之地方官重惩外。并将该督抚等惩处不贷。将此各谕令知之。　　

○命扎萨克贝子察克都尔扎勒。管理喀尔喀赛因诺颜、扎萨克图汗、二部卡伦。　　

○己巳。谕军机大臣等、玉麟等奏、南北两路情形。及叶尔羌等处咨报贼情各一摺。此次喀什噶尔、叶尔羌、被逆回滋扰。急待援兵已先后降旨徵调官兵不下三万余名计可陆续驰抵阿克苏。相机进剿。惟该逆回等起事之由。并如何商谋勾结。尚未得有确情传闻之辞殊难遽信。所请另派精兵、剿灭霍罕一节。已于该将军等摺内详细批示。此事断不可行。著毋庸议。至塔尔巴哈台所属和博克萨哩土尔扈特王鞥克济尔噶勒、恳请带兵前往南路。具见悃忱。惟该部落距阿克苏道途较远。缓不济急。业经该将军等谕令该王、拣选精锐。前赴伊犁。所有此项蒙古官兵即著留驻伊犁防守。其南路所需军粮。昨已有旨谕令成格妥筹拨运。以资接济。所请将布彦泰苏明阿。调赴伊犁。布彦泰前已补放西宁办事大臣。苏明阿现署乌噜木齐领队大臣。均著毋庸前往。伊犁地方紧要。已谕令容安、带兵行抵阿克苏后。即行回任。该将军等于防守调度事宜。务须妥为筹办。以副委任至布噜特比鄂勒吉拜、情词恭顺。前经谕令该将军传旨赏赉。并赏给顶翎。兹请给与三品顶翎。及加以赏件之处。著照所请行惟鄂勒吉拜所称卡外情形。究系一面之辞。未可尽信。该将军等当细加体察。留心访查为要。所有伊犁调赴南路兵勇五千名。该将军等请于此内减留五百名。为各卡巡防之用。著照所议办理。又另片奏、请筹拨伊犁一年经费。前已谕令鄂山豫行筹拨。现又饬知该署督酌筹。或可先拨半年。即解往伊犁以资备用昨已降旨。派长龄驰往新疆。督办军务。此后南北各城情形。均应随时咨报长龄。该将军等如探闻各路军情。一面具奏。一面咨行长龄知悉可也。将此由六百里谕知玉麟。并谕容安知之。　　

○又谕、杨芳奏、带兵起程日期一摺。前因喀什噶尔有逆回入卡滋事。当派哈哴阿、杨芳、胡超、会同剿办。并谕令胡超带兵先赴阿克苏。相机前进。兹据杨芳奏称、已挑带官兵三千名。于本月初九日起程。分起进发。哈哴阿业已自京起程。如杨芳途次与哈哴阿遇晤。著即会同驰往。如哈哴阿行走在后不能相值。该提督即迅赴阿克苏。会同胡超相机进剿。务期计出万全。以副委任。至所奏喀什噶尔等处善后章程一摺。俟军务告竣。再行妥为筹议。将此由六百里谕令知之。　　

○又谕、鄂山奏、杨遇春咨调陕西司库银五十万两。现已筹拨分起解往甘肃等语。著即饬令该委员等迅速起解。毋稍稽迟。至所拨银两。有关要需。著俟将来。遇有拨解甘肃银两。随时酌量。咨会截留归款。再伊犁一年经费著鄂山酌量筹拨。或先拨半年。解往备用。将此由六百里谕令知之。　　

○又谕、萨迎阿奏、筹调兵力。以资防守一摺。所见是。喀喇沙尔为新疆门户。地方紧要。防守必须周密。该大臣请调乌噜木齐绿营官兵三百名。前来差用。当即降旨。谕令成格调拨。但乌噜木齐亦属紧要。节经饬调官兵至三千八百名之多。现谕成格察看该处情形。酌量应拨。在催调土尔扈特和硕特兵一千二百名。此时计早调集来城。该大臣即饬带兵员弁、及该汗台吉等。在阿克苏听候调遣。将此由六百里谕令知之。　　

○又谕、本日据萨迎阿奏、请调乌噜木齐绿营官兵三百名。俟节次所调该处满汉官兵起程后。即派员管带。前赴喀喇沙尔。听候差用。著该都统察看情形。酌量应拨。一面选派前往。一面奏闻。将此由六百里谕令知之。　　

○又谕、户部奏、酌量办理需用驼只情形。现在回疆办理军务。指日大兵云集。所需驮运兵粮器械驼只。自应宽为筹备。据该部查明。道光六年旧案。山西省采买驼五千七百只。陕西雇用驼四千只。核计各该省报销之数。采买餧养。与雇用给价。所费相等。惟采买有例准倒毙驼价。不能归款。且军务告竣以后。未经变价以前。仍须逐日餧养。较之雇用。需费较多。此时所需驼只。陕西省著徐炘。仍循照旧章办理。其山西省情菁。自与陕西不甚悬殊。著阿勒清阿酌量筹办。或仍须采买。或仿照陕西成案雇备。如何可以节省。迅速听候调拨之处。一面即行妥办。一面具奏。将此各谕令知之。　　

○又谕、前据杨遇春等奏报、喀什噶尔有安集延入卡滋事。叠经降旨。调派各路官兵。迅速前往。并谕令胡超等驰赴阿克苏。会同长清商办。兹据胡超奏称、接准杨遇春咨文。当即飞催肃州镇将官兵一千余员名。饬令沙州营参将伍魁英、先行带领出关。并飞饬凉州永昌二协。摊派官兵一千三百五十余员名。西宁镇属将备弁兵六十余员名。分起兼程前进。又永固协属官兵五百五十余员名。甘标官兵一千一百余员名。共四千二百余员名。该提督已带领甘州永固官兵一千六百余员名。于九月初三日先行起程前往等语。该提督业已带兵起程。著迅速前赴阿克苏。侦探情形。相机办理总当从长计议。可进则进。如尚须厚集兵力。即当并力守御。以待大兵。不可冒昧前进。将此由六百里谕令知之。　　

○又谕、长清奏、叶尔羌海南木桥台。逃出弁兵。并安插逃难伯克回子情形。据称叶尔羌迤东各台。据逃出弁兵供称。均被贼匪劫掠。文报不通。阿克苏回子。现尚安静。该大臣一面选派妥干回子。由草路往和阗侦探。一面饬令该管阿奇木伯克等。晓谕回众。妥为安抚。并将被难之伯克等。就地安插。所办甚好。所有喀什噶尔等处逃至阿克苏伯克回子男妇大小二百九十名口。著即在于该处北山一带。相距大路城垣窎远地方。分散闲隔各回庄。暂为安插看守。接济口粮。勿令聚众蓄谋。现在伊犁所调官兵已据额尔古伦等管带。于八月二十日。分起启程。此时计可陆续到彼。胡超、哈丰阿、及容安所带官兵。不日均可赶到。该大臣务当激励兵回。严密防堵。固守城池以待大兵到时。相机进剿。不可稍有疏虞。将此由六百里谕令知之。　　

○又谕、前降旨调派各路官兵。特命大学士公长龄。颁给钦差大臣关防。驰驿前往。督办军务。此后南北两路各城情形。均应随时咨报长龄。著杨遇春等一体遵照办理。将此谕知杨遇春、成格、胡超、长清、萨迎阿、并谕杨芳知之。　　

○伊犁将军玉麟等奏、南路逆谋已逞。恐贼料我兵尽数南行。万一乘虚北至。关系匪轻。得旨、此言是。分布亦好。又奏、征剿南路官兵之外。应请另简派大员。管带精兵二万。出关后。分路直来伊犁。即由伊犁出卡。先灭塔什坦伯克部落。直下吹塔拉各城。进剿霍罕。与南路同时夹击。俾腹背受敌。庶可净扫贼氛。批。此计早在朕心。思维已久。如尔等所议。乃攻心之计。然可言而不可行。试思卡外步步非吾土。处处非吾人。各布噜特爱曼、必应厚加抚恤。粮饷必应充足。后路必应接续。台站必应安设。兵饷不知几何矣。即获全胜而归。在霍罕可谓落魄。而日后奸回中如霍罕者。又能保其必无乎。即欲大彰天讨。永定边疆。亦必筹一万全之策。若以二万师干。成此大举。或前或后。稍有疏失。汝二人虽万死不能偿误国之罪也。朕非柔懦畏难。乃审天时。度人力之苦心也。　　

○江南河道总督张井奏报秋汛安澜。命张井诣河神庙祀谢。并下部议叙。出力员弁。升叙有差。
  </div>
  <div class="pagination">
   <a href="清实录道光朝实录_page320.html">
    上一页
   </a>
   <span>
    ...
   </span>
   <a href="清实录道光朝实录_page316.html">
    316
   </a>
   <a href="清实录道光朝实录_page317.html">
    317
   </a>
   <a href="清实录道光朝实录_page318.html">
    318
   </a>
   <a href="清实录道光朝实录_page319.html">
    319
   </a>
   <a href="清实录道光朝实录_page320.html">
    320
   </a>
   <span class="current-page">
    321
   </span>
   <a href="清实录道光朝实录_page322.html">
    322
   </a>
   <a href="清实录道光朝实录_page323.html">
    323
   </a>
   <a href="清实录道光朝实录_page324.html">
    324
   </a>
   <a href="清实录道光朝实录_page325.html">
    325
   </a>
   <a href="清实录道光朝实录_page326.html">
    326
   </a>
   <span>
    ...
   </span>
   <a href="清实录道光朝实录_page322.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
