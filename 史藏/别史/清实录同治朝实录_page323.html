<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 323 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 323 页/共 505 页
  </h1>
  <div class="content">
   ○又谕、左宗棠等奏、剿捻获胜。贼踪东窜。现筹兜剿。并陈国瑞诱致勇丁。截夺军装。及请将该侍卫酌改副参等官。暨兵将进剿情形各摺片。捻逆被豫皖各军截剿。折向东趋原武阳武一带。前据李鹤年奏闻、曾谕令该大臣会合各营兜剿。并谕官文严防滹沱南岸。左宗棠西傍太行前进。力扼晋省沿山各隘口。著左宗棠、官文、仍遵前旨严饬各军。妥为防剿。克期殄灭。陈国瑞勇而无礼。朝廷素所深悉。因其前在山东。尚能力战。将材难得。废弃可惜。令其驰赴前敌。假以虚名。冀策后效。并非宠待优崇。不料该侍卫谬妄至此。本应量加惩处。惟念当剿贼吃紧之时。姑示包容。陈国瑞本系交左宗棠差遣。嗣因逆氛偪近畿辅。是以改归神机营节制。今捻踪既深入豫境。即著仍归左宗棠节制。并著该大臣传谕令其将神机营前给钤记缴回。由左宗棠派员解交神机营查销。照前敌各将领之例。另给木记。以资禀报军情之用。军行以尊卑体制为最要。方得大小相维之道。现在营中如都统等官。尚归该大臣督抚节制。侍卫虽系京员。岂可与钦差督抚平行。致紊体制。并著左宗棠等一一明晰传谕。令其恪遵。傥或仍前狂妄。即著治以应得之罪。该侍卫所部勇丁。并不得逾三千名之数。著左宗棠详悉查明。妥为裁撤。嗣后该侍卫营中军饷军械。即由左宗棠随时拨给。此中轻重机宜。谅该大臣自能斟酌办理也。刘松山等追贼劳苦情形。又所洞悉。第捻逆一日不平。则宵旰焦劳滋甚。该大臣当于拊循之中。仍示督饬之意。俟逆匪荡平。自当大加恩赉也。将此由六百里各谕令知之。　　

○又谕、崇厚奏、枭匪被剿逃散。现饬摉捕。并查办团练一摺。枭匪李＜?氵凤＞山等在泊头一带。闻拏逃散。由崔儿庄遁入杜林。东光匪首高言。率众与盐巡接仗。经该县集团剿捕。窜入秦村连镇。官军虽小有捦斩。惟该匪出没无常。兵至则散。兵去复聚。是其惯技。亟应严行摉捕。著官文、崇厚、悉心会商。檄饬派出官军。探明藏匿处所。认真掩捕。务绝根株。匪首高言、李＜?氵凤＞山、刘二麻子、并著饬令严拏务获。毋任一各漏网。据崇厚奏称、直隶乡团。良莠不齐。往往私行集团。制备器械。并有枭匪既充团长等语。现在剿散匪徒。难保不溷迹私团。潜行诡计。著官文等饬令各该地方官。将所属团练。悉心访查。务须遴派公正绅士。作为练长。不安分者。概行斥退。其所募人数。所制器械。均先禀知地方官编造清册。由查办团练之员。亲加点验。给与印谕。方准举办。如有匪徒溷迹。经练长举发送官。即与奖赏。至各团私杀私埋伤害兵勇等事。尤应严行禁止。以消奸宄。而靖地方。将此各谕令知之。　　

○拨直隶司库银六千两。解赴西陵广恩备用。　　

○免直隶隆平、安、天津、三州县积涝大洼地亩上年粮贼有差。　　

○丙寅。礼部以宗室会试中额请。得旨、取中二名。　　

○丁卯。谕军机大臣等、刘昆奏、楚军攻克轿顶山等寨。防剿边境。请饬川军办上游教匪各摺片。曾璧光奏、楚军攻克荆竹园贼巢。黔军防剿开修一带。并防剿安顺情形各摺。席宝田督率楚勇。将大小轿顶山贼巢。先后攻拔。阵斩伪帅宋玉山等。生捦逆首石廷士、马汶组正法。黄号教匪。全股荡平。李元度一军。于攻克荆竹园后。复将秦家寨攻拔。生捦逆匪秦崽崽。剿办均属出力。逆首刘仪顺、遁回偏刀水寨。李元度现在进攻该处贼寨。著刘昆即饬令该臬司迅速攻克。并将刘仪顺捦获。毋任旁窜。其余各处匪寨。并著分别剿抚。早行蒇事。沅晃靖一带。屡为黔边苗匪滋扰。刘昆当饬令席宝田、将贵东苗匪实力剿洗。以净根株。荆竹园溃散余匪。即著曾璧光商同张文德、在开修治江一带摉剿务期殄灭净尽。以免蔓延。现在贵东等处匪势日衰。楚军于肃清下游后。即当进规尚大坪等处贼巢。崇实当饬川省援黔各军。与楚师会合夹攻。将上游踞贼。次第埽荡。以除积患。并著饬令唐炯、在贵东一带。筹办善后事宜。安顺团匪。句结永甯匪徒。攻城肆扰。著曾璧光饬令派出援军。与刘岳昭留黔之师。合力剿除。肃清黔西。毋任日久滋蔓。刘昆另片奏、请于易佩绅、叶兆兰、二员内。＜??闲＞署贵东道一员。又曾璧光另片奏陈署贵东道赵崇庆劳绩。贵东道一缺。前已据张亮基奏请、以李德莪升补。该员此时现在何处。有无别项事故。著曾璧光查明具奏。刘昆原片。著钞给曾璧光阅看。将此由五百里各谕令知之。寻曾璧光奏、准升贵东道李德莪。前经奏明派赴四川重庆府。办理转运等事。贵东道缺。现委铜仁府知府陈枚署理。得旨、贵东道一缺。既系陈枚署理。刘昆所请著毋庸议。　　

○户部奏、遵议土尔扈特盟长历年欠放俸银。准其由京补领。此后每岁仍由部库放给。俟作犁克复后。再归伊犁支发。以符向章。至欠领俸缎。暂予折银抵放。从之。　　

○以湖南官军攻克贵州轿顶山贼巢。予总兵官周家良、屈得茂、彭文兴、黄开榜、以提督＜??闲＞放。余升叙有差。阵亡副将王金福、参将张玉魁、游击戴凤鸣、都司邓懿春等、祭葬世职加等。　　

○予江西各属阵亡殉难教谕敖成德等绅民妇女三千七百三十七员名口分别旌恤如例。　　

○予贵州荆竹园阵亡都司李义行等三十六员祭葬世职加等。　　

○予贵州贵筑被戕州同雷恩扬祭葬世职加等。　　

○蠲缓陕西留坝、潼关、甯羌、宝鸡、汧阳、朝邑、西乡、城固、洋、九厅州县被水被旱被扰地方积欠额赋有差。　　

○戊辰。谕军机大臣等、李鸿章奏、官军剿匪获胜。进驻开州接应。偪贼南趋一摺。捻逆由滑县东南。向东奔窜。扰及直隶开州边境。经郭松林等军拦剿获捷。该逆回窜延津封邱一带。惟逆谋甚狡。若不就地殄除。势将仍图北窜。左宗棠由彰德前进。正可严扼西大道之路。李鸿章进抵开州。如贼由东大道窜直。亦可迎头拦截。著左宗棠、李鸿章、李鹤年、悉心筹商。严檄各军四面兜剿。务将此股贼匪。即在豫境迅速歼除。不容再行旁窜。并著官文懔遵前旨。严防滹沱以南。与李鸿章联络声援。妥筹布置。捻踪飘忽靡常。难保不折而西趋。伺隙入到。左宗棠于山西泽绛各隘口。务当派兵实力堵御。不可稍涉疏虞。英翰现在行抵何处。即著迅赴卫辉一带。与李鹤年合力进兵。迅歼丑类。豫东交界处所。著丁宝桢严密防维。遇贼即击。毋任一匪阑入。正在寄谕闲。李鹤年奏、张曜等军。在延津等处剿捻叠胜。并牛师韩等分剿续胜一摺。捻逆麕聚修武迤南一带。经年师韩窥破贼情。合军追剿。将骑贼数千压退。张曜等军。复在延津吴家寨等处。连番追击。斩杀无算。贼向西南奔窜。现在贼势虽属穷蹙。但恐困兽犹斗。官军乘胜进剿。务当稳慎兜蹴。以期计出万全著左宗棠、李鸿章、李鹤年、趁此事机顺手之时。严督各军。一鼓聚歼。以竟全功。傥任贼逸出豫境。复成不了之局。必惟该大臣等是问。将此由六百里各谕令知之。　　

○又谕、宋延春奏、迤西逆匪。分股围偪省垣。连日防剿获胜情形一摺。本年正月闲。迤西逆匪攻扑富民县城。安甯一路。亦被该逆夤夜往攻。两城先后失陷。该逆遂由团山等处。分股围偪省垣。经宋延春添兵扼守。并经马如龙亲率将弁攻剿。屡有斩获。贼仍分踞梁家河一带。坚守不出。省城根本重地。亟应设法严防著宋延春督饬在省文武官绅。悉心固守一面商同马如龙分拨将士。将附近堡寨相机攻拔。毋任贼踪久踞牵掣官军。所有富民安甯文武各官下落。即著宋延春详查参办。岑毓英近在曲靖。著即遴派得力将弁带兵驰援。并将富民等城迅图克复。此次防守富民之文武兵勇。遇贼败走。并著该抚查明整顿。以壮军威刘岳昭已授云贵总督。黔西道路已通。即著赶紧赴滇。会同岑毓英将该省防剿事宜。逐一筹办。毋再迁延。又片奏、提督马如龙捐助军饷。并劝各回民一体捐输等语。该提督于逆氛密迩之时。陆续捐银三万两。以济经费。并于迤东迤南殷实回民。酌量劝捐。尚属急公可嘉。所有此次各该回民捐输银数。及该提督应行奖励之处。著俟军务稍松。由刘岳昭等查明分别请奖。以昭激励。将此由六百里谕知刘岳昭、岑毓英、并传谕宋延春知之。　　

○署湖广总督李瀚章等奏、遵覆解钱铸铜各事宜。拟于本年应解京饷项下。酌运制钱二十万串。临时按照市价开报。运津脚费。约钱一千需银一钱有零。均归应解项下开支。至东洋之红铜条铜。采买较难。施宜一带铜矿。现拟招商试办。下部知之。　　

○以云南楚雄府城上年被贼窜陷。暂革署总兵官副将李维述、署参将都司陈宗舜、署游击千总张成梁职、仍留任。　　

○以陕西西北两路官军剿匪获胜。予总兵官萧德经以提督＜??闲＞放。赏参将姜凤兴巴图鲁名号。余升叙有差。予阵亡教谕赵凤鸣等祭葬世职。　　

○予直隶开州阵亡总兵官胡家让、参将夏得胜游击周得意、罗清瑞、祭葬世职加等。　　

○予陕西鄜州阵亡学政张湘等祭葬世职加等。　　

○己巳。祭先蚕之神。遣总管内务府大臣存诚行礼。　　

○谕军机大臣等、左宗棠奏、官军剿捻叠胜。并拟驰赴彰卫督剿各摺片。昨据李鸿章、李鹤年、先后驰奏情形大略相同已谕令该大臣等分路兜剿。著即懔遵前旨。严饬各军相机剿办。毋令旁窜。致成不了之局。现在逆势穷蹙。拌命很斗。冀图逃逸。实在意中。我军当于奋勇之中。仍寓持重之意。刘松山等军追剿既属劳苦。而郭宝昌因欲生捦首逆。致受重伤。尤可嘉尚。即著左宗棠、李鸿章、英翰、李鹤年、传谕各将领。令其奋勉图功。一俟奏凯。必当大加赏赉。用酬殊勋。左宗棠拟赴彰卫一带督剿。著即相机驰往。逆情诡谲。难保不乘虚西窜。该大臣务当于泽绛各隘口。仍拨兵严防。并著郑敦谨随时督饬防军。加意堵扼。毋稍大意。李鸿章现在东路。如贼有东窜之信。即著督兵迎击。并著丁宝桢妥为防范。官文于滹沱南岸。务遵历次谕旨。派兵严堵。李鹤、年英翰、即著会同左宗棠所派各军四面兜剿。以期迅奏肤公。将此由六百里各谕令知之。　　

○予甘肃肃州阵亡参将宋有年祭葬世职加等。　　

○庚午。上奉慈安皇太后慈禧皇太后幸宁寿宫。侍午膳。　　

○赐王以下文武大臣。蒙古王、贝勒、贝子、额驸等食。　　

○山东巡抚丁宝桢奏、官军追剿马贼。捦斩殆尽。现饬摉捕。并防黄河南岸。得旨、马贼虽属无多。仍著严饬各该文武捕除净尽。以绝根株。捻逆现在卫郡各邑。难保其不思纷窜。叠谕该抚严防东境。著仍遵前旨实力扼堵。毋稍疏虞。　　

○以山东黄河防堵窜匪出力复已革道员王成谦职。　　

○辛未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣、蒙古王、贝勒、贝子、额驸等、行庆贺礼。众官于午门外行礼。　　

○奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○谕内阁贝勒载澂、不入八分镇国公载濂、俱著加恩在上书房读书。　　

○又谕、都察院左副都御史鲍源深、著授载澂载濂读。　　

○命礼部右侍郎沈桂芬在军机大臣上行走。　　

○壬申。上奉慈安皇太后慈禧皇太后幸漱芳斋。侍午膳。　　

○癸酉。谕军机大臣等、库克吉泰、刘典奏、遵旨兼顾榆林。回逆求抚。请旨办理各等语。贼匪由神木窜近榆林。叠经官军击退。另有贼股由永清桥西窜。一由归德奔响水。一由波罗向边墙外长海子等处逃逸。库克吉泰等现饬刘声集等、各率所部。分路防剿。即著严檄该总兵等、联络声援。视贼所向。迅埽逆氛。前谕金顺迅赴甯条梁剿贼。著该副都统仍遵前旨。赶紧进兵。将甯条梁力图攻克。绕赴东路。以保完区。胡世英所部。应否将驻扎延安两营调归一路之处。著库克吉泰、刘典、相机办理。回酋禹得彦被捦求抚。非真心悔罪者比。难保不生反覆。著库克吉泰刘典、察看情形。如该逆心迹尚属可靠。不妨予以自新。令其缄约回酋。率众归顺。用示朝廷宽大之恩。傥仍心怀叵测。著即将该酋处斩。以弭后患。总之此次收抚事宜。如办理未能妥协。致生事端。必惟库克吉泰刘典是问。将此由六百里各谕令知之。　　

○漕运总督张之万奏、遵调征军回驻徐州。得旨、江北扼要处所。自应豫防。即著酌量情形。妥筹调派。　　

○署黑龙江将军德英奏、请派大员覆勘杜尔伯特蒙古旗属与省接壤地界。得旨、著派克蒙额前往交界处所。会同阿勒坦鄂绰尔。将两界地址。秉公核断具奏。寻克蒙额等奏、遵赴交界处所。亲历履勘。并查同治三年所立分界封堆。均系适中之地。并无不合。其所控官屯越占该旗地面一节。询系当日两造认地分占。各就其所。以安生计。有同治三年图案可凭。并非侵越。惟该旗生齿日繁。游牧地少。兹查有省城东南空地一区。请赏给该旗。以资生计。从之。　　

○以疏防捻匪窜扰六塘河。降江苏总兵官高芳吉为游击。夺道员南耀南勇号花翎。　　

○以江南淮安等处肃清出力。赏总兵官姚广武、欧阳利见、黄马褂。监运使李元华纵一品封典。总兵官张从龙、许长瀛、副将姚守谦、王桂林、石得宝、向兴贵、参将王得胜巴图鲁名号。道员丁寿祺等花翎。从九品谢逢元等蓝翎。余加衔升叙开复有差。　　

○以陕西宜君等处剿击回匪获胜。赏副将张佑庭、徐万福、韦占雄、参将萧雅泗、巴图鲁名号。都司刘忠发等花翎。把总朱文炳等蓝翎。余加衔升叙有差。　　

○甲戌。谕军机大臣等、都兴阿奏、先行派员详查边外地势。再行覆勘一摺。都兴阿以边外地势辽远。山川险峻。拟先派熟悉边务之员。前往叆阳鹼厂旺清等三边门迤外。沿浑江西岸。详细勘度。俟详报到日。再行覆加履勘。即著都兴阿饬令该委员等。将各该处地势扼要处所。周历查勘。毋稍疏漏。该将军即可俟延煦等到后。会同出边覆勘。将展边一切应办事宜。和衷商确。务臻周妥。不得稍涉推诿。将此谕令知之。　　

○又谕、富明阿等奏、拣派官兵赴直。并请催直隶等省迅解银两一摺。副都统春寿、前次请调吉林官员。赴营差遣。辄将永不叙用之已革协领三隆、已革佐领春毓、一并请调。富明阿以该员等均系永不叙用人员未便派往。办事甚属认真。春寿并不声明该革员等犯事案由。蒙混调取。著交部议处。以示惩儆。三隆、春毓、均著不准调任。协领全福。现已充当统领。有操演巡防之责。即著照富明阿所请。毋庸调赴军营。其余胜全等九员。及派定换防兵丁。著富明阿饬令克期起程。前赴直隶军营。归春寿统带至吉林待饷孔殷。今又筹发奉调官兵整装银两。实属需用紧急。直隶山东河南等省。欠解吉林军需银整装银共十六万两。久未报解。著官文、丁宝桢、李鹤年、严饬藩运各司。将应解吉林银两。立即如数筹解。不得再有拖欠。将此各谕令知之。　　

○又谕、郑敦谨奏、筹备晋省边防一摺。捻逆盘踞获嘉修武境内。时窜扰于阳武延津之闲。经官军紧蹑追剿。西窜荥泽。东趋滑浚。均距晋省边界不远。时虞窜入山口。总兵刘定发等所募楚勇。既抵陕州。即著郑敦谨迅速催提入晋。与朱楚和等兵勇。严防风门口要隘。该处为捻匪经由熟路。务须督饬在防将士。加紧防范。不可稍涉疏懈。陈国瑞一军。既可无须径赴原曲。即著左宗棠檄令屯扎河内之清化镇。或济源一带。扼贼之冲。该侍卫由晋赴豫。所需粮饷军装。如有落后未能到齐者。即由郑敦谨酌量接济。以期迅速。泽州天井关等处各隘口。并著郑敦谨饬令陈膺福等诸事。实力堵遏。与陈国瑞一军。彼此联络。平定辽州等处各山隘。该抚亦宜一体严防。不得以去贼稍远。致形松懈。左宗棠当仍遵前旨。添布诸军。循太行山麓。迎头拦截。为晋边屏蔽。毋稍疏略。致误全局。陕省回逆。窜扰延榆同州各属。奔突靡定。晋省西路河防。到处戒严。该逆现在宜川纷窜距大甯之马斗关甚近。郑敦谨已檄陈湜驰赴该处严防。即著饬令该革员认真堵遏。力赎前愆。回土各匪。既窜韩城郃阳等处。与晋疆仅隔一河。并著郑敦谨饬令在防各军。加意梭巡。其河保一路。仍当时加警备。以固西面。毋稍大意。将此由六百里各谕令知之。　　

○礼部以会试中额请。得旨、满洲取中七名。蒙古取中二名。汉军取中五名。直隶取中二十名。奉天取中三名。山东取中十六名。山西取中七名。河南取中十七名。陕甘取中五名。江苏取中二十四名。安徽取中十五名。浙江取中二十五名。江西取中二十二名。湖北取中十一名。湖南取中十四名。福建取中二十名。台湾取中二名。广东取中十五名。广西取中十二名。四川取中十六名。云南取中四名。贵州取中十名。　　

○以户部右侍郎延煦兼署刑部右侍郎。吏部左侍郎皂保暂署工部右侍郎管钱法堂事。　　

○以正白旗蒙古副都统西拉绷阿暂署右翼前锋统领。
  </div>
  <div class="pagination">
   <a href="清实录同治朝实录_page322.html">
    上一页
   </a>
   <span>
    ...
   </span>
   <a href="清实录同治朝实录_page318.html">
    318
   </a>
   <a href="清实录同治朝实录_page319.html">
    319
   </a>
   <a href="清实录同治朝实录_page320.html">
    320
   </a>
   <a href="清实录同治朝实录_page321.html">
    321
   </a>
   <a href="清实录同治朝实录_page322.html">
    322
   </a>
   <span class="current-page">
    323
   </span>
   <a href="清实录同治朝实录_page324.html">
    324
   </a>
   <a href="清实录同治朝实录_page325.html">
    325
   </a>
   <a href="清实录同治朝实录_page326.html">
    326
   </a>
   <a href="清实录同治朝实录_page327.html">
    327
   </a>
   <a href="清实录同治朝实录_page328.html">
    328
   </a>
   <span>
    ...
   </span>
   <a href="清实录同治朝实录_page324.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
