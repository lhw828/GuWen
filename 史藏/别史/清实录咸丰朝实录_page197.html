<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 197 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 197 页/共 502 页
  </h1>
  <div class="content">
   咸丰四年。甲寅。四月。己丑。谕内阁、予告大学士潘世恩。立品端方。学问醇正。由乾隆癸丑科一甲一名进士。授职修撰。自翰林洊擢正卿。皇考宣宗成皇帝深加倚畀。超登揆席。简任纶扉。总理部务。入直上书房。夙夜宣勤。特命肩舆入直。晋加太傅。赏戴花翎。并赏用紫缰。赏穿黄马褂。恩眷益隆。服官五十余年。小心谨慎。克称厥职。道光二十九年。因腰胁作痛。恳请开缺。叠蒙恩谕慰留。朕即位后。因其年逾八袠。宽予假期。俾得从容调养。嗣因陈恳肫切。勉从所请。准其致仕。并赏食全俸。又因重与鹿鸣恩荣筵宴。叠加赏赉。用昭笃眷。方冀长承恩泽。永享遐龄。兹闻溘逝。悼惜实深。著加恩赏给陀罗经被。派怡亲王载垣、带领侍卫十员。即日前往奠醊。并著入祀贤良祠。任内一切处分。悉予开复。应得恤典。该衙门察例具奏。伊孙国子监学录潘祖同、著赏给进士。准其一体殿试。翰林院编修潘祖荫、著以翰林院侍读候补。监生潘祖保、著赏给举人。准其一体会试。用示朕轸念耆臣之至意。寻奏上。予祭葬。谥文恭。　　

○谕军机大臣等、向荣奏、军饷迟延、请设转运局、并筹解火药各摺片。已谕令陈启迈等、迅速筹办矣。该大臣、拟请在浙省添设转运局。即令彭玉雯、驻劄督办。专司催趱。自系为军饷紧要起见。惟以现在情形而论。浙江系完善省分。尚可设法接济。江西军务甫竣。办理已难应手。至广东协拨各处饷银。需用浩繁。又岂能专顾江南。且道途遥远。断不能克期解到。该大臣并不于江苏地丁盐关税务、及捐输各款内筹办。以本省之银。供本省之用。惟知坐待邻省接济。且本日奏报。并未将近日如何攻剿情形。据实具奏。似此旷日持久。克复无期。虽竭数省之财力。犹不足供该处之军需。老师糜饷。是诚何心。朕于该大臣、倚任不为不专。于调兵筹饷诸事。无不立允所请。此次江西广东等省、应解饷银。并筹拨火药。均经降旨饬催。该大臣、当知愧知惧。奋勉图功。迅将金陵、镇江、次第收复。庶可稍赎前罪。若徒以兵单饷绌。藉口耽延。是该大臣自贻伊戚。不能承受朕恩。断难幸邀宽典也。前调之闽广官兵。现在行抵何处。广东红单各船。曾否驶入长江。著该大臣、与琦善、飞速分提。一面督饬将弁兵勇。克日水陆进攻。并严饬余万清、迅即克复镇江。毋再迁延。致干重罪。将此由六百里加紧谕令知之。　　

○又谕、怡良、许乃钊奏、筹办漕粮军饷、并上海攻剿各情形。逆匪占踞上海。半载有余。许乃钊督师剿办。日久无功。贻误迁延。已属罪无可逭。本日据奏、南北两营、连日进剿情形。虽小有斩获。仍未能捣穴捦渠。立将县城收复。若再令该逆肆行他窜。或扰海口运道。更滋蔓延。该抚自问。当得何罪。据称、该逆内无接济。外无应援。正当乘此机会。督饬各路将弁兵勇、合力围攻。迅图克复。毋得再事稽迟贻误。现在地方不靖。咪唎口□坚兵船到沪。亦不过欲图窥我虚实。逞其诡谋。惟当不动声色。绝其觊觎之渐。怡良、既与该夷酋接晤。务当明白开导。谕以大义。令其前赴广东。听候查办。一面知会叶名琛、一面查探夷酋所议各情。迅速具奏。至京仓支绌。叠次谕令该督抚等、筹办采买。由海运津。并将所余折色银两。即行解赴部库。该督等、宜如何设法赶办。以济要需。乃买办漕粮。既无一定确数。而于徵收折色银两内。竟复拨借二十六万余两之多。空言设法补苴。于事何济。各处剿匪。若能速行蒇事。又何至师老饷糜。至于此极。此时京仓需米甚殷。部库筹饷孔亟。该督等、亦当缓急兼权。何得止顾江省。现在浙漕已由海运抵津。该督等、务即督饬委员。赶紧采办米石。跟踪放洋北上。所余折色银两。一并催齐解部。不准藉词延宕。本日据王懿德覆奏、筹办台米情形。拨仍援照成案。捐输米石。运津交纳。派员劝谕绅士。或将认捐之银、改令捐米。或令未捐之户、以米代银等语。闽省既能如此筹办。江省亦何容畏难推诿。该督等、如果竭力妥筹。谅可办理有效也。将此由六百里加紧谕令知之。　　

○又谕、向荣奏、请筹拨军饷火药各摺片。并许乃钊奏陈上海夷情等语。各省协济江南军饷。就江苏浙江已解之数。支放正二两月口粮。尚有蒂欠。饷糈不继。关系非轻。广东省每月筹解银两。即道途稍远。亦应竭力催趱。现于浙江省城、添设转运局。令彭玉雯、在彼督办。派员驰往常山守候。叶名琛、柏贵、务须将每月筹拨银数。克期启程、解往江西。即由该省委员、转解常山。交转运局员接收。毋稍延缓。致误急需。至广东所调红单等船。将次入江。火药必应多为筹备。著叶名琛等、先就各营所存、提解十万斤。即日派员亦由江西行走。运赴江苏。以备分拨琦善、向荣、军营。为水陆夹攻之用。上海迄今未能克复。许乃钊、据吴健彰等所禀。有咪唎口□坚夷酋。因逆匪扰踞沪城。海口商务亏损。该酋欲往镇江等处。察看贼情。并欲整顿商务。如督抚不准会晤。便缮具奏章、赍往天津投递等语。夷情叵测。当此贼氛不靖。难保不萌觊伺之心。已谕令怡良、明白开导。并援照成案。令赴广东。听候钦差大臣查办。叶名琛、于该夷到粤后。务当晓以大义。于抚慰外夷之中。仍当坚持定约。万不可听其别有干求。致生枝节。又据王懿德奏、接琉球国王世子来咨。以＜口英＞夷久羁该国。并句引咪唎口□坚兵船到国。索取物件。起厂收煤。强留该国夷众、及中国人。与口□伯口□德呤同居、多方骚扰等。＜口英＞夷羁留该国有年。叠经叶名琛、劝谕在粤夷酋咨办。现尚在彼逗遛。又有咪唎口□坚夷人。句引汉奸。藉端滋扰。若不谕令撤回。非所以示怀柔。著叶名琛、即向该夷领事、剀切晓谕。俾令将现在琉球滋事之船。全行回国。勿致别生事端。将此由六百里加紧谕令知之。　　

○又谕、向荣奏、请饬解军饷、并筹备火药等语。前因江南剿贼紧急。令浙江江西等省。每月协济饷糈。刻下金陵、镇江、军务吃紧。上海亦未收复。万一接济不及。饷匮兵哗。所关非细。现已准向荣所请。于浙省设立转运局。责成彭玉雯、督办催趱。并拣员往常山守提。转输较为便捷。著黄宗汉、陈启迈、各照每月应解银数。克日起解。毋令委员任意延宕。其广东拨解未到之饷。并著陈启迈、遴选委员。前往赣州一带迎提。一有抵江消息。即行委解常山县城。交转运局派往之员接收。径解杭州。江西饷银。亦应仿照办理。至军营后路粮台。仍由盐法道熊莪、就近支放。倘委员等、托故畏难。逗遛不进。即著从严参办。至攻剿首资火药。现在广东红单船、即日入江。需用火药尤多。亟应宽为筹备。据向荣奏、请饬广东、江西、贵州、三省。各调解十万斤。已谕令叶名琛、柏贵、蒋霨远等、照办。著陈启迈、亦如数购办。先就各营提解。克期启程。其黔粤两处火药。均由江西取道。运往金陵。并著饬沿途地方官、妥为防护。毋稍疏虞。将此由六百里加紧各谕令知之。　　

○又谕、据向荣奏、金陵、镇江、攻剿紧要、请饬贵州等省、筹解火药等语。向荣军营、现存火药无多。著蒋霨远、即于黔省各营内。提取火药数万斤。克日派委妥员。由江西一带、解赴向荣军营。以济急需。毋稍延误。将此由六百里谕令知之。　　

○两江总督怡良等奏、上海夷情安帖。并吴健彰访闻俄夷兵船情形。得旨。速行探明具奏。断不可为其摇惑。事事张皇。　　

○江苏巡抚许乃钊奏、沪贼屡扑各营。均经痛剿击回。现在严饬将士。勒限蒇功。得旨。贼势并未渐穷。克复实无把握。许乃钊日久无功。藉此敷衍。甚属可恶。若以此报、冀仰慰朕心。适增朕之忧也。　　

○浙闽总督王懿德奏、筹备台米。拟请设法劝捐。运津交纳。得旨。著照所拟办理。总以迅速为妥。又奏、厦门商力困敝。年进燕窝。恳请展缓。批。著缓一二年。查看情形再进。　　

○调礼部右侍郎万青藜、为吏部左侍郎。仍留浙江学政。未到任前。以内阁学士陶梁、署理。以内阁学士许乃普、为礼部右侍郎。工部左侍郎杜翰、兼署右侍郎。兼管钱法堂事务。　　

○庚寅。谕内阁、军兴以来。屡经降旨。谕令各督抚、饬属团练乡勇。原期众志成城。人心自固。该地方官、果能实力奉行。绅民人等、定必踊跃用命。自卫身家。于剿匪事宜。大有裨益。本日署河南巡抚郑敦谨奏、据罗山县探报、湖北黄安县、南沙河地方。有贼匪窜至。经该处乡民、毙贼数百。并约会河口等处乡民、杀贼五六百人。夺回逆船六百余只。并米粮衣物等件。该县合境居民。闻风争奋。约众追杀。复毙贼数百人。该民人等、合力同心。捍卫乡闾。甚属可嘉。若贼匪窜扰之处。地方百姓。皆能如此齐心御贼。何至任其蹂躏。惨遭荼毒。然总须地方官、实心劝谕。倡率有方。遇有出力绅民。即行据实详报上司。随时奏请奖励。庶使群情观感。协助官兵。尽歼丑类。所有此次黄安县南沙河等处、击退贼匪之居民人等、著台涌、先行传旨嘉奖。并著查明出力绅民。据实保奏。现在被兵省分。屡据奏报、各属绅民。实能团练杀贼、保卫地方者。亦复不少。著各路统兵大臣、及督抚等、严饬各府州县。劝导绅民。一体实力团练。果能办有成效。如近日天津、饶阳、单县等处。力挫贼锋、保全城邑者。即著随时奏闻。定当格外施恩。以奖忠义。将此通谕知之。　　

○又谕、崇恩奏、请将疏防县城被劫之员弁撤任摘顶一摺。山东邹县地方。于本年二月闲。有贼匪乘夜劫掠钱铺一案。迄今赃盗未获。该地方员弁。既未能防范于前。事后又不能迅速弋获。实属捕务废弛。邹县知县吴奏言、专汛把总袁大顺、均著撤任。摘去顶带。留于该地方、勒限一个月。协同缉拏赃盗。务获究办。如逾限不获。即著严参。现在逆氛未靖。各处土匪。乘机窃发。叠经谕令各省地方官、劝导绅民。力行团练。自卫乡闾。其有本地匪徒、及外来贼夥、乘间抢掠者。并准该绅民等、格杀勿论。其办理团练、著有成效者。准该督抚、随时奏请奖励。该地方官、果能实力奉行。何至土匪抢劫之案。层见叠出。著再申谕各该督抚严饬所属团练绅民、遇有匪徒滋事。扰害良民。聚集多人、肆行抢掠者。除由地方文武、迅速查拏外。并准绅民人等、自行捍卫。格杀勿论。惟不得挟私逞忿。致滋毙端。总期官民一体。消患未萌。用副朕除莠安良之至。将此通谕知之。　　

○谕军机大臣等、僧格林沁等奏、连日督兵进攻。毙贼多名。并据胜保等奏、拨兵赴楚防剿。即日驰赴连镇会剿各一摺。该逆于连镇穵濠筑墙。意图久踞。我兵惟用大炮轰击。仍不能出奇制胜。力破贼巢。似此旷日持久。剿办何时蒇事。胜保于十九日行抵茌平。计日已可行至连镇。两军会剿。兵力较厚。该大臣等、务当协力同心。迅图攻剿。傥该逆负嵎死拒。我兵不难四面兜围。为就地刬除之计。设势蹙南窜。仍可设伏以待。出其不意。一鼓歼除。军情变幻靡常。惟在该大臣等、相机妥办。迅速奏功。断不可再延时日。附近连镇村庄。是否有贼占踞。万勿任其裹胁居民。并当严断接济。使该逆援绝势孤。攻剿自易得力。东北一带。尤应加意严防。毋令抢掠船只。再滋延蔓。至胜保、请仍饬张殿元驻守大名之处。前因东境肃清。谕令桂良、饬令张殿元、达年、赴景州、交河一带。就近偪攻。现据僧格林沁、札调张殿元在吴桥、达年在甯津、带兵屯劄。该员等、谅已遵办。前调山西泽潞官兵。现在行抵何处。若尚未到营。即可令此项官兵、驻劄大名。以资防守。如必须张殿元等、折回该处。著僧格林沁、胜保、斟酌妥办。无以有用之兵。置之无用之地。至东路盐山、庆云一带。与山东武定毗连地方。防守官兵。势尚单弱。著僧格林沁、胜保、妥筹。应如何拨兵扼要堵截。并知照崇恩、严饬地方文武、与绅民人等、实力防堵。万不可稍有疏虞。至贼匪乘闲窜逸。该大臣等、务当统筹全局。合力进攻。总期早灭妖氛。肃清畿辅。毋负委任。将此由六百里加紧各谕令知之。　　

○又谕、前据台涌奏、贼扰应山等处。当经谕令防剿兼筹。堵贼偷越北窜。兹据郑敦谨奏称、应山逆匪。于初七日全数窜回德安。随州之贼。亦窜回汉武。襄樊一带。尚无贼踪。并闻黄安县之南沙河居民、及河口等处乡民、约杀贼匪多名。该逆现犹盘踞德安等语。著台涌、查明出力绅民人等、分别奖励。以昭激劝。本日已谕令英桂等、于楚豫交界地方。督率员弁兵勇、实力严防。著台涌、即就现在兵勇。相机剿办。总兵柏山、已由桐柏、唐县、一带进剿。舒伦保、计日已抵信阳。会同剿捕。据胜保奏称、已遵旨。饬令桂明、带兵二千名。由曹州直赴许州一带。探明贼踪。迎头截击。著台涌、即督饬现带官兵。与各路赴援之兵。合力堵剿。不得专事株守。致误事机。将此由六百里加紧谕令知之。　　

○又谕、郑敦谨奏、探明豫省南路贼匪、均已回窜。并皖省捻匪、窜扰戕官各情。逆匪于初七日。由应山窜回德安。随州之贼。亦回武汉一带。总未大受创惩。仍当防其窥伺。再图北窜。该抚等、已饬南汝光道余炳焘等、扼要设防。并有柏山、及舒伦保等、在信阳一带堵剿。现在各路官兵。不为单弱。正当乘机剿办。迅殄贼氛。英桂、现虽告假。仍当与该署抚郑敦谨、合力同心。妥筹布置。杨霈、计已抵豫。务即确探楚豫交界处所。何路紧要。即带兵驰赴该处驻劄。协同防剿。至安徽霍邱县捻匪李兆受等、窜入商城王家院墙地方。胆敢聚众扑营。致戕害署副将春明、及备弁兵勇多名。现仍在卜家店地方啸聚。亦难保无逆匪在内。句结为患。该抚等、既饬牛鉴、督带兵勇二千余名。前往剿办。著即责成该员、督饬弁兵。并劝谕地方团练。实力兜剿。以期尽数歼除。勿留余孽。署商城县知县郎仲连、于邻省匪徒、滋扰戕官。毫无准备。玩泄已极。郎仲连、著先行革职。仍责令随同剿捕。如查有畏葸先逃情事。即著从严参办。阵亡被害各员、及伤亡兵勇。一并查明。分别具奏请恤。此股贼匪。据称、系由安徽霍邱县、窜入豫境。霍邱与正阳关毗连。为皖豫扼要之地。秦定三、现带兵在正阳关一带防剿。著英桂等、随时知照。合力夹击。断不可互相推诿。致误事机。将此由六百里加紧谕令知之。　　

○命醇郡王奕譞、带领侍卫十员。往奠故内大臣壁昌茶酒。赠太子太保。予祭葬。谥勤襄。　　

○辛卯。谕军机大臣等、本日据青麟奏、贼匪到处句结、请饬就近省分、速发精兵赴楚援应等语。现在湖北应山、德安等处。均为贼踞。近又北扑随州。西扰安陆。贼势猖獗。湖北情形。万分紧急。楚蜀壤地相连。岂可坐视邻封危急。置之不顾。况松潘、建昌、两镇之兵。自上年十月以来。叠次谕知裕瑞、迅催前进。至今已将半载。尚无抵鄂信息。实属任意稽延。不知缓急。著裕瑞、飞饬带兵之双保、福炘、将驻劄巴东利川之兵。克日驰赴楚北。听候台涌调遣。协同剿贼。毋得稍存畛域。致误大局。至接济楚北军饷等事。仍著该督遵照前旨。悉心筹备。并著将此项官兵赴楚日期。迅即奏报。毋稍迟延。将此由六百里加紧谕令知之。　　

○又谕、青麟奏、武昌危急、恳速拨兵饷、并请饬台涌赴省会剿各摺片。前以派赴楚北各兵。渐可齐集。谕令台涌分投迎提。迅饬剿办。兹据青麟奏、省城万分危急。惟请令台涌、速行赴省之处。尚未知江北实在情形。逆匪由汉黄等府、扰及德安。时复窥伺荆襄。其意方欲以蹂躏各属。使武昌势成坐困。则我军亦惟有以剿除各属贼匪。为救援武昌之策。此时台涌、岂能置江北群贼于不顾。即布克慎所带之兵。均系收集溃散兵卒。亦岂能冲贼而过。直达武昌。且武胜关、为入豫要隘。台涌、自以遏贼北窜为要。一面催提续调各路官兵。为进援鄂省之举。现据胜保奏报、已遵旨饬令桂明、带陕甘官兵二千名。自曹州启程渡河。驰赴许州一带。探明贼踪。兼程前进。四川援兵。本日已谕令裕瑞、飞催东下。舒伦保、于初七日由汜水启程。克日亦可抵关。与台涌会合。前调之罗玉斌、剿办江西匪徒。现已蒇事。亦可驰抵黄安一带。著台涌、迅速摧提。并著就现有之兵。设法分路攻剿。自德安进偪汉阳。庶省垣重地。声势联络。不致坐困。青麟此时。惟有督饬将弁兵勇、激励绅民、严拏奸匪。极力守护省垣。毋稍疏忽。青麟身任巡抚。全省之事。皆应熟筹兼顾。正不得以株守省城。坐待援兵。为卸责地步也。将此由六百里加紧谕令知之。　　

○又谕、骆秉章等奏、官军水陆获胜、克复湘潭县城。又曾国藩奏、靖江水师溃败、自请治罪各一摺。此次湘潭水陆、连获大胜。杀贼甚多。惟大股虽已歼灭。而靖江贼巢。并未能同时攻破。曾国藩复以轻进。遭此挫衄。若不亟图剿办。恐该逆负嵎抗拒。必致牵缀我师。阻扼南北要冲。骆秉章等、现既移军回剿。务即与塔齐布等、乘此声势。分带兵勇。水陆夹攻。为一鼓成捦之计。断不准任令该逆、踞巢死守。再肆鸱张。所称由湘潭上窜下窜余匪。究竟奔突何处。亦须探明趋向。分派将弁。竭力摉捕。其由醴陵将窜萍乡一股。并著迅饬江西交界各文武、一体严密堵剿。毋任蔓延。曾国藩统领舟师。屡有挫失。此摺所陈纰缪各情。朕亦不复过加谴责。现在所存水陆各勇。仅集有四千余人。若率以东下。诚恐兵力太单。该革员、现复添修战船。换募水勇。据称一两月闲。当有起色。果能确有把握。亦尚不难转败为功。目下楚北贼踪。由应山窜回德安。随州之贼。亦回武汉。是鄂省望援甚急。该抚等、务当督饬水陆各军。迅将此股败窜之匪。歼灭净尽。兼可赴援武昌。以顾大局。鲍起豹、以提督大员。安坐省中。一无布置。该抚等、屡次奏报、打仗情形。均未叙及。该提督之畏葸无能。已可概见。本日降旨。将鲍起豹革职。不准留营。特命塔齐布署理提督。全省水陆各营。皆归统辖。该署提督责无旁贷。即著统领各路将弁。相机进剿。以期迅埽贼氛。毋稍延误。将此由六百里加紧、谕知骆秉章、并谕塔齐布、曾国藩知之。　　

○又谕、曾国藩奏、请饬广西臬司许祥光、右江道张敬修、候补知府李孟群、统带水勇来楚。以资合剿等语。现在广西土匪。剿办正当吃紧。而湖南水勇战船。又亟须大员统带。本日据曾国藩奏、浔梧一带。雇募水勇。业经该抚咨覆。交李孟群管带。其许祥光、张敬修二员。能否赴楚助剿。著劳崇光、酌度缓急。毋得顾此失彼。妥筹办理。将此由六百里谕令知之。　　

○降调前任礼部侍郎曾国藩奏、靖江水师溃散。请交部从重治罪。得旨。此奏太不明白。岂已昏愦耶。汝罪固大。总须听朕处分。岂有自定一拏问之罪。殊觉可笑。想汝是时心摇摇如悬旌。漫无定见也。　　

○以株守无能。革湖南提督鲍起豹职。以云南腾越镇总兵官常存、为湖南提督。未到任前。以湖南补用副将塔齐布、暂署。以广东顺德协副将通安、为云南腾越镇总兵官。　　

○以湖南水师失利。革前任礼部侍郎曾国藩职。仍戴罪剿贼。　　

○以克复湖南湘潭县城。赏副将塔齐布、总兵衔、巴图鲁名号。守备周凤山、千总杨载福、花翎。余升叙有差。革前疏防知县刘建德、守备傅步云职。　　

○壬辰。上诣寿安宫西所、问如皇贵太妃安。　　

○谕军机大臣等、麟瑞奏、带兵进关、请旨遵候调拨等语。此项吉林官兵一千名。既据该副都统管带。于四月二十一日。行抵山海关内。由天津一路行走。即著僧格林沁、胜保、派员飞檄迎提。催令速赴连镇军营。听候调遣。应于何路设防。何处助剿。并著该大臣、相机办理。连镇近日贼情何如。我军如何进攻。胜保计日赶到。务即乘此声威。与僧格林沁、戮力同心。亟图剿灭。不得稍有迁延。再滋贻误。将此由六百里加紧谕令知之。　　

○又谕、前因台涌军饷缺乏。谕令裕瑞迅筹银十万两。速解湖北台涌军营。谅已遵照办理。本日据裕瑞奏、请饬浙江、江西、钞录筹济江南军营章程、咨川参酌等语。部拨各省协济军饷。系为移缓就急起见。该督惟当就现在情形。设法筹拨。岂可拘泥他省章程。致误事机。著裕瑞即遵照前旨。筹拨银十万两。速派妥员。解往台涌军营。毋得再有延误。至巴东利川之兵。赴楚协剿。若待续调汉屯官兵接防。始行启程。必致有误应援。著迅饬带兵员弁、即日前往。不准耽延。军营兵饷。必应迅速筹办。该督此奏。畏难推诿。殊属不知缓急。懔之戒之。将此由六百里加紧谕令知之。　　

○癸巳。谕内阁、袁甲三奏、革员带兵驻守、任贼窜逸等语。已革漕运总督李湘棻、统带兵勇。驻劄郝家集。当东境逆匪、经胜保等督兵追剿时。早应严密布置。遏贼窜路。若如所奏、此次败逃余匪。由丰县窜入萧县境内。经该县文武、督饬团练、两次接仗。而李湘棻驻兵南岸。并未击杀一贼。该革员本系获罪之人。经朕弃瑕录用。宜如何激发天良。力图报效。乃于防剿吃紧之际。任贼窜越。懦怯无能。实堪痛恨。即著袁甲三、查明该革员如何遇贼退避情形。据实严参。毋稍徇隐。　　

○谕军机大臣等、朕闻阜城逆匪窜出时。察哈尔官兵并未知觉。迨将防濠之炮、那向营盘轰击。始知贼出。兵已大乱。林＜氵凤＞祥爬越濠沟。平毁濠墙。贼众跟出。以致焚毁营盘。抢去帐房百余架、马匹驼只数百匹。伤亡兵丁数十人。前据僧格林沁奏称、逆匪于初六日子刻。扑出重濠。然烧帐房。仅请将培成摘去顶带。乌淩额、尚请因伤从宽免议。迨逆匪窜至连镇。始奏称培成营盘、阵亡官兵八十余名。并未将培成失事实在情形、有被贼抢去帐房驼马火药各情。详细入告。是该大臣前次奏参培成。显有不实不尽。逆匪窜踞阜城。叠据僧格林沁等奏称、穵筑濠墙。杜贼窜逸。乃初六日贼踞濠边。初九日全行南窜。此数日中。竟不能设法堵剿。以致该逆窜踞连镇。余烬复然。重烦兵力。可见该大臣平日布置。尽属空谈。毫无把握。至各营带兵大员。均归该大臣节制。有功则赏。有罪则惩。毫厘不容假借。傥有失事之员。即当据实严参。又岂可讳败为功。所有培成营盘、如何被烧。逆匪如何扑出。培成、及该营兵丁。是否在营。何以毫无知觉。帐房等件。被贼抢去若干。著该大臣、迅速详查。据实具奏。傥有一字虚捏。是僧格林沁自蹈欺罔之罪。断难逃朕洞鉴也。该大臣、于军营一切事宜。自当秉公酌办。方足以折服人心。不可稍有瞻徇回护。致负委任。朕又闻该大臣、延觅喇嘛。在营讽经设醮。此虽系蒙古素所崇奉。但当剿贼吃紧之时。恐兵丁等、专务此事。于防剿或有疏虞。岂此事所能补救也。该大臣、惟当力尽人事。不可以不急之务。致懈军心。将此由六百里谕令知之。寻奏、遵查该逆前扑出站墙。乘风纵火。将培成营盘帐房烧毁。失去驼马百余匹。培成及营兵等、当时俱在营盘。未能救护。得旨。培成著革职。留营效力赎罪。　　

○又谕、袁甲三奏、丰县余匪、渡河南窜、现饬各路兵勇堵剿一摺。逆匪由丰县窜出。经胜保等督兵追剿。斩捦殆尽。据称、徐州镇道、亦各督兵勇截杀。余匪渡河时。人马并不甚多。何以窜至萧县境内。尚能与兵勇两次接仗。且由萧永一路。沿途竟至裹胁二三千人。窜扰蒙城。前据百胜、王梦龄奏称、分劄丰工南北两岸。扼贼南窜。又有李湘棻、在南岸郝家集一带防堵。何竟任贼窜越。到处裹胁。所谓督兵截杀者安在。该给事中既派游击李成虎等、与臧纡青、统带兵勇。会同剿办。著即督饬带兵文武员弁、迅将此股逸匪。即在蒙城就地歼除。断不准再令他窜。致滋蔓延。前有旨、谕令秦定三、于抵正阳关后、督饬郝光甲、刘玉豹等、剿办六安、霍邱、一带贼匪。并谕和春、福济、于和州与江浦、接壤地方。防贼窥伺。原恐金陵及庐州逆贼。再行分股北来。续图援应。该提督等、务当于各处要隘。实力严防。毋得稍涉大意。李湘棻、在南岸郝家集驻劄。未能堵贼。已明降谕旨。令袁甲三查明参奏。该革员所带之兵一千余名。必须妥为安置。著交百胜、王梦龄、就近调拨。并著袁甲三、迅即拣派得力将弁。前往管带。以资防剿。胜保由临清追贼南下。除沿途击杀贼众。其余匪逃散偷渡者。为数亦必不少。且皖省逆贼闻风。亦难保不续来句结。为救援之计。此时总宜严遏南来之贼。并速将渡河回窜余匪、剿洗净尽。若稍迟延。令与逆匪纠结。又图北窜。惟该提督等是问。将此由六百里加紧、谕知和春、福济、袁甲三、秦定三、并传谕百胜、王梦龄知之。　　

○署西安将军扎拉芬等奏、查看潼关形势。以风陵渡、金陡关、为水陆锁钥。现在会筹扼要布置。得旨。布置一切俱是。惟有时加察看。酌度缓急。勿致顾此失彼。为至要也。　　

○甲午。谕军机大臣等、蒋霨远奏、剿办独山匪徒、连获胜仗一摺。此次独山州土匪陆阿溃等、句结粤匪杨元保等滋事。抗拒官兵。攻扑州城。业经护古州镇总兵彭长春、候补道承龄、督派副将彭寿、署守备王敦伦等、带领兵勇。驰往应援。叠获胜仗。并将首犯陆阿溃捦获。余匪散窜。势已穷蹙。惟播让等处。山硐丛杂。若不悉数歼除。仍恐广西及本地不逞之徒。互相句结。再滋蔓延。该抚务当督饬彭长春等、乘此声威。并力兜拏。务将首犯杨元保、捦获。尽法惩治。并将此股匪徒。迅速就地歼灭。勿留余孽。一面饬令绅士等、分赴各寨。安抚居民。整饬团练。以为官兵声援。所需军饷。准其于防堵经费内。拨银四万两。撙节动用。事竣核实造报。毋许浮冒。将此由六百里谕令知之。　　

○贵州巡抚蒋霨远奏、派员带兵、驰赴湖南援剿。请将图塔纳等留黔、以重地方。得旨。图塔纳、著仍饬令赴湖南军营。马清杰等、均著留于贵州。　　

○以御前侍卫肃顺、署正红旗满洲副都统。　　

○内阁学士盛桂、因病请开缺。允之。　　

○乙未。命再于大高殿、设坛祈雨。上亲诣行礼。诣时应宫、拈香。　　

○遣恭亲王奕诣觉生寺、惇郡王奕誴、诣黑龙潭、醇郡王奕譞、诣清漪园龙神庙、成郡王载锐、诣静明园龙神庙、惠亲王绵愉、诣宣仁庙、庄亲王奕仁、诣凝和庙、怡亲王载垣、诣昭显庙、拈香。　　

○谕内阁、端华、全庆奏、遵查总兵畏葸各情一摺。据称访查天津镇总兵特克慎、平日不能约束兵丁。声名平常。上年经胜保派赴得胜口、劄营堵御。迨逆匪退后。天津地方各官。均赶至胜保大营助剿。该总兵、并不赴独流静海等处。随同剿贼。仍株守得胜口地方。竟至三月之久。其畏葸无能。已可概见。特克慎、即留于天津。亦属无用。著即行来京。交部带领引见。新任天津镇总兵双锐、到任尚需时日。著桂良、迅即另委妥员署理。　　

○又谕、前据文谦奏、请酌借官票、发商生息。当经降旨、交端华、全庆、体察情形。据实具奏。兹据奏称、以承借之票。作为应交之款。名为奏销无绌。实则减课五成。不但借项归款无期。且恐有妨正课。该盐政所请、承借官票之处。著不准行。至芦商疲敝。亦系实在情形。嗣后应交各款。著照端华等所议。准其五成交银。五成以制钱二千、作银一两交纳。如此变通办理。恤商即以裕课。该盐政、务当督饬运司、于该商等应完课款。认真稽核。随时提解。毋得任令各商藉口疲敝。再有延误。　　

○谕军机大臣等、僧格林沁、胜保等奏、连日进攻连镇贼巢一摺。所奏毫无把握。逆匪起立木城。分踞村庄。如此容易。我兵但知挑穵长濠。又不能克期蒇功。及连日进攻杀贼。不过百余名数十名。而我兵伤亡。亦复不少。似此旷日持久。何时始能歼灭。兹阅该大臣等奏报、殊出情理之外。贼于初九日夜闲窜也。占踞连镇。我兵紧接跟追。何以迟至二十二日。尚任该逆从容占踞西岸村庄。且称另行择地穵濠。是此十日之内。所办之工。全归无用。傥逆匪愈占愈广。我兵濠堑。亦将愈穵愈远。自来困贼。有此下策否。若濠堑果有可恃。原不妨计日以待。阜城覆辙。已可概见。尚复沾沾必出此策。朕畀僧格林沁、以如此重任。不料其束手无计。一至于此。朕实为之深愧。胜保已抵该处。步队亦即日到齐。自当力筹进攻。与僧格林沁、和衷速办。此股逆匪。本系胜保专办。不得一味诿过于人。前此寄谕。业已详示。若胜保竟恃山东剿贼。为莫大之功。于连镇剿办事宜。辄视为有人分任。徒事迁延。断不能逃朕洞鉴。前此所谕、诱贼出巢、设伏出奇等事。能否遵办。即著相机妥筹。若任其负嵎死守。朕度该大臣等才力。亦必不能克日奏功也。绷阔、胸受枪伤。实属奋勇。著发去白玉四喜搬指一个。玉靶小刀一把。大荷包一对。小荷包四个。交该侍卫祗领。所需火药。已谕巡防王大臣如数拨解矣。将此由六百里加紧各谕令知之。　　

○二品顶带顺天府府尹杨霈奏报、抵豫日期。并筹办汝光等处防剿情形。得旨。布置皆是。迎剿实胜于防。分防难扼窜逸。自军兴以来。各省徒有防堵之名。并未见防其奔入。堵其倏来。反因兵分力单。启其觊觎。无异授贼以隙也。向后应如何酌量调度。及汝应否移驻之处。再行具奏。　　

○予直隶阜城县阵亡佐领达浑色楞拉什、护军校达哈布、郭伸、祭葬世职。　　

○丙申。上诣寿康宫、问皇贵太妃安。　　

○谕军机大臣等、官文等奏、击退攻扑荆州贼匪一摺。此股逆匪。由随州枣阳。直趋安陆荆门。进偪荆郡。经官文、贵升、分派游击王国才、协领功额讷等、督兵由东北二路、奋力迎击。连获胜仗。剿办尚为得手。惟安陆、荆门、系荆州前路屏障。何以任令逆踪、先后窜踞。尚未据台涌奏报。此时固以力保荆郡为要。仍须乘胜相机迎截。为前后扼剿之计。该将军等、务即严饬带兵员弁。迅图截杀。使该逆无由乘虚回窜。方为上策。其逃散余匪。亦应加意摉捕。免致蔓延句结。至潜江、沔阳、监利一带。肆扰土匪。既据奏称、派委员弁、分投进攻。亟须激励兵勇。次第歼除。庶荆州一郡。不致腹背受敌。而防剿均易于为力。江路现尚阻隔。湖南贼匪。亦难保不旁窜句结。青麟坐守省垣。恐有不能兼顾之势。台涌筹剿北路贼匪。现拟由应山进攻德安等处。所有荆郡一切剿办机宜。该将军等、务当随时知照。互为策应。岂得以驿路阻塞为词。遂不思设法疏通。为彼此援应之策耶。另片奏、请截留川饷、以济军需。即照所议办理。其余二万五千两。仍著赶紧委员、绕道解赴台涌军营应用。毋稍延误。将此由六百里加紧谕令知之。　　

○两江总督怡良奏、麦酋坚执求见。当于接见后。仍令赴粤。听候查办。得旨。随时妥为办理。固不必激其另生枝节。尤不准迁就了事。万不能示之以柔。露有羁縻之形。适足启该夷之要求也。　　

○大学士裕诚等、议覆户部奏拟变通部库放项章程。一凡关系坛庙大典。及外藩蒙古俸饷恩赏。并贫民赈恤各项。应仍实发现银。一官员领项。照俸银折给制钱一串。宝钞一串。一兵丁匠役领项。照饷银折给制钱二串。一各衙门公费、及折价等项。发给银票各半。一工程等项。减半发给。一运脚盘费采买等项。折给制钱二串。一物料工价米折等项。折给制钱一串五百。以期均平画一。从之。　　

○调镶蓝旗蒙古副都统连成、为镶红旗汉军副都统。以内阁学士崇实、为镶蓝旗蒙古副都统。　　

○丁酉。孝慎成皇后忌辰。遣官祭慕陵。　　

○谕内阁、给事中张祥晋奏、请将欠交房租、补行徵足一摺。前因军饷浩繁。于京师地面。暂收房租。原系一时权宜之计。据该给事中奏称、数月以来。租数减少。请将欠交之租、定限勒追等语。所奏殊属鄙琐。不惟无此政体。转恐别滋弊端。且该给事中、即系巡城。如果所属地面、官商民户、抗不交租。当时何难核实严查。催令完交。迨既经停止之后。始奏请令八旗五城、勒限补追。徒增扰累。有何裨益。所请著不准行。
  </div>
  <div class="pagination">
   <a href="清实录咸丰朝实录_page196.html">
    上一页
   </a>
   <span>
    ...
   </span>
   <a href="清实录咸丰朝实录_page192.html">
    192
   </a>
   <a href="清实录咸丰朝实录_page193.html">
    193
   </a>
   <a href="清实录咸丰朝实录_page194.html">
    194
   </a>
   <a href="清实录咸丰朝实录_page195.html">
    195
   </a>
   <a href="清实录咸丰朝实录_page196.html">
    196
   </a>
   <span class="current-page">
    197
   </span>
   <a href="清实录咸丰朝实录_page198.html">
    198
   </a>
   <a href="清实录咸丰朝实录_page199.html">
    199
   </a>
   <a href="清实录咸丰朝实录_page200.html">
    200
   </a>
   <a href="清实录咸丰朝实录_page201.html">
    201
   </a>
   <a href="清实录咸丰朝实录_page202.html">
    202
   </a>
   <span>
    ...
   </span>
   <a href="清实录咸丰朝实录_page198.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
