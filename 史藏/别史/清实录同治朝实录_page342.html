<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 342 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 342 页/共 505 页
  </h1>
  <div class="content">
   ○予甘肃庆阳等处阵亡总兵官沈大兴、游击赵金标、千总陈凤鸣、典史李遇春、祭葬世职加等。　　

○予陕西怀远殉难知县刘蕃昌等祭葬世职。　　

○追予山东东平殉难知县周毓楠建立专祠。　　

○癸未。谕内阁、本日丁宝桢保奏之山东兖沂曹济道长赓、山东候补知府惠庆、德州知州赵新、署平原县知县张廷扬、候选知县薛福保、均著送部引见。　　

○又谕、前因布伦托海地方变乱。李云麟办理乖谬。降旨将该员革职。交福济等查办。兹据福济锡纶、查明具奏。李云麟因帮办新疆军务。辄行招集古城一带民勇。至科布多地方听调。不能斟酌情形。慎之于始。旋因人数众多。大半遣回。该民勇等远道跋涉。身受饥寒。不知体恤。大失众心。迨经任布伦托海办事大臣。平日毫无防范。致前项民勇在该处造言煽惑。滋生事端。又不能弹压地方。设法解散。种种贻误。咎实难辞。已革布伦托海办事大臣李云麟。著刑部将该革员应得罪名定拟具奏。并著福济、锡纶、饬令该革员迅即来京。听候部议。　　

○谕军机大臣等、麟兴、锦丕勒多尔济奏、探闻变乱难民。退至布伦托海一带。明瑶、棍噶扎勒参奏、难民滋蔓。筹备进剿。明瑶奏、请＜??闲＞派大臣督同办理。请将李云麟暂缓查办。棍噶扎勒参奏、请赴甘肃军营效力各摺片。布伦托海变民。自窜往青格里一带后。日渐鸱张。亟应妥筹进剿。现在棍噶扎勒参在阿勒台山挑选蒙兵喇嘛。立营成军。著福济、锡纶、即行驰赴该处。会同棍勒扎勒参督率官兵。迅筹进剿。毋任日久蔓延。愈难了局。厄鲁特等人众。亦应妥筹安插。需用经费银十万两。著户部速议具奏。所调乌城马匹。著麟兴即行备齐。解交棍噶扎勒参应用。该呼图克图向称奋勇。此时布伦托海贼匪滋扰。正在需人剿办之际。自当勉力图报。岂可置身事外。所请赴甘省军营之处。殊属非是。著不准行。贼匪裹胁渐多。难保不复思东窜。刻下内地捻匪。虽已荡平。而陕甘军事方殷。尚资兵力。东三省马队。势难远调出关。所有乌科两城防守事宜。著麟兴、荣全、锦丕勒多尔济、奎昌、明瑶、督率兵民。妥慎筹备。以固边圉。李云麟既因办理不善。致滋变乱厥咎甚重。岂可复令任事。明瑶、棍噶扎勒参、请令该革员办理后应。及会同麟兴督办之处。均毋庸议。将此由六百里各谕令知之。　　

○又谕、前据裕瑞等奏、绥远城防务吃紧。请将棍噶扎勒参所拨火箭三百枝截留备用。兹据棍噶扎勒参奏称、现在进剿逆匪。亟需火器。以利攻击。请饬绥远城将军。将截留火箭迅筹补解等语。即著定安等迅将前次截留火箭三百枝。克日解交该呼图克图。毋稍延误。如绥城办防需用火箭。仍著随时具奏由火箭营另拨。俾资应用。将此由五百里各谕令知之。　　

○三口通商大臣兵部左侍郎崇厚奏、请将已革头等侍卫祥恩发往陕西军营。交钦差大臣左宗棠差委。允之。　　

○以故苏尼特扎萨克辅国公布彦特古斯子玛哈什里袭爵。　　

○以科布多帮办大臣福济为布伦扎海办事大臣。调布伦托海办事大臣明瑶为科布多帮办大臣。　　

○予故前任乌里雅苏台将军明谊祭葬。谥勤果。　　

○追予故湖南提督杨鼎勋于直隶沧州减河地方建立专祠。　　

○甲申。谕军机大臣等、户部奏、遵议筹拨黑龙江俸饷一摺。黑龙江地处边陲。历年欠饷甚钜。兵饷无期支放。前据德英奏称、遇有甲兵缺出。不愿赴挑。若陈饷不能补放。新饷不能关领。恐致兵心涣散。自系实在情形。即著照户部所议。由部库先借拨银十万两。著德英即派员赴部领取。并著官文督饬藩运各司。于旗租盐课项下欠解东三省俸饷银内。各提银五万两。解赴盛京户部。由德英派员领解。奉天吉林。均不得任意截留。致误要需。并著额勒和布于各省解到俸饷内。划拨银七万五千六百两。以符户部本年拨给黑龙江俸饷之数。至部库银两。待放甚多。著丁实桢于欠解东三省俸饷内。划出银十万两。赶紧解部。抵还此次拨款。傥有迟误。即由户部照京饷例参处。将此各谕令知之。　　

○又谕、给事中陈廷经奏、西陲未靖。宜及时抽调会剿。屯垦招安一摺。现在直东等省虽已肃清。而粤捻各股降众在各军中者。尚不下三两万人。各省凯撤兵勇。为数亦多。陕甘军务方殷。左宗棠所带之兵。不过三万。该给事中以东皖等省。或酌留万余人。或数千人。坐耗粮饷。不如驱使剿贼。请留养精锐。以杜乱萌。分路进兵。防剿互相。及时兴屯。兼备安抚。所陈不为无见。陕甘防剿事宜。是左宗棠专责。李鸿章剿贼有年。于东南将士性情。知之最悉。该大臣等均属国家重臣。当此边陲未靖。自应亟筹长策。以收厎定之功。著即就该给事中所奏各条。彼此函商。务须屏除成见。通筹全局。迅速奏闻。以资采择。原摺均著钞给阅看。将此由六百里各谕令知之。　　

○又谕、文麟奏、择期驰赴哈密。并请饬巴里坤兴办屯田各摺片。肃州贼匪窜扰安西。旋攻扑敦煌城垣。经该城防守员弁。将贼击退。复经文麟派员追剿获胜。贼匪遁回肃州。敦煌军事已松。文麟著即克日起程。驰赴哈密。将该处抚绥防剿各事宜。悉心筹办。以固边圉。毋再迁延干咎。安敦玉三处。为哈密粮饷所关。难保肃州踞匪不再来肆扰。著景廉严饬在防将弁。实力堵剿。文麟亦当与景廉随事咨商。以期兼顾。所有军粮转运章程。并著妥筹具奏。安敦玉三城奉拨巴里坤兵粮。无可筹措。自系实在情形。惟巴城待饷孔殷。所有敦煌县欠解巴城之粮三千石。仍著文麟饬催速解。安玉二处。能否通融协济。文麟当通筹全局。斟酌办理。惟巴城专待外来粮饷。终恐拮据。该城既向有屯田地亩。又有逆回遗业。亟应就地开垦屯田。以尽地利而济兵食。即著伊勒屯、何琯、熟筹兴办。毋得畏难苟安。坐以待食。已革副将萧青云。系戴罪效力之员。乃仍不知愧奋。经文麟派员押解。辄敢闻风逃遁。实属怙恶不悛。即著文麟咨行各处严缉。务获正法。以昭炯戒。将此由六百里谕知文麟、景廉、伊勒屯、并传谕何琯知之。　　

○乙酉。谕军机大臣等、库克吉泰、刘典奏、官兵击退董志原回逆及北山土匪一摺。提督刘端冕等军。在鄜州羊圈等处追剿董志原回逆。连获胜仗。其窜扰延川土匪。亦经刘厚基等击退。前据穆图善奏、甯州贼匪。又有赴泾州南原分窜汧陇邠长之说。已谕左宗棠等酌拨各军。会同雷正绾夹击。并令黄鼎移营进剿。谅经妥筹办理。逆酋马新沅等、现虽窜退董志原。而粮尽势穷。意在窜踞长武三水饱掠秋粮。分途肆扰。北山山路纷歧。土匪又复麕聚。若不痛加剿洗。则回逆土匪。四面沓来。必至乘机东犯。仍著左宗棠、库克吉泰、刘典、檄饬刘端冕等军分投剿击。将各逆逐渐歼除。毋稍松劲。据报回股窜踞灵台地境。扰及汧麟。另股至宜君地界。张岳龄等军战状何似。并著饬令该臬司等互相策应。以期痛埽逆氛。肃清陕境。将此由六百里各谕令知之。　　

○又谕、崇实奏、川军攻克苗寨。会同黔军收复平越州城一摺。官军自攻拔尚大坪贼巢后。伪苗王杨阿九纠约苗党。于牛场祁山坉等处结寨抗拒。道员唐炯饬降人莫抡元、随黔军乘闲入据平越州城。提督刘鹤龄、知府邓锜、派兵剿击。叠次获胜。阵斩伪苗王杨阿九。贼弃祁山坉窜去。其牛场乌云山贼寨。亦经刘鹤龄及总兵何行保等先后攻拔。剿办均属得手。即著崇实督饬唐炯等乘此声威。由牛场上塘进规清平黄平两城。回击都匀麻哈。以收破竹之势。安平安顺。尚有号匪余党及溃散黔勇为害。亟应及早歼尽。以绝根株。并著崇实檄饬提督陈希祥、成耀星等力图埽荡。毋令余烬复然。现在黔省军事。日有起色。尤宜通力合作。用竟全功。前有旨令刘昆催席宝田、由清江台拱西上进攻。即著严檄该臬司克日拔队。毋得迁延贻误。曾璧光亦当檄饬黔军。分道会合兜击。以期全境廓清。并将收复平越州城详细情形。迅查具奏。再行军必须熟悉地势著曾璧光将黔省进兵道路。及贼匪盘踞处所。绘图呈览。将此由六百里各谕令知之。　　

○以陕西鄜州等处击退回逆。并剿办延川土匪获胜。赏副将陈春万、李玉春、参将胡应芳、游击何玉超、林定远、巴图鲁名号。余升叙开复有差。予阵亡总兵官李大有谥武壮。余明发谥刚烈。翟春寿谥勇烈。均祭葬世职加等。与故提督谭玉龙、于三水县城合建专祠。弁勇等一并附祀。　　

○予陕西窑店等处阵亡副将谢英才、参将刘荣贵、游击李世久、都司高在福等、祭葬世职加等。　　

○予贵州牛场阵亡参将吴洪贵祭葬世职加等。　　

○丙戌。谕内阁、前据都察院奏、请饬各省将京控案件迅速审办。当经降旨严饬各该省大吏。督饬属员。依限审结。毋许迟延。兹据御史马相如奏称、各省积习相沿。于命盗重案及寻常词松。因循延阁。以致小民冤屈莫伸。并于京控案件。藉词延宕。久不审结等语。览奏实堪痛恨。嗣后各直省督抚。务当严饬所属。遇有词讼案件。随到随审。不得如前积压。并饬定限期。饬属依限完结。至于京控发交各案。遇有冤抑。必须早为申雪。其有逾期未结者。即行奏参。予以应得处分。毋得瞻徇回护。以清讼狱而恤民生。将此通谕知之。　　

○谕军机大臣等、德明奏、请饬催俸饷银两一摺。沧州为枭匪出没之区。现在捻逆甫平。仍应巡缉奸宄。认真操防。该处旗营兵丁。应领本年春夏秋三季俸饷米折马乾银两。并未给发情形拮据。自应迅速拨解。以资接济。著官文即饬藩司。先将春夏两季应领饷项。赶紧发给。并将秋季俸饷随后续发。毋稍延缓。将此谕令知之。　　

○又谕、刘昆奏、筹画进剿黔苗机宜。并请饬拨饷需一摺。黔楚交界之区。苗寨林立。自应会合各省兵力。分道并进。方可收夹掣之效。席宝田已假满抵省。著刘昆饬令该臬司懔遵前旨。克日拔队。会商唐炯、张文德等、相机进剿。毋稍延延。该抚所称湖南现兵二万余人。剿苗不敷分布。必须添募十余营。方可大举深入。所奏自系实在情形。惟饷糈支绌。增兵则力不能给。尤赖各省协济。方克集事。江南湖北两省。著每月各协济湖南援黔军饷银二万两。湖南督销局。原有应解江南盐课厘金。即可就近拨解湖南。又督销局有鄂厘一款。湖北协济湖南之款。亦可于此项内划拨。所有不敷之数。再由各该省委解。设此两项内尚有赢余。仍由督销局分拨各省。一转移闲。两有裨益。即著曾国藩、马新贻、郭柏荫、何璟、遵照办理。现在捻逆肃清。亟盼贵州军务早平。进图滇省。以清南服。各该督抚等素顾大局。谅必合力同心。肤公迅奏也。将此由五百里谕知曾国藩、马新贻、郭柏荫、刘昆并传谕何璟知之。　　

○勇直隶永清殉难生员赵文林等绅民妇女五十六名口分别旌恤如例。并予建祠。　　

○丁亥。谕内阁、都察院奏、据湖北民人刘照棠、以堤溃不修等词赴该衙门呈诉。前因湖北民人叶华品呈控堤溃停修。全境被害等情。当经降旨交该督抚体察情形。妥筹办理。兹复据民人刘照棠呈称、江陵堤工。日久仍未修理。民命攸关。岂可任意延宕。著该省督抚饬属勘明。赶紧兴办。毋再玩误。寻李鸿章等奏、勘估江陵溃堤。工程浩大。现值春汛将临。未便修筑。拟俟秋后再筹办理。报闻。　　

○谕军机大臣等、金顺奏、进扎榆林。连日获胜。并筹保完区一摺。金顺于七月十三日驰抵榆林。督饬官军进剿。截击绥德州窜匪。大获胜仗。追至双庙湾巡检司一带。败匪不及入巢。纷纷西窜。复经我军将周家崄等处贼巢蹋毁。金顺甫抵榆境。即能蹋垒焚巢。所向克捷。实属谋勇兼备。仍著该副都统督率所部。会合陕省官军。将此山一带土回各匪节节埽荡。迅殄逆氛。库克吉泰、刘典、务当檄饬各营。与金顺之军联络声援。视贼所向。实力歼除。毋令窜近晋边。扰及完善。花定甯条梁等处贼匪。虽经击退。难保不复图窥伺。著金顺檄饬富勒珲等严密防范。毋稍疏虞。陕省剿匪事宜。极为吃紧。亟盼左宗棠前往。迅筹灭贼之方。该大臣当督带兵勇。星速西行。力图剿洗。以副委任。前谕穆图善饬令富勒珲来京。兹据金顺奏、该协领在花定一带防堵。该处防务如有可以接替之人。著金顺另派妥员接办。即饬富勒珲迅速来京。将此由六百里各谕令知之。　　

○派兵部右侍郎黄倬知武举。以吏部尚书单懋谦为武会试正考官。翰林院侍读学士马恩溥为副考官。　　

○戊子。谕军机大臣等、本日据军机大臣呈递棍噶扎勒参来咨。内称布伦托海贼势猖獗。乌科两城豫筹防堵。恐致虚耗款项。可否将防兵挑派精壮各五百名。其乌城之兵。责成锦丕勒多尔济管带。科城之兵。分责棍布扎普管带。该呼图克图请另调土尔扈特三旗之兵。会齐进剿。以为三路进兵使贼内变之计。布伦托海叛民。现窜青格里一带。乌科两城应防应剿。及由何路进兵即能扑灭之处。麟兴等谅已熟筹。兹览该呼图克图所陈。是否可采。著麟兴、荣全、锦丕勒多尔济、奎昌、明瑶、福济、锡纶、妥商办理。以期兵归实用。迅殄逆氛。棍噶扎勒参、打仗素称奋勇。前调乌城马匹。即著麟兴等赶紧备齐解交以资进剿。福济、锡纶、此时计抵布伦托海。著会同该呼图克图督率官兵。相机奋击。毋任该逆愈聚愈多。致滋延蔓。乌科两城。仍著麟兴、荣全、锦丕勒多尔济、奎昌、明瑶、慎筹防范。毋稍疏虞。棍噶扎勒参原文。均著钞给阅看。嗣后该呼图克图遇有应行条陈事宜。即咨明该将军大臣等附报代递。著福济、锡纶、传知该呼图克图钦遵办理。毋得时发咨文。以符体制。将此由五百里各谕令知之。　　

○赏五城贫民棉衣银。　　

○己丑。有流星犯织女。大如扇。　　

○上奉慈安皇太后慈禧皇太后幸漱芳斋。侍午膳。　　

○谕内阁、翰林院侍读孙家鼐、编修赵佑宸、均著在上书房行走。孙家鼐并著授奕详奕询奕谟读。　　

○谕军机大臣等、苏廷魁奏、荥工情形日变。亟待拨款兴办一摺。据奏大河水势。总未畅消。各厅要工闲有蛰动。其荥工口门溜势。仍分两股。该署河督亟筹堵合。因钱粮料物均不凑手。以致水淹渐广。形势大变。该处工程紧要。著该署河督会同李鹤年督饬在工各员。赶紧先筹防护。多派员弁。招徕料物。以资兴办。部饷四十万两。早经拨给。著一面派弁迎提到工。克日兴办。部饷未到以前。并著李鹤年督饬藩司。无论何款。先陆续借拨银一二十万两。毋误要需。苏廷魁等务期撙节动用。不得任听各员藉工糜费。其另行指拨之五十万两。著苏廷魁等查照部定数目。咨催迅解。此后口门情形若何。并著详细体察。随时据实具奏。目下附近工次一带。饥民散勇。虽属安静。仍著饬令崔廷桂随时弹压。毋任藉灾滋事。将此由五百里各谕令知之。　　

○又谕、郑敦谨奏、通筹河防。分认汛地。并请饬催邻军到防。暨西河沿岸卡垒工竣。绘图呈览各摺。晋省西路。偪近陕疆。在在均须堵御。现由郑敦谨通筹沿河各防。责令分认汛地。以资巡守。惟本年节气较早。西河中路之乡吉。北路之河保。冰桥早结。尤为各防中最要之区。即著照该署抚所请。由李鹤年檄饬张曜一军。于汾州府境择要驻扎。宋庆一军。由晋入陕。扼扎榆林。为晋省西北屏蔽。所需军火。仍由豫省拨解。豫工正值吃紧。筹运一切。恐难依时。如该军遇有缺乏。郑敦谨务当设法接济。以赡邻军。毋得稍存畛域。并著郑敦谨严饬王巨孝、阎文忠、陈必友等军。于河保以南。分段梭巡。不得恃有客兵。稍涉疏懈。晋省黄河。每于大雪前后。冰桥凝结。著李鹤年催令张曜宋庆。均乘河冰未冱之先督队入晋。以便详勘地势。筹备设防。庶不至临时失措。口外地方辽阔。著定安、桂成、杜嘎尔、率同马升酌度情形。增调满汉官兵。随机布置。用壮声威。其西河沿岸卡垒。修建既已蒇事。则兵勇有险可凭。不至毫无把握。著郑敦谨严檄各军。督率兵勇加意防范。图留览。另片奏、请令陈湜暂缓交卸臬篆。并免发遣等语。已革臬司陈湜获咎较重。且系发遣之员何得仍留臬司之任。该署抚仍当懔遵前旨。派员署理臬篆。所请免其发遣之处。著不准行将此由五百里各谕令知之。


大清穆宗继天开运受中居正保大定功圣智诚孝信敏恭宽毅皇帝实录卷之二百四十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。九月。庚寅。谕军机大臣等、御史秀文奏、直隶救荒事宜。请饬认真办理一摺。前因畿辅近年被灾被扰。曾经降旨令该督查明。奏请豁免钱粮。以示体恤。若如该御史所奏。属员善为弥缝。压阁誊黄。仍行追比等情。实属可恶。著官文严饬各该州县。务须将被灾被扰地方轻重情形。据实查报。不准稍涉含混。仍一面另委妥员。详细覆查。如有不符之处。即将该地方官严参惩办。毋稍宽纵。另片奏、迁安县知县胡如川藉捐敛财。纵令户书俞荫南等私通贼匪。句串恶绅郑鸣先等说合公事等语。所奏是否属实。并著官文确实查明。秉公参办。不得稍有徇庇。原摺片均著钞给阅看。将此谕令知之。　　

○兵部以武会试中额请。得旨、满洲蒙古取中三名。汉军取中二名。奉天取中一名。直隶取中十四名。陕甘取中一名。广东取中九名。河南取中五名。山东取中四名。江苏取中三名。安徽取中二名。山西取中五名。湖北取中三名。湖南取中三名。四川取中七名。广西取中一名。福建取中四名。浙江取中七名。江西取中六名。　　

○辛卯。谕内阁、彭玉麟奏、回籍起程日期各摺片。据称水师分汛各事宜。俟交代清楚。明春再行起程。将来到家后。遇有紧要事件。尽可东赴江皖。商搉料理等语。览奏具见悃忱。前因彭玉麟奏请终制。情辞出于至诚。是以准予开缺回籍。补行守制。以遂孝思。嗣念长江水师营制初定。曾国藩调任直隶总督。仍须该侍郎始终经理。方为妥善。是以谕令于守制百日后。迅赴江皖地方。扼要驻扎。并不畀以员缺。实于责成之中。仍寓体恤之意。兹览该侍郎所陈各节。筹画虽极周密。而相距较远。深恐呼应不灵。且责任不专。亦不足以资统摄。著该侍郎将水师分汛各事宜。布置周妥。明春再行回籍。一俟百日期满。即著懔遵前旨。迅赴江皖。择地驻扎。用资控制。以副朝廷廑念江防曲体重臣至意。谅该侍郎素矢公忠。必不至再行渎请。置身事外也。　　

○谕军机大臣等、曾国藩奏、新造轮船工竣。并陈上海机器局筹办情形。及请奖上海通商委员各摺片。中国试造轮船。事属创始。曾国藩独能不动声色。从容集事。将第一号轮船成造。据称坚致灵便。可涉重洋。此后渐推渐精。即可续造暗轮大舰。并陈制器设厂及添建译馆各情形。足具能任事者举重若轻。深堪嘉尚。马新贻计抵新任。即可会同丁日昌按照曾国藩、李鸿章、筹办规模。悉心讲求。以期周妥。设局以来。各该委员等均属著有微劳。所有尤为出力各员。准由曾国藩会商李鸿章、马新贻、丁日昌、酌量奏保。其上海通商委员。办理洋务。亦臻妥协。并著曾国藩等择尤请奖。以示鼓励。将此由四百里各谕令知之。　　

○又谕、延煦、奕榕奏、展边事务。未能即时查办一摺。奉天展边一事。前本谕令都兴阿先行派员查勘。俟延煦等到后。会同出边覆勘。现在延煦业经驰抵奉省。而都兴阿请假回籍。尚未回任。据延煦等奏称、转瞬冬令。边外坚冰深雪。车马势难行走。请缓至明春再行查办等语。此事关系边境。甚为紧要。岂可再事延缓。都兴阿此时计已抵籍。著即迅速起程。驰赴奉天。会同延煦等妥商筹办。毋庸俟假满起程。致延时日。延煦、奕榕、著将应办事宜。详细妥筹。先行出边。不得因都兴阿未到。致涉延误。都兴阿回奉后。亦应和衷商搉。不得以此次未经出边。稍事推诿。致干咎戾。将此由五百里各谕令知之。　　

○又谕、定安、桂成奏、挑选步队。请领军械。归绥请设粮台。李鹤年奏、晋防紧急。先饬张曜赴防。宋庆俟假满后即饬西征。并请饬山西协济饷银各摺。萨拉齐清水河。现无重兵扼扎。自应添兵协防。定安等拟于绥远右卫步军养育兵闲散内。挑选一千五百名。制备军械。派往防守。并另挑马队二百名。作为亲军小队。分派沿河梭巡侦探。均著照所拟办理。步队现已成军。亟应速赴萨清一带。以资守御。所需饷银。即照定安等所请。就近先由杀虎口监督衙门。暂行提银二万两应用。仍俟晋省饷到。再行拨还归款。著郑敦谨传谕该监督钦遵办理。定安所请归绥添设粮台。即著责成兴奎妥为经理。不准稍涉浮冒。应需饷项。著郑敦谨先行筹拨银十万两。迅速解往。嗣后并当源源接济。毋令缺乏。晋省防务。极为吃紧。张曜一军。著李鹤年饬令添足十四营。迅赴汾州府境。择要驻扎。宋庆拟请假回籍省墓。著即赏假一个月。以示体恤。现在河冰将结。著李鹤年饬令宋庆将现有兵勇。先行派员统带。由晋赴陕。仍一面在东省迅集旧部。添足十六营。赶紧亲督赴防。黄河冰桥凝结。贼匪每易窥伺。李鹤年当懔遵前旨。催令张曜、宋庆、乘河冰未冱之先。先后督队入晋。筹备设防。以免临时失措。李鹤年以司库窘迫。请饬山西每月协济饷银三万两。亦系实在情形。著郑敦谨按月如数筹解。俾资兵食。将此由六百里各谕令知之。　　

○拨神机营鸟枪五百杆。擡枪三百杆。铅丸四万粒。火药五千斤。轰药五十斤。火绳五千根。竹杆枪五百杆。给绥远城将军定安军营领用。　　

○壬辰。谕军机大臣等、前据穆图善奏、请饬左宗棠拨还甘饷。当交户部速议具奏。兹据该部奏称、查左宗棠前借洋银二百万两。系因酌拨甘省津贴陕军。酌济晋防等处各兵。散放庆泾一带甘饷。并移徙汉民。安抚降回饥民起见。又系在左宗棠各省协饷内划抵。本非协甘专款。本年左宗堂追捻入直。既未另立粮台。亦未另筹协济。不得不提用甘饷。军需不能豫定数目。余款即不能豫知多寡。自不得不先提二十万两解甘。其去陕较近之甘军。亦不得不于前款内酌提。就近拨给。该署督所陈各节。系于左宗棠奏借洋款及援师赴直各缘由。未能深悉。若令左宗棠将此项拨还甘省。则左宗棠入直之饷。又归无著各等语。穆图善所奏。虽未洞悉源委。而甘省兵饷支绌情形。朝廷久深廑念。左宗棠现已赴陕。即著将前借洋款及关税银二百万两。除入直提充军饷外。余存若干。迅速秉公核算。以一半解甘。一半留陕。毋得稍分轩轾。本年八月闲。户部奏准于各海关六成洋税项下。指拨左宗堂军饷一百万两。亦著分半解甘。毋稍短欠。现据湖广督臣先后奏报。管理鄂台王文韶、已将九江关协饷二十万两。江苏等省协甘半饷十万两。洋税提拨银五万两。分起解赴汉中转解。即著穆图善派员迎提。以资应用。并著左宗棠严饬王文韶等。将应解甘省半饷。随到随解。不准迟延。其河南山西陕西湖北四川江苏应解专协穆图善月饷。及山东山西河南应解协甘半饷。每月共银十一万三千余两。著户部开单严催。专解穆图善军营。藉资接济。左宗棠入直提用洋款数目。并著查明咨部备核。将此由五百里各谕令知之。　　

○又谕、曾璧光奏、官军克复平越州城。暨署提督请假。派员暂护提篆各摺片。逆首金大五、与清黄苗匪句结。久踞平越州城。经游击唐天佑督同孔茂槐等。攻破各门。四面掩杀。该匪夺路奔窜。当将州城克复。此次官军于收复王卡后。兼克坚城。剿办尚属得力。所有在事出力员弁绅团。著曾璧光择尤汇案保奖。毋许冒滥。惟该城与清平麻哈为邻。守御极关紧要。该抚当严饬马树清会同唐天佑将善后事宜悉心筹办。毋稍疏虞。并一面咨令唐炯、将平越未投各寨协同剿抚。以期一劳永逸。署提督张文德伤病既称属实。著准其回籍调治。因便葬亲。以示体恤。黔省军事。现正得手。著传知该署提督、于回籍后赶紧料理。仍驰回贵定一带。督军进剿。毋庸泥定三个月假期。藉词延宕。所有贵州提督篆务。即著林从太暂行护理。督饬各军。妥慎进取。毋稍松劲。将此由五百里谕令知之。　　

○癸巳。谕军机大臣等、岑毓英奏、官军攻克州县城池。及各路剿贼获胜一摺。迤西逆匪。窜扑滇省。叠陷府州县城多处。经岑毓英督派各军。分道进剿。张保和、岑毓宝等、击退省城窜贼。何秀林、梁士伟等、进偪晋甯。登城搏战。复经马忠、岑毓宝等、由归化会合兜剿。攻克贼垒甚多。捦斩伪大将军马平。岑毓英亲督官军。攻克呈贡。毙贼三千余名。阵斩逆酋马开义等四十七名。田仲兴一军。剿办新兴贼匪。将该州之上四乡全行收复。仅余孤城一座。马宗龙等进剿马街踞贼。歼捦殆尽。阵斩逆首卫大将军等。将马街土城收复。剿办均属奋勉。所有此次攻拔晋甯呈贡并前克复武定禄劝元谋等城出力员弁。著岑毓英会同刘岳昭。择尤汇奏请奖。毋许冒滥。刘岳昭现驻曲靖。著即将滇省后路布置稳固。督饬李家福等由寻甸节节埽荡而前。与岑毓英诸军会合剿洗。相机移军前进。毋事株守。滇省粮路已通。事机较顺。岑毓英务当乘胜进规澂江昆阳。以次进复各城。毋稍松劲。并咨令马如龙及在省司道等将省防密布。严诘内奸。邵甸新兴之贼。仍责令岑毓宝、田仲兴等、迅图殄灭。窜扑武定等处贼匪尚众。并饬杨玉科等痛剿。迅将罗次规复。马街土城。即著穵毁。以清后患。晋甯等处有无余匪。并著派军摉捕。再行军必先熟谙地势。著刘岳昭、岑毓英、将滇省各处进兵道路。及贼匪窃踞地方。详细绘图呈览。将此由六百里各谕令知之。寻岑毓英奏、遵查杜逆窃踞迤西数十郡县。势甚蔓延。官兵扎营防剿之处。纵横数百里。谨分别绘图呈览。报闻。　　

○补铸福建邵武县县丞条记。从巡抚李福泰请也。　　

○予安徽甯国阵亡同知左绍登祭葬世职。眷属人等分别旌恤如例。
  </div>
  <div class="pagination">
   <a href="清实录同治朝实录_page341.html">
    上一页
   </a>
   <span>
    ...
   </span>
   <a href="清实录同治朝实录_page337.html">
    337
   </a>
   <a href="清实录同治朝实录_page338.html">
    338
   </a>
   <a href="清实录同治朝实录_page339.html">
    339
   </a>
   <a href="清实录同治朝实录_page340.html">
    340
   </a>
   <a href="清实录同治朝实录_page341.html">
    341
   </a>
   <span class="current-page">
    342
   </span>
   <a href="清实录同治朝实录_page343.html">
    343
   </a>
   <a href="清实录同治朝实录_page344.html">
    344
   </a>
   <a href="清实录同治朝实录_page345.html">
    345
   </a>
   <a href="清实录同治朝实录_page346.html">
    346
   </a>
   <a href="清实录同治朝实录_page347.html">
    347
   </a>
   <span>
    ...
   </span>
   <a href="清实录同治朝实录_page343.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
