<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 120 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 120 页/共 1860 页</h1>
    <div class="content">○户部议覆、云南巡抚张允随疏言、中甸地届边远。驻防兵粮紧要。现仅存税秋等米、一千五百二十九石有奇。请于鹤庆仓额徵米内。拨运一千石贮备。应如所请。从之。　　

○刑部议覆、西安巡抚张楷疏报、西安臬司、及西安、汉中、榆林、商州、等府州监狱。应请增修。汉中、同州、二府。未设司狱。所有狱务。请令汉中府照磨。同州府经历。各就近经管。应如所请。从之。　　

○丙申。上御乾清门听政。　　

○谕曰。直隶正定总兵徐成贞。差往北路领兵。并管屯种事务。闻伊生长南方。于口外风土不宜。且年齿已迈。著休致回籍。其所办事务。著直隶总督提督。于副将内拣选一员、前往更换。副将等缺。即著该督提递行委署。　　

○又谕、向来四川火耗。较他省为重。我皇考暨朕、陆续降旨裁减。已去其半。无非加惠小民。使比户受轻徭薄赋之恩也。今闻该省耗银虽减。而不肖有司。巧为营私之计。将戥头暗中加重。有每两加至一钱有余者。彼收粮之书吏。倾销之银匠。又从而侵渔之。则小民受剥削之害不小矣。川省如此。他省可知。著各省督抚、转饬布政司、遵照徵收钱粮之天平法马。制定画一之戥。饬令各州县确实遵行。仍不时密行稽查。倘有丝毫多取者。即行严参治罪。毋得姑容。如或失于觉察。该督抚藩司。不得辞其咎。　　

○礼部疏请、恭行元旦庆贺礼仪。得旨。是。照例行礼。奉皇太后懿旨。停止筵宴。　　

○刑部议覆、原任直隶总督李卫、原参解任总河朱藻、挟诈欺公。贻误河工。贪劣各款。经兵部尚书公讷亲等审奏俱实。应将朱藻革职。照例枷责。不行纠参之署总河顾琮。降三级调用。得旨。依议。顾琮著照部议所降之级。从宽留任。　　

○以翰林院侍读学士梁诗正、为内阁学士兼礼部侍郎。　　

○予故太子太保户部尚书世袭三等男高其倬、祭葬如例。谥文良。　　

○予故福建巡抚张伯行、顺天府府丞张大有、吴江县知县郭琇、入祀各该省名宦祠。大学士朱轼、榆林道高光祉、孝感县知县郜炳元、蒙阴县知县崔葑、云南都司马宏儒、善化县举人李文炤入祀各本地乡贤祠。　　

○丁酉。上诣皇太后宫问安。　　

○谕、镶黄旗蒙古都统所奏、诺允多尔济、绝嗣之世职。朕已降旨。将佐领伊常阿、过继于诺允多尔济为嗣。令其承袭矣。从前查八旗绝嗣停袭世职。令将本族亲属过继立官之人为嗣。复予承袭者。原恐泯灭创立世职之人之劳绩。轸念加恩之意。八旗都统等、自当于应行过继支派内。视其有无世职及有世职之多寡。或令现在袭官之员兼袭。或令以未经袭官之人过继为嗣。奏请承袭。庶官职不致滥袭。而创立世职之人之劳绩。亦不致泯没。若不详查此事情节。惟择一人为嗣。令其承袭。虽创立世职之劳绩。不致泯灭。而袭袭职官。亦未允协。著交八旗都统等、嗣后遇有似此绝嗣世职之缺。务宜详情酌理。妥议具奏请旨。又正红旗蒙古都统具奏、补放保舒滋生佐领一缺。朕以其族中无人可补其应补之保亮、年复幼小。以之补授。亦不能办事。仍须委人署理。是以降旨、著现袭原佐领之众神保兼管。俟保亮能办事时。再行带领引见。但似此世袭佐领缺出。或有旗分奏请、将应补之人补放。其佐领事务。请另委员署理。或有旗分奏请、暂停补放。非惟所奏未能画一。节以其家谱核其拟请承袭之人。亦多有未允协。朕虽酌量、以应补授者补授。应兼管者兼管。然八旗都统等、亦应悉心核办。著谕令八旗都统等、嗣后务须加意详悉核办。并将所办缘由。声明请旨。　　

○户部议覆、湖北巡抚崔纪疏报、郧县、郧西、房县、竹山、等四县。雍正十年十一年劝垦民田、共四百八十二顷有奇。内虚捏不实田、三百一十八顷有奇。应予开除。从之。　　

○又议、四川巡抚硕色疏言、威茂协分驻旧保县兵丁。西去威州八十余里。跬步皆山。兵米俱自郫、灌、二县买运。较分驻汶、威、之兵。需费甚多请如南坪、普安、等营。每斗折给银二钱四厘。又威、茂、汶、保、一带地险。商贩鲜通兵丁应领米折银请如普安等营、头年九月。将次年饷银预领。俾得及时采买。查分驻旧保兵丁。去威较远。挽运维艰。自难照汶、威、之兵。每斗折银一钱六分三厘。但竟如南坪、普安、每斗折银二钱四厘。是以八十余里。运米一石。增脚价四钱一分。未免过多。应请每石加折银二钱。至威、茂、汶、保、一带。该抚既称难通商贩。应如所请。将兵丁应领折色。照普安等营。如数先年支给。从之。　　

○大学士仍管川陕总督查郎阿遵旨议覆、安庆按察使张坦麟奏、牙行侵吞客商银两。虽值农忙。亦准告理追给。应如所请。定例通行。西安巡抚张楷。议亦相符。并称牙行领帖。应令地方官、查取保邻甘结。不得滥给。户婚田土。向例四月至七月、概不准理。但情势迫切。如贪财改婚。争引灌溉等件。亦应令地方官、随时剖断。其可从缓者。仍照定例办理。得旨。张坦麟所奏。朕发与各省督抚阅看。伊等陆续回奏。意见不一。今大学士查郎阿、议称应如所请。定例通行。巡抚张楷所奏更为详悉。朕思商旅受骗。若以农忙停讼。久覊异乡。情实可悯。著将查郎阿。张楷、奏摺发出。其如何酌量定例通行之处。该部妥议具奏。　　

○以内阁学士兼礼部侍郎梁诗正、充经筵讲官。　　

○以左春坊左中允兼翰林院编修任起运、充日讲起居注官。　　

○引见保送御史之礼部郎中牟瀜、员外郎葛德润、得旨。牟瀜著记名以御史用。　　

○戊戌。谕、据两江总督那苏图奏称、十一月间。前赴淮扬。与河臣抚臣。会勘应浚河道。于十二月初旬。舟抵清江浦。勘得署抚臣许容、原奏开挑之处。于地方水利农田。原属有益。惟闻沿海一带。边土较高。兴泰、宝、盐、等处。地土低洼。形如釜底。必须测量地势。随宜办理。除应开应筑河道闸坝。约计工程钱粮数目。及派委督办协理人员。另与河臣抚臣会奏外。此项工程重大。如蒙简差在京熟谙水利工程大员相度董率。总理妥办。方为有济等语。朕思大理寺卿汪漋。本籍江南。于彼地情形。自能熟悉。且曾监修浙江海塘。于水利工程。谅亦谙练。著伊前往江南、总办此工。其有应行商榷事宜。即会同督抚河臣妥议兴举。务期有益民生。以副朕爱养黎元之至意。　　

○琉球国王尚敬、遣陪臣王舅向启猷、正议大夫金震等。表贺登极。并贡方物。奏入。报闻。　　

○准噶尔台吉噶尔丹策零、遣哈柳等、随侍郎阿克敦等、至京进表。表曰。准噶尔台吉噶尔丹策零具奏。恭进大皇帝圣明。去年令达什等、以阿尔台游牧事具奏。奉大皇帝谕旨。尔请喀尔喀、与额鲁特、以阿尔台山为界。俱照现在驻牧。无相掣肘。言辞恭谨。朕甚嘉之。故复遣使前往。幸蒙圣恩鉴允。不胜欢忭。又谕旨有云。分界之处。尚未指明。蒙古游牧无定。若不指定山河为界。日后边民生衅。于久远之计。仍无裨益。前者、我遣吹纳木喀入奏。亦正为此耳。今议定界。请循布延图河。南以博尔济昂吉勒图、乌克克岭噶克察等处为界。北以逊多尔库奎、多尔多辉库奎、至哈尔奇喇博木、喀喇巴尔楚克等处为界。我边界人等。仍在山后游牧。不得越阿尔台岭。其山前居住蒙古部人。只在扎卜堪等处游牧。彼此相距辽远。庶可两无牵掣。谨此具奏。前者、彼此致生嫌隙。祇以大皇帝兵至科卜多。遂于界内筑城驻兵之故。今托尔和等处。恐复如此。惟大皇帝区处。若蒙见允。边界自此而定。卡伦大半向前。其布延图、托尔和、二卡伦。并在我国境中。亦祈大皇帝垂鉴。再、车臣汗告我使人。班禅额尔德尼、已经圆寂。询来使云是实。我额鲁特经典中。载班禅喀尔德尼、乃掌教大喇嘛也。如果圆寂。当建塔讽经。意欲遣我人赴藏布施。以广黄教。以福群生。奏入。报闻。　　

○王大臣等遵旨议覆、和硕。履亲王允祹等奏请、酌定端慧皇太子安葬茔地。并一切典礼。伏思规制宜从其隆。名号惟取其称。端慧皇太子吉兆。应尊称园寝。造享殿五间。两庑各五间。大门五间。琉璃花门三座。燎炉一座。覆以绿瓦。题主时仪节。敬拟牛一。羊二。奠帛爵。读文致祭。嗣后祭祀。仪与妃园寝同。至选择茔地。请令钦天监、会同洪文澜、敬谨选择。其修券事宜。及神牌点主。造办应用一切物件。均照和硕履亲王等原奏办理。从之。　　

○又议、雍正五年。征准噶尔、亏空军需。各省旗官兵二十三案。共银三万七千七百八十两有奇。米二百六十三石有奇。马二百四十二匹。核对原案。或马匹劳伤倒毙。或制备行装。或借支盘费。或产业已尽。无力完帑。均属情有可原。应请豁免。从之。　　

○吏部议覆、御史朱士伋奏称、嗣后轮奸之案。不行弋获。文武官照盗案例参处。专管官讳匿不报。上司狥庇不参。均照讳盗例议处。应如所请。从之。　　

○户部遵旨议、御史陈其凝奏、安徽被灾州县。所有本省捐纳谷石。请照现在江苏之例。一体减三收捐。未被灾州县生俊、向被灾处所纳谷者听。又江苏减三收捐。原议来年四月麦熟停止。东南麦收。非西北可比。来年四月。谷价恐未平减。请宽期两月。以新谷登场为止。徽如蒙俞允减捐。亦请一律遵行。应如所请。令该督作速会同各该抚、酌量地方情形。妥议奏明办理。得旨。依议速行。　　

○又议准、甘肃巡抚元展成疏报。中卫县白马寺滩。新垦地亩四万九千三百八十二亩。自乾隆元年初种。二年升科。现当再行确勘加增分别上中下地。共应加增粮四百七十四石有奇。银七十八两有奇。永为定则。从之。　　

○礼部议奏、湖北枝江县烈女淡大姑。许字民张含章。尚未成婚康熙十三年。遇贼义不受辱投缳殒命。宜予旌扬。从之。　　

○兵部议覆、大学士仍管川陕总督查郎阿疏言、乾隆二年。添设四川参游都司守备等关防。谨遵部议。酌拟字样。威茂营参将改为副将。应铸给四川威茂协副将关防中军守备、改为该协左营都司。应铸给四川威茂协标左营都司佥书兼管中军事关防。添设右营都司。应铸给四川威茂协标右营都司佥书关防。仍留小河营守备。应铸给四川松潘镇属小河营守备条记。普安营游击、改为参将。应铸给四川普安营参将关防。该营守备。应铸给四川普安营参将中军守备条记绥宁游击、改为参将。应铸给四川绥宁营参将关防。该营守备。应铸给四川绥宁营参将中军守备条记。均应如所拟令礼部铸造给发。从之。　　

○刑部议覆奉天府府尹吴应枚疏请、添设狱囚绵衣煤灰等项。其费取之赃罚项下。并田房杂税银。不敷。于各州县内、通融拨足人犯解省质审照递解例。按程给与口粮。应如所请。从之。　　

○又议准、湖北巡抚崔纪疏言、湖北按察使衙门黄州、郧阳二府。俱向无监狱。武昌、蒲圻、汉川、松滋、宜城、房县、竹溪、保康、兴山、等九县。或向无监狱。或监狱窄小。请分别添建。从之。　　

○豁免雍正七年、至十三年、西北两路出征之护军校等员。满洲、蒙古、汉军、绿旗兵丁。借支未完银十二万七千四百七十五两有奇。　　

○己亥复江南山、清、等六州县、驿站水夫旧数。谕、江南驿站水夫。前经巡察御史条奏、裁六留四。即以裁存工食。为大差经临、雇募民夫、每百里给价一钱之用。今朕闻得江南之山、清、桃、宿、邳、沛、等六州县。地处冲繁。差务既倍于他邑。河多闸坝。挽拽更难于平川。其间守候耽延。尤多迟滞。驿地裁夫之后。以一钱为雇募之价。实有不敷。官民不无赔累之苦。所当酌量变通者。著将此六州县、原裁六分水夫之数。仍照旧例增复。俾民无科派之扰。官无赔垫之虞。该部即行文该督抚知之。　　

○调广东提督张天骏来京引见。以直隶马兰口总兵保祝、署理广东提督。副都统布兰森、署理直隶马兰口总兵官。　　

○庚子。训督抚董率州县、尽心民事。谕、据河南巡抚尹会一奏称、种树为天地自然之利。臣于上年、钦奉谕旨。随饬地方官、责成乡地老农。多方劝谕。自桑柘榆柳、以到枣梨桃杏之属。遇有闲隙之地。不可种谷者。各就土性所宜。随处栽植。加意培养。今各府查报。一年之内。实在成活之树木。共计一百九十一万有余。兹当冬末春初。再加申劝。期于递年加增等语。夫农田为生民之本。而树畜尤王政所先。周礼太宰。以九职任万民。其二曰、园圃毓草木。可以知所当务矣。朕御极以来。轸念民依。于劝农教稼之外。更令地方有司。化导民人。自勤树植。以收地力。以益民生。今览尹会一所奏。是豫省一年之内。已种树一百余万之多朕思中州接壤畿辅。为南北往来之冲。并未闻有教民种植、滋事繁扰之处。安见豫省之法。不可仿行于他省耶。至于五谷者。乃民命之所关。吾君臣受上天牧民之责。而于民之所、资以生者。转视为缓图。亦逐末而忘其本矣。地方有司。但知以簿书为事。自顾考成。幸免参罚。便为称职。此等人员。固不可与劣迹昭著者。同日而语。而究之牧民之要道。缺焉未尽。所谓父母斯民者安在乎。国家设立仓储。原以济小民之缓急。当救济百姓之时。岂复有所吝惜。但仓储有限。而人数繁多。不足之数。势必借资于邻省。倘邻省又复歉收。则将如何经理之。是在督抚大臣。董率州县官。早作夜思。视百姓之事。如己身之事。勤勤恳恳。劝勉化导。俾百姓各尽力于南亩。野无旷土。户无游民。纵不能如古人之耕九余三。即有成效。然亦必令有所储畜。以备不虞。不为旦夕糊口之谋。而置仰事俯育于膜外。则克尽牧民之本图矣但小民识见短浅。不能虑及久远。必须良有司感之以至诚。使官民上下。情意流通。有言必信。奉令承教。出于自然。行之既久。渐臻家给人足之风。此等牧令。真不愧古之循良。该督抚当优奖而荐举之。朕必加以迁擢。风示群吏。倘袭取虚文。不求实政。或且刑驱势迫。使闾阎未受盖藏之益。而已受繁苛之扰。此又国法之所不贷者。可将此传谕各省督抚。善体朕心。勉力为之。以前朕望。　　

○又谕、前据贵州总督张广泗参奏张照在黔。糜费军需银两摺内。特标百万军需于前。而下文参其任意支领。是显然军前所用钱粮。皆张照经手之项。是以朕降旨令其赔还十分之八后又有人奏称、张照经手钱粮。祇派发各府银十三万两之数。此外与伊无涉。朕令户部行文张广泗确查具奏。今据张广泗查奏、张照经手钱粮。只发过银二十五万余两。是此数与原奏迥不相符且迟至二年之久始行覆奏。显有回护原奏。碍难措辞之处。张照在黔办理军务。与哈元生等意见参差。不能和协。朕是以降旨彻回加以处分。又因张广泗、有糜费钱粮之参奏。是以照例责令赔补。并非从前深恶张照。而于不应著赔之项。罚金以惩之也。今细览张广泗查奏之摺。是张照本无应赔之项。何得强令赔还。朕惟以大公办理天下之事初无成见成心。并非此时嘉奖张照。而欲枉法以宽之也。若照户部所议。复令张广泗再查。伊仍不免瞻顾。难于回覆。此案著交与办理军机大臣。秉公妥议具奏。　　

○户部等衙门遵旨议覆、总漕托时、和硕和亲王弘昼等、条奏剔除漕弊二摺。一、托时奏请严定私卖食米之禁。应如所请。旗丁多余食米。该督严饬地方、及领押等官弁查察。必俟抵通交卸之后。方准变卖。如沿途指称食米货卖者。不论糙熟。照漕例一体治罪。一、托时奏请酌定营汛官兵赏罚应如所请营员失察盗卖。专汛之千把。照州县失察例议处。兼辖之游守。照府道失察例议处。拏获一年二次者。专汛官纪录一次。兼辖官至四次、纪录一次。汛兵疎纵。照不应重律治罪。拏获报官。将应入官之米价追赏。文职衙门拏获。照武职一体议叙。一、托时奏请定小船偷载之罪。应如所请。小船人户。受雇偷载漕粮者。照漕白二粮、过淮后盗卖盗买例。减二等发落。一、托时奏请严头舵连坐之罪。应如所请。旗丁盗卖漕粮本船头舵。不据实举首。照窃盗同居父兄叔伯等知情不首例治罪。受财者、计赃从重论。一、和亲王等奏、漕船舱口。用栅栏封锁。以杜盗窃。查漕船米石。自水次以至抵通。数千余里。沿途遇有风火洩漏起剥等事。官丁等均须不时料理。栅栏封锁。果否于军船无碍。应交总漕、会同有漕督抚、妥议办理。一、和亲王等奏、严禁漕船货买别帮余米、抵补交仓之弊。应如所请嗣后漕船抵通交仓不足。无故挂欠者。不准买别帮余米抵补。从之。　　

○一等子丰阿达故。以其弟达勒当阿袭爵。三等子来仙缘事革退。以其弟文玉袭爵。一等男范时捷故。以其子范济袭爵。一等男刘英故。以其侄刘沛德袭爵。　　

○辛丑。上诣皇太后宫问安。　　

○二等男索讷木故。以其弟占禄袭爵。　　

○壬寅。谕、据广西提督霍昇奏称、自八月以来感冒呕吐。至今未痊。艰于步履。恳请解任回籍。以重岩疆等语。朕览霍昇所奏。情词恳切。准其解任回籍调治其提督员缺。著谭行义前往署理。　　

○二等男兼佐领富代故。以其子富山袭爵。　　

○癸卯。孝庄文皇后忌辰。遣官祭昭西陵。　　

○上诣皇太后宫问安。　　

○谕、宁夏地方。十一月二十四日地动后。总兵官署火起。闻印信被火销化著该部速行铸就颁发。所有王命火牌勘合劄付等件。该部一并查给。　　

○三等子伊凌阿故。以其侄六十五袭爵。一等男图讷故。以其侄堆齐袭爵。一等男满丕故。以其侄富僧额袭爵。　　

○是日起、上以岁暮祫祭太庙。斋戒三日。　　

○甲辰。是日、己未年立春。顺天府进土牛春山宝座。　　

○谕、湖广镇筸镇总兵官员缺。甚属紧要著将襄阳镇总兵官周仪调补。襄阳镇总兵官员缺。著张天骏署理。周仪未到镇筸镇之先其印务著总督德沛、暂行委署。　　

○大学士伯鄂尔泰等遵旨会议、江南河道总督高斌覆奏、现在淮安宝应一带。河道情形。并陈明新闸未开。其奏称较旧闸艰难者。自属讹传。查河臣职司河务。利害机宜。当有确见。但河工防范。宁密毋疎。宁先毋后。浮言固不可信。过虑亦不可无。据称清江浦一带。上游稍有停积下游之宝应、高邮、等处。浑水渐次澄清。一交春融。冰消水旺。自必洗刷尽净。查上游既有浮沙停积。春融溜行直下。恐难一律深通。又据称、冬月以来。西风大作。高堰旧石工闸。不过裂缝数处。明春修葺。甚易为力。查高堰大堤。为淮、扬、二郡保障。既有裂缝。必俟春融料理。万一春水突至。侵入石缝。裂处更甚。易为力者。转难为力。至泰州、仪徵等处应浚运盐河道俟该河督。与督臣盐臣会查明确。将所需夫工银两。册报工部查核。从之。　　

○户部等遵旨会议覆奏滇省铸运京钱据云南巡抚张允随称运送维艰。请照旧铸数酌减一半。查滇省开铸已经三载。铜铅充裕。工匠熟悉自应仍照原额鼓铸。若虑运路荒僻。查有广南府剥隘地方。为商贾通衢。改由此路挽运。较为便易。或于定价外。量加脚价。均俟该抚回滇之日。酌定奏请施行。得旨。所奏是。依议即行。　　

</div>
    <div class="pagination">
<a href="清实录乾隆朝实录_page119.html">上一页</a><span>...</span><a href="清实录乾隆朝实录_page115.html">115</a><a href="清实录乾隆朝实录_page116.html">116</a><a href="清实录乾隆朝实录_page117.html">117</a><a href="清实录乾隆朝实录_page118.html">118</a><a href="清实录乾隆朝实录_page119.html">119</a><span class="current-page">120</span><a href="清实录乾隆朝实录_page121.html">121</a><a href="清实录乾隆朝实录_page122.html">122</a><a href="清实录乾隆朝实录_page123.html">123</a><a href="清实录乾隆朝实录_page124.html">124</a><a href="清实录乾隆朝实录_page125.html">125</a><span>...</span><a href="清实录乾隆朝实录_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
