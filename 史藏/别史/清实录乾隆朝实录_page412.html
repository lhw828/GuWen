<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 412 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 412 页/共 1860 页</h1>
    <div class="content">
○以头等侍卫乌丹、为杭州左翼满洲副都统。　　

○贵州巡抚孙绍武疏报、南笼、镇宁、独山、瓮安、青溪、等五府州县。开垦额外额内田地共三百九十二亩有奇。　　

○是日、驻跸南石槽。　　

○甲辰。上诣皇太后行宫问安。　　

○谕曰、彭维新、陈德华、现在议处候旨。兵部汉堂官办事乏人。著内阁学士庄有恭、署理兵部侍郎。即速进署办事。　　

○定边副将军额驸策凌奏、本年七月内。有准噶尔乌梁海杭噶勒、投诚前来。经臣等询问。伊逃来时。与一蒙古台吉额伦同逃。额伦已被人拏回。伊一人步至边卡。已遵旨阻回。嗣后除即行阻回者。无庸另议。其有畏本处治罪。不肯回巢者。臣等难以办理。请酌量照前收留。俟夷使进贡来京时。将不容留逃人之处。晓谕准噶尔台吉。彼必愈加感激。臣等亦得遵循办理。得旨、此次投诚之杭噶勒。其情节并不与巴雅尔相似。乃遽令阻回。办理殊属拘泥。嗣后有似此及必不愿回巢者。仍著收留安插。　　

○是日、驻跸汤泉。翼日如之。　　

○乙巳。上诣皇太后行宫问安。　　

○谕军机大臣等、前因山东被水地方。赈借需米。曾将奉天米石。可否运往东省接济之处。询问达勒当阿等。据奏、奉天地方被灾。现在米价昂贵。不能接济东省。续因降旨截漕。足敷备用。又经阿里衮奏明停止。今据苏昌奏报、奏天各属得雨后。秋收丰稔。米价自应平减。而东省莱州等处。被灾较重。正须赈贷之用。可传谕达勒当阿、苏昌、令其就本处情形。或可得十万石。或数万石。由海道运往东省。于灾地甚属有益。如果可行。其作何运往之处。即一面办理。一面奏闻。仍知会山东巡抚。若不能得米。即不必知会山东。惟将情节奏闻。寻奏奉省今年秋收。在七分以上。粮价渐减。办米接济山东。于奉省旗民日食。不致有亏。现拟办十万石。即雇船先运三万三千石。赴莱州府交卸。余米咨明山东巡抚、令于来春拨船赴奉领运。下部知之。　　

○又谕、据大学士高斌奏称、江苏烦剧重地。书役之侵蚀飞洒。百弊丛生。牢不可破。诚恐察弊既滋扰累。而察出一弊。将更转增十弊。不惟无益。而且有损。雍正年间。清查滋扰。固是办理者之奉行不善。今次之清查。恐亦不能即谓委协。闻此际已有书役侵蚀。畏罪不能自完。仍浼粮户代为应承实欠。重出完纳者甚多。是小民现今已受重完之累。而蠹蚀仍未能清。纷扰多端。难于枚举。至所谓书役者。约言若无多人。其实一邑中其类何止数百。盖书、则有经承、书办、清书、役、则有原差、快役、以及图书、里书、排年里长等类。实繁有徒。而所谓绅衿者。其中贤愚优劣。固有不齐。但系一邑一乡之望。且南邦读书者多。尤宜养其廉耻。导之以礼。而书役虽贱。与小民同类。今皆不能无扰。而此中畏罪之徒。奸匪之蠹。遇事风生。拖累无辜。牵连良善之处。亦所不免。以致民情惶恐。窃以安民首在察吏。今江苏繁剧之州县。宜慎选精明强干之员。俾久于其任。令督抚面行晓谕。清查积欠一事。原属应行加意。剔厘蠹弊。惩一儆百。不时体察。从容妥办。须用宽严相济。积欠原应新旧并徵。于设法催科之中。寓劝导抚字之术。其人如果清勤廉干。人地相宜。准督抚保题。升则升衔。降亦留任。虽未能责效于目前。亦可澄清于久远。其现今派令清查多员。可否渐次彻回等语。清查江苏积欠一事。原始于安宁屡次陈奏。经大学士等议行者。原以杜书役之侵蚀。俾拖欠积习。可以悉除。而于民间不致滋扰。今既有称安宁办理未协者。尹继善、为本省总督。何以视若无涉。未行奏闻。或者此奏所言有未尽然耶。可传谕尹断善、令其将所奏情节。详查明白。据实奏闻。并将高斌覆奏摺。抄寄大学士讷亲阅看。令其作速寄交爱必达。将摺内情节。是否如此。密行详查。据实具奏。　　

○大学士等议覆、钦差大学士高斌、两江总督尹继善等奏称、查勘六塘、沭河、工程。因前筑土堰。尚欠高厚。以致冲漫。应请将六塘河、险处堰底加宽二丈。次冲亦加宽二丈。其余地势低洼者。酌量加高二三尺。沭河、南北两岸土堰。亦应分别加高培厚。宿迁、桃源、两县属之县东、湖边、等处。形势兜湾。应将河身挑直。大兴集、上下旧堰。尚有逼近河身者。应向高阜处。展开建筑。砖井、王家庄、等处河内。俱有矶心大滩。应切去滩嘴。又骆马湖之尾闾。有永济石桥一座。过水处太窄。应接建石桥四十丈。上下开挑引河一道。请动项兴修。再此项堰工。原为保护民田。嗣后应于每年农隙。令里民按田出夫。将残缺处酌量修补。水发时、地方官督率居民。协力防护各等语。均应如所请办理。得旨、依议速行。　　

○丙午。上诣寿皇殿行礼。　　

○奉皇太后还宫。　　

○诣皇太后宫问安。　　

○上还宫。　　

○旌表守正捐躯之江苏山阳县烈女李氏。　　

○丁未。上诣皇太后宫问安。　　

○大学士等遵旨覆奏、用兵之道。原非专仗火攻。前奉谕旨。或断其粮道。或绝其水路。使之坐困。允合机宜。至选旗兵之精锐。汰绿旗之闲冗。在京师旗兵。较绿旗自属勇往。但此番金川用兵。举动措置。较前次瞻对之役。似为上紧。据张广泗奏称、征兵去刮耳崖仅二三十里。则就现在情形而论。已经扼其险要。如派京兵前往。即以一当十。数亦不少。目下天气渐寒。道途遥远。非若前次派往瞻对。止数十人。易于料理。且旗兵自京抵营。约须三两月之久。中间或己就破灭。或已经围困待毙。俱未可知。且可无庸传谕张广泗也。报闻。　　

○以河南按察使舒辂、为安徽布政使。江西南赣道富明、为河南按察使。　　

○致仕太子太保大学士查郎阿遗疏闻。得旨、查郎阿患病溘逝。知道了。该部知道。　　

○以故奉恩辅国公吉存子特通额、袭爵。　　

○戊申。谕曰、吏部侍郎德沛、著在阿哥书房行走。　　

○谕军机大臣等、闻江苏清理积欠。此际有书役侵蚀。畏罪不能自完。仍浼粮户代为应承实欠。重出完纳者甚多。以致人言藉藉。清查弊窦。固难免议论。但原以除弊。而所闻果实。则是办理犹未尽善。此弊尤宜厘剔。从前粮户完纳之时。多有转托吏胥。代为输将。而奸胥蠹吏。暗行侵蚀。在所不免。此次清理。若仍按粮户追纳。小民有重完之累。著传谕安宁、此项积欠内。有系吏胥侵蚀者。应向吏胥查追。不得任其狡饰。仍向粮户重科。务须加意稽查。妥协办理。　　

○吏部议奏、兵部议处江西南昌镇总兵高琦、废弛武备一案。违例邀誉。应将尚书彭维新、左侍郎鄂容安、陈德华、照例革职。得旨、兵部议处高琦一案。违例邀誉。并不遵旨察议。部中从无似此办事之理。将该堂官等交部严加察议。昨至汤山。侍郎鄂容安、在中途内廷班次接驾。因召至面前。降旨训饬。原因彼系满堂官。且现掌部印。应于彼是问。是以至九卿接驾之地。不复问彭维新、陈德华也。且二人向日。即旅进旅退。无所可否。亦不足问也。设其当问。即似鄂容安马前训饬。有何不可。乃由汤泉回至行宫时。九卿立班侍驾。而彭维新、陈德华、独不在班。指名寻觅。良久始至。据称为关防所阻。则九卿在班者甚众。年高如刘于义。并未被拦阻。何独伊二人。其将谁欺。此乃伊等知朕训饬鄂容安、惧而避匿。人臣敬君之道。有是理乎。若恐朕以待鄂容安之道待之。即谓有失大臣之体伊不能受。则此心益不可问。其罪更不容诛矣。前代廷臣。有挂冠径去者。此乃纲纪凌替所致。我朝天泽明而名分肃。岂容有此。况彭维新、曾罹重谴。起自废籍。复以居忧赴任。为言官所劾。廷议革职。陈德华、因伊弟陈德正有议处之案。具摺奏辩。竟匿不上闻。亦经部议革职。朕皆弃瑕录用。而伊二人平日居官。不过庸碌备位。全无奋勉之意。今遇此等些小罪谴。辄如此存心规避。若更加穷诘。则其罪益无可容。姑免深究。彭维新、陈德华、著照部议革职。鄂容安。从宽革职留任。　　

○己酉。上御乾清门听政。　　

○兵部再议、江西南昌镇总兵高琦。到任三载。并不尽心训练。以致武备废弛。及奉旨询问。徒以两次出巡。朦混覆奏。应照废弛营伍例革职。得旨、高琦著革职。从宽留任。　　

○湖北巡抚陈宏谋疏报、蕲州卫开垦下则屯地、七顷三十三亩有奇。　　

○庚戌。定侵贪犯员罪名。谕、人臣奉公洁己。首重廉隅。贪婪侵盗之员。上侵国帑。下朘民脂。实属法所难宥。是以国家定制。拟以斩绞重辟。使共知儆惕。此纪纲所在。不可不持。皇考世宗宪皇帝、惩戒贪墨。执法不少宽贷。维时人心儆畏。迨至雍正八年、因吏治渐已肃清。曾特旨将从前亏空未清之案。查明释放。此其明验也。朕因见近来各省侵贪之案累累。意欲早为整顿。庶其惩一而儆百。不致水懦而宽难。特命大学士等查明原委。雍正年间、秋审朝审案内。侵盗及贪婪各犯。奉旨勾到者八案。拟入情实、未经勾到者八案。雍正六年、各省勾到。惟朝审未勾、内有拟入情实者五案。又历年贪婪立决。未待秋审者二案。是侵盗贪婪之犯。秋审时原有拟入情实。奉旨勾到者。及询以今何以率入缓决。以致人不畏法。侵贪之风日炽。则不能对。盖因例内载有分年减等。逾限不交。仍照原拟监追之语。至秋审时概入缓决。外而督抚。内而九卿法司。习为当然。初不计二限已满。既入秋审。自当处以本罪。岂有虚拟罪名。必应缓决之理。即在本犯。亦恃其断不拟入情实。永无正法之日。以致心无顾忌。不知立法减等。原属法外之仁。至限满不完。则是明知不死。更欲保其身家。此等藐法无耻之徒。即应照原拟明正其罪。嗣后此等二限已满。照原拟监追之犯。九卿于秋审时。核其情罪。应入情实者、即入于情实案内。以彰国法。朕于勾到日。再为酌夺。其如何分别酌核之处。著大学士、九卿、悉心妥议速奏。寻议、凡侵贪案犯。二限已满。察其获罪之由。如动用杂项。及那移核减。一应著赔。作为侵欺。并收受借贷等款。问拟贪婪。迨监追后急图完公者。量拟为缓决。若以身试法。赃私累累。至监追二限己满。侵蚀未完尚在一千两以上。及贪婪未完尚在八十两以上者。秋审时即入情实。请旨勾到。从之。　　

○谕、各省进呈题名录内。开列各官衔名。祗应开注籍贯履历。乃有兼写表字别号者。殊非进呈之体。著通行传谕禁止。　　

○兵部议覆、两江总督尹继善疏称、邳州赵村驿、额马三十匹。不敷承应。且西至东岸驿甚远。须设腰站。请于利国、东岸、二驿内。抽马三十匹。夫十八名。增给赵村本站。并添设单家集腰站之用。又古城驿、原设马四十匹。山阳县、原设马九十一匹。此二驿、路当极冲。支应竭蹷。请于金陵、江东、姑苏、平望、桃山、五驿内。共抽马三十九匹。夫二十八名。增给古城、马二十匹。夫十六名。山阳、马十九匹。夫十二名等语。均应如所请。从之。　　

○以翰林院检讨陈兆仑、充日讲起居注官。　　

○辛亥。上诣皇太后宫问安。　　

○幸瀛台。　　

○谕军机大臣等、各省督抚开报米粮价值。用以验年时之丰歉。审民食之盈虚。必当确核时值。据实入告。固不可故为减少。亦不得有意加增。前曾降旨、令将价增价减之处。比照上月填注。原欲知实在情形。乃近见各省所报。大抵多称价贵。有连年丰稔、而仅开价中。或仍开价贵者。岂通属竟无价贱之处。历岁总无价贱之时。即一府一县之中。岂无上月价昂。下月价减者。盖缘督抚所奏。悉据州县开送。地方官若照实价申报。则采买时不得浮开。是以豫为之地。此亦情理所有。不知奏报稍有不实。则民生之盈绌。必致壅于上闻。非朕勤恤民生之本意。嗣后各督抚、务必随时确访。实在市价。不得一任属员随意开送。又不可因朕此旨。有意将米价裁抑少开。以图粉饰。古太师陈物价以观民风。汉剌史问羊得马。民不敢欺。传称循吏。况六府八政。首重谷食。是曰民天。其亟加之意。毋伪毋隐。俟奏事之便。传谕知之。　　

○以河南南阳镇总兵成元震、甘肃河州镇总兵金贵、对调。湖广襄阳镇总兵齐大勇、陕西兴汉镇总兵改光宗、对调。　　

○壬子。上御太和殿视朝。文武升转各官谢恩。　　

○谕、江南凤颍泗三属。频年被灾所有借给耔种口粮银米。曾经降旨、将乾隆六七两年借项。于丙寅、戊辰、二年分还。乾隆十年借项。于己巳、庚午、二年分还。但上年该处复被偏灾。今岁又值蠲免停缓之年。若于戊辰年全行催输。民力未免拮据。著加恩将从前分年带徵之项。分作戊辰、己巳、庚午、三年。按限徵还。八九两年借项。亦于此三年内带纳。其十一年出借之项。著缓至辛未年催徵。该督抚等、务须转饬属员。妥协办理。以副朕体恤灾黎之意。该部遵谕速行。　　

○兵部议准、湖广总督塞楞额疏称、澧州营所辖自岩土□巴垱、至宜都营。计程一百四十余里。未设塘汛。请拨施南协战兵七名守兵三十名。归宜都营。添设五塘。每塘安兵三名。共十五名。余二十二名。添入城汛。从之。　　

○赈贷河南许州本年分水灾饥民。　　

○甲寅。孝慈高皇后忌辰。遣官祭福陵。　　

○上御懋勤殿。勾到云南、贵州、情实罪犯。停决云南斩犯二人。贵州斩犯六十一人。绞犯一人。余五十人予勾。　　

○谕、据山西巡抚准泰奏称、晋省办铜鼓铸。尚须白铅点锡。应委员赴楚采买。一时不得其人。请饬发参革河东道周绍儒、出资前赴采买。效力赎罪等语。周绍儒、阘茸无能。贻误地方。现在照例治罪。既据准泰保奏。著照所请。将周绍儒发往晋省。办理铅觔。以赎前愆。　　

○谕军机大臣等、据直隶总督那苏图奏称、山东被灾。有携眷、单身、贫民。前往口外热河等处。投亲种地觅食。经由直隶地方。其中不无有衰老孱弱者。时届寒冬。请于通州总路。派员设厂。将东省衰老孱弱贫民。日给通仓色米留养等语。朕思东省与直属接壤。其出外觅食之人。经过地方。远近不同。亦不止通州一处。若于通州设厂。虽仓廒近便。而路远不及抵通之贫民。无由觅食。且贫黎闻有此信。势必奔赴来通。将来聚集多人。转恐派员料理。未能周到。不若于直属附近东省州县。遇有前来觅食贫民。随其所至地方。就近收养。酌给口粮。以度隆冬。俟春和资遣回籍。可传谕那苏图、董率属员。妥协办理。　　

○又谕、贵州省余成龙案内。未勾之黄忠义等四十三犯。俱著牢固监禁。行刑时、不必一同绑赴市曹。盖人数既众。恐致别生事端。且虽同在叛案之中。而情罪轻重各异。愚民无知。见其往而复返。转生玩法之心。不足示儆。可传谕孙绍武知之。其马玳案内。二十三犯内、有情罪稍轻九犯。及年七十以上五犯。俱从宽免勾。其行刑时、仍照例绑赴市曹。务令严加防范。　　

○大学士等议覆、两江总督尹继善奏称、江苏潮灾最重。贫苦兵丁。除本身不准入赈外。家口请一体给赈等语。查江苏灾地兵丁。已叠颁谕旨。与齐民一体抚恤。又赏给一月钱粮。该督尚未奉到。是以奏请赈济。应令该督遵旨悉心查办。如抚恤并赏给一月钱粮之外。尚有应行接济之处。再行奏明办理。得旨、依议速行。　　

○闽浙总督喀尔吉善参奏、浙江巡抚常安贪劣各款。一、收受前任海盐县知县周宣猷、金三百两。保升嘉松分司。一、收受候补分司陈柱、银二千两。许补周宣猷题升遗缺。又收受周宣猷每年养廉盐规之半。一、信任东塘同知刘晏、诸暨县丞张治、屡委署府县各缺。一、克扣心红纸劄。及书吏饭银二千余两。一、各所掣盐。并不亲行掣验。一、勒索盐政衙门承差规礼。一、克扣兑盐及秋审跟役饭钱。一、扣存净慈寺工银。一、勒索海关书吏规礼。一、收受墅河米牙规银。许增卖价。一、纵容家人。赊取各铺人参金珠等物。不给价值。一、海塘效力人员。朦混咨部得官得旨、据闽浙总督喀尔吉善参奏、浙江巡抚常安贪婪种种。常安著解任。命大学士高斌、会同顾琮、前往浙江查审具奏。摺款并发。浙江巡抚员缺。即著顾琮补授。总漕员缺。著蕴著补授。　　

○赈恤山西襄陵、太平、永济、等三县。水灾、雹灾、饥民。并予缓徵。　　

○乙卯。上诣皇太后宫问安。　　

○谕、山东被水之齐河等州县。成灾加赈。有因仓粮不敷。银谷兼赈者。定例每谷一石。折银五钱。但思东省连岁歉收。今年被灾。亦非寻常可比。现在粮价高昂。照例折价。恐不敷购买。所有加赈口粮。著加恩于每石五钱之外。增银一钱折给。俾穷黎得资接济。此出格外特恩。不得引为成例。该部遵谕速行。　　

○赈恤两淮吕四、余东、余西、金沙、西亭、石港、掘港、丰利、角斜、拼茶、伍祐、新兴、刘庄、庙湾、丁溪、草堰、小海、板浦、中正、临洪、等二十场。本年分水灾灶户。并予缓徵。　　
</div>
    <div class="pagination">
<a href="清实录乾隆朝实录_page411.html">上一页</a><span>...</span><a href="清实录乾隆朝实录_page407.html">407</a><a href="清实录乾隆朝实录_page408.html">408</a><a href="清实录乾隆朝实录_page409.html">409</a><a href="清实录乾隆朝实录_page410.html">410</a><a href="清实录乾隆朝实录_page411.html">411</a><span class="current-page">412</span><a href="清实录乾隆朝实录_page413.html">413</a><a href="清实录乾隆朝实录_page414.html">414</a><a href="清实录乾隆朝实录_page415.html">415</a><a href="清实录乾隆朝实录_page416.html">416</a><a href="清实录乾隆朝实录_page417.html">417</a><span>...</span><a href="清实录乾隆朝实录_page413.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
