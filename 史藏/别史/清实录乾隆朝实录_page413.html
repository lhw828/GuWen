<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 413 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 413 页/共 1860 页</h1>
    <div class="content">
○是日起。上以孟冬享太庙。斋戒三日。　　

○丙辰。孝敬宪皇后忌辰。遣官祭泰陵。　　

○户部议覆、四川巡抚纪山疏称、筹办进剿金川事宜。一、川省出征官兵。借给制备行装驮载银。一、旧铸新铸及靖蛮各炮。须雇内地长夫运送。支给工食银。一、出师官兵。支给盐菜口粮。一、口粮每日支米一升。一、派调候补员弁。支给行装盐粮。派调土兵。支给口粮盐菜银。一、各处土兵。除已经派调外。有情愿添助。并出力复仇者。支给盐菜口粮银。一、汉土兵丁口粮。愿支折色者。照例以米面脚价合算。随地支给。一、总督张广泗亲赴军营。从行书吏。支给盐菜口粮。汉土兵丁。折给牛羊犒赏银。一、出师官兵粮饷。应先筹办。一、军营裹带炒面。应设法采办。一、挽运夫役脚价。按日支给口粮。一、西南两路进兵。粮饷宜分路办运。一、西南两路各员。月费口粮。并帐房锣锅骑驮等项。分别支给。一、官兵雇用通译、斗级、仓夫、并派听差外委兵丁。除领兵将弁。于征兵内拨用。余分别支给工食口粮、骑＜?马犬＞盘费脚价。一、总督张广泗随营遣用官四员。所需月费口粮、骑＜?马犬＞锣锅帐房。分别支给。又选外科医生二名。支给骑＜?马犬＞口粮。一、杂费赏赉银。议给备用。一、解送饷银。分别支给需用银。并酌给帐房。一、动支赏赉银。制办赏号物料。一、西南大小土司迎谒。需用赏号。兼收抚被掳穷番。请照瞻对案例。于道库动支银五百两制备。一、挽运军粮。应酌定折耗。一、安设军台。一、遇害兵丁夫役人等。宜给搬骸夫马。均应如所请办理。得旨、依议速行。　　

○丁巳。谕军机大臣等、前据张广泗奏报、办理大金川情形。及今又经逾月。尚未见奏捷音。想该督娴于军旅。熟谙机宜。必使实奏肤功。是以相持许久。若如李质粹等、从前办理瞻对之草率了事。早可告竣矣。但前据该督奏称、战碉险绝。难以猝攻。而班滚狡诈潜逃。暗为勾结。近据纪山奏、亦复相同。必须彻底殄除。方无贻患。如此时已经捣穴歼渠。诚为尽善。若尚需时日。则彼处地近雪山。朕思际此冰霜严冷。我师屯聚。诚恐堕指裂肤。难于取捷。或且暂行退驻向阳平旷之地。令得稍为休息。俟气候融和。再加调官兵。厚集军威。以成一举扫除之计。其应行防范之处。务当严密周详。无令乘机兔脱。全在该督算计万全。可谕令该督、酌量现在进剿机宜。妥协办理。至善后事宜。前曾令该督按度全川形势。大为筹办。但思若仍归伊等土司。不过夺彼与此。终易煽惑。殊非长策。因思彼处地邻西藏。来往之所必经。若即归入西藏。令王子朱尔默特那木扎勒、就近管束。受达赖喇嘛化导。其一应钤辖稽查。悉令王子派头目前往经理。以专责成。现有驻藏大臣总辖董率。足资弹压。如此则西罏藏路。俱可永远宁谧。不致劳动官兵。盖伊等原系番回。种落虽殊。情形相类。以番治番。较为妥便。若谓道远难于遥制。则青海部中、尚有达赖喇嘛徒众。可见番回同类。远近无分。比之设屯置卫。非可同日而语。该督其善体此意。悉心筹画。妥酌以闻。蜀中土目。碉塞星罗。悉在幅员之内。非缅甸等越在外藩可比。即如昭通古州等、当时始事。未尝不大费经营。而迄今遂成乐土。成效具在。并非黩武穷兵、劳师勤远之谓。此番徵兵转饷。业已不赀。即使莎罗奔、与班滚实在并获。亦不足偿。且欲使边省兵民。永安衽席。正不得惮于劳费。其经理得宜。惟该督是任。可传谕知之。　　

○以福建巡抚陈大受、为兵部尚书。　　

○调安徽巡抚潘思榘、为福建巡抚。以广东布政使纳敏、为安徽巡抚。安徽按察使赫庆、为广东布政使。　　

○以四川按察使仓德、为四川布政使。四川建昌道石杰、为四川按察使。　　

○是月。两江总督尹继善奏、勘办潮灾情节。得旨、此次灾固异常。而汝等从宜办理。可谓知轻重。足慰朕怀。但此后更当督令属员等、尽心详悉妥为。以结此局耳。　　

○署江苏巡抚安宁奏、苏松等属、猝被风潮。坍损各项工程。应分别缓急。动项兴修。得旨、以工代赈。正应及时为之。并壮观瞻也。　　

○闽浙总督喀尔吉善奏、闽省各属。大约雨水调匀。缺雨地方甚少。惟台郡匝月不雨。似有旱象。得旨、览奏俱悉。台湾若成旱灾。不比内地。一切应加之意也。　　

○山西巡抚准泰奏、晋省常平仓。出借平粜。锢弊多端。请嗣后每年止许平粜。其出借一项。必地方官确核情形。详请上司批准。方准借给。并将从前奸民蠹役、换新领以抵旧欠之弊。尽发其奸。勒限本年秋收后。彻底清完。如绅衿士庶抗欠。该州县分别详革追比。其胥役作奸。立拏究治。一俟报完。即委员盘查。得旨、好。加意妥为之。　　

○大学士公庆复奏、遵旨于八月十六日。自军营起身回京。现已抵陕西省城得旨、卿起身而来。宜即奏闻。今已至西安而奏。为已迟矣。　　

○又奏、臣行抵陕西。接奉谕旨。以准噶尔未可深信。命臣暂驻陕西。密为防范。臣遵即驰赴庄浪暂驻。倘有应办事件。一面办理。一面奏闻。得旨、知道了。此时并无信息。大约玉保所奏。用心太过。反觉荒唐。今卿业经起程。多行数日何妨。即有意外之事。有卿在彼。量亦无忧。　　

○川陕总督张广泗奏、臣自抵军营后。见川省军务。一时未能告竣。即凯旋之后。一切善后事宜。尤须驻劄川省。就近经理。陕甘二省。外临九边。内控三辅。营务地方。势难遥制。请另设陕西总督。专任臣节制川省之任。得旨、卿所见虽是。但陕甘现在无事。卿正宜留川。详悉经理善后之图。又何必易制哉。　　

○甘肃巡抚黄廷桂覆奏、甘肃河西各郡丰收。应乘时采买。现在安西、甘州、西宁、肃州、等处。仓谷较少。酌买十万石。分贮各仓。如价稍昂即停。下部知之。　　

○又覆奏、臣前所奏被旱地方。系宁夏、凉州、一带。已将采买停止。安西、西宁、甘州、肃州、等府州。夏收既稔。秋收又丰。即提督永常所请采买地方。已拟定于各该处采买谷十万石。现动项办理。得旨、览奏已俱悉。　　

○两广总督策楞、署广西巡抚鄂昌奏、粤西购买滇铜。已运到十五万斤。请先添炉二座。与原炉十座。一同开铸。铸出钱、搭放兵饷。得旨、好。知道了。　　

○贵州提督丁士杰奏、古州苗疆。俱属安辑。但恐总督张广泗、甫经调任。各苗人不无观望。现与巡抚孙绍武、留心防范。协和化导。不至稍有贻误。得旨、览奏足慰朕怀。常如此留心。地方自获安宁也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十九



大清高宗法天隆运至诚先觉体元立极敷文奋武孝慈神圣纯皇帝实录卷之三百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。冬。十月。戊午朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○颁乾隆十三年时宪书。　　

○顺天府行乡饮酒礼。　　

○己未。谕、向来祭享太庙。献爵献帛。例用侍卫、及太常寺官。朕御极后。俱令用宗室人员。盖因宗支繁衍。实惟祖德所诒。一气感孚。昭格尤为亲切。且使骏奔走。执豆笾。有事为荣。亦得服习礼仪。陶镕气质。意盖有在。但演习礼节。奉常实所专司。宗室既非所属。未必听其指授。嗣后每逢祭祀之期。著派宗人府王公一人。前往监视。俾进退优娴。执事有恪。以昭诚敬。将此载入会典。　　

○户部议覆、福建巡抚陈大受疏称、前奏准筹贮台郡仓谷四十万石。应匀拨分贮。但台湾府仓无多。凤山、诸罗、彰化、三县仓。有在府城者。有在本邑者。淡防厅向无仓。续建亦为数不足。核计共应添建仓一十四间。又知府经管之仓。贮谷颇多。除交盘出结。责成该府。细事统令府经历兼管。至厅县之仓。仍令各该同知、知县、经理。又旧仓如勘有应修之处。分别咨部。未买之谷。务于今冬足数收贮。均应如所奏。从之。　　

○以江苏淮阳道叶存仁、为安徽按察使。　　

○庚申。上诣皇太后宫问安。　　

○幸圆明园。　　

○户部议覆、前署山西巡抚宗室德沛疏称、交城县之张家山、王家山、木股沟。阳城县之松脚山、并边傍子洞。盂县之王子、均才、温家等山。平陆县磨儿岭之三成、洋溢、二洞。线断砂微。不敷工本。请准封闭。至交城县之马鞍山、并边傍新开子洞、金金沟。平定州之铜题山、黑白铅矿各一。砂线近来俱旺。试采有效。请开采抽税如例。余铅酌量官收。责冀宁道总理稽查。嗣后如砂微质薄。仍咨部封闭。又晋省鼓铸。现需白铅四十一万五千斤。本省矿产。尚难即时敷用。仍请委员赴楚采买。均应如所请。从之。　　

○辛酉。上御洞明堂。勾到四川、广西、广东、福建、情实罪犯。停决四川斩犯二人。广西斩犯三人。绞犯一人。广东斩犯七人。绞犯三人。福建斩犯九人。绞犯四人。余九十九人予勾。　　

○谕军机大臣等、从前班滚焚毙。未得确据。是以屡次降旨。令密行体访。今据总督张广泗、查明班滚仍踞如郎。且敢肆行多事。攻打康朱。踪迹显然。汪结于班滚潜逃时。明知隐匿。且遣使往来。暗通消息。游击罗于朝、亦系上年承办此案之人。恐其发露。意欲多方掩饰。是汪结实为彼地之巨蠹。而罗于朝亦属知情。种种情形。俱属显著。该督谓、虽彼处无再用兵之理。而设法钩致。大费经营。朕思班滚狡狯生事。至为可恶。不可不明正刑章。若果能如计就擒则已。否则再用大兵攻剿。亦系出于不得已。而非黩武。在目今进剿大金川。须全力贯注。不得分营。至将来金川事竣。即应移师如郎。迅速擒讨。断不容缓。汪结既为彼耳目。罗于朝身为营弁。乃内地之人。輙敢与之通同。更为不法。至进兵时。须先期将罗于朝、汪结、二人。以他事调赴军营。一一讯明。便可得班滚实在下落。而明正其罪。此际更密为防范。令汪结不得暗施狡计。必当擒获班滚、明治其罪。以正从前草率之失。所为一举两得。实在此役。此时宜遵前谕、不必稍露风声。以防他变。可传谕张广泗、知之。　　

○又谕、据新柱奏、本年八月、苏禄国遣番丁郁朗等来闽。据该国王咨内称、前贡使朥独喊敏、在吕宋之时。探知甲黎司耶黄占、系漳州龙溪县石尾乡居住。见有妻子。胞叔黄照、前经任吕宋甲必丹。胞弟黄令、黄罕、彼时亦在吕宋营商。今三人俱已回家。前咨敢请裁夺。又武厨安力等、谢恩事竣。祈配搭早船返国等语。看此情节。是该国王之意。以吕宋夷目抢夺一事。中国未经代为申理。是以再行咨请。但思濒海省分。皆接壤外洋。其岛夷互相争夺等事。只可听其自行办理。未便有所袒护。以后如遇此等事件。惟有晓以大义。俾知中国体制。不敢分外干求。至于内地民人。私越外洋。勾结滋事。甚有关系。可传谕该督抚、当遵照定例。一应海口。严密稽查。不得一任属员。虚应故事。其马光明等、挟嫌构衅。据该抚等审拟佥配。并咨明该国王、告以马光明等、因在内地犯事。且系内地之人。与该国无涉。亦只应如此办理。惟是马光明、陈朝盛、二犯。虽拟佥发。此等棍徒、在配所亦未必安静。或致更滋事端。著掣回解京。交部拘禁。再本年三月内、陈大受奏、已饬布政使将审拟马光明情由。咨明该国王。何以该国王、至今尚未知悉。且夷使武厨安力等、何以尚留厦门。未遣归国。又该抚前奏、吕宋番目黄占、从来未入内地。今该国咨称、现有妻子。居住龙溪。更有胞叔黄照、曾为吕宋甲必丹。今已回家。是否实情。著一并查明具奏。寻据喀尔吉善、陈大受等奏、办理马光明等一案。审拟具奏后。即饬勒限佥解赴配。适郁朗等到厦。因该国番官咨内、又有追取郑赞珍珠一事。干涉案犯陈梧。须与质对。是以未经起解。查陈梧假称番王世子。侵吞番货。照例拟军。应请与马光明、陈朝盛等。一并解部拘禁。至陈大受将审拟马光明案由。饬司咨明该国王。于三月间、缮发厦门同知。转给番使武厨安力等、承领。时因风信不顺。内地并无往洋船只。至今仍留厦门。以致该国王尚未知悉。复遣郁朗等来询。再黄占亲属在闽各情节。俟察查确实。再行覆奏。得旨、览奏俱悉。　　

○军机大臣等议覆、川陕总督张广泗奏、大金川善后事宜。应设兵弹压一摺。查安设重镇。分布营汛。以控制蛮方。系照黔楚苗疆一例办理。但该督欲增兵七千余名。转运维艰。恐非久远之计。不若于荡平后。遵旨归入西藏管辖。以番治番。事属妥便。又有驻藏大臣、董率钤制。尤为得宜。应令该督、酌看彼地情形。详悉定议具奏。得旨、依议速行。　　

○户部议覆、奉天府府尹苏昌奏称、金州地方。上年收成歉薄。兵丁食用拮据。本年三月、由将军衙门、咨借民仓米石。臣于复州、拨借米二千四百八十石。兹届秋收。应行照数还仓。而兵丁以金州离复州窎远。挽运维艰。请就近交纳宁海县仓。但查复州仓粮。已有拨运宁海。并支放赈济旗兵米五千余石。亦不便过为缺额。请于该处现存米价银两。照时价拨发复州。采买还仓等语。均应如所请行。从之。　　

○川陕总督张广泗奏、金酋不法。臣前分派西南两路各镇将。领兵进剿。七月内、尚能奋勇直前。各距贼巢不远。迨八月内、因去巢愈近。贼守弥固。是以各路、虽据报有攻击斩获。而未能直捣贼巢。臣现查有昔岭山梁。可以俯瞰勒乌围。而直下刮耳崖为尤近。拟于九月中、亲往督率指示进攻。务期于九十两月内、进取贼巢。报闻。　　

○予故内大臣滚太、祭葬如例。谥简恪。　　

○壬戌。谕、江苏所属沿海州县。猝被风潮。前已降旨截留该处漕米二十万石。备赈粜之用。但思此番被灾。地方广阔。户口实繁。至淮、徐、海、各属积歉之区。亦应豫筹接济。将来加赈平粜。需用必多。著再于下江漕粮内、截留二十万石。以资接济。其如何分别存留派拨之处。该督抚悉心妥办奏闻。该部遵谕速行。　　

○又谕、江苏苏松等属。沿海被灾之地。现在加恩按月给赈。经大学士高斌、会同该督抚等、酌议银米兼放。折赈定例。每米一石。折给银一两。但思今岁潮灾较重。实不比寻常。地方米价昂贵。照例折价。尚恐不敷。著将崇明等九州县。折赈口粮。每石增给银二钱。俾穷黎得从容购觅。均沾实惠。　　

○吏部等部会议、宁古塔将军阿兰泰等覆奏、永吉州改设理事同知等官一案。内称、船厂地方永吉州。向隶奉天府。今既改设同知。归宁古塔将军辖。所有旗民交涉人命盗案。及从前知州应办民人刑名钱谷杂税等项。俱令同知办理。详报该将军完结。其秋审并奏销等事。亦由该将军具题等语。应如所奏办理。又称、该同知所辖地方。周二千余里。遇查验等事公出。若无接办之员。必致误公等语。亦应如所请、将理事通判。照旧存留。又称、吏目系知州属员。今设理事同知。应改为巡检。兼司狱事务。再学正照旧存留。文武生童。亦令同知管辖。仍详报将军。转行奉天府府丞考试等语。亦应如所请、将永吉州吏目裁汰。改设宁古塔巡检一员。永吉州学正、改为宁古塔学正。印钤均咨礼部换给。又称、伯都讷地方入册居民。仅三百余户。其分驻州同、应裁。另设巡检一员等语。应如所请办理。其伯都讷巡检印记。亦咨礼部换给。至所称伯都讷地方、旗民交涉命盗案件。交该副都统办理。咨报将军衙门。其一切钱谷、并文武生童事务。令同知办理详报。至大计之年。同知以下等官。俱由该将军办理具题等语。亦均如所请行。从之。　　

○癸亥。上御洞明堂。勾到奉天、陕西、情实罪犯。停决奉天斩犯一人。绞犯一人。陕西斩犯五人。绞犯二人。余四十六人予勾。　　

○谕内阁、刑部、朕因各省侵贪案件累累。意欲惩一儆百。以息贪风。大学士及该部。并未详查立法本意。盖悬度朕意、止于恶侵。而不知朕意、实在于惩贪。夫侵盗之与贪婪。似乎有间。而不知服官守职者。孰无畏惧之心。不敢先亏库帑。至于藐视国课。恣意侵渔。则下此之苞苴鱼肉。更复何所顾忌。必致朘民自润。贻害无穷。故天下庸有贪而不侵者。必无侵而不贪者。严侵盗、正以惩贪婪。此整纲敕法之要道也。及至再三降旨。晓谕。令大学士、九卿等。详悉酌议。于秋审时、应情实者、入于情实。乃今陕西省勾到情实案内。即有李铭盘、吴浩、丁棻、三案。此又矫枉过正。惟旨是从。而三案未必皆当勾决也。此中亦有必无可贷者。但今当定议之始。向来因陋就简。常入缓决之人。即以情实正法。所谓不教而杀。朕不为也。著于法外施仁。暂行停勾。再予一年之限。或尚能悔悟完项。自赎其罪。以邀宽典。如仍复玩视国法。必予勾以正其罪。朕用法从无假借。而必准情酌理。允协厥中。以归至当。著通行各督抚、共悉此意。　　

○谕、军机大臣等、朕曾记忆从前顾琮面奏、湖河地亩。伊任内办理。有未令升科者。盖一经升科。则遇水旱之年。势必查勘赈恤。所奏如此。其意以此等地亩。升科之后。转难料理。今日完颜伟所奏、亦与顾琮之意略同。朕思湖河地亩。若不令开垦升科。则附近居民。安插何处。使之资生糊口。若遇水旱之年。因未升科而不加赈恤。此等穷民。又作何料理。完颜伟所奏、此间已议矣。著传谕顾琮、令其将从前陈奏未详之处。并未令升科之田亩。系何地方。逐一详悉具奏。　　

○又谕、据常安奏称、浙省严州府属建德、淳安、寿昌、桐庐、四县。并严州一所。近时牛疫流行。民力艰窘。请照乾隆五年之例。饬令地方官。查明牛疫人户。每只借银三两。于次年麦熟、秋收后。分作两次徵完。共需银三千六百余两。于司库公项内借给等语。此奏、著交顾琮、令其查明办理。寻奏、请照乾隆五年借给牛本之例。动支司库银两。照各地方牛疫之轻重。定借银之多寡。并按各户所种田数。少者借银一二两。多者借银二三两。俟来岁麦秋两熟后归款。报闻。　　

○铸给云贵督标中军副将关防。从总督张允随请也。　　

○甲子。上幸静宜园。驻跸。　　
</div>
    <div class="pagination">
<a href="清实录乾隆朝实录_page412.html">上一页</a><span>...</span><a href="清实录乾隆朝实录_page408.html">408</a><a href="清实录乾隆朝实录_page409.html">409</a><a href="清实录乾隆朝实录_page410.html">410</a><a href="清实录乾隆朝实录_page411.html">411</a><a href="清实录乾隆朝实录_page412.html">412</a><span class="current-page">413</span><a href="清实录乾隆朝实录_page414.html">414</a><a href="清实录乾隆朝实录_page415.html">415</a><a href="清实录乾隆朝实录_page416.html">416</a><a href="清实录乾隆朝实录_page417.html">417</a><a href="清实录乾隆朝实录_page418.html">418</a><span>...</span><a href="清实录乾隆朝实录_page414.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
