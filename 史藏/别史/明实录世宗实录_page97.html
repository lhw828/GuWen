<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 97 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 97 页/共 518 页</h1>
    <div class="content">　　○升户部右侍郎马森为本部左侍郎改南京户部右侍郎黄养蒙为户部右侍郎
　　○命抚治郧阳右佥都御史吴百朋以原职巡抚南赣汀漳
　　○升尚宝司少卿史朝宾为南京大理寺右寺丞
　　○吏部覆议礼科给事中王楷言四事一选德行以振士风人才之成就其责系督学之官宜访学行兼优者以往其所校士亦必以德行为主而不专尚文辞乃足以树风声而端趋向一处贡途以备实用岁贡一途迩来率多衰年就教者殊非国家作养之意自今凡遇考贡须拔其经通而年壮者充之其衰疲不堪策励量给冠带以示优处一谨奏辩以存大体言官论列者止据官箴大节毋得钩索隐微而被论之臣如果事情有枉亦宜虗心以待公论之定毋得哓哓辩讦一明事权以饬吏治两直隶各差都御史及御史事权襍出举劾互施令有司救过不给甚非治体今后请以其权一切归之抚按其各差举劾自职掌专署之外不得概及庶职守归一而吏治可清＜锍-釒＞入下所司议覆俱允行之
　　○壬戌望夜月食
　　○癸亥  睿宗献皇帝忌辰  奉先殿行祭礼
　　○户部进猫睛祖母碌等石四百五十块用银四万七千八十余两
　　○甲子设醮于大高玄坛自是日至八月终止停常封
　　○户部奏发太仓银七万两于宣府八万两于大同三万两于蓟州三万两于密云二万两于昌平为来岁主客兵饷  上曰近年各处司道官怠肆成习所发银可令巡按巡关御史严督趁时籴买具奏敢有迟误者户部指名参治
　　○丙寅崇信伯费坤持节封岷王道病而卒  上以坤卒于王事诏有司营葬如例加赐祭一坛
　　○庚午方士赵添寿进献符法三十六本  上曰兹所进法秘皆出真传特授添寿为道录司右演法仍给冠带敕遣还乡已添寿复以法秘进乞留寓静虗观为  上祈祝  上纳其所献令遵前旨趣归
　　○壬申  孝庄睿皇后忌辰  奉先殿行祭礼遣彭城伯张熊祭  裕陵
　　○甲戌  孝穆皇后忌辰遣成安伯郭应乾祭  茂陵
　　明世宗肃皇帝实录卷之五百二十二




大明世宗肃皇帝实录卷之五百二十三
　　嘉靖四十二年七月丁丑朔时享
　　太庙遣驸马都尉许从诚代
　　○庚辰  仁孝文皇后忌辰  奉先殿行祭礼遣清平伯吴家彦祭  长陵
　　○癸未兵部覆巡按辽东御史杨柏条上边事一辽东零贼侵扰岁无虗日宜令诸将各率所部士马分畨设伏以待之一将官失事发戍有因众寡不敌情在可原者第编充本处不必拟发他镇一将官发戍本镇者许其率家丁随军杀贼自赎一辽东所设路台每五里一座猝遇贼至趋避无及宜于其中各增设一座务堪保障不嫌详密一辽东兵备守巡四道太仆苑马二寺及副参守备备御等官宜令久任诏从之
　　○甲申  上谕大学士徐阶等曰今人臣中欺谤者不无而外官贪肆为尤甚国□民苦悉此辈所为  祖宗法度视为眇耳此本在冡宰力行阶等以示吏部尚书严讷讷奏今为国守土而于民为最亲者莫切于守令若守令忠廉则国与民两受其福贪肆则两受其害诚不可不辨也大抵人臣忠则诚心报国而守法恒谨故克励于廉肆则放心为利而视法恒轻故敢行其贪贪廉之间可验忠肆忠肆之判寔系理忽近者藩臬有司率不能体
　　皇上为国为民之心或赃罚纸赎之隐匿或拆乾长例之滥收或羡余火耗之侵渔或里甲夫马之克落或科派劝借之横加或寿仪节礼之概受或广市土产以结欢于要势或极腆供亿以善事乎上官淫刑以残伤逞诈以笼络潜贿以枉法假公以济私有臣如此国安得不亏民安得不苦  皇上洞见弊源欲申明  祖宗法度而命臣等以力行臣等敢不奉诏请行各抚按官不待复命即将所属贪肆有迹者以名闻听本部分别处治臣等又惟人不易知知人不易万一有力者行其苞苴有挟者凭于城社有智者巧设机械善于弥缝如此大奸反得漏网而惟悃愊孤寒之辈乃輙及之明有国典幽有天道不可欺也仍乞  皇上亲降德音责以虗心秉公博访细察必使可去者无不去所去者果可去上以为国下以为民而一无所私为焉如臣等及抚按但有所私听两京科道官从实紏之＜锍-釒＞入得旨藩臬有司贪肆者如议行抚按官从公劾奏如有不当尔部中及都察院科道官即行参治其抚按官仍令督率守巡遍历郡邑稽查奸弊修举职务如敢玩逸一体参劾尔等推升选用务秉至公以体朕保国为民至意
　　○己丑西苑玉龟生五卵守者以为  寿徵  上喜遣成国公朱希忠告
　　太庙廷臣表贺
　　○辛卯中元节遣清平伯吴家彦广宁伯刘允中兴安伯徐梦旸玉田伯蒋营分祭
　　八陵都指挥同知陈书祭
　　恭仁康定景皇帝中官祭  恭让章皇后都指挥同知王极祭  孝洁皇后及  哀冲太子  庄敬太子各陵坟
　　○壬辰云南布政司进青红黄宝石六千七百六十九颗
　　○巡抚福建都御史谭纶以四月中平海大捷闻言贼自兴化破城后乘胜攻陷平海据之我兵方议大征会长乐县新倭自福清渡江谋趋平海合营总兵俞大猷刘显遮之于途擒斩几尽余党俱遁入海平海贼闻之始惧欲逃为官军所扼不得出乃移营渚林迤南时副总兵戚光继自浙江应调至臣素知其勇略使领中军显左军大猷右军及战继光先进薄贼巢左右营继之四面合围因风纵火贼死战皆灼烂巢中积尸及霤无一人得脱者因叙诸臣功以继光居首显大猷次之募兵督战如副使汪道昆参议万民英又次之先驱陷阵如把总胡守仁等又次之邀贼助阵如义士许朝先刘文敬又次之而二司府县等官万衣等之给饷纪功屯兵分守均宜叙录至于江西巡抚胡松南赣巡抚陆稳浙江巡抚赵炳然调兵赴援之功亦不可泯而原任巡抚游震得指授于去任之日参政翁时器效死于戴罪之时劳绩并著固不当以昔日之过而尽掩其功也＜锍-釒＞下兵部议覆得旨  天地宗庙垂佑八闽底宁各官协谋戮力功实可嘉纶升右副都御史巡抚如故继光署都督同知仍荫一子为原卫正千户各赏银三十两纻丝二表里显于祖职上升二级与大猷各赏银二十两纻丝一表里道昆升一级民英升俸一级守仁等二十一人各升二级朝先文敬各授原籍所镇抚仍与守仁等各赏银十两炳然松稳各三十两二表里衣等十二人各五十两震得令按臣详勘前后功罪以闻时器仍逮京从公问拟
　　○甲午  成祖文皇帝忌辰  奉先殿行祭礼遣成安伯郭应乾祭  长陵
　　○取太仓中库银十五万两内用命以外库备取银补之
　　○戊戌金木土三星聚于井
　　○总督京营戎政镇远侯顾寰条议京营事宜一精挑选之法选取各营军士一万八千名分为六枝委边将六员统领操演一核操练之实各营查照火器之数加意操演务令精熟一作将士之气副将参游与京官无相统摄者处以宾礼中途相遇不必引避一明补替之例召募在逃者例不准补病故者各以精壮亲余顶补为事者许其出首复役一禁奸诡之习将官有犯诸司会同戎政衙门查究明白方许参提一专兵车之教兵车之制止则为营行则为阵宜行工部修造委官多方教演一预器械之设盔甲弓矢预先办理庶得有备无患之意一定编派之＜矢见＞外而列营内而守城各官军预先编派不致临时仓皇兵部议覆  上曰京营系兵戎之本选练事宜务从实举行毋虗文支调有负委任
明世宗肃皇帝实录卷之五百二十三



明世宗肃皇帝实录卷之五百二十四
　　嘉靖四十二年八月丁未朔祭先师孔子命礼部尚书李春芳行礼
　　○未封宫御武氏卒追封常殡丧礼如康嫔刘氏例
　　○戊申祭  太社  太稷遣英国公张溶行礼
　　○己酉祭  帝社  帝稷遣成国公朱希忠行礼
　　○庚戌岷府长寿王誉木□喜薨赐祭葬如例
　　○辛亥朝鲜国王李峘遣陪臣礼曹判书金澍等入贺殿廷工成及  万寿圣节宴赉如例
　　○壬子苑田献嘉禾一茎双穗八十一本一茎三橞六本一茎四穗一本  上以示辅臣遣成国公朱希忠献  太庙廷臣表贺
　　○癸丑泰宁等卫夷人头目升合等入贺  万寿圣节宴赉如例
　　○甲寅  孝康敬皇后忌辰  奉先殿行祭礼遣彭城伯张熊祭  泰陵
　　○以  万寿圣节遣清平伯吴家彦广宁伯刘允中兴安伯徐梦旸玉田伯蒋荣分祭  八陵都指挥同知陈书祭  恭仁康定景皇帝都指挥同知王极祭  孝洁皇后中官祭  恭让章皇后各陵寝
　　○丙辰  万寿圣节遣成国公朱希忠祀  天于玄极宝殿驸马都尉谢诏祭  内殿  上嘉二臣代祀祗慎效劳年久诏岁增希忠禄米百石加诏太子太保文武群臣各具朝服于皇极门行五拜三叩头礼免群臣宴赐节钱钞王府入贺人员及四夷朝贡使仍宴于阙左门
　　○致仕大学士严嵩李本各表贺  万寿圣节及进帝坛香烛本复献  圣德同  天万年纯佑颂  上嘉纳之各赐金币
　　○命神枢营佐击将军署都指挥佥事时雨充本营练勇参将升岷州守备指挥张德为署都指挥佥事充延绥游击将军
　　○初南京兵科给事中范宗吴言故事操江都御史职在江防应天凤阳二巡抚军门职在海防各有信地后因倭患遂以镇江而下通常狼福等处原属二巡抚者亦隶之操江以故二巡抚得以诿其责于他人而操江都御史又以原非本属兵难遥制亦泛然以缓圌视之非委重责成之初意矣自今宜定信地以图山三江会口为界其上属之操江其下属之南北二巡抚万一留都有急则二巡抚与操江仍并力应援不得自分彼此庶责任有归而事体亦易于联络章上  上命南京兵部会官杂议以闻至是议定兵部覆请行之诏可今后不系操江所辖地方一切事务都御史不得复有所与
　　○辛酉诏加御史姜儆王大任俸各一级以访求玄秘劳也
　　○癸亥  裕王第三子生
　　○建州女直夷人都指挥使忙恰答牙等畨族人纳麻萧等各来朝贡方物宴赏如例
　　○甲子以各处织造钦改叚疋违限罚各抚按官俸二月并令工部查经管官职名已未完数目及侵用等情工部覆奏  上曰改织叚疋原非加泒各官怠职玩事违限日久本当重治姑从宽已角□羊者免罚余各该掌印官并抚按俱住俸候角□羊到日分别参究治罪
　　○戊辰  宪宗纯皇帝忌辰  奉先殿行祭礼遣成安伯郭应乾祭  茂陵
　　○辛未祭夜明于夕月坛遣英国公张溶行礼
　　○癸酉祭历代帝王遣镇远侯顾寰行礼
　　○都察院左都御史张永明等＜锍-釒＞陈六事一励风纪言御史按治一方务秉公持正身先俭约日廪五升之外秋毫无取诸饮食供张导从夫马一切不以烦民乃为称职今后有糜费无度及馈送士夫牌坊夫马水手之类俟回道之日即以不职署考二公举劾请敕抚按廉察所属务秉至公有所剌举必直书其贤不肖之实不以短于逢迎而没其善不以有所凭藉而纵其奸至于贪秽尤著者许不时论列比其复命虽有举无剌亦宜听之又科臣参驳例以举劾异同为违禁不知人才有长短知人有明暗若抚按官雷同附和则部院何所据以参伍人才自今请令各出所见勿拘前例三严禁革顷人心玩愒百度废弛语钱粮则上下侵欺语刑名则任情轻重里甲困于锥刀田野空于科索纸赎不登册籍科歛则称修理役占军壮操练无兵沉匿公文而吏书滋贿凡此皆宪职之不举也自今宜行各御史严督所属痛厘宿弊以苏民困至于钱粮关系国储尤宜遵照宪纲亲临查核不得概委匪人虚应故事事竣仍备述政迹呈院以凭察考四督守巡言分守职在保厘分巡职在紏察其巡历有时其类报有期责至重且严也顷来守巡高坐会城而莫肯巡历官吏之恣肆贼盗之纵横又焉得周知而禁戢哉自今宜严督二道俾各举其职依期出巡依限回省如或仍前玩逸各官以不职抚按以罢软悉听臣等并科道据实参治五饬粮道国家十三布政司各该粮储官特领专敕至南直隶则兼责之兵备可谓重矣今起运存留类多稽误京边等需屡称匮乏皆以督理之不周也请严行各抚按官转督各粮道每岁例完八分以上方为称职否则遵照旧例备查完欠数目以为住俸降调罢职之等六稽勘劄夫勘劄皆系地方重大事情及官民冤苦奏词故有内外底簿以比其挨次之号有按季揭帖以报其奉行之日期有满差类册以约其完销之多寡其法至为详尽顷或顾忌利害引避嫌疑不曰地涉隔省则曰事经年久因循废阁旷职为甚请严行各差御史务遵旧例作速完报＜锍-釒＞入  上深然之命下所司从实举行
　　○乙亥徽府遂昌王载垿薨赐祭葬如例
　　○宜妃宋氏薨治丧葬如例
　　○致仕工部左侍郎郭鋆卒赐祭葬如例
　　○虏聚众辽东广宁塞外总兵杨照率游击线补衮郎得功等选铳卒由镇夷堡出塞分道掩之照夜行失道离塞六十里天明为虏所觉中流矢死补衮等驰至力战搏虏斩首二百二十余级虏乃引去补衮等以照尸还亡失官军五十余人
　　明世宗肃皇帝实录卷之五百二十四


大明世宗肃皇帝实录卷之五百二十五
　　嘉靖四十二年九月丙子朔
　　○丁丑荣府惠安王载塾薨赐祭葬如例谥宣懿
　　○己卯  孝恭章皇后忌辰  奉先殿行祭礼遣清平伯吴家彦祭  景陵
　　○惠济扯巴寺畨僧剌麻舍儿坚昝等来朝贡方物宴赏如例
　　○庚辰诏锦衣卫逮讯道士龚中佩及刑部员外郎邵畯各杖六十黜为民中佩供事陶真人府官至太常少卿是日  上偶遣官至坛寻检咒帙而中佩适出  上怒命锦衣卫捕中佩问状会有言中佩同畯夜饮者因并逮畯杖之
　　○给事中孙枝＜锍-釒＞言纳级指挥为武选一大弊往时原以趣办大工之用今大工已竣宜议停罢以清选法  上从其言罢之
　　○辛巳升大理寺左少卿王鹤为南京太仆寺卿四川佥事王时槐为尚宝司少卿
　　○夺兵部右侍郎协理戎政喻时俸一月以原任总督三边失钦降令旗故也
　　○复令崇文门宣课司商税收钱先是从主事范燧议每钱七文折收银一分行之半年而民间所积旧钱皆壅滞不行钱法遂坏于是给事中孙枝上＜锍-釒＞请罢前令而复收钱之旧仍按季输太仓充官员折俸部覆从之
　　○工部奏进贡夷人赏格每素叚一疋折银三两今承运库买办费至四两八钱事属虚冒当厘正有旨叚疋价银准照赏格给与著为例
　　○夜月掩南斗西第二星
　　○甲申录三十九年辽阳等处东州等堡获功官军王承爵等一百八十人升赏有差
　　○丁亥行大享礼于  玄极宝殿命成国公朱希忠代
　　○升巡抚四川都察院右副都御史陈尧为南京户部右侍郎河南右布政使康朗为都察院右佥都御史提督抚治郧阳
　　○升广东道御史王绍元为湖广按察司副使
　　○戊子原任大学士严嵩上＜锍-釒＞言臣年八十有四惟一子世蕃及孙鹄俱赴戍所在千里之外臣一旦先狗马填沟壑谁可托以后事惟  陛下哀其无告特赐放归终臣余年  上曰嵩有孙鸿侍餋已恩待矣竟不许
　　○己丑建秋报大典于大高玄殿三日
　　○巡抚应天周如斗言江南自有倭患以来应天苏松等处加派兵饷银四十三万五千九百余两今地方已宁乞减三分之一少苏民困户部覆言加派兵饷原以济急事已宜罢不但当减徵分数而已请下酌议悉除之报可
　　○山东巡按御史黄襄以九月十总兵杨照死事闻兵部覆奏  上曰照奋勇杀贼捐躯可悯其赠少保左都督荫一子为指挥同知世袭仍赐谥立祠祭葬如例照忠勇负气起家偏校以敢战知名抚士卒有恩故咸乐为之用初以罪废家居属时污浊凡边将无不由债帅进者照自分永弃会严世蕃败朝廷以人望用照由是感激知遇誓以死报起废数月间三战三捷竟殒于阵其义烈足称也
　　○录四十年辽阳马根单等堡斩虏功升赏官军韩禄等八十五人
　　○甲午升吏科左给事中赵灼为都给事中礼科右给事中沈寅兵科右给事中邢守庭刑科右给事中王楷俱左给事中吏科给事中辛自修礼科给事中邓楚望俱右给事中灼楷自修俱本科寅楚望俱户科守庭礼科
　　○升广西按察使侯一元为河南右布政使吏部考功司署郎中张巽言为狭西右参政
　　○发太仓银十四万九千八百六十余两于延绥充主客兵饷
　　○以水灾免徐州及丰县马价银二年
　　○乙未改镇守山西总兵官署都督佥事佟登于辽东
　　○  上谕兵部曰朕见风异两作矣倐起自北当承  天心爱示内谨火灾外防边寇顷杨照之事可见已其戒之于是尚书杨博等言各边俱昼夜设备可恃无恐而  陛下犹轸念若此  宗社之福也臣等敢不益加戒严仍移檄边臣一体防御仰慰  圣衷都察院左都御史张永明因请行五城御史谕民戒火报可
　　○丙申南京后军都督府佥书署都督佥事李广卒赐祭葬如例
　　○故海寇王直余党洪迪珍降伏诛迪珍漳州人初与直通畨后直败其部下残倭乃依迪珍往来南澳浯屿间惧官军诛之声言听抚而剽掠如故至是势穷率其子文宗自诣福建海道副使邵楩所愿立功自效总督都御史张臬收下狱驰＜锍-釒＞以闻诏即其地斩之
　　○安置齐庶人可涧于高墙并其弟可湖于闲宅禁住可涧与生员陆应旸有隙乃诈杀其奴以陷应旸可湖助之事觉为南京巡城御史张士佩所紏故有是命
</div>
    <div class="pagination">
<a href="明实录世宗实录_page96.html">上一页</a><span>...</span><a href="明实录世宗实录_page92.html">92</a><a href="明实录世宗实录_page93.html">93</a><a href="明实录世宗实录_page94.html">94</a><a href="明实录世宗实录_page95.html">95</a><a href="明实录世宗实录_page96.html">96</a><span class="current-page">97</span><a href="明实录世宗实录_page98.html">98</a><a href="明实录世宗实录_page99.html">99</a><a href="明实录世宗实录_page100.html">100</a><a href="明实录世宗实录_page101.html">101</a><a href="明实录世宗实录_page102.html">102</a><span>...</span><a href="明实录世宗实录_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
