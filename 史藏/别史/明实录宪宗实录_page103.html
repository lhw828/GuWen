<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 103 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 103 页/共 152 页</h1>
    <div class="content">　　○乌思藏辅教王阐化王并牛儿寨行都司指挥佥事班卓儿坚参等以朝廷遣僧录司觉义绰吉坚参往赐诰敕礼物各备佛像等物遣剌麻掌结等附绰吉坚参入贡各赐衣服彩叚鋗钞有差
　　○辛未华阳王申鍷并镇国将军申金□回居丧无礼弃母缺养凶暴贪淫戕害人命所为不法互相讦奏遣锦衣卫百户杨纲会镇守巡抚等官勘实命革爵戴民巾闲住申金□回妻陈氏妒忌杀人革其封号及母妃杨氏亦多罪过俱降敕切责府中人连者坐罪有差
　　○壬申初汪直朱永之讨建州也兵部尚书余子俊等建议诸夷有来朝不犯边者勿令惊疑至是直等以其所拟示弱损威乃遣使招诱建州夷人郎秃等四十人来贡欲寘之死且言建州三卫法当殄灭若今日纵还明日复为边患欲进兵征剿恐兵部复以为杀来朝者家属俟进止诏曰郎秃等既招诱来贡且拘留于边仍敕汪直等便宜行事至是直等械郎秃等至遂令都察院锦衣卫禁锢之
　　○癸酉朝鲜国王李娎遣陪臣韩致礼等奉表贡马及方物来朝贺  万寿圣节
　　○致仕太仆寺带俸少卿吴谦乞以其子荣为国子监生许之以谦尝在春宫侍书也
　　○甲戌命毁刊行会定见行律条巡抚南直隶兵部尚书兼都察院左副都御史王恕奏律乃治天下大法我  太祖高皇帝斟酌历代律条定为大明律凡四百六十条颁示天下而名例律有曰凡律令该载不尽事理若断罪而无正律者引律比附应加应减定拟罪名近在京书坊刊行大明律后有会定见行律一百八条不知何时而会定者内之法官老于刑名者必不依此比附但恐流传四方未免有误新进之士略举其兵律多支廪给条及刑律骂制使及本管长官条皆轻重失伦不可行于天下乞以其板毁之至是法司会议宜以恕言通行内外法官自后断罪悉依大明律并奏准见行事例敢有再称会定律条比拟出入人罪者以故出入人罪论仍行书坊即将所刻本烧毁违者并治以罪从之
　　○乙亥礼部奏  万寿圣节例赐百官宴  上令免宴赐以节钱钞
　　○命修神机营神旗庙
　　○夜东方流星如盏大青白色有光自毕宿行至天苑后四小星随之○丙子太监李荣传奉  圣旨升鸿胪寺主簿王哲为中书舍人仍旧办事儒士周惠畴张烈中书科食粮大慈恩寺国师乳奴班丹为灌顶大国师觉义绰吉坚参为国师大隆善护国寺灌顶大国师班卓儿藏卜为佛子国师著癿领占为灌顶国师
　　○丁丑  皇第五子生母曰德妃张氏
　　○戊寅授监生孙廷臣为中书舍人余翰学中书科书办三年照例授官廷臣太常卿兼翰林院侍读学士贤之子翰学太常卿谦之子也
　　○巡视江西南京刑部右侍郎金绅等言江西频年水旱民饥盗发今一欲有所为动拘于旧制不敢有所张弛臣以为地方无事当处之以经有事当处之以权因言今日救荒必须专委巡守官分投抚恤简任干济官分守巡捕然后严明赏罚以劝惩之庶事克有济乞敕该部不拘常例许臣等以权宜济事安民诏许之
　　○己卯兵部推举指挥同知詹钦于中都留守司管军政既而西厂管事针工局副使宗秀访钦素行不谨且短视诏令子俊等回奏子俊上＜锍-釒＞待罪言钦乃会官所举将材而＜锍-釒＞误用印  上怒其不谨且以将材虽会官所举而选用之际不加详察侍郎以上俱停俸一月命锦衣卫逮治所司官吏罢詹钦以大兴左卫指挥同知高伦代之
　　○夜月犯建闭星
　　○辛巳以明日冬至节遣驸马都尉周景蔡震分祭  长陵  献陵  景陵  裕陵文武衙门各分官陪祭
　　○遣驸马都尉杨伟祭景皇帝陵寝
　　○遣内官祭  恭让章皇后陵寝
大明宪宗纯皇帝实录卷之一百九十七
　　成化十五年十一月壬午朔冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○以明日  万寿圣节遣驸马都尉周景蔡震谒告  长陵献陵  景陵  裕陵杨伟谒告  景皇帝陵寝
　　○癸未  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○甲申以冬至节文武群臣朝亲王于奉天门东廊
　　○乙酉参赞机务南京兵部尚书薛远被劾乞致仕  上曰卿起用未久宜尽心职务用副委任不允所辞
　　○丙戌遣内官祭恭让章皇后陵寝以是日忌辰也
　　○吏科给事中王瑞言尧舜为治必通天下之志然后能成天下之务盖一人之识见有限众人之知虑无穷合众人之长而用之是乃所以通天下之情也今天下布按司进表官皆方面重臣其所部庶官之贤否政务之得失生民之利病钱谷之盈缩年岁之丰凶盗贼之出没事无巨细凡有关地方之安危者皆身历其地目睹其事心知其悉非若京师口耳传闻之不真也乞令各陈所见如某事当兴某事当革善者行之言或不切亦优容之自今仍谕布按司官进表来京各有所陈不得缄默自便如此则各官才识之高下自无不知天下之志自无不通天下之务自无不成矣＜锍-釒＞入有旨瑞泛言纷扰又奏疏内字画不谨命锦衣卫杖之
　　○命广西按察使张黼致仕黼朝觐后归家久不赴任为巡按御史所劾命执问至是拟罪奏上  上曰按察使之设所以司一方风纪常以身率先勤慎其下犹有不事事者况以怠惰导之乎张黼曩以朝觐至京黜幽之典非不亲见不以自惩乃复归家眷恋私事久不赴任所谓荒废职务诚如御史所论其令致仕勿复用
　　○赐故驸马都尉石璟截支禄米得终今岁支给璟以十月卒子宽请禄治丧故有是命
　　○乙丑升徽州府知府周正为云南布政司左参政
　　○赐朝鲜国朝贺陪臣韩致礼等宴并金织衣彩叚等物有差
　　○赐修武伯沈煜禄米如故煜坐事革爵寻复爵给岁禄之半至是恳请始全给之
　　○庚寅翰林院编修刘戬服阕复任
　　○辛卯升广西按察司副使范镛为按察使
　　○命番僧桑而结袭国师
　　○狭西岷州卫憨班等簇番人官巴等官郭等簇番人板的节等多藏等簇番人柒古陆等各来朝贡马及盔甲等物赐宴并彩叚绢钞有差
　　○壬辰刑部奏南京监察御史李纪建言申盗律定立嗣息滥讼三事今议得军职犯盗内府物宜依监守自盗事例立功满日于原卫带俸差操不许管军管事若盗御用器物俱依律拟议奏请处治为是其军民人等告争继承者必择立同宗昭穆相当之侄承继若众子无嗣必先尽同父长房之次子如长房无子然后以次及于众子又次及大功小功缌麻至亲之次子如俱无次子方立远房昭穆相当之人其长子无嗣亦尽同父以次长房之次子然后以次及于其余若无子者生前或择其人自幼抚养长大已立为嗣但不系异姓尊卑失序者仍旧承继不许宗族告争至如南京以守备为重其词状应内外守备官受理者听其户婚田土斗殴人命应法司受理者守备官无得侵越庶事体归一人易遵守议上从之
　　○癸巳南京刑部奏本部广东司事多官少日不暇给乞增主事一员写本监生一名外十二司增四名下吏部覆奏从之
　　○甲午赐赵府南乐王见澜岁禄之半先是王坐罪减禄三分之二至是奏请故有是命
　　○夜月犯毕宿
　　○乙未命修西岳庙○有弃尸于  天地坛垣外者缉事官校以闻锦衣卫指挥使朱骥监察御史丘山巡视京城俱被责问服罪命宥之仍停山俸一月先是有言坛垣外不洁者礼部行太常寺勘以为诬遂参奏言者至是太子少保礼部尚书邹干等及太常寺卿刘岌亦服罪  上俱宥之
　　○丁酉升南京兵部郎中辜颛为广西布政司右参议
　　○毛怜卫野人女直都指挥等官老佟等海服肥河等卫野人女直都督等官剌哈等各来朝贡马及貂皮赐宴并衣服彩叚等物有差
　　○夜月犯天樽星
　　○戊戌晓望月食免朝
　　○宥钦天监夏官正胡璟等罪先是钦天监奏月未入见食一分已入不见食八分今至辰四刻食既掌监事太常寺卿童轩具言璟等遵古历法推算然当随时占候修改以与天合晋隋以来虞喜何承天虽立岁差之法亦欠精密况地势南北高下不同未免有差今璟等不能修改宜罪而彼执称遵古历法并无增损奏乞裁处  上曰璟等推算既遵古法无差其宥之
　　○己亥致仕南京吏部尚书钱溥乞以其子峘为国子监生许之
　　○太监李荣传奉  圣旨授听选官袁昇江怀为鸿胪寺主簿御用监办事升光禄寺署正李景华陈敩任杰为尚宝司丞鸿胪寺序班李纶通政司知事严勋翰林院侍书文思院副使王刚高明锦衣卫所镇抚冠带监生李英中书舍人冠带儒士顾经等六名俱鸿胪寺序班儒士丘伦与冠带中书科食粮
　　○庚子赐周府永宁王同金□牙第二子名曰安瀔汝阳王同铚第五子名曰安氵□豫
　　○升礼部带俸郎中何暹为太常寺少卿仍于内阁书办以九年秩满也
　　○巡抚河南右副都御史李衍奏自成化十四年十一月至今年六月赈济荆襄等府卫所军民一十七万一千三百九十余户男妇四十五万五千三百九十余口凡用米榖二十四万七千四百三十余石银四千一百三十余两
　　○四川播州宣慰使司湖广施州卫高罗安抚司各遣把事人等来朝贡马赐彩叚及钞有差
　　○巡抚贵州右副都御史陈俨等奏播州苗贼赍果等转横乞调湖广四川广西附近官军共五万五千克期同会贵州听臣等节制直抵贼巢以除后患兵部尚书余子俊等言贼作于四川而贵州守臣自欲节制诸军恐有邀功之人主之且四川湖广连遭凶荒岂可重手足而轻腹心兴师五万以三月计之则用军储六万七千五百石以半年计之则用一十三万五千石况两藩山路舟楫不通肩担背负必得二十七万之众俟其运至则天时渐热瘴疠方盛此心腹之忧也  上是其议令行贵州守臣不得轻率
　　○辛丑追封襄王祁镛故妃李氏为襄王妃夫人虞氏为次妃
　　○巡抚贵州右副都御史陈俨等以西堡狮子孔既平上议以为赏罚者劝惩之典西堡蛮夷之叛盖由署都指挥佥事管立不能先事防御长官温铠恣意贪黩署都指挥佥事蔡英等不能往来遏截宜治其罪贵州宣慰使安观致仕家居不至城市近因用师臣等以观所治水西与西堡接壤且老于事体夷人畏服令守水西后路观初称疾退避己而幡然思效亲率其子宣慰贵等统所部士卒二万进攻白石崖四旬而克其所辖士卒家自馈饷不劳官司及班师径归卧于家臣等屡以礼招徕卒不至宜加旌擢以劝来者于是命逮管立等五十六人鞫治如律给观正三品昭勇将军诰命
　　○壬寅升广东布政司右参政袁恺为本司右布政使
　　○襄王祁镛奏臣近奏乞追封故妃李氏为襄王妃然与臣母妃靖氏封号无辨窃观诸司职掌凡命妇因子孙官爵封母并祖母者并加太字臣闻礼以义起议礼出自朝廷乞如命妇制  上曰议礼虽出自朝廷但□祖宗旧制乃万世臣子所当遵守者其敢擅增损乎诗云不愆不忘率由旧章王所请非旧章其己之
　　○命修  天地山川工坛殿宇垣墙之损坏者○癸卯升湖广右布政使何乔新河南右布政使程泰俱为本司左布政使
　　○甲辰升山东按察司副使陈相为河南按察使云南右参政章律为广西左参政
　　○乙巳诏贵州湖广四川巡抚官督布按二司官各赍银一万两于贵州近苗卫所共籴米三万石豆三千石以备调兵之用时将征黑苗故也
　　○丙午提督抚治郧阳等处大理寺右少卿吴道宏奏荆襄虽称流民渊薮其来实自河南今河南右参政蔡志佥事董龄皆任抚民之寄不亲诣其地以尽职业致流民冒禁成群潜入荆襄居住宜治二人罪以为居官自图安逸者之戒  上曰流民弃业而逃势非得已若有司加意抚还亦可渐复今河南方面官不亲抚治非所以副增官专治之意也其各令治罪如律
　　○巡按福建监察御史戴用坐故入漳州府知府张璝罪法司问拟赎杖复职从之
　　○丁未增设  天地坛祠祭署祀丞一员
　　○赐朝鲜国成化十六年大统历
　　○命筑宁夏沿河边墙镇守宁夏太监龚荣奏宁夏东路自花马池至黄河东至平山墩西至黑山营中间相去几二百里虏所出没说者以为前有黄河可恃然春夏之时河可恃也如冬月冻合实为可忧今欲沿河修筑边墙使东西相接其西路永安墩至西沙嘴旧墙低薄颓坏欲改筑高厚庶可保障地方事下兵部覆奏以为便遂役一万人筑之
　　○靖虏将军抚宁侯朱永等袭败建州夷上章奏捷谓建州贼巢在万山中山林高峻道路险狭臣等分为五路出抚顺关半月抵其境贼据险迎敌官军四面夹攻且发轻骑焚其巢穴贼大败擒斩六百九十五级俘获四百八十六人破四百五十余寨获牛马千余盔甲军器无算诏授其奏捷舍人李珍监生陈澍俱为锦衣卫百户珍太监李荣侄澍陈钺子也仍敕永等曰得奏足见尔等同心运谋鼓振军威致兹大捷迩来遣将出塞鲜有若兹之举况能冒犯霜雪深入险阻朕甚嘉悦兹特降敕奖谕以励勤能报功之典俟册报之日在所必行即今严寒尔等良食自慎官军暴露艰苦为朕加意抚恤其钦承之
　　○己酉擢行人邓庠杨纯俞振才太常寺博士张稷知县朱洪阎仲宇李隆陈嘉谟高辅陛愈于璧为各道试监察御史
　　○太傅会昌侯孙继宗卒赠郯国公谥荣襄继宗字光辅  孝恭章皇后之兄宣德初特授府军前卫指挥使景泰初升都指挥佥事袭父会昌伯爵  英宗复辟进封会昌侯总五军等营曹钦反加太保  上即位初定十二团营命继宗总督操练初御经筵以故事知经筵事及监修国史书成加太傅年已七十余屡次角□羊兵柄不允年八十始得请犹莅事后府至是卒年八十五  上哀悼之辍朝祭葬恤典悉如例继宗为人谨愿无他异能国朝外戚不预政事继宗始总兵柄晚年耽权固位颇为言者所论而  上眷礼不衰卒保富贵令终长子瑾早卒嫡孙铭嗣侯爵诸子王□赞珍琏俱锦衣卫指挥
　　明宪宗纯皇帝实录卷之一百九十七
大明宪宗纯皇帝实录卷之一百九十八
　　成化十五年十二月壬子朔  上视郊祀牲
　　○监察御史许进言国家以科目取士慎选考官甚为详备近各布政司每遇开科輙徇私情所聘以为考试及同考试官者多非其人以致校阅不精有遗才之弊窃见两京俱命翰林官主试故所取得人乞各布政司亦如两京例命翰林官主试为是  上谕礼部臣曰布政司乡试自聘主司乃  祖宗旧制行之已久许进何得具奏欲改之且科目选贤国家重事若聘主司徇私作弊无往而不为奸利矣尔其行令巡按御史并布按二司今后敢有作弊者令互相紏举或尔部中详看体访得出奏来必重治之
　　○甲寅实授监察御史刘宇王辅贺霖刘璧奚铭为监察御史宇广东道辅四川道霖福建道璧广西道铭山西道
　　○乙卯命羽林前卫带俸都指挥佥事田进安子玉代父原职本卫指挥使
　　○致仕南京吏部尚书崔恭卒恭字克让直隶广宗县人正统丙辰进士擢户部主事用荐知山东莱州府事莱地濒海号难治恭抚驭有法惠爱不多居六年民歌颂之以汉杨震为比盖震尝剌是郡也景泰中升湖广右布政转江西左布政天顺初进都察院左副都御史巡抚苏松等府迁吏部左侍郎升尚书以母丧去位服除改南京吏部首黜诸司不举职者数人以正吏法寻奉敕参赞南京机务凡政令必与二三同事论定而后行两以疾乞致仕不许于后再乞乃许之至是卒年七十一讣闻赠太子少保谥庄敏赐葬祭官其子璇为中书舍人恭和厚坦夷靖恭自守遇人不为矫饰而是非臧否未尝不公临事惟求合理便民虽难不避其为政知大体爱惜人才尤亲善类卒之日远近闻之莫不悼惜亦一时之名臣云
　　○丁巳升左春坊左赞善张昇为左谕德以九年秩满也
　　○以水旱灾免成都等四府州县并叙州等三卫粮三十一万六千五百四十余石绵花二千四百七十余斤
　　○敕监察御史张泰提调北直隶学校
　　○太监金兴内官曹奴儿等四十五人私占光禄寺厨役办纳月钱为厨役孙福等所奏下锦衣卫奏行都察院委巡视本寺御史会户科给事中查勘不诬命兴等具实自陈奴儿送司礼监处治福等仍送法司拟罪于是光禄寺卿艾福具奏伏罪  上曰福阿从中官私役数多而不举察法所难贷但既输情姑宥之
　　○命毛怜卫指挥同知甫剌忽等五人进一级兀者右卫故指挥同知亦里子木里秃等十八人袭职
　　○戊午西天佛子并灌顶大国师等官班卓儿藏卜等俱乞金银印礼部言番僧不系本土管事者例不给从之
　　○己未腊节赐百官宴于午门
　　○辛酉给故南京礼部尚书赠太子少保谥文僖倪谦太常寺卿兼翰林院侍读学士赠礼部左侍郎兼学士孙贤詹事府少詹事兼国子监祭酒赠礼部右侍郎司马恂诰命
　　○乌思藏阐化王遣剌麻锁南领占乞升国师命升为禅师不为例
　　○瞿昙寺禅师剌麻桑尔加端竹等并商州等簇番人着的等各来朝贡马及盔甲赐宴并彩叚绢钞有差
　　○命府军前卫都指挥支玉分守代州兼督三关
　　○壬戌命新宁伯谭祐为神机营总兵官○癸亥升监察御史王亿为湖广按察司副使山东按察司佥事石渠本司副使
　　○镇守两广总兵官平乡伯陈政初与右副都御史朱英争坐不得因奏英偏执己见事相矛盾兵科给事中劾二人不务大体累争小忿非将相协和之义而兵部言曲在政诏切责政且命协和行事
　　○甲子夜月犯井宿
　　○丁卯立春顺天府进春  上御奉天殿受之文武群臣行庆贺礼复诣文华殿庆贺  皇太子
　　○四川叙州府奏白罗罗羿子与都掌大坝夷相攻礼部右侍郎周洪谟言臣叙人也叙之夷情臣固知之戎珙筠高四县在宋元时皆立土官以夷治夷羁縻而已国朝代以流官不通夷语不谙夷情其下因得肆行苛刻激变其党洪武永乐宣德正统年间四命大将徂征随服随叛景泰初年势益滋蔓得汉人缚之于树乱射之曰尔害我亦已久矣天顺成化间累出为恶臣于是时尝言剿之不能抚之不从唯立土官治之为久远之利诸夷忻然悦服都御史汪浩徼幸边功诬杀所保土官及寨主二百七十余人诸夷怨入骨髓以为官军诱杀之转肆虏掠后兵部尚书程信统大兵仅能克之臣谓虽不能如前代设总管府长官司亦合设冠带把事分抚各寨令夷人自推公平宽厚者一人为大寨主许以世袭其有不任别选贤者代之如此则汉不扰夷夷不仇汉可相安于永久矣又言白罗罗者相传为广西流夷有寨数十有众数千无所统属景泰初紏戎珙夷人攻破长宁等九县今又侵扰都掌其所居崖壁峭险林箐深密既难剪灭亦宜亦长官司治之其地与芒部相近宜改隶芒部羿子者永宁宣抚所辖而永宁乃云南贵州之要冲南跨赤水毕节六七百里以一柔弱妇人制数万强梁之众故每肆劫夺臣以为宣抚土獠仍用宣抚奢资治之其南境夷寨近赤水毕节要路者宜立二长官司仍隶永宁宣抚夫土官有职无俸无损乎国储而有益于边备大小相维纲目相系数年之后不假卫堡备御而诸夷自靖矣兵部具议其便从之
　　○庚午升太仆寺寺丞杨昱正五品俸以九年秩满也
　　○命进坐营都指挥使马俊杨玉署都督佥事都指挥佥事阮兴署都指挥同知指挥使马能指挥同知吴俨署都指挥佥事时有敕太监汪直抚宁侯朱永等黜陟坐营官直言俊等可任故也
　　○辛未录平建州功封太子太保抚宁侯朱永为保国公不世袭太子太保如故
　　○升四川按察司佥事戴宾为副使整饬松潘兵备初巡抚右副都御史孙仁等奏松潘为四川西陲重地深居番境外则东通任昌蜡梅南林董卜韩胡西连乌思藏界北接羊峒洮州中则大小二姓寨簇部落弥满山林环据险固而东南两路一线相通我军关堡连络参杂夷性犬羊叛服靡定我朝自洪武初年克服以来或兴师征讨或宿兵防备所遣皆重臣名将正统天顺间奉命镇守皆侍郎都御史职位尊崇故威令易行厥后镇守太监阎礼会保佥事高澄以为副使由是因循率以副使整饬较之侍郎都御史职位既殊事多掣肘今见调佥事李廷璋于此整饬兵备则其职位与副使又有不同将来行事尤为掣肘乞于廷璋及佥事戴宾两人中擢任一人以为副使仍赐敕谕专理兵备庶得职位颇重边务修举吏部覆奏从之
　　○加赐晋庶人钟釨食米月十石绢布岁各十疋从其请也
　　○给提督广东市舶提举司太监韦眷均徭余户三十名先是眷奏广州等府番禺等县每岁编充均徭余剩空闲人户数多所司往往以为私用乞行布政司于空闲数内依均徭例岁拨人户六十名采造进奉品物  上允其请命下左布政使彭韶奏市舶司额设殷实户八十名别有人夫足供役使今又益以人户六十窃见内官差遣在外者多若有比例陈情难于应付眷所奏余户宜量与一年以后且停罢又言在京在外文武官二品以上该得额数皂隶亦望量减在内已给本年者在外不许更佥内臣差委在外视官高下定与跟用皂隶名数有旨每岁止与三十名先是内官在外者无额设皂隶时或于所在有司毕词求乞自韶奏定名数各处镇守内官纷然陈乞乃至有与一百名者遂为定例云
　　○录平建州功加太监汪直食米岁三十六石韦朗十二石升右副都御史陈钺为右都御史领兵官右监丞蓝莹都督同知马仪都督佥事白全缑谦王锴白瑜都指挥同知崔胜周俊署都指挥使韩斌俱一级纪功监察御史杨徽为按察司副使试佥事王璇齐经俱实授总理粮储郎中王宗彝为太仆寺少卿儧运粮饷都指挥同知常凯署都指挥使布政司参议张盛按察司副使魏秉加俸一级官旗升赏者五十人升者一千八十九人赏者一十五百四人
　　○壬申朝鲜国王李娎遣陪臣金永需等奉表贡马及方物来朝贺明年正旦节
　　○太监李荣传奉  圣旨升大能仁寺右讲经劄已宗柰为国师
　　○以水灾免隶苏州府崇明县夏税六千八百五十石有奇
　　○癸酉赐德王见潾嫡长子名曰祐榕庶长子名曰祐木□匆庶次子名曰祐木□寻
</div>
    <div class="pagination">
<a href="明实录宪宗实录_page102.html">上一页</a><span>...</span><a href="明实录宪宗实录_page98.html">98</a><a href="明实录宪宗实录_page99.html">99</a><a href="明实录宪宗实录_page100.html">100</a><a href="明实录宪宗实录_page101.html">101</a><a href="明实录宪宗实录_page102.html">102</a><span class="current-page">103</span><a href="明实录宪宗实录_page104.html">104</a><a href="明实录宪宗实录_page105.html">105</a><a href="明实录宪宗实录_page106.html">106</a><a href="明实录宪宗实录_page107.html">107</a><a href="明实录宪宗实录_page108.html">108</a><span>...</span><a href="明实录宪宗实录_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
