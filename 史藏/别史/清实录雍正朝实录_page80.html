<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 80 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 80 页/共 216 页
  </h1>
  <div class="content">
   ○又议覆、仓场侍郎托时疏言、漕帮失风挂欠。定例止收平米。不收晒扬折耗之米。其非失风而挂欠者。系折乾盗卖。不应与失风者一例。请照当日起运之数。次年搭运抵通。应如所请。从之　　

○工部遵旨议覆。山东与河南接壤之曹县、定陶、曹州、单县、城武等处。附近黄河地方。凡一切修筑堤岸等工程。俱请交与副总河嵇曾筠、就近管辖。从之　　

○命船厂地方。添立永吉州。设知州、州同、吏目、学正各一员。宁古塔地方。添立泰宁县。白都纳地方。添立长宁县。各设知县、典史、教谕一员。俱隶奉天府管辖。从奉差内阁学士德新请也　　

○礼部右侍郎魏方泰、以衰老乞休。允之　　

○两广总督孔毓珣题。广西太平府凭祥土知州李天锦、老病乞休。请以其子李滋泽袭替。下部知之　　

○己卯。以和硕淑慎公主、下嫁观音保。授为和硕额驸　　

○晋封科尔沁固山额驸辅国公拉锡、为固山贝子　　

○庚辰。谕内阁。年来冬月封印之后。政务略有余闲。朕手书福字。赐内外大臣。诸臣奏谢、皆称受朕赐福之恩。此世俗之言。非正理也。朕何能以福赐诸臣哉。不但朕也。即上天亦岂能以福私与一人哉。书曰、惠迪吉。从逆凶。又曰、天道福善祸淫。易曰、积善之家。必有余庆。诗曰、自求多福。古圣人之垂训。深切著明如此。从来善恶之报。如影随形。福缘善庆。视乎其人之自取。他人不能助纤毫之力也。且所谓福者。不在乎富贵贫贱之闲。有富贵人之福。有贫贱人之福。或贫贱之人、循理守分。无患无忧。其心志安舒。四体畅适。转在富贵人之上。是人人各有其福也。朕之每年颁赐福字者。盖欲诸臣触目警心。时时存可以获福之心。行可以获福之事。如诗人之所言自求多福。则诸福集于其身矣。诸臣又尝言赖朕之福。此言亦属非是。盖必诸臣皆有福、方为朕之福。是朕实赖诸臣之福也。又必天下百姓皆有福、然后为吾君臣之福。是君与臣、皆赖百姓之福也。愿与诸臣共勉修福之道可耳　　

○又谕。户部尚书蒋廷锡、在内廷侍从二十余年。恪慎勤劳。实心效力。朕御极以来。凡交与部院事务。皆能悉心办理。明晰妥协。简任农曹。尤为称职。素性笃于孝道。其母身享高年。蒋廷锡朝夕承欢。奉养惟谨。朕优眷大臣。推恩及于其母。时加存问。赐赉载颁。今闻其母奄逝。深为轸恻。特遣大臣前往、赐奠茶酒。加恩谕祭一次。照生前例、给与一品太夫人封诰。并赐银一千两。为殡殓之资。以示朕教孝劝忠之至意　　

○辛巳。以工部左侍郎史贻直、仓场侍郎托时、俱兼理礼部侍郎事　　

○晋封青海多罗贝勒益苏克汪扎尔为多罗郡王　　

○壬午。孝庄文皇后忌辰。遣官祭昭西陵　　

○以江南京口将军何天培、为兵部尚书。直隶总督李绂、为工部右侍郎。湖广总督宜兆熊、署理直隶总督。调工部右侍郎刘师恕、为礼部右侍郎。协办直隶总督事　　

○擢监察御史吴达礼、为光禄寺卿　　

○以福建巡抚毛文铨、为江南京口将军。升广东布政使常赉、为福建巡抚。以光禄寺卿官达、为广东布政使司布政使　　

○广东按察使宋玮、患病解任。升广东惠潮道方愿瑛、为广东按察使司按察使　　

○癸未。谕内阁。朕即位以来。视满汉臣工、均为一体。时时训诲。以君臣之间、务敦元首股肱、一体联属之实心。而不在于仪文度数之末。至于上之赐赉于下。下之进献于上。不过藉微物以表诚意之交孚。若诚意不孚。而徒事虚文。则大非君臣一体之道也。朕三年以来。素服斋居。从未令进献。至上年八月。三年之期已满。十月为朕万寿节。在廷诸臣、有进献书籍笔墨文玩之事。朕以诸臣之意、出于诚恳。若一概拒却。恐无以联上下之情。而成泰交之谊。故其物虽极轻微朴陋。朕亦鉴其忱悃。收纳一二。此朕优待臣工。曲体下情之深恩。并非因其进献之物、可适于内廷之用而收纳也。旋已命停止群臣之进献矣。朕之视尔诸臣、实不啻家人骨肉。是以偶有食用之物。朕亦不论物之轻重。遇便即行颁赐。如论语所记、赐食赐腥。古人早已行之。朕实出于一片待下之诚心。岂藉此鼓励。望其报效乎。向来年节之时。圣祖仁皇帝以口外所进鹿豕雉兔之类。颁赐诸王外。其余止及于汉大学士、及内廷供奉之翰林。则其优待汉人者如此。朕踵而行之。遍及于在廷大臣。无非家人父子、岁时伏腊。欢欣浃洽之意。不在微物也。乃查嗣庭私编日记。讥讪朝政。而于赏赐进献之物。则以无为有。以少为多。将来散布流传。必致人议论。即如杨名时、李绂、何世璂、甘汝来等、所进之物。奏单现在。李绂、甘汝来、又因不收。再三奏恳。观其所献。俱堪一笑。此亦非伊等今日所进、偶涉菲薄。乃向日之例、大率皆然。我圣祖仁皇帝六十余年。诸臣进献之物。不过如此。天下人所共知者。蒙圣祖宽大包涵之度。鉴其微忱。不遗葑菲。所收率多笔墨笺纸书册之类。恩谊可谓至矣。假若有悖逆狂妄、如查嗣庭之诬妄记载者。六十余年之久。又不知如何讹言也。不几以圣祖恤下之弘仁。而反启佥壬之訾议乎。朕事事率由旧章。祗因查嗣庭之妄行讪谤。是以有禁止汉官进献之旨。即年节赏赐之事。朕意亦踌躇。盖恐照旧行之。故启无知小人之议论。若将进献赏赉、概行停止。又将谓朕之待下、过于严峻。无以联上下之情。而不合于圣祖之政。此虽细微之事。中有关系。朕不得不加详慎。著将甘汝来奏摺。并李绂等进献奏单。发与汉大学士、九卿、阅看议奏。寻汉大学士九卿等、援据旧典。合词具奏。内外官员进献。及廷臣常年赏赐。恳请仍照旧例。得旨、此朕慎重之意。惟恐以滥赏启人议论。又恐因进献开谄媚之端。故令汉大臣等会议具奏。今览所奏。援引旧典。情词恳切。著照所请行。至于诸臣进献之事。外任大臣、自古有进献方物之理。今仍准其进献。但所进之物。必令廷臣共知之。朕酌量收纳。亦必令廷臣共知之。在内诸大臣、原无方物可献。若以庆贺令节之期。视为成例。相率进献。朕概不收纳。朕前所降谕旨甚明。仍著遵行　　

○谕署湖广总督福敏、朕原命尔暂署督篆。俟宜兆熊一到。交代即还。昨宜兆熊来京陛见。看伊精神力量。甚觉勉强。楚督节制两省文武。任钜事繁。统辖匪易。且又不识一字。但其操守尚优。而心术亦正。譪然有忠君爱国之诚。为可取耳。朕兹令伊督理直隶事务。以试观可否。两湖重寄。一时不得其人。故欲将尔多留一两年。以经画之。尔其从容次第料理可也。一两年之语。系朕约略言之。若一得人。即命往替。令尔旋都。不必亟思赴阙。致乱心曲。近日廊庙中颇乏卿＜一贰＞满臣。皇子左右。亦需尔来辅翊。留尔在楚。乃出于不得已也。宜仰体朕意。勉力为之　　

○河道总督齐苏勒疏报。臣于睢宁工次。忽见黄河之水、湛然澄清。随据河营守备朱锦等呈报。自河南虞城县、至江南桃源县。共六百余里。于本月十六、十七、十八等日、河水澄澈。并无浊流。两岸士民。纷纷称瑞。洵属千古罕睹之奇徵。臣不胜欢跃之至。疏入。报闻　　

○甲申。谕礼部。嗣后自外省来京之大臣、已入班者。在伊本班坐。未入班者。在班末各按品级坐。著为定例　　

○颁给总理西藏事务贝子康济鼐印　　

○丙戌。岁暮。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○遣官祭太岁之神　　

○谕理藩院。向来四十八旗王台吉。派为两班。来往京城。伊等即有本地要务。或身抱疾疴。亦必前来。交春始回。明岁冬季。又复该班。日期既近。冬寒往返劳苦。深可轸念。伊等内有愿请朕安者。当于草青时。照常前来。其年例应分为三班。二年一次。俾伊等得以休息。尔等议奏　　

○河道总督齐苏勒奏报。朱家口决口合龙。得旨嘉奖。并加齐苏勒为太子太傅　　

○丁亥。赐朝正外藩科尔沁、翁牛特、敖汉、四子部落、土默特、扎鲁特、喀尔喀、鄂尔多斯、巴林、阿霸哈纳、阿霸垓、郭尔罗斯、毛明安、克西克腾、苏尼特、吴喇忒、扎赖特、柰曼、蒿齐忒、阿禄科尔沁、喀喇沁、乌朱穆秦、厄鲁特、青海厄鲁特、杜尔伯特、和托辉特、辉特王、贝勒、贝子、公、额驸、台吉、塔布囊等、及内大臣、大学士、侍卫等宴。上进酒毕。令左翼科尔沁和硕土谢图亲王阿拉卜昙、右翼乌朱穆秦和硕车臣亲王色登敦多卜、至御座前。上亲授饮。其余王、贝勒、贝子、公、额驸、台吉、塔布囊等。俱令侍卫分觞授饮于坐次　　

○以正蓝旗蒙古副都统章柱、署正蓝旗汉军都统　　

○旌表八旗节妇、满洲、克士图妻觉罗氏等九十八人。蒙古、明玺妻关氏等八十二人。汉军、任有福妻郭氏等三十人。直隶各省节妇、姚元度妻左氏等八百三十九人。贞女、余氏等十八人。孝子、薛英贤等三十七人。各给银建坊如例　　

○是岁、人丁户口、二千五百五十七万九千六百七十五。又永不加赋滋生人丁、八十一万一千二百二十四。田地、山荡、畦地、八百九十六万八千六百五十四顷十七亩有奇。徵银、二千九百五十四万六千四百一十八两有奇。米、豆、麦、四百九十二万九千三百三石有奇。草、四百九十万六千五百三十三束。茶、三十万七千七百七十引。行盐、四百九十八万三千五百三十九引。徵课银、三百八十六万三千九百三两。铸钱、六十七万五千一百六十有奇　　

大清世宗敬天昌运建中表正文武英明宽仁信毅大孝至诚宪皇帝实录卷之五十一



大清世宗敬天昌运建中表正文武英明宽仁信毅大孝至诚宪皇帝实录卷之五十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。春正月。戊子朔。上诣堂子行礼。回宫。拜神毕。御殿。王以下、文武各官、外藩王、及使臣等。上表朝贺。停止筵宴　　

○朝鲜国王李昑、遣陪臣李坦等。表贺冬至、元旦、万寿节。及进□山戊示□贡礼物。赏赉如例　　

○癸巳。康亲王崇安等奏言、河道总督齐苏勒等疏报。雍正四年十二月十六日、至十八日。黄河澄清六百余里。实为圣朝嘉瑞。恭请升殿受贺。得上□日、朕思上天之锡福降灾。即如人君之赏罚也。若上天嘉佑。示以休徵。而承之者骄矜纵肆。怠惰前修。则将转福为灾矣。若上天谴责。示以咎徵。而承之者戒慎恐惧。省改前愆。则将化灾为福矣。天人感应。捷于影响。视其人之自取。而天心仁爱。雷霆雨露、均属成就之恩。一如君臣上下之间。用赏用罚。无非曲成之。使其迁善改过也。朕事皇考四十余年。凡遇圣谕训责。嘉奖恩宠。此心皆以恐惧儆惕处之。一念愚诚。深蒙皇考垂鉴。御极以后。事天之心。即当日事皇考之心也。乃数年之中。休徵叠见。难以悉数。稽诸史册。咸称福庆。而朕受宠若惊。不以为喜。实以为惧。盖恐前此之受贶无因。而后此不能仰副也。惟有君臣益加勉勖。一德一心。恭承天眷。昔皇考临御初年。偶有一二灾祲之事。此特兆三逆之变乱。由于气数使然。而皇考朝乾夕惕。诚敬交孚。是以感格上苍。锡以多福。四海宁谧。历数绵长。此天道彰明较著者也。朕即位以来。敷政宣猷。岂足当上天嘉贶。惟有孝敬思慕皇考之心。实为诚切。或者仰邀皇考昭察。代吁昊天。默祈福祐。从前叠赐嘉祥。今又有河清之瑞。盖许其已往而勉其将来也。朕祗承之下。益深敬畏。黾勉不遑。若允行庆贺。则沿袭颂美之虚文。大非朕戒儆之素志。既蒙皇考锡以希有之瑞。应告祭景陵。申朕感激惶悚之诚。至于上年、朱家口河水溃决。朕敕谕河臣、悉心修筑。今于十二月十三日、决口合龙。越三日、即有河清之应。具见河神福国佑民。功用显著。宜崇祀典。以答神庥。该部察例具奏。至所请升殿受贺、不必行　　

○谕八旗官员兵丁等。国用莫要于制钱。制钱充满。价值日平。始于众人生计有益。今钱局每年鼓铸。并未流通外省。乃钱不加多。而价值反觉昂贵。皆因不肖之徒、希图利息。销毁制钱。制造器皿。以至如此。朕洞悉此等情弊。爰降谕上□日、禁用黄铜器皿。令给官价收纳。此特为尔等生计、周详筹画。理应欣然踊跃。各将家中所有黄铜器皿、速行交出。闻有经该管人员催促。不肯即行交纳者。又有迁移隐匿者。是诚何意。尔等有力之家。白铜、红铜、铅、锡、俱属可用。至中人之家。磁器、木器、未尝不适于用。而所需价值、又复廉省。尔等将黄铜器皿交纳。既可照常得价。而制钱渐渐加多。充满足用。于尔等生计、亦大有裨益。今尔等隐匿家中。将来三年限满发觉之日。自干罪戾。何如早为交纳以得官价乎。是以朕复行降上□日晓谕。再、满洲风俗、原以淳朴俭约为尚。今渐染汉人习俗。互相仿傚。以致诸凡用度、皆涉侈靡。不识撙节之道。因酌定品次。以禁服色勒限一年。令其各按品次著用。谕上□日甚明。此特轸念八旗满洲官兵、如同保赤。关系尤切。故曲为筹画。或有无知之徒。于已禁之后。新制衣服。诳称禁前所制。若如此、则终无底止时矣。人之尊荣。不在衣服。惟在各人行止。盖富足之人少。而贫乏之人多。既已贫乏。而强相仿傚。则生计愈窘。尔等与其为衣服拮据仿傚。岂若安守本分。砥厉于技艺品行。如果能奋勉。得至官员大僚。即可服用矣。凡官员兵丁、所恃以谋生者。惟在俸饷。且各有应当之差。若因制一衣服。即耗费数月之钱粮。其日用尚能饶裕乎。夫俭约为持家根本。不能节省于衣服等项。焉能有益于生理。若能谨遵朕谕。俭约自持。不事奢靡滥用。驯至比户充盈。方感戴朕教养之深恩也。著交与八旗该管处、再行晓谕。务使咸知朕心。各图俭约。以副朕轸恤优待旗人之至意　　

○甲午。世祖章皇帝忌辰。遣官祭孝陵　　

○谕八旗护军统领、前＜釒夅＞统领等。前＜釒夅＞校、护军校前＜釒夅＞护军内。有人材可用。勤谨诚实者上三旗、每旗拣选护军二百名。护军校二十员。下五旗每旗拣选护军一百五十名。护军校十五员。两翼、每翼拣选前＜釒夅＞二百名。前＜釒夅＞校二十员。著各该管参领、前＜釒夅＞校护军校等。秉公据实。呈明护军统领、前＜釒夅＞统领。如护军统领、前＜釒夅＞统领大臣等、各有所知。亦著公同秉公拣选。先定之旗分。即行奏闻。此次拣选。勿论佐领。亦不可止论其弓马　　

○乙未。川陕总督岳钟琪奏报。普雄、即梁山。东通乌蒙镇雄。西接建昌。南连云贵。北达峨边马边叙马等营。在乌蒙镇雄、恃为退步者。即此地也。其中番族。甚多。而贼番金格等、负隅抗拒。从前调遣汉土官兵进巢□刀。金格等逃匿山箐。复遣建昌镇臣赵儒、化林协副将张成隆等。会同前往。相机巢□刀抚。前后俘馘甚众。所获牛羊马匹无筭。彼处番苗数十余族、相率乞降。镇臣赵儒等、随加化诲。令将逆首金格等拏献。兹于十二月初三日。逆首金格、阿租、已经擒献。并诱擒关寿。一并解省审究。臣请仰仗天威。乘此胜兵。将其余番族、一一招抚。庶可一劳永逸。得上□日、贼番金格等、依恃险僻。肆行不法。以劫夺为生。且煽惑普雄一带番苗。负隅抗拒。为地方百姓之害。其来久矣。当日岳昇龙、年羹尧、亦鲁奏请用兵征巢□刀。皆未擒获渠魁。使□□儿苗革心革面。前□山戊示□因贼蛮阿底加巴等、抢夺不法。游击苏凯、差遣兵丁追捕。贼众闻风远扬。该弁将阿租之父姑姑、踢打身死。阿租遂与其叔金格、挟仇报怨。夤夜聚众。劫掳铁厂民人。又将营兵魏国臣、绑去砍死。以祭姑姑。似此□□儿恶性成。干犯法纪。断难宽贷。是以朕允地方督抚提镇之请。令建昌总兵赵儒、化林协副将张成隆等、率领汉土官兵前往。相机巢□刀抚。岳钟琪悉心经理。调度有方。赵儒、张成隆、勇敢当先。奉行得宜。在事官兵、当寒天冰雪之时。不避险阻。奋勇效力。直抵普雄地方。今据岳钟琪奏报。寨峒贼众。咸知畏威怀德。悉就巢□刀抚。将贼首金格、阿租、关寿三人擒获投献等语。渠魁既已伏辜。其余党、再加详悉料理安插。则从此番地宁谧。居民安堵。甚属可嘉。岳钟琪、著该部议叙。在事官员兵丁、俱著加恩议叙赏赉　　

○丙申。以正白旗满洲都统伍格、为镶黄旗领侍卫内大臣。调镶黄旗蒙古都统穆森、为正白旗满洲都统。升正蓝旗护军统领常色礼、为镶黄旗蒙古都统　　

○正黄旗满洲都统常云、缘事革职。调镶蓝旗蒙古都统查克旦、为正黄旗满洲都统。仍兼理镶蓝旗蒙古都统事务。以散秩大臣法瑙、为正黄旗护军统领。实授散秩大臣克什图、为正蓝旗护军统领。升正黄旗护军参领尼马善、为正黄旗满洲副都统。镶蓝旗参领班第、为正红旗蒙古副都统。正白旗护军参领常保、为本旗汉军副都统　　

○丁酉。孟春。享太庙。上亲诣行礼　　

○遣官祭太□山戊示□之神　　

○谕诸王大臣等。朕每逄祭祀。天气必和蔼。去年冬至祭天。蒙降瑞雪。今日祭太庙。又有微雪。可为丰稔之兆。此皆天心默佑朕躬。故于祭祀之日、示以休徵。朕心不胜忻慰。然天庥滋至。人事益不可怠。朕又不胜兢惕也。尔诸臣其共勉之　　

○戊戌。陕西西安右翼副都统关保、缘事降调。升正红旗协领朱兰泰、为陕西西安右翼满洲副都统　　

○以正蓝旗护军统领克什图、署镶黄旗蒙古都统
  </div>
  <div class="pagination">
   <a href="清实录雍正朝实录_page79.html">
    上一页
   </a>
   <span>
    ...
   </span>
   <a href="清实录雍正朝实录_page75.html">
    75
   </a>
   <a href="清实录雍正朝实录_page76.html">
    76
   </a>
   <a href="清实录雍正朝实录_page77.html">
    77
   </a>
   <a href="清实录雍正朝实录_page78.html">
    78
   </a>
   <a href="清实录雍正朝实录_page79.html">
    79
   </a>
   <span class="current-page">
    80
   </span>
   <a href="清实录雍正朝实录_page81.html">
    81
   </a>
   <a href="清实录雍正朝实录_page82.html">
    82
   </a>
   <a href="清实录雍正朝实录_page83.html">
    83
   </a>
   <a href="清实录雍正朝实录_page84.html">
    84
   </a>
   <a href="清实录雍正朝实录_page85.html">
    85
   </a>
   <span>
    ...
   </span>
   <a href="清实录雍正朝实录_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
