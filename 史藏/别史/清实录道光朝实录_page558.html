<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 558 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 558 页/共 848 页</h1>
    <div class="content">
道光十八年。戊戌。冬十月。己巳朔。享太庙。上亲诣行礼　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○颁道光十九年时宪书。　　

○谕内阁、乌珍泰奏、哈屯喇什丕勒、呈请将前因不安本分发往巴里坤之属下人昆保。特们、仍行拨回原游牧一摺。已革参领昆保。头等护卫特们、自到配以来。深知畏法改过。著照所请、准其饬令拨回原游牧。　　

○以捐修喀喇沙尔城垣河堤各工。赏署土尔扈特盟长印务哈屯喇什丕勒、诰封如福晋例。及其孙汗那木扎勒珠尔默特策林、三眼花翎。扎萨克一等台吉图鲁蒙库。巴彦吉尔噶勒、花翎。余升叙有差。　　

○庚午。上诣绮春园问皇太后安。　　

○幸圆明园。　　

○辛未。两广总督邓廷桢奏、拏获拒捕之开设窰口囤贩鸦片冯得圃等犯。得旨、历任大小文武。相率姑容。致有今日之患。此时若再因循。其害尚复忍言乎。朕姑既往不咎。看汝等能否具有天良。所办若何耳。　　

○以左春坊左中允重谦、充日讲起居注官。　　

○壬申。谕内阁、户部奏、各省解部银两。请饬催解等语。各省收捐监生。例收平余银两解交部库。饭食银两解部充公。据该部查明、湖北省应解平余银二万三百余两。饭食银八千九百四十余两。山东省应解平余银四千两。饭食银二千两。山西省应解平余银二千两。饭食银一千两。定限久逾。延未委员报解。著湖北山东山西各巡抚。将前项应解银两。迅即派委妥员解部。毋再延缓。嗣后应行解部银两。务当随时批解。不得任意宕延。以资办公而重库款。　　

○又谕、申启贤奏、访获习教匪犯。请宽免处分等语。此案传习天主教之山西霍州房振丰等犯。洪洞县辛秉信等犯。均经该州县自行访拏获案。虽失察于前。功过尚足相抵。所有历任文武各官应得处分。著加恩宽免。　　

○命湖北按察使程铨留京。以四品京堂候补。以驻藏帮办大臣鄂顺安、为湖北按察使。　　

○癸酉。贷绥远城、右卫、二处驻防官兵修理房间俸饷银。　　

○甲戌。上诣安佑宫行礼。　　

○谕军机大臣等、据麟庆奏、清江浦有赞化宫一所。供奉纯阳吕祖。每遇河湖异涨。风雨愆期。祈祷响应。请颁给扁额等语。神灵显应。福佑生民。宜申虔敬。该处于嘉庆年间、既奉有御书妙契元机四字扁额。已足以肃观瞻。著该河督敬谨崇奉。以迓神庥。将此谕令知之。　　

○内务府奏、前据刑部具奏、银库失去银两。声称如何稽查防范。应由该管衙门自行妥议办理。应请嗣后银库遇开库之期。令该库官选择当差谨慎库使四名。年久可靠库丁三名。匠役四名。随同进库。专司盘兑收发款项。及照看箱柜、封锁库门等事。其余库使库丁匠役等概不准擅入。如遇收发较多之日。准该库官临时酌量添派库使二三名。匠役三四名。进库帮同办理。仍将该库使库丁匠役等花名按期存记。以备查核。其各处交领银两员役人等。均令在库门外阶下听候。俟库中传唤时。再至库门外交领。差竣即行退去。至向来开库本有定期。嗣后将一四七等日。令库官按季呈报景运门。由前锋护军统领派定章京一二员。率领值班护军校护军等。在库门外严密稽查。如有别项当差人等在库门外附近窥探。立即盘诘驱逐。至封库时仍照旧章。该库官眼同该章京及值班章京护军校等公同封锁后。交护军校护军等敬谨看守。如遇领收库内别项什物、及传用金银。不在定期开库。应由该库官等报明值班前锋护军统领、随时派员稽查。封库时照前办理。傥日久疏懈。一经查出。将看守之护军惩处。库使库丁等从重办理。以昭慎重而免疏虞。从之。　　

○添购直隶永定河豫防秸料。仍增岁料运脚银。从大学士署总督琦善请也。　　

○蠲缓直隶武强、束鹿、盐山、庆云、钜鹿、曲周、磁、大名、新河、武邑、宁晋、深、饶阳、安平、天津、静海、沧、南皮、宣化、青、永年、邯郸、阜城、二十三州县被旱被水被雹被霜村庄新旧额赋有差。　　

○乙亥。上诣绮春园问皇太后安。　　

○谕内阁、法丰阿奏、筹酌停调豫调经费一摺。著照所请、和阗应调道光二十年分经费。暂行停调。著俟十九年分经费到日。通盘扣算。是否足敷支给。再行办理。所有应支二十年分俸银八百六十两。仍著陕甘总督照例如数拨解。以备支放。该部知道。　　

○以服阕总兵官恒安、为湖北郧阳镇总兵官。　　

○丙子。谕内阁、前据鸿胪寺卿黄爵滋奏、河南汲县潞洲屯地方。有坟塔庙碑。实为邪教祖庭。请饬查办。当降旨交钱福昌于考试卫辉府时。密行查访。并著桂良严密查办。旋据钱福昌奏、卫辉府甫经考过。派亲信子弟、将该处情形查明具奏。兹据桂良奏称、派委臬司成世瑄亲往访查。并将搨出碑文呈览。朕详加核对。所查均属相符。惟钱福昌所奏较略。系因汲县知县闻拏匪徒。先将各碑无生老母字迹铲凿。以致无从钞录。该县刘铭本、既已赴庙目击情形。并不禀明该上司查办。乃遽将庙内碑碣字迹铲削。是诚何心。著即革职拏问。该府知府耿省修、亦不据实参揭。著一并解任。交桂良质讯有无情弊。分别办理。其无生老母塑像。以及庙塔。著该抚即派员全行拆毁。并著桂良于本年校阅营伍时。就近亲至该处。查验属实。即将坟墓平毁。饬属严行禁止军民人等、毋许再有听信邪说、煽惑人心等事。以绝根株而安良善。　　

○又谕、前据御史蔡子璧奏、东河找领银两。逐年加增。请旨查禁。当交该部议奏。兹据工部查明、每年找领不敷银两。已在动用比较之中。该御史所请仿照钱粮款项、三年比较之处。著毋庸议。惟上年汇奏银数。比较道光十六年多用银二万六千余两。比较十五年多用银三万二千余两。比较十四年多用银八万八千余两。曾经该部核明具奏。降旨饬该河督撙节估办。国家经费有常。冒滥之渐。不可不防。著该河督仍遵前旨、加意撙节。毋许逐年加增。致糜帑项。　　

○丁丑。上诣绮春园侍皇太后膳。　　

○戊寅。皇太后圣寿节。遣官祭太庙后殿。奉先殿。　　

○上率皇子及王公大臣文武官员。诣绮春园行庆贺礼。　　

○侍皇太后膳。　　

○命陕甘总督瑚松额、拨银十万四千二百二十四两。解赴乌噜木齐。备道光二十年经费。　　

○己卯。户部议准、广西安抚梁章钜疏报、天保县开垦水田八＜?土韦＞一伯一什。照例升科。从之。　　

○庚辰。礼部议准、山东巡抚经额布疏报、采访莘县节妇张赵氏等六十五口。海阳县车李氏等三十五口。请各建总坊旌表。从之。　　

○辛巳。抚恤琉球国遭风难夷如例。　　

○壬午。旌表守正捐躯山东长山县尼绪望。　　

○癸未。试中式武举曾传先等五十八名于太和殿前。　　

○赏前任岫岩城守尉辑瑞、复州城守尉耆瑞、头等侍卫。在大门上行走。　　

○修浙江上虞县吕家埠等处塘坦各工。从巡抚乌尔恭额请也。　　

○抚恤朝鲜国遭风难夷如例。　　

○甲申。谕军机大臣等、有人奏、江苏所属上海县。为东南数省贩卖鸦片烟口岸。向有闽粤奸商雇驾洋船。就广东口外夷船贩买杂货并鸦片烟土。由海路连至上海县入口。转贩苏州省城、并太仓通州各路。而大分则归苏州。分销全境。以及邻境。省外州县地方。设有信船带货船各数只。递送书信。凡外县买食鸦片烟者。俱托该船代购。大县每日计销银五六百两。小县每日计银三四百两等语。现在查拏烟贩。正当吃紧之时。如直隶山东等省俱已拏获大起。严行惩办。惟近畿各处查拏严紧。洋船原带烟土不能起岸。或径赴上海售卖。不可不防。各该省大吏原应不分畛域。认真缉拏。况上海为江苏所属。责有攸归。著陶澍、陈銮、即遴派干练文武员弁。自苏州至上海一带。设法侦察。跟踪密缉。傥经拏获奸商到案。即根究夥党多寡。分路堵拏。勿任丝毫偷漏。并著查勘海口确实情形。妥议章程具奏。将此各谕令知之。　　

○予故山东盐运使前任广西思恩府知府李彦章、入祀名宦祠。从巡抚梁章钜请也。　　

○乙酉。上诣绮春园问皇太后安。　　

○谕内阁、昨据御史狄听奏称、江苏上海县地方。为东南数省贩卖鸦片烟口岸。请饬查拏。当降旨令陶澍、陈銮、分别派员查办。本日据陶澍等奏称、在上海东关外起获窝顿烟土数起。为数甚钜。复于苏州扬州江宁等府属、盘获贩卖窝顿各犯。共计烟土一万六千余两。并谕令海船缴出烟土四万一千余两。免其治罪。是该御史所奏属实。而该督等于所属地方有犯即惩。办理认真。可嘉之至。著陶澍、陈銮、即提集各案人证。分别追究夥党多寡。按名弋获。从严惩办。毋使漏网。所有缉获出力各员。自应量予恩施。以示鼓励。苏州府知府汪云任、著赏加道衔。署扬州府坐补常州府知府李璋煜、著免其坐补原缺。遇有该省知府缺出。即行补用知府衔苏州府督粮同知黄冕、著遇有该省题缺知府缺出。奏请升补。知州衔署上海县知县练廷璜、著以知州升用。署提标右营守备千总王嘉谟、著以守备升用。先换顶带。陶澍、陈銮、督率有方。均著交部议叙。该督等仍当严饬所属。循照现办章程。认真查办。不准稍有疏懈。果能力除痼疾。朕必嘉悦。既往之事。付之不咎矣。勉之。余著照所议办理。　　

○谕军机大臣等、据金和奏、巴尔楚克屯田。引用大河拐浑水。曲折约有八百余里之遥。若渠口窄狭。其流细微。难资灌溉。渠口宽大。势必浑河断流。河水尽归新渠。且大河拐至巴尔楚克八百余里之中。沿途并无人烟。傥渠坝冲裂。必致淹漫要路。若沿堤设立堆铺看守。该处委员祇有四五名。暨眷户人等。亦不足以培修渠坝。耕种焉能甚善等语。巴尔楚克开垦屯田。前据特依顺保查奏。事属可行。是以节次降旨妥办。若如金和所奏、工程浩大办理既难。而开渠至八百余里之长。沿途防守无人。亦滋流弊。著恩特亨额查明实在情形。是否办理不善所致。详细筹画。据实具奏。将此谕令知之。　　

○添掣凉州满洲营擡炮六尊。从副都统萨隆阿请也。　　

○缓徵奉天宁远州歉收地亩额赋。　　

○丙戌。上诣大高殿行礼。时应宫拈香。　　

○还宫。　　

○御紫光阁。阅中式武举马步射。　　

○谕内阁、御史淳贵奏、请将各省拏获鸦片烟土解京查核。以杜滥邀议叙之弊。该御史所奏。自系因核实起见。但各省距京程途远近不等。若纷纷解京。委员稽察难周。必致沿途偷漏。又滋流弊。该将军督抚等经朕委任。断不疑其查禁锢习有冒滥各情。即该将军督抚等亦万不敢欺饰邀功。自取咎戾。惟查拏日久。该州县等难保不生觊觎。希冀恩泽。以致影射欺饰。亦不可不防其渐。著各直省将军督抚于所属拏获烟土烟具。务当秉公核实。查检数目。当堂目击销毁。无得任听属员抽换隐匿。以少报多。傥有浮冒不实、及销毁不尽等弊。一经查出。即行从严参办。至拏获烟土烟膏。嗣后应如何汇总查验。销毁净尽。以杜弊窦之处。著大学士军机大臣会同各该衙门一并议奏。　　

○又谕、琦善奏、请将私给保单之会馆董事饬拏讯办等语。已革山东乐昌县知县廖炳奎、充当天津闽粤会馆董事。辄敢私行出具保单。给付闽粤商民。令经过关津海口查验放行。殊属任性妄为。并于双峰等栈、容留烟贩及吸烟人犯。已据伊子供认知情。尤属大干法纪。廖炳奎现赴山东德州候补未入流费宗礼、及曲阜县知县王大淮任所。著经额布即饬严拏。解赴直隶交该署督讯明究办。至闽粤会馆董事。有稽查约束之责。嗣后著责成天津府、饬令闽粤商民公举老成公正之人。报明承兖。取具甘结存案。如有贩卖鸦片烟土烟具者。该董事不行举首。或竟通同舞弊。即著照例加等治罪。寻奏、拏获廖炳奎、审供不讳。拟杖一百流二千里。下部议。从之。　　
</div>
    <div class="pagination">
<a href="清实录道光朝实录_page557.html">上一页</a><span>...</span><a href="清实录道光朝实录_page553.html">553</a><a href="清实录道光朝实录_page554.html">554</a><a href="清实录道光朝实录_page555.html">555</a><a href="清实录道光朝实录_page556.html">556</a><a href="清实录道光朝实录_page557.html">557</a><span class="current-page">558</span><a href="清实录道光朝实录_page559.html">559</a><a href="清实录道光朝实录_page560.html">560</a><a href="清实录道光朝实录_page561.html">561</a><a href="清实录道光朝实录_page562.html">562</a><a href="清实录道光朝实录_page563.html">563</a><span>...</span><a href="清实录道光朝实录_page559.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
