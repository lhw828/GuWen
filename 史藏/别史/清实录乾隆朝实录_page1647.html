<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1647 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1647 页/共 1860 页
  </h1>
  <div class="content">
   ○又谕、据明兴奏、收获盐池数目、及配运事宜一摺。内称、河东大小盐池。今岁春间。开工治畦起、至秋后停工止。共收刮盐二千一百六十六引。不敷盐三千三十三名五十二引。查明实系五六七等月。阴雨较多所致。请照例在于积年存余陈盐内拨补等语。晋省盐务。向来所产。固不如别省之旺盛。但前经农起、实力整顿。历年收获盐觔。有盈无绌。何以明兴到任后。本年收刮盐觔。即致短少至三千余名之多。幸而农起办理妥协。积年收获丰盈。存余陈盐。尚有一万三百余名。足敷拨补。设使皆如该署抚所办。则此项盐觔。日形短缺。递年积压。伊于何底。可见明兴实属无能已极。著传旨严行申饬。嗣后务须实力妥办。俾盐务日有起色。不致短缺。方为妥善。若再仍前怠玩。藉口年岁歉收。以为委卸地步。朕必重治其罪。恐明兴不能当其咎也。　　

○又谕、吏部议覆、山东巡抚长麟奏、才不胜任之兖州府知府李载阳、应令送部引见。或以府佐改补。或勒令休致。恭候钦定。并请将原保之书麟、照例降级抵销一摺。已依议行矣。督抚大吏。保举属员。自应择其才具出众者。照例保奏。以备简擢。若察其才具不过中平。将来升用后。不能胜任。即不应遽行保奏。乃书麟于本年保举道府如钱金殿、臧荣青二员。经朕召见时。看其才具均属中平。又昨据贵州省奏请勒令休致知府王惟一、系安徽同知任内推升。由该抚出具考语。咨部升用。今李载阳一员。又系书麟因其拏获盗犯、保奏送部引见。以致升后才不胜任。经长麟据实参奏。可见该抚于保举属员。竟不留心。或无知人之明。或有胆徇之处。著传旨严行申饬。至书麟现已擢用两江总督。统辖三省。更非巡抚可比。务须实力整饬。遇有保荐人员。尤宜秉公察看。开扩识见。毋使庸才得以滥竽。方不负朕委任。若仍前滥行保奏。使才不胜任之员。幸邀升用。以致贻误地方。则是书麟自取罪戾。一经查出。恐不能当其咎也。　　

○又谕、向来各省布政使、于年终将银号有无侵挪情弊。具奏一次。此事原因从前直隶省究出银铺何彪年、承领倾换银两。私行挪用。是以传谕各藩司留心防范。于年底奏闻。以专责成。今各省俱经奏到。而直隶转未奏及。此等虽属印板文字。但系该藩司分内应办之事。何以迟延若此。将此传谕知之。　　

○又谕曰、李世杰等奏、据发往伊犁充当苦差之参革知府施光辂、呈请捐罚银一万两赎罪。自备资斧。前赴闽省效力一摺。所奏不可行。施光辂前在知府任内。督办运闽米石。关系军糈。乃任意耽延。非寻常疎玩可比。岂可准其捐赎。现在李世杰、已由安徽前赴四川新任。著传谕闵鹗元、即派员押令施光辂、即日前赴伊犁。毋得任其逗留。以示惩儆。　　

○又谕、本日据孙永清奏到二摺一单、装贮一封。朕次第披阅。其第一摺、系请将知州陈章、升署百色同知。第二摺、系照例奏明动支耗羡银两。又一件、则系陈章参罚清单。叙次参差。殊属淆混。该抚所奏升署烟瘴原缺。自应将参罚清单。附入一封。方合体式。何以又将动支耗羡之摺。搀入其中。前后舛错若此。孙永清向在军机司员上行走。岂于此陈奏事件。亦不谙体制耶。孙永清、著传谕申饬。　　

○乙巳。上御乾清门听政。　　

○谕、据尚安奏、宜禾、奇台、二县内。偏被霜灾。请将各户应徵本年粮食。及借耔种等项缓徵等语。著加恩将宜禾、奇台、二县内被灾各户。应徵本年正耗草折粮石。并所借耔种口粮带徵粮石、及房马价银等项。一并缓至明年秋后徵收。其借给被灾四分以上户民接济口粮。著分年带徵还项。以纾民力。尚安务须实心经理。以副朕加惠灾黎至意。该部即遵谕行。　　

○又谕、户部议驳毓奇奏、台州等帮守冻漕船。每船请借银五十两之处。因此项新漕。明岁徵收齐全后。即由海道运往闽省。该帮无受兑之粮。毋庸赶紧南下。一切费用节省。是以议驳。固属照例办理。第念该帮守冻北河。回次尚需时日。且明岁既经停运。月粮减半支给。丁力恐不无拮据。著加恩每船借给银二十两。以示体恤。　　

○大学士九卿议覆、顺天府尹吴省钦奏、定例军流子弟、入籍考试。并未立有年限。请嗣后除配所生子。准作军籍。其生于本籍者。发配随行。十年后入籍考试。应如所奏。并请嗣后如已生亲子。又立有继子者。止准亲子随配。只有继子者。准其生有亲子后。继子归还。该督抚备案稽查。以杜跨考之弊。从之。　　

○予出师台湾阵亡原任浙江温州镇总兵贵林、赠恤如例。入祀昭忠祠。　　

○丙午、谕、据闵鹗元奏、本年扬关、由闸、徵收税课。比较上三届。共短少盈余银六万五千六百八十余两。请著落管关之员。分别赔补等语。扬关由闸。系地方官管理。并无别样差使。此项盈余。比较不敷。自应著落分赔。以清帑课。但念该关由豫东二省歉收之后。商贩无多。又兼上年湖河漫溢。货船稀少。以致盈余短绌。若令全行赔补。为数较多。所有扬关、由闸、共短少盈余银六万五千六百八十余两。著该管道员。各按经徵月日。分赔一半。其余一半。著加恩免其赔缴。　　

○两广总督孙士毅奏、数日以来。于各海口探闻福康安杀散贼匪之后。分兵前进。直剿大里杙。现在贼众惊惶。势已解散。谕军机大臣等、孙士毅所奏情形。系得商贩传闻。自属确实。想福康安奏到之摺。竟因风阻滞。未能速达。看来福康安于抵县城后。会兵进剿。声势壮盛。贼匪自必纷纷溃散。返顾巢穴。而舒亮又与徐鼎士、于大甲一路。进兵夹攻大里杙之背。此时贼势穷蹙。自必聚集一处。希图保护巢穴。今大兵四面环攻。正可聚而歼擒。惟大里杙系属贼巢。闻贼人负嵎恃险。竭力防护。筑有城堡。刨挖沟濠。围以莿竹。以为抵死抗拒之计。此时福康安统兵进攻。若能即时摧破。无须用炮轰击。固属甚善。倘察看情形。该处亦与金川之勒乌围、噶喇依相仿。官兵攻捣。或需时日。不若用炮轰摧。更为得力。或将军营所带小炮。施放攻打。可期一举摧破贼巢。迅速集事。目下已届年节。正迎禧集祉之时。福康安等、务须倍加奋勉。克期蒇事。　　

○丁未。谕曰、长麟奏、访闻钜野、汶上等处。有巨窝纠窃之事。随密委寿张县知县王毂等、会同游击王文雄等、前往查拏。旋即缉获巨窝捐职运判田玉堂、并夥贼王位三等十一名。又于包家庄等处。拏获积窝包五、并贼犯包四等十五名。分别问拟绞决发遣一摺。已交三法司核拟速奏矣。长麟到山东巡抚之任未久。即访得钜野、汶上等处。有窝棍包庇肆窃扰害地方。密委妥干员弁。实力查拏。即将田玉堂、包五等、拘拏到案。讯出历年叠窃多案。获犯三十六名。足见该抚于地方缉捕事务。实心整顿。戢匪安良。殊属认真。长麟著交部议叙。所有拏获窃匪之地方文武员弁。著一并交部议叙。至明兴前在山东巡抚任内有年。于地方此等巨窝积棍。肆窃累累之案。不能严饬所属。随时实力查拏。所司何事。可见诸事废弛。无能已极。著严行申饬。并交部议处。仍令该抚将此等案犯何以不能访拏之处。明白回奏。　　

○又谕曰、福康安等奏、十一月初六日带兵援赴嘉义县。初七日行抵元长庄。又于普吉保所带官兵内、挑新旧兵丁义民。分为五队。福康安与海兰察、鄂辉、普尔普、穆克登阿、普吉保、额勒登保、及巴图鲁侍卫章京等、分队带领。凡遇贼庄。即行剿洗。互为援应。初八日黎明。行抵仑仔顶地方。贼匪多人。潜于竹围内施放枪炮。一齐拥出。我兵屹立不动。枪箭齐发。福康安、海兰察等、带同巴图鲁侍卫。冲入贼中。贼匪抵敌不住。退入竹林。两傍竹围蔗田内、及仑仔尾等处。各庄贼匪。或数百人。或千余人。前来抗拒。福康安豫为布置。调令鄂辉、穆克登阿、带领屯练降番。扼住右首东庄溪桥。普尔普、侍卫春宁、参将吴宗茂等、带兵堵剿左首各庄贼众。并遣义民分头焚砍竹围蔗田、及各处草藔。当将仑仔顶庄、仑仔尾庄打通。一面令海兰察、带巴图鲁侍卫总兵普吉保、及奋勇官兵。长驱先进。福康安将各处贼庄。尽力攻剿。无不克捷。进至牛稠山地方。贼匪阻溪自固。在山梁屯扎。见官兵将至。四面围裹。不下万余。海兰察、带同巴图鲁侍卫官兵。直越溪河。冲过贼队。我兵无不一以当百。抢上山梁。贼匪纷纷逃窜。即于酉刻入城。现在督率官兵。由斗六门进攻大里杙贼巢。擒拏贼匪首目等语。逆匪林爽文、纠集贼党。滋扰嘉义县城。攻围数月。经常青屡次派兵往援。俱被贼匪阻截。柴大纪在城内。率领官兵义民。悉力保护。若援兵再迟十日。县城即难固守。福康安、海兰察、能督率将弁官兵。鼓勇直进。并不俟贵州、湖南、续调兵丁到齐。即将现有兵民分为五队。派鄂辉等、分队带领。沿途剿杀贼匪。俱能奋勇直进。不避险阻。越过溪河。将各处村庄屯聚之贼匪。痛加歼杀。直抵县城。数月之围。应手而解。城内数万生灵。均获更生之庆。并将贼人存贮粮米。运入县城。军糈民食。益资充裕。此皆福康安等调度有方。振作士气。用能克敌致果。迅奏捷音。自应优加宠锡。福康安、海兰察、俱系侯爵。著晋封公爵、各赏红宝石帽顶。四团龙补褂。以示优异。其鄂辉、舒亮、普尔普等、及巴图鲁侍卫章京。并在事出力之镇将弁员等、俱能率领兵民。鼓勇奏绩。著查明咨部。一并从优议叙。　　

○谕军机大臣等、据刘峨汇奏报销己未完一摺。所有桥道河道城工。凡有关动用钱粮报销各案。分开四单。其未经请销者。统计共有七十五案。此等报销案件。原应随时造报。迅速完案。方不至积压迟延。直隶本年报销案件。尚未造报者。至七十余案之多。刘峨办理地方。诸事废弛。于此可见。又据奏十一月分粮价单内、于开写各属粮价数目之后。仅声叙比较上月稍增稍减字样。而于现在之价值。究竟或贵或贱。及价中价平之处。并不详悉注明。实属疎漏。该督于陈奏粮价单。亦未谙悉体例耶。刘峨、著传旨申饬。所有报销未完案件。并著该督严饬属员。上紧赶办。造报完案。毋得再有迟逾。致干咎戾。　　

○又谕、现在审讯燕起、及与鄂斯璊质对。除俯首认罪外。据称、伊母与弟鄂布拉三、鄂布拉塔、齐里克齐、并家口多人。现在饥寒乞食。必至妄行抢夺。情愿写书求色哷库勒部落之比绰玛克、持书往唤来降。以赎重罪等语。但思燕起业已就擒。其余已无能为。惟虑鄂布拉三等、窘迫时或肆行抢掳。众布噜特等、平日既不加防范。临时又必须官兵追捕。边防究属不靖。且萨木萨克、根株既未尽除。不免又有结夥滋事等患。不若将燕起等书。送鄂布拉三等、或并可乘便与萨木萨克、一同来降。亦未可定。是以将燕起暂行监禁。所有燕起、鄂斯璊书二封。寄交明亮、塔琦等、并谕塔琦、将此书与色提巴尔第阅看后。令其出名照样再写一封。并前二封即作塔琦等意。同交色哷库勒之比绰玛克持往。一面奏闻。一面办理。以免迁延时日。鄂布拉三、见色提巴尔第之信。自必深信不疑。并将办理如何情形。著迅速具奏。　　

○又谕曰、福康安等摺。内称、闻林爽文现遁往大埔林。或云至斗六门。与贼目李七会合等语。逆首林爽文、纠众肆扰。狡诈百出。今见官军势盛。跟踪追捕。自必急思逃窜。若林爽文回顾巢穴。逃入大里杙贼庄。则官兵四面环攻。正可尽数歼擒。其事转易办理。惟当防其窜入内山一路。至斗六门距海甚近。在在道路可通。若林爽文穷迫之际。或由海道潜逸。官兵追捕。不无稍需时日。福康安等、务须留心防范。于进攻时、先将通海道路。豫行堵截。船只皆令其远岸。勿使乘间逃逸。总期将林爽文、庄大田等、设法生擒。解京尽法处治。方快朕意耳。再前据李侍尧奏、贼目李七、有归顺之意。又私卖粮米、接济嘉义兵民。今林爽文欲逃往伊处。李七若能乘逆首穷蹙之时。设法擒献。即系有功之人。不但可以免罪。必当格外加恩。赏给官职。倘不及时省悟。立功自赎。将来擒获林爽文后。必至一同受戮。悔将无及。如此示以利害。密为开导。李七或竟将贼首擒献。更为美事。但是否即系招谕之李七。著福康安访查确实。并将如何办理之处。即行具奏。再前因恒瑞、普吉保、二人俱在中途观望。节经降旨。令福康安查明参奏。总未据福康安奏及。今看伊二人情节。普吉保、自鹿仔港进兵以后。虽未能直抵县城。但究能收复笨港、进抵元长庄。又自该处移营。距县城不远。特因兵力未敷。尚非有心延玩。而恒瑞、率领多兵。驻劄盐水港。一味株守。并无寸进。现在福康安已攻透贼围。直达县城。恒瑞不过乘势带兵到县。因人成事。并非自能奋勇前进。是恒瑞之罪。较普吉保为重。著福康安秉公查核。据实具奏。并将于恒瑞到后。随同打仗。能否自知罪戾。奋勇出力。抑仍系随众出力。应遵前旨、令其回京之处。一并秉公据实具奏。福康安不可因系亲戚。稍为瞻徇。　　

○戊申。上御太和殿视朝。文武升转各官谢恩。　　

○谕、据李侍尧等奏、台湾府属各厅县、本年应徵兵谷、及耗羡庄租杂税等项。请分作四年带徵等语。台湾自剿捕逆匪以来。节经降旨、将乾隆五十二、三、两年钱粮。并嘉义县五十四年钱粮。全行蠲免矣。今此项应徵兵谷。及耗羡租税。固应照例徵收。以备供支。但念该处经贼匪滋扰后。被难归庄之民。未遑耕种。生理艰难。若仍分年带徵。民力不无拮据。所有台湾各属本年应徵兵谷、十九万九百余石。及耗羡庄租杂税银、六万九千余两。粟、一千八百余石。俱著加恩全行宽免。以副朕惠爱被难边黎。有加无已至意。该部即遵谕行。　　

○谕军机大臣等、据李世杰奏、现因伊妻身故。次子李华封、例应丁忧回籍。所有任所家务乏人料理。请将胞侄现在湖南试用知县李华黼、带赴四川。帮办家务等语。已于摺内批示矣。前据李侍尧奏、漳州府知府李华国病故。即系李世杰长子。今伊妻又经身故。自是该督命运偃蹇。以致连丧妻子。但李世杰现已年老。虽遭此家庭多故。亦不可过于伤悼。著传谕该督、惟当保养精神。勉办地方事务。为国家出力。以副委任。所有伊胞侄李华黼、著照所请。准其带赴任所。帮办家务。俟伊子李华封到川时。再行给咨赴楚。俾得专心办公。以示体恤。　　

○钦差协办大学士陕甘总督办理将军事务福康安、护军统领参赞海兰察、福州将军恒瑞、成都将军鄂辉奏、自诸罗围解时。贼匪逃入内山潜匿。随令海兰察等、沿山搜查。贼匪遁入斗六门据守。大兵进攻。山径杂出。惟有探明路径。方可长驱直入。至恒瑞前次不敢轻进者。恐盐水港海口有失。所关匪细。自克复鹿仔草后。招集义民五十余庄。以清后路。原拟剿抚兼施。连营前进。无如过于持重。转涉迟延。尚非有心畏葸。又蔡攀龙、在诸罗西门外扎营。并无自诸罗杀出之事。臣面加询问。据称、因系损失多兵。贼围仍不能解。惟有据实陈明。恳请革职。但观其人尚奋勉。可否酌留海坛镇总兵原任。查诸罗被围数月。终未失陷者。实由众民一心奋勇。又略得饷银接济。方能保守。与昔日希波军营。被围绝饷。景象迥不相同。柴大纪人本诡诈。甚染绿营习气。不可倚任。是以仍使伊屯驻诸罗。将来事竣入都。自难逃圣明洞鉴。谕军机大臣等、本日福康安奏称、贼匪经官兵屡次歼戮。穷蹙奔逃。若由海道窜逸。官兵乘船追捕。转不免稍需时日。如果逃入内山。该处俱系生番居住。若番众等畏其逼处。竟将贼首擒献。固属甚善。即或容其潜匿。不肯献出。亦可趁官兵全盛之势。直入内山。分兵搜捕。即将助逆生番。一并剿戮。亦非难事。福康安等、务须迅速搜捕。将贼首设法生擒。勿令久匿稽诛为要。又据奏、恒瑞带兵援应。途中观望各情节。以恒瑞过于持重。致涉迟延。总由不谙机宜。办理不能得手。所论甚公。至蔡攀龙、前此应援入城。虽未能带兵出城。剿杀贼目。但伊屡次与贼打仗。奋勇出力。业已加恩擢用提督。其过尚可宽免。至所遗失兵丁。是否实系阵亡。抑系逃散从贼之处。必当严切查究。若随征兵丁。不顾主将。临阵逃散。此而不加以惩创。将来何以用兵。此内从贼之兵。其罪更甚于从贼之民。福康安于查办时。尤当严加区别。从重办理。不可稍存姑息之见。　　

○又谕、据福康安奏称、查明柴大纪、蔡攀龙、各情节。请将普吉保、调任台湾镇总兵等语。所奏固是。但柴大纪、究能保守嘉义。数月间屡经剿杀贼匪。曾经加恩封为伯爵。赏戴双眼花翎。即蔡攀龙、亦因从前李侍尧、称其领兵攻解嘉义县之围。曾经授为提督。赏给巴图鲁名号。今当进兵之际。遽将伊二人更调。殊觉未便。著暂留令其驻守。弹压官兵。并传谕李侍尧、俟擒渠魁后。伊等任内。果有卑陋情弊。再行查明补参治罪。至从前降旨、大功告竣。留蔡攀龙帮同常青办理善后事宜。今阅福康安所奏、蔡攀龙既属无能。彼时著即遣回。普吉保尚属干练。即著留彼处。随同常青办理善后事宜。　　

○吏部议准、阿克苏办事大臣福崧奏、阿克苏地当孔道。又兼管赛里木城。事务殷繁。请照和阗例、添设经制笔帖式一员。公务实有裨益。从之。　　

○以故辅国将军弘宁子永麻、袭职。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十四


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。十二月。己酉。谕、朕明春巡幸天津。阅视河工。择于二月十八日启銮。所有应行事宜。著各衙门照例豫备。　　

○又谕曰、台湾贼匪滋扰嘉义县城时。普吉保、恒瑞、先后带兵前往援应。俱未能奋勇杀散贼匪。直抵县城。均难辞咎。但普吉保由鹿仔港进兵。收复笨港。移驻元长庄。并经屡次打仗杀贼。尚能自知奋勉。所有台湾镇总兵员缺。即著普吉保调补。以观后效。其所遗汀州镇总兵员缺。著福康安于军营出力副将各员内、拣选一员。奏明候朕简放。至恒瑞在盐水港、一味株守。毫无寸进。实属无能。难胜将军之任。著即来京候旨。至福州将军员缺。前曾有旨。欲将鄂辉调补。因现在保宁、已补授伊犁将军。李世杰、仍调补四川总督。该省地方紧要。且毗连西藏。统辖番夷。俱有应办事件。李世杰系属汉人。且年已老。恐办理公务。精神不能周到。鄂辉在川有年。于该处事宜。较为熟谙。将来台湾事竣后。应令仍回成都将军原任。以资驾轻就熟。至常青剿捕台湾逆匪。虽未能督率将弁。克期奏绩。但自驻守郡城以来。贼匪屡经攻扰。伊已年老。尚能临阵杀贼。将郡城保护无虞。并节次派拨弁兵。援应嘉义。调度尚属有方。虽不宜复任总督。但伊从前曾任福州将军。熟悉该处情形。且以闽浙总督。调补该处将军。呼应较灵。于办理一切善后事宜。更为得力。所有福州将军员缺。即著常青补授。将来大功告成后。即留于台湾、带同普吉保办理善后事宜。其湖广总督员缺。即著舒常补授。所有工部尚书员缺。著福长安补授。　　

○又谕曰、广州将军存泰、年已七十六岁。令其来京听候另用。所遗员缺。著图桑阿补授。凉州副都统员缺。著奇臣补授。　　

○谕军机大臣曰、孙士毅自办理调兵运饷诸务以来。俱能不分畛域。实心经理。甚属可嘉。俟大功告竣后。赏给世职。著先赏戴双眼花翎。以示优眷。至昨据福康安奏、柴大纪、蔡攀龙、守城打仗情形。多不确实一节。朕因此事反复思之。竟至彻夜不能成寐。向来绿营将弁。冒功谎报。积习原所不免。但以天下之大。地方事务。在在需人任使。遇有军务。势不能祇仗满洲官兵。竟置绿营于不用。此次台湾逆匪滋事以来。该处领兵将弁。虽未能俱振作有为。然就现在将领而论。柴大纪、蔡攀龙、二人尚能奋勇出力。柴大纪驻守县城。已经半载。经贼百计攻围。时时窥伺。柴大纪能督率兵民。力为捍卫。卒能保护无虞。虽伊节次奏报斩获首级。夺取器械等事。或间有虚词谎报。此亦绿营积习。情事所有。但伊困守围城。不辞劳瘁。亦当略其短而取其长。柴犬纪、设果如福康安所云。诡谲取巧。则当县城被围紧急之时。朕曾降旨。谕令柴大纪、如力不能支。不妨带兵出城。另图进取。柴大纪何难委城而出。以为脱身之计。即县为贼所据。百姓为贼所得。亦得藉口遵旨而行。朕亦难治以弃城不守之罪。乃柴大纪于奉到前旨后。坚持定见。竭力固守。不忍将城内数万生灵。委之于贼。是柴大纪尚知以国事为重。朕阅其奏摺。为之堕泪。岂福康安目击情形。尚不心存悯恻。转事苛求。不能以朕之心为心乎。即如柴大纪前奏、贼匪攻城时。用大板木车。中藏枪炮。分路攻犯。被官兵炮击碎枋车一节。若果是虚词。现在福康安奏到、进抵县城。追杀贼匪。夺获攻城大车二辆。又于兴化店地方。贼匪经官兵追赶。大炮鸟枪。遍地遗弃。俱为我兵所得等语。可见柴大纪前奏、贼匪大车架炮攻城之处。实有其事。并非虚词之一证。又柴大纪所奏、县城粮食匮乏。地瓜花生俱尽。以油籸充食之语。虽县城被围时。义民等尚有捐助粮米。零星接济。兵民未必遽至尽食油籸。但当情形紧急之时。各路援兵。并未即时前进。柴大纪目睹县城粮食兼尽。至以日食油籸为词。希冀援兵速到。而普吉保、恒瑞两路。尚复观望不进。若再实有粮米。则两路之救援更缓。此时县城之存亡。尚未可知。又安怪柴大纪之过甚其词耶。今幸福康安等、统兵速进。县城围解。甫获更生。此等措语未实之处。朕尚加之＜宀十见＞宥。宁福康安不为之原谅耶。至蔡攀龙、现据福康安到彼查询。于援应柴大纪时。进城后、仍被贼截断后路。损失多兵。未能破解贼围。亦并无自城内杀出。打通道路之事。但蔡攀龙屡次打仗杀贼。曾经常青等保奏。颇为奋勇。伊带兵赴援时。沿途遇贼接仗。督兵力战。究能前抵县城。协同固守。是蔡攀龙在领兵将弁中。尚为奋勉。朕已加恩擢授提督。福康安此时。亦可无庸过加责备。即云台湾逆匪等、纠众倡乱。由于地方文武。平日贪索扰累。以致激成事端。朕非不知。但该处百姓。休养生聚有年。即使地方官贪黩敛怨。亦可据实上控。岂可公然叛逆。况官吏骚扰地方。剥削百姓。自系丈职为多。至武职所辖。不过营伍兵丁。并不经管地方事务。纵使从中婪索。然较之地方文职所得。不过十之一二。岂得以此归咎柴大纪、蔡攀龙二人。此次破贼解围。官兵会合攻剿。固属福康安、海兰察、督率巴图鲁侍卫章京等、奋勇力战之功。该处绿营将弁。俱属怯懦无用。但就该处带兵之员而论。其中勇怯不齐。亦应絜长较短。有所区别。岂可一概抹杀。即将来平定后。焉能止留满洲巴图鲁百余人驻守。将绿营将弁。概行彻回之理。看来柴大纪、蔡攀龙、未免因俱系提督大员。且屡经恩旨褒嘉。或稍涉自满。在福康安前、礼节或有不谨。致为福康安所憎。遂尔直揭其短乎。况柴大纪、蔡攀龙、俱现任提督。水陆将弁兵丁。皆所统辖。福康安即有不满伊二人之处。然其功究不可泯。亦应外示优容。若遽加之声色。则所属将弁兵丁。见统辖大员。全无颜面。未免心存轻视。竟至呼应不灵。从而解体。于事大有关系。即使伊二人实有绿营习气。不可信任。福康安何妨俟大功告成。至京时密为面奏。亦不为迟。何必于此时、遽以此形之奏牍耶。朕于柴大纪、蔡攀龙二人。并非先有成见。不过念其守城打仗。勤苦出力。曲加轸念。福康安非他人可比。尤需仰体朕心。略短取长。方得公忠体国之道。况柴大纪已加恩封以伯爵。蔡攀龙业经超升提督。福康安所奏各情形。并无确据。又岂可转没其功。遽加以无名之罪耶。总之柴大纪、蔡攀龙、功过自有定论。福康安、此时总以坦怀相待。不稍露词色为是。　　

○封闭四川酉阳州大兴、洪发、二硐铅厂。从总督保宁请也。　　

○以故三等男宗珠克子舒敏、袭爵。　　

○予故奉恩辅国公博尔忠鄂、祭葬如例。　　

○庚戌。谕、福建台湾府、孤悬海外。远隔重洋。地方辽阔。民情刁悍。无藉奸徒。往往借端滋事。皆由地方官吏。任意侵婪。累民敛怨。而督抚遇有台湾道府厅县缺出。又以该处地土丰饶。不问属员能胜任与否。每用其私人。率请调补。俾得侵渔肥橐。所调各员。不以涉险为虞。转以调美缺为喜。到任后利其津益。贪黩无厌。而于地方案件。惟知将就完结。希图了事。以致奸民无所畏惮。始而作奸犯科。互相械斗。甚至倡立会名。纠众不法。遂尔酿成巨案。总因历任督抚、阘冗废弛。地方官吏。竟不可问。从前历任督抚。业经身故者。今不复追治其罪。此外如富勒浑、富纲、雅德等、亦姑免其深究。但经此次大加惩创之后。海疆重地。不可不力为整顿。以期绥靖地方。向来三年一次。出派巡台御史。满汉各一员。前往巡视。该御史职分较小。且由京派往。不能备悉该处情形。易为地方官欺朦。不过虚应故事。仍属有名无实。嗣后著照四川巡查促浸儹拉之例。令该督抚、及水师陆路两提督。每年轮值一人。前往台湾。严行稽查。该处道府厅县。本皆督抚所属。其贤否自易知悉。如有骩法营私。扰累小民之事。即可就近查明。据实参奏。至营伍弁兵。系由内地换班、派往防守。为水陆两提督素所管辖。其操防一切。孰勤孰惰。及有无扰累生事之处。尤易随时查察。既足以资弹压。又可以整饬吏治戎行于海疆实为有裨。再台湾道府。向有缺出。俱由该督奏请调补。易启夤缘瞻徇之弊。嗣后该处道府缺出。俱著请旨简放。倘该督抚提督等。于奉有此旨后。仍前玩弛。并不实力整顿。又复虚应故事。或致地方有滋事之案。惟该督抚提督是问。至海洋虽风信靡常。而该督抚等、前往巡视。原不必拘定时日。祇须视何月分风信平稳之时。配船前渡。亦不至于涉险也。所有请派巡查台湾御史之例。竟行停止。著为令。　　

○又谕、据李侍尧奏、闽省本年溢额盐课、及认办额外课银。请分年带徵等语。福建自台湾剿捕逆匪以来。办理军需。运送米饷。差务殷繁。行销口岸。挽运维艰。以致盐引滞销。商力不无拮据。自系实在情形。所有该商等、应完溢课银、七万六千九百余两。及认办额外课银、一万二千四百余两。著加恩分作三年带徵。以纾商力。　　

○又谕、前经降旨、直隶解到旗租银两。足敷普赏八旗兵丁一月钱粮。即行普赏一次。现在直隶解到旗租。已足敷赏赉之用。著加恩普赏八旗兵丁一月钱粮。俾八旗兵丁。生计益臻充裕。以示春祺锡庆。有加无已至意。该部即遵谕行。　　

○又谕曰、韩鑅前任工部侍郎。且曾任河道总督。于工程事务。较为熟谙。兹因服阕来京。即著补授工部右侍郎。朱圭现出学差。所有礼部右侍郎员缺。即著刘跃云署理。　　

○又谕、现在台湾剿捕逆匪。大功指日告竣。一切善后事宜。需用较多。自当宽为豫备。以资接济。著户部于附近邻省内、再酌拨银二百万两。令该督抚、派员迅速解往闽省。交该督等存贮备用。　　

○谕军机大臣等、据毕沅奏该省提镇等第考语一摺。内将考语及等第两单。附入一封。殊觉混淆。向来各省提镇。其能否整饬营伍之处。自应于年终秉公出具考语。开列清单。密为陈奏。至各省总兵。每届五年分别等第之处。祇须咨部存案。以便核办。若既将该提镇考语。列为一单。而又将其等第开单、附摺一并具奏。未免一事两歧。著传谕各省督抚、嗣后每年提镇考语。仍照例于年终密行陈奏外。如届五年。应行分别等第之期。即将各该总兵等第。咨明该部存案。毋庸同附一摺。以致牵混也。　　

○云南巡抚谭尚忠疏报、昆明县首垦地二十顷三十二亩有奇。　　

○以原任宁夏将军积福、为正白旗蒙古都统。　　

○以故三等公西铭子志福、一等男文成堂叔祖富僧阿、各袭爵。　　

○辛亥。谕、据徐嗣曾奏、闽海关本年徵收税银、比较上年。短少至九万一千九百余两。常青、恒瑞、俱身在军营。未便照向例分任摊赔。恳将本年应赔银两。统在徐嗣曾名下养廉内坐扣归款等语。本年台湾逆匪滋事。前后派调官兵。陆续配渡。并节次运送军饷。商贩船只较稀。以致税额短少。其事尚属有因。所有本年闽海关徵收税银、短少九万一千九百余两。著加恩宽免。　　

○举行本年军政。巡捕营卓异官三员。年老官二员。直隶卓异官三员。年老官二员。山东卓异官三员。罢软官一员。有疾官二员。才力不及官一员。江南卓异官七员。有疾官二员。才力不及官三员。江西卓异官四员。年老官二员。有疾官一员。广西卓异官五员。罢软官二员。年老官二员。湖南卓异官七员。有疾官一员。湖北卓异官四员。年老官一员。有疾官二员。四川卓异官六员。年老官三员。才力不及官一员。云南卓异官五员。年老官三员。有疾官一员。才力不及官一员。贵州卓异官六员。罢软官一员。年老官一员。才力不及官一员。分别议叙处分如例。　　

○山东巡抚觉罗长麟疏报、胶州收并灵山卫、开垦田四十九顷三十亩有奇。　　

○壬子。谕军机大臣等、步军统领衙门奏、山东东平州民人孟捍廷、呈控该州多收漕粮、及料派车辆。历控该省藩臬各衙门。不为审办一案。查此案该地方官吏。如果有浮收米石、折钱派累之事。既经该处民人历次呈控。无难审讯得实。亦不值专派大臣前往查办。现在孟捍廷所控呈词内、有长巡抚坐照悉查情弊之语。是长麟尚属留心民事。因何不向该抚呈控。此案著即交该抚、就近秉公严审。如所控属实。则官吏浮收派累。有干法纪。承审之员。不为审办。自不可不切实根究。查明严参。以肃吏治。想长麟自不致迥护属员。倘所控或有不实。该抚亦当据实办理。不可因该处百姓有称颂该抚之语。意存偏袒也。将此谕令知之。
  </div>
  <div class="pagination">
   <a href="清实录乾隆朝实录_page1646.html">
    上一页
   </a>
   <span>
    ...
   </span>
   <a href="清实录乾隆朝实录_page1642.html">
    1642
   </a>
   <a href="清实录乾隆朝实录_page1643.html">
    1643
   </a>
   <a href="清实录乾隆朝实录_page1644.html">
    1644
   </a>
   <a href="清实录乾隆朝实录_page1645.html">
    1645
   </a>
   <a href="清实录乾隆朝实录_page1646.html">
    1646
   </a>
   <span class="current-page">
    1647
   </span>
   <a href="清实录乾隆朝实录_page1648.html">
    1648
   </a>
   <a href="清实录乾隆朝实录_page1649.html">
    1649
   </a>
   <a href="清实录乾隆朝实录_page1650.html">
    1650
   </a>
   <a href="清实录乾隆朝实录_page1651.html">
    1651
   </a>
   <a href="清实录乾隆朝实录_page1652.html">
    1652
   </a>
   <span>
    ...
   </span>
   <a href="清实录乾隆朝实录_page1648.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
