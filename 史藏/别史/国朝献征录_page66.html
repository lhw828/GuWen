<!DOCTYPE html>
<html>
<head>
    <meta charset="UTF-8">
    <title>国朝献征录 - 第 66 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 66 页/共 245 页</h1>
    <div class="content">　　兵部武选司郎中陶公滋墓志铭（马理） 
　　奉政大夫兵部武选司郎中前峯□□□志铭（于慎行） 

　　○兵部武库郎中吴鋆（王鏊） 

　　王鏊 
　　君讳鋆汝砺字为人好学攻文而尤有诗才为诗□□冥搜句妥字帖喜学唐人而时出新意与人交不立崖岸当官勤慎而无隳事以是人爱重焉汝砺占南畿解试三试礼部不中冢宰三原王公廵抚江南间召与语因极陈民间诸弊传以经史指掌画地衮衮不休王公惊焉赠之诗期其大用君复以诗讽公公益奇之及登进士授兵部武选主事进员外郎又进武库郎中武选武库皆剧司君自曩者好从容啸咏而终日抑首据案钩考簿牍意不能无少望又质弱多病医者不审妄投之药遂至不起呜呼岂亦其命然耶尝以进士治大臣葬道闻母计遂委事径归当道者难之君曰安有舍亲之丧而勤人之丧者乎 

　　○奉政大夫兵部武选清吏司郎中陈君□□（王鏊） 

　　王鏊 
　　上之十二年诏大臣各举其属才行卓绝者将不次用之于是兵部尚书钧阳马公举其属武选郎中陈君恺可备方岳之任既又谓若君者不宜寘之外故所举率多迁擢君独迟迟焉葢有待也而君一旦暴疾以卒君讳恺字企元苏之太仓人成化戊子占应天乡试会试累不第至甲辰始登进士弘治戊申授武选主事历员外郎郎中前后十四年不离武选武选固剧司怨丛势轧君一意奉公杜门自守时议谓武爵以世坐耗天下宜以渐消之若为法曰凡继绝者不得以旁支犯奸盗虎职者不得袭则渐消之术也君谓支庶继绝所从来久一旦革之物情将大骇且后人罹法如前之功何哉于是白之马公会校情法详酌其中凡同宗出自立功者袭余则否作奸褫职者本支则坐属从降二者谓得调停之宜他如徼宠滥功一切绳以文法例或龃龉终不假借君任守既定物情遂戢葢其任也久久则精而私弊尽绝其守也坚坚故一而私谒不行一时武选称得人大司马特信之任之举之谓其必将远到也而忽焉以霄于乎其可哀巳 

　　○兵部武选司郎中陶公滋墓志铭（马理） 

　　马理 
　　先生姓陶氏讳滋字时雨山西绛州人陜西参议讳铨公孙南京兵部尚书少保恭介公讳琰子也参议公及恭介公卒绛人祠之学宫先生葢棺亦然葢三世为乡先生云恭介公配夫人生先生七岁授书十岁属文癸酉年三十博且雅矣登乡举明年登进士选行人司行人屡承　命册封藩王礼仪不忒四国是式王有好贿一介不取凡厥所至如　上亲临咸敬惮焉会宸濠构逆阴结权贵诈设淫乐诱致万乘天下皆知其谋独　武庙未知必欲南巡舟行有日矣先生及朝臣危惧急抗疏极谏　武庙震怒械系而廷笞之几死时死者甚众巡幸由是止无何乱作乘舆无虞谏之力也其为谏首而生者悉左迁先生迁太学诚心堂学正之任躬率诸生修德讲学庙列周宣石鼓有毁为白者文多残缺历代诸儒如韩愈郑樵皆病于诵述先生独考索精详为石鼓正误一书几完其文读者快焉□　赐还初职寻升司正锡命褒嘉嘉靖癸未升刑部河南司郎中有滞狱数十先生□□得□□之囹圄顿空尚书金公献民称贤□□□□□□□□□锦衣者□□五百□援重辟及见先生知不可乃巳是秋转兵部武选司郎中革吏弊塞幸门一时武弁感激生勇气焉甲申大礼兴先生奏议不合戒系　廷笞如前仍谪戍榆林先生奔　命戎服从事将帅恒以方略咨焉丙申蒙　恩宥归戊戌秋疾甫三日卒 

　　○奉政大夫兵部武选司郎中前峯□□□志铭（于慎行） 

　　于慎行 
　　郎中李公者兖之东阿人也讳学诗字叔言世居邑之苫山举嘉靖辛酉山东省试歌鹿鸣于济诸同游新第皆美冠服自喜公独衣布单衣参其间不肯更服客皆共视伟公以为非常流也乙丑举进士第授山东阳曲知县阳曲治在会府百司所取给又近北边转输馈运长吏参焉公天性精强有治办才朝而趋府昼而考宪夕而修令以星出入夜分乃寝为治取明罚饬法令在必行不避豪右即太吏下记有不便于民必再三执请如法乃止大吏亦雅信公惟其所执而胥徒帖帖不敢有所侵枉山西故多逋逋赋即善催科十得四五公设法劝谕厘革出纳之弊民争入租常不施鞭朴而最有富人犯法请以财赎公曰财者彼之所轻法者吏之所重奈何以吾所重易其所轻竟罢之法于是大豪相戒毋敢扞罔晋中部使数上书荐公巳擢开封府同知开封者河南会府也即又时摄邑篆其劳甚于阳曲曹魏间河决署公往来行视所区昼河堤辄当使者指汴中多盗公所禽制率一语辄大不事榜掠即有枉滥辄得昭雪精于决狱如此隆庆辛未召为刑部员外郎三迁至武选郎中掌篆武选主天下军职图籍充栋郎不能一一阅曹椽以其间受赇上下窘诸武吏郎传舍其官以为去其太甚不一一程督椽往往鴈骛行睨郎公每逢选月即谢绝人事竟日坐署中校其功阅即有秋毫之奸无不烛照又属武吏告曰若等号纸明白即不贿掾掾不敢蔽即无号纸以千金贿掾亦无为也掾有奸欺公辄笞骂之曰若以我为何等郎桡吾法者立死矣故公掌选数年曹椽严之凛凛而武吏以时袭官无所留滞然公勤于吏职两任烦地又处剧曹以至于病犹力疾治书不少暇逸主爵以公为郎久且推以为副使未及上而病日丞谒告还里登舟潞河行二日而卒廷中诸公咸痛惜焉公为人长身玉立状貌甚伟庄格有仪不妄笑语其议事平法率一言取中而是非可否确有定守不少回挠侃直阴重于世俗媕阿之态若未尝覩自奉简薄不为华侈其吏长安阖户下键疑尘满席投刺如云少所延接其天性廉峭寡交乃尔然其中洞达平易不为睚眦诸生时贫故人亲戚遇之或不以礼及后贵显其人往往愧畏而公相待如初略无芥蔕识者以是服之生嘉靖庚寅卒万历庚辰年五十一岁 

　　◆员外郎 

　　奉直大夫兵部职方员外郎周先生岐凤行状（刘球） 
　　兵部车驾司员外郎鹤山陆公震墓志铭（章懋） 
　　兵部武选员外郎赠太常少卿谥忠愍杨□盛墓志铭（徐阶） 
　　杨忠愍公行状（王世贞） 

　　○奉直大夫兵部职方员外郎周先生岐凤行状（刘球） 

　　刘球 
　　先生周姓讳鸣字岐凤以字行家吉水之泥田世以儒宦显至宋季有讳应龙者为时儒宗其子京孙直宝谟阁上言诋贾似道奸邪知事不济弃官去直阁之子厚以经术教授乡里先生曾祖也祖闻孙以元至正辛巳乡贡进士荐入史馆修宋辽金史上书请以宋为正统时不能用即辍史事去为鳌溪真文书院山长考讳观赠奉直大夫兵部职方员外郎妣李氏赠宜人先生性敏悟襟怀豁达言论侃侃如也才识尤高迈过人其先世赀产素饶遭元乱丧之而故额尚存　皇朝龙兴有司按故额颁役而产益削先生年十四五即勤于干父蛊早夜无少休不数年复其初洪武甲戌以经明行修荐为桐城儒学训导桐城学校废弛生徒多不知学先生严立教条讲道劝课有方诸生喜得师亦勤于学自是决科跻仕者相继皆曰非周先生之教不及此也丁外艰服除擢即墨主簿以明敏详密为藩司所重遣同御史佥事往□州谳强盗狱盗七十人而称屈者四十五人御史执不与辨先生察其人皆以宿怨为盗所诬指从容以其故为御史佥事言且历举前代贤臣以辨□□得名者譬晓之御史感悟四十五人遂得不死会□兴赋即墨军需铁七十余万先生具奏地滨海隅铁非所产而府库积铁尚多请出以资军用庶苏民力所司又令即墨民输豆军前准其岁入米数巳而复征其米而令以钞偿豆直先生复奏民无信不立今民既输豆又征其米是无信于民也请从初令以信于民且连奏便民十余事朝廷皆纳其言诏报曰可坐累下系会赦免民留之不得相率送至于淮皆涕泣而别永乐甲申征授国子监学正明年　太宗皇帝幸太学赐学官筵宴袭衣先生与焉未几上以汉王失德由辅导不得人诏选端直之士为之辅遂擢先生汉府纪善先生亦慨然以辅成王德为巳任时王府有从征军三千人不隶籍兵部又据有诸卫草场纵下人于外攘民物所为不法类此者先生辄具谏王虽面从而心忌之且王素蓄不臣之心虽开宝贤堂名为延问羣臣之所实欲招致匪人以经营夺嫡计先生心知之作宝贤堂箴累千言寓规讽之意其中冀格其非心王益忌之会驾北巡王拥重兵出入威震中外先生言王宜抑兵威退守藩臣之礼无启疑心遂激王怒明日令守卫官无故诟先生先生不堪其辱以白王王令质于仪卫司巳而独送先生于朝下锦衣卫狱欲置以重辟时　仁宗皇帝以皇太子监国询知先生以数谏王得罪非有他故降为长洲儒学教谕到官与诸生讲学不倦每大比诸藩交聘为考官岁辛卯之福建甲午之浙江丁酉之福建所取士多得人秩满升国子博士至南京召见于文华殿慰谕甚至且曰他日当大用卿其遇知　仁庙如此丁继母忧服除用荐升兵部职方员外郎时方清理军籍职方多事人谓先生儒者必不胜其烦及事至剖决无滞人始服其能三载考最赐　诰命□奉直大夫追赠其考妣归燎黄于阡寻复官宣德□□乞致仕后四年以疾终 

　　○兵部车驾司员外郎鹤山陆公震墓志铭（章懋） 

　　章懋 
　　正德己卯四月甲申兵部员外郎陆君汝亨卒于官僚友为具棺以殓厥配徐孺人携幼子自京师归其丧诸孤奔赴及于中道遂相与扶衬而殡于中堂予往哭之卜宅尚未定也又明年始得地于瑞山乡瑞山祖莹之左以十二月十有四日坟而厝焉其孤近仁亲仁衰绖踵门拜且泣曰先人少尝从游门下荷教多矣今仕而登朝不幸死于其职愿先生哀而赐之一言志于幽堂以慰先人于溟漠则虽死犹不死矣予谓汝亨之死重于泰山而见素林公为表其墓足为不朽之托若予之昏耄垂死言不能文者何足为轻重哉因谢不敏而近仁兄弟坚以母命为请不获卒辞乃按其执友董道卿之状而述焉汝亨讳震姓陆氏汝亨其字也别号鹤山世为兰溪纯孝乡人曾祖子昭祖宗南皆不仕父敬夫赠文林郎泰和县知县母陈氏赠孺人汝亨自少颖敏出众年十五以父命入邑庠与同里黄梦弼共学皆大志不屑为世俗之习与邑中名士姜仁夫实夫辈过从论学时或入山大为读书计既而累举不第乃与梦弼来从予游子语古人为巳之学及先正截断为人之语心□讲学克治知行并进然后可以有得于是务为穷理修身孜孜不懈弘治己酉遂与梦弼并以易举于乡会试礼部梦弼先第而汝亨未偶怡然而归筑室白鹤山中日读诸经史传皆有程课讲求玩索必求有得慨然有志于天下凡古今事变经济大略一皆理会以为天下事无不可为者一日促装将往礼部忽值母疾遂止不行日侍汤药夜焚香告天请代及殁而哀毁瘠甚殓殡及葬祭一皆以礼不作佛事继遭父丧礼亦如之丧毕后以禄不及养欲绝意仕进父有遗命不可违也乃循例北上适予亦被命承乏南雍而汝亨复来卒业讲磨精至遂以戊辰登第差往谕云南诸夷竣事而归铨曹选授江西泰和县知县始至即访求民情吏弊与赋役轻重风俗美恶而一新其政有事干上司而不便于民者即诣禀议而更易之有事涉可疑及重□者必亲履其地广询于众务得情而后巳时逆瑾擅政以逋齿差诬民邑中船户该偿银两以万计干连数百人诸邑皆急征于民汝亨极力辩白而尽释之镇守中贵岁取贡絺亦为告免得减其数民赖以苏其学久弛则饰文庙新祭器增筑学舍使士皆肄业其间而刊示宋诸儒讲义使之诵习每与诸生论学必以忠孝礼义为先而重建忠节等祠以风励之若社稷贰坛谯楼贰亭皆新之又毁淫祠及新创寺院正陋俗其行乡饮则宾介必推其齿德之尊者不滥及也其行养老则择其高年之有德与淳笃者而以齿数给之米肉絮帛不泛与也其与乡宦相接必加礼貌不通私谒也其狱多滞囚皆立限完结无淹禁也其俗好健讼则日勤听断庭无留讼也府差下县凌辱官吏取索害民则申文本府凡推征追捕随事缓急定以期限使其后先完解不劳遣人而差扰遂息凡里役除正办外别有小日则为之裁节日费十减其九邑故有兑征粮税皆稻粮里陪貱则召人首告及搜出册中诡寄洒埋撇等米清出一万五千余石而税无亏耗旧佥民壮不公且不堪用则计粮五十石编定一名每名出银若干当官顾募壮勇一人常川应役岁运淮粮原拨吴城等处交兑其费甚重申淮赣军就县交兑而军民两便修理县仓而造新廒一区于县左措置积蓄及赎罪米谷以备饥荒其省耕下乡则劝课农桑问民疾苦病者施药死者给棺旌劝善良而禁治其强□习非者无非欲其相安于田里时地方盗起则立□□法使民随其村落相附多则五十家少或二三□家推其有材力为众所服者为约长少壮者编为□伍各备器械分夜巡警守望相助而境内以宁巳而江西各处盗起啸聚山洞攻城池掠府库甚至官亦被执时汝亨北觐始归议欲筑城先事恤民乃重减科泒加恤小民操备民壮仿武侯八阵图法演习武艺朔望躬诣教场校射士气争奋贼众环视不敢入境因而措置筑城内为砖城周七里有奇外筑土城十里以补其不足所用砖石工料诸费规取有方民不知劳仅两月而成功当道嘉其能城各郡邑皆委汝亨经画又用调取狼兵抚按促回计议接应汝亨谓狼兵所经掳掠甚于刦盗乃请总制出令兵船不许湾泊若一船泊岸则刑其船户十船为帮以次抵岸领受支应不许紊乱由是人皆肃然兵过后又取用于军门而永丰新淦等县黄栢等峝皆所督守擒获贼首某等以功受赏又委督操袁临吉三府兵快以防后虞而诸公每有旌荐必以为称首焉巳而秩满三载考绩赴部课最还任未几以急缺风宪召用民庶洒涕攀留遂相率为生祠祀之膺召□京而铨曹拘于年例不果入台乃授兵部武库司主□□勑追赠父如其官母为安人本部委令看本数目每与中人相忤辞不就改差督漕及督视武学又差巡行紫荆等关深叹武备疏略欲加整饰则多苦掣肘又因论彭中丞及胡宪使事与当道不叶巳有归志时有　太皇太后大丧　圣驾自北狩李归仅数月复有旨出狩汝亨抗疏谓谨太礼守大法以隆治道事开陈仁义指摘时弊忧深而情切义激而言直几获重谴赖大臣力救而免既而升署员外郎吏曰官持帕往谒印绶监汝亨独不往遂移疾欲归官长日使人速出视事吏胥郎曹迭往催迫不得巳复出视事迨秋而大驾复北狩不复可言去矣但以时事日非忧悸成疾屡欲求归求南求外皆不得越明年　驾回郊天未几复有南巡之命汝亨与武选郎中黄君伯固皆欲有言遂相谓曰古者　天子巡狩无非事者而一游一豫民获休助固为善也今乃巡游无度而流连忘返使民□谗作慝而供亿烦费为郡邑之忧吾辈虽官非言责而舆马侍卫之众皆所职守苟举而不法亦所当言不犹愈于工执艺事之谏乎况闻宁府久蓄异谋欲为不车丸中外莫不知之设有博浪之变悔将何及乃各述所见而参合为一疏县署以进其疏所陈曰崇圣学通言路正名号戒游幸去小人建储贰六事而忠愤激烈词气剀切不自知其上逆龙鳞下忤权贵也疏既入日待罪　阙下是后在廷羣臣皆以是事伏阙而谏者二百人巳而有诏以汝亨与黄伯固等六人首倡是议同下锦衣狱余者皆杖之而同负钳校以跪于门者五曰汝亨六人又三加讯杖而坐系一月黜降为民余皆降调有差汝亨在狱中尝与伯固讲易九卦明处忧患之道同狱人皆处分后事汝亨独无一言及出狱还舍其孺人谓曰何自苦如此汝亨曰吾身所为吾弗悔也由是病势日危一日索笔作书与诸子曰吾虽死汝等当勉为忠孝庶不负吾所教也明日与其配孺人拱手曰吾与汝别矣目遂瞑其日惟徐孺人与幼子在侧凡同乡同年及同僚皆来吊哭而奠之相与经纪其丧越旬日而榇行汝亨生天顺甲申十一月七日终正德己卯四月二十七日得年五十有六徐孺人同里名家女有妇道善克其家子男五人 

　　○兵部武选员外郎赠太常少卿谥忠愍杨□盛墓志铭（徐阶） 

　　徐阶 
　　公讳继盛字仲芳别号椒山忠愍者谥也　国朝之制非大臣不得与于易名公位下乃得谥者今　皇帝御极逆观化源谓公死谏节甚伟宜尊显以励士大夫故奉　遗诏赠公太常寺少卿荫子应尾为国子生而　特赐今谥其义则取诸危身奉上在国逢难云初公举嘉靖丁未进士授南京吏部验封主事师事大司马苑洛韩公尽通其天文地理太乙壬奇兵阵之学名声重一时辛亥迁兵部车驾员外郎当是时大将军仇鸾骄然心惮虏欲利啖之以缓兵请与虏为马市有成议矣公上疏斥其不可者十辩其说之谬者五鸾因诋公挠边计惑众心　诏锦衣卫逮公置讯狱具贬狄道典史踰年擢知诸城寻迁南京户部主事又迁刑部员外郎调兵部之武选尝独居深念至夜分配张安人问其故公曰吾受　上恩思有以报耳安人曰严相国方用事此岂君直言时耶公不应而心自计欲报恩其道莫如去奸人使不得乱政遂以癸丑正月疏论少师严嵩十罪五奸请召　二王问状公意以嵩在位□□党与布满中外　上即问必不肯言而今　皇帝以明圣在东府冀一　召问可尽得其实嵩更借以为谗　诏逮公讯所以引　二王者公具对侃侃至断指出胫不易词　诏杖公百送刑部狱郎史君朝宾议从轻比而其长贰皆嵩党竟当公诈传　亲王令旨绞公之将受杖也或遗之蚺蛇胆却不受曰椒山自有胆或谓公勿怕公笑曰岂有怕打杨椒山者及系刑部创甚吏畏祸莫敢睨公公乃自破甆碗刺右股出血数升巳复手小刃割左股去其腐肉旁观者咸为战悚公顾自如在狱三年以乙卯十月晦死西市临刑赋诗云浩气还太虗丹心照千古平生未报恩留作忠魂补天下相与涕泣传诵之呜呼士方平居语及节义往往扼腕张眉目自谓能之一旦临患害仅如毛发辄心悸色变不敢出一词或走匿以规苟免有能自奋如其言者寡矣未有蹈必死而不慑者也偶出不意蹈一死及既脱率深自惩创毁方以为圆又或自满足不复肯为危言正色者有矣未有慷慨激烈赴再死而不顾者也公始忤仇鸾偶不死奔走绝塞间稍稍征用去讯系时无几痛苦之状宜犹在心目张安人所以语公与古牛衣之说亦何以异而公不惧不惑卒直谏以殒其生此其视唐子方诸人且犹过之矧世碌碌者耶公死之岁刑部郎今藩□王君世贞为求救于嵩所厚嵩曰行卜之其子世蕃不可而其党鄢懋卿等亦相与争曰不杀某所谓养虎自贻患也故公竟死公死而地为震者累年其后给事中今中丞吴君时来刑部主事今中丞张君翀太仆卿□君传策相继论嵩嵩又将杀之奏　上地忽震　先皇帝悟而止由此观之精诚之至天地且为之动矣嵩业巳仇公等其必欲杀公不足怪彼党嵩者独何心哉夫其导嵩以杀公恐遗患也然公死七年　先皇帝用御史今中丞邹君应龙言罢嵩政逮世蕃谪戍岭南又二年御史今中丞林君润发世蕃逆状　诏弃市籍其家则夫所谓患者果可以计免否也公死时应尾尚幼藩参君与其友吴君国伦徐君中行宗君臣倡诸缙绅经纪其后事兵部主事今中丞王君遴归公丧且以女婚其次子由是诸君者相继获罪而藩参家祸尤酷今十有二年公既受　恩恤于朝又以御史郝君杰请建祠保定　赐额曰精忠诸君亦次第登用而嵩之党则尽巳斥逐呜呼后之欲为君子小人者可以鉴矣公先世小兴州人洪武中有讳伯源者奉　诏徙容城传四世至青青生赠兵部署员外郎富是为公考公生以正德丙子五月十七日年仅四十子二长即应尾次曰应箕皆张安人出昔岁甲辰公领乡荐卒业国学予时为祭酒奇公文因日进公为讲说经义与所以立身事君者公亦不鄙而听之故予与公相知深公死予悲之倍于众数谋于中丞王君视诸孤而日跂望于　恩恤之及去年幸闻末议然后所以悲君者获少纾万一焉　月　日应尾改葬公某山之原奉藩参君状来征铭予义不得辞也为摭公大节俾归而纳诸墓中若公居家之行狄道之政详具公所谓年谱及藩参君状铭曰万物禀气以为命公生其中得厥正位卑身仆益自奋　君恩必报以死殉人心为愤地为震岁星一终天乃定羣奸澌灭　主明圣易名建祠锡赠荫　制词前后相辉映嗟公一死重孰并我铭揭之为世镜 

　　○杨忠愍公行状（王世贞） 

　　王世贞 
　　杨忠愍公者讳继盛字仲芳其先小兴州人也当洪武中小兴州数中虏有诏尽徙其民内地而公之始祖百源者得保定之容城遂家焉百源有子述又三世为公王父青青生封兵部公富□公父富有子三人公其季也始兵部公娶于曹而□公兄继昌矣巳复媵陈女生仲继美久之曹复举□公始就襁褓有可质兵部公居恒谓人曰日者言□门当骤大岂是子耶然公仅七岁而曹竟捐　陈□如日夷公于竖使牧公饭牛牛肥踰年从牧所以问在里塾覩里中儿诵读揖逊而心好之归谓兄请得□里塾学兄曰若幼何学公艴然曰夫幼者任牧□□□任学兄言于兵部公奇而听之学公竟学然不废牧也十余岁而兵部公亦捐馆久之兄坐邑赋践更公遂往代践更至十三而从师受经为举子业渐有声十八补邑诸生踰冠读书于邑寺僧舍自励刻苦恒读至夜分灯且尽瞑坐而思属文谊会寒无下襦遶屋行且温诵日所臆令胫以上微暖得稍假寐五鼓起汲水手冻属于绠呵之乃解其明年春诸僧病疫且甚同舍生俱亡去公独曰吾去僧谁为治汤药者乃吾死僧矣则为之亲爨事问医调药饵僧以次愈而兄病疫亦作报至公于是奔波归日夜不解衣而扶侍亦愈时人异之为语曰疫无鬼以为不信视杨子公既为诸生数从有司荐不利家益贫然益以勤苦其术业益进遂举庚子乡试明年辛丑下第归当入太学公兄继昌计以入太学当损赀为负笈费不可则乘公出而强公妇以八石谷废箸居曰母溷乃公为也公游太学再试居首为名高故荐绅大夫逓馆谷之稍稍具橐中装而妇治农有天幸辄岁公竟事归为酒召其姻族奉兄觞曰始弟所以默而从废箸者惧不胜负笈费为兄累今幸有余镪足佐兄朝夕请得复从宇下爨可乎兄愧然许巳复当计偕有司以三十金为公费公悉推兄使输边获散官级曰吾道近可徒也甲辰复下第再入太学时祭酒华亭徐公异公材为指授经义甚悉公遂以又明年之丁未举进士高第授南京吏部验封司主事及与考功郎郑公晓游郑公者素负鉴以裁一世士而独爱重公谓人曰大夫非吾所及也因为公语古今成败得失与国家章典大者公主事验封而郎中以缺告验封掌诸郡邑吏入肄事者公巳夙钩得其弊乃为严登籍定序先后革冒替精谁何其试吏毋得假手上下翕然称服公既以曹事简稍用力词章久而厌之而是时关西韩公邦奇为兵部尚书韩公大儒公始从之而受乐三月而得其数乃谓韩公曰乐体于理而用于声者也有器而后有声夫器理所寄也乃构桐竹丝漆手制管和矣巳制琴巳瑟若箫笙埙箎之类谐而合奏之若一以复韩公公大悦曰技更进是乎姬吾语汝吾欲制十二律之管管各备五音七声而成一调何如公退而凝思废食寝者三日梦大舜坐投公以金钟使之击而谓之曰此黄钟也公醒而污怳若悟者起篝灯促复制管至明而成者六巳而十二管成韩公抚膺高蹈曰得之矣始吾辑志乐成而九鹤飞舞于庭其应乃在子耶韩公既归老语公乐不足以尽子吾为子悉吾天文地理太乙六壬奇门兵阵之□而授子公乃徧习焉而会诸僚有讲圣门之学者公又从讲学人或谓此曹子什伍卖声誉奈何中之公不顾曰道在人志耳子不闻夫商丘中诱而投火以得宝者耶庚戌秋虏大举躏京师而南南中议发兵入援嚄唶当往者公奋曰主辱臣死即无一兵从我丈夫独身取单于耳会虏退其明年公满三载□道由山东谒曲阜孔颜氏庙徘徊于俎豆之间久之登泰山绝顶望云气慨然叹天体之不尽益有志于学以明年辛亥春抵吏部甫见即迁为兵部车驾司员外郎时咸宁侯仇鸾以云中骑勤王骤得兵政　天子虗巳听之而侯鸾骄且内畏虏虏请于二边□市市马侯鸾主之奉以中国币帛议遣使公乃上疏条论其十不可五谬大略谓互市市马者和亲别名也虏践躏我陵寝虔刘我赤子而先之和忘天下之大雠其不可者一矣往北伐之诏下天下晓然知圣意日夜输其兵食以助京师而忽更之曰和失天下之大信其不可二矣以天朝堂堂而下与犬羊互市冠履倒置损国家之重威其不可三矣天下豪杰日夜磨厉其长技以待试而甘心于虏今谓国家厌兵无所用之隳豪杰效用之志其不可四矣庚戌之变天下颇讲习兵事无故以和弛之使边镇美衣偷食而自肆懈天下饬武之志其不可五矣往者边臣私通虏吏犹得以法裁之今导之使通其不勾结而危社稷者几希开边方通虏之门其不可六矣大羌之莽在在有之往者厌国威不敢肆今谓县官慑而奉虏乃尔其何有于我开百姓不靖之渐其不可者七矣虏昨深入时我虽不敢逆一矢然彼知我无备也备之巳半岁而互市终之彼谓我尚有人乎长胡虏轻中国之心其不可者八矣虏狡诈出没叵测我竭财力而辇之边虏负约不至未可知也因互市而大兵若吐蕃清水之盟未可知也或互市毕即入寇入寇矣而驾诿他部我既无所摄问之未可知也或以下马索上价或责我以他赏或望我以苛礼未可知也堕胡虏狡诈之计其不可九矣大约岁帛数十万得马数万疋十年之后虏马少而我帛亦不继将何以善其后不为国家深长之计其不可十矣凡为谬说者有五不过曰吾外假马市以羁縻之而内宽吾以修武备夫虏至无餍也至无耻也吾安能一一而应之是终兆衅也且吾果欲修武备而何所藉于羁縻此一谬也曰吾乏马吾藉此一资吾军则又非也既和矣无事战矣得马将焉用之且虏安肯捐其壮马而予我此二谬也曰互市不巳彼且朝贡夫至于朝贡而中国之捐赀以奉虏益大矣此三谬也曰虏既利我必不失信又非也夫中国之所开市者能尽给其众乎不给则不能无人掠此四谬也曰兵危道也佳兵不祥夫敌加于巳而应之胡佳也人身四肢皆痈疽毒日内攻而惮用药石可乎此五谬也夫此十不可五谬非唯公卿大臣知之三尺童子皆知之然而有为陛下主其事者葢其人内迫于国家之深恩而外慑虏之重势内迫国家之深恩则图幸□□之□以见效外折虏之重势则务中彼之欲以求宽然公卿大臣知而莫为一言止之者止则身任其责而危开则人任其责而安陛下宜振独断发明诏悉按言开市者选□练兵声罪致讨不出十年臣请得为陛下勤燕然之颠悬俺答之首于藁街以示天下万世疏奏上壮之下相嵩等八臣议咸唯唯侯鸾恌愤曰雠子目不知虏宜其易之乃密疏云云上意遂中□□公锦衣狱就置讯公持论侃侃不屈狱具贬□道县□史狄道在陜西之临洮山中其民不畏法□狄道令严重公不敢烦以事公请曰余典史也不敢有他请请得从典史事令贤其意而许之公务益敬共其职冬月受请谳竟莫弗倦临洮民翕然称杨公神明即监司以难狱犹豫者辄问杨典史云何不以及令也公少暇则进邑诸生为讲说文义大指诸生人人得意恨是公晚而公捐俸禄益之束贽买东山超然台剪棘立书院以居诸生祀伏羲而下至周孔配以濂洛关闽诸贤狄道之旁地故多回夷其子□悉习梵典公召而约束焉为立二经师而身诲其稍异者三十人诸生日益众无所取食公乃集邑吏搜飞洒□□粮得三十石而鬻所乘马及妇张夫人服装买民间最重赋地二千亩白于府以大粮予之乃仿故井田意割授诸生父兄使亩入粟以给笔札及婚丧之费又买城西废圃使茹蔬而引洮河之水灌溉之地益以肥饶给诸生胜读矣邑故有煤山生番制之不能开而仰给薪于二百里外公挟卫指挥单骑往召生番谕之咸服曰杨公即须吾穹庐且舍而况此煤山耶邑遂不苦薪时有称巡按御史使下邑鬻责褐者公持其人曰御史无责褐也责褐即御史吾且得请之其人大窘郡守尉为旁解乃得脱去自是无来责邑褐者矣公之为典史狄道将三年其吏民爱之呼杨父诸生或称关西夫子而虏数败约入寇侯鸾奸复露罪至族公言大雠天子思之稍迁山东诸城令之诸城月余即迁南京户部主事之南户部三日而迁刑部湖广司员外郎道复调兵部武选当是时相嵩最用事恶侯鸾剌骨而善公策以不得立贵之为恨然天下之恶相嵩甚于恶侯鸾公始迁刑部即欲移疾归既复调兵部则中夜起坐自诧曰天子遇我厚矣我何以报塞张夫人从傍笑曰公休矣且归耳公曰何谓也张夫人曰夫一侯鸾而困公几死今相嵩父子百鸾也公何以报为休矣且归耳公霍然大悟曰吾乃今而知所以报也于是日夜密具疏谋论相嵩抵任之十二日而疏成为癸丑元日将上之会上方怒诸给事所行遣公巳抵阙门矣趋出更十五日而斋斋三日乃上疏其辞曰臣先因阻马市罪应下狱逆鸾威属问官锻炼必欲置臣于死陛下特宽其罚不二年间复至今职夫以孤直罪臣天地隆恩不死逆鸾之手而又迁转如此之速则自今巳往之年皆陛下再赐之年而臣身亦　陛下再生之身也臣夙夜祗惧思所以舍身图报葢未有急于请诛贼臣者方今在外之贼惟胡虏为急在内之贼惟严嵩为最贼有内外攻宜有先后未有内贼不去而可以除外贼者故臣请诛贼嵩当在剿绝胡虏之先且嵩之罪恶贯盈神人共愤徐学诗沈炼王宗茂等常劾之矣然止皆言嵩贪污之小而未尝发其僣窃之罪嵩之奸佞又善为摭饰之巧而足以反诬言者之非　陛下之仁恕乂冀嵩之感恩而归于正故嵩犹得窃位至今为嵩者乃日惧言者之多而益密其弥缝幸于得　陛下之留而愈无忌惮众恶俱备四端巳绝幸赖　陛下诚敬格于皇天天心仁爱屡示灾变以警去年春雷久不声占云大臣专政夫大臣而专政孰有过于嵩者又冬日下有赤色□云下有叛臣凡心不在君而背之者皆叛也夫人臣而背君又孰有过于嵩者如各处地震与夫日月交食之变其灾皆当应贼嵩之身乃日侍左右而不觉上天仁爱警告之心亦恐怠且孤矣不意陛下聪明刚断乃甘受嵩欺人言不见信虽上天示警亦不省悟以至于此也臣敢以嵩之专政叛君十大罪为陛下陈之我太祖高皇帝诏天下罢中书丞相而立五府九卿分理庶政殿阁之臣惟备顾问视制草故载诸祖训有曰以后子孙作皇帝时臣下有建言设立丞相者本人凌迟全家处死此其为圣子神孙计至深远也及嵩为辅臣俨然以丞相自居挟陛下之权侵百司之事凡府部题覆先面禀而后敢起稿嵩之直房百官奔走如市府部堂司嵩指使络绎不绝一或少违显祸立见及至失事又驾罪于人是嵩虽无丞相之名而有丞相之权有丞相之权而无丞相之责天下知有嵩而不知有陛下此坏祖宗之成法一大罪也权者人君所以统驭天下之具不可一日下移臣下亦不可毫发踰僭嵩一以票本自任遂窃威福之权陛下用一人嵩即先谓之曰我荐之也反黜一人嵩又号于众曰此人非我所亲故罢之陛下宥一人嵩即谓之曰我救之也及陛下罚一人嵩又号于众曰此得罪于我故报之嵩窃　陛下之喜以市巳之恩假　陛下之怒以彰巳之威所以羣臣感嵩甚于感　陛下畏嵩甚于畏　陛下臣不意　陛下之明断乃假权于贼手如此此窃　君上之大权二大罪也善则称君过则归巳人臣事君之忠也书曰尔有嘉谟嘉猷则入告尔后于内尔乃顿之于外曰斯谟斯猷惟我后之德人臣不敢彰巳之能以与君争功如此　陛下苟有一善嵩必令子世蕃传于人曰　上故无此意我议而成之又将　圣谕及嵩所进揭帖刻板刊行为书名曰嘉靖疏议欲使天下后世谓　陛下所行之善尽出于彼而后巳也人臣善则称君之忠果若此乎此掩　君上之治功三大罪也陛下之令嵩票本葢取君逸臣劳义也嵩何所取而令子世蕃代票又何所取而约诸义子赵文华等羣会而票拟屡更数手机密岂不漏泄所取题疏方上满朝纷然巳知天语既下前讲若合符契如锦衣卫经历沈炼劾嵩疏陛下发大学士李某票拟某即使所善问世蕃乃同赵文华拟票停当令文华袖入封进此人所共知也即劾嵩之疏世蕃□□□□□可知矣是嵩既以臣而窃君之权世蕃复以子而弄父之柄百官孰敢不服天下孰敢不畏故今京师有大丞相小丞相之谣此纵奸子之僭窃□大罪也边事之废坏皆原于功罪赏罚之不明嵩为辅臣乃为垄断之计欲令孙功于两广故先置伊表侄欧阳必进为总督姻亲平江伯陈圭为总兵御史黄如桂为巡按朋奸比党诪张为幻先将长孙严效忠冒两广奏捷功升所镇抚又冒琼州一人自斩七首级功造册缴部效忠告病乃令次孙严鹄袭朁鹄又告并前效忠七首级功加升锦衣卫千户今任职管事效忠严鹄皆世蕃豢养臭乳子也何尝一日离左右而至军即至军亦岂能一人自斩七首级而假报战功滥窃官爵以故欧阳必进得入为工部尚书陈圭托疾得掌后府黄如桂得骤迁太仆寺少卿是嵩既□　陛下爵赏之权以官其子孙又以子孙之故显□其私党此俑既作仿效成风蒋应奎等令子冒功□死遣戍皆嵩有以倡之也夫均一冒功也在蒋应奎等贪冒科道则劾之在嵩贪冒人所共知科道□不敢劾嵩积威足以箝天下之口可知也此冒　朝廷之军功五大罪也逆贼仇鸾总兵甘肃贪虐论革嘉靖二十九年大同帅张达等败没正胡虏窃伺之时使嵩少有为国家之心岂肯用此债帅以寄干城而世蕃乃受鸾银三千两掯逼兵部荐为大将及鸾冒哈丹儿军功世蕃亦藉以升荫嵩父子于时尝自夸以为有荐鸾之功矣及鸾势出嵩上反肆凌侮故嵩尝自叹以为引虎遗患后又知　陛下有疑鸾之心恐其败露连累始互相诽谤以冺初党之迹以　陛下之明然不知始而逆鸾之所以敢肆者恃有嵩在□而嵩与逆鸾之所以相反者知　陛下有疑鸾之心故耳是勾虏背逆者皆鸾也而受贿引用鸾者嵩与世蕃也进贤受上赏进不肖受显戮嵩之罪恶又出鸾之上矣此引背逆之奸臣六大罪也前胡虏犯内地深入经时兵法击其惰归此一大机也而兵部尚书丁汝夔问计于嵩嵩乃曰京边不同势败于边可掩也败于京不可掩也且虏饱自退耳故汝夔传令不战及陛下逮□汝夔求救于嵩嵩又曰无恐也吾为密疏□□及汝夔临刑而后知为嵩所绐乃大呼曰严嵩误我矣是嵩以不战绐国而以死绐汝夔也此误国家之军机七大罪也黜陟者人君之大权非臣下可得专且私也刑部郎中徐学诗以谕劾□与世蕃革任为民矣嵩于考察京官之时逼令吏部将学诗兄中书舍人徐应丰罢黜荷蒙　圣明洞察留用夫应丰乃　陛下供事内廷之臣嵩犹敢肆其报复之私则在内之臣遭其毒手者又何可胜数耶户科都给事中厉汝进以论劾嵩与世蕃降为典史矣嵩于考察外官之时复逼吏部将汝进罢黜汝进言官也纵言不当　陛下既降其官矣其为典史则无过可指也嵩乃以私怨罢黜之则在外之臣被其中伤陷害者又何可胜数耶夫考察大典也　陛下持之以激励天下之人心贼嵩窃之中伤天下之善类此专黜陟之大柄八大罪也今府部之权皆挠于嵩矣而吏兵二部大利所在尤其所专主者嵩于文武之迁升不论人之贤否惟论银之多寡各官之任亦通不以报国为心惟日以贿嵩为事将官既纳贿于嵩不得不剥削乎军士多至失所有司既纳贿于嵩不得不滥取于百姓多至流离利归一人毒徧于天下人人思乱皆欲食嵩之肉　皇上虽累加抚恤之恩岂足以当嵩残虐之害哉如是臣恐天下之患不在胡虏而在域中此失天下之人心九大罪也先朝风俗淳厚近古自逆瑾用事始一少变至嵩为辅臣谄谀欺君贪污率下通贿殷懃者贪如盗跖而亦荐用奔竞疏拙者廉如夷齐而亦罢黜守法度者以为固滞巧弥缝者以为有才励节介者以为矫激善奔走者以为练事卑污成套牢不可破虽英雄豪杰亦入套中从古风俗之坏未有甚于此者究其本源嵩先好利天下所以皆尚乎贪嵩先好谀天下所以皆尚乎谄源之不洁流何以清风俗不正而欲望天下之治得乎此坏天下之风俗十大罪也嵩有十大罪昭人耳目以　陛下之聪明而若不知者　陛下待臣子之心出于至诚贼嵩事　陛下之奸人于至神以至神之奸而欺至诚之心无怪乎堕其术中而不觉也臣请更以嵩之五奸言之知　陛下□意向者莫过于左右侍从嵩欲托之以伺察　圣意先用重贿结纳于　陛下一言一动无不报嵩报则酬以重赏凡　圣意所爱憎举措嵩皆预知故得遂其逄□之巧以悦　陛下之心　陛下悦嵩之能尽合而谓之才不知其先有人以通之也是　陛下之左右皆贼嵩之间谍其奸一也通政司纳言之官嵩欲阻塞天下言路故令义子赵文华为通政使几疏到文华必将副本送嵩与世蕃先阅而后进疏内情节□皆预知少有干涉即为弥缝闻御史王宗茂劾嵩之疏文华停留五日方上故嵩得以展转摭饰是　陛下之纳言乃贼嵩之警犭其奸二也嵩既内外弥缝周密所畏者厂卫衙门缉访之也嵩则令世蕃将厂卫官笼络迫结姻亲夫既与之亲又岂忍发露其恶不然嵩籍江西去京四千余里而结亲于此欲何为哉不过假婚姻之好以遂其掩饰之计耳　陛下试诘嵩诸孙所娶者谁女立可见矣是　陛下之牙乃贼嵩之葛其奸三也厂卫既巳亲矣所畏者科道言之也嵩于进士之初非私属不得与中书行人之选知县推官非通贿不得与给事御史之列考选之时又择熟软圆融出自门下者方补科道既选之后或入拜则留其饮酒或出差则为之饯赆或心有所爱憎则授之论剌为嵩使令至五六年无所建白即升京堂方面夫受嵩之恩既如此附嵩之效又如彼以故科道诸臣宁忍于负　陛下而不敢忤于权臣也是　陛下之耳目皆贼嵩之奴仆其奸四也科道虽入其笼络而部臣如徐学诗之类亦可惧也嵩又令子世蕃将各部之有才望者俱网罗门下或援之乡里或托之亲识或结为兄弟或招为门客凡部中有事欲行者先报世蕃故嵩得预为之布置各官少有怨望者亦先报世蕃故嵩得早为之斥逐连络蟠结深根固蒂合为一党互相倚附各部堂司太半皆嵩心腹　陛下自思左右心腹之人果为谁乎此真可为流涕者也是　陛下之臣工多贼嵩之心腹其奸五也夫嵩之十罪赖此五奸以弥缝之五奸一破则十罪立见　陛下何不忍割爱一贼臣顾忍百万苍生之涂炭乎臣前谏阻马市谪官边方往返万五千余里道途艰苦妻子流离宗族贱恶家业零落幸复今官仅将一月臣虽至愚非不知与时浮沈可图报于他日而顾履危冒险攻难去之臣觊难成之功取必至之祸哉顾　陛下以再生之恩赐臣臣安忍不舍再生之身以报　陛下况臣狂直成性忠义郁结每恨坏天下之事者惟逆鸾与嵩鸾巳殛死独嵩尚存嵩之奸恶又倍于鸾将来为祸更甚舍此不言更无可以报　陛下者　陛下听臣之言察嵩之奸或召问二王令其面陈嵩恶或询诸阁臣谕以勿畏嵩威重则置之宪典以正国法轻则谕令致仕以全国体贼臣既去豪杰必出赏罚既明军威自振胡虏畏　陛下之圣断知中国之有人将不战而夺□气闻风而丧其胆矣内贼去外贼除其致天下之太平何有疏奏　上恚公戆而相嵩方以他事得　上意构公复下锦衣狱诘公何自引二王公对曰非二王畴不慑嵩者且王家事渠宁不忧为嵩败耶狱具诏杖至百有遗公蚺蛇胆谓服之可以御杖公笑曰吾自有胆何蚺蛇为却之第饮一酒毕受杖送司寇狱公创甚至夜半而苏狱吏内畏嵩屏去药食公碎甆盌手破诸腐肉血稍稍起司寇当公诈传亲王令旨绞中外骇且怪以人臣阿私侮三尺不宜至此而郎史君坐稍持狱谪矣佐重公辟者侍郎王学益迁矣公以冬月行论从容读书不辍且曰丈夫会有死死分耳天得无稔嵩而后僇之耶将奈国体何是时海内士大夫阴传录公疏至纸为贵而公当出朝审诸中贵人夹道指目公劳以酒肉袖白金而遗之至枳道不得发公悉谢不受或谓中贵人是齮龁若曹者曰杨公天下义士今得见之幸也即齮龁固当而又窃指公三木叹曰奈何不以囊相嵩而囊杨公也　上意且惜公欲免之居二岁而狱有失律逮冬月行尽人藉藉谓公且不免司业王先生子难谒相嵩谓曰公不忧万世耶相嵩曰吾行当为救之且□之王先生复前说曰卜之鬼乎人乎夫人则奚卜也而卿胡植鄢懋卿曰不可公不覩夫养虎者耶乃自遗患相嵩者颔之巳更有蜚语闻　上竟以十月朔论死公临当赴义出所著年谱授其子应尾曰后十年可□也复为诗二章其一曰浩气迎太虗丹心照万古生前未了事留与后人补其二曰天王自圣明制作高千古生平未报恩留作忠魂补葢慷慨曼声长啸以没公没之七年而相嵩奸状大露　上釆御史邹君应龙言逐之归戍其子世蕃又二年而御史林君润白发世蕃大逆状论弃市籍其家赀巨万万嵩削籍寄食于人以死又三年而　天子崩遗诏褒录诸死谏者吏部以公名居首赠太常少卿赐录一子太学生无何用给事陈君瓒言赐公谥谥忠愍用御史郝君杰言祠公于保定额曰旌忠呜呼国家之所以为杨公者足矣当公再上疏再得罪以死天下□公之忠痛公之冤而不知公之功实在社稷天下□　先帝之怒公至僇其身而不知再用公之言以格鸾嵩之奸于后天下知　今上仁圣数用言官言褒卿公而不知其阴体　先帝之遗意呜呼公可以含笑地下矣公生于正德丙子五月十七日殁于□卯之九月晦春秋四十配张夫人胡村处士梁女婉女恋有志操尝上书请代公死报闻丈夫子二长即应尾太学生娶训导李君某女次应某娶都御史王君遴女葢为兵部时闻公下狱慨然以女许配者也而又有尝许公婚而自悔匿避弗顾去者令其人在不重悔涊然下汗耶　天子旌公之明年而应尾谋改葬公持公所自着年谱徒步雪中八百里而谒世贞曰先子之没向者实藁葬焉而未有志铭也将渡江以请于少师华亭相公而藉君子之状为先容不佞谢弗文应尾泣曰先子之遗意也不佞重谢弗敢葢忠愍之没相嵩实怒不佞而嫁于先君子有至痛焉应尾重泣曰不得子之状无以辞于少师公也先子即死且不瞑既而王君以书来曰子为状而乞志铭于巨公大贤忠愍公意也不佞不获巳为着状而泪涔淫流弗巳至于序录公遇难事则大恸几绝投笔者三矣其辞之不能次固宜也公所上劾相嵩疏传人人国史记之不佞故直书其文而稍去其浮漫者如右 

　　◆主事 

　　兵部职方司主事梁公焯传（黄佐） 
　　兵部主事赠光禄寺少卿王冕（朱睦木挈） 

　　○兵部职方司主事梁公焯传（黄佐） 

　　黄佐 
　　梁焯字□字南海人与韬同登进士尝过赣从阳明学辩问□敏穷理悚然有悟拜主客主事己卯三月　上议南巡□姜龙等十七人上疏谏止　上命罚跪五日大杖□□　车驾遂行会佛朗机夷人加必舟末□□□员名入贡至南京江彬领四家兵马从　上□□导□□者亚三谒　上喜而留之北至京师入□□馆不行跪礼焯执问杖之又番人写亦虎先与其甥木黑儿马黑以贡献事诬陷甘肃文武大臣时彬及钱宁用事二夷人者或驰马于市或享大官之□于刑部或从　乘舆□珍膳于会同馆或同仆臣□□而大臣被诬者皆桎梏幽囚以是轻侮朝官□每□法约束之二夷人相谓曰　天颜可即主事乃顾不可即耶彬闻之谓焯□虐驾下人员将奏　闻□治后事以待　命三月丙寅　武宗晏驾是□　皇太后懿旨诛彬巳而大者亚三等就狱称本华人为外夷所役于是与写亦虎先等皆大诛有　诏佛朗机不许入贡以尝弒其君也新政旌别淑慝焯尝谏被杖升俸一级初举人武陵冀元亨与焯同师阳明阳明使元亨往宁藩察其逆状比濠为阳明所擒乃指元亨同谋下　诏狱死焯捐俸为备棺敛嘉靖初改司职方闻弟讣而病遂予告归养宜兴医上周冲送之及别谓曰益莫善于养心损莫甚于多欲焯佩服其言卒于家年四十有六 

　　○兵部主事赠光禄寺少卿王冕（朱睦木挈） 

　　朱睦木挈 
　　王冕字服周洛阳人也正德十二年进士授万安知□踰年□濠叛所过屠烧无孑遗诸郡县长吏多望风□□冕闻变即奋义募勇得死士数千人会都御史三□仁帅兵至冕以众从时我军巳复南昌濠解安庆□□救至鄱阳湖两军相拒濠尽出金帛犒士殊□战自辰至午我兵不利王守仁忧之俄而风顺冕密白守仁以小艇实苇于中拟建昌人语就贼舰乘风举火濠兵大惊遂溃败焚溺死者无算濠易舟挟宫女四人而遁冕追及濠投水水浅濠不死遂并宫女执之槛送京师伏诛嘉靖初论功守仁封新建□其下□赏有差而冕仍知万安县久之稍迁兵部主事□守山海关甫五旬而妖卒作乱侍吏欲拽冕□避冕曰不可吾有亲在乃亟趋毋所执兵以卫贼□执之以刀胁不从遂见害守臣疏闻诏赠光禄寺少卿仍命有司建祠祀之子西星举乡试第一 

　　焦太史编辑国朝献征录卷之四十一 

　　●焦太史编辑国朝献征录卷之四十二 

　　南京兵部一（尚书一） 

　　◆尚书一 

　　资政大夫南京兵部尚书徐公琦墓志铭（魏骥） 
　　张大司马纯传 
　　南京兵部尚书萧维祯传 
　　资德大夫正治上卿南京致仕兵部尚书兼大□□□□太子□□□□□□公□墓志铭（刘□） 
　　南京兵部尚书原杰传 
　　荣禄大夫南京兵部尚书薛公远神道碑（王鏊） 
　　资德大夫正治上卿太子少保南京兵部尚书 谥庄懿张公蓥墓志铭（李东阳） 
　　资政大夫太子少保南京兵部尚书赠太子太 保谥庄简张公悦墓志铭（曹时中） 
　　南京兵部尚书王公继传（李濂） 
　　太子太保南京兵部尚书致仕赠少保王公□墓志铭（李东阳） 
　　资政大夫南京兵部尚书赠太子太保谥文□林公瀚传（章懋） 
　　南京兵部尚书柴公升传（朱睦木挈） 
　　资政大夫太子少保南京兵部尚书□□□大夫赠太子太保乐忘刘公机墓志铭（杨廷和） 
　　资德大夫正治上卿南京兵部尚书□□太子少傅致仕泾川张公澯神道碑铭（杨廷和） 
　　光禄大夫柱国太子太保南京兵部尚书赠□保谥恭介陶公琰神道碑（李时） 
　　太子少保南京兵部尚书赠太子太保谥康□李公充嗣行状（子松撰） 
　　光禄大夫太子太保南京兵部尚书赠少保□端敏秦公金神道碑（□嵩） 
　　资政大夫南京兵部尚书参赞机务致仕赠□子太保谥文安紫岩刘公龙墓志铭（李默） 
　　南京兵部尚书湛公若水传 
　　张尚书邦奇传（张时） 
　　太子少保南京兵部尚书南山胡公□墓志 
　　南京兵部尚书韩邦奇传 
　　资政大夫南京兵部尚书赠太子少保谥□□屠公楷神道碑铭（徐养正） 
　　南京兵部尚书潘潢传（实录） 
　　张司马先生时彻传（余有丁） 
　　南京兵部尚书李遂传 
　　资政大夫南京兵部尚书赠太子少保郭康介公宗皋墓志铭（于慎行） 
</div>
    <div class="pagination">
<a href="国朝献征录_page65.html">上一页</a><span>...</span><a href="国朝献征录_page61.html">61</a><a href="国朝献征录_page62.html">62</a><a href="国朝献征录_page63.html">63</a><a href="国朝献征录_page64.html">64</a><a href="国朝献征录_page65.html">65</a><span class="current-page">66</span><a href="国朝献征录_page67.html">67</a><a href="国朝献征录_page68.html">68</a><a href="国朝献征录_page69.html">69</a><a href="国朝献征录_page70.html">70</a><a href="国朝献征录_page71.html">71</a><span>...</span><a href="国朝献征录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
