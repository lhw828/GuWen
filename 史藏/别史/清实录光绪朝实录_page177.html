<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 177 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 177 页/共 1316 页</h1>
    <div class="content">
大清德宗同天崇运大中至正经文纬武仁孝睿智端俭宽勤景皇帝实录卷之一百二　　

光绪五年。己卯。十月。丙辰。谕内阁。御史方学伊奏、顺天东路厅所辖各州县。地势低洼。本年雨水过多。山水下注。运河以东各州县境内。官堤民埝。冲决甚多。以致三河蓟州等处民田。多被淹没。现在灾歉之余。民力自难兴筑。请饬履勘筹款办理等语。著李鸿章、万青藜、梁肇煌、责成各该地方官。将境内坝埝应行修筑处所。详加履勘。由该督等筹款兴修。以卫民生。现月　　

○又谕。御史邵曰濂奏、请整顿乡会试誊录。并分别内外帘责成一摺。著该部议奏。现月　　

○又谕。御史邵曰濂奏、请将殉难人等议恤等语。咸丰十年十一年闲。粤逆窜入浙江余姚县境。在籍典史吴培、暨其子从九品和钧、侄从九品广钧、家丁赵世棱、同时御贼阵亡。又布政司理问衔吴宗培之妻吴冯氏仰药自尽。均堪悯恻。著谭钟麟查明奏请旌恤。现月　　

○又谕。铭安等奏差委乏人。请饬拣发。并请将人地不宜各员归部铨选一摺。吉林现议分地添设改设各官。差委需人。著吏部吏部查照奉天成案。于曾任实缺正途人员内。无分满汉迅速拣发同知一员。知州知县各二员。前赴吉林差委。该省候补同知恩禧。才欠开展。候补通判福禄。听断未能明决。难胜繁剧之任。均著归部铨选。铭安等于该二员才具。据实陈奏察吏尚属认真。各直省期满人员。往往多系奏留难保无迁就之处。嗣后著各将军督抚严行甄别。以昭核实。另片奏、请将佐领等革职等语。伯都讷正红旗佐领双保。差使懒惰。声名平常。鸟枪营正黄旗佐领佛铭。性情贪鄙。怙恶不悛。双城堡正白旗云骑尉德升。居心险诈。缉捕无能。伊通河正黄旗蓝翎骁骑校索成。操守不谨。妄拏无辜。著一并革职。以肃营伍。现月　　

○谕军机大臣等。李瀚章等奏、拏获滋事匪徒。就地惩办一摺。湖北应城县黄滩团地方。本年五月间有哥老会匪。制造号票。句结游民。潜谋滋事。经地方官先后拏获匪犯萧芢＜忄兴＞等。暨潜谋劫狱之张么等。并匪首胡金朋等。均讯明分别就地正法。办理尚为妥速逸犯杨海云、张码古等。仍著饬令一体严拏务获究办。毋任漏网。哥老会匪。为患地方。行踪诡秘。全在各该官留心访缉。消患未萌。著李瀚章、潘霨。随时督饬文武各员。严查保甲。整顿团练。认真缉捕。有犯必惩。务期净绝根株。以消乱萌。而安良善。将此各谕令知之。现月　　

○命刑部尚书潘祖荫、都察院左都御史童华、正红旗满洲副都统熙拉布、在紫禁城内骑马。现月　　

○丁巳。谕军机大臣等。光禄寺少卿刘锡鸿奏、水师宜兼练陆战之技一摺。据称师船水手。必当兼练火枪刀牌跳跃击刺之技。其利有四。不可专恃大炮等语。水师各营练兵之法。原不专恃船炮。刘锡鸿所陈。有各营向来兼习者。惟当加意训练。精益求精。其未经兼习各营。著李鸿章、沈葆桢、彭玉麟、李成谋。按照所奏情形。酌量筹办。并著分别知照沿江沿海各督抚。一体酌度办理。原摺均著钞给阅看。将此谕知李鸿章、沈葆桢、彭玉麟。并传谕李成谋知之。现月　　

○以通政使司副使周瑞清为光禄寺卿。朱签　　

○戊午。谕内阁。顺天府府尹梁肇煌、御史阿克敦等、奏□□□尔□武闱监试御史。漏印卷面。暨御史文敬奏、漏印卷面。自请议处各一摺。本科武乡试内场夜字十四号一卷。列字围监试御史漏印单好字样。实属疏忽。文敬著交部议处。现月　　

○以历年剿匪出力。予记名提督龚云福一品封典。记名总兵潘顺、副将唐荣升、钱玉兴、参将张祥、二品封典余升叙加衔有差。摺包　　

○以剿办土匪出力。予淮阳镇总兵官欧阳利见、徐州镇总兵官董凤高、记名提督张从龙等优叙。摺包　　

○以拐卖民妇。革副将高得胜职。并讯办。摺包　　

○己未。谕军机大臣等。户部奏、部库需款浩繁。各省关欠解京饷。请旨严催一摺。各省关欠解本年京饷。统限年内解齐。叠经严催。截至九月底止。除已经解到、及报解启程外。尚欠解银二百九十一万余两。现在部库支绌。年内应放各款。关系紧要。亟须各省关全数解到。以应急需。岂容任意延宕。著该将军督抚监督等。各按照单开欠解数目。依限埽数解京。其已报起程各款。亦即赶催解部。毋任在途逗遛。傥敢诿卸拖欠。贻误要需。即著户部指名严□□□尔□。原单均著摘钞给予阅看。将此由五百里谕知福州将军、直隶、两江、闽浙、湖广、两广、四川、各总督、江苏、安徽、江西、福建、浙江、山东、山西、河南、湖北、湖南、广东、各巡抚、并传谕粤海关监督知之。现月　　

○又谕。岐元奏、请饬拨东三省来年的饷。并请催欠饷一摺。东三省庚辰年的饷七十万两内。应拨奉天银二十六万六百八两零。吉林银十三万四千六十二两零。并打牲乌拉银三万五千三百二十八两零。黑龙江银二十七万两。即著户部照数指拨。并令各该省督抚严饬各该司。按期如数批解。毋许仍前延欠。并于报解之时。分晰奉天吉林打牲乌拉黑龙江各款目。以免牵混。至直隶等省欠解东三省本年的饷。并历年欠饷。著李鸿章、沈葆桢、何璟、吴元炳、裕禄、勒方锜、周恒祺、涂宗瀛、广英。按照单开。赶紧筹措。务于年前埽数解清。以济要需。岐元原单。著分别钞给阅看。将此由五百里谕知李鸿章、沈葆桢、何璟、吴元炳、裕禄、勒方锜、周恒祺、涂宗瀛、并传谕广英知之。现月　　

○杭州将军广科奏。杭州城门锁钥。可否仍旧归满营管理。又奏、请饬浙江巡抚陆续筹款。修建满营清泰庆春二门、与五水城门直班官厅。涌金水门至钱塘门城上卡房。各旗存储军装房。水龙公所。料豆栈。炮房。小箭厅。步营堆拨。过街亭。马圈。并添设八旗义学以复旧制。得旨。浙江省城各门锁钥。著照旧制仍归满营收管。所有兴建官厅等处能否筹款。著与谭钟麟商酌办理。摺包　　

○山东巡抚周恒祺奏。东平州戴村各坝。日见损坏。于运务民生。关系非细。谨遵谕饬。委派候补道吴炳权、勘明修建。计三合土坝、玲珑坝、乱石坝、滚水坝、各一座。业经购材开工。得旨。即著督饬委员。认真经理。务期功归实用。帑不虚糜。以卫地方而利漕运。摺包　　

○又奏、酌调黄河南北岸勇营。赴省督操。择要驻扎。报闻。摺包　　

○出使俄国大臣崇厚奏。与俄外部议明交收伊犁。修定约章。计订约十八条。一、俄国许将伊犁交还中国。其七条所载伊犁西边。及帖克斯川一带地方。归俄管理。二、伊犁居民。乞恩赦免。三、伊犁居民。已入俄籍者。愿留愿迁。均听其便。四、俄人在伊犁所置产业。照旧管业。五、两月内将交收伊犁办竣。六、代收代守伊犁兵费、暨补恤俄人之款。七、八、分界之处有三。一伊犁界。一喀什噶尔界。一塔尔巴哈台界。九、安设界碑之所。应两国会同勘定。十、添设领事。十一、领事与地方官往来礼节。十二、总论通商。十三、设立行栈等事。十四、陆路通商行走之路。十五、声明定章修改年分。十六、会定茶税。十七、更正旧约。十八、此约两国批准后。各将条约通行晓谕各处地方遵照。下所司议。并著咨行李鸿章、左宗棠、沈葆桢、一并妥议具奏。寻总理衙门覆奏。兵费恤款。计尚不多似可照议。通商各节。扩充既广。流弊易滋。且有碍华商生计。前李鸿章所陈捕救之法。是否确有把握。应由左宗棠等再行妥议。分界关系回疆全局。若任俄人侵占要隘。是名为收还伊犁。而准部与回疆。形格势禁。反不如不收还之为愈。亦应由左宗棠等权其轻重利害。一一分晰具陈。摺包　　

○旌表孝子直隶抚甯县民薛有信。随手　　

○蠲缓山东范、寿张、济甯、历城、章邱、齐东、齐河、济阳、临邑、长清、德、东阿、平阴、惠民、青城、阳信、乐陵、商河、滨、利津、蒲台、邹、滕、阳谷、菏泽、钜野、朝城、聊城、堂邑、高唐、恩、金乡、鱼台、淄川、长山、新城、平原、甯阳、曹、定陶、莘、嘉祥、海丰、沾化、博山、乐安、寿光、昌乐、潍、禹城、东平、滋阳、峄、汶上、单、博平、茌平、清平、馆陶、夏津、武城、邱、兰山、莒、益都、博兴、临胊、昌邑、六十八州县卫所盐场被灾各村庄。暨沿河坍塌地亩新旧额赋租课有差。

现月

　　

○蠲缓直隶宝坻、蓟、香河、霸、保定、文安、大城、涿、雄、高阳、安、任邱、天津、安平、深泽、通、三河、武清、甯河、永清、东安、滦、清苑、新城、河间、献、肃甯、青、静海、盐山、庆云、新乐、丰润、玉田、饶阳、定、固安、乐亭、满城、安肃、博野、望都、容城、蠡祁、阜城、交河、景、故城、沧无极、藳城、平乡、钜鹿任、广平、磁、大名、元城、冀、新河、武邑、衡水、隆平、深、六十五州县被灾村庄粮租。暨开东明、长垣、三州县被水歉收村庄本年额赋杂课有差。现月　　

○庚申。以神灵显应。颁河南下南工次金龙四大王庙扁额。曰云翔风舒。黄大王庙扁额。曰洪恩广济。山东临清漳河神庙扁额。曰源深流远。现

月

　　

○谕内阁、礼部奏、繙译乡试监临等官。未能详查例案。请交部议处一摺。本年己卯科福建繙译乡试。投卷仅止九名。未能足额。例应停止。该监临提调等官。辄将题目拆封考试。实属疏忽。均著交部议处。至试卷业经送部。即著阅卷大臣一并校阅。如实有可中之卷。即行取中一名。以后不得援以为例。傥无可中之卷。仍照例任缺勿滥。嗣后各该驻防省分。如临场人数不敷中额。即照例具奏停止考试。其繙译题目。并毋庸拆封。以符定制。现

月

　　

○又谕。御史文鐍奏、翰林劳绩升转。请仿照内阁等衙门补缺章程办理等语。著吏部议奏。现月　　

○又谕。文鐍奏、上年直隶各州县压阁蠲缓钱粮誊黄。照常徵比。又将下忙缩入上忙。并称各省亦所不免等语。小民偶逢荒旱。朝廷加意抚绥。惟恐失所。如各该牧令似此舞弊。实堪痛恨。即著各该督抚查明。严行□□□尔□办。毋稍徇隐。所请专派妥员将誊黄亲赍各处。眼同张贴。毋庸由驿颁发之处。并著各直省体察情形。妥筹办理。现月　　

○又谕。文鐍奏、顺天候补知州王堃。本系铺夥。由捐纳典史。续捐通判知州。历署治中等缺十余次。在京师通州开设店铺。与甯河县知县丁符九儿女姻亲。匿不呈报。上年十二月闲。经前顺天府府尹周家楣奏□□□尔

□。捏称请假。周家楣甫经去任。即行起病。现又署理三河县事。候补通判石赓臣。于署宛平县知县后。在顺义县置买田产。候补知县蒋嘉泉。在京师开设茶行。请饬查办等语。著派沈桂芬、志和会同万青藜、梁肇煌、认真查办。以肃官常。嗣后顺天府所属州县缺出。务须为地择人。秉公委署。至所称无缺可补之同知通判。概令回直当差之处。并著一并查议具奏。现月　　

○谕军机大臣等。有人奏、廓尔喀此次贡差入直隶磁州境后。沿途逗遛。任意骚扰。川省原派护送之通事马姓。与前站武弁刘姓。互相句结。朋比为奸。夹带私货。包揽客商。假充贡使随从。向经过州县。例外需索车马。勒折夫价银两等项。怂恿贡使从人。向州县衙署滋闹。又直隶派出押送之委员崇姓。任听该差妄为。不稍管束。各该州县含糊隐忍。违例滥支等语。若如所奏。殊属不成事体。著理藩院、顺天府、李鸿章、丁宝桢。分别查明。严□□□尔□惩办。该贡使出京时。著理藩院会同顺天府。照案将该贡使应带物件行李跟人各若干数。点验钞单。核计需用车马。及一切供应。明定数目。颁给该差印票。仍钞单牌行经过州县。照数供支。并由李鸿章咨行沿途各督抚。饬令州县一体遵照办理。不准格外滥应。原摺均著钞给阅看。将此各谕令知之。现月　　

○又谕。张树声奏、拏获李扬才详细情形。出力各员弁请奖一摺。已明降谕旨照所请奖励。并将冯子材免其议处交部从优议叙矣。另片奏现筹购捕陆之平等语。陆之平与李逆同恶相济。该督等自当设法擒获。以期净绝根株。一面严催该国。依限确切查出该逆藏匿处所。迅速弋获。毋任漏网。关外各军。经年远役供亿浩繁。著刘坤一、张树声、冯子材、懔遵本月初六日谕旨。饬令陆续凯旋。以节糜费。将此由五百里各谕令知之。剿捕　　

○以关外官军□□穴□又□摉擒首逆出力。予提督冯子材优叙。赏道员陈以谟等勇号。游击李群等花翎。把总陈绍安蓝翎余升叙加衔有差。　　

○壬戌。谕内阁、现值天气渐寒实录馆人员。朝夕恭纂书籍。著加恩于例支柴炭外。十一月十二月正月每月赏银五十两。在广储司支领。现月　　

○又谕。都察院代奏、江苏试用道杨琪光请屯田开矿。以裕饷源一摺。著该部议奏。现月　　

○又谕。丁宝桢奏、请建肃武亲王专祠一摺。肃武亲王以开国元勋。建策督师。屡平番部。顺治三年。率师西征。削平蜀寇。西充一役。斩张献忠于阵。尤为奇功。卓著。该处士民。至今感慕不忘。著准于四川西充县地方。建立专祠。列入祀典。由地方官春秋致祭。以顺舆情。现月　　

○又谕。前据恩承、童华奏、四川东乡县路朝霖。于札提东乡县案内人证。解送迟延。当降旨将该员交部议处。嗣经部议降调开缺。兹据都察院奏。路朝霖以被□□□尔□冤抑等词赴该衙门呈诉。该员于本年正月初九日奉到札文。即于十五日将人证传齐起解。二月初四日申解到省。奉札日期。有达县移文可凭。嗣奉续提人证。亦均依限解到。并无迟误等语。该员呈诉各情。是否属实。究由何处迟延。著丁宝桢查明具奏。现月　　

○赏给闲散宗室觉罗人等两月钱粮。现月　　

○加赏宗室觉罗孤寡一月钱粮。现月　　

○赏给八旗及绿步各营官兵一月钱粮。现月　　

○癸亥。谕内阁。丁宝桢奏、霜降已过。修补都江堰堤工悉臻坚固。民田已多涸复等语。四川都江堰堤工。失修多年。此次丁宝桢督饬承修之员。挑穵江身。修砌两岸。现据奏称河道一律深通。连年水势极大。但有灌溉之利。并无泛溢之患。灌县温江崇庆等州县。从前淹没田地。已涸复八万二千九百余亩。江堤所以保卫田庐关系紧要。现既著有成效。尤宜实力修防。永资利赖。嗣后该督仍当严饬该地方官。随时察看情形。认真办理。毋得日久生懈。致隳前功。现月　　

○又谕。丁宝桢奏、同知声名甚劣。请旨革职等语。四川石砫厅同知陈昺。办事糊涂。纵容子弟门丁。遇事把持。毫无约束。以致舆论沸腾。著即行革职。以肃官常。现月　　

○四川总督丁宝桢奏。秀山、彭山、茂会理、四州县被水灾区。现已委员会同地方官查明灾情轻重。分别抚恤。并先碾仓谷散放。得旨。著即饬令派出之员。会同各该地方官确切查勘。分别抚恤。并先行碾发仓谷。核实散放。毋令一夫失所。摺包　　

○又奏。四川机器局经恩承、童华、奏请停办。谕饬酌度办理。现经裁撤。应否缓办。得旨。著仍设法兴办。毋使废坠。摺包　　

○又奏。夔关验收洋票加多。短徵甚钜经徵之员。万难凭空赔累。请核实办理。下部议。摺包　　

○甲子。谕军机大臣等。前因吴赞诚奏、条陈督操轮船事宜。当经谕令李鸿章等会商酌办。兹据丁日昌遵议覆奏各摺片。不无可采。现议整顿轮船水师。自非择将帅精器械不可。西人熟习轮船操练。若能延致才技精通者为教练。当可日有起色。应如何设法访订之处。著李鸿章、沈葆桢、与出使各国大臣函商办理。所称以总兵吴奇勋为统领。而以张成等副之。应俟延致西人到华后。再由该督等酌度具奏。目前仍当责成彭楚汉。先将船政局轮船操练成军。将来精益求精。自更得力。至学堂练船出洋诸举。皆为豫储将才之计。尤当扩充精选。以备异日之用。铁甲蚊子等船。为海防所不可少。铁甲船所费过钜。一时尚难筹办。蚊子船现已先后购到八号。著即督饬管带之员。认真演练。毋得有名无实。以后如何陆续添购并购船及续延教练西人。可否令赫德及出使大臣分办之处。著李鸿章、沈葆桢、一并筹商妥办。所需枪子炮子水雷等物。购自外洋。仓猝难致。即当设厂自造。以资应用。闽省水师驻扎地方。何璟意在基隆。吴赞诚意在厦门。沈葆贞以澎湖为适中之地。丁日昌又谓南台地险水深。宜驻大枝水师。而以陆队辅之。究以何处为宜。仍著沈葆桢、何璟等。审察地势。熟筹定议。吴赞诚所奏薪粮归统领一手核发一节。既可以一事权而联下情。即著照所议办理。惟举办诸务。应以筹饷为先。丁日昌片内所奏各节。除减额兵停武科二事。均毋庸议外。所称扩充矿务。现在直隶福建湖北等省。均经开办。如果办有成效。自当量为扩充。以尽地利。至裁撤水师。及凡非极要处所。祗须防以水雷。暂可停造炮台。并裁撤腹地勇营。皆为节省糜费起见。著李鸿章、沈葆桢。妥议具奏。至所奏稍宽厘税以杜洋票一节。于饷项有无禆益。著一并筹议具奏。原摺片各一件。均著钞给阅看。将此由五百里各密谕知之。洋务　　
</div>
    <div class="pagination">
<a href="清实录光绪朝实录_page176.html">上一页</a><span>...</span><a href="清实录光绪朝实录_page172.html">172</a><a href="清实录光绪朝实录_page173.html">173</a><a href="清实录光绪朝实录_page174.html">174</a><a href="清实录光绪朝实录_page175.html">175</a><a href="清实录光绪朝实录_page176.html">176</a><span class="current-page">177</span><a href="清实录光绪朝实录_page178.html">178</a><a href="清实录光绪朝实录_page179.html">179</a><a href="清实录光绪朝实录_page180.html">180</a><a href="清实录光绪朝实录_page181.html">181</a><a href="清实录光绪朝实录_page182.html">182</a><span>...</span><a href="清实录光绪朝实录_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
