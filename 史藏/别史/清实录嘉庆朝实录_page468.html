<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 468 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 468 页/共 523 页</h1>
    <div class="content">○以荆州协领扎勒罕布、为广州满洲副都统。　　

○壬寅。上御紫光阁。赐王公大臣、蒙古王、贝勒、贝子、公、额驸、台吉、及外藩使臣等宴。　　

○御重华宫。茶宴廷臣及内廷翰林。以盛京风土联句。　　

○谕内阁、富俊等奏、大凌河马厂旷地、试垦期竣、酌拟章程一摺。大凌河牧场余地。试垦期竣。勘丈于原垦续垦十一万余亩外。尚浮多地五千八百余亩。均地近海滨。其中硗薄沙鹼者多。不能按原议照直隶旗租之例升科。著加恩即照养息牧试垦地亩之例。每亩徵租银四分。作为定额。现存已徵谷一千七百八十余石。准其减价十分之三出粜。价银解交盛京户部存库备用。其起科年分、催徵考成、及收成分数、查禁私典、各章程。俱著照所议办理。　　

○廓尔喀额尔德尼王热尊达尔毕噶尔玛萨野、遣使进贡方物。赐敕赏赉如例。　　

○甲辰。谕军机大臣等、盛京奉祀陵寝诸宗室。向遇东巡恭谒祖陵。均有接驾送驾之例。因念前岁移驻盛京诸宗室。乃缘支系蕃衍。蕲其居业向善。盛京为国家根本之地。习尚敦庞。移居到彼。为之筑室畀产。以养以教。使之观感善俗。兴起才俊。并非获有罪辜。移徙安置也。本年朕亲莅陪京。自当令其一体接驾。酌予恩施。著富俊等询问该宗室人等。其平日所习。于文武两途。各述所长。习文者或能文能诗及通晓繙译。习武者或能骑射步射。豫先报名。届期当加以校阅。分别奖励。其接驾处所。应与奉祀陵寝诸宗室各为一班。著富俊等拟定地界。届期传知遵照迎送。再历届奉祀陵寝诸宗室。均系如何施恩赏赉。现在移驻诸宗室。每年给饷若干。每户分产若干。一并查明分别缮写清单。并酌拟章程。于启銮以前五六月闲详细具奏。至宗室内有因获罪发往盛京管束及圈禁者。并著查明原犯案由及原定年限。另缮清单具奏。以备届时酌予恩宥。将此谕令知之。　　

○乙巳。世祖章皇帝忌辰。遣官祭孝陵。　　

○丙午。享太庙。遣定亲王绵恩恭代行礼。　　

○上诣雍和宫行礼。火神庙拈香。　　

○遣官祭太岁之神。　　

○以来岁六旬万寿。命于本年八月举行恩科乡试。来年三月举行会试。　　

○以兵部右侍郎穆彰阿、充经筵讲官。　　

○展赈奉天复州、宁海、宁远、金州、四处、上年被旱旗户。并贷贫民口粮。　　

○给直隶大兴、宛平、清苑、满城、望都、完、安、雄、容城、束鹿、博野、定、曲阳、行唐、武强、唐、新乐、十七州县、上年被旱灾民一月口粮。　　

○缓徵山东章邱、邹平、朝城、兰山、郯城、堂邑、博平、茌平、清平、高唐、恩、济宁、武城、十三州县、上年水灾本年额赋。　　

○展赈江苏高邮、宝应、甘泉、沛、睢宁、五州县、上年被水灾民。　　

○给安徽五河、凤阳、灵璧、盱眙、天长、五县、及凤阳、长淮、泗州、三卫、上年被水灾民一月口粮。　　

○贷江西德化县、上年被水灾民耔种口粮。　　

○贷河南安阳、汤阴、内黄、渑池、陕、五州县、上年被水被雹灾民仓谷。　　

○贷陕西潼关、华、华阴、大荔、朝邑、渭南、吴堡、靖边、安康、洵阳、紫阳、白河、十二厅州县、上年被水被雹灾民耔种仓粮。　　

○贷甘肃灵、中卫、泾、灵台、镇原、宁远、武威、秦、秦安、肃、安西、十一州县、上年被旱灾民耔种口粮。　　

○丁未。谕内阁、兵部议驳松筠奏请调剂牧厂马匹一摺。每岁行围。调拨察哈尔厂马。放给随扈官兵。遵行已久。由京出青之马。既不能旋往旋来。若如松筠所奏。不调厂马。将不敷马匹。概行改折骡价。不特官兵乘骡随扈、无此体制。傥该官兵等又将骡价挪为路费。必致徒步随行。贻误差使。况察哈尔牧厂孳生、及常川牧放马、共一万一千余匹。每年秋围。不过调用二千余匹。计五年始行轮调一次。岂马力四年休息。尚不能牧养蕃滋。何得以苦累为词。若竟不调用。则厂马岂非虚设。松筠好行小惠。不顾大体。所奏实属窒碍难行。瑞龄扶同附和。实属无能。著传上□日严行申饬。该都统惟当遵守旧例。妥为经理。不准妄议更张。傥再事渎奏。定行治罪不贷。　　

○戊申。谕内阁、吴璥等奏、请于束清坝外、添建二坝、以资收蓄一摺。束清坝为湖水汇出之区。近年湖水旺盛。溜势湍急。坝口河底冲刷过深。以致坝身著重。自应先事绸缪。著照所请。准其于该坝迤北。运口盖坝迤南。添建二坝一道。俾作重门钳束。先于春融镶裹进占。俟秋冬闲再将口门收窄。以收蓄清敌黄之效。　　

○谕军机大臣等、松筠奏敬陈感凛下忱一摺。松筠自到察哈尔都统之任。不过半年。先请添设前锋参领。加给协领翎枝。继又无故请赏牧群官兵银两。嗣又请将每岁行围马匹改给骡价。三次陈奏。皆属沽名邀誉。窒碍难行。不思国家自有定制。岂可轻议更张。如果利敝□大攸关。有必应调剂之事。朕早不吝恩施。即前任大员。亦必先行计及。何待伊言。松筠所至之区。惟自知沽名市惠。取悦下人。而不顾事之难行。一经饬驳。即使怨归于上。若共事者从而阻止。亦必为众谤所丛。松筠所行如此。是何居心礼记云善则称君过则归己。则民作忠。不学无术者未足与言。著传谕松筠、伊在任惟当率由旧章。不准再行妄言调剂。务痛改前非。以收桑榆之效。戒之戒之。勿贻重咎。将此谕令知之。　　

○又谕、康绍镛奏、各省藩臬道府向系各督抚于年终密奏一次、兹遵部咨、以本年系大计之年、应行举劾各员、已照例具题、其藩臬考语履历亦一并咨明吏部、所有年终密奏两司道府考语之处、无庸另奏等语。所奏非是。向例各省督抚。于年终将该管之藩臬道府、及总兵出具考语。开单密行陈奏朕将原单存留。以备随时披览。至三年大计。其举劾各员及藩臬考语履历分别题咨。由吏部汇奏。本系另为一事。今该抚因举行计典。即请将年终密奏两司道府考语。无庸另奏。实属办理错误。康绍镛著传上

□日申饬。所有该省两司道府等。该抚即循照向例、秉公出具切实考语、迅速密奏。将此谕令知之。　　

○上以次辛祈谷于上帝。自是日始斋戒三日。　　

○庚戌。上诣南郊斋宫斋宿。　　

○谕内阁、孙玉庭等奏、江南运河各闸坝提溜打放关缆人夫、请仍照旧章派员经管一摺。前据御史卢浙奏、漕艘经过闸坝。关缆人夫由漕委经管。每多需索。是以降上□日责成闸官经管。兹据孙玉庭等奏、江南运河各闸坝。关缆需用人夫众多。前因帮丁惜费误运。漕督始派员经理。历久相安。运行无误。若改归闸员经管。帮丁非其所属。转恐互相争持有稽挽运。自系实在情形。且裁彻漕委。原虑其藉端需索。闸官贤愚不一。于雇夫给价等事。亦难保其不浮多滥索。著准其仍照旧章。分派漕委经理。但每闸坝祇许派委一员。专司其事。如有额外多委。及本员勒派苛索情敝□大。查出随时参处。其闸官职司启闭。饬令稽查弹压人夫。俾责有攸归。不致互相推诿。以利漕运。　　

○辛亥。祈谷于上帝。上亲诣行礼。　　

○幸圆明园。　　

○诣安佑宫行礼。　　

○壬子。上御奉三无私殿。赐皇子皇孙亲藩等宴。　　

○御山高水长。赐王、公、大臣、蒙古王、贝勒、贝子、公、额驸、台吉及外藩使臣等食。至甲寅皆如之。　　

○癸丑。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○甲寅。上御正大光明殿。赐大学士尚书等宴。　　

○谕内阁、大学士明亮、自乾隆年闲。屡历戎行。著有劳绩。经朕＜闲＞擢纶扉。现年八十有四。精神矍铄步履强健。若令节劳颐养。必更益寿延龄。长资倚任。明亮著不必分日赴内阁阅本。每日本章。著曹振镛、戴均元、章煦、三人轮流阅看。明亮现兼内大臣。亦不必进内直班。其所管兵部事务。遇有奏事。闲一二次不到亦可。引见官员。明亮无庸承上□日。即交和宁等带领。用示朕优眷耆臣之意。　　

○乙卯。谕内阁、前据卓秉恬奏、叶文馥在成都府任内、与提督多隆武因争相见仪注、龃龉不和、叶文馥挟忿妄指兵丁孙占鳌犯窃、知县鲁凤辉迎合、将孙占鳌之妻拏究、又抢去银物、以致孙占鳌纠众滋事、前案惩办后、二十一年五月叶文馥嫁女、提标兵丁纠众在准提阁地方将花轿拦殴洩忿、叶文馥素好酷刑、鲁凤辉贪婪索诈、从前审办孙占鳌之案、多有不实等语。当降上□日令蒋攸铦秉公确查。兹据蒋攸铦奏、查明二十一年四月二十一日五更时。有提标兵丁赵启伦、因酒醉在天涯石街口将民人金士堂家花轿打毁。控县将赵启伦移营责革。叶文馥亦于是日巳时嫁女。以致彼此讹传。至孙占鳌原名孙添庆、实曾犯窃。曾于其家起获赃物贼具。逃后改名入伍。本系应拏之犯。并非叶文馥挟嫌妄指。孙占鳌捏词激怒众兵。放火戕官。拏获后供认确凿。始行正法。前案办理并无虚饰。该省知府以名帖往拜提督。系遵照则例。历任俱同。多隆武与叶文馥彼此亦并无龃龉。其余各款。俱提取原案逐一查明。蒋攸铦甫抵川省。从前各案俱非伊任内之事。毫无所用其回护。卓秉恬原奏、自系远道传闻。多有不实。惟从前鲁凤辉审办孙占鳌之案。不先开除名粮。据实究办。任听取保回营。捏词激变。又滥罚商民。实属任性妄为。有乖职守。鲁凤辉著即革职。叶文馥查拏孙占鳌时。未经知会营员。嗣孙占鳌诬控县役抢夺银物。又不亲提质审。仅以批驳了事致长刁风。多隆武于本标兵丁犯案。不行严查。延搁数日。致令兵丁纠众滋事。实非寻常失察可比。多隆武、叶文馥、著交部分别议处。　　

○丁巳。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○戊午。上幸万寿山。　　

○谕内阁、孙玉庭奏、嘉庆二十二年分、届应举行计典军政、会商江苏安徽江西巡抚、将应举应劾各员具本分题、各省藩臬两司、填注切实考语、同所辖六镇开列等第、照例造册咨部汇办、所有各员密考、应请无庸具奏等语。所奏非是。向例各省督抚。于年终将所属藩臬道府及总兵。出具考语。开单密奏。朕将原单存留。以备随时披览。与三年大计军政举劾各员、将藩臬总兵考语履历、造册咨部汇奏者。本属两事。兹该督因举行计典军政。即请将江苏等三省司道知府及总兵年终密考。无庸具奏。实属错误。孙玉庭、著传上□日申饬。所有江苏、安徽、江西、两司道府及总兵各员。著该督迅即出具切实考语。密行陈奏。　　

○己未。谕内阁、文宁曾在上书房行走。擢用至侍郎、步军统领、总管内务府大臣。屡经获咎。复加恩弃瑕录用。由副都统畀任贵州巡抚。因其小有才具。＜闲＞调豫省繁要地方。乃不自检束。一至豫境。即挑斥供应。以致家人巡捕。需索多赃。虽查无纵容入己情敝□大。究因伊呵斥属员。怒责差役。始敢肆行无忌。实属任性妄为。经军机大臣会同该部议照景安等原拟发往军台效力。文宁著不必发往军台。即发往热河充当披甲。在外庙工程处效力。郭三以巡抚家人。胆敢于过境时需索站规。至数百两之多。情殊可恶。著在河南省城先枷号三个月。满日再行照拟发遣。　　

○谕军机大臣等、本日步军统领衙门奏、山东民人张志法控案、已有上□日交景安等、由豫驰赴东省审办矣。景安等本令在豫会同和舜武阅勘漳卫河工程。其事无甚紧要。和舜武现已到任。景安等即传谕和舜武专令勘明具奏。景安、帅承瀛、接奉此上□日。即由豫取道径赴东省。本日有御史王允辉奏、素识之拔贡生朱曾喆寄到匿名揭帖一件。将原词封呈一摺。其揭帖内系指摘该省巡抚臬司等官贪黩夤缘之事。景安等到东。即提朱曾喆讯以此帖。于何处检拾。先令当堂亲写字迹。与原帖比对。是否相符。如字迹不符。即讯其得自何人。以便从此根究。又揭帖内有竹枝骂得真切、黄莺编得堪听之语。是该处仍另有编造竹枝词黄莺儿俚语。并著景安等查访明确、据实具奏。其揭帖内所列各款。如查明实有其事。陈预果有贪婪劣迹。即行据实参奏。若其事毫无影响。则必系不得意劣员。造言污蔑。藉以倾陷。情殊可恶。景安等务根究得实。拏获严办。以儆刁风。将此谕令知之。　　

○以本年驾诣盛京。贷派出当差官员一年俸银。兵丁半年钱粮。　　

○庚申。刑部奏、审拟太平仓监督长来、图得贿赂、令已满花户入仓影射一案。得上□日、长来到太平仓监督之任。甫经半月。即听信唐三怂恿。图得贿赂。令已满花户李兴石英入仓影射。复挟花户李泳幅等不保李兴石英之嫌。滥刑枷责。实属枉法贪鄙。著发往乌噜木齐。于到戍之日。加枷号一个月。以示惩儆。唐三、李兴、石英、均系积蠹。应分别发遣。唐三著在该仓门首枷号三个月。满日改发云贵极边烟瘴地方充军。李兴、石英、著在该仓门首枷号三个月。发往黑龙江为奴。余依议。　　

○以江苏江宁盐法道方体、为湖北按察使。　　

○辛酉。孝圣宪皇后忌辰。遣官祭泰东陵。上诣恩慕寺恩佑寺行礼。　　

○谕内阁、方受畴奏、审拟马贩妥文兴纵马践食麦苗、被村民驱逐失散一案。已交刑部议奏矣。农亩禾苗。攸关民食。朕每遇巡幸地方。恐随扈人等乘马践踏青苗。特派员查禁。违者照例惩治。原以保护农民生计。乃贩马奸商。辄将马群昼圈夜行。纵令践食田禾。大为闾阎之害。著该督等出示遍行晓谕。严禁马贩人等。不准纵马夜行。如有不遵禁令。带领马群乘夜行走。践食麦禾者。该村民即行报官追拏。除将马贩照例治罪外。其所贩马匹。由营县衙门拏获。即报明该管上司全行入官。以充营驿公用。　　

○谕军机大臣等、本日方受畴奏、审拟贩马过境践食麦苗之回民妥文兴等一案。各省马贩赴口外买马。赶回内地售卖者。往来络绎。即如此案妥文兴一起。赴张家口外买马。即有二百三十余匹之多。此外各商贩每岁所买。殆不可以数计。即此以观。张家口外一带。产马非不蕃息。何以察哈尔各牧场。近日马群日形支绌。每遇调用。率以羸瘦者充数。自系该牧长牧丁等、将膘壮马匹。抵换盗卖。而以下劣者充公。该都统副都统等、不行查禁。以致马政日敝。松筠、瑞龄、俱系新任之员。无所用其回护。著即明查暗访。实力整顿。如有前项情敝□大。立即据实参奏。从严惩办。不可稍存姑息之见。将此谕令知之。　　

</div>
    <div class="pagination">
<a href="清实录嘉庆朝实录_page467.html">上一页</a><span>...</span><a href="清实录嘉庆朝实录_page463.html">463</a><a href="清实录嘉庆朝实录_page464.html">464</a><a href="清实录嘉庆朝实录_page465.html">465</a><a href="清实录嘉庆朝实录_page466.html">466</a><a href="清实录嘉庆朝实录_page467.html">467</a><span class="current-page">468</span><a href="清实录嘉庆朝实录_page469.html">469</a><a href="清实录嘉庆朝实录_page470.html">470</a><a href="清实录嘉庆朝实录_page471.html">471</a><a href="清实录嘉庆朝实录_page472.html">472</a><a href="清实录嘉庆朝实录_page473.html">473</a><span>...</span><a href="清实录嘉庆朝实录_page469.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
