<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1471 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1471 页/共 1860 页</h1>
    <div class="content">
○又谕、前以尹嘉铨所著各书。多狂妄悖谬之处。因传谕各督抚实力查办。解京销毁如查办不实。致有隐漏别经发觉。必将原办之督抚治罪此内如小学等书。本系前人著述。原可毋庸销毁。惟其中有经该犯疏解编辑。及有序跋者。即当一体销毁。至其自著各书。尤当实力通行查禁。著再传谕各督抚。务须严切查办。将查出各书。遵照前旨解京销毁。毋令稍有存留致干咎戾。　　

○增建、湖北枣阳、均州、与山、三州县常平仓廒一十七间。从巡抚郑大进请也。　　

○乙酉。遣官祭关帝庙。　　

○谕军机大臣、前据英廉等奏。查抄勒尔谨在京家产。其家人曹禄等名下。竟查出银二万余两。是其平日必有招摇婪索等事。已传谕阿桂提犯严讯并明降谕旨。将外省门包押席等项积弊。通行禁革矣。因思勒尔谨、平日办事软弱。家人既如此纵肆无忌。则其幕友、亦必有因事索诈。勾通作弊情事。此等督抚司道幕友。平日高擡身价。上下连结。倚藉影撞。以肥私槖既不顾主人声名。并不顾自己身家。专出一身在外。营私骩法。及至事发之后。督抚等身罹重罪。而伊等转得脱然事外。实堪痛恨。不可不严行查办。以示炯戒。著传谕阿桂、李侍尧。即将勒尔谨管事幕友。严查确访。如有不法款迹即行据实奏闻。从重办理。　　

○谕曰绰克托等奏。遵旨赏给从前拏获安集延回民所失马匹什物之苏勒通部落毕依尼沙缎匹。该毕依尼沙之母。现年一百八岁。遣其子至乌什谢恩。朕闻之。深为嘉奖。且现年百有八岁在外夷部落。似此有寿者尤少。著加恩赏给毕依尼沙之母大缎四匹。貂皮六张。绰克托等接到时即差人送往苏勒通部落赏给。俾其母子咸知感激朕恩。诸事奋勉。　　

○以固山贝子永硕、为宗人府左宗人。　　

○丙戌。上诣大高殿行礼。　　

○还宫。　　

○谕军机大臣曰、就现在剿贼情形而论。阿桂之意。似欲候川兵及阿拉善兵到齐。以川兵攀踰险阻。直捣贼巢。以阿拉善兵防其窜逸乘骑追捕。一鼓而前。可以剿洗净尽。惟是逆贼罪大恶极。必须将首犯苏四十三。及帮同主谋之犯。生擒解京。尽法处治方足以正刑章而申国宪。阿桂等务须设法生擒。解京治罪　　

○又谕、前据勒尔谨奏报、收复河州时。除将贼犯歼毙外。擒获苏四十三之侄苏二个、胞侄苏五个。并要犯马八十三等十七名又搜获子女回妇二十三口。并节次生擒逆贼一百零九名。妇女幼孩一百数十口。现在严行监禁等语。此等党恶要犯其应行解京讯问者不过数人多亦不过数十人著即行派委妥干员弁。押解送京。此外随同抗拒打仗之犯。均属罪无可逭。即应于该处按律正法。即将来擒获苏四十三。并为逆匪出力主谋之大头目等。自应解京讯问。其余无关紧要之犯。亦即于该处正法。至其余缘坐各犯。非如寻常邪教逆匪等案。尚可邀减监候者可比。自应按律即予骈诛。以昭国宪。其妇女小口。亦即就近发往伊犁之索伦、察哈尔、厄鲁特、等兵丁为奴不必拘泥成例。给付功臣之家为奴。俾转得衣食丰足。且省长途解送之烦著传谕阿桂。李侍尧即行分别严办。嗣后若有续获之犯亦俱遵照办理。　　

○旌表守正捐躯河南宝丰县民路山女路氏。丁亥。上御太和殿视朝。文武升转各官谢恩。　　

○幸圆明园。　　

○江西巡抚郝硕疏报、南昌新建、上高分宜、永丰、龙泉、乐安、铅山、八县。开垦荒地五顷二十亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十


大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑五月。戊子。谕军机大臣。前据袁守侗参奏。长芦盐运使锡拉布。每收库银一千两。格外添平银七两。又各商抵兑借帑。必令交库兑收。另行发给亦有侵渔平耗。并节年商人领借帑银。积欠至七万七千余两。不能催办归款。请旨革审已明降谕旨。将锡拉布革职。交该督袁守侗、会同盐政西宁。秉公严审定拟具奏。迄今已届两月。未见奏到。此等贪鄙不职之员。即应提集案内人证。确讯实情。按律定罪。详晰具奏。即或审讯之下。并无别项情节。亦应即时奏覆。何以迟延至今。外省办理案件累月经时。悬宕不结。最为相沿陋习。袁守侗不应如此。著传谕该督等。将查审锡拉布实在情节。迅速定拟具奏。毋得再行迟缓　　

○又谕、向来甘省藩库收捐监生。原因该处出产米谷较少。不得不有藉捐输。以资裒益。近年以来。该处收捐粮石各州县。仓廪当已充足。况行之日久。其中转不免弊窦。地方官既经收捐监谷。其幕友家人等。或竟视为利薮。因缘滋弊。不可不防其渐。阿桂现在甘省。办理剿洗逆回诸事。于该处地方利弊。自当随时体察。李侍尧又新任狭甘总督。监粮一事。本非其所承办。自应无所回护。而地方因革事宜。到任后亦当悉心体访据实奏闻。况伊身获重谴经朕加恩录用。诸事尤宜实心查办。以赎前愆。更不当稍有瞻徇著传谕阿桂、会同李侍尧。将该省收捐监粮。有无情弊。及应否停止之处。据实奏闻。候朕降旨。　　

○又谕曰、阿桂奏现俟兵力齐全。一鼓剿洗贼匪以现在情形而论。逆匪既逃窜无路。其所抢粮食。亦断不能支持两月。即饿毙亦可完事。但以么＜麻骨＞小丑如此肆逆不法。非痛加歼戮生擒首犯。尽法处治。不足以洩忿恨而彰国宪。今川兵及阿拉善兵。于二十以前可抵兰州。为期已近。此时自不宜更冒险以致损威。第目下既不即进剿。何不先行晓谕贼党并胁从之人。以罪魁逆首止苏四十三。若能将伊擒献。则汝等胁从。尚可奏请邀恩宽减。倘执迷不悟。将来大兵剿捕。无分首从一同受戮。虽悔无及。如此明切开导。众心自可解散。或作檄文晓示或令旧教土司等。设法遣人传谕。使贼众猜防。彼此疑虑擒捕贼首。未始非解散党羽之计。又称、勒尔谨庸懦无能。从前筹画实系福崧出力帮办。朕前降谕旨。以事发之初。不宜轻易地方大吏。以启边氓轻玩之心。且以勒尔谨如果能调度出力。不妨俟事定后。再行核其功罪。此系专就顾惜大体。勒尔谨尚能办事而论。若阿桂、和珅到兰州后。即目击其束手无措。自当早为奏闻。所谓应机而动。又当别论。何尚待朕看其实不可留。特行降旨拏问乎。　　

○又谕曰、阿桂奏。王廷赞于三月二十五日。至二十九日。令调到绿营兵、节次打仗。损折甚多。亦系出于无奈。尚属过之小者。至其将马明心之子及壻。放令出城予贼。此则不是甚大。其罪实在于此。伊于逆贼逼犯省城时。既将马明心提出示贼。即行正法。何以又将其子壻放给。藩司大员。岂可损威失体若此。阿桂、和珅。于此等办理错谬之事。何不早行奏及。王廷赞现有交代之事。尚未能即行起程。并著阿桂先行面询。据实覆奏。　　

○谕、昨嵩椿来京陛见。曾降旨令其回任。拣选绥远城满洲土默特兵丁。听阿桂处调拨。今阿桂等奏、现调兵力已足。所有绥远城满洲土默特兵。不必豫备。　　

○己丑。谕军机大臣、据袁守侗奏、吴桥县验报县民许进才之妻张氏。因借给邻妇铁金□欣起衅。被伊夫殴打情极。手向上抓。冀图挣起。适伊翁许成平、走来拉劝。张氏黑暗之中。误将伊翁肾囊抓伤。讵许成平伤重侧跌。倒地磕伤右腮脥。移时殒命。将许张氏依妻殴夫之父母致死者律。凌迟处死一案。朕再三详阅。情节殊未真确。当许进才殴打伊妻时。正值三月。天气尚寒。北方乡民。二三月时。尚多穿厚絮绵裤。骤难抓透。况许张氏既被许进才摔地殴打。伊翁即欲劝救。自应将许进才拉开。不应转拉张氏。且张氏被殴之际。即情极误抓。亦何致透绵裤伤重。移时殒命许成平彼时是否下体裸赤。抑或尚穿绵裤。摺内亦未声明。看来必有别故。或竟系许成平、有逼奸伊媳之事。致被伊媳拒奸抓伤。伊妻邢氏、及子许进才。或因许成平颜面攸关。遂尔隐匿饰供。此亦情理所有但愚民无知。只欲为许成平开脱。遂令许张氏罪陷凌迟。司谳者复不为之细心推究。致令节妇含冤莫白则大不可。现已面谕刑部堂官。将此情节议驳。仍著传谕袁守侗。亲提此案人犯。照依所指各情再行研讯。朕于庶狱。无不悉心详究。不肯使匹夫匹妇。稍有枉抑。袁守侗曾任刑部堂官。臬司郎若伊。又系刑部能事司员。自应仰体朕意。共矢详慎。何以于此等。紧要情节。俱未虚衷推究。遽尔率行定拟耶。　　

○吏部奏、本月带领承缉盗案不力。议以降调之原任河南鹿邑县知县沈佐清等引见。奉旨仍著以知县用。其降级改为革职留任。俟八年无过。方准开复。嗣后永著为例。查处分例内。如放火、殴差夺犯、盐枭拒捕等案。承缉官比照盗案议处者尚多请嗣后此等降革人员。除奉旨照部议降革及降等补用人员。仍照例办理外。其加恩仍以原官用者。均遵照现奉谕旨。将该员降革之处。改为革职留任。八年无过开复。其失察邪教之该管官亦照此一体处分。从之。　　

○庚寅。谕军机大臣曰和珅奏、唐家川等六处回民。难以千数兵力分剿。俟剿贼完竣。于甘凉兵丁彻回之便。顺路剿洗。至安定、会宁一带俱已派兵弹压。各处回民尚皆安静。马复才等一面之词。未必非摇惑人心之计。是以且不露端倪等语。唐家川等处逆回。人数不少。此时未便即行分剿。所虑亦是至安定、会宁等处回民。现在尚皆安静。或竟系贼匪令马复才等。假捏供词。以为摇惑人心之计。亦未可知。但既有此供。不可不严加防范。且旧教新教。杂居一处。究属非妥。此次起衅之由。即因新旧教争杀而起。况新教即系邪教。著传谕阿桂、李侍尧。务须熟筹妥计。将新教一类。使之不留余迹。以期永不滋事。　　

○谕曰、散秩大臣福保。虽已年迈。原系健锐营出身。于操练兵丁。演习技艺。颇为熟谙。著在健锐营居住。与翼长一体授为教习。操练兵丁技艺。　　

○予甘肃凉州镇标前营阵亡都司王宗龙、祭葬如例。　　

○辛卯。谕、凡以清字对音地方城邑。当明白分别缮写。查山海关外。盛京吉林黑龙江所属地方。乃我大清发祥开基之地。大半皆有清语即金锦二州。汉字之意。一繙为钟音州。一繙为爱辛州。辽阳州繙为辽哈安图。方合本意。著军机大臣等、详查山海关外府州县无清语者。俱取地方之意繙妥候朕阅定。再行通谕遵行。如克音等处无州县字样者。印信仍增镌以州县字样。　　

○壬辰。谕军机大臣曰、和珅奏、前此初抵兰州。即闻王廷赞、于贼围困兰州时。将马明心之子及壻放出与贼。并有与贼讲和之事等语。马明心系新教之首。其在安定一带。煽惑构衅。已非一日。最为此案罪魁。即苏四十三擒获就戮之后。其新教余孽。若不查办净尽。尚未可称为竣事盖此等新教即系邪教。所到之处。最易煽惑。不但内地不可容留。即新疆各处亦不可发遣安插。致贻后害。此等即从严多办。亦不为过所谓辟以止辟。不得不如此也。阿桂、李侍尧如何设法料理。计出万全使新教一类。根株净尽。永保无虞之处。须斟酌妥善行之至旧教相沿已久。且人又众多。自须妥为抚辑。令其各安本业。伊等自必益加感激。于绥靖边隅之道。更为有济又据图桑阿面奏。十九日和珅带领官兵打仗时。第一排系旧教土兵。第二排系绿营兵丁。第三排系驻防满兵其领兵官员在后督战。当贼匪下压时旧教土兵。遇贼接仗不能抵御。而绿营兵即畏怯一同回走。经和珅将马彪等严行申饬并用刀鞭砍打。方始立定等语绿营兵如此恇怯无能。实为可恨。甘凉兵力。向来尚称可用何以近日废弛如此。则他处可知若不实力整顿。营务尚可问乎至福崧、现已调任甘肃藩司接印任事。王廷赞交代后即可令其起程来京毋再迟滞。　　

○癸巳谕军机大臣曰、阿桂奏、十三日派兵诱贼出拒。贼仍藏匿不出。拟俟屯练兵到。添派两路进兵。一举歼灭等因。用兵机宜。设卡安营。自应与贼逼近。声势方能联络。今贼匪在城西。而大营转远在城东。中隔一城。安能遥为照应。今详阅奏进图说。方得洞悉形势。从前城东安营之处。究属错误。阿桂到后。住居城内转觉与贼相近。且可安城中百姓之心。而前此伍弥泰、马彪等之安营错误。阿桂自必见及。亦因成事不说耳。至为贼扎筏过渡之犯。及兰州西南两关厢。并河州回民从逆者。均属乱民。当概行剿洗。马明心家属例应缘坐者。亦当即行查办。毋使兔脱。至解京贼匪除现行起解外。止须将苏四十三。及党恶要犯数人解送。其余即于该处正法。以免疎虞。至此案办理关键现在总以帮扶旧教灭除新教为词。明白晓谕。以安旧回众之心。著阿桂、李侍尧。妥协经理。　　

○又谕、本年二月间。据阿桂奏。勘办石塘工程二千二百余丈。督率工员上紧赶办。务于四十七年冬初完工。至老盐仓立字号至积字号二百余丈。不能钉桩处所。应仍留柴塘外。其余一千五百丈。安桩一丈八尺。用硪夯打至四个半时辰。打下一丈四五尺。周围沙土。即合拢平桩。不能再打查桩木不能深入。其底沙坚硬可知。沙啮桩牢。力能擎石。或可一律筑砌。或应仍存其旧。恭候临幸指示机宜。再行多分年限。接续办理等语。已批令俟到京时面奏。彼时原以老盐仓一带。沙性涩汕。难以下桩。且改建要工尚多。是以可缓。昨询据富勒浑面奏。老盐仓一带。仍有可以施工之说。即阿桂所奏沙啮桩牢。力能擎石。或可一律筑砌等语。是亦似谓此段工程可以办理。朕思现办二千余丈之石塘。既于明岁可以完工。且届四十九年南巡之期尚远。此段要工。既有益于民生。即可及时接办。何必复待南巡亲为相度。前此令阿桂到京面奏。原因此段工程应否办理。未能明晰。是以欲面询明确。再降谕旨。现在阿桂督剿逆回。到京尚须时日。著传谕阿桂。即将老盐仓一带实在情形。详悉具奏。如果有工费浩繁。不能拘定开销成例之处。亦不妨据实奏明。交陈辉祖接办。朕不惜多费帑金。为民生谋一劳永逸之计也。　　

○甲午。谕曰密云县石匣龙神。屡昭灵应。宜加封号。以答神庥。著内阁会同礼部。即行敬谨照例办理。寻奏上。封为昭灵广济龙神　　

○又谕曰、军机大臣会同理藩院议奏、土谢图汗部落公拉苏珑多尔济、车凌多尔济。其初并无军功。应俟出缺时。将公爵削除。令其子承袭扎萨克台吉等语。此虽照例议奏。但拉苏珑多尔济公爵。系皇祖圣祖仁皇帝、垂念伊曾祖车凌巴勒所封。从前巴木丕勒多尔济殁后。朕仰体皇祖之意。准令伊子孙承袭。现今不必削其公爵。著加恩世袭罔替。至车凌多尔济之祖、丹津多尔济。原系王爵故将其父三达克多尔济。赏封扎萨克辅国公。续因著有劳绩。加赏贝子职衔。嗣三达克多尔济殁后。业经该院奏除。止令伊子承袭公爵。今若将伊公爵削除。朕心深为不忍。若令世袭罔替。又于例不符。惟看车凌多尔济。果能于乌里雅苏台住班等差无误。俟缺出承袭时。该院查明请旨。若应加恩。仍令承袭公爵。如别部落有似此者。该院即遵照办理。　　

○又谕曰、富纲、著来京陛见。所有福建巡抚事务。著杨魁、前往暂行署理。富纲俟杨魁到后。再行来京。　　

○谕军机大臣曰、富纲自升任福建巡抚以来。未曾来京陛见。朕欲观其才具器识。并询问地方一切情形。今年春间。因陈辉祖之母患病。恐伊办理海塘事务。不免分心。令杨魁前往帮同料理。今陈辉祖之母。是否已经全愈。可以无须杨魁帮办之处。著传谕陈辉祖、杨魁。即各据实覆奏。如无须帮办。即遵照发去谕旨。令杨魁前往福建署理巡抚印务。富纲俟杨魁到时。即行交代起程。来京陛见。　　

○又谕曰、和珅到京复命。面询一切所有现办剿贼情形。巳略、悉大概。阿桂在彼。自能料理妥协至前此询问图桑阿。据称、马彪年岁已老。今又询之和珅据称、马彪虽年老而人尚壮健。且历练戎行。此次亦尚出力至仁和办事光景。及熟悉营伍之处。仍尚不如马彪。且仁和初到兰州时。在金城关遥为放炮。和珅到后。察看该处距贼营约有数里。中隔黄河。又安能以炮击贼。转恐贼人由山路、绕至金城关抢夺炮位。因令将炮彻回省城等语。看此节。仁和之办事不得窾要。可以类推。且伊系本省提督。更非马彪之由西安赴甘协剿者可比。似此不知事体。恐难得力。又据和珅奏、贼人以打牲为业。本有火药鸟枪。至攻破河州后。所抢火药又多。是以现尚未缺乏且施放转较官兵有准等语。贼匪所得火药。虽系在河州抢掠者居多。但其平日、何因得有鸟枪火药打牲。此皆地方官查禁不力所致。而绿营兵转不如其纯熟。实属不成事体。著传谕阿桂李侍尧。将嗣后如何设法查禁不使番回复能购备配合火药。一并入于善后事宜案内。妥议具奏。再甘省兵数。向因节次移驻新疆眷兵。未经补额。以致各处存营兵少。此次贼匪起事。不能克期调集。前已有旨。令阿桂、李侍尧、于善后事宜案内。酌议添兵数千。今据和珅面奏情形。将来竟须多为添驻。方足以壮声势而靖地方著传谕阿桂。李侍尧。即查明前后移驻眷兵、共计若干即照数补额。并令时加训练。务使尽成劲旅。至西安提督。向本驻劄甘肃固原州。后固原改驻总兵而提督移于西安驻劄。管辖狭省营务。今据和珅奏、固原州地方紧要。似仍应驻劄提督。而以固原镇总兵、移驻河州。其河州协副将、于安定或会宁驻劄。方足以资控制弹压。至西安已有将军都统。似可无须再驻提督等语。此事并著阿桂、李侍尧、于善后事宜案内。一并详悉妥议具奏。　　

○军机大臣议覆、刑部尚书德福奏称。八旗官兵人等。置买房地。例在两翼监督衙门投税。其民人置产则在大宛两县。近年旗下家奴有置买房地。恐家长知觉。潜赴大宛纳税。旗员辄相效尤。无凭稽察。应如所请。嗣后旗人无论官员、及闲散家奴人等。置买房地者。概令呈明该管佐领。在两翼监督衙门纳税。并令步军统领会同顺天府尹。不时稽察。如有隐匿旗籍。私赴大宛两县纳税者。均以违制论。官员议处闲散家奴鞭责发落。从之。　　

○乙未孝恭仁皇后忌辰。遣官祭景陵。　　

○谕军机大臣、此案用旧教而除新教。最为吃紧关键。盖旧教相沿已久。回人等耳濡目染。习惯性成今欲去之。势有不可。譬如僧道未尝非异端。亦势不能尽使为民也。而新教则如白莲等邪教平日虽亦拜佛念经。而惑众滋事其名目断不可留将来办理之法首先分别新旧名色即其中有已归新教。而仍自认为旧教者是尚知畏罪避祸。查办时、亦只可因其避就量予生路所谓法外之仁不得不网开一面也至逆犯等家属。将来俱应问拟缘坐。前经降旨。就近发往伊犁之厄鲁特。索伦察哈尔等兵丁为奴。但念此等缘坐之犯。既非善类。新疆地方亦不可不防其复行煽惑。莫若改发云贵等省极边烟瘴之地。较为得宜。著传谕阿桂。李侍尧于完案时遵照办理。再阅图内贼营迤西一带。缺兵把守。山路丛杂将来剿捕贼匪于势穷力蹙时。或致窜逸藏匿。不但得以幸逃显戮。并恐事定后。又复潜出惑众。均未可知。且闻贼人有将来事急。欲投黄河之供。或竟自焚自戕。皆所不免。总之阿桂等、若能生擒首犯。固为尽善。即或一时不能生获。而查检首恶尸身。旧教回人俱能认识。如王伦之自行烧毙。确尸可认。亦未尝不可了事。断不可拘泥必欲生擒之见。转致贼人乘间逃逸。阿桂等于剿灭贼匪时。尤当相机办理。毋使一名漏网。再和珅奏、狭西毗连四省。形势最为扼要。而现在西安驻防满兵。未免稍单。且询之伍弥泰。据称现有从前裁缺兵房、空闲甚多。若添拨驻防兵数千。亦易安插等语。阿桂于办理善后事宜。亦即将西安应添驻满兵若干之处。会同该将军。悉心筹酌。奏请派往。　　

○丙申。谕军机大臣、前王廷赞有奏缴积存廉俸银四万两以资兵饷一摺。因思王廷赞。仅任甘肃藩司。何以家计充裕。甘省地方本为瘠薄。而藩司何以佥称美缺。若云有营私贪黩之事。何以王廷赞在任多年。并无声名不好之处。即从前王亶望、在甘省藩司任内。亦未必竟敢勒索属员。以肥己槖。但王亶望、于捐办浙省海塘工程案内。竟捐银至五十万两之多。伊在浙未久。其坐拥厚赀。当即在甘省任内所得。因思甘省收捐监粮。其中必有私收折色。多得平余情弊。且闻向来监粮。系各州县分收。而近来则全归省城。即使多收折色平余。而在部报捐者。亦未尝不收盈余。若甘省所收平余较多。则捐监者自不乐从。何又纷纷向甘肃远省捐监。并称较部捐便宜。其故实不可解。若云该省监粮。实系收纳本色而本色又如何多得盈余。其中情节总未能深悉。著传谕阿桂、李侍尧、即将王廷赞因何家道充余是否即于捐监一事。有染指情弊。或另有巧取之处。严密访查。据实覆奏。不可稍涉瞻徇。　　

○丁酉。谕著署理侍郎副都统留保住、照料班禅额尔德尼金塔。送往穆鲁乌苏。回至西宁驻劄办事。换诺穆浑来京。　　

○戊戌。钦差大学士公阿桂奏、官兵自十三日打仗后。本欲俟屯练兵到。四路进攻。贼匪竟敢于十四日。下华林山滋扰。臣等于十八日。派海兰察、及阿拉善公多尔济。带领兵丁扑剿。贼于卡栅内沟壕潜藏。放枪抵御。明亮在水磨沟内觅路上扑。而崖磡陡峻。枪势甚急。不能砍营而入。查有侍卫哲森保。放枪打死骑马贼目。带有枪伤。与侍卫珠尔杭阿、阿禅保、克臣保、守备马得。俱带枪箭等伤。尚无妨碍。再甘肃一省。地广兵单。应增派官兵数千。时常操演。俟剿贼完竣。于善后事宜内。妥筹具奏。得旨、贼匪势已穷蹙。尚敢潜出滋扰。实为可恨。看此光景。贼人自知指日就擒。众心涣散。意图分路窜逸。恐官兵防守严密。是以先行下山滋扰。故为鸱张行径。以便事势穷蹙之际。从后路窜出。即从前有事急欲投黄河自尽。及设誓死守之供。恐亦系虚言散布。使我兵不行准备。便可乘间脱逃。此则阿桂等、最应留心稽查者。前阅进到图内。城营迤西一带。山势重叠。恐其中小路甚多。而所安设官兵尚未能十分严密。使贼匪即从该处乘马冲逸。绿营官兵。未必能悉力堵御若改换衣帽。分散潜逃。又恐搜捕不能净尽。惟在先事豫防。使一名不致漏网为要至贼人虽已露待毙情形。但亦不可轻视。即川省屯练兵。二十五六等日到兰。为期已近。然尤宜持重。整顿兵力。使一鼓尽歼。方为妥善。再此次侍卫哲森保。赶杀贼匪头目勇往可嘉。且又受有枪伤。著阿桂查明。该侍卫现系何等职衔。即奏明加一等升用。以示奖励。其余受伤各员。并著逐一照例奖赏。至添设官兵一事。亦据和珅面奏。数千尚属不敷。即添至一二万。亦无不可。现已交部查办矣。　　

○旌表守正被戕山东莒州民李克洽妻王氏。守正捐躯广东英德县民朱昌文妻姚氏。　　

○巳亥上还宫。　　

○是日起。上以夏至祭地于方泽。斋戒三日。　　

○庚子。封闭狭西定羌州、略阳县、新旧两铜厂。从署狭西巡抚毕沅请也。　　

○辛丑。谕军机大臣、前因世俗流传曲本内。有南宋与金朝关涉。或本朝新事、新编词曲。扮演过当。以致失实。无识之徒。或转以剧本为真。殊有关系。曾传谕该盐政等。令其留心查察。其有应行删改抽掣者。斟酌妥办。乃本日据图明阿奏、查办剧本一摺。办理又未免过当。剧本内、如草地败金等出。不过描写南宋之恢复。及金朝退败情形。竟至扮演过当。称谓不伦。想当日必无此情理。是以谕令该盐政等。留心查察。将似此者。一体删改抽掣。至其余曲本内。无关紧要字句。原不必一律查办。今图明阿、竟于两淮设局。将各种流传曲本。尽行删改进呈。未免稍涉张皇。且此等剧本。但须钞写呈览。何必又如此装潢致滋糜费。原本著发还并著传谕全德、图明阿。令其遵照前旨。务须去其已甚。不动声色。妥协办理。不得过当。致滋烦扰。　　

○壬寅。夏至。祭地于方泽。上亲诣行礼。　　

○幸圆明园。　　

○刑部等衙门议奏。直隶总督袁守侗等奏称。已革盐运使锡拉布。私加平耗。侵收入已。至一千四百余两。又抵兑借帑。从中婪索。催徵商欠。任意怠玩。请依侵盗钱粮例。拟斩监候等语。查已革盐运使锡拉布。种种贪鄙不法。仅如该督所拟。不足示儆。请在该处即行正法。库大使陈善继、张述宗。及家丁书役等。均如该督所奏完结。得旨、锡拉布、著照例应斩监候。秋后处决。余依议。　　

</div>
    <div class="pagination">
<a href="清实录乾隆朝实录_page1470.html">上一页</a><span>...</span><a href="清实录乾隆朝实录_page1466.html">1466</a><a href="清实录乾隆朝实录_page1467.html">1467</a><a href="清实录乾隆朝实录_page1468.html">1468</a><a href="清实录乾隆朝实录_page1469.html">1469</a><a href="清实录乾隆朝实录_page1470.html">1470</a><span class="current-page">1471</span><a href="清实录乾隆朝实录_page1472.html">1472</a><a href="清实录乾隆朝实录_page1473.html">1473</a><a href="清实录乾隆朝实录_page1474.html">1474</a><a href="清实录乾隆朝实录_page1475.html">1475</a><a href="清实录乾隆朝实录_page1476.html">1476</a><span>...</span><a href="清实录乾隆朝实录_page1472.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
