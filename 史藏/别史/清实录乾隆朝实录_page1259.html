<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1259 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1259 页/共 1860 页</h1>
    <div class="content">
○以候补内阁学士署礼部侍郎索琳、詹事钱载少詹事彭元瑞俱为内阁学士、兼礼部侍郎　　

○以光禄寺卿吴玉纶、为太常寺卿　　

○调正白旗汉军副都统周大儒、为福州副都统。以保定府城守尉福森布、为正白旗汉军副都统　　

○戊子。谕曰、伟善于驻劄巴里坤兵丁携带马匹一案。诡称长额里未曾向伊商及。因令伟善明白回奏。并交部严加议处嗣经该部议奏。请将伟善革职。朕以伟善尚未奏到未即降旨。今观所奏果属取巧伊年力衰老。不胜将军之任著降补伯忠所遣福州副都统员缺。仍著照革职例俟四年无过再行开复。其宁夏将军员缺。著傅良补授　　

○谕军机大臣等此次征剿金川筹办银粮各项只图宽于储备。遂至存积太多实非长策即如温福军营遗失之米。至一万七千余石。银五万余两火药至七万余觔。因由温福庸劣乖张漫无调度。遂至藉寇兵而赍盗粮但攻剿之兵务在乘势冞入。非驻劄军营不须动移者可比自应筹为可进可退迅速遄行。虽军食宜使充裕亦当计及得胜再进时裹带利便。不可转以粮多成累至火药固攻战要需只须略为宽备。足共十日半月之用。仍筹陆续接济则攻具既常有盈余。而进兵亦易于携带。方为妥协。至于军营银两计每月所需。官兵盐菜之项。为数无多自应按月解送营中。支给众兵令其各自存用。即所备临时赏需之项。亦只可酌存数千。以备缓急。设有特旨加赏之事。原可由该督处按数解营。除此数项。军营又有何事别需银两且积存银米过多。不能不派兵看守少则于事无裨多则徒分兵力。此等皆犯行军之忌伊等何竟未见及此现在添兵另筹进剿。所有前此办理未协之处。均当速为更张。著传谕阿桂、丰昇额、明亮、及富勒浑文绶等、彼此妥协酌商。将应支官兵盐菜口粮银米。按月解营散给。火药每半月约计若干觔。由各军营知照该督、如数运送备用。其银两酌存数千缎疋更无庸多积。该督等仍计西路南路及宜喜三处军营相近之内地将银米等项。宽余存贮。以备随时续运其铸炮铜铁各项固为利用要资。但攻得一处。移营进剿尚需将铸成大炮。凿为碎铜。携往另铸。则约计敷铸之外。亦不必多为堆贮。以上并著该将军等同该督立定章程。办理奏覆。其鄂宝所驻之觉木交。现贮银米。并著妥议具奏又据解到自贼脱出之川兵二名交军机大臣讯问。据张得胜供、在簇拉角克守卡。卡内只有兵十名陈学供在功噶尔拉新山梁守卡。卡内只有兵十五名等语卡兵不过十余。无事则徒令旷闲。有事不足御贼实为大错。温福在昔岭时。将万余兵分作千余卡。修筑既令士卒疲劳。分守更复化多为少此乃温福第一失算处。各将军等、皆当引为前车之鉴进兵时切不可复蹈其覆辙　　

○又谕曰期成额等奏称叶尔羌、和阗、接济渥巴锡之粮已经运送哈喇沙尔等语。昨因伊勒图奏、乌什等城。拨运渥巴锡之粮已有盈余即降旨距哈喇沙尔较远之叶尔羌、喀什噶尔和阗、三处应行运往之粮。即行停止。今期成额等因未接奉昨降谕旨。已将叶尔羌和阗应拨九千石粮。全数运往。如令彻回。转致纷烦。著即存贮彼处昨因思渥巴锡、移于珠勒都斯、增设官兵驻防。需用口粮甚多。是以添设绿营兵屯田。今粮既有余或豫备给放兵丁。或将屯田之绿营兵。酌减彻回。著传谕达色、筹办奏闻亦寄知期成额、福森布等知之　　

○调正蓝旗满洲都统裕亲王广禄为镶蓝旗汉军都统。正白旗满洲都统努三、为正蓝旗满洲都统。以大学士舒赫德兼管正白旗满洲都统。塔尔巴哈台领队大臣都尔嘉、为正红旗蒙古副都统　　

○调甘肃西宁镇总兵赵兴宗、为广东右翼镇总兵浙江衢州镇总兵刘鉴为西宁镇总兵。以福建延平城守营副将那兰泰、为衢州镇总兵　　

○己丑。上御懋勤殿。勾到河南、山东、情实罪犯。停决河南斩犯六人。绞犯六人。山东斩犯三人。绞犯三人。余七十人、予勾　　

○谕曰曹瑞、年老不胜都统之任。著原品休致其正红旗汉军都统员缺著安泰补授安泰现有降三级调用处分著改为革职留任　　

○又谕、据西宁奏、商人杨永裕等呈称、现在大兵进剿金川。各商志切同仇末由自效。今长芦商众。情愿捐银六十万两山东商众。情愿捐银三十万两。稍供军营赏赉等语。该商等踊跃急公。情词恳切姑允所请。并著该盐政将各商捐银数目核定等次。即行咨部照例分别议叙原摺。并交户部存核　　

○谕军机大臣等、据阿桂等奏称、此时贼酋虽将僧格桑缚献断不肯萌歇手之心等语。缚献僧格桑一说或将来官兵进攻得胜直压噶拉依、勒乌围等处贼酋势处窘迫。始将僧格桑献出以求免祸尚不可知若就现在情形而论。则断无其事阿桂当切齿贼情狡恶。勿稍游移方为有识至温福木果木军营所失米一万六七千余石。银五万余两火药七万余觔。俱为逆酋所得必已搬回金川。索诺木自应据为己有即或分给众人岂能各遂其欲。此亦如内地贼犯分赃不均必至自相争竞其中或滋衅隙亦未可定若果有此机会。即可乘势设法离间。藉以得手。然此只能伺察其变。随机妥办。并非豫有把渥也此事正办。总当先行收复小金川。一经平定即分路进剿金川。其进兵路径。据奏从凯立叶下攻易于得利等语阅图内、凯立叶在两金川之间。与大板昭相近。若果可另为一路。亦足令贼人照顾不暇。阿桂即当密访确实妥酌而行。若可为进兵正路。阿桂当由此而进若不过为进剿牵制之一路。即将应派何处官兵若干。及应派何人带兵攻剿之处。均行奏闻又赓噶所供游击陈圣矩因被贼围。营中无水。自行放火焚烧。伊父子及兵丁等俱行焚死等语。甚为可悯。著阿桂再行查明奏请交部议恤。至阿桂、惟当努力收复小金川并上紧筹画进剿金川之局。看来小金川之事尚属易办若金川则一时原难把握。但现调满汉官兵声势甚大。贼自难于支御纵使稍稽时日贼亦不能经久相持况军需费用虽多。而现在再拨二三千万。库帑亦尚充盈。朕意惟在剿灭两金川。永除后患断不勒惜多费。阿桂等、务须深体朕意。努力成功以膺茂赏　　

○又谕、据阿桂等奏维州协兵丁张坤忠、系保县人向在军营充当通事先于五月间、在达扎克角脱逃兹据赓噶供称张坤忠、四五月里因火药上作了弊。逃往金川顺了贼人。甚是重用他。索诺木等狠听他话都称他为张掌堡一摺实堪发指。该犯以内地兵丁在军营充当通事胆敢与贼人潜相往来。偷窃火药。已属不法之尤。乃复潜逃顺贼。听其任用。实为谋叛逆犯罪大恶极拏获日、即应于军前寸磔。俾各知畏警。并据阿桂查明该犯亲属均在本籍。且访得其父张恒、亦系维州协兵丁正可即行严办等语。自应迅速查拏。立正典刑。以舒忿恨。向来办理缘坐之案。或倡造邪教。语言狂悖。本犯既已正法其亲属并皆量从宽典至张坤忠之叛逆不法。其亲属均系罪不容诛之犯。不得仅照寻常缘坐之条办理。富勒浑现在桃关。距保县甚近。著即派委大员密速前往。逐一查拏务获。毋使一人漏网。所有该犯亲属即照谋反大逆已行例。从重分别严办。俾众共知炯戒仍将办理日期。迅即覆奏。寻奏、张坤忠之父张恒、拏获后、审明即行正法。胞弟受儿、年仅九岁。母袁氏均请给功臣家为奴。同祖兄弟张三蛮、张保儿、张廷元、查系久经分居异籍。非律应缘坐之犯。请发交该地方官严加管束。报闻　　

○庚寅。上御太和殿视朝。文武升转各官谢恩　　

○谕、据巴延三奏、太原等府州属绅士孟瀛等、呈称世享昇平共安乐利。兹闻金川梗化。谊切同仇情愿各抒忱悃共出运本银一百一十万两。公议郭继传等三十人。各带夥商三四人。赴川办运等语。办理金川军务以来。一切师行动用俱系动拨部库。及外省帑项。原无藉乎捐助。前因两淮、浙江、长芦等各商恳请捐银助饷。情词殷切。特允所请降旨予以议叙。今山西省各属绅士。又复急公呈请。具见爱戴之忱。自应一体给予议叙。但其中或有既出赀本又赴川办运者。固属倍加出力。其录叙自宜从优。其出运本雇商代往。及止出身赴川为众办运者。亦当量为区别。以示嘉奖。著该抚查明送部　　

○谕军机大臣等、阿桂等现在收复小金川。看来尚属易办其地虽有金川贼番帮同守把但以主客情形而论。金川之人在本处恃险抵御习其地利。便于准备官兵攻打自不免费力若金川贼众。出至小金川地方则彼亦转而为客离其地险。失其所长断不能如在金川之随宜布置。而我官兵自前岁冬底。攻克美诺以后。经行驻守。半月有余其间路径皆所谙悉可以因地制宜熟筹克敌之法。我兵分路进剿不但易于制胜迅望奏功。即金川贼众在彼帮守者。亦可藉此多为歼戮并莎罗奔冈达克、及其大头人等若在美诺皆可乘胜剿擒。实为最好机会。阿桂等惟当努力为之至于进剿金川。自以豫定数路为要功噶尔拉当噶尔拉、两处虽云正路但其地、业经进攻半年贼酋防备已久今见官兵奋勇再进必料仍由此路进攻。自复照前豫备。阿桂转可毋庸亲往。此两处、只须择其中较要者。令明亮等统兵前往或可相机攻进。余则另行派员带兵牵掣。若昨奏凯立叶之外。更有别路阿桂亦当悉心酌核总择各路中、最紧要易进者。阿桂亲自督兵前进。其余则以次权其轻重酌定何路。派何人牵掣。一面办理。一面奏闻　　

○军机大臣等议覆、乌噜木齐都统索诺木策凌奏称凉州、庄浪二处官兵。移驻乌噜木齐自应归并办理。请将庄浪兵、各按旗分归入凉州佐领令协领管辖。其庄浪防御、骁骑校、俱裁又称定例凉州满洲协领四管佐领十六。蒙古协领一。管佐领八每协领仍兼佐领一惟蒙古协领、管理未能周到。应请添设协领一至各协领所兼之佐领一缺。应照伊犁例、不准兼缺又领催一百六十八每佐领各留五余裁前锋一百六十四各分十应添七十六。马兵二千三百六十八各留九十六。余裁。步甲三百。各分十四。应添三十六。炮手四十各分二应添八匠役二十四各分二应添二十四按员增减以便差操仍铸给协领佐领关防钤记应如所请。从之　　

○贵州石阡府属长官司副土官杨光禄缘事革职以其子世德袭职　　

○辛卯上诣畅春园、问皇太后安　　

○幸圆明园　　

○谕、前经降旨将赴川官兵经由省分加恩分别缓徵其沿站旁近之州县民夫。如有协助办差出力者。并著各该督抚、一体查明具奏。酌量加恩。今据勒尔谨奏、肃州、高台、抚彝三厅州县。前因官兵止过一次未经列入缓徵今续派肃州镇属征兵皆由该地方经过。民间踊跃办差。又金县、安定地处冲途。遇有运解皮衣火药等项。亦能诸事奋往此五厅州县居民实为出力等语著加恩将肃州、高台、抚彝、金县、安定、五厅州县。本年应徵钱粮。缓徵十分之四。俾得均沾渥泽。该部即遵谕行　　

○壬辰。谕、据容保等奏、土默特二等台吉喇什巴雅尔图、因私行开垦禁地屡次传唤竟敢抗违不到等语。喇什巴雅尔图、不遵将军传唤。竟敢抗违。殊属不法。著照容保等所奏。将喇什巴雅尔图、暂行解去台吉品级。派署侍郎索琳、驰驿前往归化城会同该将军副都统。将应行审讯人等一并审明定拟具奏　　

○谕军机大臣等、丰昇额等、据头人松乃、温布、密禀。欲令土兵夜间爬越间道与官兵约定。两面夹攻等语。觅间夹攻。原属攻碉良法。丰昇额等用其计而不豫露端倪甚合机要。自应如此相机妥办。又据奏、松乃等因其土司病故。饬土兵防守较严足见诚心恭顺。赏戴蓝翎等语。所办甚是松乃、温布、能如此实心出力殊属可嘉。著丰昇额等传朕旨。将二人各赏银五十两。俾益感恩奋勉。且使众土兵见之。亦知共相效法又据称松乃等、恳请将雍中旺尔结赏戴孔雀翎之处。前已传旨赏给。丰昇额等即可遵照办理。其所称调雍中旺尔结来营。妥为驾驭以收其心而得其力等语。亦与前旨适合雍中旺尔结、既为番众依向之人。如果遵调到营。诚心报效。则营中多一得力土司。更属有益。自可推诚相待。并令阿桂知之　　

○又谕曰、丰昇额等奏、后路防守事宜。亟需大员弹压鄂宝未回觉木交之前。已令总兵李时扩、往彼驻守等语。李时扩办事非其所长。前因觉木交一带督办粮务。防范后路关系紧要已派令布政使颜希深前往同鄂宝办理计此月内可抵觉木交颜希深平日尚能办事著鄂宝将该处一切应办机宜。详悉告知。令其在彼专办鄂宝仍时常往来照料。方为妥善　　

○又谕、据御史胡翘元奏地方帮贴科派致奸民藉端告讦。其中情事各殊、或办理不善致启虚糜。或苦乐不均。致多偏累等语。或亦情事所有。自当严查妥办著富勒浑文绶留心确查。应如何设法整顿。尽祛夙弊。不致少有累民之处。即悉心妥议具奏寻奏、运粮安站。调拨人夫民户贫富不同富民转雇代役。官价之外自贴雇值。各从其便但均系本地绅士总理。地方官毫不经手。即催趱押运不能不用胥役乡保。亦当随时密查。毋许骚扰其采买物料价值。挽运脚费。及夫役口粮开明数目刊发晓示。则侵克欺冒之弊自绝下部知之　　

○缓徵江苏山阳、阜宁、桃源、清河、安东、盐城、沭阳、海州、淮安、大河、十州县卫。本年水灾漕粮有差　　

○旌表守正被戕之四川彭县民胡宏祥妻王氏　　

○癸巳。上诣畅春园、问皇太后安　　

○还宫　　

○办理粮饷浙江按察使郝硕奏、抵军营后查官商办运各路兵粮。均陆续到营。惟叙州府李永祺、办米八万石。尚未交清下欠运脚银二十余万两请饬交督臣清查。并请严定限期。一万石上者限以五月。五千石上者三月。迟则查参。谕军机大臣等、从前招商领运。原以佐官运之有所不及。但运费既多自应核计程站粮数之多寡。或先酌给一半俟到站交清后。随时找足。若众商分头领运并须逐名酌给。俾其清交转运。核实稽查庶不致拖欠滋弊。岂有将应运八万余石之运脚。尽数给商。迄今已逾一载。竟至拖欠二十余万两之多。是前此所办。漫无头绪已可概见。不可不彻底查办。妥定章程。著传谕富勒浑、文绶即照郝硕所奏情节。查明承办贻误各员。据实严参。所有未交粮石运价银两。亦即上紧勒追。如竟查无著落即于办理不善各员名下著追。并将各路新旧派运粮石。分别已完未完及有无已领未运等项情弊。迅速催追查办。并将何人任内承办。查明分别参奏。至所称嗣后运办军米、定限清交之处。自应如此办理。寻常案件。尚有限期。况紧要军糈。岂可漫无定限。一任拖延之理。并著该督、将此后如何定数发交银两、及如何定限催运。一并详议速奏。又据文绶等奏京兵陆续出口。豫饬各台站。将滚运之米。乘时赶运。俾夫力不致空闲等语。所办亦属妥协惟昨据阿桂奏、日隆旧存兵丁本省所办军装器械尚未全到黔兵所解衣履。亦因川省转递迟滞未抵军营。现在即需进兵收复小金川。所有军装器械等项。甚关紧要。并著文绶、速饬各站。严催速解以供应用。并将饬催抵营日期。先行覆奏寻富勒浑、文绶奏、查叙州府本永祺、承办八万石米内未交三万石即在臣富勒浑前奏、三十七年未完仓收数中虽陆续呈缴。又有一万余石余系实欠在商。未便勒令离任转易生手现在定限五月。按照各员名下勒追。如无力完缴。即查封家产。并著落保人、及该府赔偿其余各员。设法清查。此后所派之粮。正在分拨赶运。按期定限。加紧催趱。务期年清年款至承办军装器械。臣文绶、加紧赶造。陆续运送军营。其贵州军装。亦准阿桂咨覆全到。报闻　　

○工部议准、安徽巡抚裴宗锡奏称宿州黄疃闸引河。上年伏汛。黄水陡发该闸堵闭不及。及致水落停淤。应请挑浚一千二百四十八丈。估需银一千一百九十余两。照估兴挑。从之　　

○署四川总督湖广总督文绶奏、军营火药硝觔必须设法采办。以资接济。请于石砫之川硐子琵琶硐广元之博子麻湾筠连、高、珙、等县之乌云、空山黄昌雪花。合江之月亮清凉、梁山酆都之仙女昌雄等处招商采煎。工本每百斤以五两为率。较邻省拨运。费用节省。报闻　　

○甲午。谕军机大臣等、据庆桂奏称、哈萨克阿布赉遣伊子阿底勒苏勒坦、带推库占等头人八名。及来使那斯伯克等十人。同来瞻仰天颜已于九月十四日。由塔尔巴哈台起程派侍卫德克进布、沿台妥为护送等语阿布赉遣伊子来朝。实为恪恭。伊等前至伊犁。著伊勒图即派妥员护送。务于年内至京如阿底勒苏勒坦、年幼不能赶到。于正月到京亦可　　

○定边右副将军广州将军明亮、参赞大臣副都统富德奏南路各土司、与金川接壤者均皆随时鼓励。酌助官兵。查革布什咱被金川残破以来。留防汉土兵。不敷分布酌抽川兵三百。令副将郑国卿、分派驻守。以便大兵进攻美诺。可无后顾之虑。又连日官兵踵至金川必并力距守小金川地方。若西南各路进兵。贼境同时被扰。必彻兵自卫。其力既分。攻之自易。谕军机大臣等、明亮等所见甚是。各路均应如此办理惟当勉力为之　　

○兵部议准、署山西巡抚陕西巡抚觉罗巴延三奏称、步守兵考取武生请照马兵例。准其入伍食粮。毋庸照例注销武生得旨、依议。马步兵均属行伍。马兵考取武生。既准其仍留原粮则步守兵丁。原可无庸岐视。至向例武生不准入伍食粮。必须注销武生。方准充补不过以武生名列胶庠。稍存优异甚属无谓此乃沿袭明季陋习。亦如从前武职小衔之兼大衔。骛虚名而鲜实济何如一举而剔除之乎况武生乡会试中式后。其所得官职亦不过绿营弁员则以武生在营学习当差尤属有益且其充伍食粮出自本人心愿。并非强令从事。若充补名粮以后。或恃符贻误营务差操或托故不服教职管束。则各有应得处分亦悉由其自取又何必因此鳃鳃过计乎嗣后如武生有情愿入伍食粮者。准其呈报学政。即令兼充毋庸将武生注销著为令　　

○以广西义协副将敖成为右江镇总兵　　

○旌表守正被戕之直隶安平县民曹二聘妻刁氏　　

○乙未谕前岁进剿金川以来。皆系檄调各省绿营未经简派满洲劲旅是以兵丁等月支盐菜口粮。均照从前办理金川成例现在添派健锐火器两营及吉林、索伦西安荆州满兵。前往川省计皆陆续到营因思满兵成例。日给米八合三勺足资饱饫而绿营例给一升。日食之外尚有盈余若遇乘胜进攻之时。负戴转不免费力且满汉同在一营米数多寡参差支放亦恐致舛错。嗣后绿营兵口粮均照满洲兵例概以八合三勺关给。至盐菜银两一项满洲兵每月例给银一两五钱而绿营兵每月例给银九钱。较满兵所支为数略少绿营非满兵可比。而同为国家出力亦当量为体恤著加恩于例给九钱之外每兵月加给银四钱俾其日用更得宽余士气自倍加鼓舞所有各处土兵应支银米向照绿营之例此后并著照此一体加恩统以十一月初一日为始该督等即传饬各处粮员遵照妥办并令各路将军等、宣谕随征兵众使之感激奋勉迅奏肤功该部即遵谕行　　

○谕军机大臣等、阿桂等现在收复小金川看来尚属易办。但闻贼酋之兄莎罗奔冈达克及其头人丹巴沃咱尔俱在美诺此二人为金川倚靠之人若能擒获较擒僧格桑尤为有益。阿桂等于攻复美诺等处时必当严密布置。勿使喙脱至前据丰昇额等奏称据绰斯甲布头人松乃温布等称、贼番踞守碉卡仰攻较难土兵习熟道路若由间道截其后路两面夹攻可望得利等语。自属攻碉良法但思土兵等固为习熟路径。而我索伦兵丁登山履险亦所优为自当于土兵等觅间进攻时酌派索伦兵若干令德赫布、普尔普等、汉仗出众可倚任者。分领前往。自更得力计索伦兵此时。将次到川。著阿桂酌量情形。将索伦兵千余。留于西路其明亮、丰昇额两处军营。每路酌派数百。并派能带兵之人令其分路遄往　　

○户部议准、江苏巡抚萨载奏称、瓜州南坝税房。系由闸钞关分设徵收近因南河外江潮冲刷商船不聚。税课日虚。而迤东沿江大桥口。中闸地方。水道宽深。南北货船。悉由该口出入。请将南坝税房移设中闸。即令管关巡道、督饬员役。于该处查验。其南坝所徵。瓜州零星税货。归并由闸办理原设南坝一口。应裁。从之　　

○礼部奏、冬至节应行庆贺礼。得旨、奉皇太后懿旨、今年冬至。著停止行礼　　

○丙申。谕军机大臣等、本年各直省秋收。俱属丰稔。惟江苏之安东等八州县卫。安徽之凤阳等十二州县卫陕西之潮邑、商南二县。河南之淅川内乡二县。夏秋偶被水灾。经各督抚等先后奏报。俱降旨赈恤。并酌借口粮耔种分别蠲缓。毋致稍有失所。但恐明岁二三月间。青黄不接之时。民食或有拮据。著传谕各督抚、将所属偶被偏灾各州县卫。明春是否尚须加赈。或止须酌借耔种牛具之处。详悉查勘。据实迅速覆奏。候朕新正酌量加恩　　

○定西将军尚书阿桂、参赞大臣领侍卫内大臣色布腾巴勒珠尔奏、昨讯脱出之瓦寺番人那木喀供称、莎罗奔在美诺时。彭鲁尔各寨百姓前往送酒。俱称天朝恩典甚深。打仗俱有盐菜口粮。我等因想念旧土司。才行此事。可将旧土司送回。莎罗奔言、俟大兵退过巴朗拉时。才可令其回来。虽驾词笼络。小金川番众。岂必尽受其愚弄。又称、贼酋役使小金川人备加凌虐番众心生怨悔。谕军机大臣等、阿桂等奏那木喀各供、小金川番众心生怨悔。招致之计。自属易行等语。此乃情理必然之事小金川番众。既与金川离心。迎机招诱。应必乐从。看来收复小金川之事。较攻剿金川原属易办。至其番众。虽系被僧格桑诱胁。究属已降复叛。即使仍然降顺。亦不可复留或临期酌量情罪重轻分别歼诛移置。但美诺初定之时。不可即为办理。必须俟剿灭金川后。方可一并筹办。以为善后事宜。惟是将军等既得美诺等处。必须加意严密防备。勿再使僧格桑潜出煽诱。断不可以小金川又经收复。稍涉大意。致蹈前此疎虞覆辙。阿桂等均宜筹尽妥善。切实严防后路。则进剿金川。方无后患　　

○旌表守正被戕之直隶肥乡县民康小妻史氏　　

○丁酉。谕现在记名以副都统补用人员甚少。副都统缺出。颇难其选。从前曾有旨、令领侍卫内大臣八旗都统等于各该管侍卫章京内。将堪膺副都统职任者。各就所知保举一人著仍交领侍卫内大臣、八旗都统等。照前降谕旨保举于三日内封章具奏。若该管处无可保举之人。即所知他处行走者亦可。毋得徇情滥行保举　　

○又谕曰、新授广西右江镇总兵敖成、著赏戴花翎。并赏银一百两。驰驿前往四川军营。交与将军阿桂派委带兵进剿。并著于未经补放之各总兵员缺内。即行奏请调补。所遗右江镇总兵员缺。即著拟陪之素勒芳阿补授　　

○谕军机大臣等、本日召见新授广西右江镇总兵敖成、看其人尚结实。据奏、从前曾随兆惠平定回部又在瞻对金川出兵。于川省打仗情形。自所熟悉。因赏戴花翎。并赏银一百两。令即驰驿速赴军营其应在何路带兵进剿。著阿桂酌量派委。再前此陕甘贵州等省俱有总兵缺出。敖成到营后。即著于此项员缺内调补　　

○步军统领衙门奏、四川蓬溪县生员黄定献控本县历任知县、藉军需勒派。请钦派大臣前往查审。得旨著派侍郎永德、周煌、驰驿前往四川。会同署总督文绶、秉公查审具奏　　

○以福州副都统周大儒、镶蓝旗汉军副都统眉绶、对调　　

○调镶红旗满洲副都统伊勒图为广州副都统。以厄鲁特领队大臣成果、为镶红旗满洲副都统。直隶保定府城守尉多鼐、为江宁副都统　　
</div>
    <div class="pagination">
<a href="清实录乾隆朝实录_page1258.html">上一页</a><span>...</span><a href="清实录乾隆朝实录_page1254.html">1254</a><a href="清实录乾隆朝实录_page1255.html">1255</a><a href="清实录乾隆朝实录_page1256.html">1256</a><a href="清实录乾隆朝实录_page1257.html">1257</a><a href="清实录乾隆朝实录_page1258.html">1258</a><span class="current-page">1259</span><a href="清实录乾隆朝实录_page1260.html">1260</a><a href="清实录乾隆朝实录_page1261.html">1261</a><a href="清实录乾隆朝实录_page1262.html">1262</a><a href="清实录乾隆朝实录_page1263.html">1263</a><a href="清实录乾隆朝实录_page1264.html">1264</a><span>...</span><a href="清实录乾隆朝实录_page1260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
