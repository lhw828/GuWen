<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 158 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 158 页/共 523 页
  </h1>
  <div class="content">
   ○丁丑。上御卷阿胜境。赐扈从王公大臣、蒙古王、贝勒、贝子、公、额驸、台吉、及外藩使臣等食。　　

○谕内阁、木兰围场。为上塞神皋。水草丰美。孳生蕃富。我圣祖仁皇帝肇举行围。著为令典。世宗宪皇帝在位十三年。虽未出口行围。曾特降谕旨、以后世子孙。当习武木兰。毋忘家法。皇考高宗纯皇帝钦承世德。岁时秋狝肄武习劳。绥怀藩服。垂训谆谆。万世所当法守。朕缵绍丕基。式循前典。上年即躬亲狝猎。今岁邪匪全平。诸事合序。又喜雨旸时若。年谷顺成。朕驻跸避暑山庄。藩部络绎来庭。近日气候晴和。正拟诹吉启銮。率领蒙古王公、及八旗官兵、以时讲武。行庆施惠。讵本月上旬。总管围场副都统韦陀保呈报、今年围内天气较寒。水涸草枯。当即派丹巴多尔济、孟住、满珠巴咱尔等、前往查看。伊等遍历十围。察看各该处水草虽不甚丰足。尚可驻营。惟鹿只甚觉寥寥。此必系韦陀保现因所管围场牲畜稀少。藉水草为词。希冀掩饰卸责。即伊等前此节次所称拏获偷打牲畜各犯二百余名之多。亦未可尽信。即其言实。而已获者已二百余名。未获者更必加倍。彼时丹巴多尔济等覆奏、并经蒙古王公等合词恳请停止行围。朕总未允准。复派监放马匹之王大臣绵偱、绵懿、鄂勒哲依图、阿克栋阿、带同韦陀保、再往详查。令将实在情形迅速具奏。兹据绵偱等奏、遵旨前至永安莽喀、巴颜锡纳、塔里雅图、三围查看。竟未见有鹿只。与丹巴多尔济等所奏相符。溯查乾隆五十七年以后。皇考驻跸热河。春秋增高。兼以连年雨水过大。屡次停围。自应生息蕃滋。倍加充牣。乃朕于上年行围时。鹿只已属无多。今岁竟至查阅十数围、绝不见有麋鹿之迹。殊堪诧异。闻近日该处兵民。潜入围场。私取茸角盗卖。希获厚利。又有砍伐官木人等在彼聚集。以致惊窜远扬。而夫匠等从中偷打。亦所不免。是以鹿只日见其少。此皆由管理围场大臣、平时不能实力稽查。咎无可逭。本应将韦陀保从重治罪。姑念伊到任未久。不即加以严谴。著交部议处。其现任之围场官员等多系在彼年久之员。因循疏玩。一至于此。若不加以惩儆。则日复一日。围场几于旷废。尚复成何事体。著该部查取职名。按其在任年月。分别严加议处。并查明乾隆五十七年以后之历任该管大臣及官员等、一并严议。因思从前铁保曾经条奏、将围场偷盗牲畜罪名宽减。以致无所儆惧。冒干禁令者多。著军机大臣会同该部、将铁保所奏条例。酌为改易。并将台费荫前此所奏围场一切章程、未尽详悉之处。再行妥议。今岁围场中既无鹿只。业据王大臣、及蒙古王贝勒等、节次查明。朕若必执意行围。蒙古藩部等扈猎辛勤。无由献获。朕亦难加之旌赏。即揆之讲武肄劳。亦觉有名无实。此次姑允蒙古王公等所请。停止行围。非朕本意也。至今岁既已停围。该管围场大臣等、经朕此番严饬。务宜倍加谨凛。实力稽查。严拏偷鹿人犯惩治。来年朕巡莅热河。必遵循前宪。于中秋节后。即启跸至木兰行猎。亦断不先期派员前往查看。如彼时鹿只较前增多。自当将该管大臣及官员等量加奖励。傥仍复稀少。必将伊等重治其罪。决不姑贷。所有此次豫备行围之蒙古官兵等。仍著减半赏赐。将此通谕知之。　　

○又谕、昨因裕陵隆恩殿殿柱曹□少朽。业将原派监修大臣傅恒、福隆安、海望之子孙丰绅济伦、永来、革去职任差使。仍交部严议。并令查此外监修大臣、及各司员、嫡派子孙。现在有无官职。迅速具奏。兹据各该旗查覆、原任尚书哈达哈之孙直隶试用游击安惠、工部学习主事关灵保、原任侍郎三和之孙提督衙门笔帖式舒龄、云骑尉恒龄、工部笔帖式多龄、候补笔帖式阿龄、均著交部严加议处。此外如原任侍郎德尔敏、大理寺少卿富凯、原任郎中车勒库、原任员外郎扎兰布之子孙。或系文生员官学生。或系兵丁。本应一体惩治。但念伊等均属无职之人。若概将钱粮革去。未免艰于度日。且究系伊等祖父办理不善。非己身获咎可比。均著加恩免议。寻议、安惠等降三级调用。得旨、著加恩改为革职留任。恒龄云骑尉世职。亦著照旧承袭。　　

○又谕、刑部奏、将参领宝善与黎＜亻冋＞质讯明确定拟具奏一摺。安南人黎＜亻冋＞等、在蓝靛厂居住。参领宝善系专管之员。乃于黎＜亻冋＞等恳假迎探贡使。并不禀明该管大臣。辄准其告假。已属专擅。前据黎＜亻冋＞供出。经行在该管王大臣、向该参领面加询问。伊并不承认。旋命军机大臣传旨详询。再四开导。仍不据实供明。及至解交刑部、与黎＜亻冋＞当面质对。无可抵赖。始行供认。实属狡诈。仅予交部严加议处。尚属过轻。宝善著即革职。发往乌噜木齐效力赎罪至黎＜亻冋＞、李秉道、即讯明并非私自潜往。向无不合。著仍交外火器营于蓝靛厂安插。留心管束。毋任出外滋事。其供出之蒙古官员阿姓、系黎＜亻冋＞于途间偶遇。其旗分姓氏。自未能记忆明悉。亦不必纷纷纷查究。　　

○旌表守正捐躯广东长乐县民曾维泗妻陈氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。八月。戊寅。谕内阁、从前木兰围场。牲畜蕃庶。上年朕进哨行围。即觉牲畜稀少。本年两次派王大臣并蒙古王贝勒等查勘。兹据该王大臣等覆奏、哨内牲畜。实属短少。朕不得已暂停进哨推原其故。或兵民人等、偷采鹿茸、及樵牧人等、惊散牲畜远遁。更有偷猎等事。此皆历任管理围场大臣官员等、因循怠忽。昨经降旨、将该管大臣官员等、分别议处示惩。喀喇沁游牧、与木兰相近。曾未闻该蒙古等有人私进哨内打牲者。可见该蒙古王公等、平日管理严肃。可嘉之至。喀喇沁王满珠巴咱尔、每年例应查哨一次。著满珠巴咱尔、于每岁往查时。将牲畜多寡情形、据实具奏。傥哨内牲畜仍前短少。或有民人偷猎等事。一经拏获。即将该总管韦陀保等、一并参奏。断不可代为隐匿。　　

○谕军机大臣等、琅玕奏、连日将贼栅攻克。跟踪搜拏首逆一摺。犭□栗匪滋事以来。剿办已及二载。首逆恒乍绷总未成擒。此次官兵虽将罗吗洛贼巢攻破。而恒乍绷、与助恶之别的扒、仍冒雨逃脱。琅玕办理此事。耽延时日虚糜兵饷。实属无耻无能。现在恒乍绷因粮食俱尽。携带家口余剩麦面二三斗。同身受枪伤之别的扒、及剿剩残匪四五十人。翻山逃走。自应趁其势极穷蹙之时。跟踪务获。该匪等既能于无路处攀越而行。我兵亦带有顺夷＜犭怒＞子前引。独不能踹探路径、紧蹑逼追乎计此旨到时。恒乍绷自己就擒诛。设该逆等或饿毙深山。或滚崖身死。亦必须获有尸身。呈验明确。方足为凭。总之恒乍绷及别的扒二犯既得。即可出示安抚。彻兵蒇事。此时如有应彻卡兵。著即先行彻回。将此谕令知之。　　

○又谕、英善等奏、廓尔喀头人、与披楞互相和睦、该部落平安宁静等语。廓尔喀一带边防。本应随时严密查察。即该部落素属安静。亦不可稍涉大意。今据英善等节次探明廓尔喀等业已和好。惟当严饬卡隘各员、慎重边防。所有边关附近地方暗备木石等件。应即全数彻去。免致四处传播。疑有他故。并不必多差弁役。纷纷探听信息也。将此谕令知之。　　

○额勒登保奏、请将历年随同带兵之各省将弁一百一十四员分别等第。下部议叙。得旨允行。　　

○己卯。谕内阁、前因彭元瑞奏、太学石经。现在所刊碑文。与御纂钦定本闲有异同。请详加察核。特＜闲＞派大臣悉心检校。兹据董诰等奏、将石经全部公同详细校勘。除曾奉特旨改刊各条外。实无违背更改之处。并开列清单进呈。因思石经为同文盛举。从前彭元瑞撰进之考文提要。亦系援引武英殿唐宋石经、及天禄琳琅宋椠各书。作为证据。现在太学石经。早已刊布通行。毋庸改易。其石经内有遗漏笔画、及镌刻草率各条。著交御书处查照修整。以臻完善。　　

○谕军机大臣等、特清额奏、已抵西宁、询知野番乞降、可以无需兵力、伊即由丹噶尔前赴贵德等语。该提督如已至丹噶尔地方。即宣布恩意。饬令内徙之蒙古等、勉力自强。知感知足。早回原牧。伊即可仍由西宁带回庄浪官兵。各令归伍。并不必再往贵德。该处现有惠龄等在彼。可以无庸特清额前往协理。该提督应早回甘州办理本任事务。以便苏宁阿交替进京可也。将此谕令知之。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕内阁、向来挑选骁骑校。例应拣选外营出兵人员二次。本旗领催一次。此次轮应拣选外营出兵人员。额勒谨系属外营。曾经出兵。著有劳绩。现在又系保送首列之人。该旗何以竟未将伊拣选。该参领所称额勒谨不谙清汉文之处。殊属强词夺理。恐系有心屈抑。或瞻徇在旗行走之人。均未可定。著永臶、裕兴、将因何不行拣选额勒谨缘由明白回奏。并著留京办事王大臣、传到额勒谨、详加验看。秉公据实具奏。　　

○谕军机大臣等、松筠奏哈萨克王江和卓、拟遣伊弟达呢雅尔、随同伯格里苏勒坦、于本年秋闲前来瞻觐一摺。江和卓感激朕恩。遣伊弟达呢雅尔瞻觐。殊属可嘉。著谕知松筠、转谕江和卓云、已将尔所请转奏。奉大皇帝谕旨、尔弟达呢雅尔、前次未得前来。原因雪阻。大皇帝并未责斥。但向来哈萨克等入觐。俱隔三四年后。会集数人。始来一次。并无一二人即行入觐之例。况尔等未出痘者居多。向来均赴热河凉爽地方朝觐。亦无秋闲启程来京之例。达呢雅尔年幼。尚未出痘。此次毋庸前来。俟逾三四年。会同数人、再行入觐。如此明白晓谕。俟过三四年后。江和卓如再呈请遣子弟来京瞻觐时。再行奏闻。遵照办理。　　

○以故喀尔喀土谢图扎萨克辅国公车都布多尔济子沙克都尔扎布、袭爵。　　

○辛巳。谕内阁、勒保奏请升补军营出力人员各摺。其文职各员。俱系以本省之员。请升补本省之缺。尚无不合。该员等是否与例相符。已批交该部核议。至武职各员内。惟滇省副将桂涵、本系四川乡勇。节次又经打仗出力。朕所稔知。所有四川绥宁协副将。准其以马元调补。其维州协副将。即著桂涵调补。俾资驾轻就熟。其余各员。奏报军营摺内。既未常见其名。且有川省将弁、而升调他省员缺。又有他省将弁、而升调川省员缺者。此等人员。均与定例不符。著交兵部核议具奏。其以他省将弁而调他省员缺者。尤非勒保分内之事。俱不准行。毋庸更交部议。此后遇有地方文武缺出。总当以合例之员奏请升调。朕必饬交部臣核办。该督不得率行渎请。致滋冒滥。　　

○谕军机大臣等、此次搜缉零匪。斩获四十余人。勒保因川东川北、贼踪渐次肃清。无须亲赴前敌。即回驻绥定。经理彻兵彻勇各事宜。自应如此办理。该督当勉筹善后。以安民为本。其余皆属可缓。此时川境一二零星窃贼。本无所谓前敌。自无庸勒保亲往。但各将领因余匪无几。或藉词风雨天寒。有意延宕。虚糜饷项。尚属末节。若令遗灰稍然。成何事体。该督务当严催各镇将上紧排搜。勿留余孽。其实在出力者。仍当随时保奏。傥有搜捕不力者。即据实参办。务令赏罚严明。人知激劝。以期克日净尽。将此传谕知之。　　

○壬午。谕内阁、前派策拔克等前往兴京等处。查办民人私砍木植一案。因福长安以平日暗访一切情形。备细告知。始得案情显露。看来福长安尚有天良。现在兴京城守尉出缺。著加恩以福长安补授。福长安曾任尚书。旋获重罪。兹朕又复委曲加恩。将伊擢为城守尉。福长安到任后。惟当感朕格外恩施。于所属地方奸民纠众偷砍木植等事。实心查核。务期剔除积敝□大。慎勿如前怠忽。　　

○谕军机大臣等、据策拔克等奏查办偷砍木植情形一摺。内称协领恒福等禀报、前往高丽沟等处查看、见有已烧窝棚二十余闲。获犯十余名、其余奸民二千余名、俱已窜入獐子岛、并称官兵等得受银两、豫先通信、任其窜匿等语。此案情形。先系佐领崔守兴、与城守尉赓宁、送信。该尉听从其言。即带兵赴高丽沟。将窝棚烧毁。人尽驱逐。希图灭迹。骁骑校福庆、领催乌勒青额、并得受奸民元宝三个。私行纵放。该官民等胆敢通同舞敝□大。实属可恨。至策拔克巴宁阿、前此接奉谕旨。自应星夜驰往高丽沟。密为查办。乃伊等于七月二十三日甫经商办。而是日晚闲即被崔守兴闻知。差兵送信。可见策拔克等、查办此事。露有风声。以致官兵得钱卖放。奸匪乘闲脱逃。且伊等安坐沈阳。直至八月十五日发摺之时。尚未前往凤凰城。而办理又不能慎密。策拔克、巴宁阿、俱属无能。著传旨申饬。再晋昌于所管卡内卡外、叠有偷砍木植之案。其平日毫无闻见。竟同木偶。及经朕降旨查办。又复任听属下官员等愚弄。甚至官兵等有营私作敝□大等事。晋昌如此疲玩无能。实属辜恩溺职。难胜将军之任。已降旨将伊革职。即著来京候旨。佐领催守兴、城守尉赓宁、骁骑校福庆、均属不法。俱著革职拏问。提同案内各犯严审定拟具奏。至策拔克等、因奸民逃往獐子岛。辄轻派战船。赴高丽地界缉拏奸匪。亦属冒昧。高丽向称恭顺。应一面行知该国守土官吏。令其帮同缉拏。如能将刘文喜等六人擒获。即可解送内地惩治。即不能按名拏获。但能截其去路。自必仍行窜回内地。兵役易于盘缉。策拔克等、慎勿派调多兵。致骇听闻。并将所调战船酌量彻回。妥协办理。将此传谕知之。　　

○又谕、前此祥符下汛六堡堤工过水。约计十余丈。该工距省亦约十余里。近闻此次漫水已及城根。该处附近田庐。不免有淹浸之处。殊为廑念。著嵇承志、马慧裕、即遵前旨、迅委妥员、详悉查明具奏。候朕另降恩旨。毋稍讳饰。　　

○户部奏、查向来索伦墨尔根官兵来至热河。由理藩院请旨赏给银两。出哨后复奏明给予赏银。并按月支领路费。得旨、此次索伦墨尔根官兵赏银。于未经降旨停围之先。经理藩院奏明全数给领。著加恩不必回缴。即作为该官兵等回程路费。以示体恤。　　

○调吉林将军富俊、为盛京将军。江宁将军秀林、为吉林将军。绥远城将军崇尚、为江宁将军。以镶黄旗蒙古都统德勒格楞贵、为绥远城将军。宁夏将军苏宁阿、为镶黄旗蒙古都统。　　

○旌表守正捐躯四川崇庆州民张永华妻王氏。　　

○癸未。遣官祭贤良祠。　　

○谕内阁、昨因给事中揆文参奏、永臶等拣选骁骑校不公。当即降旨、令留京办事王大臣等、将应拟正之护军额勒谨详加验看据实具奏。本日据留京王大臣等覆奏、传到额勒谨验看、清语甚属熟练、并认识清字、请将办理错误之该都统参领等、分别严加议处等语。都统副都统等、遇有拣选。自应照例秉公办理。护军额勒谨、曾经出师。既能清语。复识清字。堪以补放骁骑校。何以不行拣选。额勒谨、著交该旗即行拟正。俟回銮后带领引见。永臶等办理错误。昨经降旨查问。伊等虽俱认罪。尚复饰词巧辩。甚属谬妄。永臶、著革去都统。裕兴、著革去副都统。其余管项。著加恩仍留管理。镶蓝旗汉军都统员缺。著绵课补授。绵课现在裕陵工次。其未回京以前。著琳宁署理。裕兴所遗镶蓝旗蒙古副都统员缺。著萨敏补授。所有承办之参领盛和、兴仑、均著交部严加议处。　　

○又谕、前因景安承办军务。种种贻误。将伊革职治罪。上年大局戡定。加恩释放。发往热河披甲。兹三省业已肃清。大功全蒇。姑念景安平日居官。操守尚好。著加恩以六部笔帖式补用。　　

○镶红旗汉军副都统全福、因病休致。以头等侍卫苏冲阿、为镶红旗汉军副都统。　　

○甲申。上自避暑山庄回銮。　　

○谕军机大臣等、昨因奸民等在凤凰城偷砍木植一案。福长安平日留心访察。向策拔克等详细告知。是以加恩将福长安补授兴京城守尉。并令其认真查办该处偷砍木植之案。因思原署城守尉扎布善泰、及现任城守尉庆祥、于策拔克等未经查及时。即已先后畏罪自缢。其情节甚属可疑。兴京地方距永陵密迩。若奸民等仅在兴京一带私砍木植。伊二人咎止失察。何至情急自经。恐奸民等竟于附近风水禁内将树木偷砍。伊二人知情受贿。自揣罪重。故不待查办。即已投缳。本日据德瑛奏称、伊从前至兴京谒陵。见飞牛地方。即有砍剩木桩。是偷砍情敝□大。或所不免。祖陵树株。向来最为葱郁。实兴朝王气所钟。理宜敬谨护持。设竟有私伐木植之事。关系甚重。福长安到任。即先赴永陵附近一带敬慎查勘。如有偷砍树株之处。即查明是否该管之员有心贿纵。据实呈明将军转奏。福长安系身获重咎之人。经朕弃瑕录用。不可不激发天良。认真查办也。将此谕令知之。　　

○又谕、奸民砍伐木植贩往各处售卖。陆路辇运维艰。自应于沿江边岸。严密稽查。本日召见萨敏、询问近日江岸情形。据称江口一带。祇有兵丁十数名。在彼巡防。现在奸民由彼偷窜。即有二千余人之多。岂此十数名兵丁。所能拦截。著富俊于抵任后、留心体察该处情形。或酌量添设弁兵。分段防缉。每年轮派副都统大员前往巡查。俾资整饬。此系富俊等善后章程亟应筹办之事。务宜详细熟商。据实陈奏。　　

○河南巡抚马慧裕奏、节年军务出力文武人员。署布政使策丹、署按察使何铣等、下部议叙。赏二等轻车都尉张长龄、蓝翎。以巡检许明、子攀龙杀贼被戕、二孙遇害、擢升知县。知府王汝金等三十三员、升赏有差。　　

○是日。驻跸喀喇河屯行宫。翼日如之。　　

○乙酉。世宗宪皇帝忌辰。遣官祭泰陵。　　

○谕内阁、刑部等衙门具题、彭启良等行窃黄文盛家银物、赃逾满贯一案。因彭启良系属痈痪。定拟绞候。请旨减等拟流。仍行收赎。所办太觉轻纵。此案彭启良、系首先造意行窃。复窝留分赃。数逾满贯。即因伊素患瘫病。亦止可稍为轻减。若竟由死罪减流。又复准其收赎。未免失之过宽。恐嗣后身有笃疾之人。恃有宽典。均得肆意妄行。冒干法纪。并恐将来贼犯中起意行窃者。捏称系笃疾之人为首。既可照例减等收赎。而本犯转得幸逃法网。适足启推卸之渐。著大学士九卿、将笃疾人犯如何量减罪名。予以限制。推广律文。悉心妥议具奏。俟议上时。所有彭启良一犯。即照新例办理。寻议奏、一应死罪人犯。请各照本律问拟。入于秋审分别实缓办理。应缓之犯。于减等之年。核其情节。再行依律收赎。从之。　　

○抚恤琉球国进贡难夷如例。　　

○丙戌。驻跸常山峪行宫。　　

○丁亥。谕军机大臣等、铁保奏、清查仓库酌立弥补章程一摺。据称东省亏项共有一百八十余万两。通计每年各州县可弥补银二十余万两、约六七年可以全数归款等语。弥补之法。原不能责效旦夕。该省亏缺各项。果能按照现定章程。于每年弥补二十万两。则六七年后。不难陆续清厘。全行归款。亦不为迟。但此事总须行之以实。不可徒托空言。至外省州县俱有相沿陋规。该管上司自无庸刻意剔除。俾各州县得藉以从容弥补。稍有所余。并可为伊等津贴办公之用。但不可任其借弥补为名。将规例私肥己橐。竟不实力补偿。甚至有劝捐派累等敝□大。总之既属官亏。并非民欠。若不肖官吏。有藉端丝毫扰及百姓者。必当严参惩办。再摺内称无论人亏己亏、先责成现任人员按数弥补一节。各州县交替时。业已出具甘结在前。即不得意存推卸。其已离东省人员。若纷纷向别省咨追。而别省又复咨追该省。辗转稽延。终无实济。此时办理积亏。自莫若著落现任之员上紧弥补为是。惟经此次清查之后。各州县不许再有分毫亏短。傥旧亏未完。复有新亏。则当严参治罪。不得稍有姑息。铁保惟当督率所属认真弥补。仍将每年弥补实数。于年终密奏。以凭查核。将此谕令知之。　　

○又谕、贡楚克扎布等奏称、官兵一入蒙古境内。所有占居各番。闻信震惧。纷纷搬回番地。现在贵德野番已陆续交赃。并将本案正贼扎拉南什济等四人、及另案贼犯策楞加等三名擒获。看此情形。野番畏慑兵威。无难迅就完结。至循化沙卜朗加咱等族口。因本案贼犯俱在贵德。饰词推诿。尚在迁延观望。贡楚克扎布等、现已移兵逼近。该族亦必畏罪输诚。但此案不难于目前完结。而难于办理善后章程。为一劳永逸之计。现在贼番见官兵势盛。仓皇遁去。官兵一彻。难保不复来滋扰。且蒙古平日无能。致被抢劫。此时藉官兵声势。又复贪得便宜。乘机抢掠野番牲畜。更属无耻。如此自开衅隙将来番族心怀忿恨。必又仍来抢占。贡楚克扎布等、应一面移兵循化之沙卜朗地方。俾其真心畏惧。并令各该处头人设咒出结。永远不生反侧。一面将未经彻回之蒙古七千九百余名口、妥为劝谕。悉令移回。并严饬蒙古管束所属毋许再与番族勾结、及乘机抢掠等事。并当酌议章程。如再互相抢掠。各治以应得之罪。总应分画蒙番界限。毋任彼此偷越。永杜争端。方为妥善。贡楚克扎布等、一俟循化等番族畏惧帖服后。即可就势彻兵。熟筹善后事宜。将此谕令知之。　　

○除甘肃靖远县水冲地一百十三顷九十三亩有奇额赋。　　

○是日。驻跸两闲房行宫。　　

○戊子。谕内阁、前因兵部奏请、派员轮查直隶等五省营伍。曾经降旨、令额勒登保、于凯彻回京。顺道查阅陕省各营。其甘肃省营分。派苏宁阿查阅。兹据额勒登保奏、陕省各营官兵、均经调派随征、甫行彻回、一切马匹器械、旧营则调用居多、新营则制造未全、难照向例一律查阅、其甘肃各营、亦与陕省大略相同等语。自系实在情形。所有陕西甘肃两省营伍。著缓至来年。兵部再奏请派员查阅。　　

○谕军机大臣等、额勒登保奏、据总兵马瑜等禀、巫山边界、与楚省防兵会哨、并无贼踪、又庆溥等与川省官兵会哨、亦无贼匪等语。此则未可尽信。从前贼匪滋扰。各镇将等打仗时。每以雨水过多道路泥泞为词。今大功已蒇。所剩零匪。各镇将等未免心存懈怠。即于边界会哨。亦或略为巡逻。辄以无贼禀报。额勒登保、仍当饬令川楚防守各员、认真排搜。勿得以零匪无多。稍为松劲。将此传谕知之。　　

○是日。驻跸要亭行宫。　　

○己丑。谕内阁、前因山东菏泽县捐职从九品武勇靖、在提督衙门呈控江宁藩司康基田。前在江南总河任内办工短发银两等款。当经降旨将康基田暂行解任。交陈大文、会同吴璥、秉公查审。并将武勇靖解往质讯。兹据陈大文等奏称、原告武勇靖尚未解到。康基田已于八月初二日到江。即先行传问。并提取从前道府收发料价案卷。详细核对。实已按数全给。并无短发克扣等事。又就近查勘。亦无康基田所置园宅。复于在工年久之员弁、详加体察。无一人议及康基田有营私舞敝□大之处。是武勇靖所控该藩司各情节。尽属虚诬。康基田、著即赴任办事。其诬控之武勇靖、俟解到时照例治罪。　　

○是日。驻跸密云县行宫。　　

○庚寅。谕内阁、前因户部具奏、直隶督臣颜检、将大城等七州县旗租例应蠲免五分者。于奉到部覆后、仍咨请查核更正、全行豁免。曾降旨申饬。仍照部议行。旋经颜检于差次面奏。此项旗租。业已颁发誊黄。与民粮一体全行豁免。且被灾较轻之大兴等州县旗租。业已蠲免五分。当即令军机大臣查奏。兹据查明上年颜检摺内。以大城等七州县被水较重。请将应徵钱粮、及各项旗租。照宛平文安之例。一体豁免。其时宛平文安钱粮。虽经全免。并未免及旗租。何例可照。是该督奏请本觉含混。户部前议详核定例。止准免旗租五分。原无不合。惟于被水较轻之大兴等七州县、因谕旨内将前项银粮准豁免十分之五。遂咨覆该督将旗租蠲免五分。亦欠分晰。惟是大城等处旗租。该督等已误行蠲免十分。而大兴等七州县被灾较轻之处。旗租亦已免至五分。自未便复令补徵。此系加惠黎元之事。朕覃敷恺泽。宁滥无遗。所有大城、河闲、新河、宁晋、隆平、新安、安州、七州县、及宛平、文安、二县、应徵七年各项旗租。竟著加恩全行蠲免。其大兴、霸州、保定、涿州、房山、良乡、任邱、七州县、应徵七年分旗租。亦著加恩准免十分之五。此后不得援以为例。至该督于奏请时。如欲将旗租与民粮一律请豁。则当声明旗租从无全免之例。恳求破格施恩。方为正办。何得含糊声叙。以致办理歧误。咎实难辞。著将颜检、同藩司瞻柱、一并交部议处。。　　

○是日。驻跸南石槽行宫。　　

○辛卯。上还圆明园。
  </div>
  <div class="pagination">
   <a href="清实录嘉庆朝实录_page157.html">
    上一页
   </a>
   <span>
    ...
   </span>
   <a href="清实录嘉庆朝实录_page153.html">
    153
   </a>
   <a href="清实录嘉庆朝实录_page154.html">
    154
   </a>
   <a href="清实录嘉庆朝实录_page155.html">
    155
   </a>
   <a href="清实录嘉庆朝实录_page156.html">
    156
   </a>
   <a href="清实录嘉庆朝实录_page157.html">
    157
   </a>
   <span class="current-page">
    158
   </span>
   <a href="清实录嘉庆朝实录_page159.html">
    159
   </a>
   <a href="清实录嘉庆朝实录_page160.html">
    160
   </a>
   <a href="清实录嘉庆朝实录_page161.html">
    161
   </a>
   <a href="清实录嘉庆朝实录_page162.html">
    162
   </a>
   <a href="清实录嘉庆朝实录_page163.html">
    163
   </a>
   <span>
    ...
   </span>
   <a href="清实录嘉庆朝实录_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
