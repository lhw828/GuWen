<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 170 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 170 页/共 367 页</h1>
    <div class="content">　　○以湖广副使刘玉成为云南右参政兼佥事整饬滕冲
　　○癸卯命云南左布政使林乔相为都察院右副都御史巡抚贵州
　　○命南京太常寺卿杨一魁为南京户部右侍郎兼都察院右佥都御史总督南京粮储
　　○沈王珵尧乞恩加封许之礼部及礼科给事中张贞观力争以宗藩条例颁布于  世宗之四十四年宗藩要例又申定于  皇上之十年其亲王封典款下开载亲王绝嗣许亲弟亲侄进封为亲王如无亲弟亲侄以次推及伦序相应者进封日后子孙除承袭亲王外其余俱照依原封世次授以本等爵级不准加封今珵尧之祖灵川王□亻ㄠ月□□栘以沈恭王再从侄孙进封是正所谓郡王进亲王者次嫡庶子孙如珵垲珵埏查照见例止应递袭将军爵职在珵尧胡得以兄弟之私爱必千郡爵之荣在  皇上何为以屡定之明例轻狥踰分之请  上谕遵前旨行
　　○甲辰户部题覆户科都给事中王德完题金花漕折皆属御用军需最为吃紧先是应天巡抚刘应麒因见势豪逋负过多肩任劳怨请旨查理遂致无端流谤解组而归今合行查乡官凌云翼倚势篾法积拖正赋二千余两有无补纳其各处如凌云翼负欠者几人俱要从实参奏仍谕新任巡抚朱鸿谟遵照前旨催徵毋得畏狥延缓  上是之
　　○乙巳江夏王英熼卒长子华塇服满乞恩承袭报可
　　○礼部题择本年四月二十六日传制遣官行各王府册封礼  上以奏内遗沈府非亲亲之情令再开来只与封王名色仍支将军禄米情法两全再不必执奏
　　○刑科给事中刘道隆言臣初言拾遗事系臣职掌惟欲将虞淳熙等再求量处并未瑕指赵南星而同事者遂甘心于臣以为攻辅臣救南星地  陛下今以诸臣激怒一概谴谪而不知事起于于孔兼陈泰来张纳陛之代人鼓煽而其余则皆被其诳惑者也近来新进后生转相眩惑谓天下之名莫高于逆辅臣故藉此以掩前疵而媒后利莫垢于附辅臣故藉此以辱天下之士箝众庶之口使不得发彼阴私以恣其无忌惮之为岂堂堂  天朝遂为暧昧世界耶不报
　　○升陕西左参议张季思为湖广副使管理屯盐水利山东左参议胡桂芳为广东副使备兵琼州兼摄学政
　　○丙午大学士王锡爵揭请视朝不报
　　○改南京吏部尚书温纯为工部尚书从陪推也
　　○升少詹事习孔教为南京礼部右侍郎
　　○升都察院左佥都御史王汝训为右副都御史巡抚浙江升光禄寺卿胡嘉谟为南京太常寺卿
　　○礼部覆哱贼倡乱庆宪王妃方氏节烈里合建祠其死节指挥赵承先母李氏妻李氏百户陈缙妻梅氏冠带官熊彦吉妻林氏千户杨湛母朱氏杨采妻范氏白缙母王氏明理妻王氏一体旌表今御史刘芳誉续题家丁孙时顺妻谢氏军丁罗伏受妻马氏与前李氏等一同建祠祭祀允之
　　○丁未升神机营右副将署都督佥事陈汝忠镇守贵州总兵宁夏副总兵署都督佥事麻贵镇守延绥等处总兵
　　○己酉升光禄寺卿周思敬为太常寺卿江西左布政使沈应文为顺天府府尹山东左布政使傅作雨为南京光禄寺卿
　　○予原任刑部右侍郎洪朝选祭葬从其子户部照磨洪兢考满所请朝选原经谪戍者
　　○赐海西忽把等卫入贡夷人劄失卜等九十员名筵宴遣侯徐文炜待
　　○升浙江按察使王之屏为福建右布政使湖广佥事王道增为陕西左参议陕西按察使郑汝璧为山东右布政使分守海右道
　　○庚戌大学士王锡爵等题今日以沈藩事传谕仰窥  圣意即古尧亲九族同封同姓之盛心而至于就中撙节不给全禄不为后例又未尝全挠有司之法臣等向已屡次传谕该部使之遵行但该部所据者条例所循者职掌致蒙  皇上切责而臣等亦为之反侧不安者也今该部既已题定钦依于二十六日遣官册封今尚以沈府事不决纵使礼官将顺臣等窃以事势度之从来新封王子必当先行宗人府查具履历然后行翰林院定拟封号次第行各衙门铸印造册具袍服事绪多端必非旦夕可办亦必不能及四月内各府册封之期不如且停今年定以别年举行免其再行争扰庶上不失  皇上惇伦睦族之恩下不误目前传制册封之典从之
　　○升南京都察院右都御史陈有年为南京吏部尚书翰林院侍读学士陆可教为南京国子监祭酒
　　○升工部都水司郎中李民质为陕西副使分巡关内道
　　○辛亥传谕天气暄热两法司并锦衣卫见监罪囚笞罪无千证者许放徒流以下减等发落重囚情可矜疑并枷号者写来看
　　○以副总兵管分守黄花镇参将事董承祺为神机右副将
　　○壬子礼部题准周府应城端康王勤燝嫡长孙在＜火定＞袭封应城王夫人苏氏进封应城王妃淮府德兴王厚＜火或＞嫡长子载土□保袭封德兴王吉安王厚□夕火畨□嫡第三子载堁袭封吉安王肃府延长庄懿王真滰嫡长孙缙＜火受＞袭封延长王韩府襄陵王朗□金夫贝□选平凉府镇原县生员李柱女李氏封襄陵王妃庆府弘农恭顺王倪□亻□田火□嫡长子仲□□廿中土□袭封弘农王选宁夏中卫指挥李麒女李氏封弘农王妃赵府临漳庄惠王载土□兹庶长子翊鎙袭封临漳王大人陈氏进封临漳王妃焚府江夏王英火□冀嫡长子华塇袭封江夏王继夫人进封江夏王继妃复行钦天监择本年五月初六日卯时吉行册封礼报可
　　○癸丑以端阳令节赐三辅臣及讲官金符艾叶
　　大明神宗显皇帝实录卷之二百五十九
大明神宗显皇帝实录卷之二百六十
　　万历二十一年五月甲寅朔辽东铁岭卫灾
　　○以巡抚山西都察院右佥都御史吕坤为左佥都御史协理院事
　　○升文选司署郎中事主事刘元霖为太常寺少卿
　　○保定巡抚刘东星奏静海天津沧州河间被灾军民仳离之状最苦该部题覆发德州漕粮二万石分赈又八万石平籴煮粥给米从之
　　○赐郑府德庆王翊金□耎妃杜氏东垣王翊铠妃高氏祭葬如例
　　○宣镇督抚萧大亨等题留下西路管参将事游击王尚忠部覆依拟  上曰朝廷用人内外并重近来文官不乐外补武官不便内升其故何在吏兵二部务要详究弊源酌处停当毋使人自择官以滋奔竞
　　○户部覆三边督抚反巡盐御史所题将大池额办二十万九千八百五十六石该徵银一万三千六百四十两六钱四分除减去五万二千四百六十四石该银三千四百一十两一钱六分尚存一十五万七千三百九十二石徵银一万二百三十两四钱八分为额内将七千二百五十一两八钱四分解抵延宁二镇主兵年例额饷余银二千九百七十八两六钱四分并裁省秤斗工食银一百四十四两共三千一百二十二两六钱四分解抵固镇年例不敷七百五十两五钱零仍在大小二池通融凑补其小池额盐二十六万四千八百四十石该银一万七千二百一十四两六钱除减去六万四千八百四十石该银四千二百一十四两六钱尚存二十万石徵银一万三千两为额尽解抵宁镇年例所减课银四千二百一十四两六钱二十一年准于太仓补发二十二年照数增入年例内题发以前年分拖欠盐石徒悬虚数悉准蠲免以后管盐官全完荐扬升擢九分八分分别奖励七分六分奖戒并免五分重加戒饬不及五分与四分以下者参治罢斥傥日后大小二池盐花盛生捞采有余不妨议复原额徵银充饷无得听管盐官侵匿隐漏
　　○乙卯升江西右布政使冯孜于本省山东右布政使高思忠于山东各左布政使
　　○调副总兵管分守宣府西路参将事李如樟分守黄花镇以四川都司佥书黄榜为浙江都司掌印
　　○丙辰四川都指挥使司起送乌思藏护教王并董卜韩胡宣慰使司别思寨安抚司及朵甘思直管招讨司宣慰使司各差国师进贡方物
　　○丁巳朝鲜国使臣韩准等以国难未平辞宴礼部覆近虽报王京收复而庙社丘墟君臣草莽委非燕乐之时相应俯从辞免从之
　　○戊午端阳节赐三辅臣上尊珍馔
　　○起右庶子兼侍读刘焚先为少詹事兼侍读学士充  玉牒纂修官
　　○命左庶子兼侍读冯琦暂署翰林院印信
　　○升司经局洗马兼修撰杨起元为南京翰林院侍读学士掌本院印信
　　○复除御史杨绍程于河南道
　　○己未传制遣简讨李启羙等为正使行人陈鍭等为副使持节册封应城王在锭等各印册冠服如例
　　○庚申  孝宗敬皇帝忌辰遣侯郑惟忠泰陵行礼
　　○大学士王锡爵等以群倭尽遁朝鲜复完请御朝献俘受贺
　　○辛酉大学士王锡爵上泰交要务四事一题覆宜慎凡一切章奏悉下部议使天下议论总条贯而归六部六部题覆别白黑而定一尊一听纳宜公就言论言就人论人使士绝踰涯之望无所为而言自公朝开翕受之途无所激而气自平一甄别宜先天下人品不齐然必先用其贤而徐简其不贤庶几举直而枉自错忘我而人自安一勘核宜审论人者务求根据部覆者必凭实迹的列年月明指左验被言者虚实既定言之者是非自明矣  上可其奏仍令部院悉心确议着实举行
　　○壬戌以昌平标兵营游击刘一藩为神机二营练勇参将
　　○调延绥八卫游击赵龙于宁夏升游击管神机五营李震分守金山参将　　○癸亥延绥巡抚李春光题延镇二十年分应垦地一千九百四十七顷一十二亩因虏骑充斥开耕失时少垦地四百三十八顷零虏情叵测请暂行停罢  上以开垦系实边要务该管官用心经理毋以虏患为辞因循怠废倚纳内帑
　　○甲子吏科都给事中李汝华等言郧阳巡抚姜璧被论违例举劾所当议处并言以后凡荐举溢额者严为参究考察被黜者追究举主不报
　　○丙寅调甘肃巡抚标兵游击徐龙于延绥
　　○丁卯大学士王锡爵等请讲诗经孝经以诗得性情之正孝为德教所先以此进讲庶乎博而有要可以羽翼诸经日新  圣学不报
　　○工部题覆漕河防守向在伏秋今不意春雨异尝自济宁暨淮湖一带堤岸冲决关系匪细近该河臣舒应龙奏在济宁上下湖水涨溢则议筑堽城闸坝以遏汶水之南开马踏湖月河口以导汶水之北在淮扬之间则议开通济闸傍月河土坝以及文华寺前一坝以杀水势且欲帮筑湖堤开洩＜氵亟＞洞广募夫役早派委官及责成府州县掌印官俱目前事势所不容已者而科臣刘弘宝一＜锍-釒＞尤有深虑＜锍-釒＞内原拟各款逐一举行以图万全从之
　　○戊辰湖广抚按题全楚赋税徵解规则向来开载全书历岁寖久增减那移亟当厘正编刻全书竖石通衢使楚民永为遵守  上是之
　　○以锦衣卫南镇抚司佥书指挥佥事张叔琦掌本司印
　　○己巳户部题覆御史薛继茂＜锍-釒＞顺天府灾议以本府属预备仓谷共计十万余石赈之报可
　　○南京吏科给事中陈容淳以祖陵雷火上＜锍-釒＞略曰本月十四日卯时雷电交作见于  祖陵本所头铺地方大松树孔中忽然起火竟日方灭夫雷天之号令也人君之诏诰象之  陛下册立之旨屡更俄且报罢虚前星之位缺预教之典纶綍如戏群听大骇宜天之号令感而弗顺与雷居震位于乾坤为长子助阳折甲万物莫不寄命焉气弗平则鸣势大鬯则洩此雷之所以迅而火之所以生也  皇长子芳龄及期典礼未定四海怅望愤愤欲鸣而雷为之不平与又或者天之意若曰怨岂在明祸必有孔肺腑之内妖孽窟之隙窦之开妒害深矣火之始然犹可扑灭当明见而早决与又或者天之意若曰君之树国比之树木木之枝叶虽茂而中虚则焚国之文物虽隆而本摇则病太子社稷之本也预建之典累叶相承濡滞何缘动摇是虑  祖宗之灵有弗安与昔宋仁宗嘉祐时京师大两赵忭范镇皆以为天变之发本于储贰之虚乞速赐裁定以塞天变今  祖陵不轻于京师雷火不减于大雨诸臣之恳请不殊于赵范而  陛下之盛德岂独逊于宋宗哉不报
　　○南京工科给事中陈洪烈为灾异叠见陈修省要务大略言李材之议辟与穆来辅之议戍均为失平王教钟羽正万国钦之□□宾弃均为可惜漂没之漕粮责偿运官赔累小民均为非政乞善处以回天意不报
　　○庚午命翰林院修撰唐文献编纂章奏
　　○壬申以提督京城内外巡捕右都督杜桐为镇守保定等处地方总兵
　　○癸酉升广东按察使邹墀于江西山东按察使田畴于山东各右布政使以贵州左参政蔡贵易为浙江按察使贵州左布政使范仑为光禄寺卿
　　○甲戌起升吏部左侍郎赵焕为南京都察院右都御史以总督仓场都察院右都御史兼户部右侍郎周世选为南京户部尚书以右通政魏允贞为都察院右佥都御史巡抚山西
　　○兵部言年来将领轻内重外已后凡遇京营员缺本部不拘内外将领查其资荐酌量优筭推补待其任事稍久试有局干谋勇堪以重用者其资俸较之在外亦准优筭不时拔擢边省以尽其长得旨京营根本地使人视为劣升营务何繇振举今后务慎选优待破格擢用以励贤能
　　○蓟镇属夷长昂入犯查参失事官员总兵张邦奇等罚俸有差　　○两淮巡盐御史綦才条议一复榜派照嘉靖旧规将盐商中到勘合排定时刻次序即将上中下三等场分及查本色折色逃亡三项相兼品撘每年二次榜派关引二开囤积佥驯善市民充铺户令将水商运盐接买收囤以便细民惟王府势要人家不许商人亦不许勒索高价三严私贩选委佐贰于梅岭及玉山地方巡缉广浙私贩四宽公罪盐商入场出场到桥到坝二十个月准小违限二十五个月准科大违限至割没盐斤夹带滋弊不得宽假部覆御史言是允之
　　○礼部题覆太医院条议一预授填注二分科顶补三内外通叙四大考等第五甄别医官六收补习学从之
　　○陕西巡按刘芳誉题哱贼倡乱各堡闻风响应惟常信堡坐堡百户陈缙督率堡军保守甚严初贼差逆丁张保等向缙逼取牛车转运缙杀之贼恨缙剌骨选贼中素与缙有瓜葛者十余人假投降诱开门旋缚缙出堡民男妇几百人号哭追赶遇伏起执男妇八人去贼碎缙等尸内二妇至死骂不绝后逆贼吴敖坝勾虏二千攻陷本堡屠之除百户陈缙应赠应升外其余死难官民于该堡择地建祠春秋委官致祭礼部覆允祠名褒节
　　○又题游击梁琦守备马承光总旗安宗学等四十一员名百户陈汉仓吏杜祥指挥使王琦等六十九员名或以抗贼碎尸或以骂贼灭族分别赠袭职级建祠给田以永香火仍赡给其家祠名显忠
　　○兵部覆兵科都给事中许弘纲等题顷缘倭事紧急稍从便宜区处今事稍定亟宜明著诏令宣示中外自后用人悉照旧制循资格罢间将吏不许金□赞剌复官无藉棍徒不许夤缘进用果有才能凭抚按采录不得上书投揭通政司严为遏绝其虚衘如程鹏起辈速为削夺浙直川广徵调兵士岁费帑金数百万今聚易散难处置之方钤束之法宜首及将领严为之令归而一部无哗者该管升不踰时沿途生事者罚报可
　　○巡抚甘肃都御史田乐题西夷进贡回还所发勘合既填实柜又填空柜使得有置货之具迁延满载非便兵部覆勘合止填在京原有之柜则空柜正系原有应填之数议减恐启外夷角□央望争扰之端该抚按凡遇西夷入贡备查箱柜必系满载方给车辆如有货少柜多希图买卖者先为量减以清其源及回还之日本部仍照原来柜数填给勘合若原数之外另有多置空柜即行裁革仍责成道府严督所属州县驿递预备车马廪饩随至随发无致迁延如迟至五日外不行即将官吏提究从之
　　○以南京兵部职方司署郎中事主事刘养志为山西佥事驻劄宁武
　　○乙亥大学士王锡爵等题臣等考古人养生家言以月令冬夏二至为阴阳相争之候最易损人即今节交夏至一阴始生正阴争于阳之候惟我  皇上清心寡欲平气怡神以养其内节食戒饮昼动夜息以养其外
　　○加陕西总督都察院右都御史叶梦熊兵部右侍郎兼衘
　　○改许弘纲吏科都给事中张问达工科左给事中吴岳秀户科右给事中
　　○吏部题推补大臣必其历俸稍深勋业闻望已著今两京六部等衙门员缺甚多老成甚少以后紧要京堂以上员缺查其应推官员如或俸浅而资深或资浅而望重酌量人缺相应陆续推补俟既推之后责成久任需以俸深方行推转庶乎目前之急缺可济将来之实效可臻从之
　　○调山西被劾佥事范守巳于四川驻劄建昌
　　○丙子大学士王锡爵等题今日奉旨根究倭寇声息仰见  皇上身处九重心悬万里不以战胜忘忧不以敌去忘备敢不直述所闻以对倭奴大众久屯王京图望甚远赖我  皇上独断乾刚大彰天讨文武将吏奉庙堂之成筭乘战胜之余威因而驰遣辩士说谕归巢仍间离其伪帅丰行长清正等委于前月十九等日络绎离王京而南今已行过四五百里节经经抚塘报时日又得一报谓倭虽尽行而在路每人徒步担五斗粮日行不勾四五十里又闻自王京至釜山半路间却又停止创建或已经禀命被其中止其三闻鲜人积受荼毒欲乘其远归饥乏之际追袭报讐或者因知此信所以欲行复止立寨自防凡此皆不与中国事乃臣等独忧我兵怵于浮议昧于大体有如见利而动亦为鲜人所为则不惟自亏大信其曲在我抑恐远追穷寇全胜难期已经节次贻书经略阻之再惟兵家进退决机呼吸今该部见有议撤召募南兵及处分缅夷事皆关系军机紧急乞即发下以定边计
　　○户部题覆科臣王德完刘弘宝所奏凤淮扬三府灾水特甚议行蠲赈从之
　　○以五军营右副将署都督佥事马应元提督京城内外巡捕
　　○丁丑夏至祭  地于方泽遣公徐文璧恭代
　　○宴赏入贡夷人海西安河等卫都指挥歪卜等八十五员名忽儿海等卫都指挥阿失卜等八十九员名
　　○起补湖广左布政使钱藻广西右参议董樾各原职于贵州升广东右参政龚锡爵为本省按察使补浙江副使徐成位于山东巡察海道
　　○戊寅宴赏苟家坪等族林家山等族青石山等族各入贡番人
　　○己卯  穆宗庄皇帝忌辰遣伯杨世阶  昭陵行礼
　　○庚辰赐大学士赵志皋张位各银币以东岳庙工完撰文故也
　　○以镇守陕西总兵官署都督佥事董一奎为五军营右副将改游击张奇功于昌平标兵营
　　○辛巳兵科都给事中许弘纲力辞调科铨臣刘四科言弘纲揣辅臣意存许子伟故尔推逊辅臣＜锍-釒＞辩  上慰劳辅臣而下二臣＜锍-釒＞于六科议
　　○庶吉士董其昌铨注翰林院编修　　○升石昆玉山东按察司副使管两淮运使司事盖重盐官之选如科臣议也
　　○巡漕御史李时华上漕政六事一漕船缺额当议二运官更换当议三押空委官当议四印运更番当议五江南浚河当议六总兵入京当议
　　○蓟辽总督顾养谦揭顺永二府所属地方宝坻武清东安漷县香河等五县频罹重灾民贫彻朋骨□迶根树皮已尽虽经赈贷而嗷嗷众口所济几何议将梁城所剩粮五千余石就近给散又请通州漕粮二万石户部覆许将梁城所剩米并各预备仓义仓贮谷听委官严核贫民等级分投给散至于京通所贮漕粮向无擅动之例  上从部议
　　○升四川副使陈勖为广东右参政分守海北道　　○壬午礼部题宗室奏请婚封奉有成命始得入府成婚今瑞昌王府镇国中尉多燉选配范氏于嘉靖二十五年三月内入府成婚二十六年八月授封恭人是入府在未封之先以致多火□雀讦奏擅婚本部已将谋野□爻等题奉钦依革爵讫随该本部议覆江西巡按御史赵燿条议擅婚得旨分别在二十八年以前者姑准照常请封今多燉诸子比援前例请复封爵相应题请谋野□爻谋墫谋堂谋□走□早□合无补封为辅国中尉报可
　　○癸未礼兵二部覆哱贼倡乱生员蒋三重纳赋童生郭自谦李友桂武生陈嵩义不辱身骂贼而死例应一体表扬生员尤凤李乔张有知张守约王桐王＜棥心＞德同谋杀贼协力除王＜棥心＞德已授冠带官被戮应破格优处其尤凤等五名查比廪生获级事例准取入监以奖忠义内尤凤与周国柱同功国柱已蒙上赏尤凤仍应于历满咨选之日破例优叙生员陈廷义等六十八名童生杨重华等十八名武生吴大忠吴应举等各设谋协力不论成否均切不共戴天之心被囚不计久近皆存见危授命之志生员相应分别赏赉童生暂取寄学候考以上生童仍宜刻石黉宫以为世世仗义者劝内武生吴大忠仍同蒋三重等并祠从之
　　大明神宗显皇帝实录卷之二百六十

大明神宗显皇帝实录卷之二百六十一
　　万历二十一年六月甲申朔兵科给事中侯庆远题倭奴中途筑垒固险为久驻计我师追蹑已度王京三百里独苦无糗糒臣窃谓初我师出境无敢谓百全必克者暨平壤一捷开城再捷颇以倭为易与于是有碧蹄之败因败而惩持重自保于是乎有许和之议倭奉约而南又见谓师老气竭惰归可乘于是乎有尾击之说窃怪我与倭何讐也诚不忍属国之剪覆特为勤数道之师挈两都而手授之朝鲜存亡兴灭义声赫于海表我之为朝鲜者亦足矣而复为之苦战以横挑已讲之倭恐非完策也朝鲜谊不与倭共戴天则五合六聚而挠之以贸首为快不惜其他势也倭欲归弗得计大创追兵未可平行无虞则蒙死不返顾亦势也今我助朝鲜以斗假朝鲜推大国以为锋而我又欲先用朝鲜之众以为尝两军争便倭得张疑以持我而并锐以走朝鲜朝鲜不支我师亦难独立矣凭怒求战致毒必深何可不虑害也王者之师不趋小利不徼小胜我以德植朝鲜以信屈倭奴全归而归所获实多若旋结言而旋倍之是谓不祥即馘数千百级不足以称武而厮舆有一不备适足以损重而贻羞乌容不审权也伏念倭既不能殄之而除本则莫若纵之以成信朝鲜不可轻动亦不可中弃则莫若少留锐师以为之声援宜亟敕兵部谕东征文武诸臣毋狃敌毋信降毋妄希奇捷毋不虑隐患朝廷以完师为功不以深入多杀为右要以早休士马速纡东顾而已  上是之敕兵部不必议覆驰示东征官令其从长酌处但以旋师退贼为功毋得惶惑自扰以误大计
　　○以中都正留守许国威为蓟镇南兵游击
　　○丙戌大学士王锡爵等题臣等连日出阁至朝房与各部诸臣相见兵部则催下原覆薛继茂条陈缅甸夷情都察院则催下所拟史善言兄弟逼嫁继母情罪户工二部则催下议减云南取金并浙直织造各条拟或系远夷待命急当处分或系嫁母重情有关风化兵部＜锍-釒＞中带有见监犯人李材乃条陈中之一事不可因一事而停缓各项当行之务其史善言系进士官而所为悖逆至此臣等业已从重票拟如  圣意尚嫌其轻不妨再传改票或径发边卫充军若此外金两织造恩泽原自  上裁量减一分即民受一分之惠又＜锍-釒＞中所荐邹元标王教钟羽正张栋四臣俱系先年
　　○特旨处分之人臣等不敢混入票中亦不敢遽望  皇上尽如部拟但求酌量叙用一二明白传示可否不报
　　○准日讲官洗马敖文祯给假回籍兼赐猪羊米酒
</div>
    <div class="pagination">
<a href="明实录神宗实录_page169.html">上一页</a><span>...</span><a href="明实录神宗实录_page165.html">165</a><a href="明实录神宗实录_page166.html">166</a><a href="明实录神宗实录_page167.html">167</a><a href="明实录神宗实录_page168.html">168</a><a href="明实录神宗实录_page169.html">169</a><span class="current-page">170</span><a href="明实录神宗实录_page171.html">171</a><a href="明实录神宗实录_page172.html">172</a><a href="明实录神宗实录_page173.html">173</a><a href="明实录神宗实录_page174.html">174</a><a href="明实录神宗实录_page175.html">175</a><span>...</span><a href="明实录神宗实录_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
