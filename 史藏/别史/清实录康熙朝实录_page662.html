<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 662 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 662 页/共 681 页</h1>
    <div class="content">○琉球国中山王尚敬、疏请伊国官生、入监读书。允之　　

○辛丑上驻跸汤泉　　

○毛明安多罗贝勒罗卜臧锡拉卜、来朝　　

○壬寅。上驻跸中关　　

○癸卯。太宗文皇帝忌辰。遣官祭昭陵　　

○上驻跸博洛和屯　　

○甲辰。靖逆将军富宁安疏言、臣于七月初一日、率袭击兵七千启行。初二日、驻叟集地方。臣将此兵内、选精兵一千、轻骑前进、至乌尔图地方。昼伏夜行。初六日、黎明、进兵乌阑乌苏之源、乌阑乌苏之口、及托和穆图等处、并无贼哨。四面搜捕、亦无踪迹。初七日、驻兵乌阑乌苏口内。是晚、派一等侍卫哲尔德等、领兵前赴阿克塔斯。派二等侍卫克什图、一等侍卫阿玉锡等、领兵前赴伊尔布尔和韶。分击贼哨。濒行时、臣嘱哲尔德等、乌阑乌苏、与阿克塔斯、相距七十里。与伊尔布尔和韶、相距百余里。尔等至阿克塔斯相近处、即行潜伏。约计克什图之兵、至伊尔布尔和韶时、尔等始行往击。慎勿急于进兵、使伊尔布尔和韶之贼、预先知觉。又嘱克什图等、尔等沿瀚海边界前进。于天未明时、即抵伊尔布尔和韶、围击贼哨。臣率署前锋统领法瑙、副都统常寿等、随后前进。初八日、侍卫哲尔德等、击阿克塔斯贼哨。贼众畏我兵势、望风而走。我兵急往追捕、擒获一贼。余贼入深山中逃散。侍卫克什图等、击伊尔布尔和韶贼哨。见贼之马匹、在谷内营边牧放。阿玉锡带领十余骑入谷、夺贼马百余匹而回。贼以我兵掩至、据高山绝险之处、藏身树石中、放枪拒敌。克什图等、率兵夺勇追击。阿玉锡冲入贼中、刺杀三人。众官兵等、共杀贼三十余人、生擒二十四人。所获马匹器械等物、臣即分给效力官兵等。其贼哨头目杜尔伯特台吉垂木拍尔、见被擒获。宜即解送京师。因垂木拍尔、身带重伤、暂送巴尔库尔、交付副都统雅图。俟回兵时、再将垂木拍尔、解送京师。其余擒获之贼、应否全送京师、请上□日定夺。得上□日、将军富宁安围击贼哨、生擒贼二十余人、著行文副都统雅图、派兵送来京师。沿途严加看守、勿致逃亡。其垂木拍尔、暂停起解。俟疮痍愈后、再行解京。　　

○乙巳。太祖高皇帝忌辰。遣官祭福陵。　　

○上驻跸唐土沟地方。　　

○丙午。上驻跸张三营　　

○升浙江盐驿道裴＜彳率＞度、为湖北按察使司按察使。福建兴泉道葛继孔、为江苏按察使司按察使　　

○添设本裕仓汉监督一员　　

○丁未。理藩院题、柰曼多罗达尔汉郡王垂忠、于皇上行围时、不候送驾、私自逃回。应将垂忠、革去郡王、枷号鞭责。得上□日、垂忠著革去王爵、从宽免枷责。发京城拘禁。其弟阿杂拉、著袭封多罗达尔汉郡王　　

○戊申。上驻跸宜荪喀布齐禄地方　　

○庚戌。上驻跸云特木尔昂阿地方　　

○土默特台吉滚济斯扎卜、来朝　　

○壬子。上驻跸漠音昂阿地方　　

○癸丑。上驻跸西尔哈地方　　

○征西将军祁里德疏言、臣率领官兵、前往袭击。恐厄鲁特吴梁海等、随我兵之尾、要截后路。另派兵一千二百人、留阿保喀布沁地方。追寻厄鲁特往来之人、及山谷中设伏之吴梁海等踪迹。陆续擒厄鲁特、吴梁海等、共四百余人。又七月二十九日、臣领兵自铿额尔河前进。探知厄尔特寨桑色布腾等、率贼众赴铿额尔河、据山守险。臣遣人招降。贼恃险拒敌。我师派分两道、奋力夹击之。贼众大败。奔驻山麓。至次日、复遣人往谕、宣布圣主威德。寨桑色布腾等、率二千余人来降。所获马驼牛羊、共万有余只。其寨桑色布腾等、俟回兵之日、另派官兵、护送京师。得上□日、此次擒获之人、及投降之寨桑色布腾等、派官兵解送时、著喀尔喀协济、先送至归化城。将其中头目数人、驿送至京。其余吴梁海之人、交与公博贝等、设法护视、勿致逃窜　　

○以内阁学士高其倬、为广西巡抚　　

○甲寅。上驻跸克勒乌里雅苏台　　

○乙卯。上驻跸哈达鄂佛罗地方　　

○丙辰。秋分。夕月于西郊。遣都统伯四格行礼。　　

○上驻跸噶海图地方　　

○丁巳。上驻跸乌喇岱地方　　

○戊午。上驻跸布尔哈苏台地方　　

○己未。上驻跸巴颜和洛　　

○庚申。以鄂尔多斯故多罗郡王萨克巴弟喇锡班珠尔、袭爵　　

○壬戌。上驻跸鄂尔楚克哈达地方。　　

○癸亥。免浙江会稽、上虞、二县。康熙五十八年分风灾额赋有差。　　

○旌表浙江烈妇、徐圣凤妻童氏、拒奸殒命、贞烈可嘉、给银建坊如例。　　

○甲子。上驻跸达颜昂阿地方。　　

○靖逆将军富宁安疏言、散秩大臣阿喇衲等、于七月初八日、进兵齐克塔木地方。遇贼兵设立营寨、击破之。擒杀二十余人。贼众悉降。初十日、至皮禅城。有回子兵、守城拒敌。官兵进击、擒回子一人、复遗归、令晓谕众回子等、我师为征巢□刀策妄阿喇布坦而来、与伊等无涉。若速行归顺、即免屠戮。否则进兵破城、后悔无及。是日、皮禅城回子头目、率三百余人来降。十三日、大兵至吐鲁番地方。吐鲁番之阿克苏尔坦、及总管头目沙克扎拍尔等、俱率众迎降。共获鸟枪五百五十杆、驼四十只、马五百匹。阿喇衲等、于七月十六日、带沙克扎拍尔等、及官兵凯旋。得上□日、将军富宁安所奏、著抄发京城、传诸王、满汉大臣等、公同看阅　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百八十九　　

康熙五十九年。庚子。九月。乙丑朔。上驻跸得尔吉惠汉地方。　　

○丙寅。上驻跸鹫和洛。　　

○升詹事府詹事李周望、翰林院侍讲学士李绂、俱为内阁学士、兼礼部侍郎。　　

○以翰林院侍读陈世倌、提督顺天学政。　　

○丁卯。上驻跸和伦毕喇地方。　　

○己巳。上驻跸永安拜昂阿地方。　　

○吏部题、一等精奇尼哈番苏黑故。应削去恩诏所得三拖沙喇哈番。余一等阿思哈尼哈番、又一拖沙喇哈番、与其子苏白赫承袭。从之。　　

○和硕裕亲王保泰母妃薨。遣皇十二子固山贝子允祹、领侍卫内大臣公鄂伦岱、侍卫关保、经理丧事。照例致祭外、又加祭一次。　　

○辛未上驻跸噶拜齐老图地方。　　

○阿霸哈纳台吉苏珠克、来朝。　　

○壬申。上驻跸巴颜拖罗海地方。　　

○阿禄科尔沁台吉拉特纳来朝。　　

○靖逆将军富宁安疏言、臣于于七月十八日、至乌鲁木齐。贼人并未设哨。随遣满汉官兵、遍行搜寻亦无踪迹。有乌鲁木齐及哈西哈等处地方、逃出回子、陆续投降臣询以策妄阿喇布坦之信、据称伊等系哈密属下人、为贼兵掳掠而来。本月十一日、贼目彻格尔得、自伊尔布尔和韶奔回、通知信息云、皇上大兵已至伊尔布尔和韶、将台吉吹音拍尔所领之兵、尽行巢□刀杀故乌鲁木齐有吹音拍尔所属之人、及附近地方厄鲁特之人、俱各震惊奔窜伊等、得乘间逃出、即来投顺。又称乌鲁木齐地方、今年甚旱牲畜倒毙甚多。臣遣人细加侦探。与回子之言无异。其阿喇衲袭击吐鲁番兵、先于七月二十四日、回至乌阑乌苏。臣所领兵、于八月初二日、亦回至乌阑乌苏。初三日、合兵凯还。初十日、抵巴尔库尔。得上□日、交与议政。　　

○癸酉。上驻跸朱尔哈代硕伦地方。　　

</div>
    <div class="pagination">
<a href="清实录康熙朝实录_page661.html">上一页</a><span>...</span><a href="清实录康熙朝实录_page657.html">657</a><a href="清实录康熙朝实录_page658.html">658</a><a href="清实录康熙朝实录_page659.html">659</a><a href="清实录康熙朝实录_page660.html">660</a><a href="清实录康熙朝实录_page661.html">661</a><span class="current-page">662</span><a href="清实录康熙朝实录_page663.html">663</a><a href="清实录康熙朝实录_page664.html">664</a><a href="清实录康熙朝实录_page665.html">665</a><a href="清实录康熙朝实录_page666.html">666</a><a href="清实录康熙朝实录_page667.html">667</a><span>...</span><a href="清实录康熙朝实录_page663.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
