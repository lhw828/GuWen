<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 138 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 138 页/共 1860 页</h1>
    <div class="content">○命革霸占水窝、与民争利之太常寺卿王＜??泭＞职。交部质审。其参奏之巡视北城刑科给事中亨泰。掌河南道御史朱士伋。交部议叙。　　

○吏部等部。议覆湖广道监察御史吴士功奏。定例开列京堂翰詹等官。将应补应升人员。照例开列。其正开列者。例有降级留任等项。俱不开列具题。至转补、及其次应升人员。例载俱另缮夹单。与题本一同进呈等语。内有降留等事故者。未曾议及。臣愚以为、循资格虽有其次之分。广登庸岂无不次之擢。请嗣后京堂翰詹等官。凡有降留等项事故者。开列本内。勿论正开夹单。俱行扣除。俟开复后。通行开列。臣等酌议。请嗣后凡其次应升京员、开写夹单者。如有降革留任案件。于该员名下注明。其应升外官。及对品转补。亦一并注明。从之。　　

○丙午。上御勤政殿听政。　　

○诣畅春园问皇太后安。　　

○大学士鄂尔泰等。议查会典内载。直省督抚本章。如系地方公事。皆用题本若系本身私事。俱用奏本等语。本年三月内。颁赐世宗宪皇帝御制文集。乃系赏赐本人祗领之书。应用奏本谢恩。今各督抚、或用奏本。或用题本。据通政使归宣光等、奏请定例。臣等酌议。嗣后有赏赐书籍。如系概行颁发、各衙门存贮交代者。谢恩应用题本。若赏赐本人祗领者。谢恩应用奏本。如代属官一人谢恩者。亦用奏本。如有违例误用者。通政使司照例题参。从之。　　

○吏部请简浙江学政。得旨。邓钟岳在浙江学政任内。声名甚好。著再留任三年。　　

○户部议准。给广西新设盐运司知事。每岁养廉银一百二十两。从之。　　

○又议准、甘肃巡抚元展成题请。下川口堡。极贫穷民、加赈三月。次贫穷民、加赈一月。从之。　　

○转工部右侍郎阿克敦、为左侍郎。以内阁学士兼都察院左副都御史索柱、为工部右侍郎。　　

○戊申。谕。据郝玉麟、王士任、奏称福建按察使伦达礼。自到任以来。为人诚实。办事勤慎。惟于上年身体抱病。初犹时作时瘥。近日胸膈虚胀。渐成怯弱之症。非解任调理。一时难以痊可等语。伦达礼著解任来京。俟调理痊愈之后。奏闻另用。其福建按察使员缺。著四川驿传盐茶道张嗣昌补授。　　

○定边左副将军和硕超勇亲王固伦额驸策凌奏。本年二月。军机来文。奉旨令两路将军大臣等。留心严防准噶尔使臣盗窃马匹牲畜。请将喀尔喀四部落、游牧地方、防备兵一万余名。各携两月资粮。俾赴汗山、鄂尔坤河、齐齐尔里克、等。水甘草盛之处。于七月间各至该地方。此项兵丁器械马匹。遣参赞大臣副都统阿兰泰点视。绰卡图等处。驻劄参赞大臣副都统海兰。所领博尔德索伦兵一千名。喀尔喀兵一千名。前往乌里雅苏台城之附近地方。所用钱粮米石。备至明年六月。粮用官驼负送。在彼处过冬。臣处所有东三省满洲兵二千名。内著副都统宗室图纳。统领一千名。察哈尔牧场兵二千名。内著副都统谟尔珲。统领一千名。喀尔喀防秋之兵三千名。内著喀尔喀副将军固山贝子成衮扎布。统领一千五百名。随臣前赴鄂尔海西拉乌苏等处地方驻劄。其余东三省兵一千名。著护军统领阿林统领。察哈尔牧场兵一千名。著副都统际昌统领。喀尔喀兵一千五百名。著辅国公衮布策凌统领。于额尔德尼昭、塔密尔等处驻劄。用心巡了。俟阿尔台山得雪报到后。彻回过冬。得旨。知道了。但阿林际昌二人。同居一处。微有不妥。二人皆庸懦。仓卒有事。亦无主见。明年毋得如此。　　

○江苏巡抚张渠、疏称无锡县城垣。坐落湖滨。年久坍塌。修葺难缓。下部议行。　　

○己酉。工部等部议覆。护理湖南巡抚布政使张璨疏称。湘乡、安化、二县。开穵煤厂。监收磺斤。煤厂散处外乡。监视官刻不可离。请各设主簿一员。专司厂务。并增设书办。择地建署。应如所请。从之。　　

○署福建巡抚布政使王士任奏。闽县学廪生陈绳。孝友性成。人品纯粹。堪膺孝廉方正之荐。请送部引见。下部议行。　　

○川陕总督鄂弥达奏。安插瓜州回民于小湾地方。建筑城堡。移驻耕种一案。请添派把总一员。或经制外委一员。赴彼弹压。于瓜州营添派兵丁二十名。交弁目分拨往来。按季更换。下部议行。　　

○庚戌。谕、据鄂弥达、元展成、奏称甘省五月以来。连得大雨。间有山水冲压。及雨中带雹之处。如秦州所属之秦安县。凉州府属之平番县。有被水淹浸之村庄。又西宁、渭源、河州、三州县。有被雹灾之村庄。又阶州、宁远、秦州、陇西、伏羌、会宁、皋兰、等处。亦被雹伤。约二三分不等。又武威、古浪、永昌、等处。有水冲淤压之田亩。现在分别抚恤。俟验勘是否成灾。再行题报等语。朕念甘省灾伤之余即使年谷顺成。尚恐地方未有起色。今复有此被水被雹之事。朕心实切惶悚。著该督抚董率有司。加意料理。毋使一夫失所。虽据该督抚奏称此数州县中。被灾者不过村庄几处。即一村之内。亦轻重不等。但一州县中既有被灾之所。则通州县内。料必不能十分丰收。米粮未必宽裕。必须格外加恩。闾阎始能乐业。著将凡被水雹之州县。不论成灾不成灾。所有乾隆四年应徵地丁钱粮。悉行宽免。以示优恤甘民之至意。　　

○吏部议覆。升任广西巡抚杨超曾等疏称。思恩府同知。自雍正七年。移驻土田州百色地方以来。实有经管仓库钱粮、审理命盗之案。原与正印地方官无异。遇命盗事件五土司相离二三百里、至四五百里不等。往返需时。势将顾此失彼。请于百色地方。添设巡检一员。归同知管辖。看守仓库钱粮。并听差巡。应如所请。从之。　　

○户部议准。苏州巡抚张渠。题请蠲免乾隆三年沛县昭阳湖水沈田地。应徵银、三千二百六十八两六钱六分零。米、一千二百一十八石六斗五升零。麦、二百三十六石七斗五升。从之。　　

○又议准、陕西巡抚张楷题请。白水、中都、宜君、三县。被雹灾民。钱粮暂缓催徵。得旨。依议速行。　　

○甘肃巡抚元展成。请颁书籍。得旨。颁发大清会典一部。　　

○辛亥。户部议覆。稽察天津等处漕务吏科给事中马宏琦奏。嗣后旗丁沿途私卖食米者。照偷卖漕粮例。一体治罪。至抵通交卸之后。所有余米。令坐粮厅给与验票。准其售卖。如有私相买卖。并抵补亏缺者。查拏究治。应如所请。从之。　　

○户部议准、陕西巡抚张楷疏称。陕省捐监事例。查陕省各州县米麦豆。折中定价。既据分晰声明。令转饬按应捐银数。照酌定米麦豆三色粮数。合算收捐。将来年丰价贱。另酌题请。但谷可久贮。米麦豆易致霉变。应如所请。每米一石。捐谷二石。至麦豆与米。价值不齐。应令该州县、照时价出粜。将粜银买谷贮仓。又多产稻谷之汉中、兴安、商州、等三府州。并多产穈谷之榆林、绥德、二属。及延安府属之靖边、定边、二县。亦准各随地产兼收。至稻谷贵于粟谷。应准减二收捐。又延安、榆林、绥德地邻边境。土瘠民贫。应准每百石酌减五石。其内地生俊。愿往榆林、绥德、并靖边、定边、捐纳者。应准一体报捐。其实收、应令布政使编号。分发各州县填给。按月造册。报司送部。听生俊自赍赴部换照。从之。　　

○直隶总督孙嘉淦奏。供应运送山陵建造碑亭、宫门、隆恩殿、配殿、等处。取用楠杉木植。应需匠夫、车价、铺垫、等项银。应请于乾隆三年地粮银内。照数拨给。下部议行。　　

○湖广总督宗室德沛题。湖北汉阳营都司。业经改为游击。应请撰给传敕。并换给关防。下部议行。　　

○以吏部侍郎陈大受、充经筵讲官。　　

○壬子。上诣畅春园、问皇太后安。奉皇太后御长春仙馆。　　

○刑部等部覆奏。贵州总督张广泗、请将逆苗现犯之老能、红银、已故之包利等、四十八名。凌迟处死。戮尸枭示。处斩枭示有差。应如所请。从之。　　

○河南巡抚尹会一奏。内乡县前任试用知县汪会正。任内共劝垦过旱地二百一十三顷六十四亩零。现已起科。请照例议叙。下部议行。　　

○癸丑。上诣长春仙馆。问皇太后安。奉皇太后还畅春园。　　

○浙江巡抚卢焯奏报乾隆三年分。富阳、余杭、新城、定海、余姚、兰溪、常山、乐清、等八县。开垦额外田地、山荡塘河地、共四十顷有奇。　　

○甲寅。孝懿仁皇后忌辰。遣官祭景陵。　　

○谕、上年江南地方。被旱歉收。朕于蠲免地丁银两外。并将例不蠲免之粮米亦按被灾分数蠲除。其仍有应徵之漕项。又令缓至今年麦熟后。改徵折色。无非为休养斯民计也。今二麦已收。所有灾缓折漕之项。正届催徵之候。朕思淮安、扬州、徐州、海州、四属上年被灾独重。本年三四月间。雨水又稀。麦收未见丰稔。目前青黄不接之时。若粜麦以完漕项。民力未免拮据。著将淮、扬、徐、海、四属。缓徵折漕米五万四千余石。再缓数月。俟本年秋成之后。照数徵收。以纾民力。该部即速行文江南督抚知之　　

○又谕、前因八旗都统等。不甚实力办事。于交办事件。怠缓疎忽于会议事件。互相推诿。每至迟延。特欲伊等知所悛改。黾勉公务。是以屡经交部察议。俱行罚俸。今见都统等办理事务。俱各尽心。黾勉奋发。所有从前于议覆参领巴尔泰、条奏马上演放。鸟枪一事迟延。又会议佐领缘由。并未齐集。又于介福、庆泰、佐领一事。定为三稿两稿并画之八旗都统等。俱经议以罚俸。此三案内。除已坐扣俸银外。其未经坐扣者。俱著加恩豁免。朕如此加恩豁免。伊等益当留心。黾勉办事。断不可仍前怠缓疎忽。　　

○兵部等部议覆。直隶提督永常奏称。查定例、武职自参将以下。皆不丁忧。惟给假丧葬。假满仍回本任。素服办事。二十七个月服未满之前。无庸升转。是服未满无庸升转。似专指实授而言。非兼委署而言也。今直隶提督各镇衙门。奉发候补人员。现在壅积甚多。其间不无才技优长之人。今遇服制。并暂行委署。亦所不及。恐日久怠惰。于营务技艺不无生疎。请将候补员弁。遇有亲丧。丧葬已毕。令与无服人员。一体拣选委署。应如所请。并令各直省一体办理。从之。　　

○江苏巡抚张渠议覆。前抚臣杨永斌、奏请豁免高淳县马场租银一摺。查高淳县草场田。共五千六百六十余亩。原系明代弊政。一田两赋。唯是此项地亩。名虽杂项。实则即在通县额田数内。与民田一例完粮。且硗瘠低洼。秋成出息有限。而阅年既久。已非马户承耕既照民赋起科又纳场租银两小民输将。殊形拮据。应准前抚臣杨永斌所请将应徵租银二百七十二两零。全数豁除。得旨允行。下部知之。　　

○河南山东河道总督白钟山题报。山东曹县十堡。五月二十一日漫工。外堤九十丈二堤七十一丈又二十九丈。俱于六月二十四日。一律补筑完竣。得旨。该部知道。　　

○乙卯。上诣畅春园。问皇太后安。　　

○理藩院奏。审讯得喀尔沁多罗贝勒额外侍郎僧滚扎卜等。奏称喀尔喀公萨木丕尔所属管旗章京德勒登等。告称公萨木丕尔隐匿男丁。台吉阿玉尔扎纳夺取人口银两。车臣汗达玛林等。将伊等之家产牲口。尽皆抄没。又砍伤台吉垂木珠尔之母。将伊族人用刑拷治等因。请将车臣汗达玛林等。分别治罪。得旨。此事车臣汗达玛林等。理应照部议治罪。但怜念伊等不甚晓法度。而伊等之祖父。累世宣力国家。著将达玛林、革退盟长、削除车臣汗名号之处。特予宽免。著罚俸一年。车陵旺布巴素、革退副盟长、永行停俸之处。著宽免。罚俸六个月。萨木丕尔、降调公爵之处。著宽免。罚俸一年。阿玉尔扎纳、革退台吉之处。著从宽取三九赎罪牲畜。余依议。此次系朕特恩宽免。嗣后伊等若不悛改。仍行苦累属下人等。贻误公事。必照部议治罪。将此旨明白晓谕。　　

○工部等部议准。升任广西巡抚杨超曾疏称。广西省桂林城垣。陆续坍塌。应请兴修。从之。　　

○命工部侍郎索柱、仍兼内阁学士。以户部郎中雅尔图、为都察院左副都御史。　　

○以内阁学士兼礼部侍郎许希孔、为工部右侍郎。　　

○丙辰。工部等部议覆。浙江巡抚卢焯疏称。金华府属东阳县地方。上年偶遇旱虫灾伤。已蒙蠲赈。惟是该县种麦者少。全赖早晚二稻。今赈期将竣。收成尚远。必须兴举城工。俾贫民佣工就食。查该县城垣。先据原任总督嵇曾筠。确估报部。令地方官于农隙及时修补。今该抚既有以工代赈之奏。应如所请。从之。　　

○丁巳。上御勤政殿听政。　　

○命礼部侍郎吴家骐、教习庶吉士。　　

○以鸿胪寺卿陶正靖、为通政使司右通政。　　

○予原任大学士马齐、祭葬如例。谥文穆。　　

○准噶尔部人。喇嘛萨木党重内。率弟恩克伯勒克、巴图、来降。命赏给安插如例。　　

○戊午。以广东三江口副将武绳谟、为广东潮州总兵官。安徽全椒副将于文煇、为江西南赣总兵官。　　

○己未。中元节。上诣恩佑寺、安佑宫、行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

</div>
    <div class="pagination">
<a href="清实录乾隆朝实录_page137.html">上一页</a><span>...</span><a href="清实录乾隆朝实录_page133.html">133</a><a href="清实录乾隆朝实录_page134.html">134</a><a href="清实录乾隆朝实录_page135.html">135</a><a href="清实录乾隆朝实录_page136.html">136</a><a href="清实录乾隆朝实录_page137.html">137</a><span class="current-page">138</span><a href="清实录乾隆朝实录_page139.html">139</a><a href="清实录乾隆朝实录_page140.html">140</a><a href="清实录乾隆朝实录_page141.html">141</a><a href="清实录乾隆朝实录_page142.html">142</a><a href="清实录乾隆朝实录_page143.html">143</a><span>...</span><a href="清实录乾隆朝实录_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
