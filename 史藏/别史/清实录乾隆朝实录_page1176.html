<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1176 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1176 页/共 1860 页</h1>
    <div class="content">
○吏部带领京察保送一等之翰林院编修曹仁虎等五十一员。繙书房保送一等之户部郎中员景文等十员。并二三等官。年六十五岁以上之内阁侍读学士锦柱等三十五员引见。得旨、曹仁虎、沈士骏、嵇承谦、谢启昆、陆费墀、富昇、松龄、额尔卿额、善宝、傅通、怀诚、觉罗麟珂、广庆、景福、德明、阿善、德勋、福勒浑、素楞额、阿清阿、沐特恩、索尔敏、舒宁、德成、安泰、迈拉逊、期成阿、明保、曾恒德、唐广福、王灏、觉罗永贵萨灵阿、董步青张肱富森泰永龄觉罗明善常庆富宁阿、觉罗伍拉纳、巴宁陈、德庆、罗敏王猷素澄苏尔通阿、许宝善、瑺敏。俱准其一等加一级、庶吉士吴寿昌、尚未授职。不必入京察著为令。扎勒汉、著改为二等、繙书房保送之赫敏、依兰泰、盛保、德元祥泰、俱准其一等加一级。员景文、赵锳、伊都、张肇祥、双全俱著改为二等。锦柱、武尔图那苏图、雷畅、胡在慧、富勒贺、富琦、德平、巴哈、塔赉图、吴绍诗、觉罗彰古礼、福佑、朱绍琨、苏彰阿、兆林、觉罗扎进泰、书通阿、书明、永安、平治、耀泰、金柱、来熙、德保、兆柱、萨拉、苏莽阿、赫楞额、六十八、六十七、布兰泰、塞尔吞、毛嘉梧、何廷绪、俱准其留任。福禄年老。著休致　　

○戊子。上诣畅春园、问皇太后安　　

○谕、据彰宝奏、贵州安笼镇总兵倪昂。年已七旬。不能振作有为。难以胜边疆专阃之任等语。倪昂。著以原品休致　　

○户部议覆、山西巡抚鄂宝奏、丰宁镇远二厅、徵解钱粮耗银。援引察哈尔西四旗准销成案。未便拟销。请交该抚按照彼地现在情形。另奏再议。得旨、此案著派吏部侍郎袁守侗、驰驿前往。会同巡抚鄂宝、酌中定议具奏　　

○以两广督标中军副将福兴、为贵州安笼镇总兵　　

○豁免直隶喀喇河屯厅水竹砂碛地三顷七十四亩有奇额赋　　

○旌表守正捐躯之湖北孝感县民殷立华妻周氏。河南阳武县民杨太妻来氏　　

○己丑。谕军机大臣等、裴宗锡奏地方情形一摺。内有省垣二字。自系省城之讹。裴宗锡甫任巡抚。于陈奏事件。何以并不留心检点。著传旨申饬　　

○庚寅。上御勤政殿听政　　

○谕、户部奏、据杨廷璋咨、大兴等州县。应免钱粮十分之三。武清一县。应免钱粮十分之五。请照通县额徵之数核计予蠲。部议仍令照向例。查明御道两旁分别里数。不得通行蠲免等语。固属按例议驳。惟是今春巡幸山左。清跸所经。恩膏广沛。所有畿辅节年逋赋。概予蠲除。独武清一县。并无积欠可免。具见民俗淳良。而该县去岁被灾。又较他处为重。岂宜转令向隅。是以特免十分之五。于恤灾之中。兼寓旌淑之意。原与寻常经过地方不同。若照向例、止就御道两旁计里按分。闾阎尚不能普沾渥泽。著加恩。将武清县应蠲十分之五。照本年额徵数目核计。用示优恤。该督仍董率所属。善为经理。务使群黎均叨实惠　　

○谕军机大臣等、据崔应阶奏、高邮宝应一带。本年春夏以来。雨泽稀少。运河底水。止三尺余寸。江广帮船行走濡滞等语。现在运河水既浅少。两岸涵洞引渠。又须开放灌田。河水自益耗减。重运濡滞。在所不免。仅有崔应阶在彼催趱。尚恐于事无益。著传谕高晋、即速亲往该处相度情形。设法调剂。务使漕船足资浮送。衔尾遄行。至所称、该处自春入夏。雨泽稀少。农田必致有碍。何以未见高晋奏及。著该督将现在田禾情形若何。近日曾否得有透雨。即查明据实由驿迅速覆奏　　

○命大学士刘统勋、刘纶、内阁学士全魁、吏部尚书程景伊、侍郎曹秀先、兵部侍郎觉罗奉宽、左都御史观保、张若溎、为殿试读卷官　　

○以少詹事王杰、为内阁学士、兼礼部侍郎　　

○以詹事达椿、为大理寺卿　　

○以山东兖沂曹道李瀚、为江西布政使　　

○以广西义宁协副将李璋、为右江镇总兵　　

○辛卯。上诣畅春园、问皇太后安　　

○还宫　　

○兼试天下贡士邵晋涵等、一百六十一人于太和殿前。制曰。朕懋缵鸿图。勤求郅治。畴咨宵旰。弗懈益虔。仰荷天祖贻庥。际一百二十余年昇平之会。持盈思永。采纳弥殷。贡士等登选在廷。行将入政。资言成信。古训所先。尚矢嘉谟。用裨听览。昔虞书以十六字衍万世心法之传。厥指不外执中。曰精曰一。执中之诣力也。逮尼山道隆祖述。子思子作中庸。特揭时中之义。以明一脉相承。而于大舜之用中。推溯问察隐扬。执两端之运量。其即精一之谓欤。顾中即天命之性。致中即尽性之事。左氏言受中以生。而汤诰言恒性曰降衷。衷与中。二欤一欤。子舆氏又申执中无权之说。异学之分涂何在。隋儒王通有中说十卷。其粹远过荀扬。学者转以僭经訾之。何欤。嗣是言心性莫若宋五子。周子太极图说。以中与正并举。程子言忠恕犹中庸。不可偏举。能缕析其底蕴欤。考绩之典。肇自唐虞。至周而法尤备。汉时群吏受计。如韩延寿为断狱最、陈立为劝农最之类。唐代因之。定有四善二十七最诸条。善最相权。复差九等。宋以六事考监司。四善三最考守令。科等参错不一。求其详要兼举。惟周制为近。三载一考。统其成也。析之则岁会月要日成。考核致为精审。今庶僚莅事。未满半载。即不入考。而移取注语于旧任。彼岁会即未之及。独不有月要日成可核欤。又如摄事他曹者。设改归。一任举察。将上官以迁代苟容。下属以兼权贷责。可欤不可欤。食为民天。积贮所宜亟讲。王制以三十年之通制国用。尚矣。自汉耿寿昌、隋长孙平、宋朱子、三仓之法立。历代悉仿行之。若宋沿唐和籴之令。又增博籴俵籴兑籴等名。抑配无度。岂贮籴利民本意哉。国家重农嘉惠。常平社仓并行。屡谕大吏饬属助宣德意。将使吏不为奸。民沾实惠。果何术之操也。昨岁以东省麦收倍稔。命抚臣采运京师平粜。今夏尚有余积。近复降旨。再宽海丰、利津、关禁之限。务期商贩流通。于推广裕民之道。更何以进筹善策欤。古称寓兵于农。井田之制邈已。若屯田犹略仿其遗意。自汉募耕塞下。洎魏晋唐宋。或以兵。或以民。或兵民兼用。其条法赅备。莫如赵充国便宜十二事。要领安在。魏邓艾虑田良水少。建议大开河渠。军储以赡。非得屯政先务欤。方今新疆式扩。屯垦日开。从来广漠之区。泉渠沃衍。所收自给岁支糈饷而外。赢粮数且不赀。成效显著。他如直省屯卫旧租。取佐漕丁运费。节经厘正。故籍脱漏尚多。欲使除隐占。资协济。其道何由。夫心法为宰化之原。考察实程材之准。豫贮籴以足民食。广屯田以益边储。皆经国之要图也。贡士等其诵言所闻。各抒夙抱。毋漏毋隐。朕亲甄择焉　　

○谕、据吴达善奏、审拟马铭勋贪黩败检案内。究出副将那明阿。首先办送酒席。受马缴价。并致送缎疋等物。检查期满当货。呈馈金银首饰。种种逢迎结纳。有玷官箴。请旨革职等语。那明阿身系满洲。不能奉公持正。辄首先迎合上司。馈送礼物。劣迹昭著。实属卑鄙无耻。玷辱旗员风气。仅予革职。不足蔽辜。那明阿著革职。发往伊犁。自备资斧。效力赎罪　　

○又谕、派往云南末队兵。著换奎林带领。首队兵。著换莽喀察带领。克车德不必前往。莽喀察赏银五十两。并借俸二年。克车德应领之项。不必给与　　

○壬辰。太子太保大学士尹继善遗疏闻。谕曰、大学士尹继善。学识优通。老成端谨。历封疆者三十余载。绥辑协宜。洎入赞纶扉。兼直禁近。恪勤奉职。倚畀方殷。今春东巡启跸前。见其精力就衰。时婴微疾。因令留京安摄。冀得速痊。每于阁章邮便。询悉病势渐增。特派御医诊视。谕其服药调理。以起沉疴。并令在家静养。不必力疾趋觐。回銮后。时遣侍卫存问。知其日渐委顿。廑念有加。今闻溘逝。深为轸悼。著加赠太保。入祀贤良祠。赏给内帑银五千两。办理丧务。并派皇八子前往奠醊。所有应得恤典。仍著该部察例具奏　　

○又谕、所有各衙门保送京察一等、堪胜外任人员。著该部带领引见　　

○癸巳。御史张霁奏、近科新进士。于朝考诗题。有赋二首。及三四首不等者。请饬禁止。遵定式止赋一首。此外如庶常散馆。翰林大考。以及考试试差。均不得违例多作。得旨嘉奖。如议行　　

○甲午。上御乾清宫。召读卷官入。亲阅定进呈十卷甲第　　

○谕、前因殿试对策。贡士等多用颂联。甚非先资拜献之道。屡经降旨饬禁。今日读卷诸臣、将拟定十卷进呈。阅其文词。仍未免颂多规少。其间且有语涉瑞应者。朕意深为不取。夫文章华实不同。即关系士习淳漓之辨。贡士等进身伊始。若徒挦扯肤辞。习为谀颂。岂敦淍实学本意。现就各卷中、择其立言稍知体段、不至过事铺张者。拔列前茅。其措词近浮、及引用字句失当之卷。酌量抑置。以昭激劝。并将此旨通行晓谕知之　　

○又谕曰、马铭勋从前调任安西提督时。来京召见。词气之间。竟惮于远行。即知其畏葸不堪。岂宜复膺边陲要缺。第伊平日尚无大过。是以仍今留湖广提督之任。乃竟贪黩营私。簠簋不饬。至于此极。则伊前此之留恋内地。专欲遂其牟利之图。实属负恩败检。为法所难宽。马铭勋。著照刑部所拟处绞立决。以昭炯戒。并将此通谕知之　　

○又谕曰、固原镇总兵四十六、业经降调。员缺甚属紧要。著该督于通省总兵内拣选一员调补。所遗员缺。著巴格补授。至四十六现在所署肃州总兵员缺。尤属紧要。著即令拣选调补之固原镇前往署理。其固原镇员缺。仍著承保署理　　

○军机大臣等议奏、礼部侍郎兼太常寺卿诺穆浑奏请、太常寺满少卿、鸿胪寺满正卿缺出。将兼赞礼郎走年久之员补放。查太常寺少卿、鸿胪寺正卿、均系四品堂官。例应于通政司、光禄寺少卿、给事中、御史、各部院衙门郎中等官内。论俸。并将记名由文职出身世袭官。一并开列。带领引见补放。若如诺穆浑所奏、于赞礼郎内拣选补放。该寺堂官之缺。俱被本寺司员占用。不独体制不符。而正项应升之员。亦致壅滞。如不准所请。则熟习礼仪之赞礼郎。又无升阶。请交该寺。嗣后太常寺少卿鸿胪寺正卿缺出。将赞礼郎内。拣选保奏送部。入于应升人员内引见补放。从之　　

○以翰林院侍读叶观国。为云南乡试正考官。刑部主事陈庭学、为副考官。编修刘权之、为贵州乡试正考官。内阁中书张培、为副考官　　

○乙未。上御太和殿传胪。赐一甲黄轩、王增、范衷、三人。进士及第。二甲王尔烈等、五十五人。进士出身。三甲陈承曾等、一百三人。同进士出身　　

○诣畅春园、问皇太后安　　

○幸圆明园　　

○谕、据明山奏、前往伊犁换班之户部员外郎依明阿。路次泾州。其家人张保、百龄、因赴州城号内。喊要马匹。詈骂马夫。致与该州家人龚士美吵嚷扭结。百龄将龚士美踢伤致死。虽究无骚扰需索情事。而疎纵罪无可逃。请将依明阿严加议处等语。所奏殊属舛谬。差员经由驿递。不能约束仆从人等、安静守法。辄敢肆意妄行。伤毙人命。此而尚不谓之骚扰。必如何而后为骚扰乎。该督不据实严参。转以究无骚扰别情。曲为开脱。实属徇情轻纵。明山。著交部严加议处。依明阿著革职。发往伊犁。在司员上自备资斧。效力购罪。所有此案情节。仍著该督严审定拟具奏　　

○丙申。御史赛音博尔格图。胡翘元奏、本月二十五日传胪。臣等监礼西班。而东班有于未传胪时。越次至品级山前。该鸿胪寺官不能率领整齐。东班御史郎图。张廷桂、不能纠参。应一并请旨议处。得旨、失仪进士。系东班之人。乃经西班御史纠参。而东班御史尚未查奏。更属非是。郎图、张廷桂、著交部严加议处。其鸿胪寺官。著照例察议。　　

○丁酉。谕、据吉梦熊奏、现赴京城西南一带。查勘有无蝗蝻踪迹。惟庞各流石等村庄荒地内。间有蝻子如蝇。零星跳跃。正在督属搜捕。适准礼部移文、二十五日传胪。旋即回署。于送状元归第后、仍即星驰督办等事。所奏甚属不晓事体。顺天府送状元归第。第三年一次举行。不过相沿故事。至查勘蝗蝻。关系农民生计。轻重迥然不同。该府尹既值公出。府丞及府佐。皆可代摄行事。何必因礼部知会。竟舍应办地方要务。往来仆仆。徇此无益具文乎。吉梦熊著传旨申饬。嗣后顺天府尹遇此等不关紧要典礼。如本人在署无事。仍照例自行承办。倘因要务公出。即令府丞或委府佐代行。以免顾小而误大　　

○又谕、京城及近畿地方。自春入夏。雨泽较稀。麦收不免歉薄。幸有官麦平粜。市值未致加昂。但现届青黄不接之时。米价或恐因而增长。此尤小民口食所资。自应豫为筹画。以期充裕。著照乾隆二十七年之例。于京仓内量拨米石。给五城平粜。仍令派原监粜麦厂之大臣、并该城御史。就近经理。其应拨米石若干、及作何酌定章程之处。即著该监粜大臣等、会同该部详晰妥议速奏。并著步军统领衙门、派委员役。严查奸商贩买囤积。俾闾阎均沾实惠。　　

○又谕、向来各衙门派往新疆办事人员。三年期满。由该处大臣出具考语。保送引见。以应升之缺即用。原所以示鼓励。但新疆自底定以来。久隶版图。与内地郡县无异。且各给与养廉。而新疆事务。又极清简。该司员等出差三年。不过循分奉公。与在京各衙门办事。亦无差别。乃因期满遽行保奏。该管大臣、率以与例相符。不复问其才具短长。辄注上考。是该员等一经派出。即可借此计日超迁。转足开躐等者升除捷径。殊非核实课绩之道。嗣后新疆办事人员。期满时。祇令该处大臣给咨送部引见。其间果有出色之员。朕自当随时量加擢用。若照常供职者。概令仍回本衙门办事。照伊等原官补用。于事理方为允协。所有该管大臣出具考语保奏即升之例。著停止　　

○旌表守正捐躯之广东恩平县民夏亚朱妻氏　　

○戊戌。上诣畅春园、问皇太后安　　

○内阁、翰林院、带领己丑科散馆修撰编修庶吉士引见。得旨、此次翰林散馆之修撰陈初哲、编修徐天柱、业经授职。其清书庶吉士刘锡嘏、杨寿楠、秦泉、俱著授为编修。王仲愚、著授为检讨。汉书庶吉士吴寿昌、郑际唐、王嘉曾、梦吉、吴琠、林兆鲲、萧际韶、刘湄、何德峻、雷轮、俱著授为编修、萧广运、李学锦、郭寅、左周、温常绶、罗国俊、张运暹、俱著授为检讨、姚步瀛、莫异兰、著以部属用　　

○吏部议覆、御史邵庾曾奏称、内阁中书。分撰文办事两衔。遇中书典籍缺出。由办事中书题管。向无撰文中书题管之例。应一体选补。司经局正字。无专办事件。向例内阁中书兼衔。请裁。应如所请。至以部寺司务。原系从九品。请改为正七品。查司务由国子监学正、学录、典簿、典籍等官升选。或由正从八品升九品。未为允协。但以从九品改为正七品。未免悬殊。今拟照八品笔帖式升主事之例。改为正八品。从之　　

○己亥。谕、向来旗丁余米。准在通州变卖。以资日用。现在各省粮艘陆续抵通。若旗丁于兑足正供之外。尚有多余米石。情愿出售者。仍著加恩、准其在通州粜卖。旗丁等既所乐从。而地方粮石益充。于市值民食。均为有益。该部遵谕速行　　

○庚子。谕、刑部律例内。有边外为民条款。与现在断狱事宜。不甚允协。著该部另行定例具奏。寻议、原例开有为民罪名。而现行例中。问拟已有更改者。应行删除。至原例所定情罪轻重不甚允协者。酌量修改。若原例所开情罪相同。而分别军民定拟者。应将为民字样删除。一体改发充军。从之　　

○兵部议准。护贵州巡抚布政使三宝奏称、兵丁应试。应令本营官员、出具印结。交抚标中军覆核加结。并且五人互结。详送收考。倘有顶名冒考。发觉后。将出结官、并互结兵、与本兵一并分别治罪。从之　　

○是月。直隶总督杨廷璋奏、臣于四月初九日。率同司道祷雨。初十、十一、连宵达旦。入土三寸。旋据各府属所报、初三、初六等日。得雨一二寸不等。久晴后。藉以滋培长养。俟得深透。再行奏闻。得旨、未至沾霈。何能释怀耶　　

○又奏、潘桃口木税。其蒙古木植零星纲小者。免其徵税。至大件木植。应由官商砍运。按照尺寸报明。分别徵收。原无蒙古自行砍运大木、亦准商民收买免税之例。请嗣后蒙古自行砍运木植。除细小者例免徵税外。凡有应行纳税之大木、不论商民铺户。或用银钱价买。或用茶布等物兑换。均令买主按例报税。得旨、如所议行　　

○暂署闽浙总督署福建巡抚钟音奏、据汀漳龙道蒋允焄禀报、署龙溪县华崶县丞魏嗣业、访闻珍山宜招二堡、与安溪县覆鼎。山交界之处。有安邑匪人滋事。即带差役、率乡众围捕。获红衣匪首王天送、及余匪十二人。搜获旗帜器械铳炮土印等。现在查点解府。臣即率同臬司张镇、驰赴该地审办。必须尽抉根株。得旨、好。知道了。又批、此人可嘉。应送部引见。又批、是。不可姑息了事　　

○升任山东巡抚富明安奏、臣在东二载。于百脉湖内。挑引河北流入胶莱运河归海。涸出地三百六十顷。又前抚臣阿尔泰、于兰山、郯城二县。挑河渠数十道。臣照成规修浚。并于兰山江风口滚水坝。动中修整。又徒骇、马颊二河。四女寺、哨马营、两处支河。及章邱等七县所辖之小清河、支脉沟、豫备河、福民河、臣均酌定每岁疏浚章程。勒石河干。使久远遵守。至一切事宜。俱向新抚臣详悉告知。即交印赴任。得旨嘉奖　　

○山东巡抚周元理奏、山东雨泽滋润。二麦已经成熟。早谷高粱。青葱畅茂。得旨、欣慰览之。京畿望泽益甚。所谓慰以为愧耳　　
</div>
    <div class="pagination">
<a href="清实录乾隆朝实录_page1175.html">上一页</a><span>...</span><a href="清实录乾隆朝实录_page1171.html">1171</a><a href="清实录乾隆朝实录_page1172.html">1172</a><a href="清实录乾隆朝实录_page1173.html">1173</a><a href="清实录乾隆朝实录_page1174.html">1174</a><a href="清实录乾隆朝实录_page1175.html">1175</a><span class="current-page">1176</span><a href="清实录乾隆朝实录_page1177.html">1177</a><a href="清实录乾隆朝实录_page1178.html">1178</a><a href="清实录乾隆朝实录_page1179.html">1179</a><a href="清实录乾隆朝实录_page1180.html">1180</a><a href="清实录乾隆朝实录_page1181.html">1181</a><span>...</span><a href="清实录乾隆朝实录_page1177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
