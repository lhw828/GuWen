<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 521 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 521 页/共 1316 页</h1>
    <div class="content">
　　

○以遵命捐赈。予道员张向宸母原任云贵总督张亮基继妻汪氏。建坊。摺包　　

○乙亥。前锋护军统领德铭奏、守卫官兵口分。请改由户部支领。以免拖欠而应要需。从之。摺包　　

○丙子。穆宗毅皇帝忌辰。上诣奉先殿寿皇殿行礼。遣官祭惠陵。外记注　　

○谕内阁、师曾奏、本月初四日入直稍迟。有误召对。自请议处一摺。师曾著加恩免其议处。现月　　

○谕军机大臣等、沙克都林札布等奏、本年八月闲。达彦淖尔庆格里等处地方。有塔尔巴哈台所属哈萨克一千数百户。拥入居住。占定水草。牧放牲畜。派员饬令移回。据头目玛依玛克布拉泰等、恳请暂容过冬。俟明春雪消。即行搬回等语。口外游牧之地。各有定所。塔尔巴哈台所属哈萨克。在科布多境内占居牧地。深恐蒙哈杂处。易启衅端。著额尔庆额查明。将此项哈萨克设法全行收回。毋任日久逗遛滋事。至该头目所称塔尔巴哈台哈目总管。需索马匹羊只。差使过重。实难支持等语。并著该大臣确切查明。禁止苛派。以安牧众。原片著钞给阅看。将此由四百里谕令知之。寻塔尔巴哈台参赞大臣额尔庆额奏、查明哈萨头目并无需索马匹事情。报闻。现月　　

○丁丑。孝惠章皇后忌辰。遣官祭孝东陵。黄绫本　　

○谕内阁、裕禄等奏、各属被灾。来春青黄不接。恳请筹款接济一摺。本年湖北武昌各府属。田亩被灾甚重。民情困若。前经赏拨银十万两。以作赈需。现经该督等体察地方情形。来春青黄不接。民食维难。自应豫筹接济。加恩于该省司库再拨银五万两。由该督抚分别备赈。务须实惠及民。毋任稍有弊混。用副轸念灾区。有加无已至意。现月　　

○又谕、兵部奏、请饬催各省题报兵马数目。开单呈览一摺。各省兵马数目。例应于每年十月具题。造册报部。该部于年终汇题。以备考核。前于光绪七年七月闲。曾经降旨严催。现经该部查明奏称、除江苏、湖北、浙江、安徽、漕标、依限具题外。四川、江西、甘肃、广西、湖南、山西、广东、福建、河南、山东、云南、贵州等省。虽据陆续咨报。并未具题。陕西于光绪十一年奏报一次。亦未造册。直隶省自咸丰六年至今。迄未题报。实属不成事体。著各直省督抚。迅将本年兵马数目。限三个月。一律造册具题。如再迟延。即著该部奏参。将该督抚从严议处。以儆玩泄。其历年未报各案。并著分年带补。以清积牍。现月　　

○又谕、兵部奏、各省朋马驿站奏销。久逾例限。开单请旨饬催一摺。朋马驿站奏销。关系钱粮出入。例限綦严。各省历年应行题报之案。积压甚多。前经降旨严催。仍未一律遵办。实属任意迟延。兹据兵部开单奏催。著各该督抚于接奉此旨后。勒限六个月。严饬所属。将积压历年朋马驿站奏销。赶紧造册具题。以清案牍。其光绪十四年未经题报各案。即著依限造送。毋稍迟逾。嗣后各该督抚。傥再延不造报。即由该部随时奏参。以儆玩泄。现月　　

○光禄寺奏、历年垫支甚钜。请饬催广储司归款。得旨、所有两次垫办差务银九千余两。著广储司迅速发给。其历届积欠银两。应如何分年分季归款之处。著该衙门酌核办理。现月　　

○直隶总督李鸿章奏、办理垦荒各员。酌请奖叙。得旨、此次续垦厂地。为数无多。所请奖励之处。著不准行。

随手

　　

○又奏、口外三厅。续垦官荒厂地。查明照章升科。得旨、嗣后官荒厂地。招佃劝垦。务期无碍游牧。有裨赋课。方为尽善。随手　　

○湖广总督裕禄等奏、钟祥等县堤工要紧。请于地丁盐课牙厘项下。借款兴修。并恳将还款。分年带徵。以纾民力。允之。摺包　　

○旌表节烈捐躯故直隶提督李长乐妾王氏。摺包　　

○加赏资善堂粟米三百石。现月　　

○蠲缓湖北汉川、武昌、咸甯、嘉鱼、汉阳、黄陂、孝感、沔阳、黄冈、蕲水、黄梅、广济、钟祥、京山、潜江、天门、云梦、应城、江陵、公安、石首、监利、松滋、枝江、荆门、江夏、二十六州县。暨崇通等屯。武昌等卫。被淹地方。新旧钱漕杂课。现月　　

○戊寅。谕军机大臣等、嵩申等奏、茶膳房经费不敷开放。请自明年正月为始。每月由部库垫放银一万两。由内务府经费内抵扣等语。著户部速议具奏。现月　　

○蠲缓江苏上元、江甯、句容、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、如皋、海门、溧水、高淳、泰兴、三十六州厅县。暨淮安、大河、扬州、徐州、镇江、等卫。被旱被风被水。及荒废地方。新旧钱粮租课。并本年漕粮。现月　　

○蠲缓湖南武陵、安乡、沅江、龙阳、益阳、澧、巴陵、华容、桃源、湘阴、临湘、十一州县。暨岳州卫被水地方。钱漕芦课。及屯饷各项有差。其安乡龙阳、沅江、等县原借堤工银。并展缓。现月　　

○己卯。予办赈积劳病故。山东知县曹光栋等议恤。摺

包

　　

○以好义急公。予故山东历城县绅道员陈汝恒、训导罗祜庆议恤。摺包　　

○庚辰。上奉慈禧端佑康颐昭豫庄诚寿恭钦献皇太后还宫。　　

○诣储秀宫问慈禧端佑康颐昭豫庄诚寿恭钦献皇太后安。至辛丑皆如之。外记注　　

○四川总督刘秉璋奏、请饬陕甘总督等、将番匪棒周。解川审办。得旨、著即咨行杨昌浚、萨淩阿、严饬拉布浪寺。将首匪棒周交出。解赴四川。归案审办。摺包　　

○陕甘总督杨昌浚等奏、甘肃循化厅拉布楞寺番僧。构衅械斗。业经弹压解散。照番例断结。请将出力各员。酌予奖叙。得旨、著准其酌保数员。毋许冒滥。摺包　　

○以捐置节孝祠。予四川节妇苏章氏建坊。摺包　　

○辛巳。谕内阁、给事中贵贤奏、请饬裁撤局员。以免苛扰一摺。据称直隶省以升科地亩为名。于省城及各州县。创设清赋总局分局。滥寄耳目。罗织摉寻。民闲颇形骚动等语。各省创立名目。设局办事。无非为位置闲员地步。甫经降旨。严饬裁减。各该州县地亩。清查升科。系藩司分内应办之事。如果设立多局。另派官绅。不独虚糜经费。且恐藉端需索。贻害闾阎。流弊甚大。著李鸿章将所设各局。迅速裁撤。即行覆奏。仍督率藩司。饬令各该州县。将应办升科地亩。认真经理。严禁劣绅蠹役。包庇骚扰。以裕赋课而安民生。寻奏、遵旨裁撤清赋局。督饬藩司恪遵部章。详悉妥办。以专责成。并通饬各州县。将应办升科地亩。认真经理。严禁书吏。不得稍有骚扰。仍不得稍有松劲。报闻。　　

○又谕、沈秉成奏、查明属员优劣。秉公举劾一摺。安徽甯国府知府吴潮、太平府知府王汝砺、候补知府李成鳌、吴廷选、广德直隶州知州何庆钊、署和州直隶州知州罗锡畴、候补知州章维藩、宣城县知县范葆廉、涡阳县知县陈兆庆、南陵县知县张源溱、署芜湖县知县王万甡、怀远县知县单光禄、泾县知县包宗经、据沈秉成奏称该员等政迹可称。均属循良之选。即著传旨嘉奖。仍饬令益加奋勉。毋得始终异辙。署寿州知州曾道唯、废弛公务。不胜民社。惟文理尚优。著以教职归部选用。英山县知县罗永祺、信用丁役。办事草率。著开缺以府经历县丞降补。凤阳县知县熊祖诒、于命盗案件。不能认真办理。著先行摘去顶戴。交沈秉成察看。如竟不能胜任。即行严参。现月　　

○两江总督曾国荃奏、湖北宜昌被灾。于淮南局加抽川盐厘项下。酌拨银五千两散赈。报闻。摺包　　

○安徽巡抚沈秉成奏、遵旨察看庐州府知府黄云。明干有为。表率所属官吏。实足胜任。报闻。摺包　　

○壬午。孝和睿皇后忌辰。遣官祭昌西陵。　　

○以捐助庐州赈款。予直隶总督李鸿章等奖叙。　　

○以捐款助赈。予安徽太平县道员苏成美为其祖父母。寿州千总费大祥为其母。各建坊。　　

○癸未。孝德显皇后忌辰。遣官祭定陵。黄绫本　　

○热河都统谦禧奏、承德府知府廷杰、与知州盖永贞、互相口角。请解任查办。得旨、廷杰与属员互相口角。有无别项情弊。著查明具奏请旨。所请暂行解任之处。著毋庸议。摺包　　

○以四川按察使何枢为湖南布政使。浙江盐运使德寿为四川按察使。现月　　

○追予故贵州荔波县知县蒋嘉谷、于死事地方及原籍。捐建专祠。并将事迹宣付史馆立传。现月　　

○甲申。谕内阁、吏部奏、道员施补华。前保知府。未经声明开复同知原案。请将续保各案撤销等语。补用道施补华、前经张曜奏准。免缴捐复银两。其前保知府时。漏叙开复原案。复经张曜于前月具奏声明。兹该部亦称并非该员蒙混。且历次保案。该部均经核准。今若于调取引见时。比照劳绩人员到部。与原保清单不符。例将所得官阶班次。尽行撤销。办法殊未允协。施补华历保知府道员及加衔顶戴。均著毋庸撤销。即由该部带领引见。刘锦棠、张曜、应得罚俸处分。著准其抵销。现月　　

○河东河道总督吴大澂奏、拨司库银两。采办来年岁料。报闻。摺包　　

○赏镇国将军溥柏委散秩大臣。外记注　　

○乙酉。以京畿雪泽稀少。上诣大高殿祈祷行礼。现月　　

○遣贝勒载濂、诣时应宫。贝勒载漪、诣昭显庙。贝子奕谟、诣宣仁庙。辅国公载泽、诣凝和庙拈香。现月　　

○谕军机大臣等、古城城守尉德胜奏、甘肃镇迪道恩纶。上年于忌辰之期。演戏宴客。本年十月初十日。皇太后万寿圣节。亦未行礼等语。著杨昌浚确切查明。据实覆奏。毋稍徇隐。原片著钞给阅看。将此谕令知之。寻奏、查该员于忌辰并未演戏。万寿圣节。因早起猝中煤毒。未能赶到庆祝。旋服汤清醒。仍补诣万寿宫行礼。报闻。现月　　

○直隶总督李鸿章奏、已革记名提督周兰亭、山西知县张文林等。恭逢恩诏。可否量予录用。得旨、周兰亭、著交兵部带领引见。张文林、著毋庸议。摺包　　

○护理甘肃新疆巡抚魏光焘奏、新疆设省未久。本年计典。仍难举行。恳请展至下届办理。从之。摺包　　
</div>
    <div class="pagination">
<a href="清实录光绪朝实录_page520.html">上一页</a><span>...</span><a href="清实录光绪朝实录_page516.html">516</a><a href="清实录光绪朝实录_page517.html">517</a><a href="清实录光绪朝实录_page518.html">518</a><a href="清实录光绪朝实录_page519.html">519</a><a href="清实录光绪朝实录_page520.html">520</a><span class="current-page">521</span><a href="清实录光绪朝实录_page522.html">522</a><a href="清实录光绪朝实录_page523.html">523</a><a href="清实录光绪朝实录_page524.html">524</a><a href="清实录光绪朝实录_page525.html">525</a><a href="清实录光绪朝实录_page526.html">526</a><span>...</span><a href="清实录光绪朝实录_page522.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
