<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 14 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 14 页/共 523 页</h1>
    <div class="content">
○庚辰。以工部右侍郎范宜恒、为户部尚书。　　

○辛巳。谕军机大臣臣等、据毕沅奏、请将苗疆四面营垒。布置停妥。即彻退官兵一摺。所奏虽不为无见。但现在平陇尚未攻克。石柳邓、吴廷义等、尚未就擒。若遽议彻兵。又将何以措辞。岂有首逆尚未全获。转向其调停曲赦之理。况苗匪诡谲异常。既未将石柳邓等拏获。而遽行彻兵。安保其不又心怀反侧。傥复煽聚滋扰。彼时又将如何办理。且攻克平陇后。必须在该处安营驻兵。今石柳邓等尚在稽诛。官兵难以在彼留驻。毕沅之意。不过以湖北四川贵州皆有教匪滋事。彻兵之后。可以分投剿办。殊不思此等教匪。声息相通。今见石柳邓等未能拏获。即行彻兵。伊等益无忌惮。岂不转长贼匪轻视官兵之心。朕初意即不欲穷兵黩武。原可趁此振旅彻兵。今苗匪负固。首逆未除。岂能遽议及此。朕不得已用兵之苦心。岂毕沅尚不知之。著将毕沅奏摺。发寄勒保、姜晟、明亮、鄂辉、及额勒登保、德楞泰等公同阅看。集思广益。将此事究应如何办理情形。据实具奏、不得存将就了事之见。　　

○又谕、凉山贼匪。不过数百人。势已穷蹙。今在二天门负嵎死守。兵力难施。惠龄当派拨妥干将领。带兵于山下要隘处所。分路堵守。令贼匪不能下山穷逸他处。况贼匪粮食仅敷两月。自难日久支持。惠龄即可亲身先赴滋邱。与福宁成德等会同合击。将林之华等首夥悉数歼除。彼时如凉山余匪业经束手就毙。惠龄等皆可前赴永保处帮同剿办。若凉山贼匪尚有拒守。惠龄再以胜兵回赴搜捕。此等机宜。惟在惠龄相机筹办。不可一味株守。亦不可顾此失彼。将此各传谕知之。　　

○赠征苗伤亡贵州提督花连布、太子少保。予祭葬世职。谥壮节。入祀昭忠祠。　　

○调云南提督珠隆阿、为贵州提督。以陕西兴汉镇总兵官文图、为云南提督。　　

○壬午。上侍太上皇帝诣大高殿寿皇殿行礼。　　

○还宫。　　

○赈两淮海州板浦、中正、临兴、三场、被水灶户。蠲缓新旧额赋有差。　　

○癸未。谕军机大臣等、额勒登保等、督率将弁分路进攻。连夺岩人坡。大坝角等处卡寨。所办尚好。至所奏吴廷义情愿缚献石柳邓。暂行允准。予以生路。俾首逆不致远扬一节。亦祇要如此办理。但吴廷义既愿将石柳邓缚献。何以苗卡前后贼匪仍复屯聚。可见贼情狡狯。究属难信。或藉以为缓兵之计。亦未可定。此时惟有整顿兵力。直前进剿。扫穴擒渠。是为正办。不可堕贼奸计。又据奏永绥一路。拏获贼目石老必。焚烧贼寨二十余处。闲有苗匪攻扑营盘、俱经该提镇随时击退、该处未降苗寨本多、俟攻克平陇、再为分路搜捕等语。所想亦是。总之石柳登一经就获。其余想亦易办。额勒登保等、与明亮、鄂辉、当熟商妥办。不可存将就完事之见。遽行彻兵。将此传谕知之。　　

○以攻克岩人坡等处苗寨功。赏护军参领格布舍、侍卫丰绅、巴图鲁名号。游击魏攀举、守备周廷翰、花翎。余升赏有差。　　

○户部议准、升任浙江巡抚吉庆疏报、定海、常山、二县。开垦荡田四顷有奇。照例升科。从之。　　

○甲申。谕军机大臣等、宜绵此时已由西宁回省。现在川省达州有教匪滋事。秦承恩业经驰赴汉中防堵。宜绵当探听信息。如川陕毗连地方。有应须添兵防堵之处。即酌量情形。或派拨将弁。带兵前往协助。或亲赴边界。督率弹压。自更得力。如秦承恩在彼足资防范。甘肃地方亦属紧要。宜绵自当在省静镇弹压。不必远赴边界。将此传谕知之。　　

○以翰林院侍讲英和、充日讲起居注官。　　

○乙酉。谕军机大臣等、勒保奏、途次面询威远办事道府。称牛肩山猓匪。因前此兵练进攻。未及围困兜捕。复窜往西大黑山。该处山深箐密。人迹罕到。并恐窜入缅宁景东边界。及南线猛迺等处。纠煽生事。更难著手。惟有赶莅威远。设法筹办等语。所奏未免隐跃其词。殊属非是。此等猓黑。俱属徼外野夷。散居各处。并无头目。非如湖南之苗也。不过因一时乏食。抢掠近边夷民村庄。原不值大办。勒保到彼后。祇须晓谕各夷庄互相保守。如猓墨复敢潜来抢掠。即可帮同剿杀。设各村人数较少。即于山外要隘地方。酌派官兵防守。则猓匪等见有防备。自不敢复行出山滋事。并将土司土兵酌加奖赏。令其回剿。仍探听湖南剿捕苗匪。及贵州青溪教匪情形。如尚须伊前往会办。即顺道先赴贵州。上紧赶办。以除余孽而靖地方。再赴湖南未迟。如青溪教匪。业经冯光熊珠隆阿剿净。而石柳邓已经就获。勒保于布置防范猓黑后。即可回省办理地方事务。不必再驻威远。致猓黑疑畏。别滋事端。方为妥善。将此传谕知之。　　

○丙戌。谕军机大臣臣等、柯藩现已驰赴汉中。与秦承恩会商一切。该提督惟当不分畛域。不但堵御贼匪。尤当协同英善。会合夹击。将逃窜潜匿贼匪悉数搜捕。务净根株。再刘之协、姚之富、系邪教首犯。屡缉未获。著秦承恩密派妥干员弁。不动声色。留心踹缉。俾要犯就狑。余党自必纷纷瓦解。不攻自溃矣。将此传谕知之。　　

○云南巡抚江兰奏报剿降猓黑。得旨嘉奖。下部议叙。赏总兵官永宁、花瓴。　　

○调兵部尚书纪昀、为都察院左都御史。都察院左都御史沈初、为兵部尚书。以副将衔四川提标中军参将何元卿、为陕西兴汉镇总兵官。　　

○予骂贼被戕湖北巡检王翼孙、祭葬世职如例。　　

○免江苏萧、邳、睢宁、宿迁、桃源、海、沭阳、清河、八州县、水灾额赋有差。　　

○赏恤四川征廓尔喀故兵眷口。半饷月米。　　

○丁亥。上御太和殿视朝。王以下文武升转各官谢恩。　　

○谕军机大臣等、成德、文图、各带兵勇追剿贼匪。雾雨连绵。山径丛离。恐贼有埋伏。暂行收兵回营。自不得不如此持重。但阅所进图内滋邱贼巢。在长阳关口之南。成德等现由关口自北而南。该处大山重叠。道路险峻。贼匪复据高拒守。攻剿稍伣费力。按图内方向。福宁等官兵。在滋邱之西北进攻。贼巢正在滋邱之南。图内绘有大河一道。沿河有路可通。福宁、观成、应取道河边。自西而东。成德、文图亦取道沿河。自东而西。两面夹击。直捣滋邱。则贼匪巢穴已倾。其余贼卡亦可不攻而溃。至贼匪后路各山。祇须派兵防堵。勿使乘闲窜匿为要。将此各传谕知之。　　

○戊子。策试中式武举耿金钊等三十五名于太和殿前。　　

○己丑。谕军机大臣等、现在明亮、鄂辉、已到军营。明亮虽久历戎行。但甫抵该处。于苗疆形势尚未周知。而额勒登保、德楞泰、在彼年余。较为熟谙。明亮、鄂辉、虽经朕派令前往接办。但不能如前此福康安和琳之总统军务。带兵大同俱受其管辖者可比。而额勒登保。德楞泰。在彼熟悉情形。亦必不肯因明亮等到彼。稍存推诿。伊等能和衷办事。甚属可嘉。至摺内称。探访平陇苗匪。现欲从马鞍山捧风坳一路扑出。邀约上下麻冲等处未降苗寨。以为救援等语。何不将计就计。故宽一面。任其窜往他寨。或于途次邀截擒拏。或为设法离闲未降各寨。并鼓励降苗。石柳邓等逃至该寨时。立即擒献。岂不更为省事。再辰溪一带。为粮饷转运总路。湖南军营。现有明亮、额勒登保、德楞泰、鄂辉、四人。足资料理。姜晟应仍回辰州一带照料。将此各传谕知之。　　

○拨部库银二百万两。解往湖北。以备军需。　　

○庚寅。上侍太上皇帝御紫光阁。阅中式武举马步射。　　

○谕军机大臣等、本日据玉德等奏、盗首张落、黄孜、黄阿满、三名悔罪投首。业经照张表等例免罪。赏给把总顶带。送回闽省。随同张表等出洋捕盗。并著该督抚即向张落等晓谕、尔等到闽后。务须各加奋勉。实力缉捕。如果能拏获有名紧要盗犯。将来尚可再邀升擢。仍著该督抚留心察看。如果出力。再行遇缺拔补。其余众人。仍当留心管束。毋致生事。　　

○辛卯。上侍太上皇帝御紫光阁。阅中式武举技勇。　　

○御乾清宫引见中式武举。亲定甲乙。　　

○壬辰。上御太和殿传胪。赐殿试武举一甲黄仁勇、常鸣盛、高适三人、武进士及第。二甲严殿传等五人、武进士出身。三甲高殿鳌等二十七人、同武进士出身。　　

○以都察院左副都御史赵佑、为工部右侍郎。　　

○甲午。以皇次子旻宁行初定礼。赐宴如仪。　　

○以翰林院侍讲学士刘镮之、侍读吴锡麒、编修吴廷选、充日讲起居注官。　　

○予浙江出洋淹毙把总袁国宝、祭葬恤荫。兵丁林正恒等二十三名、赏恤如例。　　

○乙未。谕军机大臣等、据庆成奏、将随征出力人员。咨回本省。遇有缺出。先行升拔补用。接到咨覆。仍照例与存营人员比较。其千把总等缺。并与屯田换防者相闲轮补。未免无所区别等语。军营出师员弁。其奋勇出力者。尚当格外加恩超擢。遇有应升应补缺出。自应先尽军营出力之员。升拔补用。方足以示鼓励。乃梁肯堂仍欲轮缺升补。实不晓事。著传旨申饬。　　

○又谕、前曾据英善奏、所带兵丁及乡勇等足资剿捕。请将勒礼善所备满兵停止。今又飞咨檄调。忽停忽调。殊无把握。恐难深恃。著传谕秦承恩、柯藩、即探听情形。如该处剿捕事宜。英善勒礼善未能妥速办竣。即当带兵前赴达州东乡一带。会合剿办。著宜绵即前往汉中。于川省达州等处交界处所驻劄。以备策应。　　

○丙申。赈陕西肤施、安塞、靖边、定边、怀远、绥德、米脂、七州县、被旱灾民。　　

○丁酉。抚恤日本国遭风难夷如例。　　

○戊戌。谕军机大臣等、宜绵奏、甘省所调各兵。将次到齐。宜绵即统领驰赴兴安。由太平县沿途剿捕。前往达州。与英善等会合攻剿等语。于剿办自更得力。仍著宜绵探听信息。如达州孝匪已经剿竣。宜绵自当于汉中西安一带驻劄弹压。不可贪功涉远。以致顾此失彼。　　

○己亥。署工部尚书惠龄奏报、攻克马王庙贼卡。得旨嘉奖。下部议叙。赏候补都司林朝辅、巴图鲁名号。以游击升用。　　

○以广西盐法道孙玉庭、为按察使。　　

○免青海被雪成灾番户。应徵银三年。　　

○庚子。喀什噶尔参赞大臣长麟等奏称、喀什噶尔所属阿尔瓦特四村回户。每月应交各卡伦谷石。请改每年一次。呈交粮饷处。转拨各卡伦。从之。　　

○辛丑。上侍太上皇帝诣奉先殿寿皇殿行礼。　　

○谕军机大臣等、成德既派有兵勇。沿河设卡巡查。自应侦探贼情。随时防堵。且伊劄营处所。距张家口沿河相近。乃竟毫无觉察。以致贼匪复逃至黄柏山潜匿。殊出情理之外。文图与成德。同在关口黄连坪驻劄。而贼匪于初六七日搭造浮桥。至十三日接到补授云南提督谕旨。竟于十九日起身赴滇。置逃窜黄柏山之贼于不顾。尤为畏葸可恶。成德、文图、本应与黄瑞一体革职治罪。但现在该处带兵乏人。暂从宽宥。所有成德。文图。前赏花翎及巴图鲁名号。俱著革去。始留将军提督之任。令其戴罪图功。以观后效。所有剿办黄柏山一路军务。即著福宁、观成、总统办理。文图现已回至军营。即著成德、文图、分往贼营之西南鹤峰州。东南长乐县界。带兵防堵。傥成德文图再不能堵截。又任贼匪他逸。则二罪并发。必将伊等于军前正法。决不宽贷。再因福宁等奏到滋邱贼匪渡河逃逸情形。复检阅二十五日成德文奏到之摺。据称成德于十四日接到福宁等札知。订期是夜五鼓进攻。即带领兵勇连夜行走。并力攻击。杀死贼匪多名。将迎龙山夺占。滋邱贼匪。又经文图黄瑞等、督率兵勇歼毙无算等语。可见成德等发摺时。贼匪业已于十三日渡河窜逸。乃成德等转以剿杀贼匪情形。铺张其词。豫为地步。以掩饰其不能堵截之罪。更为欺诈。著福宁等就近传询成德。文图。将因何前奏虚假之处。令其据实登答。迅速覆奏。　　

○署湖北宜昌镇总兵官黄瑞、以不能御贼。革职逮问。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

</div>
    <div class="pagination">
<a href="清实录嘉庆朝实录_page13.html">上一页</a><span>...</span><a href="清实录嘉庆朝实录_page9.html">9</a><a href="清实录嘉庆朝实录_page10.html">10</a><a href="清实录嘉庆朝实录_page11.html">11</a><a href="清实录嘉庆朝实录_page12.html">12</a><a href="清实录嘉庆朝实录_page13.html">13</a><span class="current-page">14</span><a href="清实录嘉庆朝实录_page15.html">15</a><a href="清实录嘉庆朝实录_page16.html">16</a><a href="清实录嘉庆朝实录_page17.html">17</a><a href="清实录嘉庆朝实录_page18.html">18</a><a href="清实录嘉庆朝实录_page19.html">19</a><span>...</span><a href="清实录嘉庆朝实录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
