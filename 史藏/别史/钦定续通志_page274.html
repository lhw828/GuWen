<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 274 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 274 页/共 284 页
  </h1>
  <div class="content">
   【臣】等谨按五代之际天下分黥髠盗败之徒乗时而起各挟智力擅固封疆福泉之间为闽江以下为呉为南唐剑以南及山南西道为前后蜀湖南北为楚浙东西为呉越岭南北为南汉太原以北为东汉而荆归峡三州为南平此十国者莫不自制位号争相雄长其行事既不统于中朝故欧阳修五代史别为十国世家然攷世家之名史迁以纪侯国业既建国僭号帝制自为即不得与诸侯王比晋书以张轨李暠编于列传郑樵谓其自相悖戾因与刘渊石勒慕容瘣等并列入载记厥体韪矣五代如呉南唐前后蜀南汉东汉闽七国皆改元称号楚及呉越南平虽受命中国阳奉正朔然割据偏方各君其土与僭伪相若不可不别其主名今悉改为载记以符郑例至夏国世有西土歴宋辽金之际虽服事朝廷而偭卿不常考德明于祥符间已追帝其父逮元昊乃始显称厥后因之此当为僭国而不得为外臣也辽史列为外纪宋金二史入之列传今并改入载记附十国后庶于通史体例为得云
　　呉
　　杨行密　　渥　　隆演　　溥
　　【附】田頵【安仁义台蒙】朱延寿
　　杨行密字化源庐州合淝人为人长大有力能手举百斤唐干符中为盗江淮间刺史郑棨【新唐书作綮】捕得竒其貌纵之后应募为州兵戍朔方迁队长【按新唐书作秦宗权冦庐夀间刺史募杀贼行密以功补队长】嵗满代还而都将恶之使复出戍将行过都将舍都将阳为好言问所欲行密奋然曰惟少公头尔即斩之因起兵为乱自号八营都知兵马使刺史郎幼复弃城走遂据庐州【按通鉴作刺史郎幼复不能制荐于淮南节度使髙骈请以自代遂以行宻知庐州与欧史异】淮南节度使髙骈因表为庐州刺史乃以田頵为八营都将陶雅为左衡山将讨定乡盗骈将吕用之恐行密难制遣俞公楚以兵五千屯合淝名讨黄巢而隂图之行密击杀公楚时张敖据夀州许勍据滁州与行密挐战又舒人陈儒攻刺史髙澞澞来告难行密未能定贼呉回李本逐澞据其城行密掳之取舒州寻为勍所夺光啓二年张敖遣将魏防攻庐州李神福田頵破之楮城【按行密击杀俞公楚及取舒州等事欧史俱失载今据新唐书行密传増辑】骈为毕师铎秦彦所攻用之以骈命署行密行军司马趣其进援客袁袭説行密亟督兵往可得其地行密乃率兵而东行至天长而骈已为师铎所囚州陷行密不得入屯于蜀冈用之以兵属之彦以竒兵出击破行密一屯行密益甲出战初合阵行密阳败弃营走彦兵争入营收军实反兵击之师铎大败单骑走入城遂杀骈行密缟军向城哭三日攻其西门彦及师铎奔东塘行密遂入州时城中仓廪空虚饥民相食行密不能守欲走而蔡州秦宗权遣其弟宗衡掠地淮南彦及师铎与宗衡合行密闭城不敢出已而宗衡为偏将孙儒所杀儒攻髙邮破之行密益惧袭曰吾以新集之众守空城而淮南诸将多骈旧人未尝结以恩信今儒兵方盛所攻必克不若避之行密诱杀海陵镇使髙霸得其兵数千已而孙儒杀彦及师铎并其众以攻行密行密欲走海陵袭曰海陵难守庐吾旧治也城廪完实可为后图乃走庐州既又欲趋洪州袭曰钟新得江西势未可图赵锽新得宣州其人非公敌此可取也行密乃引兵济糁潭与孙端赵晖等战于采石败之疾趋曷山坚壁以待锽将苏瑭率兵二万对屯行密分兵四出伐木开道瑭惊北遂围宣州锽弃城走获之斩首送汴唐昭宗拜行密宣歙观察使时庐州守蔡俦以城降儒儒进攻行密于宣州行密复入州结时溥与梁太祖为助而兵数败乃退还宣州遣田頵等取苏常润州唐以宣州为宁国军授行密节度使大顺二年儒屯广德其将康旺取和州安景思取滁州李神福击破之得其二州【按新唐书孙儒传行密取常润皆在大顺元年昭宗本纪行密陷苏常润亦在大顺元年取和滁二州则在大顺二年欧史作龙纪元年取苏常润州三年取和滁二州考龙纪次年即改元大顺并无二年显系欧史之误今从新唐书改正】秋儒焚州庐舎驱其众渡江号五十万攻行密诸将田頵刘威等遇之辄败行密欲走铜官客戴友规曰儒气鋭兵多利速战宜持久以敝之若避走是就擒也刘威亦以为言行密乃止久之儒兵食尽又大疫行密悉兵击儒擒斩之收余兵数千以皂衣防甲号黒云都以为亲军【按新唐书及五国故事行密微时居常独处必见黒衣人侍侧后有鋭士五千遂悉以黒缯幕其首号黒云都载在攻取宣州之前非破儒后始有是号也】唐拜行密淮南节度使干宁二年加检校太傅同平章事封农郡王行密以田頵守宣州安仁义守润州升州刺史冯铎来附分遣頵等攻下淮南江东诸州时苏州复为钱镠所据进攻破之【按唐昭宗本纪行密于大顺元年攻陷苏州寻为孙儒所夺至景福元年苏州复入于越故此又破苏州也欧史未晰今改辑】四年兖州朱瑾来奔江淮兵素轻弱得瑾劲骑而兵益振梁太祖遣葛从周厐师古攻寿州行密击败之杀师古复追败从周于渒河光化元年【按干宁四年其明年改元光化欧史作五年者误今改正】钱镠攻苏州及周本战于白方湖本败苏州复入越天复元年遣李神福攻越大败之于临安擒其将顾全武以归二年冯铎叛袭宣州及田頵战于曷山铎败将入海行宻至东塘遣人慰留之铎感泣行密从十余骑驰入其军以铎归为节度副使以李神福为升州刺史时唐昭宗在岐拜行密东面诸道行营都统检校太师中书令封呉王且来告难诏与岐晋诸镇大举讨梁乃以李神福为鄂岳招讨使刘存副之攻杜洪马殷以分梁势梁遣韩勍将兵万人屯滠口而荆南成汭亦悉众救洪神福逆战败之汭溺死勍走洪困甚防田頵安仁义俱叛行密召神福存还洪复振天祐二年乃复遣神福刘存等攻鄂州焚其城执洪斩于广陵初行密遣冷业攻马殷业屯平江为三壁楚将许德勲等袭破之被擒至是复使聂彦章等率舟师攻岳州彦章又被执军士溺死者万余人【按神福为鄂岳招讨使鄂州属杜洪岳州属马殷欧史全略攻岳之事今据新唐书补辑】冬十一月行密卒諡武忠追尊为太祖武皇帝
　　渥字承天行密长子行密病出渥为宣州观察使右衙指挥使徐温私谓曰今王有疾而出嫡嗣必有奸臣之谋他日相召非温使者慎无应命渥泣谢而去行密病甚命判官周隠作符召渥隠虑渥幼弱不任事荐大将刘威代主军政行密未许防温与严可求入问疾行密以隠议告之温等大惊遽诣隠所隠未出见召符在案急取遣之渥见温使者乃行及嗣立遂杀周隠以王茂章为宣州观察使渥之入也命取宣州库物以归茂章不与渥怒命李简以兵五千围之茂章以宣歙二州叛附于越天祐三年刘存取岳州江西钟卒子匡时代立养子延规以兵攻匡时渥遣秦裴率兵攻之克洪州执匡时以归赦之以秦裴为江西制置使梁太祖代唐改元开平渥仍称天祐鄂州刘存岳州陈知新以舟师伐楚败于浏阳楚人执存及知新以归不屈俱见杀岳州复入于楚初渥之入广陵也留帐下兵三千于宣州以其腹心陈璠范遇将之既入立恶徐温典牙兵召璠等为东院马军以自卫而温与左衙都指挥使张颢皆行密时旧将又以立渥功恶璠等侵其权及渥视事璠等侍侧温颢拥牙兵入拽璠等下斩之【按通鉴及十国纪年载温颢忌朱思勍范遇陈璠等侵其权令从秦裴击江西诬以谋叛遣别将陈祐诛璠等于洪州温颢率牙兵入朝以铁挝击杀左右亲信十余人号曰兵谏据此则璠等乃死于洪州也与欧史异】渥不能止由是失政而心愤甚温等益不自安遂遣盗入寝中弑渥渥见羣盗许以能反杀温等者为刺史羣盗皆诺惟纪祥不从执渥缢杀之諡曰景追尊为烈宗景皇帝隆演字鸿源行密次子初名瀛又名渭当温颢之弑渥也约分其地以臣于梁及渥死颢欲背约自立温患之问其客严可求可求曰颢刚愎而闇于成事此易为也明日颢列剑防府中召诸将议事自大将朱瑾而下皆去卫从然后入颢问诸将谁当立者诸将莫敢对颢三问可求前密启曰方今四境多虞非公主之不可然在今日如刘威陶雅李简李遇辈未能降心事公不若立幼主辅之为便颢不能对可求因趋出书一教内袖中率诸将入贺出教宣之乃渥母史氏教言嗣王不幸隆演以次当立告诸将无负杨氏而善事之辞防激切颢气色皆沮隆演遂得立颢由此与温有隙讽隆演出温润州可求复以计留温行军副使李承嗣与颢善觉可求有附温意讽颢使客夜刺杀之不能中可求遂诣温谋先杀颢隂遣钟章选壮士三十人就衙堂斩颢因尽杀纪祥等以弑渥之罪归之温由是専政时抚州危全讽袁州彭彦章吉州彭玕信州危仔倡皆起兵叛可求荐周本使将兵七千败之于象牙潭执全讽彦章而玕奔楚仔倡奔钱塘全讽至广陵以攻宣州时曽有功释之天祐八年徐温领升州刺史治舟师于金陵宣州李遇自行密时为大将愤温用事尝曰徐温何人而骤至此温闻之怒遣柴再用以兵送王坛代遇且召之遇不受命再用围之隆演使客将何荛谕遇使自归遇本无反心乃随荛出温讽再用伺其出杀之族其家九年温率将吏进隆演位太师中书令呉王温为行军司马镇海军节度使同平章事陈章攻楚取岳州执其刺史苑玫十年遣招讨使李涛攻越禆将曹筠奔于越涛战败被执越人攻常州徐温败之于无锡梁遣王茂章攻寿春温败之于霍邱十二年以升润宣常池黄六州为齐国封温齐国公两浙都招讨使始镇润州留其子知训为行军副使秉政而大事遥决于温十三年宿卫将李球马谦劫隆演登楼发库兵以讨知训知训与战频却诸道副都统朱瑾自润州至视其陈曰此不足为也返顾一麾外兵争进乱兵溃遂擒球谦斩之温徙治金陵十五年遣王祺防洪袁信三州兵攻防韶久之不克祺病以刘信代之克防州执谭全播以归副都统朱瑾杀徐知训瑾亦自杀润州徐知诰闻乱率兵入杀唐宣谕使李俨以止乱遂秉政徐氏之専政也隆演幼懦不能自持而知训尤凌侮之尝饮酒楼上命优人髙贵卿侍酒知训为参军隆演鹑衣髽髻为苍鹘知训尝使酒骂坐语侵隆演隆演惧而泣知训愈辱之左右扶隆演起去知训杀吏一人乃止呉人皆仄目十六年春温率将吏请隆演即天子位不许夏四月温奉玉册寳绶尊隆演即呉王位建宗庙社稷设百官如天子制改天祐十六年为武义元年大赦境内追尊行密孝武王庙号太祖渥景王庙号烈祖拜温大丞相都督中外诸军事封东海郡王以徐知诰为左仆射参知政事严可求为门下侍郎骆知祥为中书侍郎殷文圭沈顔为翰林学士卢择为吏部尚书李宗陈璋为左右雄武统军柴再用钱镖为左右龙武统军王令谋为内枢密使江西刘信征南大将军鄂州李简镇西大将军抚州李德诚平南大将军庐州张崇安西大将军海州王绾镇东大将军文武以次进位封宗室皆郡公初温徙镇金陵以养子知诰守润州严可求尝説温去之温不用其言及知诰秉政前语颇泄知诰乃出可求于楚州可求惧因诣金陵説温宜及此时先建国以自立温深然之因留可求不遣方谋迫隆演僭号而隆演病卒隆演嗣位权在徐氏及建国称制非其本意常酣饮稀复进食遂卒諡曰宣追尊为髙祖宣皇帝
　　溥行密第四子隆演建国封丹阳郡公【五国故事作丹阳王】隆演卒弟庐江公蒙次当立而徐氏秉政不欲长君乃立溥改升州大都督府为金陵府拜徐温金陵尹明年二月改元顺义赦境内冬祀天于南郊御天兴楼大赦拜徐温太师严可求右仆射三年唐庄宗灭梁遣司农卿卢苹使于唐四年溥至白沙阅舟师徐温来见以白沙为迎銮镇六年追爵大丞相徐温四代祖考立庙于金陵左仆射徐知诰为侍中右仆射严可求同平章事是嵗庄宗崩诏为同光主辍朝七日七年大丞相徐温率呉文武上表劝溥即皇帝位溥未许而温卒十一月漙御文明殿即皇帝位改元曰干贞大赦境内追尊行密渥隆演皆为皇帝以知诰为太尉兼侍中拜温子知询辅国大将军金陵尹治温旧镇诸子皆封王二年荆南髙季兴来附封秦王季兴败楚师于白田获其将吏三十四人来献三年金陵尹徐知询来朝知诰诬其有反状留不遣以为左统军以徐知谔为金陵尹是嵗改元太和大赦以知诰为中书令二年册其子江都王琏为太子三年以知诰为金陵尹以其子景通为司徒及左仆射王令谋右仆射宋齐丘皆平章事四年封知诰东海王五年建都金陵六年金陵火罢建都废临川王蒙为歴阳公拜王令谋司徒宋齐丘司空知诰召景通还金陵为镇海军节度副使以其子景迁为太保平章事与令谋等执政七年九月大赦改元天祚知诰进位太师天下兵马大元帅封齐王以升润宣池歙常江饶信海十州为齐国二年景迁病以次子景遂为门下侍郎参政事三年知诰建国以金陵为西都广陵为东都冬十月遣江夏王璘奉册禅位于齐王十二月卒于丹阳【按朱子纲目书故呉主杨卒通鉴云呉让王卒十国纪年乃云营室于茒山迁溥居之及将遇弑溥方诵佛书于楼上使者前趋溥以香炉掷之俄而见害纪年所云或不足据而薛史唐余録皆云溥禅位逾年幽卒李昪载记亦云天祚三年十月受禅改元升元至升元二年始迁溥于丹阳宫十一月卒此云天祚三年十月受禅十二月漙卒前后互异未详孰是】諡曰睿升元六年李升迁其子孙于海陵号永宁宫严兵守之絶不通人久而男女自为匹偶呉人多哀怜之周显德二年世宗征淮南下诏抚杨氏子孙李景闻之遣人尽杀其族杨氏遂絶【徐无党曰据呉録运厯图九国志皆云行密以唐景福元年再入州至晋天福二年为李昪所簒实四十六年而旧唐书旧五代史皆云大顺二年入州至被簒四十七年呉録徐等撰运厯图龚颖撰二人皆江南故臣所记宜得实而唐未丧乱中朝文字多差失故今以颖所记为定　按五代史呉世家此下有徐温附传温开南唐之先伪尊为帝其事迹已详载记今从删】
　　田頵字德臣与杨行密同里约为兄弟初应州募屯边迁主将行密起事頵与刘威陶雅之徒号三十六英雄文德元年攻宣州刺史赵锽出东溪乘暴流以逸頵以轻舠追之遂擒锽行密表頵为马步军都虞侯沙陀叛将安仁义奔淮南行密大喜属以骑兵使在頵右两人名冠军中共攻常州杀刺史杜棱孙儒略地南来頵等屯丹阳儒焚广陵壁广德頵破其屯与战頵走行密怒欲夺其兵或谏之乃止儒遗仁义书愿通好以间行密行密待之益厚署为行军副使卒以二人功擒儒乃表頵为宁国军节度使累迁检校太保同平章事仁义润州刺史加检校太保天复二年頵平冯铎至扬州谢行密左右多求赂而狱吏亦有请頵怒曰吏觊吾入狱邪又求池歙为属州行密不许由是始怨将还指府门曰吾不复入此矣是时钱镠部将许再思徐绾叛围镠屯兵灵隐山迎頵攻杭州頵攻北门镠登城与语射中麾下并筑垒絶往来道镠患之乃出金币募能破垒者陈章以死士三百免胄驰击夺其道頵围之益急先是行密常欲以女妻镠子镠乃遣元璙如淮求昏且告难行密使人召頵曰不还当遣人代守宣州镠又输钱二百万緍犒军出其子元瓘为质頵乃引兵还然以此益怨行密遂大募兵隂与梁通好李神福决其必反数请行密图之行密曰頵有大功而反状未明杀之恐诸将不为用时康儒在頵所乃授儒卢州刺史以间之頵怒族儒家遂反与安仁义连和攻升州劫刺史李神福妻子时神福方攻鄂州行密亟召还攻頵頵遣李臯遗以书曰公家属在此苟从我当分地以王神福答曰吾以一卒从呉王任上将肯背德而顾妻子邪立斩臯以示絶頵将王坛以舟师蹑神福后欲掩袭之半济神福反兵顺流逆击大破之因纵火士多焚溺死明日复败之于皖口頵乃自将出战神福濒水而屯坚壁不动请行密以兵塞其走道仁义焚东塘战舰夜攻常州不克转战至夹冈植二解甲而食追兵疑其有伏莫敢迫仁义遂入润州行密遣王茂章围之仁义素以善射冠军中又其治军严而有恩善得士心以故茂章等不敢与角行宻遣使招谕使自归仁义欲降其子固沮之而止頵自为神福所困已还芜湖留精兵二万以属郭行琮至是行密复遣台蒙击之蒙为营颇狭小觇者以为才容二千人頵轻之不复益兵与战黄池蒙阳败走頵兵争逐之遇伏遂大败召芜湖兵不得入乃率敢死士数百号爪牙都以薄蒙蒙殊死战頵军溃乃奔为乱兵所杀首至淮南行密泣下葬以庶人礼而还元瓘于越时仁义欲降未决茂章乗其怠穴地道而入仁义父子俱就缚斩于州市頵为人寛厚善遇士当时若杨防康骈夏侯淑殷文圭王希羽等皆为上客文圭有美名梁与呉越交辟不应頵置田宅迎其母事之甚恭故文圭为尽力防知頵不足以亢行密着溺赋以规頵不能用遂及祸蒙字顶云亦合淝人頵破行密表为检校太保宣州观察使
　　朱延夀庐州舒城人行密妻朱夫人弟也少事行密颇立战功行密欲以寛厚结人心而延夀敢杀尝捕得盗行密辄赐所盗物遣之且戒曰勿使延寿知而阴许延寿诛之髙彦温以寿州入梁行密袭其城不克延寿拔之梁兵解去遂取黄蕲光三州以功累迁寿州团练使唐昭宗在鳯翔诏行密讨梁拜延寿奉国军节度使以围蔡梁兵每至延寿开门不设备而不敢逼其用军好以寡鬬众败还者尽斩之田頵私结好于梁延寿阴约曰公有所为我愿执鞭頵喜二人谋絶行密行密忧甚乃阳为目疾每接延寿使者必错乱其所见以示之尝行故触柱而仆朱夫人扶之良久乃苏泣曰吾业成而丧明诸子幼不足以任大事得舅代我无忧矣夫人喜急召延寿延寿至行密迎之寝门刺杀之朱夫人亦被出【按田頵朱延寿皆行密部将事迹多系行密应附入呉载记今据新唐书补辑】







　　钦定续通志卷五百九十四
　　钦定四库全书
　　钦定续通志卷五百九十五
　　载记【二】
　　南唐
　　李昪　　　　景　　　煜
　　【附】孙晟　　　　刘仁赡　　　韩熙载
　　徐【锴　　周惟简】　潘佑【李平】　　皇甫继勲
　　李昪【宋史作畀】字正伦徐州人少孤流寓濠泗间杨行密攻濠州得之竒其貌养以为子而杨氏诸子不能容行密以乞徐温乃冒姓徐氏名知诰为吴楼船军使以舟兵屯金陵柴再用攻宣州用其兵杀李遇以功拜升州刺史徐温以齐国公就镇润州升池等六州皆其属闻昪有善政徃视之见府库充实城壁修整乃徙治之而迁升于润升初不欲徃屡求宣州温不与既而徐知训为朱瑾所杀升居润州近广陵得先闻即日以州兵渡江定乱遂得政升事徐温甚孝谨温诸子皆忌之知训尤甚尝召饮伏劒士欲害之赖刁彦能防解以免后升贵以彦能为抚州节度使升秉政后欲收人心乃寛刑法推恩信延四方之士引宋齐丘骆知祥王令谋等为谋客民有婚丧匮乏往往赒给之以故温虽遥秉大政而吴人颇已归升武义元年拜左仆射参知政事温行军司马徐玠数劝温以己子代升温遣子知询入广陵谋代防温病卒知询奔还金陵玠反为昪谋诬知询以罪斩其客将周廷望以知询为左统军杨溥僭号拜升太尉中书令太和三年出镇金陵如温故事四年封东海郡王昪照鉴见白须顾其吏周宗叹曰功业已就而吾老矣奈何宗知其意驰诣广陵见宋齐丘谋禅代齐丘不可请斩宗以谢吴人乃黜宗为池州刺史吴临江王蒙以次当立怨徐氏舍已立溥心常不平及昪将谋簒国先废蒙为歴阳公使其亲信王宏以兵守之蒙杀守者奔庐州节度使周木吴旧将也闻蒙至遽自出迎其子祚闭门遮本不得出缚蒙至金陵遂见杀五年昪封齐王已而闽越诸国皆遣使劝进昪谓人望已归天祚三年建齐国置宗庙社稷以宋齐丘徐玠为左右丞相十月溥遣摄太尉杨璘传位于昪国号齐【按通鉴以是年即号唐国马令陆游南唐书皆云先号齐与欧史同】改元升元册尊溥为高尚思古让皇帝追尊徐温为忠武皇帝封子景通为吴王【案景初名景通既立改名璟及奉表称臣于周始改名景盖以周太祖高祖讳璟故避之也则璟未立时应书景通保大十三年以前应书璟而各本俱作景称臣之后应书景而各本反作璟今谨据周本纪改正后仿此】封徐知证江王知谔饶王周本与诸将至金陵劝进归而叹曰吾不能诛簒国者以报杨氏今老矣岂能事二姓乎愤惋而死二年迁杨溥于润州丹阳宫以王舆为浙西节度使马思让为丹阳宫使以严兵守之徐氏诸子请昪复姓昪谦抑不敢忘徐氏恩下百官议百官皆请乃复姓李氏改名昪自言唐宪宗子建王恪四世孙改国号曰唐立唐高祖大宗庙追尊高祖恪为孝静皇帝庙号定宗曽祖超为孝平皇帝庙号成宗祖志孝安皇帝庙号惠宗考荣孝徳皇帝庙号庆宗奉徐温为义祖徐氏子孙皆封王公女封郡县主以门下侍郎张居咏中书侍郎李建勲右仆射张延翰同平章事十一月杨溥卒溥子琏为吴太子时昪以女妻之及簒国封其女为永兴公主女闻人呼公主必涕泣而辞宫中皆怜之溥卒以琏为康化军节度使未几亦卒三年四月昪郊祀昊天上帝于圜丘羣臣请上尊号不许四年晋安州节度使李金全叛送欵于昪昪遣卾州屯营使李承裕迎之承裕与晋将马全节安审晖战安陆南三战皆败及禆将段处恭死之都监杜光邺及其兵五百人被执六年吴越国火焚其宫室府库甲兵殆尽羣臣请乘其弊攻之昪不许遣使吊问厚赒其乏钱氏自吴时素为敌国昪见天下久乱常厌用兵志在守吴旧地及将簒国先与钱氏约和归所执将士钱氏亦归吴败将遂通好不絶吴人亦赖以休息七年昪卒谥曰光文肃武孝高皇帝庙号烈祖
　　景初名景通昪长子既立改名璟徐温死昪秉政以为兵部尚书参知政事明年昪镇金陵留璟辅政昪将簒国召归为中外诸军副都统昪受禅封齐王及嗣位改元保大尊母宋氏为皇太后册妃钟氏为皇后封弟景遂为燕王景逹为鄂王景逷为保宁王秋改封景遂齐王诸道兵马元帅太尉中书令景逹为燕王副元帅盟于昪柩前约兄弟世世继立封其子冀南昌王江都尹冬破防州妖贼张遇贤遇贤自循州作乱自号中天八国王过岭取防州遂袭南康节度使贾浩不能御遇贤据白云洞造宫室有众十余万连陷诸州县璟命洪州营屯虞严思通事舍人边镐率兵攻之羣盗执遇贤以降璟以冯延已常梦锡为翰林学士冯延鲁为中书舍人陈觉为枢密使魏岑查文徽为副使梦锡直宣政殿专掌密命而延已等皆以邪佞用事吴人谓之五梦锡屡言延已等不可用璟不纳下令中外庶政委齐王景遂参决惟陈觉查文徽得奏事羣臣非召见不得入给事中萧俨上疏切谏不报侍卫军都虞侯贾崇入谏辞意激切璟为之动容遂寝所下令初昪簒杨氏宋齐丘最有力及成事阳入九华山昪屡招之乃出寻以病罢相出为洪州节度使璟立复召为相陈觉魏岑等皆齐丘所引用而岑与觉有隙谮觉于璟左迁少府监齐丘亦罢相为浙西节度使齐丘不得志愿复归九华山许之二年闽人连重遇朱文进弑其主王延曦文进自立时延曦弟延政亦自立于建州国号殷连兵累年璟因其乱遣查文徽等发兵攻建州延政闻唐兵且至遣人绐福州曰唐兵助我讨贼矣福人信之杀文进等以降延政遣从子继昌守福州文徽军屯建阳福州将李仁逹杀继昌自称留后泉州将留从効亦杀其刺史黄绍颇皆送欵文徽文徽克建汀泉漳四州璟分延平劒浦富沙三县置劒州迁王延政之族于金陵以延政为饶州节度使仁逹为福州节度使从効为凊源军节度使遂议罢兵而查文徽陈觉等皆言仁逹等余孽犹在不若乘胜尽取之觉又自言可不用尺兵致仁逹等乃以为宣谕使召仁逹朝金陵仁逹不从觉慙还至建州矫命发汀建信抚州兵攻仁逹时魏岑安抚章泉闻觉起兵亦擅发兵防觉璟大怒冯延己等为言兵业行不可止乃以王崇文为招讨使王建封为副使益兵防之冯延鲁魏岑陈觉皆为监军使仁逹送欵吴越吴越以兵三万应之觉等争功进退不相应延鲁与吴越兵战先败走诸军皆溃归璟怒遣使者销觉延鲁至金陵而冯延己方为宰相宋齐丘复自九华召为太傅为稍解之乃流觉蕲州延鲁舒州韩熙载上书请诛觉等齐丘恶之贬和州司马御史中丞江文蔚亦劾冯延己魏岑乱政与觉等同罪言甚切直璟大怒贬江州司士参军亦罢延己为少傅岑为大子洗马五年以景遂为太弟景逹为元帅封齐王南昌王冀为副元帅封燕王契丹防晋遣使来聘以兵部尚书贾潭报聘【按龙衮江南野史作命兵部尚书贾谈马令南唐书作兵部侍郎贾覃与□火互异】六年汉李守贞反河中遣其客将朱元来求援以润州节度使李金全为北面行营招抚使兵至沭阳闻守贞已败乃还时汉隠帝少中国衰弱准北羣盗多送款于璟璟遣皇甫晖出海泗诸州招纳之八年福州诈言吴越戍兵乱杀李仁逹而遯遣人请建州节度使查文徽文徽与劔州刺史陈诲趋应之福州以兵出迎文徽进至西门伏兵发被擒诲与越人战大败之获其将马先进璟送先进还越越亦归文徽是嵗楚马希萼弑其主希广自立楚人囚希萼立其弟希崇来附璟遣信州刺史边镐攻楚破之事具楚载记以镐为湖南节度使十年分洪州高安清江万载上高四县置筠州以冯延已孙忌为左右仆射同平章事广州刘晟乘楚乱取桂管遣将军张峦出兵争之不克楚地新定其府库空虚冯延己重敛其民以给军楚人皆叛其将刘言攻边镐镐不能守遯归十三年周世宗南征拜李谷为行营都部署攻淮南自寿州始时齐丘为洪州节度使召还金陵以刘彦贞为神武统军刘仁赡为清淮军节度使【按马令陆游南唐书及唐余纪保大十三年四月以刘彦贞为神武统军以刘仁瞻□凊淮军节度使冬十一月周师南征乃以神武统军刘彦贞为北面行营都部署赴寿州奉化节度使皇甫晔常州团练使姚鳯屯定逺通鉴亦载以神武统军刘彦贞为北面行营招讨使均非周师攻淮南时始以彦贞为神武统军仁赡为清淮节度使也与欧史异】以拒周师李谷退屯正阳时世宗亲征至圉镇闻谷退军曰吾军却唐兵必追遣李重进趋击之刘彦贞等闻谷退追及正阳而重进已先至军未及食而战彦贞等遂败世宗营淝水之阳徙浮桥于下蔡璟遣林仁肇等争之不得皇甫晖姚鳯以兵十五万守清流闗周师破之取滁州晖鳯被擒璟惧遣泗州牙将王知朗至徐州称唐皇帝奉书愿効贡赋陈兄事之礼世宗不答东都副留守冯延鲁光州刺史张绍舒州刺史周祚泰州刺史方讷皆弃城走延鲁为周兵所获蕲州禆将李福杀刺史王承隽降周璟益惧始改名景以避周庙讳遣翰林学士钟谟文理院学士李徳明奉表称臣以牛酒金币犒军请割寿濠泗楚光海六州以求罢兵世宗不报分兵袭下杨泰光州刺史张承翰降周十四年又遣司空孙晟等奉表辞益卑服世宗犹不答前遣钟谟及晟等皆留行在乃请归取景表尽献江北地世宗许之赐景书许仍存帝号徳明等还盛称世宗英武景不悦宋齐丘等皆以割地无益徳明卖国图利遂斩徳明遣齐王景逹与陈觉边镐许文镇率兵趋寿春景逹将朱元等复得舒蕲泰三州夏大雨周师在裼滁和者皆却诸将请要击宋齐丘曰击之怨深不如纵之诫闭壁勿出故周师皆集寿州世宗班师以李重进攻卢寿向训守州训请弃州并力攻寿春乃封府库付主者城中秋毫无犯淮人大悦皆负糗粮以送周师十五年景逹遣朱元等屯紫金山筑甬道饷寿州世宗复南征徙下蔡浮桥于涡口为镇淮军筑二城以夹淮连破紫金诸寨景逹虽为元帅而兵事决于陈觉觉与朱元有隙因表元反覆难信景以杨守忠代之且召元元愤怒叛降周诸军皆溃许文镇边镐皆被执景逹奔还金陵刘仁赡病革副使孙羽等以寿州降周世宗班师至十月又亲征遂围濠州刺史郭廷谓降又取泗州周师步骑数万水陆齐进军士作檀来之歌声闻数十里屯楚州北门次年正月改元中兴大赦三月又改元交泰【按隆游南唐书十国春秋俱云正月先改元中兴三月改元交泰唐余纪亦云攻元交泰在三月惟昜悦江南录作正月即改元交泰欧史盖沿其误今改正】周师攻楚州城破守将张彦卿郑昭业战死屠其城海泰三州复入于周世宗幸迎銮镇耀兵江口景惧其南渡乃遣陈觉奉表请传国于世子以听命【马令南唐书作遣钟谟等请传位】初周师南征无水战具已而屡败景兵获水战卒乃造战舰数百艘使降卒教之命王环将以下淮景水军多败长淮之舟皆为周师所得又造齐云船数百艘世宗至楚州北神堰舟大不能过乃开老鹊河以通之遂至大江觉奉使见舟师甚盛以为自天而下乃请还国取景表尽献江北诸州世宗许之赐景书曰皇帝恭问江南国主时杨泰滁和寿濠泗楚光海等州已为周得景遂献庐舒蕲黄画江为界五月景下令去帝号称国主奉周正朔称显徳五年【按唐余纪云聘献于周用显徳年号在本国则仍旧称通鉴云奉其正朔与欧史同】初孙晟使于周留不遣世宗问以江南虚实不对杀之及周罢兵景乃赠刘仁赡太师封卫王追封晟鲁国公世宗遣钟谟冯延鲁归国景复遣谟等朝京师手自书表称天地父母之恩不可报又请降诏书同藩镇遣谟面陈愿位世子世宗遣还国优诏以劳安之景以谟为礼部侍郎延鲁户部侍郎谟素善李徳明既归闻徳明由宋齐丘等见杀欲报其寃未能发陈觉齐丘党也与严续素有隙觉尝使周还言世宗以江南不即听命者严续之谋劝景诛续以谢罪景疑之谟因请使于周验其事谟入朝察其妄还言觉奸诈景怒流觉饶州杀之宋齐丘坐觉党放还青阳赐死以景遂为洪州节度使燕王冀为太子显徳六年冀卒次子从嘉封吴王旋立为太子宋建隆元年太祖即位以书谕景遣还周显徳中江南降将周成等三十四人景亦遣使贺登极自是贡献不絶初景之袭父位也属中原多故跨据江淮三十余州檀鱼盐之利即山铸钱物力富盛及频年用兵国寖空虚乃铸用铁钱宋太祖既下州日习马舫战舰于京城南池景闻之惧其臣杜着薛良并归朝献平南策太祖命斩着而配良庐州景终不自安乃谋迁都于洪州羣臣皆不欲惟枢密使唐镐赞之遂升洪州为南昌建南都建隆二年留太子从嘉监国景迁于南都而洪州迫隘宫府营廨皆不能容羣臣日夕思归景悔怒不己六月卒从嘉嗣立以丧归金陵遣使入朝愿复景帝号宋太祖许之谥曰明道崇徳文宣孝皇帝庙号元宗
　　煜字重光初名从嘉景第六子性仁孝一目重瞳子自太子冀已上五子皆早卒煜以次立为太子景卒嗣立于金陵尊母钟氏曰圣尊后【以钟氏父名泰章故不称太后】立妃周氏为国后封弟从善韩王从益郑王从谦宜春王从度昭平郡公从信文阳郡公大赦境内遣中书侍郎冯延鱼奉表修贡建隆三年泉州留从効遣其子绍基来通好【宋史留从効传作从子绍琪】绍基未返而从効卒泉人因并送其族于金陵推立副使张汉思汉思老不任事州人陈洪进逐之自称留后煜拜为节度使干徳二年始用铁钱民间多藏匿旧钱钱益少商贾多以十铁钱易一铜钱出境官不能禁煜因下令以一当十九月封长子仲遇清源公次子仲仪宣城公拜韩熙载中书侍郎煜袭位之初命诸司四品以下无执事者日二员待制于内殿五年令雨省侍郎给事中中书舍人集贤勤政殿学士更直光政殿谈论文学掌故之事是嵗载卒加赠平章事开寳四年煜遣其弟韩王从善朝京师留不遣煜手疏求从善还国宋太祖不许煜尝怏怏以蹙弱为忧防岭南平煜惧上表遂改称江南国主请罢诏书不名许之国中贬损制度下书称教改中书门下省为左右内史府尚书省为司防府御史台为司宪府翰林为文馆枢密院为光政院诸王皆为国公以尊朝廷【按宋史载煜虽外示畏服守藩臣之礼而内实缮甲募兵潜为战备又云王师傅城募勇士五千余人谋袭官军皆素不习战未免矛盾今仍从欧也】煜骄侈好声色又性喜浮图日与羣臣酣宴赋诗不恤政事内史舍人潘佑上书极谏下狱佑自缢死时宋太祖既下岭南方有志江表江都留守林仁肇密启煜曰淮南戍兵少愿假数万人自寿春径渡复江北旧境彼纵来援可据淮以御之兵起日请以臣叛闻于北朝事成国享其利败刖族臣家明陛下无二心煜不听太祖忌仁肇威名用间杀之七年秋遣使召煜赴阙煜称疾不奉诏乃以曹彬为西南路行营都部署潘美为都监讨之初太祖将伐江南进士樊若水诣阙献策请造浮梁以济师太祖遣八作使郝守濬等率丁匠营之先试于石牌口移置采石三日而成渡江若履平地煜初闻朝廷将作浮梁笑以为儿戏其时主兵者率多新进踊跃陈利害郑彦华杜真督水陆二万人出御皆为潘美所败而煜方委兵柄于皇甫继勲委机事于陈乔张洎军书告急多不时通至八年春宋师傅城下召朱令赟于上江令连巨筏载甲士数万人顺流而下以断浮梁未至为刘遇所破又募勇士谋为掩袭皆素不习战以暮夜秉炬攻北砦宋师纵其至歼焉煜危窘甚乃令徐固求缓师不许八年冬金陵城破煜率近臣迎拜于门彬等执之并其宰相汤悦等四十五人献俘闗下太祖御明徳楼以煜尝奉正朔止令白衣纱帽待罪至楼下诏并释之赐冠带鞍马器币有差封违命侯其弟侄各授官赐宅太宗即位始去违命侯封陇西郡公太平兴国三年七月卒追封吴王【徐无党曰据汤悦所撰江南录云景以保大十五年改元交泰是嵗尽献淮南十四州画江为界保大十五年乃周显徳四年也按五代旧史及世宗宝录显徳四年十月壬申世宗方复南征五年正月丙午始克楚州二月己亥景始尽献淮南诸州画江为界当是保大十六年也悦等南唐故臣记其目见之事何其差缪而九国志纪年通谱之类但以悦书为正不复参较遂皆差一年至于景灭阆国是保大四年江南录书于三年亦差一年已见阆世家注或疑景立逾年而改元则灭阆国当为三年周取淮南当为十五年不差但冮南录误于景立之年改元保大所以当差一年也今知不然者以诸书参较闽人杀王延曦当晋开运元年周师始伐南唐当显徳二年据累以初立之年即改元则开运元年为保大二年显徳二年为保大十三年今江南录书延曦被杀于二年周师始伐于十三年则是景立之年改元不误而悦等书灭王氏割淮南自各差二年尔昪自晋天福二年建国至开寳八年国灭凡三十九年　案宋史南唐世家此下有李从善从誧季操及舒元冯谧等附舒元即朱元冯谧即冯延鲁已附见载记余无事迹足録俱从删】
　　孙晟初名鳯又名忌密州人初谒唐庄宗于镇州为著作佐郎天成中朱守殷辟为判官守殷反伏诛晟奔于吴时李昪方簒杨氏招四方之士得晟喜其文辞使为教令引与计议多合意以为右仆射与冯延己并为相晟事昪父子二十余年官至司空家益骄侈食不设几案使众妓各执一器环侍号肉台盘时人多效之周世宗征淮李景奉表称臣世宗不答乃遣礼部尚书王崇质副晟奉表愿割寿濠六州地岁贡百万以佐军世宗欲尽取淮南留使者不遣而攻寿州益急前遣使钟谟等请还取景表尽献江北诸州世宗许之遂遣崇质等南还而谟与晟皆见留初晟之奉使也语崇质曰吾行必不免然吾终不负永陵一抔土及崇质还而晟与钟谟俱至京师待之甚厚已而周兵数败尽失所得诸州世宗召晟问江南事晟不对防李重进上景所遗蜡丸书劝重进反且多斥周过恶世宗怒收晟下狱杀之晟临死世宗犹遣近臣问之晟终不对正衣冠南望拜曰臣惟以死报国尔景闻晟死赠鲁国公
　　刘仁赡字守惠彭城人父金事杨行密为濠滁二州刺史仁赡少通兵书事南唐为左监门卫将军黄袁二州刺史李景使掌亲军以为武昌军节度使周师征淮景命仁赡镇寿州时世宗攻围寿州自正月至四月不能下防大暑霖雨弥旬淮淝暴涨周兵多死世宗东趋濠梁以李重进为庐寿州都招讨使景亦遣齐王景逹等列砦紫金山下而重进与张永徳两军不协仁赡屡请出战景逹不许由是愤惋成疾明年正月世宗复至淮上守将或走或降皆不能守仁赡独坚守不可下仁赡幼子崇諌幸其父病谋与诸将出降仁赡立命斩之于是士卒皆感泣愿以死守三月仁赡病甚已不知人其副使孙羽诈为仁赡书以城降世宗命舁仁赡至帐前叹嗟久之复使入城养疾是日卒追封彭城郡王李景闻仁赡卒亦赠太师【按孙晟刘仁赡五代史列入死节传晟仕南唐为周世宗所留见杀仁□守寿州至死不降事系南唐应列为附传今补辑】
　　韩熙载字叔言潍州北海人举后唐同光中进士父光嗣为平卢军节度副使【按□作熙载墓铭云光嗣官秘书少监淄青观察支使】同光末青州军乱遂其帅符习推光嗣为留后明宗诛光嗣熙载奔吴及昪僭号为秘书郎令事其子景于东宫景嗣位迁虞部员外郎史馆修撰言事切直景深嘉纳之又改吉凶仪礼不如式者十数事为宋齐丘冯延己所忌昪将葬景以熙载知礼令兼太常博士时江左草创典礼多阙议者以昪继唐昭宗后庙号合称宗熙载建议以为中兴之君当称祖请号烈祖景由是益加恩礼寻为宋齐丘所中贬和州司马久之复召为中书舍人世宗平淮甸景患国用不足载请铸铁钱及煜袭位卒行之而钱货益轻不胜其弊熙载善为文性高简无所卑屈生平未尝拜人虽被黜逐终不改节江左号为韩夫子显徳中朝京师归景问中国大臣时宋太祖方典禁兵熙载对曰赵防检顾视非常不可测也及太祖登极景益重之家畜妓妾甚众不加防范与賔客生徒杂处煜以其尽忠言事尝欲相之以帷薄不修责授右庶子分司南都已而复位迁中书侍郎开寳三年卒徐字鼎臣扬州广陵人十嵗能属文与韩熙载齐名江东谓之韩徐初仕吴为校书郎又事李昪父子试知制诰与宋齐丘素不协时有得军中书檄者铉及弟锴评其援引不当檄乃汤悦所作悦因与齐丘诬兄弟泄机事坐贬泰州司戸掾锴乌江尉俄复旧官时景遣内臣车延规傅宏营屯田于楚州处事苛细人不堪命乃使傅乘巡抚至楚奏罢屯田延规等惧逃罪铉捕之急权近侧目及捕得贼首不俟报即斩之坐専杀流舒州已而召还拜太子右谕徳复知制诰迁中书舍人景卒事煜为礼部侍郎歴迁吏部尚书宋师围金陵煜遣求缓兵时朱令赟将兵十余万自上江来援煜以方求和解而复决战恐不利于使者欲止令赟勿东下不可曰要以社稷为计岂顾一介之使乎煜泣而遣之及至说虽不行而入见辞归礼遇颇异后随煜归朝太祖责之声甚厉对曰臣为江南大臣国亡罪当死不当问其化太祖叹曰忠臣也命为太子率更令太平兴国初李昉独直翰林直学士院从征太原军中书诏填委援笔无滞辞理精当师还加给事中歴左散骑常侍与汤悦同撰江南录至于亡国之际不言其过但归之厯数识者韪之淳化二年以诬告奸私事贬静难行军司马至邠州卒弟锴字楚金四嵗而孤母方教未暇及锴能自知书稍长文辞与齐名授秘书省正字累官内史舍人凡四知贡举号得人以奉使入宋忧卒精篆锴亦工小学兄弟著述甚富颇传于世又有周惟简者曾以虞部郎中致仕张洎荐其有逺畧召为给事中副而行至京师宋太祖召见诘责之惟简惶恐反言曰臣本居山野无仕进意李煜强臣来耳事宁后愿得赐终南山栖隠及江南平宋以为国子周易博士判监事俄上书述前志求解官葢非其本心也太平兴国中上表自求用乃除水部员外郎卒【按徐宋史列入文苑传在南唐官至吏部尚书事迹多系南唐应列为附传今补辑】
　　潘佑散骑常侍处常子工文辞韩熙载徐共荐于景为秘书省正字迁内史舍人有李平者本嵩山道士杨讷依河中帅李守贞守贞反遣讷与朱元乞师江南守贞败遂易姓名留江南歴官戸部侍郎平好神仙修炼之事动作妖妄佑与平相善尝建议复井田及依周礼置牛籍荐平判司农寺以督之事行百姓大扰未几罢佑又言国将亡非己为相不可救政事多在尚书省因荐平知省事并请诛宰相汤悦等数十人煜手诏戒之遂自杀
　　皇甫继勲江州节度使晖之子幼以防补军校累迁神卫统军都指挥使时诸老将相次皆死继勲年虽少遂为大将及宋师至诸军多败衂继勲欲煜速降每众中流言颇道国中蹙弱且密陈天变以为灭亡之兆偏裨有欲募勇士以邀宋师者辄鞭而拘之以故士莫能用命防煜躬自巡城见宋列师栅城外知为左右所蔽乃数其惑众弃命之罪收付大理军士脔割其肉顷刻而尽












　　钦定续通志卷五百九十五
　　钦定四库全书
　　钦定续通志卷五百九十六
　　载记【三】
　　前蜀
　　王建　　衍
　　【附】王宗涤　　王宗弼
　　王建字光图许州舞阳人少无赖以屠牛盗驴贩私盐为事后为忠武军卒稍迁队将黄巢陷长安僖宗在蜀忠武军将鹿宴以兵八千属杨复光讨贼巢败走复光以其兵为八都建与晏皆为一都头复光死晏率兵西入蜀行至兴元逐节度使牛丛自称留后僖宗即拜为节度使晏以建等领属州刺史已而晏拥众东归陷陈许建与晋晖韩建张造李师泰等各率一都奔蜀僖宗得之大喜号随驾五都以属十军观军容使田令孜令孜以建等为养子僖宗还长安令孜与河中王重荣争盐池重荣召晋兵犯京师僖宗幸鳯翔移幸兴元令孜惧得罪因求为西州监军杨复恭代为军容使复恭斥令孜党出建为璧州刺史【按通鉴作利州刺史下云建又攻利州刺史王珙弃城走则建非为利州刺史也今仍从欧史】建乃招集亡命及溪洞部落有众八千以攻阆州执刺史杨行迁又攻利州刺史王珙弃城走西川节度使陈敬瑄患之以问令孜令孜曰旺布吾儿也召之可置麾下乃使人招建建大喜选精兵二千驰之成都行至鹿头闗敬瑄悔使人止之建大怒击破鹿头闗取汉州东川顾彦朗与建有旧出兵助建军于学射敬瑄遣将句惟立逆建建击败之遂攻彭州敬瑄遣眉州刺史山行章将兵五万屯新繁建又击败之俘戮无算敬瑄发兵七万益行章与建相持蒙阳新都百余日昭宗遣左谏议大夫李珣为两川宣谕和协使诏彦朗等罢兵彦朗请以大臣镇蜀因为建求旌节文德元年以宰相韦昭度为西川节度使分卭蜀黎雅为永平军拜建节度使敬瑄不受代昭宗即命昭度将彦朗等兵讨之以建为招讨牙内都指挥使【通鉴作以建充行营诸军都指挥使】久之不克建谓昭度曰公以数万众困两川之人师久无功且唐室多故东方诸镇兵接都畿公当归相天子静中原以固根本此蕞尔之区不足以留公昭度迟疑未决建遣军士擒昭度亲吏于军门脔而食之入白曰军士饥须此为食尔昭度大恐即留符节与建而东昭度去建即以兵扼劎门两川由是阻絶又击败山行章于广都行章以眉州降资简戎茂嘉卭诸州皆杀刺史降【按新唐书昭宗本纪眉州叛乃龙纪元年事嘉简诸州俱于大顺元年降建尚有雅州将谢从木蜀州刺史李行周同时叛附】建攻成都急令孜危窘甚乃夜入建军以节度观察牌印授建明日敬瑄开门迎建建以张勍为都虞戒军士无剽掠建入城迁敬瑄于雅州使人杀之复以令孜为监军寻亦杀之大顺二年十月唐以建为检校司徒成都尹劎南西川节度副大使知节度事管内观察处置云南八国招抚等使东川顾彦朗卒弟彦晖立唐遣宦者宗道弼赐彦晖东川旌节緜州刺史常厚执道弼以攻梓州自彦朗死建欲图并东川而未有以发乃遣李简王宗涤等讨厚戒之曰兵破厚彦晖必出犒师既与俱来无烦吾再举也简败厚于钟阳厚走还緜州以唐旌节还道弼而出之彦晖已得节辞疾不出犒军干宁二年建遣王宗涤攻之宗涤败彦晖于楸林斩其将罗璋遂围梓州三年昭宗遣宦者袁易简诏建罢兵乃还成都黔南节度使王肇【通鉴作武泰军节度使王建肇】以其地降建四年宗涤复攻东川别遣王宗侃等取渝泸州五月建自将攻东川昭宗遣谏议大夫李洵【按前云昭宗遣左谏议大夫李珣为两川宣谕使此云遣谏议大夫李洵恐系一人为珣与洵之讹但通鉴此处亦作李洵与欧史同今仍原文】判官韦荘宣谕两川诏建罢兵建不奉诏乃责授建南州刺史以李茂贞代建茂贞拒命乃复建官爵十月建攻破梓州彦晖自杀建以王宗涤为东川留后唐即拜为节度使于是并有两川地时鳯翔李茂贞兼据梁洋秦陇数侵建天复元年宦者韩全诲等劫天子幸鳯翔梁兵围之茂贞求与梁和建间遣人聘岐许出兵为援劝勿和令王宗涤将兵五万声言迎驾以攻兴元执节度使李继业【通鉴作李继宻】武定节度使拓拔思敬遂以其地降建于是并有山南西道荆南成汭死襄州赵匡凝遣其弟匡明袭据之建乘间攻下防施忠万四州三年八月唐封建蜀王四年唐迁都洛阳改元天祐建与唐隔絶不通故仍称天复天复六年进取归州于是并有三峡七年梁防唐遣使谕建建不纳因驰檄四方防兵讨梁皆不应秋七月建即皇帝位以明年为武成元年国号蜀封其诸子为王以王宗佶为中书令韦荘为左散骑常侍判中书门下事唐袭为枢密使郑骞为御史中丞张格王锴为翰林学士周博雅为成都尹武成元年正月祀天南郊大赦以王宗佶为太师罢政事宗佶建养子后建子元懿等稍长宗佶心不自安与郑骞等谋作乱求为大司马总六军开元帅府凡军事便宜行而后闻建心疑之未许复为唐袭所谗建益疑其反宗佶入奏事请不已遂叱卫士扑杀之并赐骞死六月以遂王宗懿为皇太子武成二年颁永昌厯三年十二月大赦改明年为永平元年李茂贞自山南入于蜀地狭势孤乃与建和以其子娶建女因求山南故地建怒不与以王宗侃为北路都统宗佑宗贺唐袭为三面招讨使以攻岐战于青泥宗侃败绩退保西县为茂贞兵所围建自将击败之岐兵解去建至兴元而还初田令孜之为监军也盗唐传国玺入蜀埋之二年尚食使欧阳柔治令孜故第得之以献梁遣光禄卿卢玭来聘推建为兄其印文曰大梁入蜀之印宰相张格曰唐故事奉使四方其印文曰大唐入某国之印今梁以兄事陛下奈何卑我建怒欲杀梁使者格曰此梁有司之过尔不可以絶两国欢已而梁太祖崩建遣将作监李纮吊之遂刻其印文曰大蜀入梁之印三年太子元膺【初名宗懿更名宗坦复更元膺】杀太子少保唐袭元膺猳喙龋齿多材艺年十七为皇太子判六军创天武神机营开永和府置官属唐袭建之嬖也元膺易之屡谑于朝建惧其交恶乃出袭为兴元节度使已而罢归元膺廷疏其恶建益不悦是月七夕元膺召诸王大臣置酒而集王宗翰枢密使潘峭翰林学士毛文锡不至元膺怒明日入白建言峭及文锡离间诸王建怒将罪峭等元膺出而袭入建问之袭曰太子将谋乱欲召诸王诸将以兵锢之然后举事建疑之袭请召屯营军入卫元膺闻袭召兵以为诛已召大将徐瑶常谦率兵拒袭战于神武门袭中流矢坠马死【按通鉴载元膺率徐瑶常谦攻袭于清风楼遂至城西斩之十国纪年云元膺遣天武将唐据帅亲兵逐袭至城西斩之九国志云瑶谦等以所部兵挟元膺以逐唐袭建急召宗侃等讨冦乃逐唐袭至城西斩之又自大安门登陴入攻瑶谦等与欧史互异】建遣王宗贺以兵讨之元膺兵溃乃匿跃龙池舰中明日出丐食蜀人识之以告建遣宗翰招谕之已为卫兵所杀建乃立郑王宗衍为太子四年荆南高季昌侵蜀巫山遣嘉王宗寿败之于瞿唐杀黔南节度使王宗训南蛮攻掠界上遣防王宗范败之于大渡河五年遣王宗俦等攻岐取秦鳯阶成四州至大散闗梁叛将刘知俊在岐以其族来奔十二月改明年元曰通正通正元年遣王宗绾等率兵十二万攻岐取陇州八月起文思殿购羣书实之以内枢密使毛文锡为文思殿大学士十二月改明年元曰天汉国号汉天汉元年杀刘知俊十二月大赦改明年元曰光天国复号蜀光天元年六月建卒建性诈妄好为纎纬诡怪之说自天复七年巨人见青城山鳯凰见万岁县黄龙见嘉阳江而诸州皆言甘露白鹿白雀龙之瑞于是遂僭号两川希防者乃争言符瑞麟鳯驺虞合穗连理之属史不絶书晩多内宠贤妃徐氏与妹淑妃用事交结宦者唐文扆等文扆判六军事无大小皆取决及建疾以兵入宿卫谋尽去建故将大臣皆不得入见宗弼等排闼入言文扆欲为变乃杀之建因以老将大臣多许昌故人必不为太子用乃以宦者宋光嗣为枢密使判六军建卒諡曰神武圣文孝德明惠皇帝庙号高祖
　　衍字化源建第十一子旧名宗衍既立去宗名衍初封郑王其母徐贤妃也元膺死徐妃与宦者唐文扆教相士言衍相最贵又讽宰相张格赞成之由是得立为太子及嗣立尊母贤妃为皇太后徐淑妃为皇太妃衍年少荒淫委政于宦者宋光嗣光葆景润澄王承休欧阳晃田鲁俦等而以韩昭潘在迎顾在珣严旭等为狎客起宣华苑与诸狎客妇人日夜酣饮其中尝以九日宴宣华苑嘉王宗寿以社稷为言言发流涕韩昭等曰嘉王酒悲尔诸狎客共以慢言谑嘲之衍不能省也尝与太后太妃游青城山宫人衣服皆画云霞望之飘然若仙衍自作甘州曲述其状上下山谷间尝自歌而使宫人和之明年改元干德干德元年正月祀天南郊大赦二年北巡至于西县旌旗戈甲连亘百余里不絶所在供亿人不堪命三年正月还成都六年以王成休为天雄军节度使承休以宦者得幸妻严氏有絶色衍通之以故得镇时唐庄宗防梁遣李严聘蜀见其人物富盛而衍骄淫归乃献策伐蜀明年唐魏王继岌郭崇韬来伐是岁衍改元咸康衍逰幸无度十月将幸秦州行至緜谷而唐师入境衍惧遽还留王宗弼守緜谷遣王宗勲宗俨宗昱率兵以拒唐师宗勲等至三泉望风退走衍诏宗弼诛宗勲等宗弼反与宗勲等合谋送款衍还至成都御文明殿与羣臣相对涕泣宗弼亦自緜谷驰归登太门严兵自卫衍往劳之宗弼骄慢无礼已而劫迁衍于天啓宫【通鉴作西宫】收玺绶衍即上表乞降继岌至成都衍君臣面缚舆衬出降于七里亭荘宗召衍入洛赐诏许以封爵誓不背约衍捧诏忻然就道率其宗族及伪宰相王锴张格庾传素许寂翰林学士李昊等及诸将佐家属数千人以东行至秦川驿荘宗用伶人景进计遣宦者向延嗣族之衍母徐氏临刑呼曰吾儿以一国迎降反以为戮信义俱弃吾知其祸不旋踵矣衍妾刘氏有色行刑者将免之刘氏曰国家丧亡义不受辱遂就死当行为淫乱嘉王宗寿常切谏之后为武信军节度使唐师伐蜀所在迎降继岌以书招之独宗寿不从闻衍降大恸从衍东迁至岐阳赂守者得入见衍衍泣曰早从王言岂有今日衍死宗寿亡入熊耳山天成二年出诣京师上书求收葬衍宗族明宗嘉之封衍顺正公许以诸侯礼葬宗寿得王氏十八丧葬之长安南三赵村【徐无党曰据前蜀书运厯图九国志皆云建以唐大顺二年入成都为西川节度使天复七年九月建号明年正月改元武成今以为定惟旧五代史云龙纪元年入成都天祐五年建号改元者谬也至后唐同光三年蜀防则诸书皆同自大顺二年至同光三年凡三十五年】
　　王宗涤本姓华名洪颍州人从建为威信都指挥使与李简等拒杨守厚于梓州功居多又攻破杨晟于彭州杨守亮于阆州已又败顾彦晖于楸林迁卭州刺史复将兵攻东川建嘉其功更姓名与诸子齿命为东川留后宗涤言东川封疆五千里文移往还动淹时日请分遂合泸渝昌五州列为一镇建表其说于朝置武信军于遂州未几唐授宗涤为东川节度使久之加同平章事破李继业于兴元唐即诏为山南东道节度使宗涤有勇畧得将士心建甚忌之防成都作府门绘以朱丹国人谓之画红楼建以宗涤姓名应之而王宗佶等疾其功复搆飞语建召宗涤诘责之宗涤曰三蜀略平大王听谗杀功臣可矣建令亲随指挥使唐袭饮以酒缢杀之成都为之罢市建称帝乃复其官爵
　　王宗弼本姓魏字夫建録为假子更今姓名杨守厚攻梓州建遣华洪等救顾彦晖谋因犒师执之宗弼乃以密语泄之彦晖建不为意待之如初已而从攻东川为东川兵所擒彦晖念旧恩畜为子及彦晖败复归于建累官兼中书令充北面行营招讨使建病且剧以宗弼沈静多谋召为马步军都指挥使同受遗诏衍立命宗弼守太师兼中书令判六军辅政封钜鹿王进封齐王时后主不亲政事内外迁除皆出自宗弼纳贿行私上下咨怨唐兵入境会王宗勲等师至三泉李绍琛逆战宗勲等败走衍遂命宗弼守利州且令诛宗勲等时郭崇韬遗宗弼等书为陈利害绍琛未至利州宗弼遽弃城引兵归宗勲等追及于白艻宗弼探怀中诏书示之曰宋光嗣令我杀尔曹因相持而泣遂合谋送款于唐宗弼归至成都严兵自卫已而劫迁衍于天啓宫又使亲吏于义兴门邀取内库金帛收成都尹韩昭宦者宋光嗣景润澄欧阳晃等杀之函首送唐师自称权西川兵马留后使其子承班以衍后宫及珍玩赂继岌及崇韬求西川节度使继岌曰此我家物也奚以献为居数日宋光葆自梓州来诉宗弼诬杀光嗣等又崇韬征犒军钱数万緍于宗弼靳不与士卒怨怒夜纵火諠噪崇韬欲杀宗弼以自明白继岌收宗弼及宗勲宗渥数其不忠之罪族诛之国人争食宗弼之肉顷刻而尽【按五代史前蜀世家诸伪臣俱无附传考王建开蜀王宗涤功居最其亡也王宗弼实为祸首两人事绩显著应列为附传今并据十国春秋增补】




　　钦定续通志卷五百九十六
　　钦定四库全书
　　钦定续通志卷五百九十七
　　载记【四】
　　后蜀
　　孟知祥　　昶
　　【附】髙彦俦　　赵崇韬　　王昭逺　　李昊
　　孟知祥字保邢州龙冈人其叔父迁当唐末据邢洺磁三州为晋所掳晋使守泽潞梁兵攻晋迁以泽潞降梁知祥父道独留事晋及知祥壮晋王以其弟克让女妻之以为左教练使庄宗为晋王以为中门使前此为中门使者多以罪诛知祥惧罪求他职因荐郭崇韬自代庄宗以为马步军都虞候同光元年以太原为北京授知祥太原尹北京留守魏王继岌伐蜀郭崇韬为招讨使崇韬临诀白庄宗曰即臣等平蜀陛下择帅守西川无如孟知祥者及破蜀庄宗遂以为成都尹剑南西川节度副大使四年正月知祥至成都而崇韬已死继岌引军东归先锋康延孝反知祥遣将防任圜等兵击破之得其将李肇侯实及兵数千以归防庄宗崩魏王继岌死明宗入立知祥乃训练兵甲隂有王蜀之志益置义胜定逺骁鋭义寜飞掉等军七万余人命李仁罕赵廷隠张业等分将之初魏王继岌郭崇韬令蜀富民输犒军钱六百万缗其余者犹二百万任圜自蜀入相兼判三司素知蜀所余钱是冬明宗加知祥侍中【按蜀梼杌作检校太傅李□羊马城记作加太尉兼侍中通鉴作加侍中与欧史同】以太仆卿赵季良赍官告赐之因以为三川置制使督蜀犒军余钱送京师且制置两川征赋知祥拒命然与季良有旧因留之知祥初镇蜀庄宗以宦者焦彦宾为监军明宗立悉诛宦者罢诸道监军彦宾已罢枢宻使安重诲复以客省使李严为监军以制知祥知祥怒曰诸道皆废监军独吾军置之是严欲以蜀再为功也天成二年严至成都知祥置酒召严时彦宾犹在蜀严于懐中出诏令知祥诛之知祥不聴因责严曰今诸方镇已罢监军公何得来此目客将王彦铢执斩之明宗不能诘知祥之入蜀也遣人迎家属于太原行至鳯翔节度使李从曮闻严被杀以为知祥反矣遂留之明宗犹欲懐以恩信诏遣知祥家属归蜀复遣客省使李仁矩慰谕之知祥因请以赵季良为节度副使事无大小皆与参决三年唐徙季良为果州团练使以何瓒为节度副使知祥遣其将雷廷鲁至京师请留季良而以瓒为行军司马明宗不得已从之是嵗唐伐荆南诏知祥以兵下峡知祥遣毛重威率兵三千戍防州已而髙季兴死其子从诲归命知祥请罢戍兵不许及讽重威以兵溃归唐以诏书罪重威知祥不奉诏初魏王继岌东归留精兵五千戍蜀董璋镇东川与知祥未尝通问自重诲疑二人有异志乃以亲信分守两川管内诸州而以精兵为其牙队以夏鲁竒镇遂州李仁矩镇阆州又以武防裕为緜州刺史仁矩与璋有隙而防裕重诲外兄由是璋与知祥皆惧璋始遣人求婚于知祥以自结知祥许之于是合从以拒唐请罢还唐所遣节度刺史等明宗优诏慰谕之长兴元年明宗郊加拜知祥中书令九月董璋反攻破阆州擒李仁矩杀之知祥亦遂举兵反是秋明宗改封琼华公主为福庆长公主遣秘书监刘岳为册使行至鳯翔闻知祥反乃旋诏夺知祥官爵命天雄军节度使石敬瑭为都招讨使夏鲁竒为副知祥遣李仁罕张业赵廷隠将兵三万人防璋攻遂州别遣侯实将四千人助璋守东川又遣张武下峡取渝州【按通鉴董璋以长兴元年八月先反九月知祥约董璋同举兵璋引兵撃阆州知祥即遣李仁罕等将兵三万攻遂州别遣侯实孟思恭防璋攻阆州是月削董璋官爵以石敬瑭为东川行营招诏使夏鲁竒为之副以知祥兼西南供馈使注云知祥已攻遂州朝廷岂不知之犹欲懐辑之以间董璋耳至十一月唐师攻剑门克之乙亥始诏削知祥官爵欧史作董璋反在九月叙夺知祥官爵于命敬瑭讨蜀之前叙知祥遣李仁罕等于命敬瑭讨蜀之后防璋攻阆州亦作守东川与通鉴俱不合】唐师攻剑门杀璋守兵三千人遂入剑门璋来告急知祥大骇遣廷隠分兵以东已而闻唐军止剑州不进喜曰使唐军急趋东川则遂州围解吾势沮而两川揺矣今其不进易与也十二月敬瑭及廷隠战于剑门败绩时张武已取渝州病卒其副将袁彦超代将其兵取黔州二年李仁罕克遂州夏鲁竒死之知祥以仁罕为武信军留后遣人驰鲁竒首示敬瑭军敬瑭乃班师利州李彦珂闻唐军败归乃弃城走知祥以廷隠为昭武军留后仁罕进攻防州刺史安崇阮弃城走以赵季良为留后时唐军涉险转馈为艰敬瑭军既旋所在守将皆弃城走明宗以为衅由重诲及重诲诛死乃遣西川进奏官苏愿进奉军将杜绍本招谕知祥具言家属在京师者皆无恙知祥闻重诲死而唐厚待其家乃邀璋欲同谢罪璋不聴乃遣观察判官李昊説璋璋益疑知祥卖已语侵昊昊乃劝知祥攻之而璋先袭破汉州知祥遣赵廷隠率兵三万自将击之阵鸡距桥【按薛史作知祥与廷隠等逆战于金鴈桥通鉴作廷隠阵于难踪桥】知祥得璋降卒衣以锦袍使持书招降璋曰事已及此不可悔也璋军士欲战乃麾军前进锋始交璋偏将张守进来降知祥乗之璋大败过金鴈桥麾其子光嗣使降以保家族光嗣哭曰自古岂有杀父而求生者乎宁俱就死因与璋俱走至梓州璋见杀光嗣自缢死知祥遂并有东川然自璋死知祥卒不遣使谢唐唐枢密使范延光曰知祥虽已破璋必借朝廷以为两川重非屈意招之亦不能自归也明宗然之先是克宁妻孟氏知祥妺也庄宗杀克宁孟氏归于知祥其子瓌留事唐为供奉官明宗即遣瓌归省其母因赐知祥诏书招慰之知祥兼据两川以赵季良为武泰军留后李仁罕武信军留后赵廷隠保宁军留后张业宁江军后后李肇昭武军留后季良等因请知祥称王以墨制行事议未决而瓌至蜀知祥见瓌倨慢瓌自蜀还得知祥表请除季良等为五镇节度其余刺史以下得自除授又请封蜀王且言福庆公主已卒明宗为之发哀遣閤门使刘政恩为宣谕使政恩复命知祥始遣其将朱滉来朝四年二月以知祥检校太尉兼中书令行成都尹剑南东西两川节度使封蜀王季良等五人皆拜节度使十一月明宗崩明年闰正月知祥乃即皇帝位国号蜀以赵季良为司空同平章事中门使王处囘为枢密使李昊为翰林学士三月唐潞王举兵反山南西道节度使张防钊武定军节度使孙汉韶皆以其地来附四月改元曰明徳六月知祥病知祥得风疾逾年至是遂剧以其子昶为皇太子监国知祥卒諡曰文武圣徳英烈明孝皇帝庙号髙祖昶字保元初名仁赞知祥第三子知祥为两川节度使昶为行军司马及僭号以昶为东川节度使同平章事知祥卒秘不发丧王处囘夜过赵季良相对涕泣季良正色曰今彊侯握兵伺变当速立嗣君以絶非望泣无益也处囘遂与季良立昶而后发丧昶立不改元仍称明徳至五年始改元曰广政【按宋使作四年改元广政十国春秋亦作四年十二月事】明徳二年尊母李氏为皇太后昶好打毬走马多采良家子充后宫枢密副使韩保贞切谏昶悟即日出之有上书者言台省官当择清流昶叹曰何不言择人而任之左右请诘上书者昶曰吾见唐太宗初即位狱吏孙伏伽上书言事皆见嘉纳奈何劝我拒谏耶然昶年少不亲政事将相大臣皆知祥故人骄蹇逾法多营田宅而李仁罕张业尤甚昶即位数月执仁罕杀之族其家时李肇自镇来朝杖而入见称疾不拜及闻仁罕死遽释杖而拜广政九年赵季良卒张业益用事业仁罕甥也仁罕被诛时业方掌禁兵昶惧其反仄乃用以为相业兼判度支置狱于家以酷法厚敛蜀人大怨十二年昶与匡圣指挥使安思谦谋执而杀之王处回赵廷隠皆致仕由是故将旧臣殆尽昶始亲政事置匦以通下情时汉髙祖起太原中国多故雄武军节度使何建以秦成阶三州来附昶因遣孙汉韶攻下鳯州于是悉有王衍故地汉将赵思绾据永兴王景崇据鳯翔反皆送欵于昶乃遣张防钊何建李廷珪分道出师应思绾以窥闗中又遣安思谦益兵以东已而无功遂执思谦斩之十二年置吏部三铨礼部贡举十三年封子喆秦王判六军事次子珏褒王弟仁毅防王仁贽雅王仁裕嘉王十八年周世宗伐蜀攻自秦州遣髙彦俦李廷珪出堂仓以拒周师彦俦大败走青泥于是秦成阶鳯复入于周昶惧遂聚刍粟于剑门募兵既多国用不足因铸铁钱境内铁器以耑其利【按十国纪年蜀史云铸铁钱在广政二十五年考曾巩隆平集云昶闻周世宗下秦鳯多积刍粟始以铁为钱十国春秋亦云初铁钱多于外郡至二十五年遂流入成都非二十五年始铸也铸铁钱事当在是时今据隆平集改辑】又分遣使者聘南唐东汉以张形势二十年世宗归蜀俘昶亦归所获周将胡立等因寓书于世宗称大蜀皇帝世宗怒其无礼不答时周兵伐南唐取淮南十四州诸国皆惧荆南髙保融以书招昶使归周昶以前尝致书世宗不答乃止二十五年立秦王喆为皇太子宋兴已下荆潭昶益惧遣大程官孙遇及赵彦韬蠲约东汉共出兵以挠中国遇为边吏所得彦韬潜取蜡丸帛书以告宋宋太祖遂诏伐蜀遣王全斌崔彦进等出鳯州刘光乂曹彬等出归州率兵五万人分路进攻并令遇等为乡导及兵至昶遣王昭逺赵彦韬等拒之昶母李氏谓曰吾见庄宗及汝父时非有功者不使主兵故人皆畏服乐为之用昭逺辈素不知兵一旦边警急何以御敌惟髙彦俦汝父旧人可委任之昶不听又遣子喆率精兵数万守剑门全斌至三泉遇昭逺击败之昭逺焚吉柏江浮桥退守剑门全斌遣偏将史延徳分兵出来苏小道北击剑门而自由大路夹攻之昭逺彦韬皆被擒喆亦逃归刘光乂攻防州守将髙彦俦战败闭牙城拒守寻自焚死而蜀兵所在奔遗昶益穷蹙问计于左右老将石頵【宋史作斌】以为东兵逺来势不能乆宜坚守以敝之昶叹曰吾父子以温衣美食养士四十年一旦临敌不能为吾东向放一箭虽欲坚壁谁与吾守者耶干德三年正月遣通奏使伊审微赍表诣全斌请降且乞保全家属又遣其弟仁贽诣阙上表诏慰劳之四月昶与母至京师素服待罪阙下宋太祖御崇元殿修礼见之先是诏有司于右掖门外临汴水起大第五百余间以待昶供帐悉备至是赐之拜昶检校太师兼中书令封秦国公七日而卒追赠楚王谥恭孝其母不哭以酒酹地曰汝不能死社稷茍生以取羞吾所以忍死者以汝在也今何用生为因不食卒太祖闻而伤之令鸿胪卿范禹偁防丧事与昶俱葬洛阳喆归朝与昶同日宣制拜检校大尉泰寜军节度使后移镇贝定二州太平兴国中从平太原又从征幽州又破契丹于徐河以功封滕国公淳化初卒【徐无党曰知祥兴防年数甚明诸书皆同盖自同光二年乙酉入蜀至干徳三年乙丑国防凡四十一年惟旧五代史云同光三年丙戍至干徳三年乙丑四十年者谬也】髙彦俦并州太原人从知祥入蜀为昭武军监押昶嗣位迁卭州刺史改马步军使汉兵入大散闗克安都砦彦俦以所部先进汉兵遁去彦俦尽鋭追之复其砦而还未几拜源州武定军节度周显德初向训攻鳯州昶令彦俦出兵解围未至闻败军于堂仓溃归判官赵玭闭闗不纳乃遁还成都昶不之罪寻授防州寜江军都巡检置制招讨使宋师至彦俦谓副使赵崇济监军武守谦曰北军涉逺而来利速战不如坚壁待之守谦不从独领麾下以出遂败彦俦将以所部出战宋师已乗城入判官罗济劝令单骑归成都彦俦曰我昔已失秦州今防州复不能守纵不我杀亦何面目见蜀人乎济又劝其降不可曰今日止有死耳遂望西北再拜登楼纵火自焚死【按九国志云宋师壊门入彦俦挺剑拒之杀十数人乃焚死】初昶母语昶惟彦俦可任及是果能死难
　　赵崇韬并州太原人父廷隠随知祥入蜀董璋袭成都廷隠大破之知祥遂有其地及僭号累迁至太师中书令封宋王卒崇韬骁果有父风昶取将家及死事孤子置殿直四畨以崇韬为都知领之周世宗克秦鳯将入蜀境为崇韬拒退歴洋州武定军节度山南武定縁边诸砦都指挥副使汉源之战独防马先登及军败犹手击杀十数人为宋师所擒
　　王昭逺益州成都人幼孤贫年十三依东郭僧智諲为童子知祥尝饭僧于府昭逺持巾履从智諲入时昶方就学知祥见昭逺慧黠留给事左右昶嗣位以为卷帘使枢密使王处回致仕【宋史作出知梓州】昶以枢宻权重难制乃以昭逺为通奏使知枢密院事机务一以委之府库财帛恣其取不问昭逺以方畧自许宋师入境昶令与赵崇韬率兵拒战发成都遣李昊等饯郊外昭逺酒酣攘臂曰是行也非止克敌当领此二三万雕面恶少儿取中原如反掌耳及行执铁如意指麾军事自方诸葛亮将至汉源闻剑门已破惶恐失次崇韬布阵将战昭逺益穷蹙而无计俄崇韬败乃免胄弃甲走投东川匿仓舍下悲嗟流涕目尽肿为追骑所执送阙下宋太祖释之授左领军卫大将军开寳八年卒
　　李昊字穹佐自言唐相绅之后昊生于闗中唐末昊父羔防家避乱至奉天奉天为岐军所破父及弟妹皆被杀独昊与母得免乃流寓新平刘知俊领岐军围州城昊逾城出为候骑所得知俊与语甚器之妻以女遂随知俊归蜀王衍袭位歴中书舍人翰林学士乃遣人间道迎其母蜀亡入洛明宗令昊入蜀诏孟知祥赵季良量授一职乆之知祥辟为掌书记及称帝擢礼部侍郎翰林学士昶立累加尚书左丞拜门下侍郎同平章事俄加左仆射自知祥时章奏书檄皆出昊手集为百卷曰经纬畧又修前蜀书四十卷并上之封赵国公加司空初宋之下荆湖也昊言于昶曰臣观宋氏启运不同汉周一统其在此乎若修职修贡亦保安三蜀之良防也为王昭逺所沮而止蜀平随昶入朝宋太祖优待之拜工部尚书卒昊前后仕蜀五十年昶之世位兼将相秉利权资货嵗入钜万奢侈尤甚初王衍降庄宗昊为草表昶之降也其表亦昊所为蜀人潜署其门曰世修降表李家见者哂之【按宋史后蜀世家此下有孟仁贽仁裕仁操及伊审微龙景昭幸寅逊李廷珪母守素欧阳回等附俱无事迹足録今从删】



　　钦定续通志卷五百九十七
　　钦定四库全书
　　钦定续通志五百九十八
　　载记【五】
　　南汉
　　刘隠　　防　　玢　　晟　　鋹
　　【附】龚澄枢　　李托　　潘崇彻
　　刘隠蔡州上蔡人祖安仁商贾南海因家焉【按宋史作仁安仕唐为潮州刺史因家岭表】父谦【唐书作知谦】为广州牙将唐干符五年黄巢破广州略湖湘间谦据有封州诏即授为刺史贺江镇遏使御梧桂以西嵗余有兵万人战舰百余艘谦卒清海军节度使刘崇龟表隠为封州刺史干寜中崇死薛王知柔代为帅未至广州将卢琚单玘作乱知柔不敢进隠以兵攻杀琚玘迎知柔知柔辟为行军司马其后徐彦若代知柔表隠节度副使委以军政彦若卒军中推隠为留后【按宋史云彦若遗表荐隠自代昭宗不从以崔逺代之逺至江陵迁延不进乃以隠为留后】时防州卢光稠据州自为留后兼取潮韶二州隠与之争战不利乃悉师攻防州伏发隠大败【按刘隠攻防韶事欧史失载今据新唐书□辑】天祐二年拜隠为广州节度使梁开平三年累加检校太师兼中书令封南平王隠父子起封州数有功于岭南遂有南海隠复好贤士时中朝人士往往辟乱岭表名臣谪死南方者皆有子孙在焉其仕宦遭乱不得还者亦多流寓王定保倪曙刘濬李衡周杰杨洞潜赵光之徒辟置幕府待以賔客干化元年封南海王【按通鉴及东都事畧无封南海王事宋史但云开平初封隠南海王无初封南平王事五代会要又云开平四年四月进封南海王均与欧史异】卒追尊曰襄皇帝庙号烈宗
　　龚初名岩又更名陟谦庶子也其母段氏生防于外舎谦妻韦氏素妬拔剑而出将杀之及见而异之曰此非常儿也后三日卒杀其母自养为子防长善骑射隠为行军司马辟薛王府谘议参军隠镇南海防为副使隠卒防代立干化二年除青海军节度使末帝即位防封南海王初隠攻韶州防曰韶州所赖者光稠击之防人必应应则首尾受敌此不宜直攻而可以计取隠不聴果败归因尽以兵事付防卒出兵攻败卢氏取潮韶又取容邕二管自梁初隠受封爵及防嗣立皆禀正朔贞元三年防乃即皇帝位国号大越改元曰干亨追尊安仁谦隠皆为皇帝立三庙置百官以杨洞潜为兵部侍郎李衡礼部侍郎倪曙工部侍郎赵光兵部尚书皆平章光自以唐甲族耻事伪国常怏怏思归防乃诈为光手书遣使间道至洛阳召其二子损益并其家属皆至光惊喜为尽心焉防性竒酷为刀锯支解刳剔之刑每视杀人则朶颐垂涎不胜其喜又好奢侈悉聚南海珍寳以为玉堂珠殿二年祀天南郊大赦改国号汉三年册越国夫人马氏为皇后四年置选部贡举放进士明经十余人如唐故事嵗以为常七年唐庄宗入汴防惧遣宫苑使何词入视中国虚实称大汉国主致书大唐皇帝词还言唐必乱不足忧防大喜尝自言家本咸秦耻王蛮方呼唐天子为洛州刺史九年白龙见南宫三清殿改元白龙又更名龚以应龙见之祥有言防书灭刘氏者龚也防乃采周易飞龙在天之义为防字以名焉四年楚以舟师攻封州封州兵败于贺江防惧以周易筮之遇大有遂赦境内改元曰大有遣将苏章以神弩军三千徃救章以两铁索沈贺江中为巨轮于岸上筑堤隠之因轻舟迎战阳败楚人逐之章举巨轮挽索锁楚舟以彊弩夹江射之尽杀楚人三年遣将李守鄘梁克贞攻交趾擒曲承美防登仪鳯楼受俘赦之【按十国春秋云史纂左编载梁末交州土豪曲承美据有十二州之地南汉遣将攻承美执之置交□节度使又考驭交记但言李守梁克贞取交州不言置交趾节度使未详孰是】克贞又攻占城掠其寳货而归四年爱州杨廷艺叛攻交州刺史李进遯归防遣承防程寳攻廷艺寳战死五年封子耀枢等十九人皆为王十年交州牙将皎公羡杀杨廷艺自立廷艺故将吴权攻交州公羡来乞师防欲乗乱取之以子万王洪操为静海军节度使改封交王将兵攻之而自以兵驻海门为援权已杀公羡逆战海口植铁橛海中权兵乗潮而进洪操逐之潮退舟还轹橛者皆覆洪操战死防收余众而还十五年防卒諡曰天皇大帝庙号髙祖
　　玢防子初名洪度封秦王防子耀枢图皆早死玢次当立防病意欲立洪昌召右仆射王翻至寝中与语翻为谋出洪度邕州洪熈容州然后立洪昌为太子议已定崇文使萧益入问疾防以告之益谏曰少者得立长者争之祸始此矣由是卒立洪度更名玢改元曰光天尊母赵昭仪为皇太妃以晋王洪熈辅政玢立不能任事防在殡召伶人作乐饮酒宫中裸男女以为乐或衣墨缞与娼女夜行出入民家山海间盗贼竞起推妖人张遇贤为帅陷循州玢遣越王洪昌循王洪杲攻之遇贤围洪昌等于钱帛馆禆将万景忻陈道庠力战挟二王溃围走玢莫能省岭东皆乱洪熈日益进声妓诱玢为荒恣玢亦颇疑诸弟图已敕宦官守官门入者皆露索洪熈洪杲洪昌隂遣陈道庠养勇士刘思潮谭令禋等习为角觝以献玢玢宴长春宫以阅之醉起道庠与思潮等随至寝门拉杀之諡曰殇
　　晟初名洪熈封晋王既弑玢遂自立改元曰应干以洪昌为兵马元帅知政事洪杲副元帅刘思潮等封功臣晟以弑兄簒立惧众不服乃益峻刑法以威众已而洪杲屡请讨贼隂劝晟诛思潮等以止外议晟大怒夜召洪杲至杀之冬祀天南郊改元曰干和二年遣洪昌祠襄帝陵于海曲至昌华宫使盗刺杀之晟自杀洪杲由是与诸弟有隙而洪昌最贤防素所欲立者晟尤忌之故先及害镇王洪泽居邕州有善政是嵗鳯凰见邕州晟怒使人酖杀之诸弟洪雅等终晟之世相次皆见杀三年杀刘思潮等五人思潮等死陈道庠惧不自安其友邓伸【五国故事作邓申】以荀悦汉纪遗之道庠莫能晓伸骂曰憨獠韩信诛而彭越醢皆在此书矣道庠悟益惧晟闻之大怒执道庠伸皆斩于字夷其族以右仆射王翻尝谋立越王洪昌出为英州刺史寻赐死于路六年遣工部郎中知制诘钟允章求婚于楚楚不许晟怒曰马公复能经略南土乎时马希广新立希萼起兵武陵湖南大乱允章具言楚可攻状乃遣巨象指挥使吴珣内侍吴懐恩攻贺州克之楚人来救珣凿大阱于城下覆箔而傅以土下施机轴自堑中穿穴通穽中楚兵逼城遣人自穴中发机楚人悉陷死者数千人珣等遂乗胜攻桂州及连宜严梧防五州皆克之掠全州而还【按通鉴吴怀恩等陷楚兵于贺州城下遂进陷昭州此云克桂连宜严呉全等州而不及昭州欧史失载也】九年又遣内侍潘崇彻攻楚郴州与李景兵遇大败之遂取郴州晟益得志故时刘氏宫馆凡数百玉清太防诸名不可悉纪晟复遣巨舰指挥使暨彦赟以兵入海掠商人金帛作离宫日恣游猎宦者林延遇宫人卢琼仙内外用事専为杀戮晟不复省尝大醉以置伶人尚玉楼项试劒因并斩其首明日复召玉楼侍饮左右白已杀之晟叹息而已十年湖南王进逵以兵五万率溪洞蛮攻郴州潘崇彻与战于蚝石大败之十一年晟病甚封其子继兴等五人皆为王十二年交州吴昌濬遣使称臣求节钺昌濬者权子也权自防时据交州洪操战死遂弃不复攻至是始称臣遣给事中李璵以旌节招之璵至白州海贼为乱不果行十四年是为周显徳三年世宗平江北晟始惶恐遣使修贡为楚人所隔使者不得行晟忧形于色又尝自言知星十六年月食牛女间出书占之叹曰吾当之矣因为长夜饮卜葬域于城北运甓为圹亲临视之是秋卒谥曰文武光圣明孝皇帝庙号中宗
　　鋹初名继兴晟卒以长子立改元曰大寳晟惟刚忌不能任臣下而独任宦官宫婢等至鋹尤愚懦以为羣臣皆自有家室顾子孙不能尽忠惟宦者亲近可任遂委政于龚澄枢陈延夀【宋史作陈延受】等澄枢等既専政鋹乃与宫婢波斯女等淫戏后宫不复出省事延夀又引女巫樊胡子【宋史作樊胡】自言玉皇令其降身命鋹为太子皇帝鋹于内殿设帐幄陈珍玩胡子冠逺游冠衣紫霞裾坐帐中宣祸福鋹再拜聴命由是国事皆决于胡子卢琼仙龚澄枢等争附之时宫中妇人皆具冠带领外事内官数至七千余人有为三师三公者但于其上加内字别之女官亦有师傅令仆之号羣臣有才畧可备用者皆下蚕室令得出入宫闱又作烧煑剥割刀山剑树之刑或令罪人鬭虎抵象又赋敛烦重邕民入城者人输一钱琼州米斗税四五钱置媚川都定其课令入海五百尺采珠所居宫殿以珠玳瑁饰之陈延夀作诸淫巧日费数万金鋹游幸离宫尝至月余或旬日以豪民为课戸供宴犒之费尚书左丞钟允章参政事深嫉之数请诛宦官宦官皆仄目二年鋹祀天南郊前三日允章与礼官登坛四顾指麾宦者许彦真望见之曰此谋反耳乃拔劒升坛允章迎叱之彦真驰走告允章反鋹下允章狱并捕系其二子族诛之陈延夀谓鋹曰先帝所以得陛下者由尽杀羣弟也劝鋹稍诛诸王乃杀其弟桂王旋兴是嵗宋建隆元年也鋹将邵廷琄言真主已出其势非一天下不能已请饬兵备不然悉珍寳奉中国遣使通好鋹懵然莫以为虑恶其言直深恨之五年以宦者李托养女为贵妃専宠托为内太师居中専政许彦真既杀钟允章恶澄枢等居已上谋杀之澄枢使人告彦真反族诛之七年宋师克郴州戍将暨彦赟刺史陆光图皆战死余众退保韶州鋹始思廷琄言遣廷琄帅舟兵出洸口以拒宋宋师退舎廷琄训士卒修战备岭人倚以为重有谮者诬以反寻赐死士卒寃之八年交州吴昌文卒其下争立交趾大乱驩州丁琏举兵撃破之即授琏交州节度十三年是为宋开寳三年宋师来讨初宋太祖克郴州获鋹内侍余延业太祖问鋹为治之迹延业备言其奢酷及鋹兵攻道州刺史王继勲请讨之太祖难其事令李煜谕鋹使称臣归湖南地鋹不从煜使三往书辞恳至鋹怒囚其使者龚慎仪驿书答煜言甚不逊煜上之乃诏潭州防御使潘美等出师时鋹旧将多以谗搆诛死宗室翦灭殆尽掌兵者惟宦官数辈自晟以来城壁不修兵甲毁壊及闻宋师至内外震恐乃遣龚澄枢守贺州郭崇岳守桂州李托守韶州以备是嵗秋潘美平贺州十月平昭州又平桂州十一月平连州【按宋史潘美等于十月次昭州破开建砦擒砦将斩晖昭州刺史田行周遁去城遂陷桂州刺史李承进亦奔遂平昭桂二州至平连州在十一月平韶州在十二月与十国春秋并同欧史于十二月书平韶州于十月亦作韶州上下重出显系昭与韶音形相近而讹今改正】鋹喜曰昭桂连贺本属湖南今北师取之足矣其不复南也十二月平韶州明年平英雄二州宋师次泷头鋹遣使请和求缓师二月宋师度马迳鋹遣其右仆射萧漼奉表降漼既行鋹惶迫复令整兵拒命美等进师鋹遣其弟祥王保兴率文武诣美军降不纳【按宋史鋹既遣右仆射萧漼奉表乞降又遣其弟保兴率百官奉迎为郭崇岳所遏崇岳无谋勇但祈求神复为拒扞之备美等乃进攻是保兴本未出降非美等不纳也与欧史异】师傅城龚澄枢李托薛崇誉等谋尽焚其府库宫殿鋹以海舶十余载珍寳嫔女将入海宦官乐范窃其舟以逃师次白田鋹素衣白马以降乃并其宗室文武部送阙下【按宋史城既破鋹尽焚其府库美擒鋹及防澄枢李托薛崇誉与宗室文武九十七人同縻于龙徳宫是鋹穷蹙被擒非自出降亦与欧史异】斩阉工五百余人有司以帛系鋹献庙社宋太祖御明徳门宣诏责鋹鋹委过于龚澄枢李托薛崇誉等伏他待罪释鋹封恩赦侯其弟保兴及萧漼等并授官有差鋹有口辩性絶巧尝以珠结鞍勒为戏龙之状以献极其精妙太祖诏示诸宫官皆骇伏因语左右曰鋹傥能以习巧之勤移于治国岂至灭亡哉太平兴国五年卒追封南越王【徐无党曰隠兴灭年世诸书皆同盖自唐天祐二年隠为广州节度使至宋开寳四年国灭凡六十七年旧五代史以梁贞明三年防僭号为始故曰五十五年尔】
　　龚澄枢广州南海人幼事防为内供奉官累迁内给事晟袭位任阉人林延遇为甘泉宫使颇预政事延遇病将死言于晟曰臣死惟龚澄枢可用即日擢知承宣院鋹嗣位累加特进开府仪同三司骠骑上将军左龙虎军观军容使内太师军国重务皆决于澄枢澄枢等与女巫樊胡子相倚为奸胡子乃与鋹言澄枢等乃上天使来辅太子有罪不可问澄枢因与李托薛从誉置酷法之具民甚苦之初岩改名龚有术者言不利名龚当败国事后鋹用澄枢卒以其姓亡国澄枢亦执送汴京斩于千秋门外
　　李托封州封川人少习骑射以谨愿事防为内府局令晟袭位迁内侍省内侍鋹立以托进纳二女政事皆访托而后行累加特进开府仪同三司兼六军观军容使行内中尉骠骑上将军内太师宋师既克韶州统军使李承渥战死节度副使辛延渥间道遣人劝鋹降托坚沮其议及就擒宋太祖遣使问托等昨已约降复率众来拒战及军败又纵火焚库府谁为之谋托俛首不能对谏议大夫王珪谓曰昔在广州机务并尔辈所専火又自内起今复欲推过何人遂唾而批其颊托引伏后至京与薛崇誉同被戮【按宋史此下有薛崇誉传无事迹可録今从删】
　　潘崇彻广州南海人事防为内侍省局丞颇读兵书立战功晟遣大将吴懐恩平桂州懐恩为部下所杀命崇彻代之鋹立加西北面都统嵗余鋹颇疑崇彻遣薛崇誉使其军察之崇誉还遂白崇彻日以伶人百余衣锦绣吹玉笛为长夜饮不恤军政鋹怒召归夺其兵柄自是居常怏怏宋师入境复命崇彻领兵五万戍贺江崇彻不为効命拥众自保潘美克英雄二州崇彻遂降宋太祖特赦之授汝州别驾卒










　　钦定续通志卷五百九十八
　　钦定四库全书
  </div>
  <div class="pagination">
   <a href="钦定续通志_page273.html">
    上一页
   </a>
   <span>
    ...
   </span>
   <a href="钦定续通志_page269.html">
    269
   </a>
   <a href="钦定续通志_page270.html">
    270
   </a>
   <a href="钦定续通志_page271.html">
    271
   </a>
   <a href="钦定续通志_page272.html">
    272
   </a>
   <a href="钦定续通志_page273.html">
    273
   </a>
   <span class="current-page">
    274
   </span>
   <a href="钦定续通志_page275.html">
    275
   </a>
   <a href="钦定续通志_page276.html">
    276
   </a>
   <a href="钦定续通志_page277.html">
    277
   </a>
   <a href="钦定续通志_page278.html">
    278
   </a>
   <a href="钦定续通志_page279.html">
    279
   </a>
   <span>
    ...
   </span>
   <a href="钦定续通志_page275.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
