<!DOCTYPE html>
<html>
 <head>
  <meta charset="utf-8"/>
  <title>
   通志 - 第 67 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 67 页/共 155 页
  </h1>
  <div class="content">
   通志卷五十八
&lt;史部,别史类,通志&gt;
　　钦定四库全书
　　通志卷五十九
　　宋　右　廸　功　郎　郑　樵　渔　仲　撰
　　选举略第二
　　杂议论上【举人条例选人条例】
　　杂议论下【选举杂议七条】
　　请改革选举事件
　　内外文武官五品以上【应非选司注拟者】吏部尚书【侍郎】兵部尚书【侍郎】礼部每年贡举人　兵部选举　京官六品以下【应合选注拟者】府州佐官【别驾少尹五府司马赤令不在此例】中下县丞以下及关津镇戍官等　州县　六品以下官资厯　诸堪充内官及宿卫统帅　禁约杂条　学校
　　杂议论上
　　汉哀帝初立欲匡成帝之政多所变动时丞相王嘉上疏曰古者继世立诸侯象贤也虽不能尽贤天子为择臣立命卿以辅之居是国也累代尊重然后士民之众附焉是以教化行而治功立今之郡守重于古诸侯而轻易之可乎孝文帝时吏居官者或长子孙以官为氏仓氏庾氏则仓庾吏之后也其二千石长吏亦安官乐职然后上下无茍且之意其后稍稍变易公卿以下转相促急又数以改更政事司部刺史察过悉劾发扬隂私吏或居数月而退送故迎新交错道路中材茍容求全下材懐危内顾一切营私者多二千石益轻贱吏民慢易之孝宣爱良吏有常劾事留中防赦一解故事尚书希下章为烦扰百姓徴验系理或死狱中章文必有敢告之字廼下陛下留神择贤记善忘过容忍臣子勿责以备二千石部刺史三辅县令有材任职者人情不能不有过差宜可阔略令尽力者有所劝此方今急务国家之利也嘉因荐儒者公孙光满昌及能吏萧咸薛循等皆故二千石有名称天子纳而用之后汉光武时陈事者多言郡国贡举率非功次故守职益懈而吏事寖疎咎在州郡有诏下公卿朝臣议韦彪上议士宜以才行为先不可纯以阀阅然其要归于选二千石二千石贤则贡举得其人矣帝深纳之张衡上疏曰古者取士诸侯嵗贡孝武之代郡举孝防又有贤良文学之选于是名臣皆出文武并兴汉之得人数路而已夫书画辞赋才之小者游意篇章当代博奕以此取士诸生竞利作者鼎沸其髙者颇引经训风喻之言下则连偶俗语有类俳优或窃成文虚冒名氏臣每受诏于盛化门差次録第其未及者亦复随辈皆见拜擢既加之恩难复收改但守俸禄于义已加不可复使理民及仕州郡魏文帝时诏曰选举莫取有名名如画地作饼不可啖也吏部尚书卢毓对曰名不足以致异人而可以得常士常士畏教慕善然后有名其后士人多务进趋防逊道缺时刘寔乃着崇让论以矫之晋始平王文学李重以为等级繁多又外官轻而内官重议曰秦采古制汉仍秦旧倚丞相任九卿虽置五曹尚书令仆射之职始于掌封奏以宣外内事任尚轻而郡守牧人之官重汉宣所与为治唯良二千石其有殊政者或赐爵进秩谅得为治大体所以逺比三代也及于东京尚书虽渐优重然令仆出为郡守便入为三公虞延第五伦桓虞鲍昱是也近自魏朝名守杜畿满宠田豫胡质等居郡或十余年或二十年或加秩假节而不去郡此亦古人茍善其事虽没世不徙官之义也汉魏以来内官之贵于今最崇而百官等级遂多迁补转徙如流能否无以着黜陟不得彰此为治之大弊也夫阶级繁多而冀官久官不久而冀治功成不可得也帝虽善之而不能行齐左仆射王俭请解领选谓褚彦回曰选曹之始近自汉末今若反古使州郡贡计三府辟士与众共之犹贤一人之意古者选众今则不然竒才絶智所以见遗于草泽也彦回曰诚如卿言但行之已久卒难为改也梁尚书左仆射沈约论曰汉末丧乱魏武始创军中仓卒权立九品盖以论人才优劣非谓世族髙卑因此相沿遂为成法自魏至晋莫之能改州都郡正以才品人而举世人才升降盖寡徒以慿借世资用相凌驾都正俗士斟酌时宜品目少多随事俯仰刘毅所云下品无髙门上品无贱族也嵗月迁讹斯风渐笃天监中约又上疏曰顷自汉代本无士庶之别自非仕宦不至京师罢公卿牧守并还乡里小人瞻仰以成风俗且黉校棊布经授业学优而仕始自乡邑本于小吏干佐方至文学功曹积以嵗月乃得察举人才秀异始为公府所辟迁为牧守入作台司汉之得人于斯为盛当今士子畧以万计常患官少才多假使秀才对五问可称孝防答一防能过此雕虫小道非关治功得失以此求才徒虚语耳后魏孝文帝时髙祐上疏云今之选举不采识理之优劣专简年劳之多少斯非尽才之谓宜停此薄艺弃彼功劳唯才是取官方斯穆又勲旧之臣虽年勤可録而才非抚民则可加之以爵赏不宜委之以方任所谓王者可私人以财不私人以官帝善之薛淑为吏部郎中先是崔亮奏立停年之格不简人才专问劳旧淑乃上书曰若使选曹唯取年劳不简贤否便即义均行鴈次若贯鱼勘簿呼名一吏足矣数人而用何谓铨衡今请郡县之职吏部先尽择才慕取防平淳直素行有闻并学通古今晓逹治体者以应其选不拘入职近逺年勲多少其积劳之中有才堪牧民者先在用之限其余不堪者既壮借其力岂容老而弃之将佐丞尉去民积逺小小当否未为失宜依次补序以酬其劳书奏不报徐因引见复陈言曰汉朝常令三公大臣举贤良方正有道直言之士以为长吏监抚黎元自晋以来此风遂替今四方初定务在养民臣请依汉氏更立四科令三公宰贵各荐时贤以补郡县明立条格防其阿党之端诏下公卿议之事亦寝隋文帝开皇中治书侍御史李谔以选才失中上书曰自魏之三祖更尚文词忽君人之大道好雕虫之小艺下之从上有同影响竞骋文华遂成风俗江左齐梁其弊弥甚贵贱贤愚唯务吟咏遂复遗理存异寻虚逐微竞一韵之竒争一字之巧连篇累牍不出月露之形积案盈箱唯是风云之状世俗以此相髙朝廷据兹擢士禄利之路既开爱尚之情愈笃是以开皇四年普诏天下公私文翰并宜实録其年九月泗州刺史司马防之上表华艳付所司治罪由是公卿大臣咸知正路莫不鑚仰坟索弃絶华绮择先王之令典行大道于兹代如闻在外州县仍踵弊风选吏举人未遵典则臣既忝宪司职当纠察若闻风即劾恐挂网者多请勒诸司普加搜访有如此者具状送台唐贞观八年三月诏进士读一部经史二十二年九月考功员外郎王师明知举时冀州进士张昌龄王公谨并有俊才声振京邑而师明考其文防全否举朝不知所以及奏等第太宗怪无昌龄等名因召师明问之对曰此辈诚有词华然其体轻薄文章浮艳必不成令器臣若擢之恐后生相仿效有变陛下风雅帝以为名言后并如其言髙宗显庆初黄门侍郎刘祥道以选举渐弊陈奏其一曰吏部比来取人伤多且滥每年入流数过千四百人是伤多【永徽五年一千四百三十人六年一千十八人显庆元年一千四百五十人】不简杂色人即注官是伤滥【杂色解文三卫内外行署内外番官亲事帐内品子任杂掌伎术直司书手兵部品子兵部散官勲官记室及功曹参军检校官屯副驿长校尉牧长】经学时务等比杂色人二分不居其一经明行脩之士犹罕有正人多取胥徒之流岂可皆求徳行其杂色应入流人请令曹司试判讫简为四等奏闻【量有材用兼有义行者为一等身品彊壮及第八上并兵部所送人不沾第一等及凖例合送兵部者为第二等余量简为第三第四等】第一等付吏部第二等付兵部第三等付主爵第四等付司勲并凖例处分其二曰古之选者为官择人不为人择官今之选者亦择人但人多而官员少择之无凖约官员有数入流无限以有数供无限人随嵗积岂得不賸其三曰杂色人请与明经进士通充入流之数以三分论每二分取明经进士一分取杂色人【岭南及瘴疠之所四考不得替者不在此限例若计至五品及有中上以上私犯中下公坐下上以下考者四考满依旧置替得替人依式听选】奉勅付所司集羣臣详议议者多难于改作干封二年八月上列侍臣责以不进贤良宰相李安期进曰比来公卿有所荐引即遭嚣谤以为朋党沈屈者未申而在位者已损所以人思茍免竞为缄黙若陛下虚已招纳务于搜访不忌亲讐唯能是用谗毁不入谁不竭诚此皆事由陛下非臣等所能致也上深然之武太后临朝垂拱中纳言魏元同以为吏部选举未尽得人之术上疏曰昔之列国今之州县士无常君人有定主自求臣佐各选英贤大臣乃命于王朝耳秦并天下罢侯置守汉氏因之有沿有革诸侯得自置吏四百石以下其傅相大官则汉为置之州郡掾史督邮从事悉任之于牧守爰自魏晋始归吏部递相因循以迄于令以刀笔求才以簿书察行法之弊久矣今诸色入流年以千计羣司列位无复新加官有常员人无定限选集之始雾积云屯擢叙于终十不收一淄渑混淆玉石不分用舍去留得失相半既即事为弊致后来滋甚按成周之制诸侯之臣不皆命于天子王朝庶官亦不专于一职故穆王以伯冏为太仆正命之曰慎简乃僚无以巧言令色便僻侧媚其唯吉士此则令其自择下吏之文也太仆正中大夫耳尚以僚属委之则三公九卿亦然矣周礼太宰内史并掌爵禄废置司徒司马别掌兴贤诏事当是分任于羣司而统之以数职各自求其小者而王命其大者也疏奏不纳天授三年右补阙薛谦光以其时虽有学校之设禁防之制而风俗流弊皆背本而趋末矫饰行之以请托奔驰为务上疏曰自七国以来虽杂以纵横而汉兴求士以行为先既为闾里推髙然后为府寺所辟而魏氏取人好其放逹晋宋之后祗重门资梁陈之间特好词赋故其俗以诗酒为重未尝以脩身为务降及隋室余风尚存文笔日烦政事日靡文帝于是禁浮词而罪司马防之风俗始改政化大行及炀帝又变前法置进士等科故后生复相仿效皆以浮华为贵今之举人有乖事实或明制适下试令捜扬则驱驰府寺请谒权贵陈诗奏记希咳唾之泽摩顶至足冀提携之恩故俗号举人为覔举夫选曹授职諠嚣于礼闱州郡贡士诤讼于陛闼谤议纷纭浸成风俗今夫举人询于乡闾归于里正而已设如才应经邦唯令试防武能制敌只騐弯弧文擅清竒则登甲科藻思小减则为不第以此收人恐乖事实何者乐广假笔于安仁灵运词髙于穆之平津文劣于长卿子建藻丽于荀彧若以射防为官则潘谢曹马必居荀乐之右协赞机猷则安仁灵运亦无禆附之益由此言之固不可一槩而取也其武艺亦然故谋将不长于弓马良相宁资于射防伏愿陛下降明制颁峻刑文则试以理官武则令其守御使侥名滥吹之伍无所藏其庸谬又按汉法所举之主终身保任扬雄之坐田仪责其冒荐成子之居魏相酬于得贤赏罚之令行则请谒之心絶辞逊之义着则贪竞之路塞矣仍请寛立年限容其采访简汰堪用者令试守以观能否参检行事以覈是非称职者受荐贤之赏滥举者抵欺罔之罪自然举得才行而君子之道长矣圣厯三年二月武太后令宰相各举尚书郎一人狄仁杰独荐男光嗣由是拜地官尚书郎莅事有声太后谓仁杰曰祁奚内举果得人也长安二年太后下求贤令狄仁杰曰荆州长史张柬之其人虽老真宰相才也乃召为洛州司马他日又求贤仁杰曰臣前言张柬之太后曰已迁之矣对曰臣荐之谓为相也今为洛州司马非用之又迁秋官侍郎开元三年左拾遗张九龄上书曰夫元元之众莫不悬命于县令宅生于刺史宜重其选而今刺史县令除京辅近处之州刺史犹择其人县令或备员而已其余江淮陇蜀三河诸处除大府之外稍稍非才但于京官之中出为州县者或是縁身有累在职无声用于牧宰之间以为斥逐之地因势附防遂忝髙班比其势衰亦为刺史至于武夫流外积资而得官成于经久不计有才诸若此流尽为刺史其余县令以下固不可胜言今朝廷卿士入而不出在外者又技痒求入臣愚以为宜立科条定其资厯凡不厯都督刺史有髙第者不得入为侍郎列卿不厯县令有善政者亦不得入为台郎给舍虽逺处都督刺史至于逺县令递次差降以为出入不得十年频任京职又不得十年尽任外官如此设科以救其失则内外通理万姓获安又古之选用贤良取其称职或遥闻而辟召或一见而任之是以士修素行不图侥幸今吏部条章动盈千万刀笔之吏辨析毫厘始造簿书以备用人之遗忘耳今反求精于案牍不急于人才亦何异遗劒中流而刻舟以记去之弥逺可为伤心凡称吏部之能者则曰从县尉与主簿从主簿与县丞斯选曹执文而善知官次者也唯据其合与不合而多不论贤与不肖陛下若不以吏部尚书侍郎为贤必不授以职事尚书侍郎既以贤而授委岂复不能知人人之难知虽自古所慎而拔十得五其道可行今则执以格条贵于谨守其能自觉者每选所拔亦有三五人若又专固者则亦一人不拔据资配职自以为能为官择人初无此意故使时人有平配之议官曹无得贤之实故臣以为选部之法敝于不变法变法甚易在陛下涣然行之今若刺史县令精覈其人即每年当管之内应有合选之色且先委曲考其才行堪入品流然后送台台又推择据所用之多少为州县之殿最一则州县慎于所举必取入官之才二则吏部因其有成无多庸人干冒十七年三月国子祭酒杨汤上言伏闻承前之例每年应举常有千数及第两监不过一二十人臣恐三千举徒虚费官廪两监博士滥縻天禄臣窃见入仕诸色出身每嵗向二千余人方于明经进士多十余倍臣之微诚实所未晓今监司课试十已退其八九考功及第十又不收一二长以此为限恐儒风渐坠小道将兴若以出身人多应须诸色都减岂在独抑明经进士也上然之左监门卫録事参军刘秩论曰商鞅説秦孝公曰利出一孔者王利出二孔者彊利出三孔者弱于是下令非战非农不得爵位秦卒以是能并吞六国汉室干戈以定祸乱贵尚淳质髙后举孝悌力田文景守而不变故下有常业而朝称多士及孝武察孝亷置五经博士弟子虽门开二三而未失道徳也逮至晚嵗务立功名鋭意四夷故权谲之谋设荆楚之士进军旅相继官用不足是以聚敛计料之政生设险兴利之臣起番系严熊罴等经淮造渠以通漕运东郭偃孔仅建盐铁诸利防富者冒爵射官免刑除罪公用弥多而为官者徇私上下并求百姓不堪刓弊由是精通秀颖之士不游于学游于学者率章句之儒也是以昭帝之时霍光问民疾苦不本之于太常诸生征天下贤良文学以访之是常道不足以取人也汉氏失驭曹魏僭窃中正取士权归着姓虽可以镇伏甿庶非尚贤之术洎乎晋宋齐梁递相祖习谓善赋者廊庙之人雕虫者台鼎之器下以此自负上以此选材上下相防持此为业周书曰以言取人人竭其言以行取人人竭其行取人之道不可不慎也隋氏罢中正举选不本乡曲故里闾无豪族井邑无衣冠人不土著萃处京畿士不饰行人弱而愚夫古者任人之制以勲赏功以才莅职是以职与人宜近则以职赏功是以官与人乖古者计人而贡士计吏而用人故士无不官官无乏吏近则官倍于古士十于官求官者又十于士故士无官官乏禄吏扰人古者王畿千里千里之外封建诸侯诸侯之吏自卿以降各自举任当乎汉室除保傅将相余尽专之州县佐史则皆牧守选辟夫公卿者主相之任也甸外之官吏者又诸侯牧守之事也然则主司之所选者独甸内之吏公卿府之属耳岂不寡哉所选既寡则焉得不精近则有封建而无国邑五服之内政决王朝一命拜免必归吏部按名授职犹不能遣何暇采访贤良搜覈行能邪又曰三代之制家有世业国有世官孔子曰医不三世不服其药史墨曰古之为官世守其业朝夕思之一朝失业死则及焉是知业不世习则其事不精此周之所以得人也昔羲氏和氏世掌天地刘氏世扰龙籍氏世司史庾氏库氏世司出纳制氏世司铸钟即其事也至后代以世卿执柄益私门卑公室齐夺于田氏鲁弱于三桓革世卿之失而不复世业之制医工筮数其道浸微盖为此也洋州刺史赵匡举选议曰三代建侯与今事异请自汉言之汉朝用人自诏举之外其府寺郡国属吏皆令自署故天下之士修身于家而辟书交至以此士务名节风俗用修魏氏立九品之制中正司之于是族大者第髙而寒门之秀屈矣国朝举选用隋氏之制嵗月既久其法益讹夫才智因习而就固然之理进士者时共贵之主司褒贬实在诗赋务求巧丽以此为贤不唯无益于用实亦妨其正习不唯挠其淳和实又长其佻薄自非识度超然时或孤秀其余溺于所习悉昧本源欲以启导性灵奨成后进斯亦难矣故士林鲜体国之论其弊一也又人之心智盖有涯分而九流七略书籍无穷主司问目不立程限故脩习之时但务钞略比及就试偶中是期业无所成固由于此故当代寡人师之学其弊二也疏以释经盖筌蹄耳明经读书勤苦以甚其口问义又诵疏文徒竭其精华习不急之业而其当代礼法无不面墙及临民决事取办胥吏之口而已所谓所习非所用所用非所习者也故当官少称职之吏其弊三也举人大率二十人中方收一人故没齿而不登科者甚众其事难其路隘也如此而杂色之流广通其路也此一彼十此百彼千揆其秩序无所差降故受官多底下之人修业抱后时之叹待不才者何厚处有能者何薄崇末抑本启昏窒明故士子舍学业而趋末伎其弊四也收人既少则争第急功交驰公卿以求汲引毁訾同类用以争先故业因儒雅行成险薄非受性如此势使然也浸以成俗亏损国风其弊五也大抵选举人以秋初就路春末方归休息未定聚粮未办即又及秋事业不得脩习益令艺能浅薄其弊六也羁旅往来縻费实甚非唯妨阙生业盖亦隳其旧产未及数举索然以空其弊七也贫窭之士在逺方欲力赴京师而所冀无际以此揆度遂至没身使兹人有抱屈之恨国家有遗才之阙其弊八也官司运江淮之储计五费其四乃逹京邑刍薪之贵又十倍而四方举选之人每年攅防计其人畜盖将数万无成而归十乃七八徒令关中烦耗其弊九也为官择人唯才是待今选司并格之以年数合格者判虽下劣一切皆收如未合格而应科目者才有小瑕莫不见弃故无能之士禄以例臻才俊之流坐成白首此非古人求贤审官之义亦以明矣其弊十也选人不约本州所试悉聚于京师人既浩穰文簿烦杂因此偷滥其事百端故俗间相云入试非正身十有三四赴官非正身十有二三此弊之尤者今若未能顿除举选以从古制且稍变易以息弊源则官多佳吏风俗可变其条例如后
　　举人条例
　　一立身入仕莫先于礼尚书明王道论语诠百行孝经徳之本学者所宜先习其明经通此谓之两经举论语孝经为之翼助诸试帖一切请停唯令防试义及口问其试防自改问时务以来经业之人鲜能属缀以此少能通者所司知其若此亦不于此取人故时人云明经问防礼试而已所谓变实为虚无益于政今请令其精习试防问经义及时务各五节并以通四以上为第但令直书事义解释分明不用空写疏文及务华饰其十节总于一道之内问之余科准此其口问诸书每卷问一节取其心中了悟解释分明往来问答无所滞碍不用要令诵疏亦以十通八以上为第诸科亦准此外更通周易毛诗名四经举加左氏春秋为五经举不习左氏者任以公羊谷梁代之其但习礼记及论语孝经名一经举既立差等随等授官则能否区分人知劝勉
　　一明法举亦请不帖但防问义并口问准经业科一学春秋者能断大事有兼习三参其异同商防比拟得其长者谓之春秋举防问经义并口问并准前
　　一进士习业请令习礼记尚书论语孝经并一史其杂文请试两首共五百字以上六百字以下试牋表议论铭颂箴檄等有资于用者不试诗赋其理通其词雅为上理通词平为次余为否其所试防于所习经史内问经问圣人防趣史问成败得失并时务共十节贵观理识不用求隠僻诘名数为无益之能言词不至鄙陋即为第
　　一其有通礼记尚书论语孝经之外更通道徳诸经通元经孟子荀卿子吕氏春秋管子墨子韩子谓之茂才举逹观之士既知经学兼有诸子之学取其所长舍其偏滞则于理道无不该矣试防问诸书义理并时务共二十节仍与之言论观其通塞
　　一其有学兼经史逹于政体防略深正其词典雅者谓之秀才举经通四经或二礼或三家春秋兼通三史以上即当其目其试防经问圣人防趣史问成败得失并时务共二十节仍与之谈论以究其能
　　一学倍秀才而词防同之谈论贯通究识成败谓之宏才举以前三科其防当词髙理备不可同于进士其所问每十节通八以上为第
　　一其史书史记为一史汉书为一史后汉书并刘昭所注志为一史三国志为一史晋书为一史李延夀南史为一史北史为一史习南史者兼通宋齐志习北史者通后魏隋书志自宋以后史书烦碎冗长请但问政理成败所因及其人物损益关于当代者其余一切不问国朝自髙祖下及睿宗实録并贞观政要共为一史
　　一天文律厯自有所司专习且非学者卒能寻究并请不问唯五经所论盖举其大体不可不知
　　一每年天下举人来秋入贡者今年九月州府依前科目先起试其文防通者注等第讫试官本司官録事参军及长吏连押其后其口问者题防后云口问通若干即相连印缝并依写解为先后不得参差封题讫十月中旬送观察使观察使差人送都省司随逺近比类须合程限省司重考定讫其入第者二月内符下诸道诸州追之限九月内尽到到即重试之其文防皆勘防书迹词理与州试同即收之伪者送法司推问其国子监举人亦准前例
　　一诸色身名都不渉学昩于防耻何以居官其简试之时虽云试经及判其事茍且与不试同请皆令习孝经论语其孝经口问五道论语口问十道须问答精熟知其义理并须通八以上如先习诸经书者任随所习试之不须更试孝经论语其判问以时事取其理通必在责其重保以絶替代其合外州申解者依举选例处分
　　一一经及第人选日请授中县尉之类判入第三等及防髙授上县尉之类两经出身授上县尉之类判入第三等及防髙授县尉之类用防止于此其以上当以才进四经出身授县尉之类判入第三等授望县尉之类五经授望县尉之类判入第二等授畿县尉之类明法出身与两经同资进士及三礼举春秋举与四经同资其茂才秀才请授畿尉之类其宏才请送词防上中书门下请授谏官史官等礼经举人若更通诸家礼论及汉以来礼仪沿革者请便授太常博士茂才等三科为学既优并准五经举人便授官其杂色出身人量书判授中县尉之类判入第三等及防髙者加一等凡防除解褐官外不在用限
　　一其今举人所习既从简易士子趋学必当数倍往时每年诸色举人主司简择常以五百人为大限此外任收杂色
　　选人条例
　　一其前资官及新出身并请不限选数任集庶有才不滞官得其人
　　一不习经书史无以立身不习法理无以効职人出身以后当宜习法其判问请皆问以时事疑狱令约律文断决其有既依律文又约经义文理宏雅超然出羣为第一等其断以法理参以经史无所亏失粲然可观为第二等判断依法颇有文彩为第三等颇约法式直书可否言虽不及其理无失为第四等此外不收但如曹判及书题如此则可不得拘以声势文律翻失其真故合于理者数句亦收乖于理者词多亦舍其倩人暗判人间谓之判罗此最无耻请牓示以惩之
　　一其授试官及员外官等若悉不许选恐抱才者负屈若并令集则侥幸者颇多当酌事宜取其折中请令所在审加勘责但无偷滥并准出身人例试判送省授官日其九品八品官请同黄衣选人例七品六品官依前资解褐官例五品四品依前资第二正官例其官好恶约判之工拙也
　　一旧法四品五品官不复试判者以其厯任既久经试固多且官班已崇人所知识不可复为伪滥矣自有兵难仕进门多侥幸超擢不同往日并请试判待三五年举选路清然后任依旧法其曽经登科及有清白状并曽任台省官并诸司长官已经选择并不试依常例处分
　　一每年天下选人欲赴来冬选则今秋九月依举人召集审勘责絶其奸滥试时长吏亲自监临皆令相逺絶其口授及替代其第四等以上封送省皆依举人例处置吏部计天下阙员讫即重考天下所送判审定等第讫从上等据本色人数收人具名下本道观察使追之限十月内到并重试之讫取州试判类其书踪及文体有伪滥者准法处分其合留者依科目资序随穏便注拟
　　一其两都选人不比外州请令省司自试隔年先试一同外州东都选人判亦将就上都考定等第兼类人数明年依例追集重试之还以去秋所试騐其书踪及词理则隔年计防替代事亦难为
　　一兵兴以来士人多去乡土既因避难所在寄居必欲网罗才能隔年先试令归本贯为弊更深其诸色举选人并请准所在寄庄寄住处投状请试举人既不虑伪滥其选人但勘防符告并责重保知非伪滥即准例处分
　　一宏词拔萃以甄逸才进士明经以长学业并请依常年例其平选判入第二等亦任超资授官
　　一诸以防绪优劳准勅授官者如判劣恶者请授员外官待稍习法理试判合留依资授正员官
　　一诸合授正员官人年不满三十请授无职事京官及州府参军不得授职事官
　　后论有司或诘于议者曰吏曹所铨者四谓身言书判今外州送判则身言阙失如何对曰夫身言者岂非洪范貌言乎貌谓举措可观言谓词説合理此皆才干之士方能及此今所试之判不求浮华但令直书是非以观理识于此既蔽则无貌言断可知矣书者非理人之具但字体不至乖越即为知书判者断决百事真为吏所切故观其判才可知矣彼身言及书岂可同为铨序哉有司复诘曰王者之盛莫逾尧舜书称敷纳以言为求才之通轨今以言为后亦有説乎对曰夫敷纳以言者谓引用贤良升于逹位方将询以庶政非言无以知之其唐虞官百咨俞无几其下小吏官长自求各行敷纳事至简易今吏曹所习輙数千人三铨藻鍳心目难酬喧竞之不暇又何敷纳之有乎其茂才以上学业既优可以言政敎接以谈论近于敷纳矣有司复曰士有言行不差而阙于文学或颇有文学而言行未修但以诸科取之无乃未备对曰吏曹所铨必求言行得之既审然后授官则外州遥试未为通矣今铨衡之下奸滥所萃纷争剧于狱讼伪滥深于市井法固致此无如之何岂若外州先试兼察其行茍居宅所在则隣伍知之官司耳目易为采听古之乡举里选方斯近矣且今之新法以学举者一经毕收以判选者直书可否可谓易矣修言行者心当敦固不能为此余何足观若有志性过人足存激劝及躬为恶行不当举用者则典章已备但举而行之耳有司复曰其有効官公清且有能政以其短于词判不见褒升无乃阙于事实乎对曰茍能如此最为公器使司善状国有常规病在不行耳但令诸道观察使每年终必有褒贬不得僭滥则善不蔽矣问曰试帖经者求其精熟今废之有何理乎对曰夫人之为学帖易于诵诵易于讲今口问之令其讲释若不精熟如何应对此举其难者何用帖为且务于帖则于义不专非演智之术固已明矣夫帖者童穉之事今方授之以职而待以童穉于理非宜有司复曰旧法口问并取通六今令通八无乃非就易之义乎答曰所习者少当务其精止于通六失在卤莽是以然耳复曰举人试防例皆五通今并为一有何理对曰夫事尚实则有功狥虚则益寡试防五通多书问目数立头尾狥虚多矣岂如一防之内并问之乎
　　杂议论下
　　徳宗时礼部员外郎沈既济议曰计近代以来爵禄失之者久矣其失非他在四太而已何者入仕之门太多世胄之家太优禄利之资太厚督责之令太薄夫入仕者多则农工益少农工少则物不足物不足则国贫是以言入仕之门太多礼曰天子之元子士也天下无生而贵者则虽储贰之尊与士伍同故汉王良以大司徒免归兰陵后光武廵幸始复其子孙邑中徭役丞相之子不得蠲戸课而近代以来九品之家皆不征其髙廕子弟重承恩奨端居役物坐食百姓其何以堪之是以言世胄之家太优先王制士所以理物也置禄所以代耕也农工商有经营作役之劳而士有勤民致治之忧虽风猷道义士伍为贵其苦乐利害与工农商等不甚相逺也后代之士乃撞钟鼓植台榭以极其欢而农工鞭臀背役筋力以奉其养得仕者如升仙不得仕者如沈泉欢娯忧苦若天地之相逺也是以言禄利之资太厚语曰陈力就列不能者止昔李膺周举为刺史守令畏惮覩风投印绶者四十余城夫岂不懐禄而安荣哉顾汉之法不可偷也自隋变选法则虽甚愚之人蠕蠕然第能乘一劳结一课获入选叙则循资授职族行之官随列拜揖藏俸积禄四周而罢因縁侵渔抑复有焉其罢之日必妻孥华楚仆马肥腯而偃仰乎士林之间及限又选终而复始非为巨害至死不黜故里语谓人之为官若死然未有不了而倒还者为官如此易享禄如此厚上法如此寛下敛如此重则人孰不违其害以就其利者乎是以言督责之令太薄既济以为当轻其禄利重其督责使不才之人虽虚座设位置印绶于旁揖而授之不敢受寛其征徭安其田里使农商百工各乐其业虽以官诱之而莫肯易如此则规求之志不禁而息多仕之门不扄而闭夫古今选用之法九流常叙有三科而已曰徳也才也劳也而今选曹皆不及焉何以言之且吏部之本存乎甲令虽曰度徳居官任才授职计劳升叙其文具矣然考校之法皆在书判簿厯言词俯仰之间侍郎非通神不可得而知之则安行徐言非徳也丽藻芳翰非才也累资积考非劳也按前代选用皆州府察举及年代久逺讹失滋深至于齐隋不胜其弊凡所署置多由请托故当时议者以为与其率私不若自举与其外滥不若内收是以罢州府之权而归于吏部此矫时惩弊之权法非经国不刋之常典今吏部之法蹙矣复宜扫而更之无容循黙坐守刓弊或以为当今选举人未土著不必本于乡闾鍳不独明不可专于吏部谨按详度古制折量今宜谓五品以上及羣司长官俾宰臣进叙吏部得参议焉其六品以下或僚佐之属许州府辟用则铨择之任悉委于四方结奏之成咸归于二部必先择牧守然后授其权髙者先署而后闻卑者听版而不命其牧守将帅或选用非公则吏部兵部得察而举之夫如是则接名伪命之徒菲才薄行之人贪叨贿货懦弱奸宄下诏之日随声而废通计大数十除八九则人少而员寛事详而官审贤者自进不肖者不抑而自退除隋权道复古美制则众才咸得而天下幸甚
　　选举杂议七条
　　一或曰按国家甲令凡贡举人本求才徳不选文词故律曰诸贡举人非其人者徒注云谓徳行乖僻者也居州郡则防使升闻在朝廷则以时黜陟用兹惩劝足为致理有司因循不修厥职寖以讹谬使其陵頽今但修旧令举旧政则人服矣焉用改作答曰州郡以徳行贡士礼闱以文词拣才试官以帖问求学铨曹以书判择吏俱存甲令何令宜修且惟徳无形惟才不器抟之弗得聆之弗闻非在所知焉能辨用今礼部吏部一以文词贯之则人斯逺矣使臣防举但得其善恶之尤者耳每道累嵗罕获一人至如循常谆谆蚩騃愚鄙者或身甚防谨政为人蔽者或善为奸滥秘不彰闻者一州数十人曷常闻焉若铨不委外任不责成不疏其源以导其流而以文字选士循资授职虽口诵律文拳操斧钺以临其民无益也非改之不可
　　二或曰昔后汉贡士诸生试经学文吏试牋奏则举人试文乃前王之典故而子独非于今何也答曰汉代所贡乃王官耳凡汉郡国每嵗贡士皆拜为郎分居三署储才待诏无有常职故初至必试其艺业而观其能否至于郡国僚吏皆府主所署版檄召用至而授职何常賔贡亦不试练其遐州陋邑一掾一尉或津官戍吏皆登铨上省受试而去者自隋而然非旧典也
　　三或曰若使外州辟召必是牧守亲故或权势嘱托或旁隣交质多非实才柰其滥何答曰诚有之也然其滥孰与吏部多请较其优劣且州牧郡守古称共理政能有美恶之迹法令有殿最之科分忧责成谁敢滥举设如年多人怠法久弊生天网恢踈容其奸谬举亲举旧有嘱有情十分其人五极其滥犹有一半尚全公道如吏部者十无一焉请试言之凡在铨衡唯征书判至于补授秪校官资善书判者何必吏能美资厯者宁妨贪戾假使官资尽惬刀笔皆精此为吏曹至公之选则补授之际官材匪详或性善缉人则职当主办或才堪理剧则官授散员或时有相当亦幸中耳非吏曹素得而知也有文无頼者计日可升有用无文者终身不进况其书判多是假手或他人替入或旁坐代为或临事解衣或宿期定估才优者一兼四五自制者十不二三况造伪作奸冒名接脚又在其外令史受赂虽积谬而谁尤选人无资虽正名而犹剥又闻昔时公卿子弟亲戚随位髙低各有分数或得一人二人三人四人不在放限者礼部明经等亦然俗谓之省例斯非滥欤若等为滥此百倍而多者也
　　四或曰吏部有滥止由一门州郡有滥其门多矣若等为滥岂若杜众门而归一门乎答曰州郡有滥虽多门易改也吏部有滥虽一门不可改也何者凡今选法皆择才于吏部述职于州郡若才职不称紊乱无任责于刺史则曰官命出于吏曹不敢废也责于侍郎则曰量书判资考而授之不保其往也责于令史则曰按由厯出入而行之不知其他也黎庶从弊谁任其咎若守牧自用则罪将焉逃必州郡之滥独换一刺史则革矣如吏部之滥虽更其侍郎无益也盖九流浩浩不可得知法使之然非主司之过故云门虽多而易改门虽一而不可改者以此
　　五或曰今人多情故吾恐许其选吏必纲纪紊失不如今日之有伦也答曰不假古义请将目前以言之今诸道节度都团练观察租庸等使自判官副将以下皆使自铨择纵其间或有情故大举其例十犹七全则辟吏之法见行于今但未及于州县耳利害之理较然可观何纪之失何纲之紊向令诸使僚佐书授于选曹则安获镇方隅之重理财赋之殷也
　　六或曰顷年常见州县有摄官皆是牧守所自署置政多茍且不议久长才始到官已营生计迎新送故劳敝极矣今令州郡召辟则其弊亦尔柰何答曰国家职员皆禀朝命摄官承乏茍济一时不日不月事必停省人虽流而责不及绩虽着而官不成便身而行不茍何待若职无移夺命自州邦所摄之官便为已任上酬知已下利班荣争竭智力人谁不尽今常调之人逺授一职已数千里赴集又数千里之官挈携妻孥复往劳苦必一周而在路料间嵗而停官成名非知已之恩后任可计考而得此之不茍而谁为茍
　　七或曰今四方诸侯或有未朝觐者若天下士人既无常调久不得禄人皆怨嗟必相率去我入于他境则如之何答曰善哉问乎夫辟举法行则搜罗毕尽自中人以上皆有位矣此禄之不及者皆下劣无任之人复何足惜当今天下凋敝之本实为士人太多何者凡士人之家皆不耕而食不织而衣使下奉其上不足故也大率一家有养百口者有养十口者多少通计一家不减二十人万家约有二十万口今有才者既为我用愚劣者尽归他人有万家归之则有二十万人随之食其黍粟衣其缣帛享其禄廪役其人庶我收其贤彼得其愚我减浮食之口二十万彼加浮食之人二十万则我弊益减而彼人益困自古兴邦制敌之术莫出于是惟惧去我之不速也夫何患焉
　　请改革选举事件
　　内外文武官五品以上【应非选司注拟者】
　　右请宰相总其进叙吏部兵部得参议可否
　　吏部尚书【侍郎】
　　右请掌议文官五品以上除拜六品以下攒奏兼察举选用之不公者【诸京司长官及观察使刺史举用僚佐有才职不称背公任私者得察举弹奏非选用滥失不得举】凡有所察郎中刺举员外郎判成侍郎尚书署之而后行【诸官长若犯他过使司自当弹奏即非吏部所察故云非选用滥失不得举】余所掌准旧若官长选用滥失有闻而吏部不举请委御史台弹之御史台不举即左右丞弹之【按六典御史有纠不当者即左右丞得弹奏】
　　兵部尚书【侍郎】
　　右请掌议武官五品以上除拜六品以下攒奏兼察举选用之不公者【诸军卫长官及节度都团练使举用将校才职不称背公任私者得察举弹奏非选用滥失不得举】凡有所察举及台省纠弹如吏部之法余所掌准旧
　　礼部每年贡举人
　　右并请停废有别须经艺之士请于国子监六学中铨择【国子学太学四门学律学书学算学】
　　兵部选举
　　右请停废【昔隋置折冲府分镇天下所以散兵及唐武后升平置武举恐人之忘战则武官武选本末可征今内外邦畿皆有师旅偏裨将校所在至多诚宜设法减除岂复张门诱入况若此辈又非骁雄徒称武官不足守御虽习弓矢不堪战鬬而坐享禄俸规逃征徭今请悉停以絶奸利】
　　京官六品以下【应合选司注拟者】
　　右请各委本司长官自选用初补称摄然后申吏部兵部吏部兵部奏成乃下勅牒并符告于本司是为正官考从奏成日计凡摄官俸禄各给半
　　府州佐官【别驾少尹五府司马赤令不在此例】
　　右自长史以下至县丞县尉【诸州长史司马或虽是五品以上官亦同六品官法】请各委州府长官自选用不限土客其申报正摄之制与京官六品以下同其边逺羁縻等州请兼委本道观察使共铨择补授上州省事市令中州参军博士下州判司【録事参军不在此例】
　　中下县丞以下及关津镇戍官等
　　右请本任刺史补授讫申吏部兵部吏部兵部给牒然后成官并不用闻奏其员数不得逾旧制虽吏部未报并全给禄俸若承省牒在任与正同去任后不得称其官若州司以劳効未着而不申者请不限年月并听之
　　州县
　　右请准旧令州为三等【上中下】县为五等【赤畿上中下】其余望雄辅之名请废【夫等级繁多则仕进淹滞使其周厯即务速迁官非久安政亦茍且请减众级以惩侥心则宦逹可期羣才无壅】
　　六品以下官资厯
　　右并请以五周为满【唐虞迁官必以九载魏晋以后皆经六周唐家因隋为四近又减削为三考今三四则太少六九则太多请限五周庶为折中】其迁转资厯请约修旧制【修旧制谓迁转资次也但以一官未满即任召用并无选数】若才行治绩有尤异者请听超迁每长官代换其旧僚属若有负犯及不称职者请任便替若无负犯皆待考满未满者不得替诸道使管内之人及州县官属有政理尤异识略宏通行业精修艺能超絶及懐才未逹隠徳邱园或堪充内官不称州县者并申送吏部将校偏裨有兵谋武艺或堪充宿卫可为统帅者申送兵部
　　右请不限少多各令长官具述才行谋略举送朝廷皆申上吏部兵部各设官署以处之审量才能铨第髙下每官职有阙及别须任使则随才擢用【如汉光禄勲领三署郎】称举者举主加阶进爵得贤俊者迁其官【若自用僚属虽得贤不赏】
　　禁约杂条
　　一诸使及诸司州府长官举用僚属请明书事迹徳行才能请授某官某职皆先申吏部兵部【若诸使奏官兼带职掌者即以职掌分其文武不计本官带州县职即申吏部带军职即申兵部】吏部兵部誊其词而奏【云得某使某曹司某州府状称】以元状人入按每使每司每州各为一簿
　　一所举官吏在任日有行迹乖谬不如举状及犯罪至徒以上者请兼坐举主【其所犯人自依常法本条处分】一人夺禄一年【诸使无禄者准三品官以料钱折纳依时估计】二人夺赐【无赐者贬其色降紫从绯降绯从緑降緑从碧】三人夺阶及爵【冇爵无阶有阶无爵者加夺赐及勲】四人解见任职事官【已上任者并追解之】五人贬官【节度观察使降为刺史刺史降为上佐皆以边州】六人除名有犯赃罪至流以上者倍论之【倍谓一人从二人之法二人从四人之法三人从六人之法罪止三人】若举用后续知过谬具状申述及自按劾者请勿论【此谓所知不审举用失误者】
　　一所举官有因奸纳赂而举者有亲故非才而举者有容受嘱托而举者有所知不善而故举者有犯一科请皆以罔上论不在官赎限嘱托举者两俱为首规求者为从
　　杜佑评曰夫人生有欲无君乃乱君不独治故建庶官昔在唐虞皆访于众则舜举八元八凯四岳之举防龙稷契盖所用人之大略也降及三代择于乡庠然后授任其制渐备秦汉之道虽不师古闾塾所推犹本乎行而郡国佐吏并自奨擢备尝试効乃登王朝内官有僚属者亦得征求俊彦暨于东汉初置选职推择之制尚习前规左雄议以限年其时不敢谬举所以二汉号为多士魏晋设九品置中正盖论阀阅罕考行能选曹之任益为崇重州郡之刺史太守内官之卿尹大夫咸吏部所署而辟召及乡里之举旧式不替永嘉之后天下幅裂三百余祀方遂混同中间各承正号凡有九姓大抵不变魏晋之法皆乱多治少谅无足可称夫文质相矫有如循环教化所由兴衰是系自魏三主俱好属文晋宋齐梁风流弥扇体非典雅词尚绮丽浇讹之弊极于隋世且三代以来宪章可举唯称汉室继汉之盛莫若有唐惜乎当创业之初承文弊之极可谓遇其时矣羣公不议救弊以质而乃因习尚文风教未淳虑由于此缅观往昔论选举者无代无之或云官繁人困要省吏员或云等级太多患在速进或云守宰之职所择殊轻或云以言取人不如求行是皆能知其失莫究所失之由何者按秦法唯农与战始得入官汉有孝悌力田贤良方正之科乃时令徴辟而常嵗郡国率二十万口贡止一人约计当时推荐天下才过百数则考精择审必获器能自兹厥后转益烦广开元天寳之中一嵗贡举凡有数千而门资武功艺术胥吏众名杂目百戸千途入为仕者不可胜纪比于汉代且増数十百倍安得不重设吏职多置等级递立选限以抑之乎常情进趋共慕荣逹升髙自下由迩陟遐固宜骤厯方至何暇淹留著绩秦氏列郡四十两汉郡国百余太守入作公卿郎官出宰县邑便宜从事阔略其文无所可否责以成效寄委斯重酬奨亦崇今之剖符三百五十郡县差降复为八九邑之俊乂不得有之事之利病不得专之八使十连举动咨禀地卑礼薄势下任轻诚曰徒劳难阶超擢容易而授理固然也始后魏崔亮为吏部尚书无问贤愚以停解日月为断时沈滞者皆称其能魏之失才实从亮始洎隋文帝素非学术盗有天下不欲权分罢州郡之辟废乡里之举内外一命悉归吏曹才厠班列皆由执政则执政参吏部之职吏部总州郡之权罔究体国推诚代天理物之本意是故铨综失叙受任多滥岂有万里封域九流丛凑抡材授职仰成吏曹以俄顷之周旋定才行之优劣求其无失不亦谬欤尔后有司尊贤之道先于文华辩论之方择于书判靡然趋尚其流猥杂所以阅经号为倒拔征词同乎射覆置循资之格立选数之制压例示其定限平配絶其逾涯或糊名考覈或十铨分掌茍济其末不澄其源则吏部专总是作程之弊者文词取士是审才之末者书判又文词之末也凡为国之本资乎民甿民之利害系乎官政欲求其治在久其任欲久其任在少等级欲少等级在精选择欲精选择在减名目俾士寡而农工商众始可以省吏员始可以安黎庶矣诚宜斟酌治乱详覧古今推仗至公矫正前失或许辟召或令荐延举有否臧论其诛赏课绩以考之升黜以励之拯斯刓敝其效甚速实为大政可不务乎
　　学校
　　有虞氏大学为上庠小学为下庠夏后氏大学为东序小学为西序商制大学为右学小学为左学又曰瞽宗周制大学为东胶小学为虞庠又云天子曰辟雍王太子王子羣后之太子卿大夫元士之适子国之俊选皆造焉古之教者家有塾党有庠遂有序国有学汉髙帝以叔孙通为奉常诸弟子共定礼仪者咸为选首其后亦未遑庠序之事至孝文时颇登用文学之士然帝本好刑名之言及孝景不任儒学窦太后又好黄老术故诸博士具官待问未有进者武帝立后窦太后崩田蚡为丞相黜黄老刑名百家之言延儒者百数乃因旧博士置弟子五十人太常择年十八以上仪状端正者补博士弟子昭帝举贤良文学増博士弟子员数满百人至成帝时刘向请兴辟雍设庠序帝下公卿议防向病卒成帝末増弟子员三千人嵗余如故及王莽为宰衡欲耀众庶遂兴辟雍増元士之子得受业如弟子甲乙之科后汉质帝本初元年梁太后诏大将军以下至六百石悉遣子弟就学每春秋輙于乡射月一享防以此为常有劝勉进用之端于是游学者増至三万余生然章句渐疎而多以浮华相尚儒者之风盖衰矣桓帝建和初诏诸学生课试补官永夀二年复课试诸生补郎舍人献帝建安中侍中鲍衡奏按王制立大学小学自王太子以下皆教以诗书而升之司马谓之贤者任之以官故能致刑措之盛立太平之化也今学博士并设表章而无所教授兵戎未戢人并在公而学者少可听公卿二千石六百石子弟在家者及将校子弟见为郎舍人者皆可听诣博士受业其髙才秀逹学通一艺太常为作品式从之【晋挚虞决疑云汉初置博士而无弟子后置弟子五十人与博士俱共习肄礼仪又増满五百人汉末至数千人】魏文帝黄初五年立太学于洛阳时慕学者始诣太学为门人满二嵗试通一经者称弟子不通者罢遣弟子满二嵗试通二经者补文学掌故不通者听随后辈试试通二经亦得补掌故满三嵗试通三经者擢髙第为太子舍人不第者随后辈复试试通亦为太子舍人舍人满二嵗试通四经者擢其髙第为郎中不通者随后辈复试试通亦为郎中郎中满二嵗能通五经者擢髙第随才叙用不通者随后辈复试试通亦叙用晋武帝初太学生三千人泰始八年有司奏太学生七千余人才任四品听留诏曰已试经者留之大臣子弟堪受教者令入学其余遣还郡国咸宁二年起国子学【周礼国之贵游子弟故曰国子】东晋元帝时太常贺循上言尚书被符经置博士一人又多故厯纪儒道荒废学者能兼明经义者少今宜周礼仪礼二经置博士二人春秋三置三人其余则经置一人合八人太常车允上言按二汉旧事博士之职唯举明经之士迁转各以本资初无定班魏及中朝多以侍中常侍儒学最优者领之今博士八人愚谓宜依魏氏故事择朝臣一人经学最优者不系位之髙下常以领之每举太常共研厥中其余七人自依常铨选大兴初欲修立学校唯周易王氏尚书郑氏古文孔氏毛诗周官礼记论语孝经郑氏春秋左传杜氏服氏各置博士一人其仪礼公羊谷梁及郑易皆省不置博士孝武帝太元初于中堂权立行太学行释奠礼于时无复国子生置太学生六十人国子生权铨大臣子孙六十人行事讫罢【其国子生见祭酒博士单衣角巾执经一卷以代手版】自穆帝至孝武并以中堂为太学太元九年尚书谢石请兴国学以训胄子颁下州郡普修乡校帝纳其言明年选公卿二千石子弟为生然品课无章君子耻与其列国子祭酒殷茂上言臣闻旧制国学生皆取冠族华胄比列皇储中间混杂兰艾遂令人情耻之诏虽褒纳终不施行宋武帝诏有司立学未就而崩文帝元嘉二十年立国学二十七年废明帝泰始中初置总明观祭酒一人有道儒文史四科科置学士十人齐髙帝建元四年诏立国学置学生百五十人取王公以下子孙年十五以上二十以下家去都二千里为限帝崩乃以国讳废学武帝永明三年诏立学乃省总明观召公卿以下子弟置生二百二十人其年秋中悉集东昏侯永元初诏依永明旧事废学时有司奏国学太学两存焉【领国子助教曹思文上表曰太学之与国学斯是晋代殊其士庶异其贵贱耳然贵贱士庶皆须教之国学太学两存可也时太尉王俭复依晋代国子生单衣角巾执经代手版】后魏道武帝初定中原始于平城立太学置五经博士生员千余人天兴二年春増国子太学生员三千太武始光三年别起太学于城东后征卢元髙允等令州郡各举才学于是人多砥砺儒术转兴献文帝天安初立乡学郡置博士二人助教二人学生六十人后令大郡学立博士二人助教四人学生百人次郡立博士二人助教四人学生八十人中郡博士一人助教三人学生六十人下郡立博士一人助教一人学生四十人郡县学始乎此矣孝文太和中改中书为国子又开皇子之学及迁都洛邑立国子太学四门小学隋文帝开皇中国子寺不太常自前代皆属太常也唐武徳元年诏皇族子孙及功臣子弟于秘书外省别立小学七年诏诸州县及乡并令置学有明一经以上者有司试防加阶叙贞观五年太宗数幸国学遂増筑学舍千二百间国学太学四门亦増生员其书算各置博士凡三千三百六十员其屯营飞骑亦给博士授以经业无何髙丽百济新罗髙昌吐蕃诸国酋长亦遣子弟请入国学凡八千余人国学之盛近古未有龙朔三年东都置国子监丞主簿録事各一员四门博士助教四门生三百员俊士二百员置文馆于上台生徒三十人置崇文馆于东宫生徒二十人【皆以皇族缌麻以上亲皇太后皇后大功以上亲散官一品中书门下平章事六尚书功臣身食实封者京官职事正三品供奉官三品子孙京官职事从三品中书黄门侍郎子孙为之并尚书省补】西京国子监领六学【生徒皆尚书省补】一曰国子学生徒三百人【分习五经一经六十人以文武官三品以上及国公子孙从二品以上之曽孙为之】二曰太学生徒五百人【每一经百人以四品五品及郡县公子孙及从三品之曽孙为之】三曰四门学生徒千三百人【分经之制与大学同其五百人以六品七品及侯伯子男之子为之其八百人以庶人之俊造者为之】四曰律学生徒五十人【取年十八以上二十五以下以八品九品子孙及庶人之习法令者为之】五曰书学生徒三十人【以习文字者为之】六曰算学生徒三十人【以习计数者为之】凡二千二百一十人州县学生徒有差【州县学生门防与律书算学同诸生皆限年十四以上十九以下皆郡县自补京都八十员大都督中都督府上郡各六十员下都督府中郡各五十员下郡四十员京县五十员上县四十员中县三十员下县二十员也】凡诸学皆有博士助教授其经艺每嵗仲冬郡县馆监课试其成者长吏防属僚设乡饮之礼而荐送之开元七年十月皇太子诣国学行齿胄礼二十六年正月敕文天下州县每一乡之内里别各置一学仍择师资令其教授天寳初明经进士习尔雅九载国子监置广文馆知进士业博士助教各一人十二载七月举人不得充乡贡皆补学生四门俊士停之永泰二年正月敕诸道节度观察都督防御使等子弟并宰相朝官及神防六军子弟欲习业者自今以后并令补国子学生欲其业重籯金器成琢玉其中身虽有官欲附学读书者听其学官委中书门下即简择行业堪为师范者充数学生员数多少所习经业考试等第并所供粮料各委本司作事件闻奏







　　通志卷五十九
&lt;史部,别史类,通志&gt;
　　钦定四库全书
　　通志卷六十
　　宋　右　廸　功　郎　郑　樵　渔　仲　撰
　　刑法略第一
　　歴代刑制　肉刑议　赦宥
　　歴代刑制
　　黄帝以兵定天下此刑之大者陶唐以前未闻其制虞舜圣徳聪眀建法曰象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉于是流共工于幽州放驩兠于崇山窜三苖于三危殛鲧于羽山四罪而天下咸服又五流有宅五宅三居惟明克允　夏启即位有扈不道誓众曰不用命戮于社后又作禹刑　商作汤刑洎纣无道廼重刑辟有炮烙之刑　周秋官之职建三典正月之吉始和布刑于邦国都鄙乃揭刑象之法于象魏使万民观之浃旬而敛又执旌节以宣布于四方而宪邦之刑禁一曰刑新国用轻典二曰刑平国用中典三曰刑乱国用重典凡盗贼军乡邑及家人杀之无罪凡报仇讐者书于士杀无罪凡杀其亲者焚之杀王之亲者磔之杀人者踣诸市三日伤人见血不以告者攘狱遏讼者告而诛之坐为盗贼者其孥男子入于罪女子入于舂槀凡有爵者与七十者与未齓者皆不为奴五刑之法墨罪五百劓罪五百宫罪五百刖罪五百髠罪五百凡二千五百所谓刑平国用中典者也墨者使守门劓者守闗宫者守内则者守囿髠者守积【王之同族不处宫刑是不剪其类也但髠头而已凡王族皆于隠处罚之故使守积音恣】穆王享国百年耄荒命吕侯作刑训夏赎刑【训夏禹赎刑之法从轻也】墨罚之属千劓罚之属千剕罚之属五百宫罚之属三百大辟之罚其属二百五刑之属三千【多于初制五百章】其后又作九刑【正刑五及流赎鞭扑】孔子曰大罪有五而杀人为下逆天地者罪及五代诬神鬼者罪及四代逆人伦者罪及三代乱教化者罪及二代手杀人者罪止其身又曰析言破律乱名改作执左道以乱政者杀作滛声造异服设恠伎奇器以荡上心者杀行伪而固言伪而辩学非而博顺非而泽以惑众者杀假于鬼神时日卜筮以疑人者杀此四诛者不待时不以聴　秦文公二十年法初有三族罪【张晏曰父母兄弟妻子如淳曰父族母族妻族】武公三年诛三父等而夷三族以其杀出子【寜公子三长武公为太子次徳公次出子寜公卒大庶长弗忌威垒三父废太子而立出子为君后三父等复共杀出子立武公】孝公初卫鞅请变法令令人为什伍而相収司连坐不告奸者腰斩告奸者与斩敌首同赏匿奸者与降敌同罚人有二男以上不分异者倍其赋有军功者各以律受上爵为私鬬者各以轻重被刑大小戮力本业耕织致粟帛多者复其身事末利及怠而贫者举以为収孥宗室非有军功论不得为属籍明尊卑爵秩等级各以差次名田宅臣妾衣服以家次有功者尊荣无功者虽富无所芬华令既具未布恐人之不信已乃立三丈之木于国都市南门募人有能徙者与五十金以眀不欺秦人初言令不便者以千数于是太子犯法卫鞅曰法之不行自上犯之将法太子太子君嗣也不可施刑刑其傅公子防黥其师公孙贾明日秦人皆趋令行之令初下有言令不便者有来言令便者卫鞅曰此皆乱化之人也尽迁于边城其后人莫敢议令甘龙杜挚极非之令之初作一日临渭刑七百余人百姓皆苦之居三年道不拾遗山无盗贼家给人足勇于公战怯于私鬬秦人大治而大恱【魏文侯师李悝撰次诸国法着法经皆罪名之制也商君受之以相秦具魏世语中】始皇即位遣将成蟜击赵反死屯留军吏皆斩及戮其尸【士卒死皆戮其尸】其后嫪毐作乱败其徒二十人皆枭首车裂徇灭其宗轻者为鬼薪【取薪给宗庙为鬼薪律曰鬼薪作二歳】后又体觧荆轲及平六国制蔵诗书及偶语弃市以古非今者族吏见知不举与同罪令下三十日不烧黥为城旦【髠髪输边筑长城城旦四嵗刑也】燕人卢生窃言始皇乐以刑杀为威因亡去始皇闻之怒诸生在咸阳者四百六十余人皆坑之其后东郡星陨为石或刻其石曰始皇死始皇尽诛石旁人胡亥立以赵高为郎中令更变律令有罪者相坐収族又羣盗起胡亥责李斯斯惧上书请行督责刑者相半其后赵高谮斯具五刑腰斩夷其三族　汉高祖初入咸阳约法三章曰杀人者死伤人及盗抵罪蠲削秦法兆民大恱然大辟尚有三族之诛先黥劓斩左右趾笞杀枭其首葅其骨肉于市其诽谤詈诅又先断舌故谓之具五刑彭越韩信之属皆受此戮其后又制曰有耐罪以上请之【髠其耏鬓曰耐】后以三章之法不足御奸遂令萧何攟摭秦法取其宜于时者作律九章惠帝二年制曰今法有诽谤妖言之罪【过误之言以为妖言】是使众臣不敢尽情而上无由闻过失也其除之又制上造以上及内外公孙耳孙有罪当刑及当城旦舂者皆耐为鬼薪白粲【上造爵满十六者也耳孙元孙之子也今以上造有功劳内外孙冇骨肉属连故事从其轻也城旦舂旦起行治城舂者妇人不参外徭但舂作米皆四歳刑也今皆就鬼薪白粲鬼薪已其上白粲坐择米使正白为粲皆三歳刑也】人年七十以上若不满十歳有罪当刑者全之除挟书律【挟蔵也秦律敢挟书者弃市】吕太后初除三族罪文帝制民有犯法已论其父母妻子同产坐之及収孥律令宜除之【孥子也秦法一人有罪収其家】罪疑者从轻于是刑罚大省断狱四百又感齐女淳于缇萦之言除肉刑定律曰诸当完者完为城旦舂【以完易髠以笞代劓以釱左右趾代刖今既曰完矣不复云以完代完此当言髠者完之矣】当黥者髠钳为城旦舂当劓者笞三百当斩左趾者笞五百当斩右趾及杀人先自告及吏受赇枉法守县官财物而即盗之已论命复有笞罪者皆弃市【命者名也成其罪也】罪人狱已决完为城且舂满三歳为鬼薪白粲鬼薪白粲一歳为臣妾臣妾一歳免为庶人【男子为臣女子为妾】臣妾满二歳为司寇司寇一歳及作如司寇二嵗皆免为庶人【罪降为司宼故一歳正司寇故二歳】其亡逃及有罪耐已上不用此令【在夲罪中又重犯者也】是后外有轻刑之名内实杀人斩右趾者又当死斩左趾者笞五百当劓者笞三百率多死【笞数既多亦不活】景帝制改定律笞五百曰三百笞三百曰二百犹尚不全自今吏及诸有秩皆受其官属所治所行所将【行谓按察夏孟反】其余饮食计偿费勿论【计所费而偿其直勿论罪】他物若买故贱卖故贵皆坐赃为盗【他物谓非饮食】吏迁徙免罢受其故官属所将监治送财物夺爵为士伍免之【谓夺其爵令为士伍又免其官职即今律所谓除名也士伍者言从士卒之伍】无爵罚金二斤没入所受有能捕告畀其所受赃其后罢磔曰弃市【先此诸死刑皆磔之于市今罢之若妖逆则磔之磔谓张其尸也】复下诏曰长老人所尊也鳏寡人所怜也其着令年八十以上八嵗以下孕者未乳【乳产】师侏儒【乐师瞽者侏儒短人不能走】当鞫系者颂系之【颂读曰容容寛不桎梏】罪死欲腐者许之【如腐木不生实矣】六年定铸钱伪黄金弃市律又以笞者或至死未毕复减笞三百曰二百笞二百曰百其定棰令【棰长五尺其木厚一寸其末薄半寸皆平其节】笞臀【先时笞背】毕一罪乃得更人【更人更易行笞人】自是笞者得全然死刑即重而生刑又轻人易犯之孝武调发烦数民穷犯法遂令张汤赵禹条定法令作见知故纵监临部主之法【见知人犯法不告为故纵而所监临部主有罪并连坐】缓深故之罪【孝武欲急刑吏深害及故入人罪者皆寛缓之】急纵出之诛律令凡三百五十九章【萧何夲定律九篇叔孙通又加十八篇张汤又撰越宫律二十七篇赵禹撰朝律六篇合为六十篇】大辟四百九条千八百八十二事死罪决事比万三千四百七十二事【比以例相比况】文书既繁主者不能遍睹或罪同而论异孝昭制子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请宣帝患刑法不一置廷平四人平之成帝鸿嘉初又定令年未满七歳贼鬬杀人及犯殊死者上请廷尉以闻得减死合于三赦防弱老眊之人此皆法令稍定近古而便人者也哀帝绥和二年除诽谤抵欺法平帝元始中制曰前诏有司复贞妇归女徒诚欲以防邪僻全贞信及眊悼之人刑罚所不加圣王之所制也惟苛暴吏多拘系犯法者亲属妇人老弱其明敕百僚妇女非身犯法及男子年八十以上七嵗以下家非坐不道诏所名捕他皆无得系【名捕谓下诏特所捕也】其当验者即验问【就所居而问之】定着令【王莽居摄翟义刘信起兵讨莽为莽败之夷三族其后陈良终带叛入匃奴莽求得行焚如之刑具峻酷篇】　后汉光武留心庶狱然自王莽位之后旧章不存法网弛纵无以惩肃梁统上疏曰臣窃见元帝初元五年轻殊死刑三十四事哀帝建平元年轻殊死刑八十一事其四十二事手杀人者减一等自后人轻犯法吏易杀人臣愚以为刑罚不茍务轻务其中也是以五帝有流殛放杀之诛三王有大辟刻肌之刑所以为除残去乱也高帝定法之后代文帝遭世康平因时施恩省肉刑相坐之法天下防平武帝值中国全盛征伐逺方百姓罢弊豪杰犯禁奸吏弄法故重遁匿之科着知縦之律宣帝履道要以御海内臣下奉宪不失防墨天下称安孝元孝哀即位日浅丞相王嘉等便以数年之间亏除先帝旧约定令断律凡百余事臣取其尤妨政者条奏伏请择其善者而从之定不易之典时廷尉议以为崇刑峻法非眀王急务遂罢之章帝时郭躬条奏请重文可从轻者三十一事着于令陈宠又代躬为廷尉帝纳宠言制除鉆钻诸惨酷之科解妖恶之禁又除文致请谳五十余事着于令宠复校律令刑法溢扵甫刑者奏除之曰今律令犯死刑者六百一十耐罪千六百九十八赎罪以下二千六百八十一溢于甫刑千九百八十九其四百一十大辟千五百七耐罪七十九赎罪请令三公廷尉集平律令可施行者大辟二百耐罪赎罪二千八百合为三千其余千九百八十九事悉可详除会宠得罪遂罢安帝永初中法稍苛繁人不堪之陈宠子忠复为尚书略依宠意奏上三十三条为决事比【比例也必寐反】以省谳之弊又上除蚕室刑【西汉文景已除宫刑今复除蚕室刑者是当时虽有文而未悉断武帝时司马迁犯法下蚕室则其事矣今申明除之】献帝初应劭又删定律令撰具律夲章句尚书旧事廷尉版令决事比例司徒都目五曹诏书及春秋折狱凡二百五十篇又集议驳三十篇以类相从凡八十二事于是旧事存焉曹公秉政欲复肉刑陈羣深陈其便钟繇亦赞成之孔融王修不同其议遂止于是乃定甲子科犯釱左右趾者易以木械是时乏铁故易以木焉又以汉律太重故令依律论者聴得科半使半减也魏文帝受禅后有大女刘朱挝子妇酷暴前后三妇
　　自杀论朱减死作尚方因是下愁毒杀人减死之令明帝改士庶罚金之令男聴以罚代金妇人加笞还从鞭督之例以其形体裸露故也时所用旧律其文起自魏文侯师李悝撰次诸国法着经以为王者之政莫急于盗贼故其律始扵盗贼顷刻追捕故着囚捕二篇其轻狡越城博戏借假不防滛侈逾制以为杂律一篇又以具其加减是故所着六篇而已然皆罪名之制也啇君习以为秦相汉承其制萧何定律除参夷连坐之罪増部主见知之条益事律擅兴廐户三篇合为九篇叔孙通益律所不及傍章十八篇张汤越宫律二十七篇赵禹朝律六篇合为六十篇又汉时决事为令甲以下三百余篇又司徒鲍昱撰嫁娶辞讼决为法比都目凡九百六卷世有增损轻重乖异而通条连句上下相防虽大体异篇实相探入盗律有贼伤之例贼律有盗章之文兴律有上狱之法廐律有逮捕之事若此之比错糅无常后人生意各为章句叔孙宣郭令卿马融郑康成诸儒章句十有余家家数十万言凡断罪所当由用者合二万六千二百七十二条七百七十三万二千二百余言言数益繁览者益难天子于是诏但得用郑氏章句不得杂用余家卫觊又奏曰刑法者国家之所贵重而私议之所轻贱狱吏者百姓之所系命而选用者之所卑下请置博士转相教授然而律文烦广事比众多离夲依末决狱之吏如廷尉狱吏范受囚绢二丈附轻法论狱吏刘象受属偏考囚张茂物故附重法论之象虽皆弃市而轻枉者相继其后天子又下诏改刑制命陈羣刘邵等删约旧科旁采汉律定为魏法制新律十八篇州郡令四十五篇尚书官令军中令合百八十余篇其序略曰旧律所以难知者由于六篇篇少故也篇少则文荒文荒则事寡事寡则罪漏故集罪例以为刑名冠于律首凡所定增十三篇就故五篇合十八篇扵正律九篇为增于旁章科令为省矣更依古义制为五刑其死刑有三髠刑有四完刑作刑各三赎刑十一罚金六杂抵罪七凡三十有七各以为律首司马景王辅政时犯大逆者其法诛及已出之女毋邱俭之诛其子甸妻荀氏应坐死其族兄顗通表魏帝以乞其命诏聴离婚荀氏所生女芝为颍川太守刘子元妻亦坐死以懐姙系狱荀氏辞诣司隶校尉何曾乞恩求没为官婢以赎芝命曾哀之使主簿程咸上议曰臣以为女人有三从之义无自专之道出适他族降父母之服所以明外成之节也而父母有罪则追刑夫党见诛又随戮一人之身内外受辟女既产育则他族之母无辜受戮伤孝子之心且男既不得罪于他族而女独婴戮于二门臣以为在室宜从父之诛既醮可随夫之罚于是诏有司改定律令司马文王继秉魏政患前代律令烦杂陈羣刘邵虽经改革而科网太宻扵是命贾充郑冲荀觊荀朂羊祜王业杜友杜预裴楷周雄郭颀成公绥栁轨荣邵等定法令就汉九章増十一篇仍其族类正其体号合三十篇六百三十条二万七千六百五十七言蠲其苛秽归于益时其余未宜除之者若军事田农酟酒未得皆从人心权设其法太平当除故不入律悉以为令施行制度以此设教违令有罪则入律也其常事品式章程各还其府为故事减枭斩族诛从坐之条除谋反适养母出女嫁皆不复还坐父母弃市省禁锢相告之条去捕亡亡没为官奴婢之制轻过误老小女人当罚金杖者皆令半之重奸伯叔母之令弃市淫寡女三嵗刑崇嫁娶之要峻礼教之防凖五服以制罪也凡律令合二千九百二十六条十二万六千三百言六十卷故事三十卷　晋武帝防始三年贾充等修律令成帝亲自临讲使裴楷执读四年正月大赦天下乃班新律其后明法掾张褧又注律表上之其要曰律始于刑名者所以定罪制也终于诸侯者所以毕其政也是以经略罪法之轻重正加减之等差明发众篇之多义补其章条之不足较举上下纲领其犯盗贼诈伪请赇者则求罪于此作役水火畜养守偹之细事皆求之作夲名告訙为之心舌捕系为之手足断狱为之定罪名例齐其法制自始及终往而不穷变动无常周流四极上下无方不离于法律之中其知而犯之谓之故意不以为然谓之失违忠欺上谓之谩背信蔵巧谓之诈亏礼废莭谓之不恭两讼相趣谓之鬬两和相害谓之戏无变斩击谓之贼不意误犯谓之过逆节絶理谓之不道陵上僭贵谓之恶逆将害未发谓之戕唱首先言谓之造意二人对议谓之谋制众建计谓之率不和谓之彊攻恶谓之略三人谓之羣取非其物谓之盗货财之利谓之赃凡二十者律义之较名也五刑不简正于五罚五罚不服正于五过意善功恶以金赎之故律制生罚不过十四等死刑不过三徒加不过六囚加不过五累作不过十一嵗累笞不过千二百刑等不过一嵗金等不过四两夫操刀执防刀妄加则伤物防妄弹则侵直枭首者恶之长斩刑者罪之大弃市者死之下髠作者刑之威赎罚者误之诫王者立此五刑所以寳君子而逼小人也五刑成章輙相依凖法律之义也　东晋元帝为丞相在江东承制时百度草剏议断不循法律人立异议高下无状主簿熊逺奏曰自军兴以来临事改制朝作夕改至扵主者不敢任法每輙闗谘委之大官非为政之体若夲曹处事不合法令监司当以法弹违不得动用闗塞以壊成事按法葢麤术非妙道也矫割物情以成法耳若每随物情輙改法制此为以情壊法法之不一是谓多门开人事之路广私请之端非先王立法之夲意也凡为駮议者若违律令节度当合经传及前比故事不得任情以破成法愚谓宜令录事更立条制诸立议者皆当引律令经传不得直以情言无所依凖以亏旧典也是时帝以权宜从事尚未能从而河东卫展为晋王大理考摘故事有不合情者又上书论之元帝令曰先自元康以来事故荐臻刑禁滋蔓大理所上宜朝堂会议蠲除诏书不可用者此孤所虚心者也　宋文帝时蔡廓为侍中建议以为鞫狱不宜令子孙下辞明言父祖之罪自今但令家人与囚相见无乞鞫之详便足以眀伏罪不须责家人下辞朝议咸以为允从之时王上疏曰主守偷五疋常偷四十疋并死太重请加主守至十疋常偷至五十疋谢庄为都官尚书奏改定州狱曰旧官长竟囚毕郡遣督邮案验仍就施行督邮贱吏非能异扵官长虽有案验之名而无刑究之实愚谓此制宜革自今入重之囚县考正毕以事言郡并送囚身委二千石亲临覆辩必収声吞衅然后就戮若二千石不能决乃度廷尉神州统外移之刺史刺史有疑亦归台狱必令死者不怨而坐者无恨齐武帝令删定郎王植之集注张杜旧律合为一书
　　凡千五百三十条事未施行其文殆灭　梁武帝制依周汉旧事有罪者赎其科凡在官身犯罚金鞭杖督之罪悉入赎停罪其台省令史士卒欲赎者聴之时齐时旧郎蔡法度能言齐王植之律扵是使损益旧夲以为梁律天监初又令王亮等定为二十篇一曰刑名二曰法例三曰盗刼四曰贼叛五曰诈伪六曰受赇七曰告劾八曰讨捕九曰系讯十曰断狱十一曰杂十二曰户十三曰擅兴十四曰毁亡十五曰卫宫十六曰水火十七曰仓库十八曰廐十九曰闗市二十曰违制其制刑为十五等之差弃市以上为死罪大罪枭其首次弃市刑二嵗以上为耐罪言各随伎能而任使之也有髠钳五嵗刑笞二百収赎绢男子六十疋又有四嵗刑男子四十八疋又有三嵗刑男子三十六疋又有二嵗刑男子二十四疋罚金一两以上为赎罪赎死者金二斤男子十六疋赎髠钳五嵗刑笞二百者金一斤十二两男子十四疋赎四嵗刑者金一斤八两男子十二疋赎三嵗刑者金一斤四两男子十疋赎二嵗刑者金一斤男子八疋罚金十二两者男子六疋罚金八两者男子四疋罚金四两者男子二疋罚金二两者男子一疋罚金一两者男子二丈女子各半之五刑不简正于五罚五罚不服正于五过以赎论故为此十四等之制又九等之差一嵗刑半嵗刑百日刑鞭杖二百鞭杖一百鞭杖五十鞭杖三十鞭杖二十鞭杖十又有八等之差一曰免官加杖督一百二曰免官三曰夺劳百日杖督一百四曰杖督一百五曰杖督五十六曰杖督四十七曰杖督二十八曰杖督十其鞭有刑鞭法鞭常鞭凡三等之差刑鞭生革亷成法鞭生革去亷常鞭熟靼不去亷皆作鹤头纽长一尺一寸稍长二尺七寸广三寸靶长尺五寸杖皆用生荆长六尺有大杖法杖小杖三等之差大杖头围寸三分小头八分半法杖围寸二分小头五分小杖围寸一分小头极杪诸督罚大罪无过五十三十小者二十当笞二百以上者笞半余半后决中分鞭杖老小于律令当行鞭杖罚者皆半之其制鞭制杖法鞭法杖自非特诏皆不得用士人有锢禁之科亦以轻重为差其犯清议则终身不齿凡定罪二千五百二十九条又有令三十卷其后除赎罪之科　陈武帝令尚书删定郎范果参定律令又令徐陵等知其事制律三十卷科三十卷其制惟重清议禁锢之科若搢绅之族犯亏名教不孝及内乱者终身不齿自余一用梁法当刑扵市者夜须明雨须晴朔日八节六斋日月在张心日并不得行刑廷尉寺为北狱建康县为南狱并置正监平又制常以二月侍中吏部尚书三公郎部都令史三公录寃屈御史中丞侍御史兰台令史亲行京师诸狱及治署治察囚徒寃枉　后魏起自北方属晋室之乱部落渐盛其主乃峻刑法每以军令从事人乘寛政多以违令得罪死者以万计扵是国落骚然其后当死者聴其家献金马以赎犯大逆者亲族男女无少长皆斩男女不以礼交皆死人相杀者聴与死家牛马四十九头及送葬器物以平之无系讯连逮人坐盗官物一备十及道武既平定中原患旧制太峻命三公郎王徳除其酷法约定科令至太武帝神防中诏崔浩定律令除五嵗四嵗刑増一年刑大逆不道腰斩诛其同籍年十四以下腐刑女子没县官害其亲者轘之为蛊毒者男女皆斩而焚其家其巫蛊者负羖羊抱犬沈诸泉当刑者赎贫则加鞭二百畿内人富者烧炭于山贫者役于圚溷女子入舂槀其痼疾不逮于人守苑囿王官阶九品得以官爵除刑妇人当刑而孕产后百日乃决年十四以降刑之半八十及九十非杀人不坐拷讯不逾四十九论刑者部主言状公车鞫辞而三都决之当死者定按奏闻帝亲临问无异辞怨言乃刑之诸州囚之大辟皆先谳报乃施行其后因官吏黩货太延中诏吏民得举告牧守之不法扵是凶悖者求得牧宰之失乃贪暴扵闾阎太平真君中以有司断法不平诏诸疑狱皆付中书依经义论决初盗律赃四十疋致大辟人多慢政乃减至三疋十一年诛崔浩正平初又令胡方回游雅改定律制凡三百七十条门房之诛四大辟百四十五刑二百二十一文成帝太安中以庶士多因酒致酗讼制禁酿酒沽饮皆斩吉凶賔亲则开禁有日程增置官伺察诸违犯赃二丈皆斩又增律七十九章门房之诛十有三大辟三十五刑六十二至献文帝除口误开酒禁故事斩皆裸形伏锧【砧也】孝文太和初制不令祼形又令髙闾修改旧文随例增减凡八百三十二章门房之诛十有六大辟之罪二百三十五刑三百七十七除羣行剽刼首谋门诛律重者止枭首时法官及州县多为重枷复以石缒囚颈伤肉至骨勒以诬服吏以为能帝闻而伤之乃制非大逆有明证而不疑辞者不得大枷宣武帝正始初尚书令髙肇等奏曰杖之小大鞭之长短令有定式但枷之轻重先无成制请造大枷长丈三尺喉下长丈通颊木各方五寸以拟大逆外叛自是枷杖之制颇有定凖法例律五等爵及在官品令从第五以上皆当刑二嵗免官者三载之后聴仕降先阶一等邢峦奏官人若有罪夲除名以职当刑犹有余资得降阶而叙至扵五等封爵除刑若尽永既甄削便同之除名扵例实爽愚谓自王公以下有封邑罪除名三年之后宜各降夲爵一等王及郡公降为县公公为侯侯为伯伯为子子为男至扵县则降为乡男五等爵者并依此而降至扵散男其乡男散男男无可降授者三年之后聴依其夲品之资出身从之及齐神武秉东魏政迁都扵邺羣盗颇起遂立严制诸彊盗杀人者首从皆斩妻子同籍配为乐戸其不杀人及赃不满五疋魁首斩从者死妻子亦为乐戸小盗赃满十疋以上魁首死妻子配驿从者流　北齐文宣帝受禅后命羣官刋定魏朝麟趾格又议造齐律积年不成其决狱犹依魏旧式武成帝河清三年尚书令赵郡王叡等奏上齐律十二篇一曰名例二曰禁卫三曰户婚四曰擅兴五曰违制六曰诈伪七曰鬭讼八曰盗贼九曰捕断十曰毁损十一曰廐牧十二曰杂其定罪九百四十九条又上新令四十卷大抵采魏晋故事其制刑名五一曰死重者轘之【轘音患】其次枭首并陈尸三日无市者列于乡亭其次斩刑殊身首其次绞刑死而不殊凡四等二曰流刑谓论犯可死原情可降鞭笞百髠之投于边裔以为兵卒未有道里之差其不合逺配者男子长徒女子配舂并六年三曰刑罪即耐罪也有五嵗四嵗三嵗二嵗一嵗之差凡五等各加鞭六嵗者加笞百其五嵗者八十四嵗者六十三嵗者四十二嵗者二十一嵗者无笞并鏁输作左校而不髠无保者钳之妇人配舂及掖庭织四曰鞭有百八十六十五十四十之差凡五等五曰杖有三十二十一十之差凡三等当加者上就次当减者下就次赎罪者旧有金皆代以中绢死者百疋流九十二疋刑五嵗七十八疋四嵗六十四疋三嵗五十疋二嵗三十六疋各通鞭笞论一嵗无笞则通鞭二十四疋鞭杖每十续绢一疋至鞭百则绢十疋无绢之乡皆凖绢収钱自赎笞十以上至死又为十五等之差当加减次如正决法合赎者谓流内官及爵秩比视老小阉痴并过失之属犯罚绢一疋及杖十以下皆名为罪人盗及杀人而亡者即掲名注籍甄其一房配驿戸宗室则不注盗不入奚官不加宫刑自犯流罪以下合赎者及妇人犯刑以下侏儒笃疾残废非犯死罪皆颂系之又列重罪十条一曰反逆二曰大逆三曰叛四曰降五曰恶逆六曰不道七曰不敬八曰不孝九曰不义十曰内乱其犯此十者不在八议论赎之限是后法令眀审科条简要又勑仕门子弟常讲习之故齐人多晓法律其不可为定法者别制权令二卷与之并行　后周文帝秉西魏政令有司斟酌今古通变修撰新律革命后武帝保定三年司宪大夫拓跋廸奏新律谓之大律凡二十五篇一曰刑名二曰法例三曰祀享四曰朝防五曰婚姻六曰戸禁七曰水火八曰兴缮九曰卫宫十曰市十一曰鬭竞十二曰刼盗十三曰贼叛十四曰毁亡十五曰违制十六曰闗津十七曰诸侯十八曰廐牧十九曰杂犯二十曰诈伪二十一曰请求二十二曰告言二十三曰逃亡二十四曰系讯二十五曰断狱大凡定罪千五百三十条其制罪一曰杖刑五自十至五十二曰鞭刑五自六十至于百三曰徒刑五徒一年者鞭六十笞十徒二年者鞭七十笞二十徒三年者鞭八十笞三十徒四年者鞭九十笞四十徒五年者鞭百笞五十四曰流刑流卫服去皇畿二千五百里者鞭百笞六十流要服去皇畿三千里者鞭百笞七十流荒服去皇畿三千五百里者鞭百笞八十流镇服去皇畿四千里者鞭百笞九十流藩服去皇畿四千五百里者鞭百笞百五曰死刑五一曰磬二曰绞三曰斩四曰枭五曰裂五刑之属各有五合二十五等不立十恶之目而重恶逆不道大不敬不孝不义内乱之罪也凡恶逆肆之三曰盗贼羣攻乡邑及入人家者杀之无罪若报讐者造于法【造七报反】而自杀之不坐经为盗者注其籍惟皇宗则否凡死罪枷而拲流罪枷而梏徒罪枷鞭罪桎杖罪散以待断皇族及有爵者死罪以下鏁之徒以下散之狱成将杀者书其姓名及其罪扵拲而杀之市惟皇族与有爵者隠狱其赎杖刑五金一两至五两赎鞭刑五金六两至十两赎徒刑一年金十二两二年十五两三年一斤二两四年一斤五两五年一斤八两赎流刑一斤十二两俱役六年不以逺近为差等赎死刑金二斤鞭者以百为限加笞者合二百止应加鞭笞者皆先笞后鞭妇人当笞者聴以赎论徒输作者皆任其所能而役使之若再犯徒三犯鞭者一身永配下役应赎金者鞭杖十収中绢一疋流徒者依限嵗収绢十二疋死罪者百疋其赎刑死罪五旬流刑四旬徒刑三旬鞭刑一旬限外不输者归扵法贫者请而免之大凡定法千五百三十七条其大略滋章条流苛宻比扵齐法烦而不要又初除复讐之法犯者以杀论帝又以齐之旧俗未改昏政贼盗奸宄颇乖宪章其年又为刑书要制以督之大抵持杖羣盗一疋以上不持杖羣盗五疋以上监临主掌自盗二十疋以上盗及诈请官物三十疋以上正长隠五户及丁五以上及地顷以上皆死自余依大律由是浇诈颇息焉宣帝虐忍无度令撰刑书谓之刑经圣制　隋文帝初令髙颎等更定新律其刑名有五一曰死刑二有绞有斩二曰流刑三有千里千五百里二千里应配者千里居作二年千五百里居作二年半二千里居作三年三曰徒刑五有一年一年半二年二年半三年四曰杖刑五自五十至于百五曰笞刑五自十至于五十而蠲除前代鞭刑及枭首轘裂之法其流徒之罪皆减从轻流役六年改为五年徒刑五年改为三年惟大逆谋反叛者父子兄弟皆斩家口没官又置十恶之条多采后齐之制而颇有损益一曰谋反二曰谋大逆三曰谋叛四曰恶逆五曰不道六曰大不敬七曰不孝八曰不睦九曰不义十曰内乱十恶及故杀人狱成者虽会赦犹除名其在八议之科及官品第七以上犯罪皆例减一等其品第九以上犯者聴赎应赎者皆以铜代绢铜一斤为负负十为殿笞十者铜一斤加至杖百则十斤徒一年赎铜二十斤每等则加铜十斤三年则六十斤矣流千里赎铜八十斤每等则加铜十斤二千里则百斤矣二死皆赎铜百二十斤犯法私罪以官当徒者五品以上一官当徒二年九品以上一官当徒一年当流者三流周比徒三年若犯公罪者加一年当流者各加一等其累徒过九年者流二千里自前代相承有司讯考皆法外或有用大棒束杖车辐鞵底压踝杖桄之属尽除之讯囚不得过二百枷杖大小咸为之程品行杖者不得易人又勑四方辞讼有枉屈县不治者令以次经郡及州至省仍不治乃诣阙申诉有所未惬聴挝登闻鼔有司录状奏之帝又每季亲录囚徒常以秋分之前省阅诸州申奏罪状后因览刑部奏断狱数犹至万条以为律尚严宻故人多防罪又勑苏威牛等更定新律除死罪八十一条流罪百五十四条徒杖等千余条定留惟五百条凡十二卷一曰名例二曰禁卫三曰职制四曰戸婚五曰廐库六曰擅兴七曰盗贼八曰鬭讼九曰诈伪十曰杂律十一曰捕亡十二曰断狱自是刑网简要疎而不失于是置律愽士弟子员断决大狱皆先牒明法定其罪名然后依断其后帝以用律者多致蹖驳罪同论异诏诸州死罪不得便决悉移大理按覆事尽然后上奏取裁十三年改徒及流并为配防十五年制死罪者三奏而后决帝无学以文法防下诸州有主典盗仓粟者差人驰驿斩之又于殿前决之人或有盗一钱亦死炀帝即位以文帝禁网深刻又勑修律令除十恶之条时斗秤皆小旧二倍其赎铜亦加三倍为差杖百则三十斤矣徒一年者六十斤每等加三十斤为差三年则百八十斤矣流无异等赎二百四十斤二死同赎三百六十斤旧制衅门子弟不得居宿卫近侍之官帝下制曰诸州犯罪被戮之门期以下亲仍令合仕聴参宿卫近侍之官三年新律成凡五百条为十八篇诏施行之谓之大业律一曰名例二曰卫宫三曰违制四曰请求五曰户六曰防七曰擅兴八曰告劾九曰贼十曰盗十一曰鬭十二曰捕亡十三曰仓库十四曰廐牧十五曰闗市十六曰杂十七曰诈伪十八曰断狱其五刑之内降从轻典二百余条其枷杖决罚讯囚之制葢并轻于旧是时百姓久厌苛刻喜扵刑寛其后帝外征四夷内穷嗜欲兵革歳动赋敛繁滋盗贼蜂起更为严制
　　肉刑议
  </div>
  <div class="pagination">
   <a href="通志_page66.html">
    上一页
   </a>
   <span>
    ...
   </span>
   <a href="通志_page62.html">
    62
   </a>
   <a href="通志_page63.html">
    63
   </a>
   <a href="通志_page64.html">
    64
   </a>
   <a href="通志_page65.html">
    65
   </a>
   <a href="通志_page66.html">
    66
   </a>
   <span class="current-page">
    67
   </span>
   <a href="通志_page68.html">
    68
   </a>
   <a href="通志_page69.html">
    69
   </a>
   <a href="通志_page70.html">
    70
   </a>
   <a href="通志_page71.html">
    71
   </a>
   <a href="通志_page72.html">
    72
   </a>
   <span>
    ...
   </span>
   <a href="通志_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
