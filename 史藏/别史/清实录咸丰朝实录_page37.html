<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 37 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 37 页/共 502 页</h1>
    <div class="content">
○诣皇贵太妃行宫问安。至还宫皆如之。　　

○谕内阁、僧格林沁等、奏参直隶布政使陈启迈、本日由御道旁经过、未经回避一摺。陈启迈、著交部议处。　　

○以恭谒慕陵、行周年大祭礼。免经过之宛平、良乡、涿、房山、涞水、易、六州县。次年额赋十分之三。　　

○是日驻跸黄新庄行宫。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。正月。癸卯。谕军机大臣等、陈阡奏、请裁陋规一摺。据称江西学政按临考试。每府需用棚规。前任学政孙葆元、收受规项。不一而足。现任学政张芾、亦复踵而加厉等语。该省历任学政。是否循照旧章。相沿收受。著陆建瀛、陆应谷、按照摺内所指各情。秉公确查。据实具奏。原摺著钞给阅看。将此各谕令知之。　　

○是日驻跸半壁店行宫。　　

○甲辰。驻跸秋澜行宫。　　

○乙巳。上诣永福寺拈香。　　

○谕内阁、李星沅、劳崇光、向烟奏、请调营员分带楚兵一摺。湖南靖州协副将博春、准升镇筸右营游击瞿腾龙、著署湖广总督龚裕、迅饬该二员兼程赴粤。交李星沅等、酌饬分带楚省官兵。以资策遣。　　

○又谕、李星沅、劳崇光奏、请分局收捐一摺。广东暂开捐输。原为两省剿匪之用。现在广西需费较繁。既据奏该省绅民。及外省士商。捐赀助饷。情形踊跃。若必令赴广东报捐。未免转增周折。著准其于广西省城。设立分局。就近收捐。查照部行章程妥办。　　

○又谕、李星沅、劳崇光奏、查明临事逃避之都司。请旨革职拏问一摺。广西署龙凭营都司谭永德、于贼匪尚未入境之先。即将关防等件、交该营把总看管。先自逃避。迨贼匪窜入龙州。该州知州、被贼掠去。又未能即时救护。所称打仗受伤之处。毫无凭据。显系捏饰。似此丧心无耻。实堪痛恨。谭永德、著革职拏问。交该大臣等、严审确情。按律治罪。寻部议。谭永德、拟问斩监候。业已畏罪自尽。应毋庸议。从之。　　

○谕军机大臣等、据李星沅等驰奏各摺件。已分别明降谕旨。均依议行矣。另片奏、缕陈筹剿事宜等语。解散胁从。诚用兵之良策。然须实在乡愚无知。被贼裹胁者。自宜原其一线。准予自新。其中诈伪情形。必当确加密察。傥系计图内应。探我虚实。或为利所动。暂时投诚。旋即反覆。赏盗之戒。不可不知。据称办理可有端倪。想该大臣等确察情形。不至堕贼奸计。且贼匪近来粮草火药。势将不继。正当趁此机会。官兵全力攻剿。壮练分段兜捦。以期迅就殄灭古人用兵。有以多制胜者。亦有以少击众者。全在相地度机。用人得当。固不必尽出一辙也。现在贼匪究有几股。每股头目。确系何人。前次奏报。均未详悉开陈。朕心甚为悬系。所有前经添调之黔兵一千名。及所请调之广东潮州兵。均著该大臣、迅即分咨飞调会剿。仍当迅速筹办。毋致老师糜饷。坐失事机。昨据乔用迁奏、讯出粤西盗匪股数。并差探情形一摺。钞给该大臣等阅看。其所称贼匪姓名图章暗号。均著严密访拏。悉数侦获。该大臣即分咨云南、贵州、湖南、广东各邻省。分饬各交界地方文武。协力同心。互相堵截。如有贼匪窜往。或各该省土匪、与粤西贼匪句结。一经获讯。得有该匪等股首盗窃真实情形。著各该督抚一面具奏。一面飞咨该大臣等、迅速掩捦。免致迟误。前谕令查闵正凤贻误实在情形。并此外劣迹。著即据实具奏。将此由四百里各谕令知之。　　

○赏跸路经过看守各行宫弁兵半月钱粮。　　

○予广西阵亡都司雷振坤、千总张世成、合永平、把总张彩云石贵、李逢春、马良春、王恩诏、外委张应星、云骑尉薛大经、祭葬世职、额外外委易闰昌等、赏恤如例。　　

○是日。驻跸梁格庄行宫。翼日如之。　　

○丙午。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○御更衣幄次、冠摘缨纬。诣孝和睿皇后几筵前行礼。躬奠哀恸。王以下文武大臣官员、均随行礼。　　

○御更衣幄次、服缟素。恭谒慕陵。未至碑亭。即降舆恸哭。步入隆恩门。诣宣宗成皇帝几筵前、行周年大祭礼。躬奠哀恸。王以下文武大臣官员、均随行礼。　　

○御更衣幄次、冠缀缨纬。诣孝穆成皇后孝慎成皇后孝全成皇后宝城前行礼。躬奠哀恸。王以下文武大臣官员。均随行礼。　　

○御更衣幄次。服缟素。诣宣宗成皇帝几筵前、行辞奠礼。　　

○赏守护昌陵慕陵。值班官员各一疋。兵丁半月钱粮。　　

○丁未。谕军机大臣等、王懿德奏、由京启程。行至河南。见祥符至中牟一带。地宽六十余里。长逾数倍。地皆不毛。居民无养生之路等语。河南自道光二十一年、及二十三年、两次黄河漫溢。膏腴之地。均被沙压。村庄庐舍。荡然无存。迄今已及十年。何以被灾穷民。仍在沙窝搭棚栖止。形容枯槁。雕敝如前。览奏深堪悯恻。著潘铎、亲往该处履勘。查明从前如何抚恤。是否办理不善。并现在穷黎户口实数若干。应如何设法安插之处。悉心筹计妥议具奏。民生疾苦。地方大吏。必应随时留意。况地近省垣。耳目尤切。该抚自当仰体朕怀。俾中泽哀鸿。得谋安集。庶不负父母斯民之责也。将此谕令知之。　　

○是日回銮、驻跸秋澜行宫。　　

○戊申。孝穆成皇后忌辰。遣官祭陵寝。　　

○吏部以大学士赛尚阿、应定何殿阁请。得旨。著为文华殿大学士。　　

○是日驻跸半壁店行宫。　　

○己酉。谕军机大臣等、周天爵奏、驰抵粤西、探闻贼匪情形一摺。所论颇为明晰。并以大黄江一股会匪。地险人众。亟宜先事戡除。与李星沅等、前奏择要进攻。所见不谋而合。昨据李星沅奏、因积雨连旬。滇兵尚未到齐。现在设法解散胁从。悬赏购募首逆。拟合湖南云贵各处官兵。加以壮练。由提督向荣。策遣进攻。目下计已接仗。李星沅、向荣、谋勇兼施。自必将金田会匪埽穴捦渠。此处办理得手。则右江各属股数虽多。自然闻风瓦解。可成摧枯之势。惟行军之要。首在临事而惧。好谋而成。粤西群盗如毛。豕突鸱张。未可轻视。即使金田奏捷。尚待次第埽除。周天爵戆直朴诚。甚有血性。向荣亦勇敢过人。朕心深所嘉许。但恐过于勇往。所向无前。转不免轻进疏率之失。李星沅、计虑务出万全。自属老成持重。但恐过于慎重。又不免迟误事机。行兵事势机宜。所争间不容发。需迟固属不可。轻锐尤属非宜。李星沅、既命为钦差大臣。自宜总领戎行。专司筹办。而周天爵、向荣、各受知遇重恩。务各殚竭智力。相助为理。现在周天爵、甫抵桂林。向荣在浔。李星沅在柳。总须扼要分防。仍复和衷合办。使三人如一人。协力同心。刚柔互济。泯意见而杜推诿。于事方为有济。朕引领南顾。宵旰焦劳。想李星沅、周天爵、向荣、定能不负诰诫。速埽贼氛。以慰廑望。周天爵现署巡抚。职兼军务。傥各属有须亲赴剿办。未便坐失事机。随时会同李星沅等、相机督剿。其地方寻常事件。藩司劳崇光、尽可代理。驿站一切。臬司吴鼎昌、亦可分办。固不必辞抚篆而专办军务也。至李殿元、宋煜、陶玉德、前已有旨革职拏问治罪。著即严讯定拟具奏。已革巡抚郑祖琛、前经李星沅、称其尚能熟悉该处情形。准令随营差遣。现在该大臣到粤已有数月。自能访知一切。该革员毋庸仍留军营。著即饬令回籍。将此由四百里谕知李星沅、周天爵、向荣、并传谕荣崇光、吴鼎昌知之。　　

○是日驻跸黄新庄行宫。　　

○庚戌。孝圣宪皇后忌辰。遣官祭泰东陵。　　

○上诣大高殿行礼。　　

○还宫。　　

○辛亥。诣寿康宫、问皇贵太妃安。　　

○谕内阁、朕念深典学。御极之始。即欲举行日讲旧典。礼臣以乾隆嘉庆年间。两朝训谕。皆以此事易滋流弊。徒尚虚文。俱奉命停止。是以斟酌未行。然朕心未尝不念兹在兹也。尚书有言曰、辞尚体要。又曰、不由古训。于何其训。儒臣进善于君。援古即以证今。若纷纷论列时事。恐启挟私逞臆之端。转失讲道沃心之义。朕几务余闲。将于翰詹诸臣中轮流选派。亲命题目。各拟讲义。分日进呈。在朕既可以古为鉴。且以观诸臣器识学问。为量能授任之资。庶几上下交相勉励。用副朕集思广益、崇实黜浮至意。　　

○又谕、给事中苏廷魅陈奏一摺。朕详加披览。所称求宏济之道。防骄泰之萌。意在推诚任贤。慎始图治。能见其大。朕甚嘉之。其论孝廉方正一条。亦合循名责实之意。著各省督抚学政。认真访择。务将品学兼优。众所推服之人。切实保举。以备录用。毋得虚应故事。名实不符。如所举非人。惟滥保之员是问。其各慎之。　　

○又谕、徐继畬奏、请将佥差不慎之知县议处一摺。福建署南平县知县刘用锡、于接解盗案内应行质讯人犯。并不严饬差役小心管解。以致九犯全行脱逃。非寻常疏忽可比。刘用锡、著交部严加议处。其任听差役推诿、漫无觉察之水口县丞。亦著该抚查明送部议处。该抚即勒提各兵役解省。提同已获二犯。研讯确情。分别究办。未获七犯。仍饬严拏务获。按律惩办。　　

○谕军机大臣等、前因福建租住神光寺。二夷。欲搬至道山观居住。降旨令裕泰确查情形具奏。兹据徐继畬奏称、夷人已于十一月十二月内。先后搬至道山观居住。将神光寺房屋交还。并将用印之租约。亦缴还涂销等语。前任侯官县知县兴廉、前因办理不善。降旨革职。何以此次夷人搬移。复责成该革员办理。著裕泰、查明徐继畬、有无回护徇庇等情。并遵前旨饬查各件。一并据实具奏。将此谕令知之。寻奏、徐继畬责成该革员经理。实因与该夷先有搬移之约。不使该革员置身事外。尚无回护徇庇别情。报闻。　　

○以福建上年晚稻歉收。暂缓各属买补动缺谷石。　　

○壬子。谕内阁、翰林院自学士以下。詹事府自庶子以下。著该衙门、将现任人员名单、开列进呈。按月更换一次。　　

○又谕、赓福奏、遵查已革都统任内所办事件。并参革人员呈诉各情一摺。已革委署翼长车淩皮勒、巴勒党车林、既经赓福查看该二员精力未衰。于牧务可期得力。著照所请。毋庸革退。令其回群当差。仍著随时查察。如精力稍形迟钝。即著据实甄别。其休致总管车林丕勒、及伊子协领嘎勒桑达尔窄、被参各情。著刑部提讯双德、按照赓福摺内情节。取具确供奏明。即交赓福就近秉公查办。　　

○又谕、陆建瀛奏、被参知县具禀申诉。请归案查办一摺。前任江西庐陵县知县陈俊、前经学政张芾、遵旨查奏陈阡案内。降旨解任。交陆应谷查办。兹据该员具禀申诉。虚实均应根究。著陆建瀛、会同陆应谷、将此案前后各情节。秉公确查、据实具奏。毋稍含混。　　

○又谕、庄浪城守尉怀成奏、马厂地界。久被番民侵占耕种。恳请查办一摺。著琦善派委妥员。确实查勘。应如何办理之处。核议具奏。凉州副都统兴泰、因何不肯会衔。著一并查明覆奏。　　

○谕军机大臣等、据礼部奏称琉球国使臣在部呈递禀函。复以＜口英＞夷在彼逗遛。恳求开导撤回等语。此事前已叠次降旨、谕令该大臣向呅酋设法开导。饬令撤回。兹复据该国禀称、不惟口□伯口□德呤尚未撤去。且屡有＜口英＞夷船只到彼。恶言惊吓。来去靡常。以致该国日久忧虑。琉球国臣服天朝。最称恭顺。况该王世子、年幼初立。属令使臣到京具禀。岂能置之不问。著徐广缙、仍遵前旨。再向呅口□安相机开导。谕令迅将口□伯口□德呤并其妻子人等。一律撤回。以免惊扰而恤藩封。琉球使臣原禀。著钞给阅看。将此谕令知之。　　

○又谕、本日据礼部奏、琉球使臣在部呈递禀函。因＜口英＞夷在彼逗遛。恳求开导撤回等语。已有旨交徐广缙查办。著礼部、即遵旨传谕该国使臣知之。　　

○两江总督陆建瀛奏、遵筹添塘避牐。拟俟本年漕竣兴工。得旨。不可藉词支吾。亦不可含混了事。　　

○江甯布政使杨文定、奏报回任日期。得旨。尔之才具。断不致因循废事。但属员之因循蒙混。尤应认真察劾。不患不明。惟患不公。朕期汝事事须一诚字一当字。　　

○命内阁中书姚近韩、左春坊左赞善郭沛霖、户部员外郎颜锡惠、礼部主事江健、江西道御史存葆、于本月二十七日起。每日一员听候召见。　　
</div>
    <div class="pagination">
<a href="清实录咸丰朝实录_page36.html">上一页</a><span>...</span><a href="清实录咸丰朝实录_page32.html">32</a><a href="清实录咸丰朝实录_page33.html">33</a><a href="清实录咸丰朝实录_page34.html">34</a><a href="清实录咸丰朝实录_page35.html">35</a><a href="清实录咸丰朝实录_page36.html">36</a><span class="current-page">37</span><a href="清实录咸丰朝实录_page38.html">38</a><a href="清实录咸丰朝实录_page39.html">39</a><a href="清实录咸丰朝实录_page40.html">40</a><a href="清实录咸丰朝实录_page41.html">41</a><a href="清实录咸丰朝实录_page42.html">42</a><span>...</span><a href="清实录咸丰朝实录_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
