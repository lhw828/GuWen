<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 159 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 159 页/共 502 页</h1>
    <div class="content">○又谕、寄谕钦差大臣胜保。昨据该大臣奏军营兵力尚单。不能四面兜围。东南一带。甚觉空虚。本日已谕令僧格林沁、派拨京营官兵二千名。察哈尔马队一千名。迅速前赴深州军营。听候调拨。此项官兵。三两日内即可赶到。著即择要布置。乘机围攻。痛加剿洗。万不可任贼分窜。张集馨、由庙工带兵折回。亦谕令在深州以南。督率团练。弹压抚绥。此时郝光甲、及明庆、蕴秀等、所带之兵。谅可赶到。再加以添派三千劲旅。兵力不为不厚。该大臣务当乘此机会。与西淩阿、善禄等、迅图围剿。一鼓荡平。毋稍延缓。将此由六百里加紧谕令知之。　　

○又谕、张集馨奏、遵旨回省、协同办理防剿一摺。逆匪窜入深州。现经胜保等、督兵围剿。僧格林沁、驻劄涿州策应。本日复谕令添派精兵。迅赴深州协剿矣。张集馨带兵五百名。练勇一千五百名。由庙工驰回。正可并力夹击。著即驰抵深州迤南一带。扼要严密堵截。毋任逆党偷窜。昨据胜保奏、深州东路饶阳县。团集乡勇万余人。堪资堵御。可见地方百姓。志切同仇。洵足补兵力所不逮。并著该藩司、于沿途经过各处。剀切晓谕。实力团练。俾皆奋勇杀贼。尽歼丑类。以靖畿疆。将此由六百里谕令知之。　　

○又谕、自逆匪窜踞金陵。已逾半载。向荣统带大兵。虽屡挫贼锋。未能克期收复。朕宵旰焦劳。无时或释。因念向荣带兵以来。将弁中奋勇打仗者。颇不乏人。即如湖北红山之役。一日破贼十三垒。到金陵后。连破贼垒。七桥瓮一仗。尤为出力。在该大臣以贼匪未平。金陵未复。不敢遽行保奏。然从征将弁。日久勤劳。若不量加奖叙。何以激励戎行。该大臣前保之副将德安、瑞格、明安泰、均经朕简放总兵。此外军营各员。叠次打仗杀贼、尤为出力者。著向荣、许乃钊、秉公酌核保奏。候朕施恩。总期无滥无遗。以作士气。此旨、著宣示军营。俾咸知感奋。仍著该大臣等、激励将弁。迅图克复。埽穴捦渠。以副朕望。将此由六百里谕令知之。　　

○又谕、庆锡奏、查明遵化等营、炮位演放一摺。据称、镶黄旗汉军都统。派委副参领刘鏸、带领炮甲。到马兰镇演放各炮。其用药用子轻重高低远近。悉经讲解。该兵丁俱能领悟。并派妥弁、随该参领等、前往遵化营。将各项炮位堪用者。拣选逐一演放。均堪适用。并于鲇鱼关、马兰峪城等处炮位。亦查明开单存记。当饬该参领等回京。道经蓟州。会同将弁。将该营炮位。逐加演放。俾得传习。以资防守等语。以上炮位。均著留于该营。如法演习。毋得日久生懈。并著挑选二百斤上下炮位四十尊。由蓟州营、解赴通州。以备分拨应用。将此谕令知之。　　

○又谕、有凤奏、县城失守、贼势猖獗、请添兵拨饷一摺。福建贼匪。攻陷仙游县城。兴化去仙游数十里。且偪近省垣。土匪四处句结。尤宜严密设防。该署督已飞咨提督炳文、饬令总兵钟宝三、带兵赶赴兴化一带。实力攻剿。并派文武各员分防江口。及永福县等处地方。复经王懿德、由泉州、派令署游击耿元兴等、带兵迎剿。合力围攻。当可不致蔓延。江西贼匪。已顺流东窜。所有防堵该省之兵。亦可分别调回应用。现在徵调纷繁。经费支绌。该署督等、亦所深悉。前次漳州府、及沙县等城。被匪攻陷。该处绅民。激于公忿。旋即收复。可见士民忠义。守御堪资。为今之计。仍当拣派贤员。劝谕团练。保卫地方。协助兵力。至于需用饷银。著仍遵前旨。即就本省地方。酌量情形。妥为筹画。或劝谕捐输。或试行钞票。搭放大钱。惟在经理得人。自可试行有效。该署督等、谅能统筹全局。仰体朕意也。将此由六百里谕令知之。　　

○又谕、寄谕两广总督叶名琛。广东巡抚柏贵。有人奏、舟师之锐。莫如红单船。而欲红单船之得用。必由广东绅士雇觅。候选道伍崇曜。素为该处民勇人等信服。应即令该员办理等语。此事前已有旨。谕令该督等筹办。著再传谕伍崇曜、按照所奏各情。悉心筹画。即责成该员专办。傥江面贼船。一律廓清。即爵赏之荣。亦所不吝。该员身受国恩。自当力图报效也。将此由六百里谕令知之。　　

○添派户部尚书孙瑞珍、刑部左侍郎罗惇衍、办理巡防事宜。　　

○命前任湖北布政使唐树义、以二品顶带为湖北按察使。　　

○调广东兵一千五百名。赴福建剿贼。　　

○拨广东司库银十万两。解往福建。以备军需。


大清文宗协天翊运执中垂谟懋德振武圣孝渊恭端仁宽敏显皇帝实录卷之一百七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。九月。癸亥。以海运漕粮、全数抵津。颁浙江省城风神庙、御书扁额。曰宣仁利运。天后宫、御书扁额。曰海澨流慈。　　

○谕内阁、太仆寺卿王茂荫奏参、已革庐州府知府胡元炜、贪污狼藉。将蠹役徐淮。收为门生倚势扰害。经周天爵、奏参革审。李嘉端辄将该员仍留署任。署怀远县知县杨昌拔、贪鄙婪赃遇贼潜逃、并任听县差王成等、肆行抢掠、李嘉端虽将该员撤任。仍复委用等语。似此贪劣之员。若不严行惩办。何以饬吏治而服民心。著刘裕鉁、即将该员等劣款。逐一确查。从严参办。并提同徐淮、王成等。严审确情。按律惩治。至合肥县办理团练之廪生唐会衢、翰林院庶吉士黄先瑜、监生郭有训、廪生吴毓芬、监生姚恩祺、举人周沛霖、赵凤举、副贡生司玙、廪生龚永孚、文生蒯德模、李鹤章、所办团勇。均有成效。著该署抚即传谕该绅士等、加以奖勉。令其实力董率。保卫乡闾。并查明各属绅士。捐赀出力。及杀贼立功者。即行奏请鼓励。候朕施恩。　　

○谕军机大臣等、崇恩奏、拏获奸细、据供逆匪欲往天津等语。天津地方紧要。前据文谦等奏、拨兵练勇情形。防堵似尚周妥。惟此时逆匪。困踞深州。难保不急图旁窜。著传谕文谦等、总须严密设防。不可稍形松懈。盘诘奸宄。尤为紧要。仍当随时侦探贼踪。务得确信。与庆祺知照联络。互为声援。至原片所称、天津一带。习教之人颇多。如果实有为匪不法重情。自应照例惩办。若此时骤行查究。恐人心惊扰。转致别生事端。该盐政等、总宜密加防范。不可稍涉张皇。原片著钞给阅看。将此由五百里传谕文谦、并传谕特克慎、张起鹓知之。　　

○又谕、据张亮基、崇纶奏、逆船窜扑田镇、官兵水陆获胜情形。自八月三十日。至九月初二日。三次接仗。计毙贼三百余名。击沉溺毙者甚多。防剿尚属认真。所有南北岸分扰余匪。著即责成唐树义、及徐丰玉、张汝瀛等、督率各文武员弁。带领兵勇。无分水陆。扼要堵剿。以期歼除净尽。毋稍疏虞。该司道等、均能深悉贼情。相机堵剿。当可得力。昨有旨、已将江忠源补授安徽巡抚。并命唐树义、以二品顶带补授湖北臬司矣。前因贼窜安庆。扰及巢县。窥伺庐州。若不及早扼截。必致纷纷北窜。又成滋蔓之势。叠次飞催江忠源、迅赴皖省援应。现在该抚行抵何处。即著张亮基等、飞催速带兵勇。驰赴皖省。剿办贼匪。万不可稍有稽延。致误事机。都司戴文兰等、所带兵勇二千名。现已行至田镇。并著饬令先行。兼程赴皖。湖北省新造炮船。仍须驶赴下游。以助江面攻剿。该署督俟吴文镕抵楚后。将现在地方情形。详细告知。即行交卸。赴山东新任。此次击贼出力员弁兵勇。及伤亡弁兵。著即确查。分别奏请奖恤。将此由六百里加紧谕令知之。　　

○署山东巡抚崇恩奏、遵筹防堵。地方安谧。得旨。总在时刻稽查。不可张皇失措。　　

○以湖南剿匪出力。予县丞王鑫、以同知直隶州升用。赏蓝翎。　　

○甲子。谕内阁、恒春奏参、误报贼情之知县、请旨革职一摺。山西五台县知县林植棠、因误闻贼至平山。并盘获徐埙书函。有贼已踞该县陈家庄之语。即经禀报该抚。迨查系讹传。延至三日之久。始将错误缘由具禀。实属玩误。该抚仅请革职。不足蔽辜。林植棠、著即革职拏问。交刑部定拟罪名具奏。至军行首重侦探。各地方官于贼踪所至。总宜查探明确。随时禀报。傥有轻率具禀。致误军情者。著各统兵大臣。及各该督抚。严行参办。亦不得因有此旨。匿不具报。以致迟延贻误。　　

○又谕、文谦等奏、盘获私行回籍之兵丁张贵、刘振远等、请交马兰镇及通永镇。就近查办。并形迹可疑之侯赘勋等。解回密云、滦州、甯河、等处原籍讯办等语。当此用兵之际。纪律必应严肃。何以带兵各员。任令该兵丁私行折回。且携有军械钱文等件。难保无别项情弊。著该总兵等、严行讯究。如系私自逃回。即照军法惩办。断难宽宥。并著各路军营统兵大臣。随时查察。如有似此私逃兵丁。即著按律严办。毋稍轻纵。其形迹可疑人犯。著各该地方官、严讯确情。分别办理。　　

○谕军机大臣等、据僧格林沁奏、派兵驰赴深州一摺。本日据胜保奏、深州贼匪窜往东南。全股逃逸等语。著僧格林沁。即饬多尔济那木凯、达洪阿、将所带官兵内。先行分派马队。迅即直赴赵北口任邱、一带截击。以遏贼北窜之路。其天津以北务关路等处。亦著酌派弁兵。一律严行堵截。据恒春奏、查明山西五台。并无股匪窜往。所有培成、带领兵一千二百五十名。即可饬令撤回。以备调拨。当此逆贼穷窜之时。果能四面兜围。前后夹击。当不难一鼓歼捦。该大臣务饬统兵各员。与胜保等、合力剿办。万不可再令他窜。至讷尔经额、著仍遵前旨解京。另片所请留办粮台之处。著不准行。将此由六百里加紧谕令知之。　　

○又谕、胜保奏、获胜情形、并逆匪全股窜逸各等语。逆匪被攻紧急。连夜向东南窜逸。虽据该大臣声称。较之负嵎抗拒。更易剿除。第兜裹稍不得力。或致该逆上窜天津。下窜德州。势必余烬复炽。且此次抗拒之骑马贼。尚有数百人。并有大炮。似尚非十分穷蹙。庆祺所带之兵。未可深恃。即所称由景州一带。截其南窜之兵。亦未必竟能得力。昨谕僧格林沁。拨兵接应。令径赴赵北口、任邱等处。迎头截击。毋庸绕道深州。谅可与该大臣、前后夹击。深州城内。是否尚有余匪。该处文武。作何下落。各路未到之兵。系何员管带。因何尚未催齐。著分别查明具奏。该大臣营中将士。前在怀庆。屡次打仗。极为出力。嗣复追贼赴晋。亦能不避艰险。迅速绕出贼前。奋勇截剿。现虽逆匪由晋东窜出山。尚未剿洗净尽。而将弁兵丁。日久勤劳。朕心时深轸念。著胜保、将怀庆出力人员。择其立功尤著者。先行保奏。其余各将弁兵丁并著存记。如能迅将此股贼匪悉数殄灭。该大臣等、即将叠次出力劳绩。一并详细保奏。朕必加等奖励。此旨著宣示军营。使大小官兵。愈知奋勉。至直隶地方。团练有效者。如饶阳等处。挑选壮练。随营助剿。似亦可资得力。并著体察情形。酌量赏戴顶翎。以遂其报国之忱。山西五台县被扰一节。已据恒春、查明误报。该大臣等。正可全力专注东南。以期尽歼丑类。早靖畿疆。将此由六百里加紧谕令知之。　　

○又谕、文谦等奏、查缉奸匪。封禁船只。遣散难民。办理一切。尚属妥协。不致张皇。本日据胜保奏、深州贼匪。经痛剿获胜后。全股由东南窜逸。该逆诡谋百出。必须先事豫防。著该盐政会同镇道。加意严防。其界连河闲各要隘。及支河港汊。务须饬属不分昼夜。严密防守。毋稍疏懈。如探知贼踪有东窜消息。即照所议。扼要堵御。仍一面迅速具奏。将此由五百里谕知文谦、并传谕特克慎、张起鹓知之。　　

○又谕、据琦善等奏、会攻扬城一摺。所称叠获胜仗。并四次击退瓜州贼船各情形。均不过小有斩捦。并未力图攻克。即现将炮台增高。临城攻击一节。亦不知何日筑就。方能攻城。该大臣等。顿兵日久。每踰旬日。一奏塞责。似此老师糜饷。罪将安属。现在贼踞安庆。窥伺庐州。叠经谕令由扬城迅速拨兵往援。安徽省为河南、山东门户。关系北省。最为紧要。该大臣岂得诿为不知。且江北诸军、统归节制。设贼踪复由皖江北窜。该大臣又岂得置身事外。琦善等祇顾一隅。朕不能不通筹全局。慧成既留扬城。总兵瞿腾龙、本系遵旨带兵。赴豫剿贼之员。著琦善等迅即饬令该员并原带官兵二千名。星速启程。由闲道赴皖协剿。不得率请留扬。致误事机。将此由六百里加紧谕令知之。　　

○又谕、奕经奏、侍郎周天爵患病、拟抽换兵勇防剿一摺。皖省颍州一带。土匪充斥。经周天爵督率兵勇剿捕、尚属得力。昨因庐郡告急。令该侍郎拨兵应援。兹闻患病甚剧。实深悬系。该侍郎年齿虽迈。精力未衰。著奕经传旨。谕令赶紧调理以慰朕念。徐广缙、现经陆应谷、派往归德各属剿办捻匪。该处亦甚紧要。暂且无庸移兵赴皖。如周天爵一时未得速痊。著奕经饬令已革臬司张熙宇、驰往剿办。周天爵所带兵勇。并臧纡青所募练勇。均著交张熙宇管带调遣。其蒙亳连界之萧、宿、永城各县。业经奕经饬令总兵百胜、选拨兵勇一千名。以备攻剿。仍应随时相机应援。勿令贼匪北窜。宿迁为粮台重地。奕经驻劄徐州。并著就近加意防护。毋稍疏忽。将此由六百里谕令知之。　　

○又谕、江忠源奏、由镇失守、道员同时阵亡一摺。该逆自九江窜扰兴国。径扑田镇。势甚猖獗。张亮基、崇纶、昨奏该处兵力不厚。札委同知伍煋、都司周禄、带勇前往会剿。且有总兵杨昌泗兵勇。分路迎击。何以此次接仗。仅有该道等奋死抵拒。鏖战多时。江忠源亲随楚勇。亦皆血战阵亡。所存无多。未见大兵随后援应。现在南岸兴国一带江面、二千余里。悉经贼船分布。虽候届初冬。东风未必时作。难保该逆不由陆路窥伺省垣。且江面俱是贼船。该署督等所派劳光泰、带去之新造炮船十余只。能否不致疏失。其余续造船只。收集何处。均须豫为准备。江忠源现与唐树义、会同音德布、驰赴武昌。惟安徽安庆。被贼占踞。庐州又在危急。李嘉端既经罢斥。周天爵复值患病。该处近接颍亳。切须防贼北窜。专待江忠源、前赴皖抚新任。该抚所带兵勇。仍酌量绕道。带往安徽。以资剿办。张亮基现未交卸。且熟悉楚省军情。即与崇纶、督同唐树义、严饬地方文武员弁。赶紧设法堵截逆船泝流而上。如道士洑、蕲州等处。均可扼守。万不可令其肆意冲突。其南岸陆路。有无兵勇堵守。亦著迅速布置。此时贼＜舟宗＞聚集何处。并著迅速查奏。将此由六百里加紧各谕令知之。　　

○先是署山东巡抚崇恩奏、官兵赴防。请给予沿途行走口粮。到防后摉捕土匪。请照进征之例。给予马乾驮折等银。下户部议。至是奏、前经奏定章程。本省防兵。给予盐菜银。折色支发。其进征者。概给口粮。该抚所奏。未免漫无限制。仍应照前定章程。划清防剿。分别支应。毋许节外生枝。得旨。著崇恩撙节妥办。不准使属员任意冒销。将来若有例外之支。必将该省大吏属员家产抵赔。仍将经手之员。以军法惩办。　　

○以前任乌什帮办大臣德胜、为正蓝旗汉军副都统。　　

○以湖北官军失利。革署总督张亮基、巡抚崇纶职。仍留任。予阵亡道员徐丰玉、张汝瀛、祭葬世职。　　

○予江南军营病故正蓝旗汉军副都统开隆阿、祭葬世职。如阵亡例。并赏银五百两治丧。　　

○乙丑。上诣永安寺拈香。　　

○谕军机大臣等、据惠亲王等奏、通筹现在军情、请将东三盟兵三千、交德勒克色楞统带、合兵进击一摺。深州逆匪。全股由东南逃窜。已经该大臣、及西淩阿等、分路追截。复有旨、谕令僧格林沁、派多尔济那木凯、达洪阿、带领马步队兵三千余名。前往助剿。再加以东三盟劲旅三千。谅此败窜余匪。自不难克期殄灭。现在安徽巢庐一带贼匪。意图北窜。昨复据江忠源奏、江西贼船。自九江窜扰兴国。官军失利。河南、山东、与皖楚毗连。为畿辅屏障。若不将直隶贼匪。及早歼除净尽。傥南来股匪。窜及豫东。南北合股。必又直犯京师。天下事尚堪设想欤。惠亲王等、筹虑及此。与朕意适合。著胜保统筹全局。务将此股窜匪。赶紧殄灭。其零星余匪。或酌留西淩阿、善禄、一人。带兵与德勒克色楞、摉捕。胜保即可选带精锐官兵。向南迎击。军威定可大振。胜保竭尽忠勇。心力俱瘁。朕甚廑于怀。德勒克色楞抵营后。伊所带之蒙古兵。俱系未经战阵。必应随同一两仗。方可独用。谅胜保亦深悉朕之专倚畀也。惟军情变幻靡常。难以悬揣。仍著该大臣悉心筹办。无误事机。多尔济那木凯、达洪阿等所带官兵。行抵何处。并著该大臣飞催前进。合力夹击。将此由六百里加紧谕令知之。　　

○又谕、深州贼匪。全股逃窜。胜保分兵截剿。恐贼匪穷蹙。窜及河南、山东境界。现在陆应谷已驰赴河北。崇恩扼守德州一带。著即督饬弁兵。及地方文武。于交界处所。严密堵御。如有贼匪窜入。即与胜保等大兵。合力夹击。毋稍疏虞。前由江西下窜匪船。现在安徽安庆、巢、庐、一带滋扰。昨复据江忠源奏、贼匪由九江、窜扰湖北兴国。田镇失守。河南、山东、与皖豫壤地毗连。尤宜防贼北窜。因思豫东现办团练。尚属认真。徐广缙剿办河南归德各属土匪。已有成效。著陆应谷即饬令徐广缙、会同总兵柏山、及地方官。督率弁兵。与各属办理团练绅民。并力严防。瑞昌现驻山东濮州。与镇道等声势联络。仍须各属团练。协助兵力。闻刘韵珂、毛鸿宾等、均能熟悉本处地方情形。著崇恩传谕各员。并所属官绅。一体扼要防堵。毋令南来匪徒。乘闲阑入。已革总兵三星保、著留于山东差遣委用。此时徵调远兵。势难济急。惟有官民合力。保卫地方。众志成城。必有实效。其黄河各处渡口船只。仍当认真收集。并随时知照王履谦、长臻、杨以增、实力巡查。万不可令贼匪偷渡。将此由六百里各谕令知之。　　

○山西巡抚恒春奏、贼匪并未回窜。现在拨兵豫防隘口。已飞咨舒兴阿、毋庸前来接应。得旨。舒兴阿带兵过来。原为兼顾畿疆。著知照该督、迅速由泽潞出山。酌量相机进剿。直豫东三省。俱可接应。再朕闻恩华、在山西时。曾经拏获奸细一名包士青、至今尚未正法。著即行正法。不准故意曲全。　　

○调任乌噜木齐都统乐斌奏、济木萨县丞所属东西戈壁地方。开垦荒田二千亩有奇。照例升科。下部知之。　　

○越南国王阮福时、遣使奉表谢恩、并贺万寿。进贡方物。命留抵下次正贡。赏赉如例。命土默特贝子德勒克色楞、统带东三盟官兵。驰赴钦差大臣胜保军营。帮办军务。　　

○以河南绅士守城出力。永广怀庆府学额五名。开封、许、河内、府州县各三名。祥符县二名。　　

○以湖南绅士守城出力。永广长沙府学额三名。长沙善化二县各二名。　　

○以广西绅士守城出力。永广桂林府学额三名。临桂县二名。　　

○丙寅。谕内阁、前因归德失守。将河南巡抚陆应谷、革职留任。乃逆匪渡河北窜。由山西复入河南、武安、涉县。扰及直隶地方。陆应谷不能先事豫防。咎实难辞。著革职即行来京。交巡防王大臣差委。　　

○又谕、李嘉端、袁甲三奏、颍郡汉回滋事、胁从解散、首犯尚未全获、请将知府先行革职勒缉一摺。安徽颍州府汉回滋事。经李嘉端、袁甲三等、督同地方绅士。妥为劝谕。各安本业。所有前次乘机焚杀各匪徒。经颍上县知县程钰等、督率各处团练。拏获多名。并将汉民首犯张吟盘。捦获正法。其回民首犯陈长泗。肇衅酿祸。汉回共忿。岂容久稽显戮。乃颍州府知府毛含昱、办理此案。先既未能持平。复于护解该犯。漫不经心。致令中途脱逃。实属庸懦无能。毛含昱、著即革职。仍留于该地方勒限协缉。务获究办。至各处汉回共处。相安已久。孰非朝廷赤子。嗣后该地方官等。于汉回交涉事件。务须一视同仁。秉公办理。以昭平允而息纷争。傥有意存偏袒。致启衅端。该上司即严行参奏。毋稍徇隐。　　

○又谕、查仓御史怡康等奏、领米车辆短缺。各仓米石。碍难如期放竣。请饬变通办理一摺。顺天府办理兵差。应用车辆等项。均有例定价值。此次特发帑金。原因需用较多。俾得广为雇备。不至扰累民闲。若如该御史等所奏。近日兵差络绎。不但民车概被拉用。即大通桥运米官车。亦复被拏。甚至将车载米石。弃掷道旁。牵车径去。以致仓米乏车领运。显系胥役人等。藉差扰累。实堪痛恨。至驼只一项。为运煤所必需。近日因被拏苦累。亦复裹足不前。殊于民闲日用。大有妨碍。著顺天府严饬各属。凡仓上载米车辆。及民闲运煤驼只。一概不准任听吏役。强拉私押。并将雇觅车骡驼只。发价若干。明白出示晓谕。傥有蠹役奸胥。从中侵蚀。即著严行惩办。　　

○谕军机大臣等、僧格林沁奏、拨兵移营情形一摺。多尔济那木凯、达洪阿、所带官兵。暂劄新城。仍距胜保军营尚远。不能合力夹击。直省南路之兵。现在催调既未齐来。若北路无兵协济。恐贼匪沿途裹胁日多。剿办更难得手。著该大臣仍遵前旨。迅饬多尔济那木凯、达洪阿、带领马步各队。探贼所向。赶紧驰往迎击。与胜保合力夹攻。断勿株守。致误事机。直隶贼匪。一日不灭。天下大局。一日不定。多尔济那木凯等、万勿使绕道迎击。致落贼后为要。其余派拨一切。布置尚属周妥。仍著随时确探贼踪。相机调度。此股贼匪。必须及早歼除。远堵不如近剿。谅该大臣亦当通盘筹及。另片奏、察哈尔患病各官兵。即著饬令回旗。近日京师。因调兵需用车骡。致仓粮转运不及。涿州军营。扣留驼只车骡。著该大臣酌量令其轮流转运。知照顺天府。通融办理可也。将此由六百里谕令知之。　　

○又谕、寄谕参赞大臣僧格林沁、据胜保奏、驰抵河闲。知贼匪现在献县。即日督兵向南直捣。仍催多尔济那木凯、达洪阿等。带兵前进等语。现在胜保由河闲向南迎击。必须厚集兵力。方能痛加剿洗。著该大臣、速即催令多尔济那木凯、达洪阿、即日带兵驰往河闲一带。与胜保合为一军。并力围攻。此股匪徒。必须趁此喘息未定。悉数歼除。万不可稍有迁延。今早廷寄。朕意犹在持重。恐官兵落后。是时移步换形。万不可拘泥前旨。总以越快越好。这样好机会。错过岂不可惜。该大臣仍与胜保随时知照。确探贼情。相机布置。如贼竟往东窜。自应酌量移兵防堵勿误事机。将此由六百里加紧谕令知之。　　

○又谕、本日据僧格林沁奏、逆匪现窜献县一摺。昨派德勒克色楞帮办军务。统带东三盟官兵。驰赴胜保军营。此项官兵。到营尚需时日。而攻剿刻不容缓。多尔济那木凯、达洪阿、所带之兵。应于何处迎头截击。著胜保就近调拨。务将窜匪克期殄灭。毋稍延误。至东三盟兵。陆续赶到时。并著胜保随时知照。扼要兜剿。以净余孽。将此由六百里加紧谕令知之。　　

○又谕、该匪意图北窜。知大兵扼其前路。势必纷窜东南。此时自以防其北犯为要。惟南窜山东。该处兵力尚单。恐难抵御。且恐安徽贼匪。声息相通。又滋句结。总应在直隶境内。歼除净尽。俾免后患。兹复谕知僧格林沁、迅催多尔济那木凯、达洪阿、飞速带兵前进。与该大臣合力攻剿。其应由何路前进之处。著胜保酌量调拨。以免歧误。至天津一带。亦为贼所觊觎。必须截其要路。勿令乘虚东窜。将此由六百里加紧谕令知之。　　

○又谕、现在胜保带兵。由河闲向南进剿。并派西淩阿、善禄等、分路截击。该逆被剿穷蹙。难保不纷窜东南。山东与直隶交界地方。著崇恩严饬文武员弁。督率兵勇。实力严防。与胜保合力夹击。瑞昌现驻濮州。能否移缓就急。仍须酌量情形。相机布置。至江南接壤地方。亦宜严加防范。不可令南来匪徒。乘闲偷渡黄河。其运河及南北要路。尤应密设伏兵。以便追剿得力。该署抚务当统筹东省全局。激励兵勇。保卫地方。并随时知照胜保、务使声势联络。崇恩经朕此次擢用。必须倍加奋勉。正汝竭力报效之秋。朕看汝心地才力若何。英桂现已＜闲＞放河南巡抚。谕令迅赴新任。以防楚匪北窜之路。厉恩官、达镛、皆熟悉地方情形。与该署抚必能相助为理也。将此由六百里加紧谕令知之。　　

○又谕、前由江西下窜贼船。半在安庆、巢、庐、一带滋扰。半由九江窜入湖北兴国州一带。河南与皖楚毗连。不可不严加防范。徐广缙剿办归德等处土匪。已有成效。各处团练。正可协助兵力之不足。英桂接奉此旨。自以严防楚皖贼匪为要。迅即启程。万勿稍有迟延。并著察看情形。何处吃紧。即驰往驻劄。督同总兵柏山、及地方文武员弁。与团练绅民。一体扼要防堵。黄河各处口隘。务将渡船设法收集。并随时知照王履谦、长臻、实力巡查。毋任贼匪偷渡。其河北怀卫一带。即传谕余炳焘、会同该镇道等、加意严防。毋稍疏懈。将此由六百里谕令知之。　　

○又谕、据御史隆庆奏、夏秋大雨连旬。河堤坍塌。被淹各村庄。灾民甚多。现在贼氛未靖。转瞬严冬。饥民聚集数千。恐滋生事端。著桂良速饬地方官。设法安插灾民。妥为抚辑。将此由六百里谕令知之。　　
</div>
    <div class="pagination">
<a href="清实录咸丰朝实录_page158.html">上一页</a><span>...</span><a href="清实录咸丰朝实录_page154.html">154</a><a href="清实录咸丰朝实录_page155.html">155</a><a href="清实录咸丰朝实录_page156.html">156</a><a href="清实录咸丰朝实录_page157.html">157</a><a href="清实录咸丰朝实录_page158.html">158</a><span class="current-page">159</span><a href="清实录咸丰朝实录_page160.html">160</a><a href="清实录咸丰朝实录_page161.html">161</a><a href="清实录咸丰朝实录_page162.html">162</a><a href="清实录咸丰朝实录_page163.html">163</a><a href="清实录咸丰朝实录_page164.html">164</a><span>...</span><a href="清实录咸丰朝实录_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
