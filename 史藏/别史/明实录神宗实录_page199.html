<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 199 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 199 页/共 367 页</h1>
    <div class="content">　　○总督漕运褚鈇奏再议分导未尽事宜修陈塞黄洞口等事章下工部
　　○山西巡抚魏允贞参革庆成王府辅国中尉新土□贵为庶人送闲宅以其致死人命抵罪
　　○乙巳吏部题改原任湖广提学薛士彦补狭西提学佥事
　　○差御史乔廷栋往真定巡按
　　○丙午太常寺题十一月初三日冬至祀  天  上遣公徐文璧恭代
　　○伏羗伯毛国辅卒弟毛国器奏袭爵章下吏部　　○户部题赈济真定府武邑安平二县灾伤发仓榖九百石蠲免大名府长垣县秋粮四分支仓榖一千三百六十五石易银抵补灾免之数依议行
　　○户部题应赏布花军士人等本折色如数给
　　○丁未礼部题十月初一日颁历百官朝服祗领
　　○遣行人王修仪封王府黄吉士彰德王府李朝寅南康王府各掌行祭礼
　　○遣行人曾守身与原任尚书吴兑造坟
　　○戊申谕礼部朕自闰八月初旬偶尔痰疾流注左足动履不便今  大行皇妣发引不能恭行攀送不胜哀恸着遣奠献使代行卿等还传示务要虔洁敬慎恭诚供事　　○命内官陈增并开山东文登县矿洞王虎并开房山县矿洞
　　○己酉大学士赵志皋等题  人主之孝以尊亲为大事亲之礼尤以送终为大  祖宗旧典  至尊以  社稷为重固无远送之礼而亲捧神帛朝  祖及躬送至承天门则  累朝遵行未尝有改乞勉强一行成此送终大事以垂  圣孝于无穷奉  圣谕览卿等所奏朕知道了攀号送终大典孝道以光朕岂不知痰流注足屡服药饵以致软弱且足心踵痛不能蹈地朕保餋此身祗承  杜稷  宗庙之重寄耳昨谕着奠献使代行供事实为不得已之情即今哀痛不已非敢不重  母丧以图便安以贻讥议也卿等为朕辅弼股肱宜体悉之
　　○是日以发引祭告  诸神庙祭品赐辅臣
　　○庚戌吏科署科事给事中刘道亨题江西分守湖广道参政张世则不职既经部覆调简僻用但以才守无用之人止调简僻简之民奚罪焉迩来市恩远怨之情多而据法参处之人少江西此举可谓大破拘孪矣然论列既未尽其过端处分又不符其罪状乞行罢斥以为贪墨之戒章下吏部再议
　　○太监王虎参奏保定巡抚李盛春阻挠开采  上严旨切责朝廷差官开矿以济国用李盛春如何玩视不遵又捏旨惑众擅驱商贾惊扰居民好生违慢本当重处姑从宽其所拘执之人速释应役
　　○吏部左侍郎孙继皋刑科都给事中侯廷佩俱乞  圣躬亲送  母后以全大礼留中
　　○礼科左给事中张正学河南等道御史陈遇文等各奏请  皇上扶病勉出以光  圣孝俱不报
　　○户部覆应天巡抚赵可怀奏留关税等银以济织造将苏松二府布折银两漕折银两宗人府折银银两准议留通融分发二府供办织造其库贮事例与浒墅关税俱不许溷借从之
　　○辛亥三边总督李汶题狡虏突犯将士奋勇血战拒堵边外斩获首级行巡按御史查勘升赏
　　○又恭报大捷宁夏旧威镇堡达贼入犯官军斩获三百二十六颗俱下兵部
　　○壬子山东巡抚王允济巡按王立贤各陈地方艰苦之状乞罢开采俱严旨切责不允所奏
　　○礼部题十月初一日孟冬享  太庙遣公徐文璧代侯徐文炜伯朱世雍分献
　　○差钦天监副杨如常往淮安府改开堤沟
　　○准郧城王戴＜土鼎＞出廓送兄安葬敕令当日即回
　　○礼部题韩王朗锜孝行著闻  上谕韩王孝思纯笃乐善施仁懿行著闻既经勘实照例写敕差官奖励有司具彩币羊酒并给与坊扁以示表异
　　○郧阳巡抚马鸣銮乞留上班官军防矿章下兵部
　　○癸丑原任鸿胪寺主簿今致仕张以述恭献白鹿一只银一千两助工  上报闻白鹿著该监喂餋助工银两送部收用
　　○昌平兵备陈一简奏奉  明旨抒愚衷等事  上曰朕已阅地图这矿洞离  祖陵窎远与龙脉无妨着遵旨即便开采其防护等项照屡旨行不许又来渎扰
　　○甲寅巡视西城御史何尔徤参奏原任鸿胪寺主簿张以述罢闲官员违例潜京  上命释之
　　○乙卯兵部题日本山城州等处地震山倾海啸压溺焚死倭众万余人虽为彼中变异而诏使员役未损一人倭众益加敬畏且关白归咎清正阻封耽延日月以致异变衙宇倾頺人民多死为  天朝谈笑已拏清正诛戮待衙宇修补方请册使入城报闻
　　○差御史蒋汝瑚巡视山海关
　　○复通湾官店襍粮命司礼监查差张烨同赵承勋前去体勘
　　○太常寺题十月初一日孟冬请  圣驾亲祭  上遣公徐文璧代
　　○湖广道御史毕三才题靖远伯王学礼子王继科色服骑马不行回避  孝安皇后梓宫  上命法司提问
　　○丁巳大学士张位恭复题  主礼成
　　○楚王华奎奏王守仁非系王弼亲裔寄顿财物皆属虚诳假以进助为名希图承袭乞赐研究明正典刑以为欺  君之戒不报
　　○南京刑部奏诚意伯刘世延预逃立期候缉章下所司
　　○浙江巡抚刘元霖议裁各省监兑官员  上命照旧存留
　　○戊午湖广巡按赵文炳奏楚王请令避官掘搜疏入不报
　　○己未保定巡抚李盛春奏内臣王虎骄横受贿揽棍横行恐酿边关大害疏入留中
　　○总督蓟辽孙矿题赶兔自白马关失利之后屡差部夷在开连口等处扑杀拨夜石塘口副总兵戴延春西路协守副总兵李芳春亲统三屯营千把总罗文等蜜云右营副总兵梁文军门中军副总兵高策等于石塘岭关在阵斩获首级九颗恭报章下兵部
　　○敕王虎等会同该道分委廉能官仝采房山矿
　　○差太监田进开昌黎矿
　　○庚申兵部题辽左之势倭犯繇海旅顺为冲必须添设水兵陆则南有金复东惟鸭绿地千余里安能无所不防惟俟朝鲜报警之后而复州兵将移之金州金州兵将移之黄骨岛岫岩设一备御增五百土兵九联故址新筑一城名曰镇江以为备倭之计从之
　　○蓟永开矿户部郎中戴绍科奏费用孔亟矿砂尚微  上谕分投开采
　　○差行人张敦复往狭西奖励韩王孝行
　　○辛酉  孝安皇后神主回京谒  奉先殿遣奠献使侯拱宸恭捧  神主行礼
　　○兵部覆总督漕运尚书褚鈇巡按直隶御史蒋春芳等题扬州地方切近江海新设游击一员以防关白其分守扬州游击袁世忠新改天津游击但人地相宜久任近例乞将袁世忠仍分守淮扬其天津游击陈望东照旧留用报可
　　○楚王华奎再奏百户王守仁诬罔谓王弼止从蓝玉出征则偏禆耳而世所不经见之宝以千计及坐蓝玉党逆被戮而余金以数百万计庄田地以八千计固事之所必无且王妃之死与王钥之抚时差二十四年王云于先前之妄争已抵诏狱而楚府于武岗王之摄已经多官盘阅数世之净银止十八万何得复有数百万又云积年之租银至八百万此辈小人亏  圣德而残懿亲伤国体罪应殊死不报
　　○原任户部侍郎裴应章以疾辞任不允　　○南京刑部奏审录重囚  上命照例会官处决
　　○壬戌大学士赵志皋等题  皇妣孝安皇后神主还京奉安礼成仰惟  皇上孝通神明常遵典制尊亲大典既亶备于  慈闱在御之时孺慕深怀尤殷笃于  鸾驭升遐之日兹者祔  梓宫于陵寝归  檿主于几筵大事克襄  懿灵永安既送终而靡憾念追远之宜宽况顷承  宸翰知  圣躬方在调摄且近逼冬寒于时尤宜保卫伏惟  皇上抑情理性顺序颐和崇护  宗社神灵眷顾之身俯慰寰宇臣民瞻戴之愿  上谕朕以足疾不能恭行攀送奉迎之礼致缺大典深自痛恨览卿等所奏悉见忠爱忧虑至意
　　明神宗显皇帝实录卷之三百二
明神宗显皇帝实录卷之三百三
　　万历二十四年十月甲子朔  上颁赐四辅臣与日讲官历日各有差
　　○兵科署科事给事中刘道亨参奏户部四川司员外林世吉户部广东司主事潘守正工部司务黄崇学刑部河南司主事曾可东贪纵章下吏部议复
　　○巡视太仓银库吏科给事中等官张正学等参奏户部员外林世吉郎中何瑛贪冒不谨章下吏部议复
　　○乙丑  孝洁肃皇后忌辰遣官致祭  永陵
　　○丙寅工部覆直隶监察御史蒋春芳题河工告成善后事宜条为一十六款乞敕河漕部院等官遵照施行一筑遇堤以障溃决一砌新河以御冲刷一裁张福堤以纵淮流一岁浚清口以防壅塞一＜锍-釒＞藉家河以分横流一辟五港口以助宣洩一建减水坝以分□日出大米□涨一积物料以济缓急一设铺舍以处夫匠一议修闸以杜  陵患一复浅船以＜锍-釒＞河身一填泗城以护  陵寝一治沟渠以兴水利一塞黄堌口以防河徙一固王公堤以保漕渠一专责成以臻实效其说与漕臣合部覆如议而后复有会勘之议
　　○工科署科事刑科给事中李应策奏河漕意见稍分乞敕协谋以急国患事部议黄堌口之决而南也在萧砀睢宿则病于渰没在徐州至宿迁三百三十余里运道颇艰故漕臣褚鈇谓黄堌旁洩太多徐邳之河几夺以塞堌口为第一义河臣杨一魁谓决口至一千二百余丈深三丈两岸沙浮筑塞固难措手虽下楗卷筑犹之无益河性趋下势不可回咒往年全河尽注徐邳下流壅塞镇口张秋每患灌淤今年黄堌分流□日出大米□涨得洩既于镇口有补又于运道无伤惟当于水涩地面筑草坝制木闸引诸湖之水以济目前浚小河口增筑边堤通睢宿一路之垫护凤泗万年之脉盖漕臣主运河臣主工各自为见而方经赏赉之余遽为异同之见故不得不再行折议者也
　　○太白昼见
　　○丁卯河道尚书杨一魁漕运总督褚鈇各奏辞荫  上以治河底绩加恩已有成命不允所辞
　　○工部覆工科给事中杨应文题参兵仗局奸□张泽等侵冒钱粮以后各监局奏讨钱粮系铺商上纳者敕巡视科道监同验收并用印信揭帖以防奸伪从之
　　○冬至祀  天免百官庆成宴
　　○戊辰礼部等衙门尚书范谦等日讲官刘元震等太常寺等卿范仑等吏科等科给事中张正学等浙江道御史周孔教等俱送  梓宫回还恭慰  圣怀
　　○给太监田进昌黎开矿关防
　　○己巳大学士赵志皋等题臣等窃惟吏部缺尚书该部会官议推后已经再＜锍-釒＞申请臣等亦为代请迄今已经二月未奉  明旨点用日切仰望且复交责臣等不能代请今吏部之＜锍-釒＞又再上矣臣等安能默默已乎夫国家设吏部尚书以为六卿之长掌百官之贤否黜陟以肃官常以饬吏治官为独尊权为独重与各部所司钱粮典礼兵马刑罚营造止于一事者不同也其职任既不轻其遴选亦不易合九卿科道公同推举又必推举四员以备选用其慎重如此近日之推盖实考其生平参之舆论亦尝咨之臣等而后奏之  宸览无一毫之可疑者  皇上久不点用而以侍郎孙继皋权署部事然侍郎之署管可暂而不可久可以举行常事而不可以担当大事盖权非专主则体统不尊威望不立动多掣肘嫌畏易生如吏胥缘法以为奸棍徒惑众以射利前日之诓骗诈害者可鉴也此犹其小者至近而百司庶僚远而四方群吏其纵恣不简如台省纠弹抚按论列者不少若不有冢宰一官以董治照察之安望其一一奉公守法不负国家之任使哉譬之家然家无主而使其子弟代之欲其截然整齐各就约束亦难矣盖各部可以暂摄吏部决不可以久代诚有如侍郎孙继皋之所请者  皇上英明神断岂念不及此哉至于选司郎中亦不宜久缺部中之事尚书主其纲选司理其目若头目之与手足不可相无者也伏愿  皇上俯从部请即将会推四员钦点一员俾到任管事又将选司郎中一并点用管理司事然后将在内在外官员令其次第推补此今日第一要务原拟蔡国珍衷贞吉萧大亨皆一时人望故阁臣力以为请
　　○改长酋堡备御为游击移驻镇江城地方以河南巡抚标下游击李都填补
　　○升都司佥书管广东虎头门寨把总事刘宗汉为浔梧等处参将
　　○差序班魏实秀徐凤穆往浙江买鹰平等木
　　○庚午升福建副使杨济惠为湖广参政　　○刑部覆兵科徐成楚奏被逮使臣待命日久  上命李宗城监候刑部先核李宗城向在釜营经十四月而关白无一语相通又云防范渐密供应日减则传言沈惟敬之执固亦宜然而云中军杨贵千总谢隆俱向宗城泣诉谓关白志不在封要称兵内犯又云内有烦言不一则要挟之状可知宗城穉子惧而逃并失符节罪亦安所逭哉然以多证未集故拘而待讯
　　○刑部奏访获事  上谕醮典乃祀神之事甄常照等辄敢禁地抢窃醮银大肆不敬着加等斩罪监候处决傅常戴等都发烟障地面永远充军
　　○蠲狭西金县秦州秦安会宁秦州卫兰州卫二十二年以上逋赋河州漳县甘州中护卫临洮卫巩昌卫狄道渭源伏羗阶州陇西河州卫阶州千户所二十一年以上逋赋　　○户部题徽州府税契银俱照各省直每两三厘起数原税每两二分以其独重议改从之
　　○户部题云南赋役各将应徵税粮徭费数目增编后每岁实省银一万六千八百五十余两黑白安五肆提举司原编岁用并续增应朝路费每岁一裁省银六百九十三两著为令其总理左布政使杨芳等应加纪录从之
　　○辛未革江西左布政张世则职闲住以吏科给事中刘道亨再论贪肆故也
　　○吏部题河工诸臣杨一魁褚鈇徐作等各升叙荫录如工部议报可
　　○刑部尚书萧大亨＜锍-釒＞言御史曹学程为议东封一事冒触  天威已经责问乞免拟超释  上怒曰曹学程抗违诏旨避难忘君无忠义心着遵逆臣失节斩罪监候处决
　　○免冬至节命妇朝贺
　　○命太仆寺给与互市节省文武官员银两
　　○刑科都给事中侯廷佩申救累臣曹学程谓持节而逃者身且有完肤为逃而谏者臀乃无完肉令学程告毙狱中使  皇上有杀谏臣之名大臣有顺上旨之诮即东事果竣亦非完典不报
　　○壬申户部题每年十一月初一日起至次年正月终止命各兵马委每日煮粥赈济贫民本部发银太仓发米务要人人沾足从之
　　○都察院左佥都御史郭惟贤奏摘陈风纪切要事宜乞赐采纳一曰行取不宜久停二曰言官不宜久系三曰台臣不宜缓补疏入留中
　　○升四川松潘东路游击王元周为本路参将
　　○升南直隶柘林把总署指挥佥事蓝芳威为河南巡抚标下练兵游击
　　○工科给事中杨应文奏乞查  陵工预支工价银核实收以清蠹弊章下工部
　　○赠原任刑部尚书舒化太子少保
　　○癸酉衍圣公孔尚贤参奏曲阜知县孔贞教罪大恶极不忠不孝欺  君者三背祖者二乞行禠职严治其罪章下吏部
　　○命侍郎曾朝节充讲筵侍班官
　　○甲戌大学士赵志皋等奏御史曹学程系狱日久屡欲恳请特恩宽释然意  皇上咎其所言未当或姑禁系困苦以示惩创故未敢遽陈昨见刑部＜锍-釒＞谓其体伤棰楚棒疮溃裂淹禁患病狼狈可怜窃谓  圣慈垂恻必当曲贷不意严旨迅发臣等咸相顾错愕以为  皇上宽仁御下从来未尝轻加人罪如此且学程乃言事之官以言人罪尤非盛世事是以敢不避雷霆呼天而有请也学程言语不伦致干  天怒臣等不敢更为辩解但据政体言之人主以三尺之法整齐海内虽威福生杀繇于独断而拟议必定于刑官轻重必裁于律令正为示天下以公也见今司寇诸臣忠直不阿奉法惟谨若律例有可拟之罪岂肯纵以违  上命又岂敢代为解说而触  上怒哉正以原情定法如是足尔而不谓  天威严谴之遽至此也且学程身系言官所论者国家之事即狂戆妄发不能无罪但身无差遣之命非有所违抗而辞避慎重科臣之行意在随事而效忠今若以疏谬妄言禠夺降黜己为过甚矣焉有大辟极典而可辄加之乎朝廷设言官为耳目寄也今论事一不当遂加重罪岂但失法之平其于清朝治体不大有累耶臣等既叨辅弼窃念此事关系甚大何敢畏威缄默不言伏望  皇上扩天地之量垂父母之慈俯察臣等所言赤心无他将曹学程罪从末减重加谴罚庶刑法允当人情咸安不报
　　○乙亥工部题漕河黄堌口应塞应止公同会勘报可
　　○丙子兵部题勘过白马关功次总兵官王保副总兵李芳春等纪录升赏严谕虏王约束赶酋抚赏悉照原定额例不得分外加增如议
　　○升贵州署指挥佥事柴南仁为四川游击　　○兵部题榆林镇羗堡怀远堡功次纪录总督李汶等赏孤山参将王威银十两
　　○刑科题处决重囚已经三覆本  上命便行决
　　○广东道等衙门监察御史况上进等题虑囚将名籍开坐请决  上报已有旨暂免行刑令系狱如故
　　○丁丑刑科给事中侯廷佩等乞推广停刑普及天下不报
　　○吏科署科事给事中刘道亨参奏嘉兴县知县陈儒防简甚疏主事褚继良代金圻请托乞赐议处以警官邪章下吏部
　　○横岭开矿锦衣卫千户郑一麒奏地方官员欺  君篾旨参将梁心守备李获阳得旨梁心等阻挠矿事违背  上旨锦衣卫便差官较拏解来京究问李获阳姑且降一级在彼待罪管事务遵屡旨行慎加防御协同开采不许仍前抗阻疏慢如若故违别有事端定行重治不饶其团山地方令王忠查核一并开采  上谕户部便行文传与各差开矿内外官员务遵旨亲押原奏官民在见开矿洞处所督理巡视其各该地方官不许抗挠俱遵屡旨行如有违拗疏慢定行重治
　　○戊寅兵部题锦州游击柏朝翠弟宁远舍人柏朝楣承受伊兄斩首功级以弟承兄例应量减二级该袭指挥佥事其柏朝柱恩荫二级改正归一止应柏朝楣荫授正千户从之
　　○都察院左副都御史张餋蒙奏三轻二重一曰部院之体渐轻夫六卿分职八柱承天谊取股肱象司喉舌  祖宗朝于部院大臣如刘大夏戴珊等尝面召□确政事有奏必允体貌固甚重也年来似渐轻矣或虚其位而不补或用其人而不任如冬官一曹尝以亚卿专署己为异事乃冢宰何官四年三易铨衡正位数月虚悬不知统百官均四海果可令代庖否恐人心未易厌也刘世延罪恶贯盈法司奉旨议奏词严义正竟尔留中主事刘冠南疏入即发何小臣听而大臣不听单疏下而公疏不下也以至户部三疏谏开矿不纳臣院九＜锍-釒＞催行取不报甘苦异味喜怒殊情争正事则十疏而九不行遇正推则十人而九不点此等机局若示之趋下士爱宠荣上士爱名节矧大臣师表百吏以道事君倘非甚不肖谁肯以待尽之余年而丧难保之晚节也  陛下柰何轻之至此恐忠荩者忧于见疑各思解绶浮沉者幸其得计相率弹冠此几分而国事将何赖乎臣愿  陛下重部院之体勿再狎侮且慎简名硕亟正冢宰之位用者任推者点随事执奏者欣然乐从庶部院得行其志而纪纲不患于无统矣一曰科道之职渐轻夫给事中专司参驳御史独任纠弹七品卑官百官震肃  祖宗朝广设耳目正所以防壅蔽之奸职掌固甚重也年来似渐轻矣旧锢者有贤有否不知其尽锢之繇新勾者有语有默不知其混勾之故五科都给事中久虚不补自昨年始御史曹学程久系不释自今年始西台东省列署半空一薛居州所救能几行取定例也中行推知等官历俸有逾六年者屡请屡格是不欲言路之充也复除常典也给事中罗栋项应祥御史冯应凤赵标等屡催屡阁是不欲言官之入也人各有心人各有口果朝政无阙宁湏设堤防苟有可言岂必台谏批项下之鳞请尚方之剑耿耿烈士何代无之  先朝罗伦海瑞固皆自别衙门出也  陛下柰何轻之至此徒使唯唯诺诺之风成蹇蹇谔谔之士远豺狼利于不问狐鼠便于纵横此几分而国是将何定乎臣愿  陛下重科道之职勿再摧折且亟下行取之旨以求忠谠之助除者允系者释前后削谪者酌量起用庶科道得伸其气而纪纲不患于不振矣一曰抚按之任渐轻夫抚臣拥旄专制按臣持斧代巡一路生灵惟其造福  祖宗朝有专设有特遣信任固甚重也年来似渐轻矣勿论减免举劾等疏往往见格即如开矿一事各该抚按无不严旨切责然犹曰  君父有命不敢违也郑一麒一千户耳辄奏督抚孙矿等迟玩是千户制督抚之命矣王虎一中贵耳辄参巡抚李盛春诬捏是中贵制巡抚之命矣纪纲不倒置乎夫矿天地所生之财非抚按之私财也夫民  祖宗所授之民非抚按之私民也苦  祖宗之民采天地之财以结貂珰之欢而适  陛下之意苟可靦颜谁不攘臂顾肯忤近幸抗至尊以取愆戾哉诚惧其生事酿祸以贻  陛下之忧而甚异日封疆之重罪耳宦寺之忠非可望于风宪之职  陛下不惟不纳其谏又从而怒辱之一珰得志诸珰效尤一处鸱张各处虎噬巡抚歛手又何有于监司县官奴颜又何有于佐吏  陛下之赤子将无人做主矣且抚按所以能弹压四境全仗  陛下宠灵恃有此威重也假令平日体已亵矣威已轻矣曾一武弁中贵之不若矣万一山洞骚然变超卒以捄过不暇之巡抚而欲责以必胜之方略治军则军不畏戢民则民不服氛雾交飞谁执其咎此时虽食啖其肉亦何救于败乎臣愿  陛下亟重抚按之权勿再惑于谗幸之说凡开矿地方听彼便宜约束差出监卫各官但有不遵诏旨纵下扰民仍听彼具实参奏处治庶纪纲有寄而祸端可潜消矣一曰进献之途渐重夫有道之君不贵异物匹夫荧惑厥有常刑故周武拒熬汉文却马史册美之穆王受白狼白虎荒服因以不至迩来市井之佞抑何纷纷也名藉大工实探  上意今日经历捐俸若干明日儒士助银若干此辈出身吏胥糊口何赖侻首书札剥髓何从然犹曰小人献芹或无他望至于王守仁捏无影之宝货盖欲骗久绝之侯封也而使  陛下恩薄于懿亲张以述购无用之白鹿盖欲复已禠之主簿也而使  陛下德损于玩物部臣纠之不听巡城御史纠之不听业已明示好恶大开受献之门媚于小人投袂竞起恐有无耻之近臣献灵瑞赋颂以博宠幸者矣恐有观衅之远臣贡珍禽奇兽以希分外之恩者矣恐有败节文吏犯赃武官冯藉钱神妄冀特准叙用者矣更恐上行下效殆有甚焉海市可趋冰山可倚咳唾可成雨露盻睐可灭瘢痕其究将使黄精白蜡悉入篚筐义子乾儿滥登枢阃不至如嘉靖末年之海内浊乱不已也书曰不矜细行终累大德诗曰尔之教矣民须效矣臣愿  陛下寡嗜欲端好尚正王守仁欺诳之罪以睦亲藩下张以述于理以为匹夫荧惑之戒再有进献瑶巧珍奇者重法不贷庶纪纲一清而幸门可求塞矣一曰内差之势渐重夫虎贲缀衣自周已备列在御但供扫除我  太祖戒内监之官不许干预外事何其严也浸淫于正统之初滥觞于正德之季赖  世宗英断一扫而革之海内苍生始获苏息  陛下在御二十四年而天下宴如也迩来中使纷然四出矣有开矿者有勘寄者有查店房者尚且乞请之章无一日不上批答之旨无一日不下矣夫细人之心见利则动  天子之贵岂当患贫惟  陛下有藉大工以实内藏之心故左右藉京弁以营差京弁藉左右以罔利拴成圈套诳惑  圣聪  陛下方厌外臣动多引例阻挠谓干办家事必须家奴一闻武弁之言喜有可据陆松等请差内相即差内相赵承勋请差张烨即差张烨百言百听如取如擕岂卫弁皆急  君之义士而朝绅尽国之逆臣乎  陛下试思二十年前  圣意未动之先何京弁掖珰无一人一字及矿店等事乃今连章累奏指地坐名其为交结逢迎意亦可见惟是巧伺之党实烦有徒肘剌头金□赞靡所不至必将以小信而饬其大诈以小忠而济其大贪采矿不已渐及采珠皇店不已渐至皇庄继而营市舶继而复镇守内可以谋坐营外可以谋监军正德弊风其监不远恐非  社稷苍生之福也臣愿  陛下早烛群竖之奸慎于再遣已遣出者宜即召还或严加戒饬勿得信凭牙爪痛毒地方庶郡县得保其命而纪纲亦不至凌替矣疏入留中
　　○己卯户部题浙江杭嘉湖三府水灾照被灾分数全半改折有差
　　○革辽东总兵官董一元任为兵科署科事徐成楚所参也
</div>
    <div class="pagination">
<a href="明实录神宗实录_page198.html">上一页</a><span>...</span><a href="明实录神宗实录_page194.html">194</a><a href="明实录神宗实录_page195.html">195</a><a href="明实录神宗实录_page196.html">196</a><a href="明实录神宗实录_page197.html">197</a><a href="明实录神宗实录_page198.html">198</a><span class="current-page">199</span><a href="明实录神宗实录_page200.html">200</a><a href="明实录神宗实录_page201.html">201</a><a href="明实录神宗实录_page202.html">202</a><a href="明实录神宗实录_page203.html">203</a><a href="明实录神宗实录_page204.html">204</a><span>...</span><a href="明实录神宗实录_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
