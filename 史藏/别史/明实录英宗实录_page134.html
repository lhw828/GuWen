<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 134 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 134 页/共 263 页</h1>
    <div class="content">　　○乙丑镇守福建都督佥事范雄等奏所属银坑既蒙暂免煎办其差来内官三十余人亦乞召回以苏民困从之  提督守备居庸关右佥都御史王竑奏巡关御史王壁数致军妻与奸  命执鞫之狱具充铁冶卫军  刑部主事刘锴言二事  一信赏罚以成治功盖天地莫信于四时圣人莫信于刑赏苟有罪不诛无功而赏不能与四时合其序矣且如宁阳侯陈懋领军南征闽蛮奏称贼平及其班师寻复扰乱多官  敕奏无功反增禄加赏又如保定伯梁瑶方命不中执问降谪仍复原爵事无功而赏不足以悦人心矣  一用人当取其长盖用人之道当略其细而取其大如云南临安卫指挥华嵩智勇忠孝凡材莫及近坐罪谪戍不蒙取用是以寸朽而弃合抱之材也宜宥其罪不次擢用庶将材不屈于下矣  帝曰陈懋等不必再究华嵩令随靖远伯王骥杀贼待有功奏来擢用  广东高州府知府易輗等奏电白县徭贼烧劫县治仓粮杀官军人民本县原无他调拨惠州雷州二卫指挥李福及广州前卫千户麻清等在彼守把路口乃敢纵军逃回以致军少不敌宜治其罪  帝命左副总兵都督同知董兴镇守都指挥同知姚麟等量调官兵土兵剿杀仍核福等果纵军逃散即执问如律  大同总兵官右都督郭登请修筑广武站西安驿土堡令转运者有所依从之
　　○丙寅擢进士毛玉为兵科给事中孙昱为工科给事中复除给事中王宣于兵科  升镇朔卫指挥使刘辅遵化卫指挥使蒋源永平卫指挥使罗政俱为署都指挥佥事总督本卫官军及州卫县民夫保守听调以巡抚右佥都御史邹来学奏请也  游击将军都指挥同知杨能奏统领军马往宣府等处沿途巡哨乞于昌平侯杨弘都指挥同知杨信所管永宁等卫所官军内共拨一千带领同往庶知道路险易远近于调用从之  巡抚山西右副都御史朱鉴奏振武卫北近鴈门关东西一带山口数多守备官军数少乞将被伤该班官军王昇等四百六十四人存留本卫守城把关为便从之  命故羽林前卫指挥同知史刚弟嵩张旭兄福金吾右卫指挥同知裴原叔让宣景弟进俱袭职金吾左卫指挥同知杨胜子雄代职
　　○丁卯召养病刑部右侍郎何文渊至升为吏部左侍郎  两浙都转运盐使司奏往者盐禁甚严人莫敢犯近时稍宽私贩者众乞  敕法司今后但干盐法罪应徒者如律应流者限四年应杂犯死罪者限五年灶丁调别场煎盐仍取户丁补其本役军调沿边守了民发江北摆站各满日疎放则人知所警俱从之  镇守临清平江伯陈豫等奏临清地广缺人调用乞将济宁左卫并临清千户所原调在京掺备官军悉放回还庶有备无患事下兵部议临清官军调在京者乞分定拨次掺练听候杀贼难全放回宜将数内第三拨发回并附近衮州东昌二府原起调义勇达官人等令各委官管领俱赴陈豫州处提督掺练遇警调用从之  翰林院侍读彭时奏正统十四年八月二十九曰敬蒙令旨令臣文渊阁办事臣以继母丧启乞守制未蒙矜允仍令夺情臣窃念时方多事义不得顾私亲遂自感激就职实欲勉效微劳于今五月余矣伏睹  皇上临御以来励精图治纪纲振举赏罚大行群材效用庶务具兴臣庸愚叨居禁近虽勉图报称而竟无补于万一也夫上既无补于朝廷下又忘情于私亲臣之进退何处而可臣窃维继母如母义无重轻哀疚在心不能自抑虽夺情之典自古有之然必视时之缓急与人之才否为之今时既非向日多事之比若其人果系轻重则虽舍小狥大义可也至于臣者徒有愚忠素无他技才疏学浅非可以待顾问也能薄职卑非可以备使令也无臣百辈未谓乏人臣虽闇愚自知明甚岂敢徒冒夺情之宠而望短丧之戒若遂苟安岁月其为不孝益大矣虽  圣恩曲全不加罪责其如良心何其如名教何其如古圣王丧必三年之制何一行既亏百美莫赎后虽有为悔将无及矣臣熟思之惶汗浃背措身无地伏望  皇上弘天地之量廓日月之明以孝理为先宥臣犯死矜臣微志令臣照例守制依期前来庶得公义私恩两尽臣年力少壮犹可策励自进谨当鞠躬尽瘁效犬马之劳以图报于他日从之  署都指挥佥事刘聚言倒马关山势狭隘不可筑城关六里许军城驿地势平坦且要会旧有土城可修筑以守从之  夜火星犯木星
　　○戊辰升鲁府纪善杨必贵为本府右长史从王肇煇奏请也  太子太保兼户部尚书金濂言臣自征福建召还辱  命以尚书兼太子宾客两俸兼支寻又升太子太保兼尚书臣念本非重器素乏殊勋徒负恩遇之隆偎无匡辅之实臣敢愚悃上干  圣听乞辞太子太保之职不允  命减光禄寺岁用厨料十之四  浙江布政使司奏两浙运司原有四道分司其运司佐贰官每岁春初各分一司催办盐课岁一更代首尾不清互相推调请今后自同知而下各管一司不许更代满考赴京止查所管分司盐课多寡以为黜陟其有他故令附近分司官代之如此则责有所归而盐课清矣事下户部请推其法于天下从之
　　○己巳云南总兵官黔国公沐斌等奏姚安府宜设流官知府协同土官视事乞升楚雄府同知王让为之吏部核让果有善政从之  命大理寺右寺丞薛瑄往四川云南督运军饷于贵州  命故府军卫指挥使杨泰弟俊南京锦衣卫指挥佥事刘杲兄礼羽林前卫指挥使方义子英金吾后卫指挥同知祁良子英府军府左卫指挥佥事樊达子雄俱袭职  命长陵卫指挥同知夏清子昇府军卫指挥佥事白兴侄福府军前卫指挥同知金昇子鉴燕山左卫指挥佥事纪兴子振羽林前卫指挥使王整弟璧指挥同知李敬子英府军右卫指挥佥事王顺子泰金吾右卫指挥使吴斌子英通州卫指挥同知火聚子震武骧右卫指挥同知叶实子安俱代职  夜有流星大如杯色青白有光出天□旁东北行至天市东垣尾迹炸散
　　○庚午  敕少保兼兵部尚书于谦曰向在德胜西直彰义门等处纪杀贼官军功多有不明但事已往不必查究今后俱要是实不许狥私作毙致令有功者不得升赏功者诈冒滥受凡纪功写字人等敢有容情滥报皆处以极刑家属发边远充军  命云南都指挥使李友充右参将听总督军务兵部右侍郎侯琎调度杀贼  大同总兵官右都督郭登奏达贼从顺圣川入寇驻于沙窝臣等督官军与敌斩首十一级生擒哈刺等三名贼众溃散我军奋勇追至栲栳山复战又斩首五级夺所掳男女百十六人马九十八匹牛骡驴六百二十一头马鞍七十五盔甲弓箭腰刀铜铁器皿四百有余诏封登为定襄伯其余有功官军升赏有差  晓刻木星火星次序入南斗杓
　　○辛未给事中李实等奏近年各处镇守巡抚等官动经三五七年或一二十年家室悬隔患疾病而不能相恤子女远违婚姻而不能嫁娶有子者尚遗此虑无子者诚有可矜乞  敕多官议许其妻子完住量给本处官仓俸米以赡其家从之  总兵官武清侯石亨奏臣原选巡边官军四万五千人起程在迩欲于东直门外掺习使知营阵行列进退合变庶临期易于调用从之  兵部奏五军三千等营征伤并久病残病官军宜暂留该营减半支粮杂差遗文各该卫所精壮官军内拨补若无卫无丁者转发各军原籍勾取补替从之  万全都司都指挥同知赵玟初镇守居庸关擅遣人出境围猎为达贼所掳下狱论罪当死至是自陈乞恩照宥其死令自备鞍马随石亨擒贼立功  停催浙江等处纻丝绫锦时民艰窘流徙朝臣以为言故有是命
　　○壬申升监察御史蒋诚为河南按察司副使专理凤阳等处刑名南京锦衣卫指挥佥事徐景锚为副留守凤阳卫指挥使吴能为署都指挥佥事俱于中都留守司视事从巡抚吏部尚书赵新保荐也  召通政使司右通政汤濎光禄寺寺丞张如宗还京濎等先奉  敕往四川收茶于西市马至是以边报未宁民多馈运故特召回浙江温州府知府黄圯奏沿海卫所濒年仰给民间近因福建及处州盗贼窃发旁近数郡民被荼毒朝廷蠲其税粮卫所空竭恐一旦有警何以为备请暂将温衢金处四府文武官该支本色俸米二石以上者俱减其半旗军该支八斗者减作六斗该支五斗五升者减作四斗五升庶省粮储以备不虞从之  兵部奏先会官议请令武清侯石亨都指挥同知杨能各往大同宣府巡边后因累报达贼近边欲攻宣府以此暂缓行期数日以来不闻的确声息必虏出没不常若不遥振军威切恐虏愈得计宜令亨将原选官军三万能原选官军一万五千增至二万关给赏赐衣甲粮钞齐备期二月中旬起程巡边杀贼臣等仍于各营选精兵五万或六万亦皆给与鲜明衣甲精利器械各委勇敢头目分管另掺听候用且出口杀贼皆赖马力乞量加草料饲养诏即从之  永宁守备奉御皇整奏近日参将都督佥事杨俊差夜不收斋帖来调都指挥王林带领马步官军往怀来城守备将永宁城四门砌塞臣缘奉  敕守备永宁永宁难以擅离城池事下兵部议前调永宁守备官军特  命内臣监督俊既不令预知又不与总兵官计议奏请却乃擅出票帖别调别城又欲将永宁城门砌塞似此方命专权强梁跋扈宜执送法司明正典刑以为边将弃城专权之戒  帝曰杨俊论法本难宥但令虏寇声息甚急防守至重姑记其罪再犯不宥  兵部言巡按浙江监察御史等官奏所擒贼首梅福等欲械赴京臣等计路途遥远恐有疏虞宜令副都御史轩辕会同镇守巡按及三司等官公同审问果无冤抑依律就彼处决枭令从之
　　○癸酉升浙江杭州府经历司知事张隆为本府通判隆廉慎有为郡有剧事多委任之属县民四千余人告保升秩镇守右副都御史轩輗卫官复实以闻故有是命  命中军都督府带俸右都督李忠子缙袭为指挥使万全都司都指挥佥事徽子绂代为指挥佥事  韩王范抑薨王韩恭王第四子母夫人余氏永乐十九年生正统二年册封西乡王十一年袭封韩王至是薨年三十讣闻  帝辍视朝三日谥曰靖妃刘氏西安俊卫指挥佥事定之女正统三年册为西乡王妃十一年册为韩王妃以王薨自尽谥曰贞烈俱遣官葬祭宫人于氏亦自尽  酉刻西方有气上黄下黑非云非雾蔽天掩日更尽乃散
　　○甲戌巡抚广西刑部侍郎李棠等奏明年天下百官例当朝觐其广西地方多为盗贼所扰乞不为常例将布政司各属县所进须知文册付文府州官通类类送部稽考留各县官抚边民候盗息民安之日仍旧朝觐从之  兵科给事中覃浩等奏罗通由河泊所官因户部尚书陈循荐其谙晓兵法寻升右副都御史参赞昌平侯杨洪军务今又命本官管都察院事缘通所长者兵法况今边务方殷正宜训练士卒以备不虞若兼理院事岂不彼此失误诏通专一参赞军务不必理都察院事  给怀来永宁二城神铳各五百信炮各二百仍命神机营摘拨惯熟官军三百人往二城教演彼处官军候掺习惯熟回京  少保兼兵部尚书于谦言四事  一怀来永宁先因弃而不守以致虏骑入寇今二城官军已令回还第恐仍复效尤宜  敕都指挥同知杨信等严督守备军士敢有弃城走者即以军法处治若内外弃城者必杀不宥其带去马匹无草饲养者从信议每城量留五七百匹其余俱送宣府给无马官军  一各处关口虽已拨官军守备脩筑未见完报宜移文催促脩备其黄花镇驴鞍等处止有官军五百切恐不敷宜于五军营拨三百神机营拨二百往协同守备  一在京各营宜令总兵官武清侯石亨等拣选精锐结成营阵每营用骁勇正副将一员给与器械掺习如遇贼寇相犯相机剿杀互相策应  一京城四面因无墩台瞭望寇至不能知其远近及下营去处卒难堤备可于四面离城一二十里或三十里筑立墩台以便瞭望  帝曰所言甚善今后内外官但有畏缩弃城者必杀不宥筑立墩台其令钦天监踏勘画图来看  大同兵部官定襄伯郭登逻得虏谍者械至京其一太监郭敬家人把伯其一义州卫军王文皆也先所亲信锦衣官鞫之云喜宁与也先议遣至京师觇城中军马多少  大明皇帝立未立者无能人有能人期今年五月送  太上皇回谋夺京师又言把台常至  太上皇所痛哭云  太上皇归我亦归若不归我亦不归其心常在于中国其诱也先肆虏掠者皆喜宁及小田儿也先在大同厮杀折了把八平章在北京折了卯那孩平章及其弟孛罗合人马计有九万战死及役死已不下万余其老营在九龙口精锐俱在断头山又言吾之大炮神铳短枪虏所甚畏  给南京羽林前等卫官军马二千匹  直隶保定府祁州深泽县岁歉民多缺仓已发廪赈约秋成偿官从之  夜南方生苍白云一道阔余二尺离地十丈许徐徐西  行须臾缓如烟雾蔽天良久方散
　　○乙亥山东都指挥佥事陈颙坐运边储违期赎徒还职国子监生徐监言二事  一曰谨初政以振纲常之大臣闻自古帝王嗣位之初天下之人延颈举踵观德听风以为隆替之由可以预卜故大有为之君视上世之毙政悉埽而更之以新天下之耳目属天下之人心钦惟  皇上自藩府而履至尊由监抚而专听断悉革旧毙大新政治太平之休实肇于此伏愿抑私恩以抗公道远便嬖以近忠直精选任以脩政治急求贤以资任用若谠论之乐闻庸徒之应革喜怒之加察刑赏之当慎以至正朝廷以张国势惠黎元以固邦本蓄锐兵以复寇仇如此则纪纲振肃而维新之命维新矣二曰旌忠直以激风俗之美臣闻风俗之在天下所系甚重不可不激之使锐其锋也盖刚毅不屈直道不回者古今不多见苟百有一焉则天下之视效必有在于此人矣古之人君幸而得此人虽面折廷争犯颜触怒犹必优容听加而不敢輙加斥逐使立于朝廷之上则足以逆折奸萌弹压邪慝上有以广人主之聪明下有以振百僚之纲纪伏愿  皇上登用方刚奖与忠直于以拾遗补缺明谟弼政如此则风俗清正而天下无巽懦之毙矣奏入  帝曰此虽旧毙疏远小臣尚且直言辅弼大臣其毋庸缄默务臻实效
　　大明英宗睿皇帝实录卷之一百八十八
　大明英宗睿皇帝实录卷一百八十九
　　废帝郕戾王附录第七
　　景泰元年二月丙子朔  太上皇帝在迤北  升大同右参将都指挥使许贵为后军都督佥事以近者威远卫达贼入境掳掠贵等躬率官军追至蒲州营与之对敌杀反贼众斩首十三级射死贼马一百余匹夺所掳男妇一百二十三口牛羊四百五十只马骡驴一百五十余匹并器械等物故也给宁化王府辅国将军钟鑮岁禄八百石米钞中半兼支  免山西大同府皮翎盐粮米钞之未徵者以曾被达贼侵扰从本府知府霍瑄奏请也  兵部奏居庸白羊黄花镇等关口守备官军多有逃故军器马匹俱无查究宜移文各关口守备文武官今后每月将官军实在逃故姓名器械马匹及脩砌过隘口丈尺数月具奏庶有稽查又奏近有自虏中还者言也先听从喜宁奸计欲往临清抢掠宜敕鲁府兖州护卫调官军五百赴临清听平江伯陈豫等提督掺练俱从之  总兵官靖远伯王骥奏湖广贵州奸狡旗军畏惧征掺各携妻拏逃回原籍又有千百户等官买嘱卫所假作公差在外延住乞敕巡按御史督同清军官将旗军起解原卫将千百户等官械系赴京鞫罪从之
　　○丁丑释奠先师孔子命国子监祭酒萧镃行礼  复书庆王秩煃曰承喻以贼掠城外人马府中惊惧欲移居腹里地方然城守终久监固太平之日为多封国是  祖宗分定之地若擅移易则宁夏人心自此惊疑非国之利宜自安慰镇静以居专此奏复又复安化王秩炵书亦如之
　　○戊寅祭  太社  太稷  祭先农之神遂  亲耕籍田  致仕户部左侍郎柰亨卒亨字彦通顺天府香河县人初为吏  太宗举兵靖难与守北平城永乐二年录其劳授脩武县丞秩满升吏部文选司主事洪熙初迁北京行部吏曹员外郎行部革调吏部验封寻调文选历九载尚书郭进喜其便习奏升正四品俸视事如故宣德五年迁通政司左通政正统初迁光禄卿謟事太监王振至诈称诏旨日支牲膳酒果以馈振后秩满自陈城守功得升户部左侍郎仍掌寺事与吏部郎中赵敏构是非辞连尚书王直俱下狱几为所害十四年病不欲退力疾视事惟乞免朝参虏人以为老乃染白髭为黑厨役杜清窃笑之亨怒挞清清因发其奸贝□庄数事下狱坐死蒙宥致仕至是卒遣官谕祭亨为人有才谞克举职务弟素无学术不脩士行惟阿附权贵狼自用稍有拂其意者輙构许不少贷时谕薄之  平旦日上有云气如烟火散漫良久渐消
　　○己卯代府襄垣王教授张斌奏王事父代简王及母妃至孝近者简王病王侍汤药衣不解带及薨水浆不入口三日寝苫枕块哀毁逾礼及葬庐于墓侧奉祭悲号踰十日方回  帝嘉之降敕奖谕  升兵部右侍郎兼翰林院侍读学士苗衷为本部尚书兼翰林院学士  复除河南道监察御史颐于江西道  赐致仕礼部左侍郎杨翥诰命追赠其祖父母父母从其请也  尚宝司司丞夏瑄奏母郑氏年八十一在南京居住乞改南京尚宝司视事以便侍养从之  命山东济宁左卫指挥使赵辅署都指挥佥事事注本都司支俸仍在京管掺以吏部尚书王直平江侯陈豫右副都御史孙曰良等荐辅既武且文有为有守及令总兵官武清侯石亨试验亨言果弓马闹熟智谋出众故有是命  巡抚广西刑部右侍郎李棠奏欲将广西都司各卫所余丁取勘每步军下有三丁以上者选一丁七丁以上者选二丁马军下十丁以上者选一丁其老军年未及六十精壮者亦各拣选备造文册就于本卫官旗下带管给与口粮掺备杀贼俟宁息之日另议从之  广西总兵官都督佥事田真奏都指挥姚麟先在广东都司管事纵强贼黄萧养反狱遂劫官库军器乘时聚众攻围城池贻两广忧乞将麟明正典刑以警将来兵部言麟初下狱遇赦还职调大宁都司以佥都御史杨信民荐镇守广东又不能灭贼宜如真言逮治之就令都督重兴镇守  帝曰麟论法难治但令广东朱宁姑责取罪状令用心捕贼时宁息以闻  兵部奏紫荆居庸雁门一带等关口绵亘数千里旧有树木根株蔓延长成林麓远近为之阻隔人马不能度越近来以公私砍伐斧斤日寻树木殆尽开山成路易险为夷以此前日虏寇不由关口俱漫山而入乞敕各关守备内外文武官严加禁约仍差人巡捕敢有仍前斫伐者治其罪从之  给隆庆卫官军马三百匹  西方生黑气如烟火散漫良久渐息
　　○庚辰升大理寺左寺丞李奎为右少卿以其擒获妖贼史普明等也  免云南临安等八府并金齿腾冲干崖南甸陇川车里孟养木邦孟定孟良威远湾甸镇康大侯等处拖欠差发金银米钞海肥马匹从布政使贾铨等奏请也  提督辽东军务左都御史王翱奏潘阳卫都指挥李弼不严守备以致达贼入境杀掠人畜及令都指挥王祥鲁全邓瑛指挥邹光田进王良李俊督领官军分道策应又各畏缩不前已责罪停俸听候乞将各官各杖一百降为事官立功杀贼另选有才略官员守备其右参将都督佥事刘端失于调度亦宜治以重罪命姑记其罪再犯不宥
　　○辛巳少保兼兵部尚书于谦奏口外鹞儿领土木一带俱有阵亡官军暴露今游击将军都指挥杨能领军巡边宜令埋葬庶免军士见之寒心从之  总兵官武清侯石亨言近奉敕出关巡哨合用乐饵命太医院量数给之
　　○壬午遣官祭宋丞相文天祥  升广东按察司佥事杨辅为本司副使潮州府通判蒋敬四会县知县杨焕俱为佥事惠州府通判滕康为本府知府俱从户部右侍郎孟鉴奏请也  吏部奏山东按察司佥事姜永在永平山海总兵官处整理文书今闻父丧当守制诏令夺情视事  给巡哨大同宣府军军四万八千八百八十四人每人银一两布一疋鞋一双□麦三斗内军士仍给制办挑壕器具银一钱又二处运粮采草军士一万四千八百九十七人每人给制买小车银五钱  左参将都指挥佥事魏忠乞保定柴厂隙地为训练军马之所从之  太子太保户部尚书金濂奏有杨智者自虏中回言也先要到大同及北京抢掠又言欲迳寇南京此言未知虚实亦不可不备昔在汉唐宋俱有忠义豪杰若李广班超李勣岳飞之辈能郤我狄扶社稷我朝  列圣相承仁义道德培养百年岂无其人乎宜选材堪重托忠在社稷者数员各赐敕谕往各处设法招募若官舍军民生员典吏僧道人等有能招到豪俊十名为牌头五牌者为总牌十牌者为百长五百者为左右千长十百者为正千长百长俱与冠带就彼官库给与盔甲器械训练掺习山东者屯临清山西者屯太原河南屯于彰德狭西屯于长安南直隶屯于淮安北直隶屯于大名上可以接应京师下可以雄镇民庶  帝曰曩者以召募民壮共九万五千二百余名除起送赴京外见留在各处掺练者可分遣官往协同原镇守巡抚官提督掺练其令户部右侍郎沈翼往山东工部右侍郎张敏往山西右通政栾恽往狭西刑部左侍郎丁镃往凤阳河南并大名等府选有力量能干御史给事中各一员分往协助王来各处民壮不必再召募恐因而激变  设河南河南府卢氏县杜馆镇永宁县崇阳镇嵩县上店镇三巡检司各置巡检一员从巡按御史陈价等奏请也  酉刻日上生黑气四段长约三丈离地丈许两头锐而贯日其状如鱼
　　○癸未  命中军都督佥事陈荣弟珍太宁都司都指挥佥事李暠弟雄俱袭为指挥使金吾左卫带俸都指挥佥事郭宁子胜代为指挥同知  赏辽东义州卫指挥使陈玺等银绢布有差以石厂西斩获达贼功也  少保兼兵部尚书于谦等言令总兵官武清侯石亨率领官军往大同安边设备防卫种田护送粮草其大同各城官军数少宜令亨或于山西腹里或于大同所属召募勇敢精壮或一万或二三万分布各城守备杀贼每人赏银一两布绢各二疋就于山西并大同官库内给与仍按月支口粮每十人立一小甲五十人立一总甲管百人者为百长管千人者为千长千长百长俱与官冠若杀贼有功总小甲俱升官带总旗百长升试所镇抚千长升实授百户其余民人余丁有功俱升冠带小旗舍人虽不系千百长亦照例升所镇抚其山西各处粮草即今在鴈门关收积令侯亨等到日会同右副都御史朱鉴提督管粮官设法运往大同及沿边一带收贮其买马匹制军器一应大小事务并大同人口数多粮储数少俱听亨与总兵参议等官计量处置其杀贼有功官军宜悉听亨会同本部差去官填写堪合回还照例升赏不必覆勘管军等项官若有违法者指挥使以下悉听亨拏问明白发彼处守墩哨了其余情犯深重及干碍都指挥以上者奏请诏俱准所言差去并总兵等官务从公道不许狥情若欺法作毙不宥军职有犯还具奏区处  参赞军务右副都御史罗通奏近闻达在宣府近边龙门独石等处下营就食我仓粮宜敕总兵官都督朱谦并参将纪广都指挥杨信等计议或募勇敢士以往龙门等处守护或遣夜不收潜往烧劫贼营仍请  圣旨榜文于沿边谕众凡被虏人口有能自还者军免差役三年民免徭役终身官支全俸各赏银一两布二疋有能杀获达贼一级者军民人等俱与冠带赏银五两官升一级一体给赏若能杀给也先赏银五万两金一万两封国公太师杀伯颜帖木儿喜宁者赏银二万两金一千两封侯诏往行之  镇守保定右佥都御史祝暹奏欲于真定河间二府量调民夫于涿州协同脩筑城池其良乡城池原无基址宜暂停脩事下兵部言真定河间民夫自合脩理本处城池宜令暹将良乡城池停脩专会同署都指挥佥事沈瑛提督涿鹿等三卫官军余丁并涿州民壮将本州城池及时脩浚从之  巡按四川监察御史成始终奏四川都司官军已调拨二万二千六百人往贵州播州听调杀贼其所属一十四卫各城池关堡见在官军止有一千六百余人宜留守城不必再调从之
　　○甲申书谕代府山阴王逊堪曰得镇守大同总兵官郭登等奏有强盗夜入王府劫取财物王差校尉孟志刚等拘奖典仗张清到府嗔怪不能救护用棍责打将左耳割去带帽衣服俱被烧毁及将校尉牛贵亦割去其右耳等因宿直人等遇贼不行救护固当有罪王宜送官究问依律处治庶几法当而人心服今乃擅用严刑至割去人耳朝廷亦未尝用此刑王何乃尔邪论  祖宗法固当追究姑屈法伸恩以全亲亲之义王当痛自改过尊守  祖训勉进厥德庶几可无后悔仍命有司速为捕盗  升山东莱州卫指挥使程宣济宁卫署指挥使陈忠俱为山东都司署都指挥佥事掺练军马听调杀贼  增置太仆寺主簿厅主簿一员  命山东济宁州知州傅霖江西吉安府通判蔡保俱任先时霖以事谪戍边保以巡抚官考阘茸当为民至是户部尚书兼翰林院学士陈循奏二人俱优于才宜复其官从之  免直隶大名府旱灾田地秋粮一千八百六十余石马草三万四千七十余束  参赞军务右副都御史罗通言自古总兵之任务在搜拔众材以咨筹略虽鸡鸣狗盗之人亦见收养以备役使如知山川险易形势利害者可使导军能猿腾鹘击踰堑越垒者可使密觇能风角鸟占者可使知来但一材一艺军中皆可用臣荷蒙恩命参赞军务此等人皆未之见乞敕在廷大臣及近侍官各举所知送总兵官杨洪副将孙镗处同臣考验奏闻录用诏兵部如通言会多官荐举可用者  南京左军都督府掌府事驸马赵辉奏欲率南京有智略勇敢武官数十人及访有谋之士同诣阙下报效以杀丑虏以纾痛愤  帝曰辉忠勤之心朕已悉知今南京正当用人不必北来
　　○乙酉赐岷府广通王长子名音塞次子名音解□土阳宗王长子名音坛次子名音坆秦府永兴王镇国将军公矿子名城渊  增置直隶广平大名二府通判各一员专捕盗贼  守备居庸关右佥都御史王竑奏欲将赤城云川等驿走遁官军并榆林土木惊散军又俱发怀来走递候事体靖宁别行定夺从之  命府军前卫指挥使田贵山振武卫指挥使李端俱署都指挥佥事事以武清侯石亨举也
　　○丙戌  命武清侯石亨佩镇朔大将军印充总兵官都  过兴充左参将都指挥王良充右参将统率京军三万又往大同巡哨都指挥同知杨能充游击将军统京军一万五千往宣府巡哨陛辞敕之曰近因逆虏寇内内外墩土□台苎堡城守瞭望之处多被焚劫损坏官军难于居守樵种今特命尔亨等率兵往大同与总兵官郭登等调度巡哨尔能率兵往宣府与都督官朱谦等调度巡哨遇有贼寇即便相机行事可击则击可守则守不可退怯不宜轻进务在计出万全毋得听贼妄言以堕奸计贼若引退已远即督所部并彼处官军脩筑损坏俾皆坚固完整使人人得以为生事事有所倚赖而寇  无所窥伺事毕营驰奏班师尔为朝廷大臣务在经画得宜其临敌之际敢有不用命者一听处治尔其如敕奉行  四川天全六番招讨司土官招讨使高凤遣人贡马眇钞  召浙江处州银场闸办内外官员人等还京命有司差人守护坑场从监察御史毕鸾等奏请也  少保兼兵部尚书于谦言柴荆关倒马关白羊口一带及保定府易州涿州城地俱系要害之处已奏遣都督同知顾兴祖等严督官军设法脩砌关口挑掘壕堑延久未完即今边报不绝宜再拣选官军紫荆增一千五百倒马增一千白羊增五百人与银一钱令置锄锸等器往同原拨官军脩砌挑掘其易州涿州一城每处各增官军五百协助原有军民脩理候事完仍回掺备从之  直隶河间府知府孙睿奏河间县附郭编民仅二十五里且多迁民近被达贼惊散贼狡艰难乞革本县儒学以其生员并归府学从之  命故金吾左卫带俸都督同知杨受弟泰袭为指挥同知通州卫带俸署都指挥佥事赵瑄叔敬袭为指挥使老疾都指挥佥事白金子春代为指挥使  刑部署郎中王概言旧例告义子女义妇义孙妾子前妻前夫之子不孝者必审其四邻盖欲挟私冤抑也其义子女又必验其年岁如过房在十五岁前曾受义父母鞠养则坐以不孝不然但以雇工人殴骂家长律坐之比奉诏尽革条例臣以为此例不宜去从之  镇守山西阳和都指挥佥事曹安为所部百户奏其与虏通及杖死卫知事请罪命巡按山西御史覆治之
　　○戊子都察院左都御史陈镒奏南京迺形胜之地根本之所今时方多难彼守备参赞等官因循怠弛恐有奸雄窃发何以制之乞推举文武大臣智勇廉能者往代彼任练训练兵马镇抚人民事下礼部会官议南京守备参赞等官俱不必易但各衙门堂上官止一员事难遍举当各增一员共理庶务因推举历练老成官员具名以闻制可遂升南京大理寺卿陈勉为南京都察院右都御史翰林院侍讲谢琏为南京户部右侍郎吏科给事中姚夔为南京刑部左侍郎兵科给事中覃浩为南京工部右侍郎调南京礼部右侍郎杜宁于南京兵部  国子监祭酒萧镃以病乞归田里既得旨监丞等官并六馆生连章保留从之  赏四川松潘等处指挥李鉴等绢布有差以擒杀番贼功也  给应山王豪土□睘岁禄一千石米钞中半兼支  镇守河南内官李琮陈兵出入取民白金彩段等物无筭日索猪肉五百余斤乾猪二口他物称是家奴俱依声势贪暴害人为巡按御史陈玠所奏命执下锦衣卫狱鞫之  居庸关擒得虏觇者刘玉乃镇守独石官韩政家人云也先令玉来窥觇中国军马多少石亨杨洪有无命锦衣卫严锢之  云南洱海卫千户傅洪数集军旗盗矿于白塔宝泉诸银场事发调之屯守腾冲久不行参赞军务侍郎侯琎自临促之洪集众持兵入分司欲杀琎诸指挥千户土官力救之琎得兑救者多被殴伤总兵官黔国公沐斌以闻诏即诛之为从者杖戍广西  命应城伯孙杰掌前军都督府事都督同知卫頴掌后军都督府事  升湖广安鹿州知州陈询为大理寺右少卿询先任翰林院侍讲学士以事调为知州至是召还遂升之  广义伯吴玘等奏臣等系定州保定河间等卫安插达官带领官军舍人余丁赴京听调经今日久所有田土缺人耕种乞将臣等放回本卫掺练屯种听候调用从之
　　○庚寅升狭西左布政使宋杰为都察院左副都御史命往甘肃代右副都御史马昂参赞总兵官都督佥事王敬等军务以昂有疾也
　　○辛卯清明节以脩  陵寝祭器未完暂停行礼  升大理寺左少卿萧维祯为本寺卿四川布政司右参政仍掌茂州事  礼科给事中李实奏四川军民弊病万端蛮人滋蔓累次掳掠松潘已有都御史镇守其行都司虽设六卫以守疆界而山左山右俱得生拗西番迤北迤西尽是诸夷部落且大渡河三九月间烟瘴生发御史三司官员焂去即回倘有事机实为不便宜命兵部推选都御史一人以往专一掺备官军整点城堡仍推大臣一人往彼考官革毙以安军民从之  朝鲜国王李祹遣陪臣李含等贡马五百匹奏曰有敕以北虏犯边令备马二三万赴京臣念世蒙  列圣恩泽至深至厚敢不尽心奉诏但毙卯比因邻寇构衅边警不绝戍守马匹骑坐驮载踣毙耗损十居六七虽收拾中外大小官员有马之家未堪依数充办臣窃欲措办五千匹以进倘有余力可为安敢构词欺罔伏惟  圣慈垂怜  帝曰虏寇今稍息王又措办艰难马已至者受之以银三百两纻丝罗各三十匹绢一百疋偿其值未至者止勿贡仍赐含等宴并袭衣彩币有差  命河南宣武卫指挥使丁贵河南卫指挥同知李忠怀庆卫指挥佥事往本都司视事以巡抚左副都御史王来奏请也  命筑保定府高阳县城
　　○壬辰升四川按察司副使李匡为都察院右佥都御史巡抚四川吏科都给事中张固为大理寺少卿镇守四川行都司  升通政司右通政栾恽为左通政工科右给事中李震为通政司左参议江西南昌府通判苏任为本府知府广西梧州府通判陈谟加正五品俸  升南京都指挥使赵伦为左军都督府都督佥事都指挥同知房显为右军都督府署都督佥事萧能为后军都督府署都督佥事以南京守备内外文武等官荐其才智敢勇且各府缺官视事故擢任之也  狭西布政司左参政孔言□至以老疾乞致仕从之  户部奏京师缺草畿甸人民供给艰难宜将御马监见养马匹拣选堪中者存留不堪者退出发附近州县饲牧从之  南京兵部尚书徐琦奏南京近年以来储蓄甚少乞敕户部从今后每遇徵收粮草折色银两绢布等项比旧量加分数存量以备应用从之  锦衣卫指挥使汪英奏宝原店以供日用之需不从  御用监太监喜宁伏诛先是  上皇以喜宁数导诱也先扰边命校尉袁彬与也先言今欲差喜宁及总旗高斌达子那哈出回京也先许焉遂遣此三人彬承旨密书付斌令至宣府与总兵等官设计擒喜宁至是宣府右参将都督佥事杨俊奏二月十二日万全右卫报有近边达贼三人十四日又有五十余人独一人至墙下说我是总旗高斌往北京奏事随准总兵官朱谦委臣相机行事臣遂于本日夜四更到右卫城内十五日令都指挥江福内官阮华州陈伦往野狐岭埋伏人马巳时分果有贼一千余人近边南行斌仍至墙下臣闻喜宁有无斌言喜宁在后臣令斌去与喜宁说宣府众官具酒礼迎接喜宁拒之臣等又令斌去说不劳入关只是墙下一会喜宁果领贼数人近墙臣等出关用言绐诱近前官军奋勇一齐穾出将喜宁并贼人火洛火孙生械擒诣京  帝嘉俊功升为中督右都督仍充参将与朱谦各赏金二十两银六十两纻丝三表里高斌升付千户赏衣一袭喜宁之被擒也斌实抱持与俱坠于城壕故得升赏那哈出走回虏营报知  上皇大喜曰干戈久不息人民被害皆喜宁所为今后边方宁靖我南归亦有日矣喜宁至京文武诸大臣及六科十三道连章劾之曰以小人而为大奸挟外寇而为内患滔天之罪既著赤族之戮宜加喜宁猥以俘虏荐沐宠荣受  列圣之深息居太监之重任而乃欺  天负国背义忘恩属奸臣之不轨致  上皇之蒙尘喜宁回自虏中诈传诏旨妄指迎驾为名重要朝廷金帛既有乘机而复往主今贼首以来侵扰我边境犯我京畿上而  宗庙震惊下而军民荼毒虽  天威所加而数万之众遂遁奈生灵受害而千古之恨难消兹者  天厌祸乱鬼启其衷喜宁又以打话为由送  驾为说欲乘间而入寇被守将以擒来臣窃惟喜宁近俟内臣也本朝廷腹心反为丑虏腹心本丑虏仇敌反为朝廷仇敌凡也先敢尔跳梁皆喜宁为之向道若不正之典刑碎之万段不惟无以大彰  天讨垂戒将来亦且无以慰  宗社之灵雪臣民之忿章上诏群臣杂鞫之具伏命磔诸市三日仍敕沿边诸将严为守备
　　○癸巳增置直隶保定府易州同知一员涞水等四县及真定府曲阳等七县主簿各一员俱提督民夫守把沿山关口从镇守都督孙安等奏请也  命都督同知范广统理五军大营先是武清侯石亨都督卫頴统理大营至是亨奉命巡边兵科给事中苏霖等言頴恐不能独理乞将孙镗范广内命一人协頴统理故有是命  户部奏近者昌平侯杨洪请给官草饲官军骑掺马三十匹缘京场草束系预备急用之数乞将前马每匹给银三钱令官军自买草庶得存留官草以应急用从之  镇守辽东太监易信言军中手把铳发輙不继贼已习知每乘隙进兵自今手把铳须柄长七尺上施枪头铳尽用枪庶不擢挫因以木为式上闻诏付兵仗局造之  万全都司广昌守御千户所管屯指挥佥事孙恕奏本所官军数少乞增拨前来事下兵部议宜于五军营拨步军四百马军一百神机营拨神铳官军三百各带衣甲火器委头目管领往同恕等掺守从之  吏科给事中翟敬言法司所问畿内强贼多兵后贫之不得已者今雨雪愆期天变迭见皆刑狱未平之象宜从宽减三法司以为此宜会官审其诚伪有冤即为便理从之  革罢云南沅军民府因远罗必甸长官司新说税课局  赏守把阜平县吴王峡口民壮总甲王福等十九人人银一两以尝用石击败达贼也
　　○乙未  命户部于贵州等处召商纳米中盐淮盐贵州在城仓每引米二斗普定等卫仓每引二斗五升浙盐贵州在城仓每引二斗五升普定等卫仓每引二斗四川井盐贵州在城仓每引一斗五升普定等卫仓每引二斗云南井盐贵州在城仓每引三斗五升普定等卫仓每引四斗
○丙申  太上皇帝第四子见淳生惠妃王氏出也  命保定等府卫起倩军夫运粮一万石料豆一千石于紫关
○丁酉工部尚书兼翰林院学士高谷奏臣荷蒙  皇上厚恩擢官尚书职兼翰苑仍居馆阁之中厕经筵之末臣之荣幸无以加矣臣当精白一心参厥机务荐举贤才为国任用以期上不负于朝廷下不失于人望可也奈臣年当六十老病侵寻才识短浅笔力生疎不能了便国家重务夙夜忧惶莫知所措伏乞赐臣罢理内阁之事及不与保官之列俾得专侍经筵日进讲说绎义理商确古今以少禆  圣学于万一  帝曰今方多事之日正当任用老成所辞不允南京翰林院侍讲学士周叙以三年考满至命留翰林院叙辞不允吏部奏南京翰林院缺官视事乃仍命叙往  命大理寺右寺丞薛瑄于贵州出榜劝谕舍余商民有能出银百两以助军储旌表二百两者给冠带以米谷折纳者听  太子太保兼户部尚书金濂言比闻城虏也先欲纠合□□集虏分道南侵须预为之备奏下兵部议女直兀良哈西番部落虽或投附也先然狼子野心本无常性大抵视强弱以为从违臣等愚见欲奉敕各处边夷量与赏赐谕以有能擒杀也先者赏金一千两银一万两彩币一千封以王爵仍管本处夷人万一此计得行固善不然亦可使卜野也先与各夷彼此积忌足以散其乌合之势矣从之  昌平侯杨洪奏臣见为事都督佥事孙安刚毅勇敢比年在边颇识调度今坐事系狱乞悯往日微劳量垂宽宥令其杀贼图报诏宥安罪降为罪官随洪调遣杀贼  巡抚山西右副都御史朱鉴奏都指挥佥事张鹏纵军士毁人居宅滥支刍粮诸罪诏宥之  忻城伯赵荣有疾命医疗之
　　○戊戌  命凉州协同守备署都指挥同知萧充甘肃副总兵官仍镇守凉州  参赞宁夏军务右副都御史卢睿称有疾不能任事吏部覆实以闻命致仕  命锦衣卫带俸都指挥佥事岳谦子宽袭为指挥同知仍于本卫带俸  黜广东按察司黄翰佥事韦广为民初左参议杨信民奏翰取官军歌者为妾纳县官银五百余两为出其罪盗贼罚钱三万六千构事逼取富军赂纵酒杖死老人广歛民钱饰公廨考满受三司官丑赆监试时纵其同乡训导子冒籍取中翰广亦各奏民纵囚畏贼诸不法事俱逮至京下狱已而民信得白服职至是都察院论翰当充军广当为民然已遇赦免科特命俱黜为民  命脩广东新兴县城  敕总兵官武清侯石亨等近得大同总兵官郭登奏达贼分道入境剽掠敕至尔即严敕部伍申明号令沿途擡营而行多密遣人哨探见可而进设或遇贼必先据善地以逸待劳以静制动若贼骄矜散乱或渡险而先从相识或昏暗而迷失道路但彼有可乘之势即尽尔攻击之方毋损军威毋坠贼计料敌审势计出万全尔等慎之
　　○乙亥总督军务少保兼兵部尚书于谦以时多灾殄其疏辞总督保傅之任  帝曰休咎之徵固由人事然非一人所致卿辞寅亮等职具见引咎自责之意但今用人之际正当勉力所辞不允  升宁波卫指挥同知崔原马良温州卫指挥同知陈文王宇杭州前卫指挥佥事王钺俱为浙江都司署都指挥佥事先是镇守浙江副都御史等官轩輗等奏温处等府地方贼徒浩漫本都司缺人委捕源等俱历练老成乞量升职以备调遣故有是命  复除监察御史周鉴于福建道尹礼于广东道胡端于山西道  升金吾右卫指挥使戎享皇陵卫指挥使陆祥献陵卫指挥使邓斌俱为署都指挥佥事协同顾兴祖等守备各关口亨紫荆关祥白羊口斌倒马关从少保兼兵部尚书于谦等奏请也  升太原右卫指挥同知李泰郑玉俱为署都指挥佥事分守代州北楼牛山口从巡抚右副都御史朱鉴奏请也  命金吾右卫带俸都指挥佥事全能守备广昌千户所
　　○辛丑以浙江处州银场课银二万五千二百两就留彼处赏赐有功民壮人等从右佥都御史陈诏奏请也  万全都司都指挥佥事张林为部卒告其通逆虏及杖死军士诸罪诏巡按御史治之
　　○壬寅定贵州囚犯减轻纳米例三司及所属卫所府州县官吏军民舍余人等除真犯死罪强盗外其余笞杖徒流杂犯死罪俱比旧减轻纳米赎罪杂犯死罪纳米二十五石流罪二十石徒五等递减二石杖一百九石余四等递减一石笞五十三石五斗余四等递减五斗从按察司王宪奏以本地米贵各卫缺粮故也  夜有黑气一道南北亘天良久渐消
　　○癸卯宁化王济焕继妃王氏薨妃兵马副指挥玢之女宣德三年册封至是薨讣闻遣中官谕祭命有司营葬
　　○甲辰  敕各处镇守巡抚及三司巡按御史等官曰去岁因反贼喜宁诱引虏寇也先入关劫掠数日即被官军杀败而去再不复来然而各处人民一向惊疑不止挟带家口逃躲亦有自弃毁其产业无家可居不思复业者今闻水陆通路尚百十成群或白昼肆夺或暮夜行劫尔等佯若不知不思设法招抚又且蒙蔽不以上闻况今喜宁已被擒获处以极刑也先失其向导无复入寇之卜至志腹里人民何用虚惊尔等若能以此晓谕多人知悉彼必安心回还复业谁肯仍前流移在外乃不务此惟事因循论其坐视之罪似难容恕但今用人之际且不追究敕至尔等严督府州县官分投设法招抚晓谕务令回还复业趁时耕种如果缺食及无牛具种子或官为赈济或设法劝借俾不失所以应襍差不急之务悉与停罢仍令巡河御史各照地方往来巡视遇有盗贼即便擒拿巡抚镇守巡按等官一体提督巡捕但有盗贼疎虞罪有所归尔等其勉之慎之
　　大明英宗睿皇帝实录卷一百八十九
　大明英宗睿皇帝实录卷一百九十
　　废帝郕戾王附录第八
　　景泰元年三月乙巳朔  太上皇帝在迤北  升南京工部右侍郎吴政为本部左侍郎  襄陵王冲秋奏近者韩王宛逝宫眷无以养赡乞仍给岁禄从之  户部奏福建广东缺粮欲行本处并附近三司会同镇守巡抚等官劝谕军余民舍人等有能纳米三百石以上立石题名四五百石以上请敕旌异千石以上给冠带以荣终身从之  直隶枣强县知县张纪坐事为民以银百两赂长随李臣儿求平反臣儿托奉御舒良良不从人托长随高达转恳之复不从乃还纯赂三之二纯怀出北安门为宫军所诘奏送锦衣卫鞫之镇抚门达不得其情改命都察院乃引伏诏司礼监监徵臣儿贝□庄杖五十降大者纯杖一百充辽东边卫军余悉宥之
　　○丙午狭西合水县丞潘敬言本县去边三百余里部民多在迤北随田以居遇贼輙惊走不能生理本县旧有土城臣欲脩筑置立垛口门栅冬寒河冰之时即徒近边丁夫入城选民壮千人持兵以守至春暖河开仍令耕种从之  守备白羊口都督同知刘安等奏白羊等三十六山口脩筑俱完
　　○丁未升云南按察司佥事杨翰为本司副使直隶保定府涞水县知县吴堂为和州知州从巡抚官保奏也  总督军南军务兵部左侍郎侯琎奏方全苗寇未靖用兵方殷其云南布按二司及各府州县官三年考满者乞暂留管事抚民并理边务进朝觐只令佐贰官或首令赴京赴边事宁息仍循旧例从之  升京卫带俸都指挥使失连台茄鉴焦用都指挥同知戚斌文义米朵朵来俱为都督佥事复为事官滕鬼里赤为都指挥使带俸如故以德胜门杀贼有功也  四川天金六番招讨司土官招讨司高凤奏其副招讨杨显昭闻  上皇陷虏廷谋纠后番以叛因称王自创法度遂擒显昭械如京行至保宁显昭构怨恐所奏诬  凤不当擅械显昭请命左副都御史寇深核其事从之
　　○戊申给广西取来教演牌刀旗军百五十名布各二疋仍照京军例月给米一石从安远侯柳溥奏请也  刑部右侍郎江渊奏四川蛮贼屡劫叙州诸县以命都司调兵征剿缘都指挥缺员而各卫指挥智勇者少将非其人功不易集臣询知金吾右卫带俸都指挥佥事孙斌忠义左卫指挥使廉恭俱有智谋尝历战阵乞调往率兵征战庶免有济从之  寻升恭置都指挥佥事事锦衣卫官校自陈擒贼于京城内外功请如敕升赏  帝曰锦衣卫职掌擒贼今所擒不多第令礼部赏之官人绢二疋总小旗人绵布二疋校尉人绵布一疋
　　○己酉升山东济南府同知田崇为布政司左参议专督柴炭从工部尚书陈恭奏保也  达贼自朔州妳河堡入寇守备偏头关置都督佥事杜忠率轻骑三千要击之兵至土塞及荞麦州凡三遇贼生擒三人斩百十余级复所掠人一千八百有奇忠遣正千户张瑛奏捷至升忠为都督同知赐白金二十两文绮二表里瑛升指挥佥事有功官军指挥使陈瑄等九十三人俱升一级其余级赏有差
　　○庚戌靖远伯王骥言贵州都指挥同知洛瑄湖广九溪卫指挥使翟享俱攻孟养战死忠义可嘉乞褒赠以劝将来命赠瑄为指挥使享为都指挥佥事并赐祭给米恤其家升其子孙二级
　　○辛亥给事中监察御史言镇守宣府参将杨俊以擒喜宁功升右都督及赐银币缘榜文有赏银二万两金一千两封以侯爵之例乞如例升赏以全人信且激劝方来事下兵部议俊宜加侯爵其把总都指挥佥事江福及有功官军一千三百人请以金一千两银二万两分予之  帝曰俊等率官军守备职所当为难照榜例第加赏俊金二十两银三十两纻丝三表里江福升都督佥事赏银三十两纻丝三表里官军奋元杀贼者人升一级银十两纻丝二表里其余人五两绢布各五疋升辽东各卫指挥使崔源耿和常洪指挥同知高飞俱置都指挥佥事源和任司事洪守备沈阳飞守备广宁从总兵左都督曹义奏请也  巡按福建监察御史胡贯奏沙县贼复叛由宁阳侯陈懋等不能尽职其党宜削所升官爵贬窜远方且告分巡建宁副使周瑄偷惰不能尽心抚捕都察院谓自懋而下贯朱指斥其人宜具实以闻瑄宜俟贼平治罪从之  命脩筑狭西宁州真宁合水安塞鄜州等处土城  宁府镇国将军美土□度夫人张氏卒遣中官致祭命有司营葬以户部尚书王佐子道阳兵部尚书邝野子仪俱为主事事吏部左侍郎兼翰林院学士曹鼐子恩册部右侍郎丁丁铉子琥都察院右副都御史邓棨子常俱为评事通政司左通政龚全安子廷晖太常寺少卿黄养正子希祖戴庆祖子昇太仆寺少卿刘容子鉴俱为部照磨钦天监正廖义仲子景明为司历太医院院使钦谦子智为本院吏目支正九品俸翰林院侍读学士张益子祤尚宝司少卿凌寿子晖俱为序班佐等俱从征阵亡故录其子仍命还家守制俟服阕赴京吏科给事中习敬言内外官员先因贪淫酷暴罢为民者令或自备鞍马以赎官或输纳草朿以复职名节既亏廉耻莫顾惟思多方科歛朘生民之膏血偿自己之私债激变之由良以此也乞令纳草赎罪官员照知府骆敏例给与冠带以终其身则上有以广君恩下有以遂私愿矣从之  给赏守备广昌神机营官军银人各一两筑直隶婺源县城县有砖城永乐间以新安卫中所官军屯守正统二年革去城皆夷为田至是复筑之
　　○壬子朝鲜国王李祹遣陪臣赵瑞安等奉表贡马及方物赐宴并彩段表里衣服等物有差  升浙江杭州府经历云衢为布政司都事仍理经历事处州府丽水县吏陈彦显为巡检俱以其擒杀贼首功也  升兀者卫右都督刺塔为左都督指挥使廿□奔千为都指挥佥事所镇抚色不尧为指挥佥事益实左卫都指挥使木当加为都督佥事舍人散赤哈授所镇抚以其拒绝虏使恪守臣节也命山西行都司都指挥使马义孙鈙代为指挥使兵科都给事中叶盛奏畿甸充实而后京师巩固京师巩固而后天下义宁顺天等八府比年蝗旱相仍胡虏侵扰今人下久不雨禾麦无成人民逃散乞令各处镇守抚民大臣严督官司务加恩惠逃者必欲其复业存者亦令其安生命户部议行之  彭城伯张瑾奏印犯过应天府及直隶州县孳生马骡驹一万二千七百一十六匹脩宣府永宁怀来万全尉州怀安等卫城完毁辽王府府在广宁城之西偏年久损坏故毁之  是日南京大风拔树
　　○癸丑  敕都督同知范广充总兵官右副都御史罗通提督军务巡哨宣府时总兵官左都督朱谦奏达城二万攻围万全等处城池四散剽掠奏下兵部同各营武臣遴选将士佥举广适故有是命并遣内官方胜张温领神机营神铳协广剿贼复孙安为都督佥事宥张斌罪降为为事官当先杀贼及敕少保兼兵部尚书于谦等搠军马以护京师  镇守狭西兴安侯徐亨奏达贼犯宁夏庆阳等处杀千余人掳六千六百人马驼牛羊二十七万六部言居庸关宜益兵备请于五军神机营量摘官军八百人给以兵甲付都指挥夏思等统领协同掺守从之  昌平侯杨洪有疾病医疗之
　　○甲寅给保安王公鋉姨同官县王并仪宾鲁斌岁禄六百石本色四百石折钞二百石昌平侯杨洪奏部所部官军内一千五百人俱系口外带来近调紫荆等关随臣巡哨今又出口往来用度艰难乞量与恩赐庶得全济命还京之日给之  命故济阳卫指挥同知蔡英叔宽金吾右卫指挥同知杨辅叔能金吾左卫指挥同知沙旺弟脱大赤指挥佥事张绅兄弟俱袭职宁远伯任礼自甘肃召还荐狭西行都司指都指挥使李荣甘等州在等卫指挥刘杰张熊朱能丁□俱骁勇智略兵部奏请召来京量才擢用从之  命惯熟牌刀手交指舍人陈孝顺等五十四人赴神机营教演牌刀仍命孝顺等于锦衣卫寄籍从安远侯柳溥奏请也
　　○乙卯  太上皇至大同城西校尉袁彬言天气向寒  圣躬衣薄兼乏衾褥之属臣即备衣衾饮馔等物遣人进讫诏褒美之  海西兀者卫指挥廿□奔于等奏事回赐彩段绢疋衣服等物有差  调山西太原府忻州同知韩勖为潞州同知勖先为潞州判官升忻州同知潞民怀其德政奏保获任故有是命大同总兵官定襄伯郭登等言清明日朔州男妇出城展墓达贼猝至杀虏四百余人牛马一千二百有奇指挥周宁等率兵追兵又败惟斩贼一人而我军为贼杀伤者六百六十余人蹂躏死者数千乞正宁等罪敕切责宁等痛思自咎戒严堤备以盖前愆广东左布政使揭稽奏高要县贼首吴长能等纠众劫杀乡村欲连友贼黄箫养攻肇庆署都指挥彭英等率官军狼兵攻其巢寨破之斩长能及其党一千七百余人
　　○少保兼兵部尚书于谦言昨命都督同知范广等统兵二万剿杀鞑贼今总兵官朱谦
　　贼败此贼出口矣臣惟边方之蓄积有限鞑贼之去来无常今既出境我军必难追袭未免又驻边方靡废粮储虚劳士马且妨京师守备请广等驻兵居庸关遣人侦探如边报尚急出关相机行事居贼已远遁领兵回京掺练遇警仍往庶士马不劳边储不费京师不虚而边备亦不失诏命广酌量进止镇守黄花镇等处署都指挥佥事鲁瑄奏沿边军患病乞赐医并药调治从之崇信伯费钊私收自宫人为阍日事觉宥之  命筑福建古田宁德二县城宁德因旧基址古田新筑之  升山西按察司佥事叶清为山西布政司左参议以协同守备偏头关都督佥事杜忠督兵杀贼有功也  升南京翰林院孔自王禾□员为本院检讨以九载俸满户部尚书兼翰林院学士陈循奏保也礼部奏秦府仪宾鲁斌之从人役使宜令狭西布按二司发罪囚给役从之  命故河南都指挥佥事林祥子深袭为指挥佥事金吾右卫带俸都指挥佥事张宁子钦袭为指挥同知  太子太保户部尚书金濂言昨者都察院检校何英奉敕往河州等卫取土赴京策应许令军民之家纳马中盐给军骑掺英定价每上马一匹与淮盐五十引中马四十引共收马一千四百匹官司给符令马主不拘资次支盐臣以为河州本产马地方今给价如此亏官太甚本部宜差官看验前马到官者果上等给盐二十五引中等给二十引从之  江西右参议罗宗闰坐不严兵备致广贼入掠龙南例当降用巡抚侍郎杨宁为奏其莅任未久特命宥之  命筑四川南溪富顺犍为荣昌大足永川内江等县城堡时夷贼窃发民无所蔽故筑之  都察院右佥都御史杨信民卒信民浙江新昌县人永乐中举人宣德间擢工科给事中正统间升广东左参议尝劾罢按察司等官因被诬逮至京军民数千人诣阙奏信民公勤廉能乞留以安百姓特命复职适南海盗起遂升信民佥都御史俾守其信地民宣布恩威奖劝士卒屡贼屡战招抚未归者数万人寻以疾卒卒之日广人手香灯吊哭者数日讣闻遣官赐祭命有司营葬事录其子王□允为太学生广东耆民相率赴京乞立祠祀之
　　○丁巳浙江按察司佥事事总老疾乞致仕从之  命浙江都指挥使李信署左军都督佥事事总领官军浙江左布政使孙原贞为兵部左侍郎参赞军务时温州余寇未靖都司调官军二万七千分委都指挥四人统率会剿信以师无统纪令不归一请敕一人总之故有是命  命户部于直隶真定保定河间三府召商中盐纳米以备赈贷两浙盐七万五千引每引米一石长芦盐三万六千一百六十引每引米五斗从兵部给事中毛玉奏请也  工部尚书兼大理寺卿石璞奏臣同总兵官抚治浙江贼寇事虽少靖岂臣之能已蒙擢授兼官又令兼支两俸揣分何堪乞容臣止支尚书俸所兼大理寺卿俸禄住支从之  除浙江杭州府钱塘县封兵部右侍郎于彦昭葬地粮米三石三斗有奇彦昭少保兼兵部尚书谦之父也
　　○戊午调兵科给事中毛玉于吏科赏太原卫长林等处杀贼有功官军二千一百人都督佥事杜忠银一十两纻丝二表里当先杀贼指挥人银一两绢二疋布二疋千百户人绢二疋布二疋旗军人绢二疋齐力杀贼指挥人绢二疋布二疋千百户人绢二疋旗军人绢一疋阵亡者又加本赏之半  命宁远伯任礼提督三千营掺练军马以昌平侯杨洪奏为勋旧大臣屡历战阵久镇边疆年虽老而精神未迈犹堪委任也  大同左参将都督同知方善奏达贼三十余骑攻围天城东门纵横劫掠官军射却之
　　○己未琉球国中山王尚思达遣使臣马权度奉衣贡马及方物赐彩币等物有差  升狭西布政司右参政胡本惠为本司右布政使从镇守狭西兴安侯徐亨奏保也  擢国子监生杨贵芳朱贤俱为试中书舍人  升建州左卫指挥使马哈答吉为都指挥佥事正千户安出秃只为指挥佥事从都督董山奏请也  命靖远伯王骥会同左侍郎侯琎并贵州都布按三司出榜晓谕各处军职土官有能出米二百石赴贵州普定等卫缺粮仓分纳量升一级三百石者升二级土人旗军舍人余丁民人出米二百石者土人民人量与驿丞河泊等官旗军金人余丁授以所镇抚三百石者土人民人授以县佐巡检旗人军舍人余丁授试百户若赴龙里兴隆等卫缺粮仓分纳者各减其半授官如例  锦衣卫指挥使刘源有疾  命医疗之
　　○庚申追赠故金吾右卫带俸都指挥使闵成为都督佥事以随驾北征殁也赏广西桂林府兴安县杀贼有功都指挥范信并指挥千百户旗军人等七百七十五人彩衣表里纱绢有差太子太保兼户部尚书金濂等以京师多故粮用浩大供给不  前会官集议撙节粮储便宜十六事以闻  一在京文职官本色俸未从一品岁减六十石二品岁减四十八石正三品岁减二十四石仍关与折色候事宁之日照旧关给  一在外镇守巡抚等项官该支俸米令于镇守巡抚去处照例关支或愿与原籍关支者听  一在京公侯驸马伯禄米洪武年间米钞兼支进年米麦兼支即令樽节亦宜照旧其文武官员有二俸兼支者亦今止支  一俸南京文职官员本色俸粮有愿分回原籍者听  一工部所属营缮所等衙门官员不无冗滥宜从本部查选老疾不堪任用者悉送吏部定夺其六部都察院等衙门属官虽添除数多缘今边事未宁政务繁冗合候事平之日另行奏请裁减  一天德观庙官顾敬灵济宫庙官曾辰孙俱支食米五斗今顾敬见任太常寺寺丞又关本等俸粮宜将顾敬止关寺丞俸粮曾辰孙每月支米一石食用  一在京金吾左等卫永乐年间因是领养孳牧掺马匹俱各添设马科典吏二名今马匹见存者少合通行革去一各衙门官吏人等俸粮各年积出附余粮斛务要从实开报户部以凭盘量见数正收支销  一各衙门历事监生有家小者月支米一石无家小者支米六斗不无虚费今后再历复考并听候取用者每月有家小者支米六斗无家小者支与四斗其工部取拨收匚□并监生八十五名写本十名亦宜简工部办事官六员在于长安左右等门收放人匠牌面每人月支米一石宜住支  一在京文职官员该支三分四分俸粮俱于南京仓粮内支给宜按季折与银两不愿者听  一在京各卫所官吏旗军人等俸粮俱系首领官该吏并把总识字军人造报关支中间有将逃亡事故造于实在项下关支者有将无家小人役造于有家小项下关支者又有一处应役而两处造报开支者奸毙百端宜移文各卫门今后务从实造报敢有仍前作毙者俱发为边远充军  一在京并通州各卫仓每年各佥收粮军斗有十名者有十五名者一年之后俱令守支即今在仓不下数千余名每月俱于在京征掺旗军一体关粮不无虚费宜将各仓军斗有家小者减支六斗无家小者减支四斗余丁原无粮者照旧不支侯守支尽绝回卫差掺之日仍旧关支  一国子监师生既不会馔馔米亦宜住支  一南京大小衙门所管事务简冗食人多宜令南京户部会官查勘计议凡可以减省粮储及宽舒民力者悉者悉听明白条陈奏请定夺诏悉从之  实授置都指挥佥事石彪为都督佥事充游击将军  命故后军右都督武兴子安袭为指挥同知安应指挥使以兴彰义门阵亡故升二级  命故金吾左卫指挥使李瑄子政指挥同知杨旺子胜夏时保子广指挥佥事辛贵子玉唐鉴子凯锦衣卫指挥同知商喜子英通州卫指挥同知潘晟子斌金吾后卫指挥同知陈刚弟玘指挥佥事孙安子政羽林前卫指挥同知王安子玉指挥佥事杨贵子楷永清左卫指挥佥事安五六十弟福玉武功中卫指挥佥事张俊子辅俱袭职羽林前卫指挥使刘源子英指挥同知李成子原朱真子海指挥佥事邢整子端通州卫指挥佥事刘贵子俊大兴左卫指挥佥事于忠子瑄俱代职  少保兼兵部尚书于谦言我军所用长枪杆长刃短难于回转攻刺请改造今刃长杆短庶利于用从之
　　○辛酉敕内官武良刑部右侍郎江渊锦衣卫指挥佥事吕贵巡视紫荆白羊口倒马诸关隘复除监察御史蔡愈祭于四川道胡拱振于江西道张子初于贵州道  襄王瞻培奏第三子枣阳王祈钲成婚例有从人欲于军校军校之家用物选买幼女十名以便使令从之  宣府缘边诸将俱奏达贼沿边入寇攻围各处城池章下兵部请敕总兵官都督朱谦范广等调军策应从之  设四川顺庆府广安州岳池县僧会司置僧会一员  昏刻太阴犯心宿东星
　　○壬戌敕总兵官武清侯石亨等得尔奏三月八日率兵战败达贼擒杀甚众又指挥李显亦败贼众及报虏情具悉盖虏如尔等统大军在外故四散侵扰声东击西欲制我军不敢轻出粮刍不得接济生受困敝敕至尔等会同镇守等官计议战守长策或袭营或设伏或会兵剿杀务在早为处置免致师老兵疲财匮用乏如贼势众大则整兵固守以逸待劳不可轻率堕其奸计如贼已退备边粮运已就绪亨其回京毋缓  升参谋大同军事右都御史沈固为左都御史内使阮阿山为奉御以太监陈公奏顷者剿杀达贼固与阿山俱有功臣与郭登已蒙宠擢而固与阿山之功未录也  沅陵王贵燏奏臣有女长成无力遣嫁乞将臣该支岁禄折钞米一千石暂于荆州府官仓预支二岁庶得有济从之  命户部于四川松潘等卫召商纳米中盐上流等盐每引七斗通海新罗盐每引六斗福兴华池富义盐每引五斗
　　○癸亥总督军务兵部侍郎侯琎奏方今苗寇未弭乞令贵州布按二司及府州军卫土官衙暂免朝觐其考满官当赴部者亦令抚安军民招徕殃逆俟边务宁息循例考满从之  赏京城德胜等官杀贼有功都指挥指挥千百户旗军人等杨文等六万六千四百二十八人银币绢布有差及金沙江等处御贼有功都指挥方瑾李友马翔各银六两彩段一表里  免顺天河间等府远年税粮马草屯种子粒盐粮课钞凡起运未纳虚申在官者乃今年夏税顺天保定二府全免河间真定顺德广平四府免六分大明永平二府免  分从巡抚佥都御史陆矩等奏请也  升贵州威清卫指挥同知张贵署都指挥佥事事以教援杨懋荐其骁勇机变杀贼有功也  六科十三道劾都督佥事张輗纵家奴敚人田宅宥之
　　○甲子升太仆寺少卿俞纲为兵部右侍郎于内阁办事纲具疏辞愿理兵事从之  少保兼兵部尚书于谦言近者内官监遣内使往真定河间采野味直沽海口造乾鱼今真定等处当贼寇扰攘之余公私匮乏兼以亢旱不雨五谷未植徭役重繁况时方长养宜对时育物以广好生之仁乞暂停止候秋成后酌量采取诏即已之  四川董卜韩胡宣慰司官先是奏抚治松潘副都御史寇深索松潘诸卫金银几数千两及受反羌并襍谷等寨诸夷人金银金释迦佛大西天毛拘红白铁刀麻诸物货尤众且曰此通四川军民所知者但畏深暴酷不敢言耳章下刑部请  命镇抚守四川诸官覆实既而会赦遂皆宥之
　　○丙寅  敕诵安南国王黎浚朕承  天命至宰华夷一视同仁无间远迩盖惟  天是法不敢有违夫  天道至公毫发不爽凡安分顺理者福善之劝必加而恃强凌弱者祸淫之惩必及兹者占城国王诉王屡肆侵害俘虏其国人口共计男妇三万三千五百又教诱以不顺  天道惟利是求占城虽可欺  天道不可拂王于此事有无朕亦未尝尽信敕至王宜安分守礼保邦睦邻前事有则改之无则加勉果有所虏占城前项人民宜悉依数枚回本国使之得以安生乐业庶几上顺  天道下顺人心彼此两全和好永享太平之福兹因占城使回授敕赍去俟王有使至彼领归谕王王其钦承朕命毋怠  复谕占城国王摩诃贵来兹得王奏安南国王屡遣人来侵虏人口三万三千五百且教诱王不顺  天道不敬朝廷惟利是图逆  天悖理罪固莫大王能坚守臣节不为所诱仍来朝贡如旧具见王忠诚顺理之意夫理即天古称顺天者昌逆天者亡势所必至不差毫发敕至王宜益顺  天道以保其昌别有  敕谕安南国王令王使臣赍回本国侍安南国有使臣至占城付与并谕王知  狭西按察司副使庄观以老疾乞致仕从之  赐沈府平水县主并仪宾季达苛岚县主并仪宾粟熊辽府京山县主并仪宾段恺孝感县主并仪宾钱辅土津县主并仪宾袁镛语命冠服鞍马  给赏偏头关擒杀达贼有功官军都督同知等守杜忠等五百一十三员名银绢布疋有差  赏涿州紫荆关等处追杀达贼有功官军共一万一千九百三十五人都督孙镗范广毛福寿高礼陶瑾侍郎江渊人银十两纻丝二表里当先杀贼把总都指挥人银二两彩段一表里把总指挥人银一两绢二疋布二疋都指挥人彩段一表里指挥人绢一疋布二疋千百户人绢一疋布一疋旗军人等人绢一疋齐力杀贼把总都指挥人银二两彩段一表里把总指挥人银一两绢一疋布一疋都指挥人银一两绢二疋布二疋指挥人绢二疋布二疋千百户人绢二疋旗军人等人绢一疋布一疋  免大名顺德广平三府户口食盐钞从巡抚大理寺寺丞李奎奏请也  改云南蒙化州儒学为蒙化府儒学税课局为税课司
　　○僧正司为僧刚司置大□□巴火□教授都纲各一员  脩直隶保定府雄县土城
　　○丁卯  命直隶真定府获鹿县知县贺粲仍旧任升六品俸粲先以九载任满赴部闻父丧还家守制至是闻其服阙奏保复任故有是命  旌表节妇齐氏齐山东兖州府宁阳县举人许超妻超以疾卒齐年二十八欲自经家人奔救获免遂以剪刀割左耳及发之半纳走怀中事闻旌其门曰贞烈  以天久不雨雪分遣大臣于京都各祠庙寺观祈祷从太子太傅礼部尚书胡濙奏请也  狭西按察司奏把总都指挥同知黄让佥事张友纵军士盗人刍粮寇去牲畜诸罪诏宥之  置兖州府钜野县僧会司设僧会一员
　　○戊辰复除监察御史张皙于贵州道丁澄于湖广道李鉴于浙江道姚福于云南道  总兵官武清侯石亨言三事  一闻虏贼将犯大同其巢穴在断头山去宁夏不远请调延绥官军及兆岷等卫土军往宁夏堤备仍敕宁夏总兵等官遣人觇探虚实率骑直捣巢穴则贼自遁  一山西布政司原召募义勇抽送马步一万七千掺备守城请理调大同各城协军守备  一大同左右参将二人守分东西二路其中路惟总兵官郭登请以都指挥佥事潘兴充参将副登命俱从之仍  敕工部尚书石璞往山西同右副都御史朱鉴等再募义勇调鴈门关掺习听亨调用  命直隶大名顺德广平三府饥民于临清广积仓关支粮食用俟丰年抵数偿官从巡抚寺丞李奎奏请  日晡正西生赤黄云数十段须臾散漫如火有光照耀不久渐散
　　○己巳  命云南老檛宣尉司故宣尉使刀线歹子板推者袭职
　　○庚午升广西驯象卫署指挥使事邓凯署都指挥佥事专从总兵官都督佥事田真荐也  安远侯柳溥奏神机营中军右哨及五千下马队把总王端颜通靳忠俱指挥同知缘其所辖把司管队各有指挥难以钤朿乞加端等一职庶体统不紊命署都指挥佥事把总如故
　　○辛未升四川参将都指挥佥事刘深署右军都督佥事事从按察司副使李匡奏请也  命户部出榜召募军民客商人等纳米以备各处军饷及赈济饥民其不用兵处顺天等八府及贵州四川狭西山西辽东每名四百石山东广西福建云南每名五百石直隶浙江江西湖广广东河南每名一千二百石苏州松江常州嘉兴湖州五府每名一千五百石其有贼生发用兵处大同宣府贵州每名一百五十石湖广福建四川广东浙江每名四百石俱给冠带以荣终身半其数者赐  敕旌为义民从十三道监察御史毕鸾等奏请也  停徵山东兖州府东平州寿张县被灾田地夏税八百六十余石  免直隶顺德府平乡三县去年被灾田地秋粮五千六百四十余石马草一十万五千五百二十余束  偏头关擒得虏课者银衣卫鞫之去正月内也先与赛罕王部分诸酋入数欲自领人马一万七千寇大同阳阿大同王领人马一千七百寇边头关答儿卜花王领人马一万七千哨乱柴满铁奇卜花王领人马七千寇大同八里店鉄哥平章领人  七千围天城脱脱卜花王领人马寇野狐岭并万全痛战以偿喜宁田达子  命战时谋缚草人于马驼燃而纵之以冲首阵继驱虏去人民贯以草冲次阵也先则自督其人马战于后云生死在此一举也又欲于老营束草人为虚营诱官军劫之又欲令汉人幼□廿  上皇至北京诈云也先已被杀门开因拥入城
　　○壬申改大理寺评事曹恩为翰林院编脩恩以荫叙为评事自陈愿改职于翰林院读书故有是命  命户部晓谕南北直隶河南山西山东富实人民有继出备梗米四百石或粟米五百石或料豆一千五百石或谷草四千朿或禾草六千朿或堪中鞍马一十五匹或堪中走递驴连鞍三千头或牛三十五头送赴保定府及易州并各驿站缺用去处愿旗异者请  敕旌异为义民愿冠带者给以冠带从巡抚佥都御史祝暹奏请也  领守延绥都督同知王祯奏守备都督佥事王斌以神木县守御官军擅调安边营掺备少保兵部尚书于谦劾斌紊乱边务既不奏请于朝又不咨白主将乞明正其罪诏宥斌罪调往贵州靖远伯王骥处充参将领军剿贼仍行王祯等从公推选练达老成熟知边务都指挥一二人代斌守备
　　○癸酉岷王梗薨王  太祖高皇帝第十七子洪武十二年生二十四年册封至是薨享年七十二讣闻辍视朝三日谥曰庄遣官谕祭命有司营葬  升撒恩纲寺番僧也失星杏隆显寺番僧剌瓦劄巴坚粲为都纲赐之印信  致仕国子监祭酒李时勉奏忧国忘家者臣子之诚心听言致治者圣君之大德臣身居草野心在  朝廷方卧病床帷忽闻  大驾有沙漠之征恨不臂羽面陈利害未几又闻被留之报臣拊心痛哭而不能止既而  皇上即位诏下人始欢忻踊跃有太平之风臣惟国家之事已往者付之无可奈何未来之伏望  升下敬慎以制之臣闻制治于未乱保邦于未危者此治国之要道昔在李唐当开元天宝之间正车书混同之日使有忧危之心则后来安有夷狄之祸惟  陛下鉴前古之失究方今之毙留心政务加意武备以安中国以御四夷则不胜幸甚所有可言之事略举一二以闻  一备边之道在选将练兵二者而已选将在通兵法将不知兵法虽终日练粨兵亦无所用臣见今武臣子弟袭职惟走马跳沟射箭而已京师无赖之徒多买快马教习以规厚利就使试中间以兵法皆不能对故武臣子弟宜先令熟读武经七书使知兵法者教之及至通晓令教场演武军官既诫以走马射箭走阵之法又出题问以团营列阵破敌攻守之事中有能铺陈应对者即知兵法者也可以择而用之昔人有学剑者以剑为一人敌不足学去学万人敌今走马射箭正所谓一人敌也兵法则万人敌也夫为将固当知古兵法而用兵又在审日时之利日时之利在用奇门盖奇门乃黄帝战蚩尤时所立法也专于行兵用之古之为将未有不用此者乞择武臣子弟年少聪明者俾学习之既知兵法又谙此术则用兵之际必多取胜也  一臣闻蹈危难而陨身者人臣之至行以美名而得谥者  朝廷之大恩然如宋信国公文天祥之孤忠大节而尚无谥将作监丞欧阳询之死于使事亦无谥元信丰尹李廉率众保障县境与其子先后俱死于贼至今俱无谥诚为觖典今者文武从臣□□邑巴□  驾北征必有横罹兵戈仗节死义者多俱宜抚恤孤穉优给其家其有应谥赠祭吊者令礼官稽考品之恩典以劝方来  一旁求俊乂固  国家之盛典简命大臣尤国家之重务此诸葛武侯所以拳拳以亲贤臣远小人为其君告也夫贤臣日亲则可以致治道之兴隆小人日远则可以免纲纪之颓废此万世之权为戒也  陛下嗣位之初宜择正直大臣有德望冠于当时者以为辅弼使朝夕纳诲于前其于庶臣亦必求贤贤练达之才而用之以干理庶务则政治兴而万事理矣曩者在朝用人多有出于阉官之口是以用之多不得其人孟子曰左右皆可贤未可也至于国人皆曰贤然后察而用之此诚王言□攵之大端不可以多不得其人孟子曰左右皆可贤未可也至于国人皆曰贤然后察而用之此诚王言□攵之大端不可以不慎者也夫以将帅之选既得其人在廷在外又得正直有为之才若用之以抚中国则恩泽流而人民安用之以御夷狄则干戈整而边患息然后特遣信便祇迎  大驾还于中土有日矣唐史曰雪耻酬百王除凶报千古惟其时矣臣年老日薄西山不能负弓矢以任劳力姑述所闻以进惟赐裁察  帝曰李时勉老臣其言忠实甚有可行者有司其采而用之
　　大明英宗睿皇帝实录卷一百九十
大明英宗睿皇帝实录卷一百九十一
　　废帝郕戾王附录第九
　　景泰元年夏四月甲戌朔  太上皇帝在迤北  帝享  太庙  遣中官祭司灶之神  初胡寇犯边大军失利沿边马营独石龙门雕鹗等处守将撤兵内徒各遗刍草粮粮万议遣人塞其城门候事宁之日搬运宣府备用既而游击将军杨能请令宣府总兵等官拨军防护设法顾倩车辆搬运每石给脚价米二斗已从其所请总督边储户部右侍郎刘琏言能见领军马沿边巡哨令宜防护搬运提督军务右副都御史罗通又言近有自虏还者言二次见虏寇三四千人各牵驼马三四匹往返马营等处取粮食用切惟守将弃城遗下刍粮非惟资贼又且引贼臣熟筹之守之则军士不足运之则民力不逮焚之则国用不足乞下廷臣详议之便太子太保兼户部尚书金濂等以为边事遥度恐有遗策宜令能琏通及宣府总兵官朱谦等会计以行从之  西北生黑云如堤南北亘天至晡时乃散
　　○乙亥给定襄伯郭登岁禄一千二百石  户部奉近应天府溧阳县民彭守学言直隶常镇苏松浙江嘉兴等处钱粮数年以来并无拖欠攒收之时加耗每石有七斗九斗者及起运兑军并存留上仓积出羡余动以万计因巡抚侍郎周忱不能遍历防闲遂致各该官更粮里人等或指以脩学校盖公馆及整补寺观为名甚至变两假公花销任其所为不可胜计臣等切详此毙容或有之请选本部郎中等官二员驰驿分往各处查究追徵从之  顺天府通州等州县生员刘宣等各援例贡马十匹每匹赏钞二千贯  巡居庸等关御史白瑛下狱以知同事御史王璧奸淫不能举奏但告佥都御史王竑也狱具瑛坐赎杖还职  初命脩筑紫荆等关山口共五十处凡城堡壕堑俱令高深其山冈平垣者悉斫削陡峻以绝虏骑至是始完
　　○丙子云南木邦军民宣慰使司并孟定地方遣陶孟刀伦孟并鸟思藏剌麻官著姜察各贡金银器皿象马氆氊等方物赐宴并赐彩币衣服有差  命江西按察司佥事赵敏致仕以巡抚侍郎杨宁奏其老疾不能任事也  巡抚广东监察御史等官沈衡等奏景泰二年天下官员例当朝觐今广东地方被贼攻围城池乞令各县官存留抚民整备粮饷其须知文册该付该府州官类进为便从之  升狭西庆阳卫署指挥同知陈旺署都指挥佥事事五军营领军掺练从兵科给事中叶盛荐也  唐王琼火□且奏欲于护卫军校家选女子二十名入府给使令从之  命给晋府徐沟王钟铎及楚府镇国将军季坻宫眷米岁各二百石从晋王钟鈜及楚王季埱请也  升译写西番寺番僧坚参列都纲善师俱为右觉义番僧参竹劄失答儿麻失里俱为都纲仍于翰林院办事并赐番僧也失里吉护持都纲剌瓦劄也圣粲敕谕印信俱从太子太傅兼礼部尚书胡濙奏请也  监察御史李璇奏广东都指挥李昇王忠何贵等率官军民壮分哨海贼贼佯败奔小港昇贵深入追之适潮退军舡胶浅忠潜回昇贵遂为贼所杀官军民壮死者无算乞治忠罪章下兵部请令佥都御史杨信民责忠死罪状令当先杀贼以赎前罪公同推选属卫指挥领兵听调从之  少保兼兵部尚书于谦言六事  一南京根本之地今灾异屡见必有厥由恐奸人窃发不可不防众心摇动不可不虑乞敕守备太监及文武重臣抚恤人民整饬军马严防奸细固守城池如有远近贼情即相机行事庶几弭患于未然  一方今天下之患不独在于西北而中原地方亦有可忧如开封南阳襄阳凤阳兖州安插逃民数多近因虏寇扰攘北直隶人民又俱就食于彼万一荒歉其患有不可胜言者乞敕副都御史王来洪英尚书赵新善加抚恤密切防闲倘有窃发相机捕抚务在处置得宜有备无患  一各布政司并南北直隶以贼扰攘及掺练军马招抚勇敢捕盗差内外文武官员络绎道路迎送烦数得无扰民乞召还官其所委事务令巡抚镇守官整理各处镇守官整理各处镇守等项内臣凡腹里地方亦乞减省庶臣下不致旷职军民亦免烦扰  一在京掺练官军其间各处调来者多盘费尽绝往往逃亡莫能禁止乞量加恩泽以济之庶众心知感无逃亡之患  一各营马匹瘠弱者多不堪骑掺必得刍豆饲秣斯可备用欲官仓支给则所积不多欲官军出备则无力措办欲各处收放则地方远遥急难调用乞敕户部取勘旧赐官员草场暂借一年或收草或牧放候边事宁息仍归所赐之人  一天地之大德曰生圣人之大德曰好生今天旱不雨生意未遂宜恤刑狱以回天意乞敕在京三法司锦衣卫通类轻重罪囚其问情有可矜法有可疑者明白具奏取自  上裁其监候听勘而罪不致死者暂发听候在外刑狱行三司会同巡按御史详审辨理务在平恕得情不许深文罗织如此则天意回而和气应雨泽降而生意遂矣疏入俱从之掺练官军人赐布一疋惟镇守内臣如故  礼科给事中于泰因春旱疏请辩疑狱谓人命受贝□庄狱至重其故勘平人故禁平人因而致死出于无意者与谋故杀人出于有意者异乞无概论为故杀不以赦原诏书明言枉法贝□庄者罢为民则求索诸贝□庄皆得还职矣法司乃概请发为民此不无枉抑请诏内外法司通将此狱辨明之且及凡狱之久滞者庶怨讟消和气至从之  三法司奏说事过钱人比受钱人律例减罪有禄减一等无禄减二等今兵科给事中丰庆请重罪过钱者发充边卫军援洪武时说事过钱处斩籍没为言请何从诏但遵已行律例毋更  夜有流星大如杯色青白有光出宗正西南行至天江
　　○戊寅朝鲜国王李祹奏请赐世子冕服从之  命户部于山西偏头关等处召商纳米甲盐偏头关淮盐三万六百余引每引米豆中半共六斗浙盐四万八千九百余引每引米豆中半共六斗  江西道监察御史许任达言臣考之经传验之前代天降灾异莫不由人为感之近者自冬徂春灾异数见黑气四塞烈风拔木时雨久缺民不聊生其必有说矣臣愚窃以为此乃天心仁爱人君之惠必欲尽绝宴安酖毒之私奋发坐薪尝胆之志以成非常之功以雪非常之耻故也昔商中宗桑谷生朝用伊陟之言恐惧脩德商道复兴高宗鼎有雉雊用祖己之言克正厥事商用嘉靖上天之意如此岂可不思所以副之而惟因循故事以咈逆耶为今之计宜翻然改图痛自脩省日与儒臣讲求政理而凡号令之弛张人才之进退一惟公论是稽至于耳目之娱荒宁之事悉宜屏绝不使丧乎志心居处服食凡百自奉亦宜抑损不使过于奢侈申戒在廷群臣同加脩省善者恶者示惩勿为私家谋而为社稷谋勿为一身虑而为天下虑而又亲雩南郊以前所以改图自新与所以谕臣下互脩之意祷于皇上后土如成汤之桑林咎既往之失期方来之善庶几可以上副天天心潜消灾异不然今日降一诏明日行一事欲以惠民适增其扰欲以肆赦益长其恶以此御灾盖亦末矣不知何时仰见国家无事也奏入嘉纳之
　　○己卯赏古北口东西等关至墓田峪关外烧荒官军百户各钞二百贯镇抚都司各钞一百五十贯总小旗军人各钞一百贯  命兵部拨军运保定府官仓粮二千石于倒马关接济广昌县守备官军  直隶常州府无锡县纳马冠带生员张贤以不准送监奏乞将食过廪米于籍还官照依冠带民人分豁生员闲住从之  召镇守巡抚浙江等处都督同知陶瑾右佥都御史陈诏侍郎丁镃孟鉴沈翼左通政奕煇监察御史夏裕还京  清平伯吴英卒英胡人清卒侯吴成买驴之子宣德十年袭爵为伯至是卒命礼官赐祭有司治葬子玺幼优给
　　○庚辰  敕云南总兵官黔国公沐斌等曰得侍郎侯琎奏贵州安南卫为蛮贼攻围已久安南去云南甚迩尔即调官军五千委都指挥一人统率驰往会同普安州土官隆本协力杀贼以解其围  命通州卫故指挥佥事徐镛徐友袭职金吾左卫指挥同知赵广子胜指挥佥事李忠子＜王已＞陈义子广通州卫指挥佥事陈肃子旺俱代职  十三道监察御史四箎等言臣等恭闻上天之仁爱国家必见诸灾异者盖天不言而以象示之也窃见正统八年以来北京雷震春天殿鸱吻南京谨身殿灾京师等处旱潦为患蝗飞蔽天河水解决星象乖异此皆罪常之变也当时虽下脩省之诏而权奸之蒙蔽自如虽求忠鲠之言而群下之怠荒自若以致东南各处妖狐作衅而攻围城邑西北一方逆羯乘机而邀留  车驾六军积尸于沙漠百群蹀血于虏廷怨气冲天哭声动地臣民愤惋  宗庙震惊自古至今中国之祸未有若是之甚者也今幸  天命有在政化一新然德固允脩灾犹迭见北京去冬无雪今春不雨狂风扬沙弥月不息阴霾蔽日经旬不开南京大风拔木洪水决河况又各处寇贼未宁群情汹汹流移未复众心皇皇原其所自得非恐惧之诚或少替与求治之心怠与供奉之具未节与赏罚之政有未当与战守之策有未备与恢复之志有未坚与况公侯驸马伯四等之爵非不多也而感恩图报者不闻其名左右中前后五府之官非不众也而献忠效谋者未见其人保皆重寄爕爕理寅亮之功未臻辅政总大臣而献可替否未实之着掌铨衡者举措不公而贤否混襍司钱谷者民隐不恤而国用空虚典邦礼者亏感格之诚而鬼神怨恫总兵政者乏战守之策而寇贼猖獗刑狱刑部之所掌或推谳昧于初情或理断牵于成案工役乃工部之所司或军器之造作未精或城垣之脩筑未固肃百僚之政者都察院也不能严于纠察而百僚无忌惮之心司五刑之平者大理寺也不能精于审录而五刑有轻重之失通政司以及六科皆朝廷之喉舌也参驳或未一乎公论陈言或每出于私情锦衣卫以及各卫皆朝廷之牙爪也体察事务巡捕盗贼多冤滥于无辜卖放掺军克减粮赏每贪婪而无厌以至太常寺光禄寺鸿胪寺太仆寺钦天监太医院等衙门官员率皆任非其人徒有固禄保身之计全无爱君忧国之心荐举人才则假公营私不畏清议而贪污之竞进计议国事则妒贤嫉能不持公论而便见之纷更似此之失难以具陈臣等质本草茅材同樗枥叨国家纪纲之寄居朝廷耳目之司以察为明以言为职庶职之不脩非不知也不能绳愆而纠缪百官之失职非不见也不能激浊以扬清或伸冤理枉之未周或彰善瘅恶之未实乃惭恶得无罪及照南京实  太祖高皇帝龙飞创业之基根本之地灾异之见尤甚如此亦由彼处文武大小群臣官吏交构贿赂公行武备不脩祀典有缺卖放军匠出入罪囚不畏天灾不恤民隐之所致也灾异若是诚为可忧伏望鉴天灾之迭见宜戒积薪履国步之多艰用怀尝胆日临便殿亲决机务之繁时接儒臣讲求治道之切口体之奉不必过丰耳目之娱必须从俭刑必务归乎有罪赏不滥及于无功练兵选将无忘社稷之忧亲贤远奸必复  宗祖之治仍乞躬备法驾吁祷  郊坛分命礼官告谢  陵寝以答  上天仁爱之意以慰  祖宗震惊之灵及敕在廷公侯驸马伯并文武大小群臣思咎省躬改过迁善各书乃职共济时艰其有稔过不悛防贤病国者罢归田里怀奸不忠欺君误事者明正典刑再教礼部遴选勋戚赍持香帛恭谒南京并阳凤告谢  陵寝脩治  郊坛务俾所司益严祀事法司推举刚正老成堂上官员往南京通将刑部都察院锦衣卫监问轻重罪囚精加审录情重者就彼发落罪重者奏闻区处仍将有司官吏访其廉贪别其勤惰堂上官员其名以阅其余官吏就彼罢黜询察兵机毋令废弛访求民瘼量加宽恤如此则  天意可回灾异可弭人心可安  宗社可固六科给事中叶盛等亦言方今四方多事两京降灾天时人事深为可虑然召灾致变实由于人古者君臣合德然后可以事天可以安人  皇上临御以来求治拳拳无有失德然灾变之作未弭而方殷盖文武群臣之罪也群臣固可罪而罪尤在大臣及臣等台谏之臣盖大臣尸素无补台谏缄默不言故上不足以回  天意下不足以慰人心灾变之来良有以也臣等敢不自劾乞以保傅公侯驸马伯都督尚书侍郎都御史等官及臣等给事中御史降秩停俸俾各脩省伏望  皇上侧身脩德德愈盛而脩愈严庶几  天意可回人心可附转祸为福易危就安矣疏入命群臣会观重加脩省有过者速改事当行者即行当言者指实以闻尤须尽心以匡朕过于是户部尚书兼翰林院学士陈循兵部尚书兼翰林院学士苗衷工部尚书兼翰林院学士高谷及六部都察院通政使司大理寺太常寺太仆寺鸿胪寺光禄寺钦天监太医院等衙门堂上官言兹者六科十三道以灾异迭见劾臣等不能脩职所致臣等伏维圣君之治本于仁而刑罚必加于有罪盖有罪而不加之以刑罚则无以劝臣职而感天心臣等幸遇  圣明叨蒙任使虽职有高下而恩极显荣诚宜为上为德为下为民而猥以非材玷兹重任众罪多端难于遍举是以灾异迭见谴告屡臻下贻民事之艰危上劳朝廷之警惕此而容贷是谓失刑伏乞乾刚独断刑典溥加以为臣下旷职者之戒  帝悉宥之慰遣就职仍戒已往之过必改未举之政必脩庶几上可以谨天戒下可以顺人心  命筑徐州萧县城
　　○辛巳赐文武百官宴  复除户部给事中刘福于本科升山东布政司左参议黄仲芳为贵州布政司右参政户部主事刘彬为左参议  命金吾右卫陈亡指挥使苗贵子昇为都指挥佥事  总兵官武清侯石亨奏大同掺备官军缺马无从关给请于山西布政司官买马内选一千匹仍移文河南布政司官支给官钞收买马五百匹各给本处该班官军领来骑掺从之  瓦剌行军尚书虎察与官军战于大同被擒伏诛
　　○壬午升江西按察司佥事高瑢为浙江布政司参政督运粮储  赐祭孟养杀贼阵亡贵州都司都指挥同知洛瑄湖广九溪卫指挥使翟亨  翰林院编脩周洪谟言君天下者贵乎采众言之善而采诸众善者贵乎尽力行之功故尧稽于众而舍己从人舜察迩言而用中于民禹拜昌言而方懋厥德汤若先民而日跻圣敬武王受册书之戒致慎德之功是皆采众善而力行者也故能致世太平而享国长久伏睹  皇帝陛下即位以来招延贤俊容受直言其与前代帝王致理之意盖一揆矣惟在力行之可也且群臣进言有司之分理者有系  圣躬之力行者如整军除寇守御馈饷皆有司所当分理至于亲经筵以讲圣学谨德政以淳化本此则  圣躬所当力行者臣闻苦药利病忠言利行伯禹戒舜有曰无若丹朱傲慢游是好傲虐是作伯益戒舜亦曰儆戒无虞罔失法度罔游于逸罔淫于乐是皆谨德之功保治之要也夫舜圣神文武重华协帝其德之盛可以无加矣其治之极可以无忧矣而犹戒以谨德保治如此则凡图舜之治者其可不加慎乎今群臣所进虽不及禹益之嘉言亦当今之切务  陛下诚能取其善者而体诸身则必高明光大有裨益于  圣德矣近年以来星变屡见桃槐冬华黄河泛溢海水迭啸此皆上天谴告有司尝以上闻  太上皇帝虽自抑畏天变未消至于北征之时大臣切谏以为不可而卒莫从臣以为若平昔因灾异之言而严脩德听臣下之谏而免亲征则安有今日之患哉今天下臣民以  銮驾未复痛恨之深切于肝肠入于骨髓所望者惟欲  四圣在天之灵以承  太上皇帝之统者也然而今日之务在于外攘虏寇内安生民而已外攘之功既无不举内安之政岂容少缓臣近捧诏狭西四川水陆往返万八千里得见民之所以疲政之所以敝者实由内治之未脩也臣叨居侍近不得不为  陛下言之谨条十二事  一察吏治以示劝惩每岁各处巡按御史乞差二员其一留守三司某一巡历郡县一抚流民以妨奸宄各处流民听其游食所到郡县拨与荒闲田地耕种免徵税粮  一兴学校以惇风化各处提调学校佥事无督教之实乞裁革及学官有缺不许监生充选  一慎科举以求真才科目惟以得人为要不必乡贯是拘宜令游学之士随其所在即许应试  一止苛歛以恤贫穷各处有司科歛民财或馈遗上官或交通使客宜加严禁  一均赋役以苏凋瘵四川所属郡县差役不均乞令每里各置一籍专书户口多寡验丁科派  一纠武职以足兵食各处武职或治产业宅第而私役军丁或货钱以赂上司而偿以军粮宜令巡按御史纠察而加降黜  一肃军令以止劫夺各处征讨军士有沿途劫财害民者乞许诸人杀死勿论  一谨防巡以御贼寇各边守堡官军并巡按纵放军士弓兵致有贼盗之患乞令巡按御史纠察治罪  一恤吏员以广仁惠各处吏员两考赴部因文书差讹送问重律者自今乞皆停免  一省虚费以节民财各处驿传什物极事华侈及使臣往来多用船只马匹并需索酒物宜加禁治  一设方略以遏横暴近岁四川夷民聚众为盗今有行人刘浣系本处人深知山川险阻谙晓方言乞借一职协同佥都御史李匡调度杀贼疏入诏群臣会议采而行之  山东左参政蔡安贵不能督所属治浮桥以渡征福建官军致官军溺死者四十人坐罪会赦复职
　　○癸未敕总兵官武清侯石亨得奏领欲军四京今达贼分道入寇正用人提备之际官军决不可动尔其斟酌缓急从宜处置不可乖疏以误事机其石彪所领官军在彼日久人赐银五钱布一疋于大同官军给之  升山西平阳府赵城县知县何子听为大原府同知专理粮储布政司理问所副理问郭安为通判抚民以巡抚副都御史朱鉴奏其勤敏有为俱堪擢用也  赏大同西路乌石岭斩获达贼有功总旗李彦成等十人各银一两布二疋被重伤者又加本赏之半  赐怀来等九卫破贼惊疑还卫官军九千八百五十八人各银一两  巡抚辽东左副都御史李纯劾奏铁岭卫都指挥康福等不严所部致焚仓储九千六百余石诏俟虏平逮问之
　　○甲申蠲山西都司镇西卫屯田子粒马草以被达贼侵扰故也  国子监祭酒致仕李时勉卒时勉名懋以字行江西福县人五岁即知务学七岁小学四书皆能成诵甫成童言动以圣贤自励尝曰颜子过不贰怒不迁曾子日三省吾愿学焉闻者奇之既长大肆力于学夜以达旦隆冬无火以重衾裹足纳桶中其刻苦如此登永乐甲申进士选为翰林院庶吉士与脩  太祖实录丁忧服阙拜刑部主事仍与纂脩书成进翰林侍读三殿灾诏求直言时勉条陈十五事多中时病  太宗嘉之未几被谗下狱既而宥之洪熙初上疏言事命武士以金爪摇之伤觔几死明日改监察御史又明日下锦衣卫狱  宣宗登极谓左右曰李时勉能直言忠臣也特命宥之预脩两朝实录书成升侍读学士正统戊午升学士已而升国子监祭酒既莅任崇廉耻抑奔竞别贤否示劝惩一新教条丕变旧习诸生有疾躬为医疗至于贫不能娶死不能殡者皆为营办恩义兼尽不啻父子屡乞休致仕每为诸生伏阙留之岁丁卯年七十有四乃密疏乞归诏特允之命兵部给驿舟赐钞千贯为道里费去之日鼓乐旗帐前导诸生涕泗走数数千人观者塞路商贾为之罢市廷臣归老之荣师生相与之厚前此所未有也既归闻  车驾蒙尘号恸上疏言选将练兵数事至是卒朝廷闻计遣官谕祭谥曰文毅时勉刚毅正直表里一致孝友仁慈本于天性父有疾躬视汤药不离侧恤孤救难无间亲疏少师杨士奇尝称时勉文学老成掺行脩洁节仪足以表俗刚正足以任事量足以容物而志则不可夺人以为确论然不及大用士林惜之
　　○丙戌升狭西西安府通判黄镛为本府抚民同知兼管水利从镇守右都御史王文奏保也  命辽东苑马寺少卿彭福致仕以巡按监察御史刘孜言其老疾也  监察御史夏俗奏今山西狭西贵州云南福建四川广东七布政司并顺天府直隶保定等府粮储不足其往来公差人员廪给宜与减省过则支米二升坐则支米三升从之
　　○丁亥敕谕保定伯梁珤佩平蛮将军印统总兵官统领官军剿杀贵州苗贼先是巡按监察御史黄镐等奏苗贼攻围平越等卫日久城中粮尽官军逃亡者九千余人存者日食草根粮饿殍危困已甚靖远伯王骥等早为进兵以解孤城之危章下兵部议以骥老病请别选总兵代之故有是命并敕都督同知方瑛充右副统兵都督同知陈友充左参将兵部侍郎侯琎左都督毛福寿算俱总督军务副总兵参将如故遣兵部署郎中王高调南直隶卫所官军二万益之召骥还京  赏辽东境外阵亡被伤并二次一次当先对敌擒获人口等项有功指挥各银一两绢布俱二疋千百户等官绢布同旗军人等各绢二疋阵亡被伤者加本赏之半  云南总兵官黔国公沐斌巡按监察御史左景都布按三司等官奏近奉诏珍禽奇兽不许来献今缅甸宣慰司两次遣使七十四人贡方物金银曩刀金银镯钏  象牙西洋布等件欲请朝廷调兵剿杀贼子思机发缘贵州苗贼生发东西路梗屯堡驿舍俱被烧毁无人接递乞将方物暂于布政司收贮省令来使回还止留二十人听候平定日类进礼部言前项方物不系珍禽奇兽难便拒却以阻远人进贡之心宜令总兵等官尽留其来使待贼情宁息即便起送从之  吏部郎中李贤荐兴州中屯卫千户王昱善战多谋且负忠义勇敢之气谓达贼可以计破而不可与战数条其计曰火马可以劫营曰火战可以闭贼曰窝弓药箭曰塌窖赚坑可以诱贼发无不中昱常守备永平达贼中机远避后随征麓川为攻其破寨所向有功诏发总兵官试而用之  命法司自今军职旗军有犯盗官钱粮及故纵不举者仍依法鞫论不必停候先是京师戒严急缺官军守护刑部奏请今后除在外衙门奉提军职并在京旗军人等有告军职谋送重事许令封进外其余一应词讼径送该衙门暂令知在候贼平之日依律逮鞫已经允可而在京各卫所指挥等官乘间作毙侵盗钱粮动至二三百石所司患之太子  保兼户部尚书金濂等以为言故有是命  吏科给事中翟敬等言广东按察使黄瀚以贪淫酷暴罢为民今又逗遛在京输纳草束务求冠带夸耀乡里乞革去冠带给还草价庶使人知朝廷法令严明有所谨惧且近例凡为民官纳草者止同常人冠带今太子太保兼吏部尚书王直等却引前工部侍郎李庸纳草事例意为黄瀚以图原职回还如此欺罔宜置之法命瀚照例冠带即今回家王直等姑宥之
　　○戊子遣驸马都尉焦敬等为正使吏部右侍郎俞山等为副使持节册封北城兵马王逊季女为晋王继妃北城兵马副指挥王文女为潘府清源王妃北城兵马副指挥李荣女为沁水王妃潞城县典史曹通女为平遥王妃南城兵马副指挥周瑢女为蜀府内江王妃成都左护卫副千户陈楠女为德阳王妃彰德卫副千户李温女为赵世子妃兵马副指挥和泰女为临漳王妃兵马副指挥张本女为汤阴王妃临漳县典史鲁昇女为襄邑王妃  命大理寺右寺丞李茂于南京审录罪囚考黜百司询察兵机访求民瘼  给楚府辅国将军均钃均钿岁禄各八百石米钞中半兼支以威远卫等处两次杀贼功赏右参政都督佥事许贵银十两彩段二表里都指挥人银五两指挥人银三两俱彩段一表里千百户等官人银二两绢二疋旗军人等人银二两布二疋阵亡者加一倍被伤者加本赏之半  赏宣府前等卫所军余郭全等钞二万八千贯以潜劫虏营贼马二十八匹也  总兵官武清侯石亨奏大同粮刍数少而运道不通兼以大军支给浩大恐致乏绝已汰马步官军一万五千委都指挥田贵管领暂于易州保定驻牧乞取回京掺守从之
　　○己丑擢进士李琏翟泰安欧辉张瓒杨恕为主事  命京军运草一十二万束于怀来卫从右副都御史罗通奏请也
　　○庚寅赐秦府宝鸡郡主并仪宾樊英诰命冠服仪仗鞍马等件以先因兵务未暇给至是并给之也  停止僧道三年一给度牒从致仕左寺郎杨翥言也  命脩南京  天地社稷坛大祀殿及亭厨斋库
　　○辛卯免山西太原府及汾州所属文水等县去年被灾田地秋粮九万七千四百八十余石马草一十九万四千九百六十余束  命大宁都指挥佥事薛宾子广金吾左卫带俸都指挥佥事萧旺子源俱代为指挥使  故左军都督吴克勤子琮乞袭父旧职指挥同知命为正千户  少保兼兵部尚书于谦言紫荆白洋口倒马关及  天寿山黄花镇诸溢口脩葺将完而守备之具尚缺请以外卫有司所造铜鉄铳等火器分给从之  巡抚湖广大理寺卿蔡锡奏苗贼攻劫江洋永明县杀伤人民三司委官署指挥佥事毕通右参政徐俌副使上官尹畏缩怠惰不即应援乞逮治之兵部请行巡按御史取通等死罪状令其严督官军剿捕以除民患以盖前愆从之  停徵广西思恩军民府征进甲军今年秋粮二千三百二十余石  以浙江湖州府吉安县擒获贼首梅福赏都司都指挥佥事高峰布政司参政李玺按察司佥事邝彦誉各钞七百贯彩段一表里民妇陈晣等六十九人各钞六百贯彩段一表里  大同右参将都督佥事许贵奏近者边报有达贼三人来言若朝廷差人讲和我等便回去窃见自旧岁七月以来达贼攻劫人心惊惶田土不得耕种道路不得转输山野不得樵牧欲与战斗众寡不敌以臣愚见莫若遣使和好休兵积储练卒养锐密定讨伐之策如来侵犯则我有备而贼可擒矣章下兵部议少保兼兵部尚书于谦等言贼首也先逞枭獍之雄合犬羊之众既侵犯边境邀留  上皇复入寇京畿震惊  陵庙其为仇恨庸可胜言且以和议论之去年秋冬朝廷亦尝遣都指挥季锋指挥岳谦往使财赂方入穷庐骑已至关口继遣少卿王荣通政王复又往不见  上皇銮舆而还朝廷灼见虏情谲诈和不足恃以故绝使不与往还惟敕边将脩武备励人心固城池相机守战今贵又倡和议之说臣窃惟今日之事理与势皆不可和何者中国与虏寇有不共戴天之仇和则背  君父而忘大义此理之不可和也丑虏贪而多诈万一和议既行而彼有无厌之求非分之望从之则不可违之则速变此势之不可和也苟以为虏强难制姑从和以缓其兵臣请质之前宋澶渊之役契丹屡为我兵摧沮既盟之后朝廷尚岁输银绢三十万迨徽钦北狩中国名将如张韩刘岳之徒屡败京师及奸臣秦桧一主和议既割土以与之又输币以贿之甚至降去尊号其含垢忍耻屈己从和无所不至卒之人心解体国势陵夷援古证今和议之不足恃也明矣为今之计莫若选将练兵养威蓄锐贼若来侵则相机剿贼贼若远遁则不贪利穷追若大举入寇则将帅奋勇臣当尽死效力以图剿灭以雪国耻必不出犬羊之下其或点虏自知数寇不利遣使入贡则量与赏赐遣回示不拒绝而已若欲朝廷先遣使臣往彼通好则示彼以弱而启其轻侮之心万万不可贵叨居重任保障边方不能锐意灭贼乃敢倡为和议其忠义何在请移文贵贵令其整饬边务固守城垣期必灭贼以盖前愆及行缘边总兵镇守等官训练士卒谕以忠义大节使之感激思奋以图成功从之
　　○癸巳边安远侯柳溥祭  昊天上帝  厚土皇地祗宁阳侯陈懋祭  宗庙礼部尚书胡濙祭  太社  太稷安成侯郭晟祭山川驸马都尉薛桓祭  孝陵户部左侍郎刘中敷祭  长陵兵部右侍郎项文耀祭  献陵太常寺卿蒋守约祭  景陵其文曰  叨承大统负荷维艰爰积愆尤增兹灾异腥膻逆虏既犯禁于  三陵旱魃余殃复方农于千里况雨水示南甸之惊致晨昏怀内省之忧悔谢无由矜原有自寅申祭告恭俟帡幪  命吏科给事中张让掌本科事  命直隶保定府易州筑城人夫月给口粮三斗  免山西平阳府解州去年水渰田地夏税一百一十余石秋粮二百五十七石马草五百一十余束  命辽东定辽前卫指挥佥事何海署都指挥佥事备御广宁从镇守太监易信奏请也  监察御史陈全言初黄河水决山东沙湾堤已脩其大半止留两岸二缺口泄水近者东安县以西大洪口鲤连河水落河身渐露与缺口相去甚近恐将会通河水掣入东去不便漕运乞筑其二缺口为便从之
　　○甲午镇守浙江右副都御史轩輗奏福建政和县贼首吴金八等流劫处州青田县攻围平阳千户所出没不常深为民患臣与太监李德等议调官军二万七千分委布政司孙原贞佥事邝彦誉统领臣与原贞自东路进德及彦誉自西路进克期会剿
　　○乙未复除浙江按察司佥事彭贯于本司丁父忧服阙故也  命忠义左卫指挥使周晟署都指挥佥事事同监察御史郭仲义守备小龙门口时仲义守备易州脩城事竣故改命之
　　○丙申提督军务右副都御史罗通奏臣等驻兵怀来宣府屡报达贼出没然不过一二百骑军哨则遁军回则来欲疲惫我师耳第粮刍缺乏不可久驻乞班师回京诏通等相机进止若边报未绝不可轻动  巡抚山西副都御史朱鉴奏达贼数万自鸦儿崖入境至广武站分三路攻雁门关署都指挥李端率兵战却之贼复侵入关南端固拒之然贼众我寡不能应敌而大同偏头关路道皆被阻截难以策应事下兵部议请敕总兵官武清侯石亨等量调精兵与鉴克期夹攻仍敕延缓总兵等官委智勇善战武臣领兵渡河于保德州设伏截杀从之  巡按贵州监察御史周文奏蛮贼屡攻跸节赤水永宁普市卫及各千户所城池驿站屯堡俱为烧劫白罗罗土獠等蛮又攻赤水都指挥张祥率兵剿杀贼首百余人生擒三人然各卫僻诸蛮蜂起道路阻绝军少粮尽危在旦夕乞调兵运饷拯之命遣人促总兵官梁珤兼程驰往以除民患  镇守浙江太监李德言锦衣卫指挥马顺长随内使王贵等罪犯深重亦宜取断  圣衷臣闻各官乃肆奸宄即于御前捶死之变  祖宗法度逐朝廷正人悖礼犯分闻者切齿何此时文武宿卫官员无一人遮护者使无内臣左右侍立各臣必生别衅此正贼臣犯阙不宜任用可任用者莫如亲近且盛称永德宣德闻给事中胡濙张益武达王佐由端主事周忱许昌朝陶暹御史李奇王彰顾佐俞仕悦金濂于谦王翱吴讷张纯皆谨慎爱君章下文武谓大臣少保于谦等连章言臣等观李德所奏痛惟远逸贼也先灭天理悖国思侵犯边疆谋危  宗社  太上皇帝轸念天下苍生国家大计不得已躬御戎服亲抵贼巢不意逆敢抗敌王师邀留  圣驾六军积尸于沙漠百辟碟血于虏廷怨气冲天哭声动地古今之患未有甚于此者也原厥所自盖由太监王振恃宠狎恩夺  主上之大柄怀奸狭诈紊  祖宗之宪章每事不由朝廷出语自称圣旨卖官鬻狱而贿赂大行妒贤嫉能而诛杀无忌指挥马顺乃王振之爪牙助其威权扇其虐焰谏官直言而阴被惨酷之刑朝臣小过而輙遭煅炼之狱长随王贵等乃王振之腹心结构为非交通造恶指挥勋臣则诱其棰楚几死内官同类则讽其非法加诛党恶既深遂谋不轨大同惊急因逼乃  车驾以亲征土木逗留遂致  乘舆之不返  皇上监国之初文武群臣皆以今日之祸实由王振合词上章请正罪恶而马顺等犹怀党比擅致呵叱正李德所谓罪犯深重者是以一时文武群臣以至宿卫军校忠义奋发不暇顾忌即将马顺等三人同时捶死是亦诛乱臣贼子之大义也其李德乃  太上皇帝简任之人已遣在外使当时目睹其事亦必痛切于衷虽寝其皮而食其肉刳其肝而割其心犹未能雪其愤也岂止如此而已奸臣既死人心稍安臣等以生民为忧以社稷为重奉表劝进迫于至情  皇上谦让再三乃从所请遂正大位用图中兴向使虏寇凭陵  乘舆播迁之后马顺之徒不死王振之党不除天下人心何由得安国家大计何由得定章上  帝曰然诛乱臣所以卫国安民马顺等皆王振奸恶文武群臣捶死之俱忠义心朕已知之李德所言卿等其亦置之
　　○丁酉敕宣府总兵都督朱谦等得奏达贼三百余骑入石峰口烧毁关门寻由故道出境朝廷命尔等守御巡哨今贼不过三百骑而纵横出入如蹈无人之境尔等既不堤备又不截杀致贼轻侮恣肆如是尔罪当究但今用人姑从宽释尔其同心僇力勉图后效复尔畏缩坐视纵贼殃民必杀不宥又以都督范广驻兵怀来去石峰口甚迩不即调兵策应剿杀亦遣敕切责之  以前大理寺左寺丞仰瞻为右侍丞瞻先坐充军至是刑部尚书俞士悦等奏保故有是命  先是给事中李侃与都御史朱瑄同事会坐侃坐瑄左十三道监察御史陈述等连章劾侃六科给事中李实等又奏欲御史左会礼部会官议尚书胡濙等言先奉  宣宗皇帝圣旨御史给事中照品级坐从之  太仆寺卿李宾奏臣闻人事著于下而天道应于上人事理而天降灾者未之有也去岁一冬少雪今年三春不雨苗不发生人民荒惧臣以为致灾之由皆臣下不能尽职也该给事中监察御史交章劾奏蒙恩不忍加刑姑容办事俾各脩省又命公侯驸马伯三品以上衙门官俱赴朝天宫行香祈祷其敬天忧民之心至矣各官又不能躬体  圣心或乘坐高轿用人扛擡或谈笑如常罔思悔过敬天之心全无忧民之意安在亵渎天神雨泽不降古人所谓割发宜及肤翦爪宜侵体良以诚不至者神不感损不极者益不臻伏望  圣断将在京三品以上堂官员俱住俸禄仍命各官露顶赤脚俱赴  天地坛行香悔过祈祷以俟雨泽既降然后俸禄仍支则下有以警臣下之心上可以回上天之怒奏下礼部尚书胡濙等言先因亢旱已奉旨朝天宫建醮三昼夜各官行香亦有老疾乘轿者不曾谈笑其天坛系大祀之所若令各官进入项露赤脚亵渎神祇莫此为甚宾所奏难准遂寝之
　　○戊戌升直隶河间府阜城县管马县丞鲁俊为本县知县以镇守右佥都御史萧启奏保也  给赐山西掺备勇壮人银一两布四匹从巡抚副都御史朱鉴言也  乌思藏贡堂川阔宁等寺番僧都纲麻阿立押革番僧桑亚的古罗古罗等贡氆氇甲佛像舍利子赐宴并赐彩币等物  出内府银二万两彩段一千疋两淮运使支盐三百引湖广布政司买乾鱼五万斤俱运赴贵州镇远军前以备赏赐有功官军  工部尚书石王□仆奏召募山西太原府勇壮请立百长千长照例官带以劝来者从之  广西总兵官都督佥事田真奏罗城贼首韦万保纠獞贼攻融县杀虏民人千余柳城贼首侯公寒攻破古免高界等寨及清流镇巡检司又攻藤县杀指挥潘济及官军百人又富川妖贼复作势亦猖獗已调都指挥范信等会兵柳州剿杀但军少贼众卒难擒捕乞敕田州四城等处土官调兵协力剿捕以靖远方从之
　　○己亥赏偏头关杀败达贼被伤阵亡官军指挥人银一两绢二疋千百户等官布绢人二疋旗军人等人绢二疋齐力官军指挥布绢人二疋千百户等官人绢  疋旗军人等布绢人一疋阵亡被伤者仍加本赏之半  少保兵部尚书于谦奏易州涿州保定真定通州俱为京师藩屏宜益兵掺守以为应援请于五军营拨马步官军二万分委都指挥同知石端都指挥佥事汪礼刘全署都指挥佥事陈旺指挥使王信统率往同各城镇守官管辖掺练从之升信署都指挥佥事仍敕宁远伯任礼统领官军领精兵五千巡守各城一切军马悉听节制时礼已衰老矣辞不堪任给事中御史劾礼方命诏宥之令致仕寻敕都督知刘安代礼充总兵官改大理寺少卿曹泰为右佥都御史参赞军务
　　○庚子升伊府右长史胡志为左长史审理正杨大用为右长史从王奏请也  户部奏近者山东人民缺食镇守临清平江侯陈豫等疏乞赈济宜于各处预备仓粮验口关给如有不敷就支所有官粮赈济俱俟秋成抵斗还官民间差役除造办军需供运粮草外其余不系紧要者悉皆优免从之  命故镇守肃州都指挥同知胡麟子杰袭为指挥使
　　○辛丑起复四川按察司佥事高澄督运征进军储以母丧去任按察司茅惟杨等奏保故命复任  户部奏顺天府房山良乡昌平武清漷固安等县近被达贼虏掠人民惊窜又兼荒旱无收缺食艰难宜免其科差济以口粮行移部凡科派糠麸煤炸榛粟麦穗稻皮檾麻芦苇薥秸蒲草荆条鹿食黄豆秸马连粮沽兔羊鸡挤乳牛及各驿站递运所置买马驴牛车铺陈什物等件砍柴脩坆闸夫防夫馆夫膳夫天财库等项夫役暂与停免中间果有急用不可免者亦须支给官钱买办及别县佥役候民力稍舒照旧派佥及令各县将缺食人民从实查报造册委官管领赴通判等仓关粮赈济俟秋成抵斗还官从之  南京守备丰城侯李贤奏武学官舍有肆业五七年未尝学习弓马者然兵尝武艺不可偏废请以年深及年长者俱于教场掺习每月二次赴学听讲别选年幼者补其员缺从之  重造福建长汀县公置儒学馆驿以其为贼所焚掠也
</div>
    <div class="pagination">
<a href="明实录英宗实录_page133.html">上一页</a><span>...</span><a href="明实录英宗实录_page129.html">129</a><a href="明实录英宗实录_page130.html">130</a><a href="明实录英宗实录_page131.html">131</a><a href="明实录英宗实录_page132.html">132</a><a href="明实录英宗实录_page133.html">133</a><span class="current-page">134</span><a href="明实录英宗实录_page135.html">135</a><a href="明实录英宗实录_page136.html">136</a><a href="明实录英宗实录_page137.html">137</a><a href="明实录英宗实录_page138.html">138</a><a href="明实录英宗实录_page139.html">139</a><span>...</span><a href="明实录英宗实录_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
