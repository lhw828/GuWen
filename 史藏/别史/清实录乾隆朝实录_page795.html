<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 795 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 795 页/共 1860 页
  </h1>
  <div class="content">
   ○大学士伯管陕甘总督黄廷桂奏、甘省军台。正、腰、协、站。均安马十六匹。现军报络驿。马匹不敷更换。易致疲毙。请每站添四匹。从之。　　

○丙寅。谕军机大臣等、据公弘晀等奏、该处原给大臣、及侍卫等、居住官房内。除改作衙署、并侍卫等现在居住外。其余空闲房屋。不必令匠役人等看守。交该处工部司员查收。令绿营兵丁看守等语。此项官房。现既无人居住。与其日久空闲。易致朽坏。不如查明径行折卸。以收实用。著交方观承、派员前往。会同苏和纳、派出人员。将此等房屋、逐一查明。俱行折卸。所有木植砖瓦等顶。留于该处工程备用。无可改用者。该督即交地方官照例变价。将此寄信方观承、苏和纳、令其遵照办理。　　

○又谕曰、黄廷桂奏称、运送来年进剿兵丁口粮。现在辟展有驼六千只。仍需驼四五千只。方足敷用。请降旨直隶、山西、督抚。再行购办。趱赴甘肃备用等语。可传谕黄廷桂、适巳谕直隶总督方观承、办驼二千只。山西巡抚塔永宁、办驼三千只。今又谕塔永宁、量力再办二三千只。随得随解。以济军需矣。运粮驼只。购办不易。朕意自库车、至阿克苏。若雇回人牛驴。给以脚价。递相传送。又于屯田收获粮石内、量为拨运。亦可稍省转饷之劳。但此事、恐非永贵所能独办。可传谕舒赫德、计此旨到时。伊巳应援将军等、回抵阿克苏。来年不必随同进剿。仍于阿克苏库车之间。同永贵往来巡查粮运。劝课屯田。至拨运口粮时。或雇回人牲只。或贫苦回人内、有愿肩粮步送者。俱酌给价值。但宜视其果否情愿。不可勉强派累。致失新附之心。德舒既办理库车事务。并著传谕知之。　　

○又谕曰、定长等奏、巴图济尔噶勒、瑚尔起、于十一月二十五日、领兵至伊拉里克。因马驼未至。兵丁等皆背负口粮军器。步行戈壁。随将现到辟展驼只趱送。仍将续到马驼。速为接济等语。伊等所领官兵。皆应彻回更换者。昨因恳请前赴军营。巳谕照初次出兵例赏给。今又不候马驼。步行速进。奋勉可嘉。除照前旨赏给外。巴图济尔噶勒、现任镶黄旗蒙古副都统。著加恩授伊弟恩克阿穆尔、为蓝翎侍卫。赏伊家银一百两。瑚尔起、著补授正白旗蒙古副都统。传谕巴图济尔噶勒等、晓示官兵。勉效前驱。以膺恩赏。　　

○兵部议准、两江总督尹继善奏称、凤阳卫署、在临淮县城。逼近淮水被冲。今县治巳裁并凤阳。请将卫署移建凤阳县城。从之。　　

○青海扎萨克多罗郡王索诺木多尔济故。以其从弟闲散台吉色布腾多尔济袭爵。　　

○补行乾隆二十二年、云南、贵州、二省军政。卓异官十三员。年老官三员。才力不及官三员。分别升赏处分如例。　　

○旌表守正被戕之山东高苑县民冯谟尧妻李氏。　　

○丁卯。月食。　　

○谕军机大臣等、前经降旨、令塔永宁买驼三四千只。并于刘慥摺内、批令于加价二两之外。再为加增亦可。此时自巳遵照办理。今据黄廷桂奏到。所有需用驼只甚多。在晋省现在虽有采办之项。较之他省、尚属易于购觅。著传谕塔永宁、令其于原办三四千只外。再行尽力采买。能添办二三千只。多多益善。不必拘定起数。办出时、随得随解。务期妥速充裕。以济军营驮载之用。　　

○又谕曰、舒赫德奏称、霍集占遣阿布都克哷木等、潜至阿克苏。令回人克伯克默特、送书与乌什之穆逊阿珲。为阿克雅尔回人呢雅斯等拏获。据阿克苏之阿珲伯克等告称、穆逊之兄萨拉阿珲、现在叶尔羌。故致书伊弟。伊二子一孙。俱在乌什。随行文商之呼岱巴尔氐、将萨拉之子孙圈禁。并晓示回人。俟究问明白。再行办理。与众无涉。勿妄惊疑等语。呼岱巴尔氐之父霍集斯、效力军营。伊复通晓事体。深用嘉悦。著加恩授为内大臣。赏戴孔雀翎。阿克苏之阿珲伯克、及拏获送书人之呢雅斯等。可传谕舒赫德、俱酌量赏给银两缎匹。再所奏赛里木回人、协助马驼。自应赏给价值。库车距彼颇近。并传谕德舒、每马给银八两。每驼给银十五两。以示体恤。予故江苏巡抚陈大受、入祀名宦祠。　　

○豁除甘肃张掖、抚彝、平番、高台、等四厅县。水冲地亩额徵租银。　　

○旌表守正捐躯之四川南部县民冯华妻陈氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十六


大清高宗法天隆运至诚先觉体元立极敷文奋武孝慈神圣纯皇帝实录卷之五百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。十二月。戊辰。谕曰、御史周照所奏一摺。并不敷陈实政。仍属摭拾浮词。如所称行政急于观成。必条例繁多。法令严密。承于下者。转得以空文相应等语。纲纪所在随时损益。其要不过为整顿风俗人心起见。试问今日之行政。有视昔加严者乎。繁者何条。密者何令。何不一一据实指陈。昨于汤先甲、并未罪之。故周照又相继为此。以博进言之虚名也。至称用人急于求效。便给近利之臣。以小效炫其才智。而老成持重。转因而退沮等语。御史职司纠劾。人有不称其职者。即执白简从事。便给近利者何人。老成持重者又何人。何不指名奏出。周照隐跃其言。意中必有所指。若令伊一一明白回奏。又似因求言而加罪。姑恕弗论。然朕若不明白指出。则言官得操用人行政之权。而朋党门户之风。将由是起。今日适恭阅皇祖圣祖仁皇帝实录。有言路不可不开。亦不可太杂。明朝国事。全为言官所坏之谕。大哉圣谟。亿万年训行之准。吾子孙所当世守无斁者。昨者降旨求言。原冀得一二补阙拾遗之奏。庶几有裨实政。乃其中并无所见。而藉词应诏。妄肆簧鼓。朕又以优容之故。不为加罪。何怪乎周照之无所惮而踵行之耶。但言官习气。其所关于行政用人者、实非浅鲜。朕若复崇尚虚文。故为曲意奖蹙。则明季弊政。炯鉴俱在。而欲稍为因循姑息。朕断断不肯出此。周照著严行申饬。嗣后倘更有似此空言塞责。实行其私者朕必明治其罪。　　

○谕军机大臣等、富德奏称、伊所领。满洲。索伦、蒙古官兵。照初次出兵之例、减半赏给整装银两。其绿旗厄鲁特等兵。应请旨遵行等语。绿旗厄鲁特兵丁。俱在军前效力。俱著照例赏给。以昭一视同仁之意。　　

○又谕、据富德奏称、领兵进发。见沿途地多戈壁。兼之山险。运粮骡驼。多致伤损。惟牛羊尚可赶送。且回人等颇有口粮牲只。若折给银两。令兵丁市买。较为省便等语。长途转运维艰。即内地购买牛羊。亦复不易。从前挑选牧群马牛羊只。俱在辟展牧放。原备屯田之用。今军需孔亟。或俟草青时赶送军营。作为口粮亦可。至耕犁缺额。即酌量耔种多寡。辅以人力。此亦第就目前情形。权其缓急。不得不然者。著将富德奏摺、录寄黄廷桂、吴达善、清馥、定长等、阅看。悉心会商。妥协办理。其市买回人口粮牲只。即将哈密巴里坤、辟展、三处备贮银两。酌量动拨。亦传谕富德、舒赫德、永贵、知之。　　

○军机大臣会同兵部议覆、大学士伯管陕甘总督黄廷桂奏称、甘肃驿跕马应添补。查甘省现办军务。需马既多。应于内地驿务简少处、斟酌裒益。除直隶、山西、陕西、等省。现有递送文报等事。及浙省驿马祇一百匹。均无庸议裁外。计各省额马。山东、三千一百五十四匹。湖北、三千九十五匹。应各减六百。河南、四千五百六十三匹。应减九百。安徽、一千八百六十五匹。江苏、二千匹。应各减三百五十。江西、九百六十八匹。应减二百。湖南、一千七百四十三匹。应减三百。共减马三千三百匹。应令各督抚、酌量驿务繁简。道路冲僻。分别抽拨。山东、河南解直隶候拨。安徽等五省。俱不必解送。但于各驿按数裁扣。至军务告竣。应否酌补缺额。再请旨办理。从之。　　

○以詹事府詹事温敏、为盛京刑部侍郎。　　

○晋封喀尔喀扎萨克郡王齐巴克雅喇木丕勒为亲王。以其次子齐巴克多尔济、及其弟旺济勒扎布、三都布多尔济等、为头等台吉。　　

○己巳。上御乾清门听政。　　

○诣皇太后宫问安。　　

○谕、据黄廷桂摺奏、遵旨查办上年雅尔哈善等、所带绿营脱逃兵丁治罪案内。其中有实系抱病在途。似与直正脱逃者不同。现咨屯田大臣等、将沿途病兵解讯确情。分别请旨定夺等语。征兵中路潜逃。自应治以军法。若实因患病留后。则情事迥不相侔。岂可漫无区别。乃雅尔哈善、身为将军。领兵攻剿。马得胜、有专司统率之责。而于士卒之是逃是病。一切付之不问。亦可谓太无纪律矣。且兵丁内有患病之人。既不令随时查报。及病不能行。又不派人看管。及给与口粮。以资留养。甚至有流落者。即此一事观之。雅尔哈善、马得胜、二人之罪。可胜诛乎。今事后查办。虽有除名粮册。其中诡逃为病者。亦恐不免。何足为据。若徒纷纷质对。或承办之员。不能妥协。未必尽无冤抑。总之罪在雅尔哈善、马得胜。著黄廷桂查明道病情由属实者。但革去名粮。免其治罪。　　

○谕军机大臣等据黄廷桂奏称、富德等前进。官兵需用驼只。俱以豫备粮运之驼供应。其巴禄、瑚尔起等、陆续进发。亦在所必需。若不加以撙节。则次年粮运。转致周章。已行文定长等、所有续到辟展驼只。俱令牧养。不得轻为派拨等语。虽为来年粮运起见。然策应兆惠。更属目前要务。不得不权其缓急。可传谕定长等、办理各队官兵起程。若马匹疲乏。仍以驼只接济。不可拘泥黄廷桂来文。致有迟滞。　　

○又谕、据黄廷桂奏称、现在各营马匹。惟有加意餧养膘壮。以备明春之用。此时口外大臣。即有调取。断不敢冒昧应付。并称、各处援兵。俱行进发。除已经转解之驼只外。所有续到辟展驼只。毋庸再解。即存留牧放。以备分设台站。接运粮石要需等语。自属撙节筹画。以为明春进剿计。实不得不权其轻重。酌量办理。但马匹一项。天寒路远。解送维艰。与其徒致疲毙。自不如加意餧养。以济明春实用。至解赴辟展驼只。如必须咨取。未便概停应付。已传谕定长、令其随时量为撙节办理。并谕知黄廷桂、以便彼此筹酌调剂。至另摺所奏、将陕、豫、二省送兵骡头。挑买二三千。送赴驮运粮石一节。此项骡头。由西安长行至口。恐已多疲瘦。未必皆堪应用。此时挑买二三千。亦属通融协济运送之策。或于哈密至辟展一路。将骡头量为分拨协运。其自辟展以至阿克苏。有戈壁大山之处。则酌量仍用驼只。方为妥协。一切随时筹办。以济军需。可详悉传谕知之。　　

○又谕、据扎隆阿奏称、车木楚克扎布、领兵拏获逃犯恩克等。甚属效力。著加恩赏缎六端。察达克、赏缎四端。所有索伦、察哈尔、官兵。著查明交部议叙。察达克所领兵丁。前虽赏给口粮。今既拏获逃犯。著加恩同喀尔喀等官兵、俱酌量赏给银两。以示鼓励。　　

○又谕、据同福柱奏称、黄廷桂调拨营马二千匹。至凉州餧养。伊亲行送往。并派协领瑚柱等、作九起行走等语。解送马匹之满洲、绿旗、官兵。沿途所需行粮。有无应给官项。伊等至凉州、照看饲秣时。应如何加恩赏给。可传谕黄廷桂、查明议奏。再降旨赏给。以示体恤。寻议、今岁口内外粮价翔踊。解马官兵、额支盘费不敷。向例协领、佐领、参将、游击、口内、日支银四钱。口外、五钱。今请口内、每日加银一钱。口外、二钱。防御、都司、守备、向例口内、日支银三钱。口外、三钱七分五厘。应请口内、日加银八分。口外、一钱六分。骁骑校、千总把总、日支盘费银、口内、二钱。口外、二钱五分。应请口内、日加银六分。口外、一钱二分。至牵马兵丁。向例无论口内外、日支银四分。今请口内、日加银六分。口外、一钱。从之。　　

○大学士伯管陕甘总督黄廷桂奏、甘、凉、肃、出差边兵家属。月领银一两。粮价昂、不敷买食。存营兵、差繁粮少。不能兼顾家口。现每兵一名、借给粮四斗。延绥镇属兵、差务尤繁。又值岁歉。每兵借给粮一石。均于来年各应领粮饷内、分四季扣还。得旨嘉奖。　　

○以故一等子察哈尔车凌多尔济子那木扎勒、一等男加一云骑尉奇山子喀宁阿、各袭爵。　　

○缓浙江仁和、归安、乌程、长兴、德清、武康、等六县。湖州一所。本年水灾田亩、应徵漕粮、漕截、漕项、等银米。并旧欠钱粮。　　

○甘肃岷州土百户马绣、青海琼布纳克鲁族百户隆珠旺扎等故。以其子映星、纳旺四朗等、各袭职。　　

○庚午。谕曰、御史朱嵇条奏一摺。所举裁汰柳船之类。事涉琐屑迂见。无关政要。即如所云、柳船为黄河泛溢救生之用。黄河岂常有泛溢之事。亦岂常宜听其然。而不治其本。至所奏捐纳州县官、应以一年甄别。二年实授等语。亦于事理未协。选授官员、莅任之后。随时甄别。责在督抚。应留应去。岂能定以年限。如每月轮选正途举人、进士、其中多有老迈平庸之人。然以积日累岁。应彼选补。改教不胜其改。明知其不可。而未尝不照拟录用者。以其无可指之过。彼方抱屈者有之。此用人之难也。若而人者。亦将以一年限之乎。但朱嵇既有此言。著交该部酌量定拟具奏。寻议、黄河柳船。年久运动不灵。有名无实。允宜裁汰。至捐纳人员。定例试俸三年。方准升转。如该御史所奏。较常例过优。应无庸议。从之。　　

○军机大臣等奏、前奉旨停止点阅兵丁军器。其官员军器。展限五年一次点阅。至官员、及护军校、骁骑校之盔甲。兵丁之撒袋腰刀。仍扣俸饷修理。伏思官员盔甲。亦应令自行修补。较官修尤坚固。再护军校、骁骑校、虽系六品官员。仍在兵额之内。其盔甲、请饬军装处按名制造。官为存贮。停止工部修造。从之。　　

○军机大臣会同吏部议覆、御史陈大复奏称、三年计典。督抚不得概请展限。查大计展限。原非成例。嗣后督抚升调时。适届大计之期。既察核在前。应即行赶办。或密交新任代题。若距计典尚远。仍照旧例办理。从之。　　

○以故三等公哈宁安叔兆德、袭爵。　　

○扎噜特头等台吉达尔汉阿珠尔故。以其子沙克济沁布瓦、袭职。　　

○补行乾隆二十二年大计。贵州省、不谨官二员。罢软官一员。年老官三员。有疾官一员。才力不及官二员。浮躁官二员。广西省、不谨官一员。罢软官一员。年老官一员。有疾官一员。才力不及官一员。俱分别处分如例。　　

○辛未。镶蓝旗蒙古都统纳延泰等奏、请补授似朱林之公中佐领。拣选人员。带领引见。谕曰、此佐领、管理承袭者甚繁。两佐领内。将福珠礼所管佐领。作为三姓互管佐领。缺出时。于达尔丹、代清、二枝人员内、拣选互管。其吉兰泰佐领。即作为公中佐领。著车臣补授。　　

○以故一等男加一云骑尉特古斯子明保、二等男富山子福宁阿、各袭爵。　　

○壬申。谕、前据高晋奏称、发往安徽试用之知县朱调元、刘侑、温灿、均难胜民社之任。应请以教职改补等语。今吏部将刘侑等二员、带领引见。果不足膺民社之任。照所请以教职改补矣。此等试用人员。材具既属平庸。督抚等断难率请题补。若但以差委为姑容之计。在地方既难得人。而该员等亦徒滋守候。于公私两无裨益。不如及时奏请改补。俾早得一职自效。而公务亦不致贻误。高晋所见颇当。所有各省试用人员。并著该督抚等、留心察看。照此办理。将此通行晓谕知之。　　

○又谕曰、河东盐政萨哈岱、请将乾隆二十三年引课、分作五年带徵带销一摺。该部议驳亦是。上年该处盐池被淹。已将二十二年分额余引课、分作三年带徵。今年该处并未被灾。自非上年可比。但念各商、现在力量不能充裕。著加恩将河东、乾隆二十三年额余课引官务等项。照上年之例。分作三年带徵带销。以纾商力　　

○谕军机大臣等、据谢溶生奏、办理考试情形一摺。内称、查获鱼台、曹县、定陶、各处雇倩枪手。现在照例审究等语。枪雇诸弊。于考试大典。甚有关系。司文柄者。必随时实心整顿。有犯必惩。庶可遴选真才。肃清学校。第思此等积习。恐不止山东一省为然。何以各省学政。从未有陈奏及此。或该学政等、以为职分应办之事。就案审理完结。未及逐一奏闻。亦未可定。若谓各省竟无此弊。则殊非情理也。生童考试。为士子进身之阶。弊窦不清。则良莠混淆。真才无由而见。由此而乡试、会试、安望得才品兼优之士而用之。甚非吁俊抡材之道。著传谕各省学政、遇有此等情弊。务必实力厘剔。毋得稍事姑息。仍将一年考过所属、有无枪雇诸弊。及如何办理之处。于岁底专摺奏闻。谢溶生摺、并著钞寄阅看。　　

○户部议覆、山西巡抚塔永宁奏称、阳曲等四十二州县。丁徭未归地粮。奉部咨筹办。查阳曲、榆次、岚县、兴县、岢岚、应州、山阴、灵邱、天镇、怀仁、阳高、右玉、平鲁、宁武、神池、偏关、五寨、辽州、平定、寿阳、盂县、绛州、稷山、河津、绛县、蒲县、等二十六州县。土地瘠狭。粮少丁多。仍应丁粮分办。惟太谷、临县、石楼、五台、崞县、等五县。丁粮轻重适均。应俱摊徵。至丁重粮少。不能全行摊徵者。据各州县详请。分别办理。永宁州、请一丁徵银三钱。余徭、并无著丁银、均摊归地粮。朔州、请照中下、下下、二则。令现在实丁、与寄庄各户、按地输徭。以符原额。其卫丁、按下上、下中、下下、三则。分贫富匀纳。榆社县、请将丁徭三分、一分摊入地粮。余按丁输纳。沁州、请不分民屯门则。每丁徵银一钱。余减除丁徭。按通邑粮银、并民屯米、匀摊沁源、武乡、二县。并请丁徭半入地粮。半按丁徵银。静乐县、请以丁徭十分之三、摊入民屯地粮。余按丁徵银。代州、请令民卫丁徭、每丁纳银一钱三分三厘。余徭摊归地粮。保德州、请俱照下下则、每丁徵银八钱二分四厘。减存徭银。按地粮摊徵。隰州、永和县、均请查明寄居年久、置有产业各户。俱纳下下则徭银。将原额上、中、下、各则丁银匀减。均应如所请。从之。　　

○工部议准、江南河道总督白钟山奏称、邳睢厅所管黄河南北两岸堤埽各工。自铜沛界、至宿虹界、长一百二十余里。遇伏秋汛涨。两岸奔驰防护。最为紧要。更兼管运河。自黄林庄、至宿迁＜石遥-辶＞湾口、长一百二十里。距黄河堤岸、道里绵长。势难兼顾。应将邳睢厅所管运河工程。改并运河厅管理。至邳睢厅所管运河。向设巡检二员。把总一员。应改隶运河厅管辖。并应换给分管邳睢运河通判关防。从之。　　

○调浙江温州镇总兵黄锡申、为江南苏松镇总兵。以广东香山副将吴必达、为温州镇总兵。
  </div>
  <div class="pagination">
   <a href="清实录乾隆朝实录_page794.html">
    上一页
   </a>
   <span>
    ...
   </span>
   <a href="清实录乾隆朝实录_page790.html">
    790
   </a>
   <a href="清实录乾隆朝实录_page791.html">
    791
   </a>
   <a href="清实录乾隆朝实录_page792.html">
    792
   </a>
   <a href="清实录乾隆朝实录_page793.html">
    793
   </a>
   <a href="清实录乾隆朝实录_page794.html">
    794
   </a>
   <span class="current-page">
    795
   </span>
   <a href="清实录乾隆朝实录_page796.html">
    796
   </a>
   <a href="清实录乾隆朝实录_page797.html">
    797
   </a>
   <a href="清实录乾隆朝实录_page798.html">
    798
   </a>
   <a href="清实录乾隆朝实录_page799.html">
    799
   </a>
   <a href="清实录乾隆朝实录_page800.html">
    800
   </a>
   <span>
    ...
   </span>
   <a href="清实录乾隆朝实录_page796.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
