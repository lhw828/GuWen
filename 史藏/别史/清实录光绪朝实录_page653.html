<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 653 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 653 页/共 1316 页</h1>
    <div class="content">○谕军机大臣等、前据御史易俊奏、钱法日坏。请添铸银钱。当令户部妥议具奏。兹据该部奏称、铜铅来源日绌。该御史请铸银钱。于商贾辐辏之区招集股分。购置机器官督商办。与广东所铸分两成色。不减分毫。将来收放章程。再由户部酌议。请饬南北洋大臣各就地方情形。悉心斟酌并将现铸之小银元。一并妥办等语现在广东湖北等省。均已次第开铸银钱。南北洋沿海繁庶地方。如能招商集股。官督试办实可以济圜法之穷。著李鸿章、刘坤一、体察情形。妥筹具奏。户部摺均著钞给阅看。将此各谕令知之。现月　　

○甘肃亲疆巡抚陶模奏、改发新疆人犯。无禆屯政。请一律停止。就地另行招垦。下部议。摺包　　

○己酉。谕内阁、翰林院侍读学士文廷式奏、捐纳非经久之制。请概行停止。以维政体等语。国家开设捐例。原属不得已之举。近来仕途拥挤。人品混淆。颇滋流弊。道府大员有监司表率之责。尤非未谙吏治捐赀滥列者所能胜任。著户部即将道府两项捐例先行停止。其余各项实官花样。应如何分别停止之处。并著该部悉心妥议具奏。现月　　

○又谕、翰林院侍读学士文廷式奏、请饬各督抚甄别属员。严加劾治等语。各省属吏贤否。全在该管上司认真举劾。方足以进退人才。近来明保密保之案。各省纷至沓来。惟于贪劣不职之员。往往意存容隐参劾无多。于吏治民生殊有关系。嗣后著责成各该督抚。将不肖官吏随时秉公参奏。毋得瞻徇情面。贻误地方用副朝廷澄叙官方。激励人才至意。现月　　

○谕军机大臣等、前因唐炯办理铜运。每年不遇两批已谕令力筹办法。逐岁加批迺迄今近两年。起运到京。综计共祇五批。按从前每年两批之数。所增无几。办理仍无起色。实属有负委任。现在需用铜斤。不能稍缓。务当赶紧筹办。加批起解。以期渐复旧额。毋再空言搪塞。任意耽延。致干咎戾。将此由四百里谕令知之。现月　　

○又谕、李鸿章奏遵覆北洋现有兵数。请饬拨的饷以备战守一摺。据称北洋战舰过少。沿海陆军分布直隶山东奉天三省海口。扼守炮台。合计祇二万人。各处绿营扼要巡防。备多力分。断难抽调。体察倭韩情势。出境援剿至少亦须二三十营。此次请筹的饷二三百万。实系通盘筹画豫防未然等语。该督所奏。自为先事豫筹以备缓急起见。即著户部、海军总理衙门、会同妥议具奏。原摺均著钞给阅看。将此各密谕知之。洋务　　

○热河都统庆裕奏验收挑穵旱河工程完竣日期。下部知之。

摺包　　

○以浙江温州镇总兵张其光为浙江提督。现月　　

○庚戌。谕军机大臣等、电寄邵友濂等、据邵友濂塌奏、请饬南洋调派兵轮三四艘赴台协助。并饬聂缉规驻沪办理后路转运等语。即著刘坤一酌派兵轮前赴台湾备用。聂缉规著暂缓来京陛见。电寄　　

○又谕、电寄李鸿章等、现在倭韩情势未定。袁世凯在彼可以常通消息。且与各国驻韩使臣商议事件。亦较熟习。毋庸调回。电寄　　

○以记名总兵刘祥胜为浙江温州镇总兵官。现月　　

○旌表亲见七代五世同堂。前徽寿春镇总兵郭宝昌之母曹氏。早事　　

○妾亥。兵部奏、会议黑龙江将军奏布特哈总管改设副都统等缺。依议行。　　

○壬子。直隶总督李鸿章奏、卢沟桥南岸土堤。就近拨归卢沟司巡检兼理。报闻。　　

○癸丑。以京师雨泽已足。尚未畅晴上诣大高殿祈祷行礼。诣宣仁庙拈香。遣贝勒载滢诣时应宫。贝子溥伦诣昭显庙。镇国公载泽诣凝和庙拈香。现月　　

○谕内阁、前据御史钟德祥奏参内务府员外郎庆宽身家不清招摇纳贿等情。当派徐桐、敬信、严密确查。兹据查明覆奏。此案庆宽被参各节。经徐桐等调查该旗户口册及一切案卷。核对庆宽出身年岁。及伊母姓氏年岁。均属不符。是其身家不清。冒入旗籍。不为无据。该员任银库七年。为时甚久新居精丽。炫人耳目。且有发款扣利之事。以致物议沸腾。显有包揽营私情事。内务府员外郎庆宽著即革职。销除旗档。并著步军统领衙门将该革员房屋财产。查抄入官。以示惩儆。现月　　

○谕军机大臣等、电寄李鸿章等、前因邵友濂请调南洋兵轮三四艘赴台协助。当令刘坤一酌派备用。兹据电奏南洋兵轮不敷分拨。拨调南琛兵轮及威靖运船两号。前往台防。恐难得力。请于北洋广东再调数号赴台等语。著李鸿章电商李瀚章酌量派拨。

电寄

　　

○护理黑龙江将军增祺奏、吉林长春夹荒佃民聚众滋事。遵旨查酌情形。前赴吉林会商办法。得旨、著与长顺妥筹办法具奏。寻长顺等奏、遵旨会商长春夹荒办法。应将各乡地土肥硗。逐处查明。编分等则。并将经费先商蒙古筹备办理。方有把握。现禾稼弥望。大雨时行请从缓筹办。如所请行。摺包　　

○安徽巡抚沈秉成奏、续获匪首刘高升等出力员弁。恳恩予奖得旨、准其照奏定章程堑尤酌保。毋许冒滥。摺包　　

○命甘肃肃州镇总兵田在田、安徽皖南镇总兵李占春、来京陛见。摺包　　

○予故前安徽巡抚蒋文庆安庆专祠列入祀典。从安徽巡抚沈秉成请也。摺包　　

○甲寅。文宗显皇帝忌辰。上诣奉先殿寿皇殿行礼。记注　　

○谕军机大臣等、本日据总理海军事务衙门、户部会奏、遵旨筹拨北洋的款。以备战守一摺。据称海军衙门拟于北洋生息款内提拨银一百五十万两。户部拟于东北边防经费及筹备饷需本年京饷等款内共拨银一百五十万两。由李鸿章分别提用等语。著依议行。该衙门所筹银两。皆系有著的款。即著李鸿章查照提解。务将战守一切事宜。随时妥为筹备以期缓急足恃。原摺著钞给李鸿章阅看。将此谕知总理海军事务衙门、户部、并由四百里密谕李鸿章知之。洋务　　

○吉林将军长顺等奏、重修吉林拉林衙署。估需工料价银。下部议。　　

○乙卯。上御承光殿。日本国使臣小村寿太郎觐见。摺包　　

○谕内阁、御史张仲炘奏、山东河工保案。请饬部更定章程等语。著该部妥议具奏。现月　　

○又谕、刘坤一奏、特参庸劣不职各员一摺。二品顶戴江苏补用道莫绳孙、才具平庸。性情矜躁。委办堤工。敷衍塞责。及至撤回省垣。犹复哓哓渎辩。并敢指求差使。语多荒谬。原请革去二品顶戴以同知归部铨选。尚觉轻纵。著改为革职。试用道周嘉猷、公事颟顸。行止苟且。委办木厘。访有票根不符情弊。宝应县知县杜法孟、措置乖方。捕务废弛。于署中亲友。不知闲检。均著即行革职。周嘉猷有无侵挪厘捐情事。仍著查明具奏。安东县知县柏寿、习气太重。听断糊涂。惟文理尚优。著以教职归部铨选。以肃官方。现月　　

○又谕、刘坤一奏、特参任性妄为之副参游守各员一摺。安徽补用副将朱东成、性气乖张。好腾口舌。抚标中军参将米占鳌、人品卑鄙。专事逢迎。均著即行革职。两江督标候补游击陈得亮、资质愚蠢。藉事作威。淮阳镇标中军守备刘翠成、于经手钱粮。仍蹈明扣陋习。不恤兵艰。陈得亮著降为守备。刘翠成著降为千总。仍归原标补用。以示惩儆。现月　　

○谕军机大臣等、给事中张嘉禄奏、商民行使吕宋赌票。受害无穷。请饬申明旧章。严行禁止一摺。吕宋票流行中国。前经刑部将发帖招帖、及窝顿容隐、并贪利贩卖各项人等。严定罪名。通饬湖北等省一体禁止。乃奉行日久。仍属具文。甚至京城地面。亦有大张招帖领票转售之事。殊为风俗人心之害。著刑部、步军统领衙门、顺天府、五城御史、南北洋大臣、申明旧章。一律严禁。毋得虚应故事。并著总理各国事务衙门咨行出使大臣设法阻止。以杜漏卮。原摺均著钞给阅看。将此各谕令知之。现月　　

○又谕、据成都副都统雅尔坚奏、上年四川贼目王庆云等带有逆匪多股。在邛州一带盘踞。相近州县黎民多被煽惑。并有扑占城池之说。刘秉璋派拏获股匪数名正法。惟要目王庆云等现尚未获。请设法缉捕等语。邛州密迩省垣。该贼目等纠合匪徒。谋为不轨。何以至今未能悉数弋获。著裕德、廖寿恒、按照原奏各节。确切查明。据实具奏。原摺著摘钞给与阅看。将此谕令知之。现月　　

○又谕、御史张仲炘奏、藩属阽危。敌人叵测请一意决战。以弭后患一摺。倭人以重兵突至朝鲜。肆其挟制。现复愿与中国商议。以共保朝鲜为词。以尚有所顾忌。如果无碍中朝体制。无损朝鲜权力。原不妨量予通融。以全大局然倭情叵测。议之成否尚难逆料。若待事至决裂。然后议战议守。势已无及。不可不先事筹备著李鸿章豫为筹画。水陆各军如何分进。粮饷军火如何转运。沿海要口如何防守。一切事宜。熟筹调度。谋定后动。方可迅赴戎机。张仲炘原摺。著钞给阅看。将此密谕知之。洋务　　

○马兰镇总兵文瑞奏、婉贵妃金棺奉安。恭备差务。请由直隶藩库拨款。得旨、即著文瑞知照直隶总督迅速拨解。摺包　　

○赏记名副都统德恩副都统衔。为伊犁索伦领队大臣。明发　　

○恭寿入都祝嘏。以四川总督刘秉璋暂行护理成都将军。兼署副都统。摺包　　

○以缴清亏款。复丁忧已革山东清平县代理嘉祥县知县陈宪原官。　　

○丙辰。谕内阁、裕禄等奏、查勘永陵明堂前泊岸本年宜修工段。请择吉兴修一摺。著钦天监于本年六月内选择吉期。先行知照。盛京将军。会同工部侍郎。届期敬谨兴修。现月　　

○江西巡抚德馨奏、湖口建复武曲港。改建梅家洲各炮台。支用工料银数。下部议。　　

○予故前任江南提督李朝斌恤典如例。战迹宣付史馆立传。立功省分建立专祠。子广东候补通判李达璋以同知补用。现月　　

○丁巳。谕内阁、前据御史端良奏、宝泉宝源两钱局鼓铸废弛。均以铸钱工本银两。收买制钱交库。当经谕令户部查明具具。兹据户部奏称宝泉局四厂匠役。遂日工作。铸成之钱。每月分限运局。报部候提。实无收买制钱充数交库情事等语。该御史所奏。自系传闻之讹。即著毋庸置议。惟钱币为兵饷民用所需。关系重大。嗣后著兼管钱法堂侍郎不时到局严密稽查。如该厂钱文有识记搀杂质色残旧等弊。即将该员匠等分别重惩。以维圜法而资整顿。现月　　

○又谕、御史郑思贺奏、请饬裁并各省厘局等语。厘捐之设。藉济饷项原属不得已之举。前因各省局卡林立。贻累商民。叠经谕令设法裁并。不啻至再至三。各该督抚自应遵照办理。以期上裨国用下恤商艰。乃本日复据该御史奏各省现设局卡。仍复不少。江西厘局多至七十余处。需索留难。虚糜滥耗。弊端百出。亟宜再加申禁著江西巡抚暨各直省督抚将现设各局。悉心筹画。酌留水陆冲要处所。认真稽查。严防绕越偷漏。其余零星局卡。即著核实删汰。毋得以无可裁并为词。一奏塞责。仍将裁定数目迅速覆奏。寻江西巡抚德馨奏、遵旨裁撤芦溪车盘德化县各卡。暨蓝桥大航渡里河分卡。以省糜费而恤商艰如所请行。摺包　　

○又谕、步军统领衙门奏、拏获结夥持械偷拆东直门角楼木植贼犯。请交刑部审办一摺。所有贼犯恒永即恒九连、吉五即吉伏、吉六即吉庆等三名。均著交刑部审明办理。其未获之王索儿、刘十、文子等三名。仍著严缉务获。送部究办。现月　　

○又谕、昨据御史张仲炘奏、前因平定回苗各匪方略告成。在事出力人员援案奖叙。实觉优逾常格。请饬部比照成案。酌为核减当经军机大臣将原片所指各节。据实陈明。与上届成案大略相同等语。向来办理方略。原较别项保案为优。惟朝廷慎重名器。不厌求详。著吏部查照粤捻方略请奖成案。酌量核减。寻吏部奏、查此次保举章京等官。比较粤捻方略案内奖叙升阶班次。不甚悬殊。惟虚拟层递豫保者三员。无班可归者二员。请保本管上司官阶先换顶戴者一员。均与上届成案未符。应令另核请奖。其所请加衔有逾限制者二十五员。尚非实官可比。至此次所保供事。查与上届保奖员数较多。应令分别核实删减。得旨、翁斌孙等二十五员。仍照原保给奖。摺包　　

○谕军机大臣等、有人奏、特参大员骫法营私。纵盗害民。请饬查办一摺。据称河南臬司长禄性耽逸乐。信任家丁爰茂臣。爰谷臣、爰梅臣、假以权柄狼狈为奸。知县董庆恩、吴兴绶、周昌、郎益厚、均与之结拜兄弟。周书麟、许成忠、刘传任、皆以贿赂得缺。署开封府知府濮文暹、招权纳贿。多令属员拜认门生。桐柏县知县徐肇鋡、以六百金为贽。每遇控案。曲法袒庇。卢煦骞、马骏清、董庆恩、许成忠、皆以重贽拜居门下。在南阳时。释放著名会匪刁老八。后复句结聚众。扰害居民。终恐酿成巨患等语。著许振祎按照所参各节。确切查明。据实具奏。毋稍徇隐。原摺著钞给阅看。将此谕令知之。现月　　

○又谕、倭人以重兵胁制朝鲜。虽与商议撤兵。久未就绪和议恐不足恃。亟应速筹战备。以杜狡谋。前经叠谕李鸿章先事豫寿。毋致落人后著。现在事机紧迫。著李鸿章速为筹备。先派一军由陆路前往边境驻扎。以待进发。宋庆所部素称得力。东三省练军及左宝贵所带兵勇。亦皆可用应如何抽拨之处。著分别咨商。速筹调派。水路叶志超一军。兵力尚单。须有继进之军。以资接应沿海各口。如旅顺大连湾威海等处。皆关重要。如何布置。均应逐一妥筹。其军火器械粮饷。一切均应。克日办齐。先期给发。方不至仓猝误事。该督奉到此次密谕。立即妥筹赶办。水陆各口现拟派何人前往。统带几营。驻扎何处。及一切办理情形。迅即详细覆奏。慎勿诿卸迁延。致干咎戾。将此由四百里密谕知之。洋务　　

○又谕、电寄李鸿章等、叶志超电已悉。所筹派轮赴牙山将我军撤回一节。彼顿兵不动。我先行撤退。既嫌示弱。且将来进剿。徒劳往返。殊属非计。现在和商之议。迄无成说。恐大举致讨。即在指顾。著李鸿章体察情形。如牙山地势不宜。即传谕叶志超先择进退两便之地。扼要移扎。以期迅赴戎机。毋致延误。

电寄

　　

</div>
    <div class="pagination">
<a href="清实录光绪朝实录_page652.html">上一页</a><span>...</span><a href="清实录光绪朝实录_page648.html">648</a><a href="清实录光绪朝实录_page649.html">649</a><a href="清实录光绪朝实录_page650.html">650</a><a href="清实录光绪朝实录_page651.html">651</a><a href="清实录光绪朝实录_page652.html">652</a><span class="current-page">653</span><a href="清实录光绪朝实录_page654.html">654</a><a href="清实录光绪朝实录_page655.html">655</a><a href="清实录光绪朝实录_page656.html">656</a><a href="清实录光绪朝实录_page657.html">657</a><a href="清实录光绪朝实录_page658.html">658</a><span>...</span><a href="清实录光绪朝实录_page654.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
