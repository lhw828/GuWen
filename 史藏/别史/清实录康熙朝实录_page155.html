<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 155 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 155 页/共 681 页</h1>
    <div class="content">
○以湖广提督王可臣、为銮仪卫銮仪使　　

○壬申。遣官祭历代帝王　　

○予故江西巡抚白色纯祭葬。谥勤僖　　

○癸酉。上至巩华城道中。谕扈从诸大臣及侍卫等曰、朕周视沿途、田间春麦、正当盛长。著传谕扈从官员人等、悉循路而行、勿得蹂践春田。其严禁之　　

○谕大学士索额图等、近发内帑银十万两、与提督赵良栋、赏给军民。今在平凉大兵、及绿旗兵、俱勤劳报效。大将军图海前往、亦可酌议发帑给赏。川中撤回之兵、前攻取朝天七盘等处、后又图取秦州。效力甚多。凡失事皆在主将、非关军士。可写谕上□日二道、与大将军图海、令申饬诸将、其总督巡抚、亦有失事之责。宜严行晓谕。议政王、贝勒、大臣、会议行之　　

○厄鲁特噶尔丹台吉、遣使进贡。赏赉如例　　

○甲戌。清明节。遣官祭永陵、福陵、昭陵、孝陵、仁孝皇后　　

○升王府长史阿尔瑚、为镶红旗蒙古副都统　　

○谕兵部、贝勒尚善等、统率大兵、往驻岳州、将及二载、并未移师前进、作攻城破贼之势。因循坐守、徒令师老财匮。今因大将军安亲王、由袁州进取长沙、湖南逆贼、遂欲分我大兵之势、来犯江、广。前据报岳州贼众、分遣往援彝陵等处。则岳州贼势已分。贝勒尚善、贝子章泰、公兰布、皆朕懿亲、委以重任。都统朱满、护军统领额司泰、副都统路什、阿晋泰、前锋统领噶尔弼等、皆以胜任擢用。巡抚韩世琦、提督桑峨、亦以才干著称、擢付封疆重任。今岳州满洲蒙古之兵、为数不少。又提督桑峨标下、士卒颇多。湖南贼势既分、既应整理甲兵、为进取岳州之势。可取则取。不可取、须觇贼虚实、或发兵声言过岳州、取长沙、贼出、即击杀之。使逆贼之势溃乱、不能分援他处、则江西、广东、可以少息、而大将军安亲王、亦从容克取萍乡、进图长沙矣。尚善等并不思剿灭贼众、恢复地方、副朕委任之意。又不逼近侦探逆贼情形、度有机会、奋力前进。贼兵分遣各处、安坐罔闻。止知自守汛地、各保身躯、不能少进尺寸。如谓逆贼深其濠堑、多用火器、以伤我军。如值大雨之时、其火器尚可用耶。总之不实心任事、致贼得以任意应援。贻误军机、莫此为甚。若仍前不改、逆贼何日得灭、地方何日得平。尚善等以文到日、即宜作攻取岳州、发兵长沙之势、以分贼力。倘有机可乘、速行进取。如有未便、将情由奏闻　　

○先是、广东告急、遣将军哈尔哈齐、统江宁兵赴援。至是、贼将高大杰等、乘大将军安亲王岳乐、进取袁州萍乡之隙、拥众数万、围吉安、大将军简亲王喇布以闻。上谕、吉安为进通广东要路、今既被围、应速发兵救援。驻江宁将军哈尔哈齐、于率赴广东兵内、选其半、驰往南昌、与大将军简亲王、副将军希尔根等会商、即于所带兵、及南昌兵内、酌量派出、领赴吉安。破贼解围、通入广之路。此路既通、哈尔哈齐仍率兵赴粤。其所留江宁之兵、交贤能夸兰大。俟兖州兵到、即令遄往。吉安情形、并移文大将军安亲王知之、以便随机策应　　

○乙亥。上诣太皇太后宫、问安　　

○谕理藩院、鄂尔多斯台吉等、率兵入边、勤劳效力、殊为可嘉。其见在军前台吉等、各加一级　　

○谕狭西诸将士、我国家自创业以来、克敌攻城、必主帅奋勇先登、军士效死戮力、方能速建肤功。今闻尔等、凡与敌遇、率皆乘间伺隙、观望不前、但令士卒前驱冲突。其督抚亦多坐失事机、故致劳师匮饷。因命都统大学士图海、为抚远大将军、前往平凉、总统诸军。尔等痛改前愆、殚心图效。若仍蹈往辙。一经大将军指名劾奏、必置重典。至兵士行间劳苦、朕已悉闻。尔等众兵、宜体朕豢养之恩、益奋勇效力。果建功勋、不吝爵赏。尔等勉之　　

○谕平凉满汉军士、尔等年来、各处征剿、为国效力之处、朕悉闻知。今围攻平凉、屡次冲锋陷阵、奋勇杀贼。严冬掘壕、远道樵采、备历艰苦。朕心深为悯恻。兹命抚远大将军太子太傅都统大学士图海、统率禁旅、往讨逆贼。虽目前国用殷繁、念尔等戮力行间。勤劳已久。特发帑金五万、赍至军前、普加恩赐、以昭朕优恤之意。尔等同心协力、益励忠义、速剪贼寇、朕不吝复加优赏。尔等勉之　　

○江西总督董卫国疏报、吉安被陷。得上□日、吉安关系最重、大将军简亲王喇布、副将军希尔根、总督董卫国等、速议恢复、以通粤路。将军哈尔哈齐、率师星赴江西、亦与简亲王等商议、协力攻剿。寻简亲王喇布奏覆、欲暂弃广信、撤回将军额楚等兵、并调乐平兵、剿灭吉安贼。俟吉安恢复后、再取广信地方。得上□日、广信兵既撤回、饶州似属可虞。简亲王等、可确议固守饶州、勿致有失　　

○丁丑。上御太和殿视朝。文武升转各官谢恩。次厄鲁特、喀尔喀、进贡使臣等行礼　　

○上诣太皇太后宫、问安　　

○赐抚远大将军都统大学士图海以御用衣帽、及团龙补服、黄带等物。又赐御乘名马二匹。散马二百匹。赐新升广东水路提督许天宠、弓矢甲胄、及内厩鞍马一匹　　

○礼部议覆、钦天监题、本年五月朔日食。据监副安泰云、依古法推算、应食五分六十杪。又据治理历法南怀仁云、依新法推算、应食二十微。请遣官临期登台测验。从之　　

○戊寅。上御太和殿。卤簿全设。命大学士索额图、学士沙赖、捧敕印、授进剿狭西平凉等处抚远大将军都统大学士图海。图海率随征官弁等行礼。又命礼部侍郎额星格、兵部侍郎吴努春等、送至郊外。赐茶毕。图海率师起行　　

○江西督董卫国疏报、大将军和硕安亲王岳乐、统领大兵、进剿逆贼、将抵萍乡、相视地方形势、派满汉官兵为四队、分道进击、大败贼众。破其十二寨。斩首万余级。伪将军夏国相、弃印败走。遂复萍乡县。得上□日嘉奖、下部议叙　　

○谕兵部、今安亲王将贼固守之地攻破、贼已丧胆、宜即乘机、直取湖南。但我兵进取湖南时、逆贼吴三桂、或撤诸处贼兵、往长沙抗拒、亦未可知。著行文荆岳大将军王贝勒等、饬勒兵马、时加侦探、乘机进剿　　

○辛巳。上御经筵　　

○赠狭西殉难波罗营副将张国彦、太子太保。给拜他喇布勒哈番世职。予祭葬。其妻许氏、同日殉难。赠一品夫人　　

○定西大将军多罗贝勒董额疏报、闻逆贼声言、将断关山道。臣拟遣兵往守。但见在之兵甚少、难以分发。至于巩昌、虽有副都统翁爱、率兵前赴、而贼益逼近、势甚可虞。上谕、关山险要之地、将军席卜臣、总督哈占、宜相地方缓急、调各隘官兵守关山。将军侯张勇、兼程速回、同将军佛尼勒等、堵剿出犯秦巩之贼。自后一切军机、大将军董额等、一面奏闻、一面具报大将军图海知之　　

○壬午。狭西提督王进宝等疏言、贼薄秦州、屯踞北山、阻断临巩之路。秦州之兵、无从觅饷。且兵力单弱、战守皆难。上谕、大将军贝勒董额、及将军席卜臣、佛尼勒、都统赫业、总督哈占、巡抚杭爱、花善、提督王进宝等、逆贼来犯秦巩、如何堵剿、大兵粮饷、如何挽运不绝、著公同商酌以行。至席卜臣既遣夸兰大聂勒库、率兵三百赴陇州。陇州所有副都统希福、亦宜酌量分兵、应援秦州　　

○旌表冀州孝子韩茂禧、给银建坊如例　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十九




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十五年。丙辰。三月。癸未朔。上诣太皇太后宫、问安　　

○谕兵部、海澄公黄芳度、自逆贼变乱以来、矢志忠贞、保守孤城、剿杀逆贼、屡建大功。及叛将吴淑、勾引逆贼、潜献城池。海澄公遂督兵血战、率领阖家殉难、以报国恩、以尽臣节。忠勇可嘉。其优赠王爵。赐谥忠勇。照多罗郡王例、遣大臣致祭。令黄芳世、仍袭海澄公爵。黄芳泰、给以拜他喇布勒哈番。其同时殉难副将蔡隆、赠右都督。游击朱武、赠都督佥事。各致祭一次。荫子弟一人以守备用。外委官张琼、陈谦、戴邻等、俱赠都司佥书。荫子弟一人以千总用　　

○甲申。上谕护军统领杰殷、于抵狭西时、可同将军佛尼勒、提督王进宝、都统赫业等、会商战守机宜、以通巩昌要路。平凉兵势既分、则图海未到之先、贝勒董额、宜加意警备。至关山系秦州门户、希福等当固守其地。若逆贼断我饷道、亟剿御之　　

○乙酉。上诣太皇太后宫、问安　　

○丙戌。狭西提督王进宝疏报、臣于二月二十五日、会同振武将军佛尼勒等、进兵剿北山逆贼。贼渠吴之茂率众迎敌。大败之。生擒伪总兵徐大仁。阵斩伪总兵四员、伪参游等二百余员。杀获无算。下部从优议叙　　

○丁亥。扬威大将军和硕简亲王喇布疏报、署副都统阿喀尼、总兵官高登科等、于二月十九日、击败贼众于万年县。又伪总兵王用等、据鄱阳县之沙兰、栗岭等处、聚集粮草。随遣兵分击之。焚贼巢饷。斩获无算。下部议叙　　

○己丑。上诣太皇太后宫、问安　　

○振武将军佛尼勒疏报、臣等遣发官兵、断贼粮道。至罗家堡、盐关等处地方、遇贼运送粮草、击败之。阵斩伪官兵弁甚众。兼获贼饷马匹器械等物。下部议叙　　

○庚寅。奉命大将军和硕康亲王杰书疏言、臣屡檄贝子傅喇塔、速取温州。傅喇塔称舟师不至、不能攻取。且檄催副都统穆赫林、纪尔他布、倭申巴图鲁、提督段应举等。皆彼此瞻顾不前。臣察处州、台州、杭州、衢州驻兵、皆不便轻发、请调江宁、广信、两处兵、并调崇明、京口、战船水师、以资进剿。上谕、贝子傅喇塔、始以待发红衣礟为辞。今又云必须战船。且览屡次移文、前后言语互异、并无定见。殊负委任。我朝用兵、纪律严肃。从未有官兵抗违主帅、不遵军令者。今副都统穆赫林等、违将令不前、蔑视国法。俟事平日、严加治罪。至江宁广信兵、已调赴吉安、别无可调之兵。崇明、京口、系滨海重地、舟师不可分遣。王奏温州大捷、斩获二万余级、则余贼无多、何难剪灭、速复温州。且命王为大将军、专委任王以速定闽疆。并非欲王但居闲地、分遣诸将而已。今王驻劄金华、将及二载、不亲统官兵进剿、徒以空文往来为事。则逆贼何日可灭。王其速檄贝子傅喇塔、克期取温。如或不能、即撤回傅喇塔、暂驻金华。王即亲往督率官兵、攻克温州。合兵进取福建。毋得仍前迟延瞻顾、贻误军机、负朕委任之意　　

○谕安远靖寇大将军多罗贝勒尚善、尔等统率大兵、闲坐日久、未尝进寸步。朕指授军机。惟以雨雪为辞、仍退缩不前、各执全躯保身之意。今安亲王已复萍乡、醴陵、二县、进取长沙。湖南逆贼、岂尽弃他处、而独固守岳州耶。揆此、则不实心用力之处显然矣。尔等宜痛改前非、奋发效力、乘湖南逆贼骚动之时、仍遵前上□日、速行进兵、毋得坐失机会　　

○奉命大将军和硕康亲王杰书疏报、将军固山贝子傅喇塔等、统兵围困温州。二月十七日夜、逆贼耿精忠下伪都督曾养性、伪将军祖弘勋等、会合水陆四万余贼、来犯我军。副都统纪尔他布等、分路迎击、悉败之。阵斩伪都督孙可得、伪总兵李节等、三百余员。杀贼二万有余。仍拨官兵、立营江岸、以遏贼众青田去路。贼势大挫。下部议叙　　

○杰书又疏报、副都统穆赫林等、败贼于八带桥。副都统马哈达等、败贼于张村。下部一并议叙　　

○辛卯。上诣太皇太后皇太后宫、问安　　

○以军兴、暂停康熙十六年大计　　

○癸巳。安远靖寇大将军多罗贝勒尚善等疏报、逆贼吴三桂、遣伪将军马宝等、分路应援长沙。上谕曰、大将军安亲王兵、已经深入。今赴援之贼甚多、恐相持迟延时日。贝勒尚善等、宜乘机速行攻取岳州。倘未可取、则分兵径过岳州、绝贼饷道。若虑岳州兵力单薄、可调武昌兵以资防守。其彝陵诸处贼势既分、顺承郡王勒尔锦、贝勒察尼等、或攻破彝陵上流贼众、或整理舟师、以张渡江之势、俾贼溃乱、不能救援长沙一带。倘有机会可进、即渡江酌量速进。至南漳逆贼、既经退回、即调南漳诸处大兵赴荆州、并力破贼。大将军王等、仍量留官兵、同总兵官刘成龙、防守南漳　　

○甲午。宁南靖寇大将军多罗顺承郡王勒尔锦疏报、镇安将军都统噶尔汉等、调发襄阳满汉官兵、击败逆贼于南漳县之灵机寨。焚其大营。贼渠王会等远遁。下部议叙　　

</div>
    <div class="pagination">
<a href="清实录康熙朝实录_page154.html">上一页</a><span>...</span><a href="清实录康熙朝实录_page150.html">150</a><a href="清实录康熙朝实录_page151.html">151</a><a href="清实录康熙朝实录_page152.html">152</a><a href="清实录康熙朝实录_page153.html">153</a><a href="清实录康熙朝实录_page154.html">154</a><span class="current-page">155</span><a href="清实录康熙朝实录_page156.html">156</a><a href="清实录康熙朝实录_page157.html">157</a><a href="清实录康熙朝实录_page158.html">158</a><a href="清实录康熙朝实录_page159.html">159</a><a href="清实录康熙朝实录_page160.html">160</a><span>...</span><a href="清实录康熙朝实录_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
