<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1184 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1184 页/共 1860 页
  </h1>
  <div class="content">
   ○刑部议准、江西按察使欧阳永＜?礻奇＞奏称、江西匪船。每揽客诱赌。折没货物。掯留行李。前任按察使廖瑛奏请。初犯一二次者问徒。三次以上及再犯者。发极边烟瘴充军。经部覆准。立法綦严。无如此等匪徒。至今未歛。如李正茂一犯。前经破案问军。今又逃回诱骗。系因原议未定刺字之条。兵役客商。均难辨认。请嗣后拏获此等匪船。无论犯案次数。概于左面刺诱赌匪犯四字。从之。　　

○以休致五经博士程炎孙圭璋、邵景龄孙心安、各袭职　　

○戊辰。调广东左翼镇总兵李耀先。为雷琼镇总兵。以东河督标中军副将郑天浚。为广东左翼镇总兵　　

○是月。直隶总督杨廷璋奏、被灾州县。除已奏大兴等四十一处外。又续据禀顺义等二十四州县。内顺义、容城、晋州、南皮、广平、邯郸、鸡泽、曲周、永年、成安、大名、开州、清丰、龙门、延庆、南和、任县、赵州、隆平等、十九州县较轻、盐山、青县、沧州、庆云、四处次重。宁晋一县较重共被水六十五州县。现在确勘分别办理。报闻　　

○大学士管两江总督高晋等奏、黄河水势。七月内有长无退。宿迁县支河口堤根。蛰塌十余丈。上下河道。多有平漫。堤工间有出水数寸者。臣等将刘老涧开放。以洩运中河之水。仅落尺余。尚未畅消。报闻　　

○又奏、前此水长。尚河不无漫溢。清河、安东、二县。临河田庐。间被淹浸。至开放王营减坝之前。虽豫饬居民搬移高处。而连日风雨甚大。居民不无惊惶。臣饬员发给蓆片。赶搭草棚。以资栖止。并先给一月抚恤银两。其被淹田庐。俟水落后、查明办理。此外海州、沭阳、二处。因东省山水涨发。低洼田庐。不无被灾。均经确勘抚恤。得旨、览奏稍慰　　

○江西巡抚海明奏、袁州府属之萍乡、宜春、二县。吉安府属之莲花、安福、二厅县。于六月初十、十一、等日被水。臣亲勘得田庐人口。并有损伤。俱照例给恤。得旨、览奏俱悉　　

○浙江巡抚富勒浑奏、七月初三、四、等日。风雨交作。海潮盛涨。下砂头二三场。飘坍煎舍二十余座。其无力灶户。酌借谷价。以资接济。报闻　　

○山东巡抚周元理奏、七月初间。各属被水。臣与藩司海成、亲勘得东平、汶上、济宁、高宛、博兴、乐安、寿光、利津、沾化、滨州、惠民、青城、商河、乐陵、阳信、蒲台、海丰、邹平、长山、新城、章邱、济阳、齐河、禹城、平原、齐东、临邑、历城、陵县、德平、共三十州县。皆系一隅。各成灾六七分、暨八九分不等。又据报范县、朝城、聊城、高唐、茌平、莘县、邱县、堂邑、被水、现饬道府确勘外。先将被灾乏食贫民。抚恤一月口粮。坍塌房合。酌给修费。得旨、览奏俱悉。虽属一隅。亦应实力抚恤。俾灾民毋致失所也　　

○又奏、东平州戴村三坝。北玲珑、中乱石、南滚水、俱有淤积。又汶上所辖之南杨柳村。亦有积沙。请一律疏挑。使水势得以济运。嗣后即责成东平、汶上、二州县。随时挑挖。以免沙垫。得旨、所见甚妥。如议办理可也　　

○贵州巡抚李湖奏、奉旨查办营伍器械。经臣将左右两营军械。及盈余器械。逐一调验。其额设弓、箭、枪、攩、腰刀、鸟枪、等项。均属完好坚锐。惟鸟枪内旧存缠丝枪。应改制赞巴枪。以归画一。其盈余器械。俱应销毁变价。又古州、都江、两标军械。亦一体办理。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十九


大清高宗法天隆运至诚先觉体元立极敷文奋武孝慈神圣纯皇帝实录卷之八百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。八月。己巳朔。户部议准。广西巡抚陈辉祖奏称、庆远府思恩县属干峒山铅厂。矿砂荒废。应封闭。从之　　

○工部议奏、安插京师之新满洲、索伦、乌拉齐、及保送强壮人等、一切应用严具。由官办给。实属纷繁。衣将头二等侍卫、折给银六百。三等侍卫、蓝翎侍卫、给银四百。前锋、护军、拜唐阿、给银二百。从之　　

○庚午。上奉皇太后幸卷阿胜境、侍早晚膳。至丙子皆如之。　　

○赐扈从王公大臣。及蒙古王公台吉等食。至丙子皆如之　　

○遣官祭关帝庙　　

○谕、据高晋奏、江南河道总督李宏、因感患暑热病故等语。李宏自简任总河以来。办理一切修防事宜。颇为妥协。今年督办抢筑各工。不辞劳瘁。尤属奋勉出力。兹闻溘逝。深为轸惜。所有应得恤典。著该部察例具奏　　

○又谕曰、吴嗣爵著调补江南河道总督。所遣河东河道总督员缺。著姚立德署理。其河东河务。并著何煟兼管　　

○又谕、七月间雨水较大。京师内外。旗民人等、房屋坍塌甚多。曾降旨交步军统领衙门。查明分别赏给银两。其八旗官房。倒塌者亦必不少。此项房屋。朕原给孀妇孤丁居住。一经坍塌。即赏银两。亦必不能自修。转恐无益。著派福隆安。丰昇额。素尔讷。英廉。伍讷玺。查明。将如何官为修理之处。妥议具奏　　

○谕军机大臣等、据高晋奏、总河李宏染患暑热身故等语。甚为可惜。已敕部议恤矣。江南总河员缺紧要。一时难得接手之人。因思吴嗣爵曾任淮徐道。于南河事务。素所谙悉。且在河东总河任内。经理诸务。皆能妥协。因降旨将该督调补。其河东总河员缺。令姚立德署理。此时虽秋汛未过。清口亦有应行筹浚之处。现有高晋在彼兼摄河篆。吴嗣爵应暂留几日。俟姚立德到任。将河务机要。面为详悉告知。再赴新任。不必前来请训。该督到任后。所有一切修防事宜。悉照李宏旧有章程。实力妥办。至高晋于河务最为历练。且系总理之人。该督诸事。当与高晋实力讲求。留心学习。一如李宏在日之和衷共济。方为克副委任。将此并谕高晋知之　　

○又谕、据高晋奏、江南河道总督李宏病故。已降旨将吴嗣爵调任。而河东员缺。亦关紧要。一时不得其人。因思姚立德。向曾任山东运河道。嗣后调南河道员数年。于河务尚曾经历。是以令其署理河东总河事务。但伊初任总河。一切修防事宜。自不能如吴嗣爵之练习。恐难独力肩任。何煟素谙河务。现在豫省。河工原系兼管。东省地界毗连。黄运河防诸防。无难就近调度。已有旨令该抚兼管。该抚务须与姚立德协同经理。有关紧要机宜。并宜实力讲求。俾之留心学习。期于河务有益。河工现在秋汛未过。尚有应办之事。姚立德接奉谕旨后。不必前来请训。即赴总河新任。与吴嗣爵将河工要务。面为讲论。交代后。令吴嗣爵再赴南河之任。将此并谕姚立德知之　　

○又谕、本日据孙尔桂奏到恭祝万寿。及请安二摺。并将上年朱批祝寿请安之摺附缴。该镇一年之内。所缴仅此两摺。并未有专行陈奏事件。甚属非是。总兵为专阃大员。本有奏事之责。况普洱外控九龙江一带所辖土司地界。均关紧要。该处边防夷务。岂竟无当行陈奏之事。而概付之缄默不言耶。孙尔桂前在副将任内。尚知黾勉出力。是以擢用总兵。又因普洱要缺需人。特加调任。尤应倍常奋勉。乃伊一味因循。经年之久。不以一字入奏。殊不可解。虽云总兵受总督管辖。遇事有不得主见者。原不妨禀商总督妥办。然亦仍须一面具奏。其余营务边情。自应随时据实入告。即该督亦岂能禁其上闻。又何至畏惧若此。殊属不知大体。孙尔桂。著传旨申饬　　

○又谕曰、阿尔泰等、筹办小金川一事。节经传谕、实力剿擒僧格桑、毋稍存姑息了事之见。现在办理若何。距前又将十日。尚未据奏及。而董天弼于六月十五日。自打箭炉驰赴西路、酌办进兵之事。至今四十余日。为时甚久。该提督于何时到彼。曾否进兵。僧格桑能否就获。该提督在彼所办何事。总未见其奏及一字。殊不可解。提督原有奏事之责。且值办理边夷要务。自应将该处情形。随时迅速驰奏。何以一月有余。默无一言。即云提督受总督节制。而事应入告。该督岂能禁其不据实上闻。况军务重大。该提督又与该督分驻两路。各有应办事宜。不容稍有牵制。何所顾虑。而箝口若此。殊不知事体轻重。董天弼著再传旨申饬。并著传谕阿尔泰等。务将办理情形。迅即由驿六百里覆奏。勿再延缓。　　

○辛未。遣官祭昭忠祠　　

○谕军机大臣等、海明奏、万载县缉获湖南逸盗徐明宗。该犯拒捕伤人。因供词与楚省原案不符。已移解浏阳县质审等语。所办非。各省拏获强劫要犯。如情节重大。即就所获之处。审明办理。不必辗转解质。致有疎虞。节经通谕甚明。其实系供情不符。罪关出入。必须解赴原犯省分。质讯定谳者。系专指本案情节未明。并无别项重罪者而言。今徐明宗、系陈大魁等、纠同行窃。临时行强案内。取绳捆缚事主之犯。业经楚省审确定案。情节已无可疑。或该犯因首犯已经正法。希图狡卸。楚省原案具在。无难关查指诘。自不容有遁情。并无所用其转解。即果所供止在外接赃。而该犯于巡检往拏时。尚敢于拒捕逞强。用刀划伤弓役。自应即照强盗拒捕伤人本例。拟以斩决。何得又因供词不合原案。咨解往来。致稽显戮。海明甚属不晓事体。著传旨申饬。但据奏、徐明宗已经解赴湖南。著传谕永德、即速审明。严固监禁。张庸再行解回江西。致中途或有疎误。海明接奉此旨后。即将该犯拒捕案情。速行定拟具奏。以便交永德就近办理。并著通谕各督抚、嗣后凡有此等逸盗。于临捕时。敢有拒伤兵役之事。均照此从重问拟。毋得拘泥解质之例。致失罪名轻重。著将此于各省督抚奏事之便。传谕知之　　

○以刑部郎中国泰。为山东按察使　　

○壬申。吏部议准。太常寺卿谢溶生奏称、抚民同知通判、向由小京官保送。其中如赞礼郎。读祝官。有由生监拣补者。各该员诸事未谙。恐难遽膺外任。请嗣后生监出身。有历俸三年。办事明白者。方准该堂官保送。不合例者部驳。从之　　

○兵部议准。两江总督高晋奏称、崇明镇孤悬海内。马多差少。提标金山等营。马少差多。请将崇明镇标、中、左、右、奇、四营。共马一百四十二匹内。裁四十匹。分拨提标之金山、柘林、青村、南汇、四营。从之　　

○癸酉。兵部议覆、前署云贵总督德福奏称、裁汰古州道标兵丁。改设民壮四十名。以资绥缉。其都江一厅。所辖顽苗。必须厅员带兵查抚。所有把总一员。兵五十名。毋庸裁改。再下江一厅。苗疆绥缉事繁。应于古州标内。拨兵五十。把总一。作为该通判亲标。以资弹压。均应如所请。从之　　

○甲戌。顺天乡试。以工部尚书管顺天府府尹裘曰修。为监临官。左都御史张若溎、为正考官。内阁学士全魁、为副考官　　

○乙亥。谕、据总兵陈杰奏称、伊母老病。粤东程途辽远。难以迎养。恳恩调任近省等语。著照所请。陈杰调补江南寿春镇总兵。其广东右翼镇总兵员缺。即著常格调补。　　

○谕军机大臣等、前因近畿被水州县较多。屡经传谕该督、令将今岁成灾地方。较上年孰重孰轻之处。明确查奏。至今未见奏到。灾地顷亩分数。固须逐一履勘。其应赈户口。亦须分别详查。自不能即时核定。若仅将被灾情形。与上年比较轻重。无难约计而知。且今距被水之时。已阅月余。大局已可概见。何至旷日持久。尚不能据实覆奏耶。著传谕杨廷璋。即速确核奏闻。毋再延缓。至永定河堵筑漫口。恐该督于工程非所素谙。特派德成往彼帮办。前据伊等合词奏称、七月底即不能完工。八月初间、定可报敌。今距前奏。已及两旬。而八月又将旬日。兼之天气晴和。便于役作。况白露已过。水冷沙澄。施工更易。自当克日蒇工。何至今未见奏报。现在工程。究竟办有几成。计何日可以合龙。并著杨廷璋即速切实奏闻。再北运河漫口。甘露寺、张家王甫、等处。前据奏、因取土稍远。尚未竣事。计此时潦水日渐减退。运取土方。不及前此之难。自可并力修筑。何亦未闻堵合有期。该处承办之员。是否实力赶办。约何时可以竣工。亦著该督一并据实覆奏。寻奏、被灾州县数目。前后相仿。而今岁九十分灾者颇少。较去年为轻。北运河漫口。共十五处。俱于本月初五日堵筑完竣。永定河工程昼夜赶办。尚未报竣。报闻　　

○大学士管四川总督阿尔泰奏、近接提臣来札。小金川已各处添设碉卡。而官兵尚未到齐。故先行译谕晓以利害。第小金川占据沃克什。距巢穴甚远。势须先击退攻围沃克什之兵。然后捣其巢穴。兵力应否酌增。现与提臣商办。倘因调兵已多。茶息银两不敷。请动库项。其金革一案。据游击宋元俊禀称、索诺木差人恳伊亲临其地。臣即令其前往。饬谕彻兵退地。得旨、诸凡不妥。恐汝不能办此事。早有旨命德福去帮汝。若再不知和衷。共可鄙矣。戒之。又批、彼既修卡据守。晓以利害。反令其知尔等欲将就了事之意矣。如此不晓机宜。奈何奈何。又批、汝等已迟延时日矣。尚云稍需乎。看此光景。即应增兵。更何待商之提督。可笑　　

○丙子。谕、令岁秋雨过多。河水涨发。近畿一带洼下地方。田禾不免淹浸。节经发帑五十万两。截漕五十万石。并令该督杨廷璋、勘明成灾州县情形。分别照例办理。其成灾较重村庄。小民口食维艰。若统俟冬月给赈。待浦尚觉需时。朕心深为轸恻。所有宛平、良乡、涿州、东安、永清、固安、霸州、文安、大城、通州、实坻、香河、武清、新城、雄县、天津、静海。宁晋等、十八州县。成灾八分以上者。无论极次贫户。俱著于八月内。先行给赈一月口粮。以资接济。该督务董率属吏。实力妥办。俾闾阎均沾实惠。副朕廑念灾黎至意。该部遵谕速行　　

○谕军机大臣等、董天弼自六月十五日。由打箭炉起身。驰赴西路。酌办进兵事宜。距今已五十余日。总未见其奏及一字。殊不可解。节经降旨申饬。并令将现在情形。迅速具奏。今日阅阿尔泰奏摺内。有准提臣知会之语。可见两路信息。原自相通。该提督既可报知督臣。何难缮摺上闻。有何顾畏总督。而竟一味缄默若此。且该提督既往西路筹办进兵。即当出其不意。迅速掩击。使彼猝不及防。或以力擒。或以计诱。务获渠魁。方为有济。乃该提督到瓦寺后。见夷人修卡据守。仍以官兵尚未到齐。复行译谕晓以利害为词。更属不晓事体。番夷既设有碉卡豫防。岂复文告可喻。该提督如此举动。徒令番夷轻视。如伊等惟务调停了事。毫无能为。于事岂能有济。而伊等中无定见。游移不决。坐失机宜。岂实心任事之道。董天弼著再传旨严行申饬。并令其将现在办理情形。迅即由驿六百里覆奏。毋再延缓　　

○又谕、据阿尔泰奏、筹办金川小金川情形一摺。诸凡不妥。已于摺内明切批饬矣。小金川于甫受约束之后。复敢乘隙滋事。自宜加以兵威擒剿。庶可抚靖边夷。且使金川望风畏惧。是小金川之必当进兵。不待再计而决。屡次所降谕旨甚明。又因阿尔泰前奏茫无主见。惟图迁就了事。恐致因循贻误。复念其于军务非所夙娴。已传谕德福。由滇驰赴川省。协合妥办。今阅阿尔泰奏摺。仍存姑息完局之见。种种不合机宜。甚不满朕意。小金川与沃克什构衅。阿尔泰得信后。既亲往查办。且令董天弼驰赴西路用兵。自应乘其不备。星速进剿。方为扼要。乃徒虚张声势。使僧格桑得以修卡豫防。已属濡迟误事。迨番夷既已据守。犹以官兵尚未到齐为词。欲先以译词晓谕利害。惟思文告弥缝。益令番夷轻视。知伊等专务调停息事。毫无能为。似此措置乖方。岂能望其有济。且小金川之地。并非若金川之有险可凭。昔年我兵。曾经取道于彼。岂能遽化为险要。即一路添有碉卡。亦岂能各路皆然。即此可见其中怀畏葸矣。至既已办理进剿。汉土兵练。或有不敷。即当早为筹拨。如成都满兵。川省绿营。皆可酌量调派。昨已谕铁保带兵前往。并谕挑选绿营精锐。特派总兵统率备用。阿尔泰既不能豫筹及此。尚以兵力应否增添。现商提臣酌办。尤为可笑。督臣统辖全省军务。即提督亦听其节制。有何顾虑牵掣。而以添兵之事。诿之提臣。致往返迁延。悠忽玩日乎。又所称茶银余息。不敷支用。请酌动司库存项。以资经费等语。更为不晓事体。遇此等夷疆要务。势须用兵。即当通盘筹画。俾得裕饷济师。果于国事有裨。即用至数十万金。亦无不可。阿尔泰以阁部督臣。综理军务。何得沾沾较量赢绌。动存惜费之见耶。朕于各省军民要务。有应正项动支者。即所费较多。从不稍为靳惜。为并未曾以此加罪于人。阿尔泰宁不之知。不宜识见卑鄙至此。著传旨严行申饬。至游击宋元俊、经总督派往晓谕索诺木。该酋既谆恳亲临其地。即应迅速前往。严加面谕。庶番夷知所儆畏。何必又具禀请示。久延时日。明系该游击惮于此行。故为此迂回托卸之计。甚属退缩不堪。著阿尔泰即查明严行参奏。再节次所降谕旨。俱由驿六百里发往。并谕令由驿速行奏闻。乃此次覆奏之摺。仍由四百里驰递。亦属拘泥。并著传谕阿尔泰。将现在办理情形。即遵旨由驿六百里驰奏。毋得再致延缓　　

○又谕、小金川与沃克什构衅一事。阿尔泰中无定见。恐其因循贻误。业谕德福迅速赴川。与之会商妥办。并谕铁保。带领成都满洲兵二百名。前往备用。德福到后。铁保等如已统兵至彼。而绿旗精锐。亦经调集。军务易蒇。自无庸再为筹画。若不能克期集事。转不必急于用兵。温福现在永昌。筹办秋冬袭击缅匪之举。其事易于就绪。若届时小金川尚未办竣。自不得不厚集兵力。一举荡平。温福回至永昌。即统现有满洲劲旅。并选派出力黔兵数千名。就近星驰赴川。约计二三月可到。著传谕温福。豫为筹度。并令德福将该处情形。随时驰寄温福。俾得留心部署　　

○刑部议准、云南按察使觉罗法明奏称、滇省州县、不附郭者、决囚部文到日。如印官公出。无同城佐贰。即令该吏目、典史、会同营员。代为监决。以免申请另委。耽延时日。致重囚意外之虞。从之　　

○丁丑。太宗文皇帝忌辰。遣官祭昭陵　　

○戊寅。祭大社大稷。遣裕亲王广禄恭代行礼　　

○谕军机大臣等、土尔扈特投诚。所有接济牲畜。已据奏伊犁厄鲁特等、贡马牛羊二万余。商都达布逊诺尔。达里刚爱、办送马羊十万。并文绶在巴里坤等处。暨回子地方。采买可得十万余。合计不下二十余万。为数不少。著传谕舒赫德、如已足用。毋庸另办。即一面奏闻。一面飞咨停购。免致糜费。并将此寄吴达善。文绶知之。　　

○己卯。太祖高皇帝忌辰。遣官祭福陵　　

○谕军机大臣等、据永德奏、监生段兴邦、威逼佃户周德先父子五人。先后服毒投塘身死。照例拟发边远充军。并请将田亩。断给一半。与周德先之孙一摺。已批交该部议奏矣。段兴邦以田土细故。辄捏词控告佃户。复用言恐吓。致周德先父子五人。先后自尽。实属豪强凶恶。仅拟军罪。岂足蔽辜。据称现在咨部核结。刑部作何核拟。或准或驳。曾否咨覆完结。而向遇威逼一家三命之案。部中作何定拟。有无分别另办。若果悉以军罪问拟。于理岂为得平。著传谕大学士刘统勋等、即行查明覆奏。至永德明知段兴邦之情罪较重。仍照常拟以充军。咨部完结。转以科断田产末节。专摺陈奏。貌似严惩。而意存轻纵。未免近于取巧。岂封疆大臣实心任事之道。永德著传旨申饬　　

○又谕、据吴达善等奏、购办赏给土尔扈特降人、皮衣等项一摺。所办甚好。已于摺内批示矣。新徕人众。急需御寒之具。吴达善、文绶、既经极力筹办。自可如期运往济用。据称、皮衣之外。兼购皮张针线。尤为妥便。且又购办氊衣。并凑以哈密库贮棉氊等件。为数已多。约计所备。足敷应用。即可及早陆续解送。毋庸过于宽余多购。转致稽延。将此传谕吴达善、文绶、并舒赫德知之。又谕、据舒赫德奏、接济土尔扈特牲畜。现已六万三千有余。再于哈密等处。买羊二三万。即敷应用。其商都达布逊诺尔等处官厂牲畜。无庸办送等语。虽系筹计撙节之道。但新徕人数众多。分给不宜太少。且商都达布逊诺尔。达里刚爱。办送牲畜。业经起解。未便运回。或因为数已多。即将回子地方采买停止。其哈密等处羊只。著舒赫德酌量情形。速将应需若干。就近咨商吴达善。文绶、妥办。运到后酌为添给。毋令过少。以副加惠新徕之至意。并传谕吴达善。文绶知之　　

○四川提督董天弼奏、臣于七月初二日、抵瓦寺之卧龙关。与小金川现占之巴朗拉、距八十余里。贼人已砌碉修卡。而沃克什之达木巴宗、木耳宗、日隆宗、左巴朗拉西南。是小金川已见官兵进援之路隔绝。臣约计达木巴宗粮贮。足供数月。无虞内溃。先谕小金川、晓以祸福利害。如仍执迷。俟官兵至齐。即行掩袭。得旨、总不成事体。已有旨了。谕军机大臣等、前因董天弼、自打箭炉西路、酌办进兵。业经五十余日。总未见奏及作何办理。节经传旨申饬。今阅该提督所奏。总不成事体。已于摺内批饬矣。董天弼既往瓦寺一路酌办用兵。自应乘其不备。迅速焦剿。擒获渠魁。乃七月初二日已抵卧龙关。至初六日、尚尔茫无措置。岂兵贵神速之道。且董天弼身为四川提督。川省兵丁。皆其所辖。何难飞檄催调。迅速掩击。使彼猝不及防。乃一味迁延坐待。转以官兵未能到齐为词。意欲推诿。至僧格桑甫经遵受约束退回。复敢围攻沃克什。实属顽梗不法。该提督前奏。明知其不可以口舌化导。必须摄以兵威。况小金川已筑碉拒守。仍复译谕晓以利害。徒为番夷轻视。知若辈之毫无能为。于事安能有济。董天弼如此畏葸不堪。何以膺专阃重寄。岂竟慢视边务。尚思迁就了事耶。至所称粮食足供数月。尚无内溃之虑。更不成语。董天弼此行。岂不过虚应故事。竟思玩日老师。优游坐食乎。至董天弼与阿尔泰分驻。办理军务。该处一切情形。自应随时专摺速奏。乃两月以来。仅一陈奏。尚付差弁缓程赍递。而摺内复云相距路远。不及与督臣联衔。实属可鄙可笑。提督有奏事之责。况系进兵之时。何至畏惧总督如此。真是全然不晓事体。恐伊福薄。不足以副委任。董天弼著再传旨严行申饬。嗣后宜奋勉痛改。毋贻重戾。　　

○以正黄旗汉军参领李生辉、为镶蓝旗汉军副都统
  </div>
  <div class="pagination">
   <a href="清实录乾隆朝实录_page1183.html">
    上一页
   </a>
   <span>
    ...
   </span>
   <a href="清实录乾隆朝实录_page1179.html">
    1179
   </a>
   <a href="清实录乾隆朝实录_page1180.html">
    1180
   </a>
   <a href="清实录乾隆朝实录_page1181.html">
    1181
   </a>
   <a href="清实录乾隆朝实录_page1182.html">
    1182
   </a>
   <a href="清实录乾隆朝实录_page1183.html">
    1183
   </a>
   <span class="current-page">
    1184
   </span>
   <a href="清实录乾隆朝实录_page1185.html">
    1185
   </a>
   <a href="清实录乾隆朝实录_page1186.html">
    1186
   </a>
   <a href="清实录乾隆朝实录_page1187.html">
    1187
   </a>
   <a href="清实录乾隆朝实录_page1188.html">
    1188
   </a>
   <a href="清实录乾隆朝实录_page1189.html">
    1189
   </a>
   <span>
    ...
   </span>
   <a href="清实录乾隆朝实录_page1185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
