<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 65 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 65 页/共 1316 页</h1>
    <div class="content">
○署湖广总督翁同爵奏。盐引禁川复淮。迄无善策。得旨。俟四川等省覆奏到日。著户部一并再行妥议具奏又奏。黄州府地方。界连豫皖江西。为鄂省门户。边防最关紧要。饬黄州协营。挑选精壮兵丁二百名。在郡城添设操防。俾资镇摄报闻。摺包　　

○辛巳。驻藏办事大臣松溎奏。代廓尔喀国王呈递表文。报闻。摺包　　

○以差操勤慎给还长江水师岳州营守备李大鹏等翎顶。摺包　　

○壬午。谕内阁。刘坤一奏。请调员差委等语。前广西桂林府知府鹿传霖。著涂宗瀛饬赴广东交刘坤一差遣委用。现月　　

○又谕。刘坤一奏。请饬催总兵赴任等语。广东高州镇总兵张得禄。著宗实饬令该员迅速赴任。以重职守。现月　　

○又谕。都察院奏。奉天职员李崇林。以伊堂兄前漕标候补卫千总李遇春。在籍御贼阵亡等词。赴该衙门呈诉。据称同治二年。马贼窜扰闾阳驿。李遇春带队剿贼。力战阵亡。恳请恩恤等语。著崇实查明奏请赐恤。现月　　

○以捕务废弛革广东都司黄添元职。摺包　　

○癸未。谕内阁。工部奏。请饬筹修节孝祠一摺。京师八旗两翼节孝祠。年久失修。著顺天府审度情形。酌量办理。现月　　

○谕军机大臣等。刘典奏。湖南赌风日炽。各属斋匪复萌。请饬查办一摺。据称湖南近来赌风日炽。多系在籍文武大僚。充当局首。良家子弟入局赌博。荡产破家。又该省斋匪。所在多有。尤恐乘机窃发。请饬分别查办等语。著李瀚章、翁同爵、王文韶、将赌局一律禁止。认真查办。傥敢仍蹈前辙。并著从严治罪。至赍匪蛊惑人心。尤为地方之害。恐不独湖南为然。著李鸿章、翁同爵、王文韶、实力查拏。毋任滋生事端。并著各直省督抚。饬属一体严缉。以遏乱萌。又据御史吴鸿恩奏。邪教横行。有纸人翦辫等事。请举行保甲等语。著各直省督抚。分饬所属。稽查保甲。以缉奸宄务当认真举办。毋得视为具文。刘典原摺。均著钞给阅看。将此各谕令知之。现月　　

○又谕。御史吴鸿恩奏。川盐济楚。有利于淮请饬四川等省。体查情形覆奏等语。著户部俟四川等省覆奏到日。与翁同爵摺片。一并妥议具奏。现月　　

○又谕。御史吴鸿恩奏请将刑部内务府等有狱衙门。应给囚粮。每日酌加半升等语。著户部议奏。现月　　

○甲申。孝慈高皇后忌辰。遣官祭福陵。黄绫　　

○科布多参赞大臣保英奏。乌梁海所管七台被灾。设法整顿。先拨健驼二百一十只。骟马二百一十匹。俾利邮传。寻复被贼蹂躏。再拨健驼一百四十只。健牛二百八十头。骟马一百四十匹。报闻。摺包　　

○乙酉。署西安将军图明额等奏马厂情形。请量为变通。恳请草滩地二百二十九顷三十五亩零。扣留以备牧马之用。下余渭河南北两岸正厂。以及厂外淤出等沙地一百八十九顷七十二亩零。交地方官招佃计亩升科。加给养赡鳏寡孤独之用。有余。归入兵丁奖赏。下户部议。摺包　　

○派顺天府府尹张澐卿。为武闱乡试监临。现月　　

○上以孟冬享太庙。自是日始。斋戒三日。内记　　

○丙戌。孝敬宪皇后忌辰。遣官祭泰陵。黄陵本　　

○谕内阁。京察补行引见内阁侍读学士广安。著照旧供职。现月　　

○马兰镇总兵景瑞奏恭查龙山界内新开火道。均已完竣。并新建拨房一百四十四闲。修补拨房三十闲。报闻。摺包　　

○两江总督沈葆桢等奏。江西乐平县。原为繁难二项中缺。请改为繁疲难三项要缺。在外调补。新淦县。曾改为冲繁疲三项要缺。请照旧复为冲繁二项中缺。归部铨选。下部议。摺包　　

○江西巡抚刘秉璋奏。江西被水。业已免抽米谷厘金。俾裕民食。报闻。摺包　　

○丁亥。上以孟冬享太庙。前期亲诣行礼。内记　　

○谕军机大臣等。左宗棠奏。布置南路情形。请调金运昌一军出关。及筹画俄人交涉事务各摺片。据称玛纳斯逆首余小虎。黑宝财。先后率党南窜。余匪仍坚守南城。刘锦棠现已派队前往助剿。著金顺督饬各军。迅速攻拔。将此股贼匪。就地歼除。毋任他窜。南路贼酋帕夏等。分踞达板城。及吐鲁番城。而以托克逊为巢穴。且欲俟官军前进。乘闲绕窜后路。逆谋颇狡。左宗棠拟令张曜一军。向辟展进发。徐占彪一军。由木垒河入山节节摉剿。刘锦棠一军。由乌鲁木齐南下。分道并进。规取各城。布置尚为周密。现在玛纳斯城。谅不日可克。即著左宗棠。饬令刘锦堂等。约定师期。并力进取南路。迅归逆氛。古城以西。时有零匪剽掠。并著檄令锡纶。严密防剿。毋稍疏懈。左宗棠以各军前进。兵力尚恐不敷。拟调金运昌一军出关。归刘锦棠调遣。仍由山西协济半饷。即著照所请行。本日已谕知善庆等遵照办理矣。新疆与俄境毗连。时有交涉事件。轻重缓急。自宜审慎以图。方免后患。嗣后遇有与俄人交涉之事。著荣全先行知照左宗棠。酌度情形。由该大臣主持办理。将此由六百里各谕令知之。剿捕　　

○又谕。左宗棠奏官军南下。筹调客军。请饬提督金运昌。拔队西来。该军出关后。距皖省愈远。每月应解半饷。似难再由皖省解济。应由鲍源深与该督分任其半。其军粮、另由该督津贴等语。现在关外各军。不敷调派。亟须添拨队伍。以厚兵力。著善庆、鲍源深、曾国荃、饬令该提督。赶紧部署。统率全军。迅速西进。晋省西北路。防务较松。毋得再行奏留。其山西应解该军月饷。鲍源深、曾国荃、务当源源解济。俾资饱腾。所有皖省应解金运昌每月半饷。即著毋庸拨解。将此由五百里各谕令知之。剿捕　　

○两江总督沈葆桢等奏。江北漕粮。借黄济运。徒耗经费。且恐牵动大河全局。贻害数省。拟请暂行海运。以期无误正供。下部议。摺包　　

○陕甘总督左宗棠奏。将哈密裁军。挪银三万两。以便资遣。又奏。停止归化包头甯夏三处采运局。均报闻。摺包　　

○以欠解漕项。革已故江苏奉贤县知县王起仁职。勒限查追。摺包　　

○协修官黄彦鸿恭纂　　

帮总纂官程棫林恭辑监修总裁世恭阅一签十月初八日正总裁那恭阅十一月初一日专司藳本陆恭覆阅辛亥十二月二十一日　　

徐恭阅四签正月初四日　　

荣恭阅正月二十八日副总裁唐恭阅四月初七日　　

宗室寿恭阅五月十二日

　　

郭恭阅二签六月二十一日　　

熙恭阅闰六月十二日　　

王恭阅五签七月初三日初校修改上卷拾壹签薛秉任恭校宗室麒恭阅九月初六日覆校修改上卷贰拾伍签徐承锦详校蒙古总裁恩恭阅冬月二十九日


大清德宗同天崇运大中至正经文纬武仁孝睿智端俭宽勤景皇帝实录卷之四十一　　

光绪二年丙子。冬十月。戊子朔。享太庙。遣豫亲王本格恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭穆宗毅皇帝、孝哲毅皇后、暂安寝殿。　　

○遣官祭端慧皇太子园寝。上诣钟粹宫、问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至丁巳皆如之。内注　　

○颁光绪三年时宪书　　

○试中式武举宋鸿图等、一百一十三人于太和殿前。　　

○谕内阁。御史邓庆麟奏。请申明律例以重刑谳一摺。著刑部议奏。现

月

　　

○谕军机大臣等。涂宗瀛奏。柳州府属马平县已革生员蓝生翠。纠众抗粮拒捕。恃险盘踞。现在派员带兵剿捕等语。劣生煽众抗粮。大干法纪。此次马平县因粮滋事。经该抚委员前往劝谕开导。花户已遵谕完粮。乃蓝生翠犹敢从中煽惑。且有打毁粮局。抗拒官兵情事。实属暋不畏法。现在柳州府属伏莽未清。尤应赶紧捕拏。以杜句结。著涂宗瀛即饬道员易元泰迅速剿办。务将蓝生翠拏获惩治。一面解散胁从。饬令地方官。将粮务一切妥为办理。毋任再滋事端。将此谕令知之。现月　　

○以招摇滋事。革云南守备杜光凯职。讯办。摺包　　

○己丑。谕军机大臣等。荣全奏。亲赴玛纳斯南城助剿一摺。览奏不胜诧异。玛纳斯南城。现经金顺各军协力攻剿。左宗棠亦经派军分道并进。谅可得手。荣全系署理伊犁将军。因未能即赴伊犁。暂驻塔尔巴哈台、以图进取。塔城防剿一切事宜。均关紧要。乃不候谕旨。迳将行营各务。委员看守。遽行驰赴玛纳斯城。实属冒昧。荣全无论行抵何处。著即折回塔城。不准擅自离营。致滋贻误。前有旨谕令荣全。遇有与俄人交涉之事。先行知照左宗棠。酌度情形。由左宗棠主持办理。所有收还伊犁事宜。俟玛纳斯南城收复后。荣全即懔遵前旨。知照左宗棠妥为筹办。毋得稍涉轻率。将此由五百里谕令知之。剿捕　　

</div>
    <div class="pagination">
<a href="清实录光绪朝实录_page64.html">上一页</a><span>...</span><a href="清实录光绪朝实录_page60.html">60</a><a href="清实录光绪朝实录_page61.html">61</a><a href="清实录光绪朝实录_page62.html">62</a><a href="清实录光绪朝实录_page63.html">63</a><a href="清实录光绪朝实录_page64.html">64</a><span class="current-page">65</span><a href="清实录光绪朝实录_page66.html">66</a><a href="清实录光绪朝实录_page67.html">67</a><a href="清实录光绪朝实录_page68.html">68</a><a href="清实录光绪朝实录_page69.html">69</a><a href="清实录光绪朝实录_page70.html">70</a><span>...</span><a href="清实录光绪朝实录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
