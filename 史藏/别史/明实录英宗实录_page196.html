<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 196 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 196 页/共 263 页</h1>
    <div class="content">　　○辛卯
　　○修  天地坛丹陛石栏
　　○壬辰
　　○升禅师智中为国师都纲远丹藏卜为禅师以松潘镇守官罗绮等言其有化导番俗功也
　　○甲午  命以四川重庆府收贮官钞一百万贯运赴松潘籴粮给军从提督松潘兵备左侍郎罗绮等奏请也
　　○免直隶徐州并所属萧沛等四县今年灾伤田粮四万八千七百五十余石谷草六万一千一百余包
　　○朵颜卫都指挥朵罗干等奏迤北虏酋孛来等率众渡黑河欲寇宁夏敕各边关总兵镇守等官戒严兵备
　　○赵王祁镃与弟临漳王祁□土乃金□不协相诬奏  命巡按御史及三司官核之具得诬状降  敕谕戒之曰赵王狎近小人临漳王贪求财利大体既失讎隙遂生朕以亲亲为念姑皆置之继今以往各宜安分循礼亲贤远佞以全令名敦叙天伦永保富贵如有再违  祖训具在朕不敢私
　　○乙未
　　○升江西按察司副使韩阳为广东布政司左布政使
　　○辽东都司奏朝鲜国王欲遣其世子来朝明年正旦礼部言世子入朝亦人臣敬上之所当然但时方寒冱跋屡为艰念彼国本所系未可轻出宜敕辽东都司如世子已至关即令人护送来京如尚未至即喻来使往报本国免其来朝如此则下不失敬尊之礼上不失柔远之策从之
○盗窃天地坛斋宫什器太常寺官自劾典守不严  命悉宥之而令所司捕贼时试御史阎鼎巡街奏言坛宇深邃斋宫曲密稍加关防外人岂能遽入臣前至坛内其乐舞生卖酒市内宛成贾区往来驴马喧杂无复禁忌是致狎邪窥探于平日乃能从容为盗于一时究厥所由咎当谁执其主典祠官既置不闻苟不严为禁约是无复法制矣礼部尚书胡濙等亦言朝廷大事莫不于祀天地今祭祀什物器为盗所窃其典守之官罪不容诛虽已加原宥然恐其肆无忌惮将来怠职废事何所不至于是罢奉祀杨礼谦等官而令礼部为条约榜示之
大明英宗睿皇帝实录卷二百七十二
　大明英宗睿皇帝实录卷二百七十三
　　废帝郕戾王附录第九十一
　　景泰七年十二月丙申朔  太上皇帝居南宫  帝省郊祀牲
　　○戊戌  命大兴左卫带俸都指挥佥事李信子经代为本卫指挥同知  命月给锦衣卫中千户所试所镇抚路贵俸本色米二石贵原以躯干长大充将军至是升镇抚自陈月米一石不足养赡故命增给之
　　○己亥
　　○升四川茂州判官汪浩为本州同知浩秩满将代镇守侍郎罗绮因军民保留奏浩谙练边俗抚理有方军民乐业番夷信服乞量升一职仍佐州政吏部具以闻故有是命
　　○征进湖广贵州总兵官南和伯等奏官军连破苖贼鬼板等一百六十余寨擒斩贼徒三千二百有奇俘获男女牛羊器械无算  帝赐敕褒奖劳以羊酒仍谕其乘势殄绝毋玩寇殃民
　　○壬寅
　　○户部奏南京户部原收浙江杭州直隶苏州扬州三府船料并两淮等运司盐引钞除已放支尚余钞一百一十四万贯今定拟支给南京文职官吏景泰六年七年折俸及侯伯今年禄麦折色若复有余支与各卫官旗从之
　　○癸卯
　　○腊节赐文武百官宴
○升都察院左佥都御史徐有贞为左副都御史有贞以修河事竣回京入见  帝顾问良久奖劳甚至因  命吏部臣特升之
○日生左右珥
　　○甲辰
　　○朝鲜国王李瑈遣陪臣辛硕祖奉表贡方物贺明年正旦
　　○己巳  命南京户部选能干郎中一员会同巡抚左佥都御史陈泰及巡按直隶监察御史覆视苏松常三府并属县官仓自正统十四年至景泰七年收放粮米若有亏弊即与追究惩治以户部尚书张凤等奏各县收粮官吏多肆侵克宜加清理以革其奸也
　　○丙午
　　○迤北孛来遣使臣朝贡将至  命内官陈善兵部右侍郎王伟往大同管接并验表马匹
　　○迤北鞑靼奄克赛因帖木儿阿剌哈脱脱那孩答火招赤卜罗各携家属来归俱  命为头目隶南京锦衣卫给月米房屋器皿
　　○夜月犯天高星
　　○丁未
　　○升江西道监察御史吴中为福建按察司副使初南京十三道监察御史庄昇等言南京守备等官皆不得人且疏刑部尚书杨宁工部尚书王来应天府尹马谅等不法事  命给事中御史各一人核之未报宁等各疏昇等无职乃左副都御史轩輗挟私忿使为之事下都察院左都御史萧维祯奏御史言官宁等欲钳其口请收宁来輗等俱下狱讯之诏免讯姑录状示之令有过则改勉图自新
　　○戊申
　　○建金龙四大王祠于沙湾  命有司春秋致祭从左副都御史徐有祯奏请也
　　○升赣州卫指挥使冯广署江西都指挥佥事守备长河峒等处地方从巡抚右佥都御史韩雍奏请也
　　○复除给事中丁本于南京户科以亲丧服阕故也  命户部遣官沿途预备孛来使臣进贡马驼刍豆
　　○免山西平陆县景泰元年秋粮二千四百三十石以布政司右参政杨璇覆实其被达贼抢掠也
　　○己酉
　　○光禄寺言虏使且至恐供应不敷礼部请令巡按御史促办于州县又请分遣官属驰驿督之诏虏使已入关缓不及事出京仓余粮市之
　　○庚戌
　　○朵颜卫都指挥脱或台指挥鬼星赤泰宁卫指挥委劳儿安河卫指挥欢察劄肥河卫指挥塞冷格建州右卫指挥李土曼等贡马赐宴并彩币等物
　　○升四川官军指挥同知李鉴等二人俱一级余一百五人赏有差以擒杀贼首王永等功也
　　○少保兼兵部尚书于谦言北虏虽云入贡其情谲诈难测若令来京久住未免窥瞰事机况来年正月郊天在迩  圣驾及文武群臣各营军马俱在城外而虏众乃居城内揆之事体夫岂为宜又京师货物腾贵民力难于供□宜行大同等处镇守等官量为延款俟郊天后方令入城彼因天气向暖必不能久住而民力亦可减省从之
　　○提督大同军务左副都御史年富以老病不胜边务恳乞退休不允
　　○日生背气色青赤
　　○辛亥  命故羽林前卫指挥使李福顺子忠济阳卫指挥佥事杨忠子政俱袭职通州卫指挥同知王胜子纪燕山左卫指挥佥事李兴子刚俱代职
　　○升贵州副总兵都指挥佥事李贵署都督佥事仍充副总兵清平卫指挥使石宣贵州前卫指挥同知王紞永宁卫指挥同知具昇俱署都指挥佥事事仍守备管屯以巡按监察御史靳敏等言贵等官职与人颉顽难于行事故也
　　○升山西大同府知府霍瑄为山西布政司左参政仍掌府事支正三品俸瑄任满考称当迁镇守大同太监等官奏保其谦谨宽惠上下爱之乞升秩复掌府事吏部且言宜从所请故有是  命
　　○安塞王秩炅奏本府先任教谕张浦□木戆暴少文往往有怨望意后坐事去员缺窃恐复除有如溥者访得宁夏卫籍举人韩忠颇习诗赋性亦谦慎乞除教授以补前缺  帝命吏部移狭西布政司体覆明白具奏处置
　　○免直隶淮安府所属山阳等六县被灾田粮八万一千五百九十余石谷草二十三万八千三百三十余包
　　○壬子
　　○擢进士刘辟□止刘宣魏瀚高亮郑文奎罗明吴＜王巳＞监生陆平白皓苏庆科俱为试监察御史
　　○癸丑  命顺天府所属州县发廪赈恤饥民仍停追索逋负从户部奏请也
　　○巡按直隶监察御史黄纪奏正统于三年山西管粮参政林厚以官库银布散给军民为牛具之类约秋成还纳遭边寇未及纳而厚以罪去署都指挥使孙瑛都指挥同知盛广都指挥佥事毕瑛大同府知府霍瑄怠慢不追徵今四五年始得其三之一请逮瑛等治罪诏俱宥罪令急徵完之
　　○甲寅
　　○巡按福建监察御史夏埙劾奏福建左布政使黄舆以富民为马夫收其银货巡按四川监察御史黄用劾四川右布政使高寅参议史仪受所属县官赂遗事下都察院覆奏舆寅今来朝觐请俟朝觐毕下狱仪其令用收鞫从之
　　○夜彗星复见于毕宿光芒长五寸徐徐东南行光芒渐长自是日至于癸亥
　　○丙辰
　　○赐杨珍袭封昌平侯珍俊之子也俊既坐罪削爵其庶母李氏乞录俊旧劳复还爵禄  帝谕吏部臣曰俊耽酒淫乱有伤风化不堪任用其别举应袭者吏部遂以珍及其弟玺名闻  命珍袭昌平侯且谕令守法但有犯必治以正典  命锦衣卫带俸指挥佥事门达理卫事兼镇抚司问刑
　　○太仆寺少卿黄仕儶奏比闻河间大名广平山东济南兖州东昌河南开封卫辉等处州县今年夏秋之间俱有大水势如湖海山东尤甚蒲台一县之民尽逃他州齐东县四十余里人户止余九里其他颠连无告饥死沟壑尤不可胜数夫收成甫毕既已如此来岁青黄不接何以存活若不骈死道途必致群行攻劫势实可忧伏望  敕廷臣会议措置方略以解倒悬之急  帝曰民为邦本饥荒诚宜赈济尔户部会多官计议抚恤或出廪赈济务令各得其所
　　○丁巳
　　○山东按察司佥事陈兰巡运河夜至南阳闸值杭州前卫运粮指挥佥事杜成千户张斌百户汪昇纵饮闸听中粮船阻弗行兰令闸官催其行昇醉惧逃避误坠堑死成斌等集众围兰舟掠其衣物且拘系之明日始释兰愤奏成等诬其有不若谋反之语下都察院成等俱抵罪兰坐奏事不实赎徒还职
　　○巡按直隶监察御史杨铭奏顺天所属通州玉田等州县连被水涝人民饥甚乞如先诏罢其岁办不急之徵及停免柴炭夫役以苏其困  帝曰岁办可免柴炭夫以供内府急用不可免
　　○戊午
　　○革余姚县河泊所岁办课钞并入余姚县税课局带管从浙江布政司奏本所课少故也
　　○户部会廷臣议救荒事一顺天保定河间三府所属通州香河等三十六州县灾重之处今年应徵税粮马草户口盐粮悉与蠲免如有已徵在官本色存留彼处赈济折色候来春籴谷种给民耕种一被灾地方山野湖泊产有鱼菜菱藕柴草芦苇等物听军民采取食用不许势豪之人霸占阻当一顺天河间所属饥民听刑部右侍郎周瑄将户部原存收起运口外及存留本府县并预备仓粮内支给赈济若有不敷仍于通州仓支附余粮五万石天津德州水次官仓粮支二万石添给候丰年抵斗还官一山东河南二布政司并直隶保定大名真定顺德广平五府所属灾伤州县听巡抚巡按及布政二司各府正官发本处官仓粮及劝谕富实之家出粟赈济一永平府所属州县听右副都御史李宾于存留粮或蓟州原收官军儹运粮内支给赈济一在京乞食贫人请差给事中御史各一员督同顺天府并五城兵马勘实验口于京仓支米三斗给之如在京官员军民之家自愿设粥济众者听一顺天河间保定及山东济南青州东昌兖州七府灾重去处朝觐府州县官吏宜从吏部勘实先行放回抚绥人民设法赈济一顺天等八府及山东济南青州兖州河南开封卫辉府并卫所被灾之处景泰七年十二月以前一应科派买办采办物料并追赔亏欠倒死走失被盗孳生马驹驴骡牛羊等畜及拖欠景泰六年粮草绢课尽与蠲免一各处僧道请给度牒在京数多未免耗蠹粮米俱令各回原籍寺观俟丰年来京请给一在京旗军匠役人等应支明年七月九月粮米俱不为常例暂于明年正二月预给一半养赡一今年十二月以前各被灾府州县卫所见监及行提未到军民有犯徒流笞杖等罪悉皆疎放议闻  帝可其奏遂降  敕谕巡抚顺天河间二府刑部右侍郎周瑄巡抚山东刑部尚书薛希琏巡抚永平等处右副都御史李宾巡抚河南左副都御史马谨保定巡按监察御史张宽真定大名广平顺德巡按监察御史包瑛等俾速行焉
　　○己未
　　○升工部营缮司主事孔诩山东布政司右参议陈云鹏知府郭鉴通判王叙田懋王礻□善推官田竣林琦知州杨忠知县毛骥徐思孝彭述府经历霍琎县典史赖忠俸俱一级医学典科刘瓒辛宽办事官顾海俱赏有差以俱从左佥都御史徐有贞修河有功故也
　　○庚申
　　○楚王季琡奏镇国将军均钿卒禄米住支家眷无以养赡  命岁与米二百石
　　○云南道监察御史沈性言往年朝觐官多有往来公卿之门奔竞形势之涂贿赂公行馈遗辐辏公道由兹而蚀政令以之而坏兹者朝觐官俱已到京乞  敕吏部严朿司府司府严束州县仍令巡城官校缉访敢有仍前弊者具闻逮治庶几苞苴之路塞奔竞之风息  帝是其言  命吏部行之
　　○夜月犯东咸星
　　○辛酉
　　○升山东道监察御史陈述为浙江布政司右参政山西闻喜县奏县民赵通妻王氏一产三子  命给赐如例
　　○壬戌  命岁给镇国将军钟鉥禄米一千石米钞中半兼支从曲阳王美垙奏请也  命故木兴卫指挥同知苦不花子忒者克古里河卫指挥佥事官音扒子失列克俱袭职
　　○免山东济南等六府武定商河等六十四州县今年水灾田亩秋粮六十九万四千七十余石马草一百一十一万二千一百余朿济南等十一卫所今年被灾屯田子粒一万八千五百二十余石从巡抚尚书薛希琏等奏请也
　　○巡抚江西右佥都御史韩雍同江西布按二司官奏瑞州临江吉安南昌广信抚州南康袁州饶州九江等府属县今年自夏及秋不雨旱伤禾稼秋粮米二百三十二万余石无从徵办乞赐豁除事下户部覆实从之
　　○湖广武昌府之咸宁嘉鱼蒲圻襄阳府之均州竹山辰州府之沅州黔阳麻阳泸溪长沙府之茶陵攸县岳州府之慈利石门衡州府之衡阳衡山来阳常宁临武常德府之沅江永州府之道州各奏今岁夏秋亢旱不雨田亩无收  命户部遣官覆视
　　○癸亥  帝有疾且以星变诏罢明年会元令百官朝参如朔望礼礼科给事中张宁言今当会同之岁四方来觐者皆秉志特忠冀瞻天表乃使其情巳发而不伸礼巳行而中废虽  皇上严恭寅畏不遑于斯然内外之人岂能悉晓疑似之间必致讹言相传有所惊讶伏惟勉顺旧章俯全大礼如敬慎之至未赐俞允尤望明布诏旨颁示群下以昭  陛下克谨天戒之心诏曰悬象示警人所共之朕恭谨天戒皆体古先  圣王及我  祖宗所为以行今此小臣必欲朕御朝受贺不识大体所言不允
　　○翰林院修撰陈鉴奏乞豁军伍从之
　　○甲子
　　○提督大同军务左副都御史年富因巡按监察御史黄纪文移侵已复上章请老且荐纪自代诏曰富因私忿輙妄引荐求退于法当罪第边境用人姑宥之  命兵部移文示之
　　○辰时日生晕随生左右珥又生背气一道珥背气先散晕时未时云遮
　　○乙丑
　　○岁暮享  太庙遣太子太师武清侯石亨代行礼以明日正旦遣官祭  长陵  献陵  景陵  遣太常寺官祭五祀之行  遣旗手卫官祭旗纛之神  命南京试监察御史施谦王齐郁文博浦镛俱实授监察御史
　　○旌表孝子徐珙节妇陈氏等六人珙浙江龙游县儒学生以善剪字篆书荐授狭西都司经历父丧疏食庐墓三年服阕改任常州府通判迎母钱氏就养钱殁合葬父墓复蔬食庐墓三年以父存日最运爱植莲数本于墓下未几花开俱并蒂诏旌其门曰孝行陈氏广东海康县民冯子傅妻孀居事舅姑四十三年许氏直隶如皋县民石润妻年二十四夫亡勤纺绩以致服食守节三十九年秦氏河南陈州卫前所军陈得新妻方氏直隶合肥县儒学生陈顺妻王氏浙江归安县民施敏妻咸早年丧夫守节无玷诏旌其门曰贞节
　　○山  道监察御史王越言请将来朝及在任方面府州县官廉其贤能有最绩者量加赏劳擢用以风励有司诏曰今各处水旱盗贼流移饿殍者众宜速令各官回任抚民后有政绩显著者擢用贪污者罢黜  敕宣府总兵官右都督过兴大同参将石彪镇守居庸都指挥仲福各谨边备以边方哨有虏骑也
　　○南京户部右侍郎谢琏卒琏字宗器福建龙溪县人宣德丁未进士第三人授翰林院编修秩满升侍讲景泰改元升南京户部侍郎至是卒琏在侍从年最久然为人平淡无他才能虽至卿佐而声誉无闻
　　○是岁天下户口户九百四十万四千六百五十五口五千三百七十一万二千九百二十五田地四百二十六万七千四百四十九顷二十三亩田赋米麦二千六百八十四万九千一百五十九石绢一十九万三千三百三疋丝六万四千一百四十一斤绵一十八万六千一百九十七斤布一十三万一千三百七十疋绵花二十四万五千四百八十一斤折色钞七万九千四百七十锭杂课钞九百四十六万九千二十五锭米麦六万六千一百二十五石铁七万四千五百八十三斤有奇布一千七十四疋盐课盐三百一十九万七千九百九十引折色钞一千七百八十七万七千四百七十锭米四十七万七千三百三十二石布七百六十八疋茶课茶五十三万三千七百五十斤折色钞一十八万九千四百七十四贯屯田子粒二百七十九万五千三百五十九石有奇采纳银一万六千六十五两水银二百四十七斤有奇朱砂一百七十斤有奇漕运京师儹运过粮四百四十三万七十石各处运纳粮一百一十一万九百六十石减免天下官田等项税粮计米麦二百四十五万四千二百七十石有奇
　　景泰八年春正月丙寅朔  太上皇帝居南宫  帝御奉天殿免文武百官庆贺礼  上圣皇太后  皇太后俱免贺礼
　　○六科十三道劾朝觐布政司布政使等官白圭等不修职当置之法诏悉宥之令即还任
　　○丁卯
　　○总督两广军务左都御史马昂奏广西猺贼流劫广东攻陷钦州及石城千户所把总指挥董聚提督指挥凌沾等不能固守宜治其罪诏姑记其罪令将前贼殄灭
　　○戊辰  宣宗章皇帝忌辰遣官祭  景陵
　　○给昌平侯杨珍食禄岁仍一千一百石
　　○除豁江西瑞州等十一府旱伤租税
　　○辛未孟春享  太庙  帝有疾不能行礼  命太子太师武清侯石亨代行礼
</div>
    <div class="pagination">
<a href="明实录英宗实录_page195.html">上一页</a><span>...</span><a href="明实录英宗实录_page191.html">191</a><a href="明实录英宗实录_page192.html">192</a><a href="明实录英宗实录_page193.html">193</a><a href="明实录英宗实录_page194.html">194</a><a href="明实录英宗实录_page195.html">195</a><span class="current-page">196</span><a href="明实录英宗实录_page197.html">197</a><a href="明实录英宗实录_page198.html">198</a><a href="明实录英宗实录_page199.html">199</a><a href="明实录英宗实录_page200.html">200</a><a href="明实录英宗实录_page201.html">201</a><span>...</span><a href="明实录英宗实录_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
