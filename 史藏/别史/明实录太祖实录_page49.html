<!DOCTYPE html>
<html>
<head>
    <meta charset="UTF-8">
    <title>明实录太祖实录 - 第 49 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太祖实录 - 第 49 页/共 121 页</h1>
    <div class="content">一百一十、　大明太祖高皇帝实录卷之一百五
　　洪武九年三月乙卯朔  上谓群臣曰智力虽足以取天下而不足以得人心朕每忆斯言竟夕不寐静观往事无不皆然朕当取天下之初论智不如张士诚之狡论力不如陈友谅之众而朕一以诚心待物未尝以诈力加人然二人卒为吾所擒者要之智力有穷惟至诚人自不能违耳群臣顿首称善
　　○丙辰赐辽东北平诸卫军士战衣
　　○赐京卫士卒清明节钱
　　○丁巳命亲王殿内屏风饰以云龙顶幔用青文绮泥金云龙如东宫之制　○辛酉荧惑犯井宿
　　○乙丑置同文局设使副各一人
　　○置江浦县割滁和二州及六合县之地属之隶应天府
　　○丙寅察罕脑儿卫遣军校脱脱帖木儿送故元降官答剌海至京诏赐衣服
　　○壬申太白昼见
　　○丙子以刑部侍郎臧哲给事中兼齐相府录事李扩并为四川行省参政武英堂纪事监生黄义为湖广行省参政起居注蒋觉翰林院编脩张凤并为广西行省参政纪事监生赵信为考功监丞翰林院编脩马亮任敬王琏王辉陈敏张唯典籍王偁应奉殷哲侍仪使孙化秘书直长萧韶赞读阎裕起居注严钝给事中方徵彭通宋善王惟吉十六人为监察御史○命吏部实授章善为湖广行省参政善钱塘人少治举子业仕张士诚为浙江行省都事吴元年以故官入京累官礼部尚书迁署湖广行省参政至是实授
　　○丁丑赐山西北平山东河南各卫士卒钞布有差
　　○赐辽东盖州守御有功将士文绮布帛敕曰纳哈出以塞外余寇越我辽盖二城直犯金州是时州城未完戍卒寡少指挥韦富王胜保城却敌又出其不意获彼禆将其将校军士宜膺上赏盖州城池虽完然彼众我寡若无素备岂不为彼所乘指挥吴立张良佐房暠按兵坚壁备御多方可谓善守而能挫敌矣及敌自金州归诸将士又能阻关塞隘昼夜备守使敌人不敢向故道自柞河遁去又从都指挥叶旺追击俘斩甚众较之金州将士功差次之宜膺次赏辽东都指挥马云叶旺能同心协力深思熟虑一出一守皆为得宜叶旺虽居佐贰躬率将士冲冒险难应变出奇使敌人失势追奔逐北可谓智勇兼济者矣宜膺上赏马云虽居首职选精锐拔勇敢助旺成功亦其能也然坐守坚城比之出战稍可安闲宜膺次赏于是赐都指挥叶旺文绮帛各一十八匹金州卫将士指挥人各八匹千户卫镇抚人各五匹百户所镇抚人各二匹总旗人帛二匹布三匹小旗布帛各二匹军士帛一匹布二匹都指挥使马云文绮帛各一十三匹辽盖将士指挥人各五匹千户卫镇抚人各三匹百户所镇抚人各一匹总旗人帛一匹布二匹小旗军士布帛各一匹阵亡者倍之伤故者增其半
　　○己卯诏免山西狭西今年田租诏曰山西狭右地居西北山河壮丽昔我中国历代圣君皆都此以号召万邦曩因元主华夏已经百年君臣昏乱民无适主朕举义兵赖天地祖宗之佑复我中国继我圣人之位建都江左于今九年其间西征燉煌北讨沙漠军需甲仗民人备之外有转运之艰内有秦晋二府宫殿之役繁扰益甚自平定以来民劳未息今四方始宁正当与民同享太平之福今年三月二十五日敕中书核仓库钱粮储蓄有余特将山西狭西二省民间夏秋税粮尽行蠲免以阜吾民于戏民体君心则天下大治五常不悖则风雨以时惟尔臣民想宜知悉
　　○免河南福建江西浙江北平湖广及直隶扬州淮安池州安庆徽州五府税粮诏曰前者兵征四方军需甲仗皆出吾民今天下已定正当与吾民共乐其乐奈何土木之工屡兴烦劳愈甚内郡多被艰辛而外郡疲于转运近敕中书下户部度仓库钱榖足给数年其河南福建江西浙江所属府州县并直隶扬州淮安池州安庆徽州等府今年夏秋税粮尽行蠲免北平所属真定等七府已免洪武八年夏税惟大名一府未经优免其今年夏秋税粮并七府秋粮尽行蠲免湖广行省武昌等二十五府所属州县并思南宣慰等司今年夏秋税粮尽行蠲免蕲州黄州二府已免去年秋粮今年夏税一体免徵其有上年核出欺隐不报官田地人民及各处应有入官田地私租不在蠲免之例
　　○夜有流星初大如鸡子青赤色起自天枪西南行丈余忽大如杯光明烛地至角宿没
　　○辛巳以侍仪司侍仪使唐敏引进使陈汝器为监察御史○壬午赐京卫军官钞锭指挥使二十五锭同知二十二锭佥事二十绽千户以下各有差
　　○癸未以火你赤为翰林蒙古编脩更其姓名曰霍庄
　　○是月胡兵屯山西燕只斤之地都指挥使常守道率兵击之获达官阿剌木等及马驼牛羊凡二千八百余其众溃去
　　○广西贺州屯军陈华四等作乱桂林卫指挥姜旺率兵击斩之俘其众千余人
　　○命凤阳武臣子弟肄业于中都国子学
　　夏四月甲申朔刑部侍郎李浩还自琉球市马四十匹硫黄五千斤国王察度遣其弟泰期从浩来朝上表谢恩并贡方物命赐察度及泰期等罗绮纱帛袭衣鞾袜有差浩因言其国俗市易不贵纨绮但贵磁器铁釜等物自是赐予及市马多用磁器铁釜云○日本国王良怀遣沙门圭庭用等奉表贡马及方物且谢罪诏赐其王及庭用等文绮帛有差先是倭人屡寇濒海州县  上命中书移文责之至是遣使来谢庭用还  上以良怀所上表词语不诚乃复诏谕之曰嘉王笃诚遥越沧溟来脩职贡朕德薄才疏出庶民而帝中土掌握黔黎新造之时迩者未安远者何怀纳王土物良骑于心甚愧然览表观情意深机奥略露其微不有天命恃险负固昭然矣易云天道亏盈而益谦盖尚勇者不保不道者疾灭凡居二仪中皆属上天后土之所司故国有大小限山隔海天造地设民各乐土于是殊方异类者处于遐漠阴命王臣以主之使不相矛盾有如其道者上帝福佑之否其道者祸之曩者胡元特违帝命灭无罪之国祸加臣民横行西北延及中土人莫敢当将谓天下无对矣扬帆东下直指日本兵未登岸金鼓未振部伍未成天风怒涛樯楫摧坏致使总兵阿答海及范文虎等十万之众没于东南此果日本兵精欤抑天道之亏盈欤元虽不能克日本而归天下诸国尚不敢仰视前数十年元恃兵强虐我中国之人于是豪杰忿然而起与元争几二纪雌雄未决吾最后兴师军不满十万马不及数千不五年而复中土此果人力耶天耶方今吾与日本止隔沧溟顺风扬帆止五日夜耳王其务脩仁政以格天心以免国中之内祸实为大宝惟王察之
　　○丁亥扬州府言六合县地既分属江浦其浦子口巡检司浦口驿等衙门宜属江浦为便从之
　　○己丑享太庙　○命户部天下郡县税粮除诏免外余处令民以银钞钱绢代输今年租税户部奏每银一两钱千文钞一贯折输米一石小麦则减直十之二绵苎布一匹折米六斗麦七斗麻布一匹折米四斗麦五斗以丝绢代输者亦各以轻重损益愿入粟者听  上曰折纳税粮正欲便民务减其价勿泥时直可也
　　○庚寅初昬有流星大如鸡子赤色有光起自太子星下西行至勾陈而没
　　○壬辰时天下驿传之名多因俚俗所称兵部具数以闻命翰林考古正之于是改扬州府驿曰广陵驿镇江府驿曰京口驿如是者凡二百三十二○甲午革湖广汉阳府以所属汉阳汉川二县隶武昌府改兴国府为州隶武昌府革所属永兴县改蕲州府为蕲州隶黄州府革所属蕲春县改德安府为德安州随州为随县隶黄州府改峡州为夷陵州归州为秭归县隶荆州改澧州府为澧州隶常德府革所属澧阳县改全州府为全州隶永州府革所属清湘县改道州府为道州隶永州府革所属营道县改武冈府为武冈州隶宝庆府革所属武冈县改沅州府为沅州隶辰州府革所属卢阳县改岳州府为岳州革所属巴陵县改安陆府为安陆州革所属长寿县改沔阳府为沔阳州革所属玉沙县改郴州府为郴州罢桂阳府以其地益之革所属郴阳县改靖州府为靖州革所属永平通道二县俱隶湖广省改四川嘉定府为嘉定州革所属龙游县改卭眉荣三州俱为县潼川府为潼川州革所属郪县改遂宁州为县广元府为州革所属剑州绵谷县改巴州为县隶保宁府改广安府为州渠州为县隶顺庆府改夔州府之大宁州达州为县革所属奉节县隶重庆府俱隶四川省改广东德庆府为德庆州革所属端溪县隶肇庆府复高州为高州府改化州为化县并吴川石城二县俱隶高州府改钦州为县属廉州以廉州隶雷州府
　　○以两淮盐运司崇明天赐场隶两浙盐运司
　　○丙申更置考功承敕司文三监每监设令一人秩正六品丞二人从六品改侍仪司为殿庭仪礼司设使一人秩正七品副三人秩正八品承奉一人秩从八品鸣赞二人秩正九品序班一十六人秩从九品九关通事使一人正八品副六人从八品定中书舍人十人起居注二人给事中十人俱正七品中书省译史七人引进五人都督府御史台亦皆设译史四人引进三人俱正九品
　　○丁酉以监察御史马亮等五十五人为考功监丞等官
　　○重庆府忠州垫江县丞潘彝言永宁军卫地居边陲戍卒尝苦馈饷不继良由道险舟楫难至近者虽募□人于永宁入粟中盐而□旅未有至者诚以入粟多而得盐少故也今宜减粟增盐则□人慕利而边储自给矣从其言命户部行之
　　○庚子罢澧州千户所置大庸卫指挥使司以常德卫指挥佥事张胜置卫事
　　○癸卯命中书省兵部定给武官诰敕之制其特授升除者大都督府同承敕监官以  上旨附籍其初入仕者具年籍父祖己身功迹其已入仕及升除者具所历功过年籍大都督府咨于中书省送兵部覆奏贴黄考功监参考同奏附籍部儗散官移文翰林院撰文付司文监校勘奏付中书舍人书写署名用印转付承敕考功二监并还本部以次署名用印赍赴省府台官署名仍付司文监对同署名用印方付兵部给授如袭职降用者大都督府勘验具年籍祖父功迹降用者具其罪名奏旨处分承敕监官附籍其咨省送部覆奏贴黄参考对同拟官撰文署名用印给授如前
　　○戊申荧惑犯鬼宿
　　○己酉  上念亡没功臣命礼部加赠赵德胜等七人封号诰曰人臣竭力尽忠而殁于王事者礼有褒封之典所以报功也夫致身于平定海宇之初而不预享太平之福朕甚悯之赵德胜从朕渡江服勤效职累立战功忘身为国赠开国辅运推诚宣力武臣柱国仍封梁国公谥武桓呜呼启大国以＜锍-釒＞封复易名而定谥禄延后嗣配食庙庭灵其有知服兹宠命廖永安击寇太湖深入其阻遂被陷没仗节守义之死不渝其赠开国辅运推诚宣力武臣柱国仍封楚国公谥武闵俞通海勤事从征开辟疆宇及姑苏垂平偶为流矢所中天不假年遂至长逝赠开国辅运推诚宣力武臣柱国仍封豫国公谥忠烈胡大海拔自行伍勇而有谋由渡江而至严婺自分阃以佐枢衡方将尽平浙东庶展才略何帐下变生遂至殒逝赠开国辅运推诚宣力武臣柱国仍封越国公谥武庄张德胜性资沉毅屡建勋劳力战楼船遂殒于敌命虽不永功则犹存赠开国辅运推诚宣力武臣柱国仍封蔡国公谥忠毅耿再成从征以来服勤效职盗贼生变遂至殒身赠开国辅运推诚宣力武臣柱国仍封高阳郡公谥武壮桑世杰气吞群丑勇冠万夫陷阵先登遂致殒命赠开国辅运推诚宣力武臣柱国仍封永义侯诰文首尾并同德胜
　　○河州卫都指挥使甯正守边有功  上赐玺书劳之曰卿守西疆今已九年恩威远播于戎羌号令严明于壮士忠心昭著于朝野朕甚嘉焉时当初夏特遣人往劳卿宜慎抚边戎晨昏毋怠正初冒姓韦至是命复本姓
　　○官山卫指挥同知乃儿不花叛入沙漠大同卫指挥使周立率大同振武等卫将士讨之追及白寺塔滩获其辎重乃儿不花遁去
○庚戌京师自去岁八月不雨至是日始雨 


一百一一、大明太祖高皇帝实录卷之一百六
　　洪武九年五月甲寅朔以工部郎中魏鉴礼部员外郎瞿庄为福建行省参政
　　○安南陈煓遣其通议大夫黎亚夫等来朝贡方物  上谓中书省臣曰诸夷限山隔海若朝贡无节实劳远人非所以绥辑之也去岁安南来请朝贡之期已谕以古礼或三年或世见今乃复遣使至甚无谓也其更以朕意谕之番夷外国当守常制三年一贡无更烦数来朝使臣亦惟三五人而止奉贡之物不必过厚存其诚敬可也
　　○乙卯赐狭西各卫军士战衣八万余领
　　○禁秦蜀军民毋得入西番互市
　　○丁巳以武英堂纪事监生郎敏为监察御史○戊午  上御奉天门谓翰林侍讲学士宋濂等曰自古有国家者未有不资贤才而能独理也秦之时张良陈平韩信皆居隐约汉高卒用以成帝业朕初定天下即延揽群才相与图治皆因其器而任使之今山林岩穴岂无超群拔众之才欲致而用之其道何由濂对曰取士莫善于乡举里选用人莫善于因能任官任官莫善于久居不迁古有是论而  陛下行之得才之效无过此矣  上善其言
　　○壬戌命工部给物故工匠槥椟  上谕之曰今所作宫殿但欲朴业坚固不事华饰不筑苑囿不建台榭如此经营费已钜万乘危负重工匠甚劳有不幸而死者忧悬朕心尔工部可各给槥椟令国子生送致其家赐钞以葬蠲其家徭役三年复为文遣官即龙光山祭之曰昔君天下者务在安民然有不得已而劳民者营造之类是也比者营建宫殿工匠有因疾而死者有被伤而死者有冒危险而死者已敕官为槥椟送之于家今复设坛遣官以牲醴赐祭尔等有知咸谕朕意仍赐见役工匠钞凡六万三百六十余锭
　　○癸亥晋王妃谢氏薨命礼部翰林院议丧服之制翰林侍讲学士宋濂等议曰按唐制皇帝为皇妃等举哀临丧素服举哀毕则常服宋制皇帝为皇亲举哀素纱幞头白罗衫黑银带今参酌唐宋之制  皇帝及中宫服大功诸妃皆服小功南昌王妃服大功东宫亲王公服皆服小功晋王服齐衰期靖江王服小功王妃服缌麻辍朝三日既成服  皇帝素服入丧次十五举音百官奉慰  皇帝出次释服服常服制曰可命著为令○乙丑以监察御史杨约丁大用陈汝器为福建按察司佥事
　　○将有事于方丘适有晋王妃之丧上命翰林侍讲学士宋濂考古制以闻濂对曰按王制丧三年不祭惟祭天地社稷越绋而行礼丧服传云宫中有丧三月不举祭既葬而祭宋真宗时有内丧太常礼院言准礼宜祭天地社稷神宗时当郊而丧未除帝以为疑讲读官王圭司马光王安石皆以为不当废夫郊社之礼国之大事圣人所重虽有三年之丧亦不敢废示有尊也  上然之
　　○丙寅命中书省臣惟作亲王宫得饰朱红大青绿余居室止饰丹碧中书省臣言亲王居室饰大青绿亦若无过度者  上曰惟俭餋德惟侈荡心居上能俭可以导俗居上而侈必至厉民独不见茅茨卑宫尧禹以崇圣德阿房西苑秦隋以失人心诸子方及冠年去朕左右岂可使靡丽荡其心也　○癸酉自四月庚戌雨至是凡二十四日始霁
　　○甲戌中书省言兰县河州旧募□人入粟中盐每引计米一石道远费重故□人稀少宜减其价庶边储可积于是命淮盐减米二斗浙盐减米三斗河东盐减十之四
　　○乙亥将有事于方丘以配祀告于  仁祖庙
　　○丁丑夜二鼓有流星初出如鸡子赤色起自狗国西南行丈余光息忽大如杯分而为二至近浊没
　　○己卯夏至祭皇地祗于方丘
　　○朵甘乌思藏灌顶国师答力麻巴剌遣僧藏卜巴及朵甘都指挥司同知赏竺监藏等遣其子搠兀儿监藏等各进表贡方物谢颁印及赏赐恩也
　　○辛巳命散骑参侍舍人杨进等一十九人署豹韬等卫事○赐京卫诸将校钞有差
　　○壬午日本人滕八郎以□至京献弓马刀甲硫黄之属并以其国高宫山僧灵枢所附马二匹来贡  上命却其献赐白金遣之其灵枢曾至京受赐所献马受之仍给绮帛令滕八郎归赐灵枢
　　○上谓侍臣曰澹泊可以餋心俭素可以餋德纵欲败度奢侈移性故奇技哇淫游幸畋猎皆役心损德之具是以高台深池庸主攸亡卑宫陋室圣主攸兴朕观元世祖在位躬行俭朴遂成一统之业至庚申帝骄淫奢侈饫粱肉于犬豕致怨怒于神人逸豫未终败亡随至此近代之事可为明鉴朕常以此训诸子使知所警戒则可长保国家矣
　　○改登州为府置蓬莱县时  上以登莱二州皆濒大海为高丽日本往来要道非建府治增兵卫不足以镇之遂割莱州府文登招远莱阳三县益登州为府置所属蓬莱县复以青州府之昌邑即墨高密三县补莱州府
　　○是月故元国公九住寇狭西塔滩之地狭西都指挥司发兵击之追及于三不剌获九住及平章不答失里等四十人余众遁去
　　六月甲申朔  上谕侍臣曰朕观往古任智自用之君饰非拒谏多取灭亡成汤改过不吝故为三代盛王唐太宗屈己从谏亦能致贞观之治此皆后世罕及也人君苟能虚己以受言人臣能尽忠以进谏则何事业不可成哉
　　○丁亥以翰林侍讲学士宋濂为翰林学士承旨知制诰兼赞善如故
　　○太白犯毕宿　○戊子升彭州知州胡子祺为延平府知府子祺吉安吉水人洪武三年以儒士举赴京试于吏礼二部中选者十九人桐庐魏潜王讷河西李颜永丰丁节永嘉许士宏万安夏瓒乐清李时可卫辉陈士举龙泉刘榖萧晖合肥夏起瑞安马汉分宜刘沂平阳孔希普永新欧阳子韶泰和王子启安福欧阳楚芳庐陵胡伯清与选列适太史奏文星见  上喜十九人皆擢监察御史子祺首上书请都关中其略曰天下形势之地可都者四河东地势高厚控制西北尧尝都之然其地苦寒江淮士卒不堪汴梁襟带河淮宋尝都之然其地平旷无险可守洛阳周公尝卜之周汉尝迁之然嵩邙诸山非有殽函终南之固瀍涧伊洛非有泾渭灞浐之雄故据百二山河之胜可以耸诸侯之望可以绵宗社之久举天下莫关中若也  上览奏称善寻升广西按察司佥事凡所巡历多平冤狱非祀典之祠輙命废毁闻元祐党人碑在融州岩谷中即出而碎之及改知彭州劳徕抚字躬教民耕因元末兵荒暴骨遍野皆聚而瘗之都江诸堰作自秦时分江水以灌成都之田历代皆用铁石劳费不赀春夏水隘旋复冲决元季兵兴不治民失水利子祺建议修筑只用竹木堰成费省而利博民甚便之至是升延平府知府踰年以疾卒于官
　　○己丑敕谕大将军徐达等曰六月四日早金星犯毕右股北第一星主夷狄兵起以分野推之应在赵地今故元四大王不满二百人官军屡捕不获前者皆云其众无马今乃言有十五骑相从出没不知劫夺于何人者盖由尔诸将不乘机剿捕致令若此敕至速遣智勇将士四面捕之毋致蔓延其大同岢岚诸处亦令守御官军严为备御
　　○迁中书舍人王辉任敬赵观陈＜王卸-卩＞李云为监察御史
　　○以宋璲陶永为中书舍人璲翰林学士承旨濂之子永晋府右相凯之子也
　　○辛卯擢济南府德州知州张瑛等三百四十三人为南昌府知府以下官有差皆以考课第优等升之
　　○壬辰浙江省臣言杭州府钱塘仁和余杭三县水下田被浸者九十五顷诏遣国子生田龄等往验之
　　○大都督府同知何文辉卒文辉字德明滁州人王师取滁州得文辉年始十四  上爱之抚育教训如诸子既长以材命为总制迁天宁翼元帅  上与陈友谅战鄱阳湖文辉在行间以功升同知南昌卫指挥使司事守其地寻进江西行省参政转左丞以征南副将军平福建徵还京师扈从北巡及取河南复拜河南卫指挥使命守潼关从战定西破元扩廓帖木儿军使摄安西分都督府事加镇国将军大都督府佥事从颍川侯傅友德取成都以兵戍之升大都督府同知五年曹国公李文忠北征和林文辉督兵巡居庸关遇疾还卒于家年三十有六  上为之悼惜命有司治丧事官给仪物葬之
　　○甲午诏改行中书省为承宣布政使司设布政使一人正二品左右参政各一人从二品改左右司为经历司设经历一人从六品都事检校各一人从七品照磨管勾各一人从八品理问所正理问正六品副理问从七品提控案牍省注
　　○以监察御史萧韶秦府伴读魏肃为北平布政使司参政司文监丞王琏监察御史彭通为山西布政使司参政晋府伴读王铎中书舍人王澍为浙江布政使司参政考功监丞马亮为河南布政使司参政承敕监令张逈监丞杨正司文监丞王偁给事中平＜日制＞为监察御史以儒士王佐为给事中
　　○乙未莒州日照县知县马亮考满入觐州上其考曰无课农兴学之绩而长于督运吏部以闻上曰农桑衣食之本学校风化之原此守令先务不知务此而曰长于督运是弃本而务末岂其职哉苟任督责以为能非岂弟之政也为令而无岂弟之心民受其患者多矣宜黜降之使有所惩
　　○丙申以开封府知府王博为户部尚书
　　○置尚履局
　　○丁酉白虹见
　　○己亥重建奉先殿成初  上以奉先殿弗称命更造之至是始成奉安四庙主以牲醴祭告○庚子以内侍宗亮等七十四人为司香尚冠尚衣等职
　　○辛丑征虏前将军曹国公李文忠还自北平上其印绶
　　○礼部言凡殿庭颁降诏书册命宜从中道中门出近东而行其内外官员赍捧御制文字及御用之物进呈不许直行中道或左或右取便以行至御前则正中跪进光禄司进御膳等物亦不可当中道直行许于正道边左以进凡御座处即为正道如  上御奉天门则于正门边东入将至御前正中供具膳毕而出亦如之若  上常所往来处其奉御内使捧执御用之物听使令者皆须近后取便左右行不许随后径驰中道违者杖一百从之命著为令
　　○壬寅  上谕侍臣曰舍己从人改过不吝帝王之羙事故大禹以五声听治为铭于笋＜虡-八＞曰教我以道者击鼓教我以义者击钟以事者振铎以忧者击磬以狱者挥鞀禹圣人也虗己求言如此之切故闻善言则拜朕乐闻嘉谟屡敕廷臣直言无讳至今少有以启沃朕心者侍臣对曰  陛下聦明天纵孜孜为治事无缺失群臣非不欲言但无可言者  上曰朕日总万几安能事事尽善所望者左右之臣尽忠补过耳如卿所言非朕所望也侍臣顿首谢
　　○以翰林编脩吴畀为承敕监令周孟东为监丞
　　○乙巳以羽林左卫指挥使毛骧羽林卫指挥使陈方亮为大都督府佥都督
　　○有流星大如杯青白色起自太微垣五诸侯南行至角宿没○戊申遣使召岐宁卫经历熊鼎还京师鼎行次中途西戎朵儿只班使人要劫之不屈而死鼎字伯頴临川人陈友谅破江西屡强之仕鼎不就王师驻南昌参政邓愈闻鼎名请与相见奇之及  上至南昌愈以鼎为荐召见军门与语大悦欲授鼎以官鼎以母老固辞乃留寘愈幕府参赞军事岁丙午九月徵至京师授湖州府德清县丞吴元年入为中书博士与诸儒议礼改太常博士编集经史事类拜起居注  上尝召翰林儒臣论乐鼎从容敷对称旨洪武元年  上即位凡郊祀礼乐官制法律及赐外夷书诏鼎皆与其议时浙东新入版图  上以其地承方氏之乱豪杰多不法六月命鼎为浙江提刑按察司佥事寻调山东二年升山东按察司副使三年封建诸王以鼎为晋王傅四年故元四大王者出没为寇居民患之  上以鼎不能弭贼左迁大同卫知事五年复授晋王府参军七年除刑部主事八年西戎朵儿只班率其部落内附  上以鼎老成历事授岐宁卫经历赐白金五十两钞一万二千贯鼎至岐宁知西戎狙诈有再叛意密＜锍-釒＞论之  上遣使慰劳赐鼎裘帽已而遣中使赵成复召之还朝鼎行至西凉打班驿朵儿只班果叛令酋长么哥答儿胁鼎还鼎以大义切责之遂与赵成及知事杜寅俱被害  上闻而悼惜之遣使葬之于黄羊川立祠致祭仍以所食禄米给其家
　　○己酉罢各布政司宝泉局停铸钱
　　○庚戌山西汾州平遥县主簿成乐官满来朝本州上其考曰能恢办□税吏部以闻  上曰地之所产有常数官之所取有常制□税自有定额何俟恢办若额外恢办得无剥削于民主簿之职在佐理县政抚安百姓岂以办课为能若止以办课为能其他不见可称是失职矣州之考非是尔吏部其移文讯之
　　○太白犯井宿
　　○置江西布政司军需库
　　○壬子以左江太平府龙州隶广西布政司时龙州土官赵帖坚言本州地邻交趾所守关隘二十七处设有警急须申报太平达于总司比报下已涉旬月恐误事机乞以奉议泗城二州隶广西为便诏从之　○命中书兵部录用故武官子孙有遗弃者
　　○以华克勤为考功监丞克勤绍兴萧山人少学浮屠洪武四年选至京奉使日本还奏对称旨赐白金百两命复姓氏授以是职
大明太祖圣神文武钦明启运俊德成功统天大孝高皇帝实录卷之一百六


一百一二、大明太祖高皇帝实录卷之一百七
　　洪武九年秋七月癸丑朔日有食之
　　○甲寅以刑部尚书韩士原为江西布政使  燕府伴读李浚文为左参政吴府伴读张里仁为右参政士原东平之汶上人仕元为浙江行省都事来归授济南乐安州同知累迁至今官
　　○乙卯享大庙
　　○遣官祭功臣于鸡笼山庙  上谕礼官曰诸将臣始从朕征伐宣力效劳朕于爵赏不敢吝惜大者公小者侯死则俾之庙食以报其功何文辉早岁事朕屡建勋绩大名始立身即殒殁朕重伤之其以文辉及凡有功者一百六人各附祭于功臣之次庶以表朕报功之意焉　○丙辰免刑部侍郎顾礼官以亲属极刑循例免也
　　○庚申降中书省右司郎中茹太素为刑部主事
　　○壬戌以李祺为驸马都尉尚皇长女临安公主祺太师韩国公善长长子也先期用祝帛牲醴告  奉先殿先下嫁二日命使册公主其仪内使监陈设册案于乾清宫御座之东南设仪仗于丹陛之东西陈女乐于丹陛之南尚仪奏外办  上皮弁服  中宫翟衣升御座乐作升座讫乐止引礼引捧册使者女官就殿上拜位赞拜乐作四拜乐止传制官称有制赞捧册使者跪传制官传制曰今册长女为临安公主命尚宫正某行礼举册官以册立授使者使者受册以授执事者执事者跪受退立于殿东赞兴捧册使者兴赞拜乐作四拜毕乐止执事者捧册前行使者随诣华盖殿公主受册仪其日执事者于华盖殿设香案于正中设册案于香案前公主服九翚四凤冠翟衣立于殿西东向册使至以册置于案册使立于册案之东南向引礼引公主诣拜位赞礼赞公主四拜毕赞请公主诣前册使称有制赞礼赞公主跪赞宣册宣册官取册立宣讫以册入于盝赞受册宣册官以册授公主公主受册兴以册置于案执事者收册册使兴引礼就导引公主诣  上前谢恩赞八拜又诣  中宫前谢恩赞八拜礼毕次见皇妃东宫及妃各王及妃如常仪册文曰古之君天下者有女必封今尔成人特封尔为临安公主配太师韩国公李善长之子祺彼为驸马尔为公主既入韩国之门恪遵妇道以奉舅姑闺门整肃内助常佳毋累父母生身之恩尔惟敬哉公主受册后次日谒  奉先殿○驸马受诰仪是日吏部官奏请颁诰捧诰命置龙亭鼓乐仪仗前导至太师府驸马设鼓乐出迎太师家先设香案及诰命案于正厅龙亭至吏部官捧诰命置于案驸马服朝服讫引礼引诣香案前赞礼赞再拜毕吏部官称有制赞驸马诣前跪赞搢笏赞受诰吏部官取诰以授驸马驸马受诰以授执事者执事者跪受复置于案赞出笏俯伏兴赞复位复赞再拜礼毕诰文曰夫妇之道人之大伦婚姻以时礼之所重帝女下嫁必择勋旧为婚此古今通义也朕今命尔李祺为驸马都尉尔当坚夫道毋宠毋慢永肃其家以称朕亲亲之意是日并赐朝服仪从银交椅一脚踏一银马杌一银水盆一银水罐一伞一骨朵二牙仗二鞍笼一次日韩国公李善长与驸马谢恩后十日善长进表笺奏请婚期其日清晨尚宝监陈设御座香案于奉天殿仪銮司陈仪仗于丹陛之东西教坊设乐于丹墀之南将军六员位于奉天殿门之左右将军二员位于殿上帘前序班四员捧表案一玄纁案一于殿内之西序班四员设笺案一玄纁案一于丹墀内道之西百官朝服侍班于文武楼前内赞二人位于殿上之东西赞礼二员位于丹陛之东西宣表官展表官位于表案之西百官陪位  皇帝御谨身殿具皮弁服仪礼司入奏外办导驾官导御奉天殿仗动乐作升座乐止鸣鞭讫序班四员捧表案及玄纁案置于殿中引礼引太师捧表笺及玄纁至丹墀跪置于案退至拜位赞礼赞拜乐作四拜毕乐止赞礼赞进表引礼引太师诣表案前搢笏跪捧表执事者捧玄纁随行乐作至丹陛下太师脱易展表官宣表官随行由殿西门入东向立执事者一人捧笺由奉天殿西至谨身殿甬道上跪授内官内官立受捧入乾清宫女官接进启云太师韩国公李善长谨择七月初十日令男祺亲迎公主上笺奏期序班彻丹墀表笺玄纁案于武楼前太师既至殿西门引礼二人候于门外内赞接引太师至殿中内赞赞跪太师跪赞进表受表官搢笏接表跪置于案执事者以玄纁跪进于太师之左太师受讫受表官又诣前接玄纁复跪置于案退复位内赞赞出笏太师出笏赞宣表展表官一员诣案前跪搢笏取表宣表官跪于太师之左展表二人跪展表宣读讫展表官一员以表跪置于函内兴与宣表官等退立于殿西赞礼赞俯伏兴太师由殿西门出宣表官展表官随行序班彻表案玄纁案于殿之东引礼引太师至丹陛下纳舄复位赞礼赞拜乐作四拜毕乐止仪礼司奏礼毕  上还宫乐作内官收表及玄纁引礼引太师百官以次出表文曰伏以圣人法天地而定尊卑配阴阳而品贵贱所以立教建治叙彝伦而垂法于天下也臣诚惶诚恐稽首顿首伏惟  皇帝陛下膺乾运兴家邦统一寰宇辛勤二十余年而亿兆生民之众咸获皞皞熙熙同泰和之治臣一家骨肉首赖生全继叨荣禄德至渥也臣夙夜兢惕思所报效耄而未能乃荷至恩不以臣男祺之愚庸赐公主下为伉俪荣出望外吉辰在迩谨用奏请至期令男祺俯伏阙门之外恭听恩命臣下情无任瞻天仰圣激切屏营之至谨奉表以闻笺文曰伏以圣人法天地而定尊卑配阴阳而品贵贱所以立教建治叙彝伦垂法于天下也臣诚惶诚恐稽首顿首伏惟  皇后殿下奉  帝之尊内严柔顺法地以静万邦咸宁此诚开基创业母仪万世也如臣善长参随宸御周旋承奉略无功效夙夜兢惕乃荷圣恩不以臣男祺之愚庸赐公主下为伉俪荣出望外吉辰在迩谨令男祺至期诣阙门俯伏以待  上命更祈中听少表下情臣无任感激惶恐之至谨奉笺以闻公主受醮戒仪是日早公主具礼服辞  奉先殿申时内官陈设中宫仪仗于乾清宫丹陛之东西内官陈大乐于丹墀执事女官备金爵酒壸果合以俟内赞女官二员位于殿上之东西  上常服  中宫燕居服升座乐作升座讫乐止公主具礼服引礼女官引公主诣  上前赞拜乐作四拜毕乐止赞公主诣前跪赞受爵女官以爵斟酒立授公主受饮讫以爵授执事者执事者跪受虗爵退复位赞恭听戒命随旨意训戒公主听受讫赞兴复位公主复位赞拜乐作四拜毕乐止引礼女官又引公主诣  中宫前赞拜乐作四拜毕乐止赞公主诣前跪赞受爵执事女官斟酒立授公主受饮讫以爵授执事者执事者跪受虚爵以退赞恭听戒命随旨意训戒公主听受讫赞兴复位公主复位赞拜乐作四拜毕乐止礼毕公主易燕居冠服拜皇妃东宫及妃亲王及妃如常仪命妇送至宫门引礼引公主由宫门东门出过宫门西上小辇至右门内公主降辇驸马揭帘公主升轿内使备仪仗鼓乐前导由武楼右红门金西板桥至午门西门降轿出门升轿女使一十四人服纱帽上簮罗帛花销金胸背两肩方花罗袍间抹金银牡丹花束带皂靴女乐三十六人于阙西接引至府省府台官命妇送至府门各回家东宫及各王送至府前
　　○驸马受醮戒仪是日早太师与驸马具家用祭服告祠堂毕至午后太师坐于正堂驸马具见尊长服引礼引驸马至拜位赞再拜驸马再拜赞诣前跪驸马诣前跪赞搢笏驸马搢笏赞受爵执事者斟酒立授驸马驸马受饮讫以爵受执事者赞听训戒太师随意致戒辞驸马听讫赞出笏俯伏兴驸马出笏俯伏兴赞复位驸马复位赞再拜驸马再拜礼毕驸马便服上马行亲迎礼若驸马父母俱存则父母同坐于正堂行礼如上仪
　　○亲迎仪是日驸马受醮戒讫其所赐仪从鼓乐前导至午门西下马至朝房具朝服候申时序班二人具朝服引驸马由午门西角门入至右红门内官二员具服接引驸马至内使监前候报公主醮戒将毕引驸马至右门西东向立公主至驸马揭帘公主升轿驸马先行由午门西角门出至上马处上马先至府候公主至揭帘公主降轿同谒祠堂
　　○谒祠堂仪太师家执事者先于祠堂陈设祭物毕引礼女使引驸马及公主由府中便门至祠堂拜位驸马东公主西赞礼赞再拜驸马公主并再拜引礼引驸马诣高祖考妣神位前驸马诣前公主仍立于拜位赞跪驸马跪公主亦跪赞搢笏驸马搢笏赞进爵执事者以爵跪进于驸马之右赞受爵驸马受爵以授执事者赞献爵执事者以爵奠于高祖考妣神位前赞出笏俯伏兴驸马出笏俯伏兴公主亦兴引礼又引驸马诣曾祖考妣祖考妣神位前如上仪讫赞诣读祀位驸马诣读祝位赞跪驸马跪公主亦跪读祝讫赞俯伏兴驸马俯伏兴公主亦兴赞复位驸马复位赞再拜驸马公主并再拜礼毕还府行合卺礼
　　○合卺仪其日女使陈设驸马座于室东西向公主座于室西东向各设拜位于座之南设酒案于室中稍南置两盏两卺于案上馔案二于室中赞引二人导驸马二人导公主就拜位赞再拜驸马公主相向皆再拜请就座驸马公主各就座执事者捧馔案置于驸马公主前执事者二人以二盏斟酒以进驸马公主各饮酒执事者进馔驸马公主皆举馔执事者再斟酒进馔驸马公主各饮酒举馔执事以两卺盏斟酒合和以进驸马公主皆饮酒执事者又进馔驸马公主皆举馔执者彻馔案赞驸马公主兴就拜位赞再拜驸马公主相向皆再拜礼毕太师次日诣阙谢恩　○见舅姑仪合卺之明日清晨执事者二人先设案于堂之东以枣粟盘置于案太师坐正堂中驸马具见尊长服公主燕居冠服引礼导驸马公主至拜位驸马在东公主在西赞再拜驸马公主皆再拜执事者举枣粟案诣前公主随捧案置于太师前公主复位赞再拜驸马公主皆再拜执事者彻枣粟案于东礼毕若驸马父母俱存则公主见舅姑当用腵脩于姑前行礼如上仪
</div>
    <div class="pagination">
<a href="明实录太祖实录_page48.html">上一页</a><span>...</span><a href="明实录太祖实录_page44.html">44</a><a href="明实录太祖实录_page45.html">45</a><a href="明实录太祖实录_page46.html">46</a><a href="明实录太祖实录_page47.html">47</a><a href="明实录太祖实录_page48.html">48</a><span class="current-page">49</span><a href="明实录太祖实录_page50.html">50</a><a href="明实录太祖实录_page51.html">51</a><a href="明实录太祖实录_page52.html">52</a><a href="明实录太祖实录_page53.html">53</a><a href="明实录太祖实录_page54.html">54</a><span>...</span><a href="明实录太祖实录_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
